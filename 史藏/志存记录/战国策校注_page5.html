<!DOCTYPE html>
<html>
 <head>
  <meta charset="utf-8"/>
  <title>
   战国策校注 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   战国策校注 - 第 5 页/共 11 页
  </h1>
  <div class="content">
   战国策校注卷一
　　钦定四库全书
　　战国策校注卷二　　　　宋　鲍彪　原注
　　元　吴师道补正
　　东周【汉志河南巩东周君所居正曰东周当从旧居卷首説见前　大事记云东周惠公班秉政洛阳采邑在巩汉志説非余见前】
　　惠公【周纪考王封其弟河南是为桓公桓公子威公威公子惠公惠公封其子于巩号东周惠公然则河南巩父子同諡又纪西周武公赧王则諡也葢以避秦不敢称尊楚记顷防十八年王赧使武公此武公赧王臣也而徐注以为惠公之子疎矣惠公之子自为东周君岂为西周用邪两周西先亡至秦庄襄元年俱防正曰东周止有惠公名著策有文君他无见徐广云纪年顕王九年东周惠公杰薨皇极经世东周惠公卒子杰嗣二书不同则其世系亦难明矣凡策所书君得皆为惠公时事邪　赧王非諡武公鲍引宋忠説误为二人前索隐谓諡法无赧赧然惭愧故以为号战国相王周之王号自若不闻其为秦贬损也王赧使武公徐广谓即西周武公大事记从之西周惠公封子于巩为东周惠公实同谥者继西周之惠公则武公也既曰武公则周君也谓别为一人可乎东西周虽分治王犹在上为东周君敬奉王命而王使之又何不可乎】
　　秦兴师临周而求九鼎周君患之以告顔率【周人】顔率曰大王勿忧臣请东借救于齐顔率至齐谓齐王【闵正曰大事记云姚氏考春秋后语周顕王齐宣王也今附载于顕王三十三年宋太丘社亡之前】曰夫秦之为无道也欲兴兵临周而求九鼎周之君臣内自尽【尽其心思补曰姚云尽字刘曽集作画】计与秦【计犹谋】不若归之大国【谓齐】夫存危国【周有秦兵危也】美名也得九鼎厚寳也【厚犹重】愿大王圗之齐王大【补曰一本大説】发师五万人使陈臣思【即后田臣思凡陈田皆齐公族】将以救周而秦兵罢齐将求九鼎周君又患之顔率曰大王勿忧臣请东解之【东之齐解免之】顔率至齐谓齐王曰周頼大国之义得君臣父子相保也愿献九鼎不识大国何涂之从【问其路所从出礼遂上有径洫上有涂】而致之齐齐王曰寡人将寄径于梁【径步道也犹言假涂】顔率曰不可夫梁之君臣欲得九鼎谋之晖台之下【台名曰晖故孟子称梁有台池之乐】沙【元作少】少【补曰少当作沙】海之上【九域圗开封有沙海引此】其日乆矣鼎入梁必不出齐王曰寡人将寄径于楚【楚非适齐之途既不可入梁亦无从至楚其云然不可晓也】对曰不可楚之君臣欲得九鼎谋之于叶庭之中【即南阳叶也补曰姚云后语作章华之庭】其日久矣若入楚鼎必不出王曰寡人终何涂之从而致之齐顔率曰敝邑固窃为王患之夫鼎者非效壶醯酱瓿耳【壶昆吾圜器瓿甂也补曰一本醯壶此文殽次】可懐挟提挈以至齐者非效鸟集乌飞兎兴马逝【并喻其轻疾】漓然止于齐者【集韵漓渗流貌】昔周之代殷得九鼎凡一鼎而九万人挽之【挽引也】九九八十一万人士卒师徒【士一人也二千五百人为师徒步行者正曰左传注步卒七十二人甲士三人又百人为卒徒众也此士卒师徒亦大防言之耳】械器被具【械器之总名被具士卒所服用之具】所已备者称此【备人之所应用使称足此八十一万人补曰姚本已作以正曰称此者彼此均等犹史言他物称是谓士众赍械具备挽鼎之役者又且八十一万也】今大王纵有其人何涂之从而出臣切为大王私忧之齐王曰子之数来犹无与耳【言许之而实不与也】顔率曰不敢欺大国疾定所从出敝邑迁鼎以待命齐王乃止【补曰洪氏迈云策首载此以为竒谋此特儿童之见尔疑必无是事而好事者餙之愚按左氏尝载楚子问鼎亊当时争欲得鼎以见其强不可以为无】
　　秦攻宜阳【韩邑属农秦武三年攻冝阳赧王七年也补曰大亊记云今河南府福昌县城东南北三面峭絶天险黾池二殽皆在境内葢控扼之地　此据甘茂传文年表防宜阳在次年宜阳之役五月而不防凡涉两嵗也通鉴大事记皆于赧七年书伐八年书防景翠救韩在八年】周君谓周累曰【补曰一本赵累大事记引】子以为如何对曰宜阳必防也君曰宜阳城方八里材士十万【士之有材武者】粟支数年公仲之军二十万景翠【楚将】以楚之众临山而救之【楚与韩隣而与秦相图故救之】秦必无功对曰甘茂【下蔡人仕秦补曰茂一作戊后多有説文史作戊古字通】羇旅也【集韵羇旅寓也】攻冝阳而有功则周公旦也【言且相秦】无功则削迹于秦【言不得留】秦王不听羣臣父兄之议而攻宜阳宜阳不防秦王耻之臣故曰防君曰子为寡人谋且奈何对曰君谓景翠曰公爵为执珪官为柱国【楚卿】战而胜则无加焉矣不胜则死不如背秦援宜阳【翠时葢援宜阳而有秦之私故云补曰秦策冯章许楚汉中楚懽而不进所説有秦私者窃谓此策上既言秦之必抜翠之不胜则死而又曰不如背秦援宜阳意殊不恐此胜有缺误背下或有之字或秦下复有秦字援字或作防劝之避秦兵待秦既防然后进兵乘其敝当秦惧之韩徳之而交得赂以为利下文秦抜宜阳景翠果进兵果字可见又秦策楚畔秦而合于韩句意似与此同然彼指翠未救时言之尔其后韩楚虽合楚不为韩氏与秦战固巳惧之矣】公进兵秦恐公之乘其敝也【乘谓因而攻之】必以寳事公公仲慕公之为巳乘秦也亦必尽其寳秦防宜阳景翠果进兵秦惧遽効煮枣【属济隂寃句】韩氏果亦効重寳景翠得城于秦受寳于韩而徳东周【徳恩之也补曰为寡为已之为去声余如字】
　　东周与西周战韩救西周为东周谓韩王【防】曰西周者故天子之国也多名器重寳按兵而勿出【按下与举反】可以徳东周西周之寳可尽矣【欲韩出兵故赂之纪八年有】
　　东周与西周争西周欲和于楚韩【和二国以为己援】齐明【疑楚人两见楚策正曰无明徴注例以国姓者皆其国人齐明岂不可为齐人邪故大事记止云当时之辩士也】谓东周君曰臣恐西周之与楚韩寳令之为己求地于东周也不如谓楚韩曰西周之欲入寳持二端【言东兵急则入不急则已】今东周之兵不急西周西周之寳不入楚韩楚韩欲得寳即且趣我攻西周【趣疾也督使疾战我谓东周】西周寳出是我为楚韩取寳以徳之也【言有恩于楚韩】西周弱矣
　　东周欲为稻【为谓种之】西周不下水【稲宜湿西周居河之上流正曰不下专指河水】东周患之苏子【非代则厉】谓东周君曰臣请使西周下水可乎乃徃见西周之君曰君之谋过矣今不下水所以富东周也今其民皆种麦【麦宜燥也】无他种矣君若欲害之不若一为下水以病其所种下水东周必复种稻种稻而复夺之若是则东周之民可令一仰西周【有望于上则仰补曰为去声仰疑向反】而受命于君矣西周君曰善苏子亦得两国之金也【彪谓此策不可行东西周壌地相接岂不能候其所种苏子东人也为东游説而岂得不疑且今下水安能保其不夺虽一为下何补哉正曰据此策则西人可以制周必不疑于其説苏子公为反覆以得金岂顾其复夺哉大事记云其防如此其所争又如此可不哀哉然则又何足深辨也】
　　昭献在阳翟【属颍川补曰韩策楚昭献相韩】周君将令相国徃【徃与献会】相国将不欲苏厉为之谓周君曰楚王与魏王遇也主君令陈封之楚【此言畴昔之事陈向叶皆仕周而位在相下】令向公之魏楚韩之遇也【亦其王遇】主君令叶公之楚令向公之韩今昭献非人主也而主君令相国徃若其王在阳翟主君将令谁徃【言必君自徃】周君曰善乃止其行
　　秦假道于周以伐韩周恐假之而恶于韩不假而恶于秦史黡【韩史疑即厌补曰黡正义云乌减于二反】谓周君曰君何不令人谓韩公叔【韩公族】曰秦敢絶塞【絶横渡塞障也为垣垒以遮止邻国徃来】而伐韩者信东周也公何不与周地发重使【使周发使】使之楚秦必疑【秦楚相图之国也周使使楚故秦疑其图已】不信周是韩不伐也【不受秦伐】又谓秦王【武】曰韩强【补曰强巨两反】与周地将以疑周于秦寡人不敢弗受秦必无辞而令周弗受是得地于韩而听于秦也【纪八年彪谓战国之士设心措辞无不出于诈若此者君子之所怒也下章次之正曰鲍意尊周故谓行诈免难所可恶与前注为伍得章失同】
　　楚攻雍氏【此亦赧之十五年也】周粻秦韩【粻食米也时秦救韩周以米饷之正曰诗传粮也音张】楚王【懐】怒周周君患之或为周谓楚王曰以王之强而怒周周恐必以国合于所与粟之国则是劲王之敌也【劲强也】故王不如速觧周恐【周以楚怒之故恐】彼前得罪而后得解必厚事王矣
　　苏厉为周最谓苏子【元作秦】秦曰君不如令王【君谓苏子王周君也此时与赧俱王其称公后避秦也正曰尤缪】听最以地合于魏赵【地周地】故必怒【称故者特为之怒苏子怒最】合于齐【怒最而反其所合】是君以合齐与强楚吏产子【时齐与楚善合齐则得与楚为与国可至再世产子言易世也与党与也补曰刘辰翁云吏字当作更平声】君若欲因最之事【与最同合魏赵此厉本谋也前与游辞耳故为为周最】则合齐者君也割地者最也【补曰最欲合赵魏而苏秦欲合齐厉为最故言若不废最之事则君合齐而最合赵魏也】
　　谓周最曰仇赫之相宋【补曰赫一本作赧】将以观秦之应赵宋【絶句】败三国【韩魏齐也魏纪哀二十一年与韩齐败秦函谷葢此时秦欲败之反为所败也赧十八年正曰哀当作防下同十八当作十七年表文大事记从之】三国不败将与赵宋合于东方【即三国】以孤秦亦将观韩魏之于齐也不固则将与宋败三国【此应秦也】则卖宋于三国【此应三国也以国情输之曰卖言赫不忠于宋不应秦则应三国以此知赫本非宋人补曰一本则卖赵宋】公何不令人谓韩魏之王【韩襄魏哀】曰欲秦赵之相卖乎【此卖犹欺】何不合周最兼相【使韩魏皆相之】视之不可离【视示同二国同相最可见其交之固补曰离去声】则秦赵必相卖以合于王也
　　为周最谓魏王【哀正曰防】曰秦知赵之难与齐战也【难言其不利正曰难畏阻意】将恐齐赵之合也必隂劲之【劲赵以兵使之强】赵不敢战【难先战】恐秦不已収也【违其劲之之意】先合于齐秦赵争齐【齐固秦所欲合故其劲赵谓之隂劲正曰秦欲伐齐赵欲合齐故云争齐】而王无人焉【无主其事于齐者】不可王不去周最【最时在魏欲之齐故此士为之言使得去】合与収齐【与即谓齐齐魏之与国】而以兵急之【元作之急急之以兵则非合矣】之急则伐齐无因事矣【言秦见齐有魏兵必伐之有此有彼曰因犹言无他事矣齐败魏马陵宜为魏仇因此言合与
　　葢其国形宜相依也正曰而以兵伐齐　　　　　言今不合与収齐而以秦兵之急则伐齐　　　　　是无可依之亊矣】
　　谓周最曰魏王【哀正曰昭】以国与先生【以徳齿尊称之也与谓相之正曰孟子注学士年长者谓之先生】贵合于秦以伐齐【贵犹欲】薛公【田文】故主【齐闵王也最尝仕齐故称之然】轻忘其薛不顾其先君之丘墓【谓齐王田文欲去国以避秦兵正曰此田文相魏时也下文谓魏王薛公可见文激于祝弗吕礼之故劝秦伐齐故生上恐缺一字葢言文犹背齐以起下文最不与伐齐之意大事记赧王二十九年魏以田文为相谓其去齐相魏在齐灭宋之前史在灭宋之后】而公独修虚信【最本善齐固不背齐然今相魏魏有以秦伐齐之形犹为虚信信谓亲之】为茂行【茂盛美也】明羣臣【明犹示也臣魏臣】据故主【据仗持也犹言为之此言最在魏示羣臣以为齐王不欺之此所谓茂行正曰修虚信为茂行句明羣臣据故主句】不与伐齐【与去音正曰与如字许也】产以忿强秦【产犹生也魏欲伐齐已独不与犹生此节目也违秦不伐齐故秦忿】不可公不如谓魏王薛公曰请为王入齐天下不能伤齐【最之智略足以全齐】而有变【万一有伤齐者】臣请为救之【此则非虚信矣】无变王遂伐之【伐秦】且臣为齐奴也【为去音言其为之如奴亊主】如累王之交于天下【累者事相连及犹误也交谓齐魏】不可【此言非人之情】王为臣赐厚矣臣入齐则王亦无齐之累也【此累犹患正曰按魏防周最入齐秦王怒令姚贾譲魏王魏王为之谓秦王曰魏之所以为王通天下者以周最也今最遁寡人入齐齐无通于天下矣敝邑之事王亦无齐累矣最入齐则正与此章相首尾所谓敝邑之事王亦无齐累语又与此合曰请为王入齐天下不能伤齐者最自许其足以全齐有变为秦伐齐齐急则请魏之救无变谓秦不能伐则王遂伐之此厚齐之説也且臣为齐奴以下以为魏言之为齐奴为齐奴也交指秦也累逹及也不可以最故使魏恶于秦王使最得入齐为赐厚矣最入齐则秦无疑于魏是魏不为齐所累也补曰为王为救之为去声余如字】
　　赵取周之祭地周君患之告于郑朝【凡郑皆郑人】郑朝曰君勿患也臣请以三十金【一斤为一金正曰正义云秦以一镒为一金孟康云二十四两云注】复取之周君予之郑朝献之赵太卜因告
　　以祭地事及王病使卜之太卜谴之曰【谴谪问也】周之祭地为祟【神祸也】赵乃还之
　　杜赫【周人正曰楚策云楚杜赫】欲重景翠于周谓周君曰君之国小尽君之重寳珠玉以事诸侯不可不察也【国小必赂以求援不可胜赂故宜察】譬之如张罗者张之于无鸟之所则终日无所得矣张于多鸟处则又骇鸟矣【多鸟处有触罗者傍鸟必觉觉则羣惊而去矣】必张于有鸟无鸟之际然后能多得鸟矣今君将施于大人大人轻君施于小人小人无可以求又费财焉【均之费财而小人多则多费也】君必施于今之穷士不必且为大人者【不必犹不可知也言不终穷或且为大人者此指翠也】故能得欲矣【齐策楚策皆有杜赫在齐则威王时于周王时也自威至是八十年矣疑赫字误景翠实此时人正曰按齐策田忌亡齐之楚邹忌代相恐其
　　以楚权复齐杜赫曰臣请为留楚忌　　　　　　宣王二年忌有马陵之战其奔必后此　　　　　　楚防五国伐秦魏欲和杜赫云云在楚懐王十一年当慎靓王三年大事记据韩世家注赧王三年书楚景翠围韩雍氏自宣王二年至赧王三年为三十年自慎靓王三年至此为七年则翠之与赫何不相及之有】三国隘秦【赧十八年注具前隘谓隔絶之正曰八当作七补曰策隘阨字通此当乙革反】周令其相之秦以秦之轻也【见其隘于三国】留其行【不进】有人谓相国曰秦之轻重未可知也秦欲知三国之情公不如遂见秦王【昭】曰请为【一作谓】王听东方之处【听侦候之东三国也处其所为】秦必重公是公重周【下衍重周二字】重周以取秦也【秦重相则周重矣】齐重故有周【齐重天下重之也故犹旧也有言善之】而已取齐【此时秦齐为天下重已善秦不可忽齐故又劝之取齐正曰有谓収已也取谓得于彼也齐为重国故能収有周而周已取之矣今复取秦是周常不失重国之交】是周常不失重国之交也【补曰凡轻重字自然重者上声重之者去声此章轻重齐重重国之重上声余去声】
　　宫【元作昌下同此书作宫不一】昌【正曰昌当依本文】他亡西周【以罪去国曰亡】之东周尽输西周之情于东周【输言委以告之】东周大喜西周大怒冯睢【元作且睢之省也犹赵作肖齐作立故后唐且史作睢裴骃亦曰唐睢以华頴悟秦也此西人下同正曰且当依本文】曰臣能杀之君予金三十斤冯睢且使人操金与书间遗宫昌他【为反间书以遗之】曰告宫昌他事可成勉成之不可成亟亡来【亟急也】事久且泄自令身死【事泄露则死而不亟来自取之也正曰本文明白注少久字似不必】因使人告东周之候【侦候之吏扬雄曰西北一候】曰今夕有奸人当入者矣候得而献东周【得其人与书】东周立杀宫昌他
　　昭翦与东周恶或谓昭翦曰为公画隂计【为人谋者画之以筹】昭翦曰何也曰【补此字正曰古书多如此不必补】西周甚憎东周常【元作尝】尝【补曰当作常古通】欲东周与楚恶西周必令贼贼公因宣言东周也【集韵宣扬也】以恶【元作西周二字】西周【补曰字有讹未详】之于王也【王楚懐王】昭翦曰善吾又恐东周之贼已【此翦自计】而以轻西周恶之于楚【翦恶东必善西西善翦则楚亦因重西矣东欲壊其交故贼翦翦死则西无内主于楚东因得使楚恶之】遽和东周【彪谓周衰君臣唯贪利而畏祸故一切趋避变乱于游谈之口而无有特操翦之虑死如此其能复固其所守乎】
　　周最谓吕礼【凡吕皆齐人礼以秦昭十三年奔魏十九年复归秦其相齐在薛公归薛后见孟尝传葢赧二十一年后也正曰吕皆齐人此无据当缺晋有吕锜吕相本魏氏不必吕尚后也　注奔魏据秦纪按穣侯传冉相秦欲诛吕礼礼出奔齐大事记从之归秦据秦纪及穣侯传按秦纪下接齐破宋之文年表破宋在秦昭二十一年则纪误矣按吕礼相齐孟尝君遗穣侯书劝秦伐齐而礼亡事当在齐灭宋前大事记
　　书于赧王二十九年之首　　　　则礼自奔齐至去齐首尾九年然觧题亦据　　　　后六年来归则未改也】曰子何不以秦攻齐臣请令齐相子【秦攻齐礼使之也齐欲免攻故可使之相礼】子以齐事秦必无虑【元作处】处【正曰前后章有此字义当同】矣子因令【下衍周字】周最居魏以共之【与齐俱事秦】是天下制于子也子东重于齐西贵于秦秦齐合则子常重矣
　　谓薛公【田文】曰周最于齐王厚也【闵王】而逐之【补曰史秦王将吕礼相齐欲困苏代代乃谓云云　史周最于齐至厚也而齐王逐之策文省而胜祝弗史作亲弗索隐谓策得之一本况弗】听祝弗【齐人】相吕礼者欲取秦也秦【补此二字】齐合【上章所谓以齐事秦正曰注据补二字然言齐合则秦自见省文尔下章齐合亦然一本欲取秦秦齐合】弗与礼重矣【与犹如也言二国合则齐所重无如礼者正曰史亲弗与吕礼重矣言二国合则二人重策齐合弗与礼重矣言齐与秦合则二人重于齐视史语简而胜上文秦字省尤可见】有【下衍周字】周【补曰史作用】齐【秦有之正曰有用齐者言二子用齐】秦必轻君君弗如急北兵趋赵【亦与赵攻秦】以秦魏【能左右之曰以以犹使正曰从史以下有和字是急北兵读秦魏句是时秦怒齐齐赵交恶秦欲合魏前章魏贵合秦以攻齐赵难与齐战下章齐合则赵恐伐可见皆一时事也秦赵魏合为攻齐也故云急北兵趋赵以和秦魏也趋即趣促也谓不如急北方之兵从随之应秦魏而相与以攻齐也魏策周最入齐秦譲魏魏谓秦曰大国欲急兵则趋赵而已趋即趋也此语正同虽时有后先而事理不异尔史载此策在文谢病归薛后文从其计而吕礼嫉害文乃劝秦伐齐吕礼亡其后齐防宋文乃】
　　【奔魏且文在齐岂敢召穣侯之兵哉召秦伐齐必文已去齐而史失之也此策云収周最反齐王则亦文奔魏之后召秦兵之前乎】収周最以为后行【齐初逐最欲取秦合也今攻秦収最用之可图后举行犹举正曰当从史无为字后作厚行下孟反最本厚于齐今齐逐之故収最以厚其行上文厚字同义】且反齐王之信【齐前与秦合今与赵攻之信反也正曰齐用礼以合秦取信今反之使不合也】又禁天下之率【率犹从也谓从齐补曰率史作变索隐云齐秦合则弗礼用用则轻孟尝二説皆通】齐无秦天下果弗必走【果犹决也走去音趋之也言不趋齐正曰史齐无秦则天下集齐亲弗必走此果字当从史作集谓齐无秦合而秦赵魏合则天下之兵集于齐祝弗必走言弗而不及礼者齐听弗而相礼弗走礼不待言矣】齐王谁与为其国【言必重文孟尝传有正曰此章参之史可以互正如弗乃祝弗名尤易知而注乃释以他説其误甚矣】
　　齐听祝弗外周最谓齐王【闵】曰逐周最听祝弗相吕礼者欲深取秦也【补曰深取之深恐因下文衍】秦得天下则伐齐深矣【秦得齐则益强故能得天下得天下则亦不能存齐】夫秦【补正曰説见上此下云急兵以示秦则无秦字尤明矣】齐合则赵恐伐【秦伐之】故急兵以示秦【赵兵攻齐】秦以赵攻【攻齐】与之齐伐赵【之犹趋】其实同理【以赵攻齐则得齐趋齐伐赵亦得赵故其理同】必不处矣【处犹据也秦不据齐理同而独不据齐齐无兵而赵已出兵故也正曰注难通处义未详】故用祝弗即天下之理也【理在受兵于赵正曰言天下必将归秦】周相吕仓见客于周君【言之于君使得见补曰见贤遍反】前相工师籍恐客之伤已也【伤犹毁此即枝工师籍】因令人谓周君曰客者辨士也然而所以不可者【不可听用】好毁人【彪谓工师籍非端人也徳义不愆何恤人之言】
　　周文君【史书东周略甚岂惠公后有此君邪不然则惠公别称也鸿烈道应训亦称周昭文君此后书训皆鸿烈也】免【下衍士字】士【补曰疑衍姚云曽集本去】工师籍相吕仓国人不説也君有闵闵之心【亦不説也】谓周文君曰国必有诽誉【诽谤也】忠臣令诽在已誉在上宋君夺民时以为台而民非之【见防十一年】无忠臣以掩葢之也子罕释相为司空【司空主土工传言子罕亲执扑以行筑者是也】民非子罕而善其君齐桓公宫中女【元作七】七市女闾七百【闾里中门也为门为市于宫中使女子居之正曰宫中为女市女闾凡七百也】国人非之管仲故为三归之家【妇人谓嫁曰归夫家曰家仲葢三取女也】以掩桓公非自伤于民也【管仲为此人皆毁之仲非乐于毁也其意欲掩葢桓公耳一説仲欲掩公之非寜自毁也】春秋记臣弑君者以百数皆大臣见誉者也故大臣得誉非国家之美也【彪谓此言掩君之非可耳而齿见誉者于弑君之列则后世名卿贤相何道而可以安于朝廷之上不仁哉此言也补曰汉髙帝系治萧何曰吾闻李斯相秦有善归主有恶自与云云王衞尉曰秦以不闻其过亡天下李斯之分过又何足法哉】故众庻成强【言师籍之得众】増积如山周君遂不免【卒相仓也】
　　温人之周【温时为西邑綦母恢请之也正曰西周得温囿耳】周不纳【并东周】客即对曰主人也【矫称东人补曰姚云一本周不内问曰客邪对曰云云韩非子文同】问其巷【补曰韩非子作巷人】而不知也吏因囚之君使人问之曰子非周人而自谓非客何也对曰臣少而诵诗诗曰普天之下莫非王土率土之濵莫非王臣【小推北山诗普徧率循也】今周君天下则我天子之臣而又为客哉故曰主人君乃使吏出之
　　或为周最谓金投【葢赵人之不善齐者】曰秦以周最之齐疑天下【周使最之齐秦以此疑周齐与天下合而谋己正曰无考】而又知赵之难子【不敢违投】齐人战恐【秦既疑齐投又不善齐故齐惧伐】齐【下衍韩字】韩【补曰疑衍】之合必先合于秦秦齐合则公之国虚矣【言赵必破而为墟墟虚字同大丘也】公不如救齐因佐秦而伐韩魏上党长子【属上党并韩地】赵之有己【二国有秦兵故赵得取其邉地】公东収寳于秦【佐秦故】南取地于韩魏因以困【韩魏唇齿之国故也】徐为之东【为犹谋也东谓齐】则有合矣【齐合赵也始时赵与齐隙无合理今得秦韩故齐惧而合其实最时相齐虑有赵患故为最谋者移之韩魏也】
　　周最谓金投曰公负令秦与强齐战【负犹失也其失在此正曰负恃也令字疑合】战胜【胜齐】秦且収齐而封之【封谓疆理之】使无多割【割谓出地】而听天下之战【诸国求地于齐齐不多割则必战此秦弱齐之计正曰此秦制齐之命】不胜国大伤【赵伤也时赵令秦与齐战战不胜则秦必咎赵能无伤乎正曰赵恃合于秦以与齐战不胜则国大伤而听命于秦矣】不得不听秦【赵听也】秦尽韩魏之上党太原【魏地后为秦郡】西土【元作止】止【正曰上西字姚本引钱一作而】秦之有已【秦之所难者齐也已収齐则韩魏不守】秦地天下之半也制齐楚三晋之命【赵以大伤故亦见制】覆【元作复】复【补曰覆通】国且身危【覆如覆器然国赵也身谓投】是何计之道也【言非计此策最为齐使赵拒秦也】
　　石行秦【周人正曰无考一本石作右右行秦官也】谓大梁造【秦爵梁作良秦孝十年衞鞅惠文五年公孙衍昭防十五年白起皆为之此葢起也正曰无考】曰欲决覇主之名不如备两周辩智之士【备谨待之】谓周君曰【行秦谓之】君不如令辩智之士为君争于秦【秦欲卑周争者争此也既谨待之则争必得矣补曰王应麟云周赧王卒于乙巳明年丙午秦迁西周君而东周君犹存壬子秦迁东周君而周遂不祀作史者当自丙午至壬子系周统于七国之上乃得春秋存陈之义大事记周赧后即系秦朱子以为未当纲目以七国如楚汉并书之今按解题云自赧王降周统已絶东周虽未亡特邾莒附庸之耳所以存而未论也朱子虽以七国并书而赧王之后亦不以东周系统者其意亦不异纲目之成在乾道壬辰而淳熈辛丒吕子卒大事记始出非矫之也】
　　凡二十六章






　　战国防校注卷二
&lt;史部,杂史类,战国策校注&gt;
　　钦定四库全书
　　战国防校注卷三　　　　宋　鲍彪　原注
　　元　吴师道补正
　　秦【苏张说外自农故关以西京兆扶风冯翊北地正郡西河安定天水陇西皆秦地南有巴蜀广汉犍为武都西有金城武威张掖酒泉炖煌又西南有牂柯越为益州皆属焉】
　　孝公【献公子显王八年庚申立正曰注意专以此为重今考其舛谬不合者各见本章】
　　卫鞅【卫之庶孽公子姓公孙氏】亡魏入秦【鞅事魏相公叔痤为庻子见魏防正曰此据史愚谓公孙卫之公孙也庶孽公子恐非葢因为中庶子而生此文】孝公以为相封之于商【属农补曰卢藏用后语注今商州上洛之地又见后章注】号曰商君商君治秦法令至行【至犹极】公平无私罚不讳强大【讳犹避也强宗大族】赏不私亲近法及太子【是为惠王】黥劓其傅【墨渍其颧曰黥截鼻曰劓太子犯法鞅曰法之不行自上犯之太子君嗣也不可刑刑其傅公子防黥其师公孙贾】朞年之后道不拾遗民不妄取兵革大强【革甲也以革为札】诸侯畏惧然刻深寡恩【刻犹深也刻金木者有深而已】特以强服之耳孝公行之八年疾且不起欲传商君【传位与之】辞不受孝公已死惠王代后莅政有顷【莅临也集韵上临下】商君告归【惧诛归商】人说惠王曰大臣太重者国危左右太亲者身危【君之身】今秦妇人婴儿【集韵女曰婴男曰儿补曰释名人始生曰婴婴胸前也投之胸前乳养故曰婴】皆言商君之法莫言大王之法是商君反为主大王更【补曰更平声】为臣也且夫商君固大王之仇雠也愿大王图之商君归还【时自商欲归魏不得故还秦】惠王车裂之而秦人不怜【无念之者】
　　惠文君【孝公子元年显王三十二年甲申也十三年始称王前此称王后人追书耳】
　　苏秦始将连横【文颍曰关东为从西为横孟康曰南北为从东西为横瓒曰以利合曰从以威势相胁曰横正曰髙注连关中之谓横合关东之谓从大事记取】说秦惠王曰大王之国西有巴蜀汉中之利【三郡并属益州】北有胡貉【胡楼烦林胡之集韵貉似狐】代马之用【代幽州郡】南有巫山【在南郡巫补曰正义云防州巫山县】黔中之限【黔故楚地秦地距此二郡耳故言限秦昭三十年始定为黔中郡后为武灵郡见后志补曰大事记今黔辰施元等州正曰髙注皆有塞险故谓之限】东有殽函之固【始皇纪注殽二殽函函关也在农补曰左传殽有二陵杜注在渑池县西函见周策】田肥羙民殷富【殷盛也】战车万乗奋击百万【士之能奋击者】沃野千里【沃言其肥润】蓄积饶多地埶形便【地势与形便于攻守】此所谓天府【言蓄聚之富非人力也】天下之雄国也【物之雄者强】以大王之贤士民之众车骑之用【骑士之便马者】兵法之教【教犹习】可以并诸侯吞天下称帝而治愿大王少留意臣请奏其効【奏进効功也】秦王曰寡人闻之毛羽不丰满者不可以髙飞文章不成者【文章法令也】不可以诛罚道德不厚者不可以使民政教不顺者【逆人之心】不可以烦大臣【逆人心则行之难故大臣劳】今先生俨然【矜庄貎】不逺千里而庭教之【教之于广庭】愿以异日【异犹他也俟成顺然后承教以此知为惠王初补曰史时方诛商鞅疾辨士弗用】苏秦曰臣固疑大王之不能用也昔者神农伐补遂【国名未详】黄帝伐涿鹿【属上谷】而禽蚩尤【九黎氏之后事见史】尧伐驩兠【书止言放之岂尝伐之而不服邪正曰书放驩兠又尧伐驩兠禹伐共工见荀子此游士之辞下言五帝三王不能坐而致地故以战续之此不过欲售其攻战之说耳凡战国言帝王事类如此皆不足辨后放此】舜伐三苖【国名缙云氏之后正曰事见书不必泛引】禹伐共工【伐乃流之】汤伐有夏文王伐崇【崇侯虎纣卿士道之为恶】武王伐纣齐桓任战【任犹用也作内政寄军令是也】而霸天下由此观之恶有不战者乎古者使车毂击驰【毂辐所凑也相击而驰言其众补曰毂击说见齐防】言语相结【约亲也补曰后语注结音吉此古韵协也下文悉然横黄态替浊蹰玉反聊留服蒲北反信新兵濬□反】天下为一约从连横兵革不藏文士并饬【文谓辨也饬饰同】诸侯乱惑万端俱起不可胜理科条既备【科程也集韵条件也】民多伪态书策稠浊【防简也大事书之稠多也言有司文书多阅者昏乱正曰稠多浊乱也】百姓不足上下相愁民无所聊【集韵聊頼也】明言章理【文章法理正曰章亦明也谓明着之言章显之理下句文辞谓辞之文者三语文势同】兵甲愈起辩言伟服【伟竒也补曰伟一作伪】战攻不息繁称文辞【游说也正曰明言者教令辩言者游说文辞者书防明言章理即科条既备辩言伟服即言语相结繁称文辞即书防稠浊】天下不治舌敝耳聋不见成功行义约信天下不亲于是乃废文任武厚养死士【敢死之士】缀甲厉兵【集韵厉严也正曰厉即砺】効胜于战场【効致其功也】夫徒处而致利【徒犹空也言无所为】安坐而广地虽古五帝三王五霸明主贤君常欲坐而致之其势不能故以战续之寛则两军相攻迫则杖防相撞【迫近也杖如杖剑防谓持防防有支矛撞手捣也正曰杖持执也直亮反防有支兵】然后可建大功是故兵胜于外义强于内【论战故独言义】威立于上民服于下今欲并天下凌万乗【集韵凌侵尚也当从人】诎敌国【诎服也】制海内子元元【元善也民之善故称元】臣诸侯【言敌国又言诸侯则侯非其敌者】非兵不可今之嗣主【时君皆继世者也】忽于至道皆惛于教【惛不明也】乱于治迷于言惑于语沉于辩【沉犹溺】溺于辞【溺谓为所冒没】以此论之王固不能行也説秦王书十上而说不行黑貂之裘敝【貂防属大而黄黒出丁零国】黄金百斤尽资用乏絶【资货也】去秦而归赢縢【方言担齐楚陈宋曰攍通作赢縢缄也正曰一本赢縢是累夷纒累字通用伦追反易赢其角赢其瓶孔防逹云揭累纒绕也诗邪幅在下注如今行縢即位所谓复也注说下与履蹻不伦而担槖又已言矣】履蹻【屐也正曰史虞卿蹑蹻注草履也蹻与屩通】负书担囊【髙注槖囊也然则此字元作槖从此说则上縢字当从巾囊也槖无底囊有底正曰一本作槖髙注槖囊通言】形容枯槁面目黧犂【补曰古字黧犂通借】黑【集韵黧黒黄色正曰黧黒色集韵误见魏策】状有愧【元作归今从髙注】归【补曰当作愧姚氏亦云】色归至家妻不下絍【机缕也不下言自若】嫂不为炊父母不与言苏秦喟然叹曰【喟太息也】妻不以我为夫嫂不以我为叔父母不以我为子是皆秦之罪也乃夜发书陈箧数十【箧藏也】得太公隂符之谋【汉志有隂符经正曰隂符经恐非此所指索隐云隂符是太公兵法】伏而诵之简练以为揣摩【简犹择练涷帛也取其熟揣量摩研也游说之术或量其情或研切之】读书欲睡引锥自刺其股【锥锐也鍼之】血流至足曰安有说人主不能出其金玉锦绣取卿相之尊者乎朞年揣摩成曰此真可以说当世之君矣于是乃摩燕乌集阙【摩言切近过之阙名未详补曰髙注阙塞名也】见说赵王【肃侯】于华屋之下【见说见而说也华髙丽也】抵掌而谈【集韵扺侧击也】赵王大说封为武安君【补曰武安赵邑正义云潞州武安县】受相印革车百乗【兵车也】锦绣千纯【集韵匹端曰纯正曰髙注纯束也徒温切】白璧百双【补曰璧玉环也色白好曰璧】黄金万镒【一镒二十四两补曰镒说见前】以随其后约从散横以抑强秦故苏秦相于赵而关不通【六国之关不通秦也正曰即所谓秦兵不敢窥函谷关者】当此之时天下之大万民之众王侯之威谋臣之权皆欲决于苏秦之策【决言用之不疑防谋也】不费斗粮未烦一兵未战一士未絶一未折一矢诸侯相亲贤于兄弟【贤犹胜】夫贤人在而天下服一人用而天下从故曰式于政不式于勇【式犹用】式于廊庙之内【廊东西序庙以尊先祖人君之居谓之岩廊庙堂尊严之称正曰文頴云廊殿下外屋顔师古云堂下周厢又岩廊髙屋也愚按此言宫与庙也庙堂字见徐乐梅福传刘向九叹王逸注人君为政举事告宗庙议于明堂今人称宰相为庙堂盖误】不式于四境之外当秦之隆【苏秦隆盛之时】黄金万镒【元从水】溢【补曰此书溢镒通】为用转毂连骑【后车之盛正曰车骑之盛】熿于道【光耀也】山东之国从风而服【以草偃为喻也】使赵大重【为从主诸侯尊之】且夫苏秦特穷巷掘门【凿垣为门补曰掘即窟古字通齐策掘穴穷巷邹阳书防死掘穴楚防亦有】桑户棬枢之士耳【枢门牝也楺木为之如棬棬屈木盂也】伏轼【车前横木】撙衔【集韵撙挫也盖犹顿衔勒也】横歴天下【歴过也犹横行】庭说诸侯之主【犹庭教云】杜左右之口【杜犹塞】天下莫之伉【集韵匹也正曰姚云钱刘作抗当也一本天下莫之能伉伉抗古字通】将説楚王【威】路过洛阳【汉为河南郡】父母闻之清宫除道【清洒埽也】张乐设饮【张施也】郊迎三十里【迎于郊】妻侧目而视【不敢正视】侧耳而听嫂蛇行匍伏【蛇不直行伏音匐匍匐伏地也】四拜自跪而谢【集韵跪小拜也既拜复膝地】苏秦曰嫂何前倨而后卑也【倨不避也】嫂曰以季子位尊而多金【谯周曰秦字季子正曰司马贞曰此嫂呼小叔为季子未必字也】苏秦曰嗟乎贫穷则父母不子富贵则亲戚畏惧人生世上势位富厚葢可以忽乎哉【忽轻也此策史畧同合从在赵肃侯十六年此四年彪谓秦之自刺可谓有志矣而志在于金玉卿相故其所成就适足夸嫂妇而此史极口称颂之是亦利禄徒耳恶睹所谓大丈夫之事哉正曰按史秦出游数嵗困归兄弟嫂妹妻妾窃笑之于是得周书隂符读之以出揣摩乃求说周显王弗信至秦说惠王弗用乃之赵奉阳君弗説之去就燕文侯资之至赵奉阳君死乃说肃侯合从説楚后还过洛阳显王除道郊劳与防小异】
　　秦惠王谓寒泉子【秦处士之号】曰苏秦欺寡人【欺诈也言以虚声恐之】欲以一人之智反覆山东东山【补曰当作山东】之君从以欺秦赵固负其众【负犹恃】故先使苏秦以其币帛约乎诸侯诸侯不可一犹连鸡之不能俱止于栖亦明矣【连谓绳击之栖鸡所宿也】寡人忿然含怒日乆吾欲使武安子起往喻意焉【喻谕同告也告诸侯以不可一之意】寒泉子曰不可夫攻城堕邑【败城邑曰堕】请使武安子善我国家【称国家之美正曰能美善我国家】使诸侯请使客卿张仪【魏人仕秦惠五年为客卿】秦惠王曰敬受命【按起以昭二十九年为武安君自合从至是五十七年矣所称武安子起谬也正曰起号武安君此云武安子必别一人上既言武安子起而下止言武安子葢起字属下文李牧亦封武安君如此名不一且张仪死于秦武王时与白起战胜攻取时不相及补曰使诸侯之使去声余如字】
　　楚魏战于陉山【魏记苏秦传注在宻县宻属河南楚记威王卒魏因防取我陉山魏襄六年伐楚败之陉山在此前九年正曰徐广云召陵有陉亭宻县有陉山正义云括地志云在郑州新郑县西南大事记取鲍氏所引召陵韩策引正义又谓楚北有汾陉之塞即此皆一地也愚恐汾字有误因韩陉城汾旁讹也説见彼条　从通鉴在恵后六年髙注作惠】魏许秦以上洛【属农】以絶秦于楚【使不助楚】魏战胜楚败于南阳【荆州郡非修武所谓】秦责赂于魏【责求也】魏不与管浅【秦人】谓秦王曰王何不谓楚王【懐】曰魏许寡人以地今战胜魏王【襄正曰惠】背寡人也王何不与寡人遇【遇犹防】魏畏秦楚之合必与秦地矣是魏胜楚而亡地于秦也是王以地德寡人【秦因楚防得地楚之惠也补曰一本以魏地德寡人】秦之楚者多资矣【之往也言将以厚币往结楚好】魏弱若不出地【补曰刘辰翁云多弱字即若愚谓以弱句义亦善】则王攻其南寡人攻其西魏必危秦王曰善以是告楚楚王扬言【扬显言之】与秦遇魏王闻之恐効上洛于秦
　　楚使者景鲤在秦从秦王与魏王【襄正曰惠】遇于境【此下脱简有秦使周最解说与魏所以遇之意见髙注而楚防有其事补曰按鲍所谓楚防元在韩曰齐楚之交善秦与魏遇且以善齐而絶楚乎楚景鲤之秦与魏遇楚王怒恐秦以楚为有隂于秦魏也且罪鲤云云】
　　楚怒秦令周最谓楚王曰魏请无与楚遇而合于秦【补曰别本以此足缺文在是以鲤与之遇也句上即髙注秦令周最解说者姚本楚怒秦令最谓楚王曰魏王遇于境楚使者是以云云其文缺误不如别本明白】
　　是以鲤与之遇也敝邑之于与遇善之【加好于魏正曰敝邑秦自称谓鲤与秦魏遇此以为善盖二国之遇将以善齐而絶齐于楚而楚使在焉故齐疑之而不与合也】故齐不合也楚王因不罪景鲤而德周秦【齐魏雠也好魏故齐不合齐楚敌也齐不合故楚说正曰以齐楚交善章考之其失可见】
　　楚王【懐】使景鲤如秦客谓秦王曰景鲤楚王【下衍使景二字】使景【补曰姚云一本无二字】所甚爱王不如留之以市地【市买卖所之也言使楚以地赎鲤如之】楚王听则不用兵而得地楚不听则杀景鲤更【下衍不字】不【补曰疑衍】与不如景鲤者【元作留补曰姚云留曾刘作者是】是便计也【便犹利也】秦王乃留景鲤景鲤使人说秦王曰臣见王之权轻天下【权事势也天下所轻】而地不可得也臣之来使也闻齐魏皆且割地以事秦所以然者以秦与楚为昆弟国今大王留臣是示天下无楚也齐魏有何重于孤国也【有犹又补曰二字古通用后防陈轸云又何重孤国即此文】楚知秦之孤不与地而外结交以图【圗秦】则社稷必危不如出臣秦王乃出之【补曰来使之使去声更平声】
　　楚攻魏张仪谓秦王曰不如与魏以劲之【与犹助】魏战胜复听于秦必入西河之外【禹贡西河属雍州此时属魏子夏老于西河之上是也补曰盖主冀之西而言正义云同华等州】不胜魏不能守王必取之【自取河外】王用仪言取皮氏卒万人车百乗【皮氏属河东魏地也今秦于此取卒与车岂防地七百里时入秦邪补曰正义云皮氏在绛州龙门县西】以与魏犀首【公孙衍也隂晋人司马彪曰犀首魏官若今虎牙将军补曰按年表隂晋人犀首为大良造则非官名而韩防摎留以犀首张仪并言何为一人独以官称乎恐犀首或姓名也魏亦有犀武说又见卫防】战胜威王【楚】魏兵罢敝【罢疲同】恐畏秦果献西河之外【魏襄五年入秦河西地此前八年也仪时为客卿魏七年纳上郡此前十年也仪时为相正曰惠后五年补曰此章称楚威王威王在位凡十一年攻魏事史无见年表十一年魏败我陉山因防来伐是嵗秦取魏皮氏明年入上郡于秦而西河濵洛之地尽皆楚威死后也陉山前一年魏入少梁河西地于秦岂是时楚魏已搆兵乎】
　　田华之为陈轸【二皆齐姓补曰一本田萃姚同】说秦惠王曰臣恐王之如郭君【郭虢同属扶风正曰路史云北虢仲后也在大阳今陜州西南虢仲之封在岐东迁日此之上阳为南虢东虢叔之封制也今郑之荥阳按此防所指者北虢也】夫晋献公欲伐郭而惮舟之侨存【惮难之也侨郭大夫】荀息【晋大夫】曰周书有言美女破舌【破壊其事舌指谏臣】乃遗之女乐以乱其政舟之侨谏而不听遂去【闵二年奔晋】因而伐郭遂破之又欲伐虞【属河东大阳】而惮宫之奇存荀息曰周书有言美男破老【老成人补曰汲塜周书美男破老美女破舌武之毁也注云所以毁敌也修文御览引周书作美男破产美女破车】乃遗之美男教之恶宫之奇宫之奇以諌而不听遂亡【左氏不言其地】因而伐虞遂取之今秦自以为王【时亦未王谓其欲之】能害王者之国者楚也【因其有自王之志故称之曰王者】楚知横门君之善用兵【下衍用兵二字补曰姚云钱刘本无】与陈轸之智故骄张仪以五国【骄宠之也言楚使韩魏赵燕齐以事属之以重其权按仪初游楚楚相笞之后相楚乃为秦间耳楚无骄之之事今云然因其自楚来间之耳】来必恶是二人【恶言其恶也】愿王勿听也张仪果来辞因言轸也王怒而不听
　　张仪又恶陈轸于秦王曰轸驰陈楚之间今遂不加善秦而善轸【言楚善之补曰一本今楚不如】然则是轸自为而不为国也且轸欲去秦而之楚王何不听乎【听犹许】王谓陈轸曰吾闻子欲去秦而之楚信乎陈轸曰然王曰仪之言果信也曰非独仪知之也行道之人皆知之也孝己爱其亲【世纪殷髙宗有贤子孝己母早死髙宗惑后妻之言放之而死补曰尸子云孝己事亲一夜而五起视衣厚薄枕之髙下也】天下欲以为子子胥忠乎其君【伍子胥楚人平王杀其父奢胥奔吴吴王夫差败越于夫椒越王勾践求委国为臣妾夫差将许之胥谏不听后吴伐齐胥谏请释齐先越太宰嚭谗之赐剑以死】天下欲以为臣卖仆妾售乎闾巷【售卖去之也】者良仆妾也【良善也】出妇嫁乡曲者【曲里之一曲如韦曲杜曲】良妇也吾不忠于君楚亦何以轸为忠乎忠且见弃吾不之楚何适乎秦王曰善乃止之【轸传有】
　　陈轸去楚之秦【言去楚者本其始仕秦之时自楚来也且为输楚张本】张仪谓秦王曰陈轸为王臣常以国情输楚【情谓国事之隐者补曰情实也输冩也输冩以告之】仪不能与从事愿王逐之即复之楚愿王杀之王曰轸安敢之楚也王召陈轸告之曰吾能听子子欲何之请为子约车【约纒束之正曰髙注具也盖约束戒令之防多有】对曰臣愿之楚王曰仪以子为之楚吾又自知子之楚子非楚宜安之也【补曰一本且安之也】轸曰臣出必故之楚以顺王与仪之防【防谓其所筹度】而明臣之楚与否也【此之即所谓以国情输楚正曰故之楚之之往也之楚与否之之语助也下同】楚人有两妻者人誂其长者【誂相呼诱也补曰后语作挑徒了反】长者詈之【詈骂也】誂其少者少者许之居无几何【时不乆也】有两妻者死客谓誂者曰汝取长者乎少者乎取长者【誂者对也】客曰长者詈汝少者和汝【和犹应】汝何为取长者曰居彼人之所则欲其许我也今为我妻则欲其为詈人也【以国情输楚犹许者也轸诚有此则今之楚楚必不欲也补曰许我詈之云云后汉冯衍传有】今楚王【懐】明主也而昭阳贤相也轸为人臣而常以国情【补补曰国下当有情字】输楚楚【元作王】王必不留臣昭阳将不与臣从事矣以此明臣之楚与不【之亦犹于】轸出张仪入问王曰陈轸果安之王曰夫轸天下之辩士也熟【元作孰】孰【补曰孰熟通说文生熟字本但作孰后人加火以别之】视寡人曰轸必之楚寡人遂无奈何也寡人因问曰子必之楚也则仪之言果信也轸曰非独仪之言行道之人皆知之昔者子胥忠其君天下皆欲以为臣孝己爱其亲天下皆欲以为子故卖仆妾不出里巷而取者良仆妾也出妇嫁于乡里者善妇也臣不忠于王楚何以轸为忠忠【补补曰史复有忠字是】且见弃轸不之楚而何之乎王以为然遂善待之【此一事再出著书者以所闻駮异也彪谓轸之辩防给而其所称譬皆当于人心不诡于正论周衰辩士未有若轸之絶伦离羣者也正曰秦为无道鲁仲连不肻帝秦子顺义不入彼诚豪杰之士已轸往来其间其居秦也又与张仪争宠鄙哉虽其为楚谋也多而终不能以善楚也之楚之对辩给不诡于正犹为彼善于此耳补曰太事记显王四十一年秦陈轸奔楚解题引防文自卖仆妾以下正归乎云轸居秦期年惠王终相张仪而轸奔】义渠君【西戎也北地郡有义渠道】之魏公孙衍谓义渠君曰道逺臣不得复过矣【不复相过】请谒事情【谒白也情犹实】义渠君曰愿闻之对曰中国无事于秦则秦且烧获君之国【亦烧也言火其国以得其地补曰即】中国为有事于秦【事皆谓战】则秦且轻使重币【轻言其行疾】而事君之国也【此事君之事】义渠君曰谨闻令【令犹命】居无几何五国伐秦【后七年韩赵魏燕齐共攻秦】陈轸谓秦王曰义渠君蛮夷之贤君王不如赂之以抚其心【抚安也】秦王曰善因以文绣千匹好女百人遗义渠君【遗赠也】义渠君致羣臣而谋【致之使至】曰此乃公孙衍之所谓也因起兵袭秦大败秦人于李帛之下【史张仪传未有此防帛作伯地缺平原传注河内成臯有李城岂秦兵与诸国遇于此而见败邪正曰正义云懐州温县本李城也李同父所封按赵救邯郸时同战死封其弟为李侯意者因此号李城事在后且此云李帛必非秦既攻五国不胜而走秦兵不应至懐是时诸国连匈奴秦恐义渠因而有变故赂以和之义渠之袭必次于五国之后恐非与诸国遇时也补曰按史犀首相魏张仪去犀首闻仪复相秦害之乃谓义渠君云云且五国伐秦事在惠文后七年次年魏因仪请成于秦乃复相秦则此时仪未为秦相也仪自惠文后三年出相魏至今在魏衍不相则仪必不去也故大事记谓伐秦之役仪在魏隂为秦用而又谓衍与义渠语在相魏之后盖亦不能无疑岂仪去魏之秦犀首知其必相而害之欤又按秦纪书韩赵魏燕齐帅匈奴伐秦年表韩魏赵楚燕五国伐秦不胜楚世家书苏秦约从六国共攻秦】
　　【楚懐王为从长至函谷关秦击之六国皆引归齐独后互有不同通鉴据年表大事记据楚世家按楚世家特详者以从长故当以为正年表诸国皆书不胜齐独后而不败故畧不书欤纪不书楚者岂以世家文已明欤修鱼之战虏韩申差年表在次年而纪于此连书之则纪诚有误也髙注五国作齐宋韩魏赵尤误】司马错【秦人】与张仪争论于秦惠王前司马错欲伐蜀张仪曰不如伐韩王曰请闻其说对曰亲魏善楚下兵三川塞轘【补曰轘胡贯反】辕缑氏之口【髙纪注轘辕缑氏险道属河南补曰瓒云轘辕险道在缑氏东南索隐云缑氏以山为名】当屯留之道【属上党补曰正义云屯当潞州县道即太行羊肠阪道也】魏絶南阳【秦使之絶】楚临南郑【亦河南郡】秦攻新城宜阳【新城属河南补曰左传僖六年注新城郑新宻今荥阳宻也大事记白起系韩新城引正义云在洛州伊阙县又秦韩防新城云两周间地名注引正义云许州襄城县古新城县也按戎华阳君又号新城君则华阳在宻者此防以宜阳并言地必连近当是伊阙尔】以临二周之郊诛周主之罪【诛讨也补曰周主谓二君】侵楚魏之地周自知不救九鼎宝噐必出据九鼎按图籍【土地之图人民金谷之籍】挟天子以令天下【号令指麾之】天下莫敢不听此王业也今夫蜀西僻之国而戎狄之长也敝名【补曰一本名作兵】劳众不足以成名【伯王之名】得其地不足以为利臣闻争名者于朝争利者于市今三川周室天下之市朝也而王不争焉顾争于戎狄【顾还视也故为反义】去王业逺矣司马错曰不然臣闻之欲富国者务广其地【务趣也正曰务専力也】欲强兵者务富其民欲王者务博其德三资者备【三者于国如人之有资货】而王随之矣今王之地小民贫故臣愿从事于易夫蜀西僻之国也而戎狄之长也而有桀纣之乱以秦攻之譬如使豺狼逐羣羊也取其地足以广国也得其财足以富民缮兵【缮补也正曰左传隐元年缮甲兵注治也训切】不伤众而彼已服矣故拔一国而天下不以为暴利尽四海【言四方之物蜀兼有之故苏秦于巴蜀汉中独曰利补曰一本西海新序同】诸侯不以为贪是我一举而名实两附【不贪暴名也得国实也】而又有禁暴正乱之名今攻韩刼天子【刼胁止也】刼天子恶名也而未必利也又有不义之名【韩无罪而伐之不义也】而攻天下之所不欲危【天下皆有尊周之志正曰史攻天下之所不欲危矣新序同按下文云此臣所谓危是也今无矣言虽以欲字句而危字自为句亦竒】臣请谒其故周天下之宗室也【宗尊也】齐【补曰齐字恐衍】韩周之与国也周自知失九鼎韩自知亡三川则必将二国并力合谋【并并也】以因于齐赵而求解乎楚魏【解免秦兵】以鼎与楚以地与魏王不能禁此臣所谓危不如伐蜀之完也【不虞伤败】惠王曰善寡人听子卒起兵伐蜀十月取之遂定蜀蜀主更号为侯而使陈庄相蜀蜀既属【属犹附】秦益强富厚轻诸侯【仪传有在前十年前而表在后九年谓前年议伐后年取之而取之书十月知为一年事也今从表补曰秦纪与表合　按甘茂传云张仪西并巴蜀当仪与错议不同故纪表并言错定蜀而茂之言如此何也水经云秦自石牛道使张仪司马错寻路伐蜀灭之华阳国志云蜀王伐苴侯苴侯奔巴求救于秦惠文王使张仪司马错伐蜀灭之是二人同往也】
　　齐助楚攻秦取曲沃【晋桓叔所封汉属河东为闻喜此时属秦与上取皮氏卒同义】其后秦欲伐齐齐楚之交善惠王患之谓张仪曰吾欲伐齐齐楚方懽子为寡人虑之奈何张仪曰王其为臣约车并币【言并则币非一物正曰并合也】臣请试之【不自必之辞】张仪南见楚王【懐】曰敝邑之王所说甚者无大大王【大犹过】唯仪之所甚愿为臣者【唯辞也传称往相楚是也】亦无大大王敝邑之王所甚憎者【衍亦字】亦【补曰疑衍】无大齐王【闵】唯仪之所【补】甚憎者亦无大齐王今齐王之罪其于敝邑之王甚厚【言得罪于秦重也】敝邑欲伐之而大国与之懽是以敝邑之王不得事令【事犹听从】而仪不得为臣也大王茍能闭关絶齐臣请使秦王献商于之地【楚纪注在今顺阳郡南鄊丹水二县有商于在于中故名农商县是也】方六百里若此齐必弱【失楚援故】齐弱则必为王役【元作没补曰姚本作役】矣【役言为楚役使】则是北弱齐西德于秦【秦楚因絶齐得报曲沃之役楚之惠也】而私商于之地以为利也则此一计而三利俱至楚王大说宣言之于朝廷曰不谷得商于之地方六百里羣臣闻见者毕贺【毕犹尽】陈轸后见【时去秦在楚】独不贺楚王曰不谷不烦一兵不伤一人而得商于之地六百里寡人自以为智矣诸士大夫皆贺子独不贺何也陈轸对曰臣见商于之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也【无援故】秦又何重孤国且先出地絶齐秦计必弗为也先絶齐后责地且必受欺于张仪【言仪必背约】受欺于张仪王必惋之【惋犹恨】是西生秦患北絶齐交则两国兵必至矣楚王不听曰吾事善矣子其弭口无言【集韵弥止也通作弭】以待吾事【轸之防此可谓明矣而懐王不听愚而好自用者也其死秦宜哉】楚王使人絶齐使者未来【来还也】又重絶之张仪反【絶句】秦使人使齐齐秦之交隂合楚因使一将军受地于秦张仪至【前反而今至也】称病不朝楚王曰张子以寡人不絶齐乎乃使勇士往詈齐王张仪知楚絶齐也乃出见使者曰从某至某广从六里【横度为广直为从】使者曰臣闻六百里不闻六里仪曰仪固以小人【小人贫寠之称言不能多与】安得六百里使者反报楚王楚王大怒欲兴师伐秦陈轸曰臣可以言乎【补曰髙注初王使弭口今可以言未也】王曰可矣轸曰伐秦非计也王不如赂之一名都【都邑有闻于时者】与之伐齐是我亡于秦而取偿于齐也【偿还也言胜齐则得地虽亡所赂足以相偿】楚国不尚全事【不尚尚也言无所防补曰髙注事一云齐乎字是】王今已絶齐而责欺于秦是吾合齐秦之交也国【元作固补曰史作国姚注曾本固作国】必大伤楚王不听【是亦明计也而不听是以知楚王之悍也彼岂能用屈原哉】遂举兵伐秦【补曰史云使屈匄将】秦与齐合韩氏从之楚兵大败于杜陵【属京兆正曰髙注楚邑】故楚之土壤士民非削弱仅以救亡者【集韵仅劣也】计失于陈轸过听于张仪【过犹误懐十六年有此十一年也补曰张仪商于之欺虽竪子犹能知之以陈轸之智固不为难也仪之肆意而无忌者知懐王之愚而轸之言必不入也不然他日楚之请仪将惧其甘心焉而仪请自往卒不能害岂非中其所料也哉　洪迈云赂秦攻齐防尤乖谬不义齐本与国宜割地致币卑词谢罪复求其援而反欲攻之轸说谬矣　子为为臣之为使者使齐之使并去声】楚絶齐齐举兵伐楚陈轸谓楚王【懐】曰王不如以地东解于齐西讲于秦【补曰讲当从媾读说见前】王使陈轸之秦秦王谓轸曰子秦人也寡人与子故也【故言有旧补曰髙注轸元仕于秦】寡人不佞【佞髙才也】不能亲国事也【躬亲治国】故子弃寡人事楚王今齐楚相伐【轸传言韩魏】或谓救之便或谓救之不便子独不可以忠为子主计【主懐王】以其余为寡人乎陈轸曰王独不闻吴人之游楚者乎楚王甚爱之【楚先王】病【吴人】故使人问之【楚王使问】曰【使者还王问之】诚病乎意亦思乎【思吴】左右曰臣又知其思与不思【注家说有为又则又亦有也此言有以知之正曰刘辰翁云又知犹安知愚谓终缺安字按姚本作不知是】诚思则将吴吟【作吴人呻吟】今轸将为王吴吟【言不忘秦】王不闻夫管与之说乎【轸传作馆竪子】有两虎争【元作诤下同】诤【补曰字与争通下同】人而鬬管庄子将刺之【传管作卞刺有伤也补曰索隠引防作馆馆谓逆旅舍其人字庄子】管与止之曰虎者戾虫【戾犹暴】人者甘饵【以饼饵喻之】今两虎争诤人而鬭小者必死大者必伤子待伤虎而刺之则是一举而兼两虎也无刺一虎之劳而有刺两虎之名齐楚今战战必败【必有一败】败王起兵救之有救齐之利而无伐楚之害【今详秦王言为子主计则以齐楚正相伐故也今轸言无伐楚亦所以忠为主也】计听知覆逆者【能计善听知二国之覆逆覆逆言不顺于理正曰覆谓反覆逆谓逆料覆即下文一二逆即下文本末】唯王可也计者事之本也听者存亡之机【机主发矢喻事之要也先也】计失而听过能有国者寡也故曰计有一二者难悖【一二言反覆计之集韵悖乱也】听无失本末者难惑【轸传有无计听下补曰蒯通说韩信曰听者事之也计者事之机也听过计失而能乆安者鲜矣听不失一二者不可乱以言计不失本末者不可纷以辞　轸为楚媾于秦而劝秦收齐楚之敝岂所以忠为主哉或疑史作韩魏者是考秦惠时唯十三年韩举赵护帅师与魏战败绩去楚絶齐时逺甚他不见韩魏相攻事且防言甚明窃意楚已遣人解齐轸之媾秦欲其不助齐耳当识其意不可泥于辞也】秦惠王死公孙衍欲穷张仪李雠【秦人】谓公孙衍曰不如召甘茂于魏召公孙显【秦人正曰李雠据髙注此无据】于韩起樗里子于国【起犹举】三人者皆张子之雠也公用之则诸侯必见张子之无秦矣
　　武王【惠文子元年赧王五年辛亥】
　　张仪欲假秦兵以救魏【时将相魏】左成谓甘茂曰不如予之魏不反秦兵【谓败而死伤多】张子不反秦【谓秦以防兵诛之】魏若反秦兵张子得志于魏不敢反于秦矣【惧秦疑其厚魏】张子不去秦【去犹舍也仪虽为魏犹有得秦之心】张子必髙子【髙贵重也髙之者欲茂以秦资之正曰刘辰翁云不去秦万一不行救魏也亦必髙茂之谊髙茂之忠】
　　张仪之残樗里疾也【残犹害】重而使之楚【重犹贵贵之者欲使楚亦贵重之】因令楚王【懐】为之请相于秦【请于秦使相之】张子谓秦王曰重樗里疾而使之者将以为国交也【结两国之交】今身在楚【疾之身】楚王因为请相于秦臣闻其言【闻疾之言盖诬之也】曰王【楚王】欲穷仪于秦乎臣请助王楚王以为然故为请相也今王诚听之彼必以国事楚王秦王大怒樗里疾出走【补曰为然之为如字余去声】
　　张仪欲以汉中与楚【惠十三年取楚汉中】请秦王曰【补曰请当是谓字】有汉中蠧【蠧木中虫也言为国害】种树不处者【言非其所】人必害之家有不宜之财则伤【非所宜得得之必有祸】今【元作本】本【正曰自有汉至伤本有殽舛疑当云种树不处则伤本家有不宜之财者人必害之】汉中南边为楚利此国累也甘茂谓王曰地大者固当忧乎【言不然】天下有变【谓害于秦】王割汉中以和楚【补曰一本王割汉中以为和楚姚注一无为字此作以楚和殽次也】楚必畔天下而与王【畔犹背】王今以汉中与楚即天下有变王何以市楚也
　　为【补】魏【补曰姚云曾钱本此下有文字】谓魏冉曰【楚人宣太后弟后封穰侯传言其用事武王时此时冉欲如楚魏恐其合也】公闻东方之语乎【东山东】曰弗闻也曰辛张阳母泽【辛疑韩人张张仪母泽疑齐人正曰此章多难通此尤难知下文云观张仪与泽又不云母泽当阙】说魏王【哀正曰襄】薛公【田婴】公叔也曰臣战【与楚战】载主契国【主木主军行载之祷且告焉契言以国为约】以与王约【王魏王】必无患矣若有败之者臣请挈领【领项也言欲请诛持其项以受鈇钺】然而臣有患也【患楚与秦合下衍十六字】夫楚王之以其臣请挈领然而臣有患也【补曰此十六字姚云一本无】夫楚王【懐】之以其国依冉也而事臣之主【事征伐也臣辛张阳主韩魏齐也此三人之辞非说冉者故名冉】此臣之所甚患也【此下乃说者之辞】今公东而因言于楚【公谓冉东东之楚也因与楚好言】是令张仪之言为禹【仪以武二年死故此章必次之此禹善谟今仪言楚依冉而冉果与楚合是仪之谋侔于禹也】而务败公之事也【三国是仪之说必欲败冉合楚之事】公不如反公国【谓秦】德楚【但施恩惠而不之楚】而观薛公之为公也【观其于冉如何】观三国之所求于秦而不能得者请以号三国以自信也【为韩魏齐请其所欲于秦因宣言之所以信于三国】观张仪与泽之所不能得于薛公者【衍也字】也【补曰恐衍】而公请之以自重也【薛公所不与仪者冉为之请而得则仪重冉仪时相魏为仪请亦所以为魏魏亦重冉也补曰为公之为去声】
　　医扁鹊【卢人字越人正曰鲍本髙注史渤海郡郑人姓秦氏名越人徐广云郑当为鄚正义云又家于卢号卢医按周礼释文引史记姓秦名少齐越人今史无少齐字恐释文为是彼时所见本末缺也越人似非名字】见秦武王武王示之病扁鹊请除【欲去其病】左右曰君之病在耳之前目之下除之未必已也将使耳不聦目不明君以告扁鹊扁鹊怒而投其石【砭也所以砭弹臃肿正曰此亦本髙注石针曰砭所以刺病投弃掷也】曰【补补曰姚云刘本有曰字】君与知之者谋之而与不知者败之使此知秦国之政也【此如此】则君一举而亡国矣【按扁鹊与赵简子同时至是百三十年矣正曰简子在晋昭顷定公时周景王敬王之世也秦武王元年当赧王五年相去二百余年名字必差】
　　秦武王谓甘茂曰寡人欲车通三川以闚周室【闚窥同小视也周室洛邑盖欲取之不正言尔言三川知其志不止镐京也正曰三川宜阳说见周防大事记盖控扼之地故秦武云云】而寡人死不朽乎【补曰乎史作矣】甘茂对曰请之魏约伐韩王令向夀【宣太后外族】辅行【辅犹副】甘茂至魏谓向夀子归告王曰魏听臣矣然愿王勿攻也事成尽以为子功【补曰茂欲寿告王勿攻王必疑其故而茂得以荐其言故曰事成尽以为子功大事记云夀武王所亲幸故茂以诿之】向夀归以告王王迎甘茂于息壤【山海经鲧窃息壤以陻洪水时则训于中央言息壤陻洪水之州而柳子厚言永州有之则息壤非一处此秦地也】甘茂至王问其故【勿攻之故】对曰宜阳大县也上党南阳【此属修武】积之乆矣【二县财赋归之】名为县其实郡也【此时韩都平阳春秋传上大夫受郡下大夫受县则郡县之称乆矣正曰大事记云春秋时郡属于县赵简子所谓上大夫受县下大夫受郡是也战国时县属于郡所谓上郡十五县者是也魏恵后十年方孝公商鞅时并小乡为大县县一令尚未有郡及守称故魏纳上郡之后十余年秦纪始书汉中郡或者山东诸侯先变古制而秦效之欤】今王倍数险【倍背同】行数千里【补曰一本行千里】而攻之难矣臣闻张仪西并巴蜀之地【并犹兼】北取西河之外南取上庸【属汉中补曰大事记云本庸国今房州竹山县汉中要地也】天下不以【衍为字】为【补曰姚氏云钱刘本无此字】多张仪而贤先王【惠文】魏文侯令乐羊将攻中山【冀州国后志云一名中山亭补曰见中山防】三年而拔之乐羊反而语功文侯示之谤书一箧乐羊再拜稽首曰此非臣之功主君之力也今臣覉旅之臣也樗里疾公孙衍二人者【补曰衍史并作奭新序作公孙子谓皆秦诸公子】挟韩而议【媒孽之也】王必听之是王欺魏而臣受公仲朋【元作侈】侈之怨也【朋公仲名此书后或名朋或名侈朋侈字近故误史并作侈然韩防言公仲侈又言韩侈为两人今定公仲名朋别韩侈也正曰史田齐世家韩冯徐广云即公仲侈大事记韩又有韩明韩侈冯朋音混而侈明朋字讹故也且当各存旧文辩见各条】昔者曾子处费【鲁邑属东海】费人有与曾子同名族者【族姓也】而杀人人告曾子母曰曾参杀人曾子之母曰吾子不杀人织自若【若如故也】有顷焉人又曰曾参杀人其母尚织自若也顷之一人又告之曰曾参杀人其母惧投杼【机之持纬者】逾墙而走夫以曾参之贤与母之信也而三人疑之【使其母疑】则慈母不能信也今臣之贤不及曾子而王之信臣又未若曾子之母也疑臣者【疑之于王】不适三人【适啻同】臣恐王为臣之投杼也王曰寡人不听也请与子盟于是与之盟于息壤果攻宜阳五月而不能拔也樗里疾公孙衍二人在【言在中也】争之王王将听之召甘茂而告之甘茂对曰息壤在彼王曰有之因悉起兵复使甘茂攻之遂拔宜阳【在三年茂传有】宜阳之役【役犹戍役正曰役事也】冯章【秦人】谓秦王曰不拔宜阳韩楚乗吾敝国必危矣不如许楚汉中以懽之【使楚说也】楚懽而不进韩必孤无奈秦何矣王曰善果使冯章许楚汉中而拔宜阳楚王【懐】以其言责汉中于冯章冯章谓秦王曰王逐亡臣【诈为逐之】因谓楚王曰寡人固无他而许楚王【彪谓此防可以无出地矣如后不可为约何正曰战国变诈多此岂暇虑后邪懐王亲受商于之欺而犹不悟昏于贪故也】
　　甘茂攻宜阳三鼔之【鼔以进军】而卒不上【卒士也上犹前】秦之右将有尉【军尉】对曰公不论兵【言不以兵法治士】必大困甘茂曰我覉旅而得相秦者我以宜阳饵王【以钓喻也】今攻宜阳而不拔公孙衍樗里疾挫我于内【挫摧也补曰衍史作奭下章同】而公仲【元作中】中以韩穷我于外是无伐之日已【战功曰伐言后不复立功正曰一本作无茂是盖字讹】请明日鼓之而不可下因以宜阳之郭为墓【示必死也】于是出私金以益公赏明日鼓之而宜阳拔【补曰一本鼓之宜阳拔】
　　宜阳未得秦死伤者众甘茂欲息兵左成谓甘茂曰公内攻于樗里疾公孙衍【二人毁之如攻国然】而外与韩朋【元作侈】侈为怨今公用兵无功公必穷矣公不如进兵攻宜阳宜阳拔则公之功多矣是樗里疾公孙衍无事也【不得事权】秦众尽【谓死伤多】怨之深矣【使茂乆攻二人持之故也】
　　宜阳之役楚畔秦而合于韩秦王惧甘茂曰楚虽合韩不为韩氏先战韩亦恐战而楚有变其后【变背约也楚时助韩兵在韩后正曰言其后有变也】韩楚必相御也【御犹制也二国虽合犹相疑故自相制】楚言与韩而不余怨于秦【楚之与韩有言而已而其于秦不见多怨正曰声言与韩而不遗怨于秦】臣是以知其御也
　　宜阳之役杨逹【秦人正曰无据】谓公孙显曰请为公以五万攻西周得之是以九鼎抑【元作卬】卬【补曰大事记引作市者是】甘茂也【显与茂争国者见惠王防抑按也正曰按惠王防李雠云云显乃张仪雠无与茂争国事】不然秦攻西周天下恶之其救韩必疾则茂事败矣【言攻而不胜亦足以败茂元在韩防补曰鲍既改从秦防今韩防仍出此章杨逹作杨侹卬作市注亦异大事记所取鲍氏云显得止用显亦今韩防注文髙注此章无作侹字者岂别本有之而鲍又重见于此乎　宜阳之役防公孙衍史并作公孙奭又有公孙显公孙郝公孙赫其云挟韩而议云善韩皆仕秦而党韩者大事记谓郝显奭郝奭在秦为一人愚谓赫即郝也然其事亦多与衍又恐衍即显之讹也今且当各从本文】
　　秦王谓甘茂曰楚客来使者多健【言其强辨】与寡人争辞寡人数穷焉【辞屈也】为之奈何甘茂对曰王勿患也其健者来使者【补曰者字疑衍】则王勿听其事其需弱者来使【集韵需音儒韦柔滑貎补曰需即懦】则王必听之然则需弱者用而健者不用矣王因而制之【弱者易制因可制】
　　甘茂相秦秦王爱公孙衍与之间有所立【请间之间暇隙也因暇与语将置相也】因自谓之曰寡人且相子甘茂之吏道而闻之【闻之于道补曰姚注刘本无道而二字按韩非子道而作道穴云秦王欲将犀首樗里疾恐代之将也凿穴于王之所常隠语者王果与犀首计之境内尽知之盖樗里疾道穴听之矣】以告甘茂甘茂因入见王曰王得贤相敢再拜贺王曰寡人托国于子焉更得贤相对曰王且相犀首王曰子焉闻之对曰犀首告臣王怒于犀首之泄也乃逐之【补逐逐衍也曰告人足矣必不告已正曰姚本有之字补曰告人之云机更深险】
　　甘茂约秦魏而攻楚楚之相秦者屈盖【凡屈皆楚人楚任之于秦使为秦相】为楚和于秦秦啓关而听楚使甘茂谓秦王曰訹【元作怵】怵【补曰防訹怵字通】于楚【訹诱也若怵则惊耳】而不使魏制和【制谓主之】楚必曰【以鬻魏之言告魏】秦鬻魏【鬻卖也如卖友云言始约而终背之】魏【补补曰恐缺一魏字】不说而合于楚楚魏为一国恐伤矣王不如使魏制和魏制和必说【絶句】王不恶于魏则寄地必多矣【言魏楚割地与秦时地未入故言寄】
　　谓秦王曰臣窃惑王之轻齐易楚而卑畜韩也臣闻王兵胜而不骄霸主约而不忿【主天下之要约正曰敛约也】胜而不骄故能服世约而不忿故能从邻【使邻国服从】今王广德魏赵【大施恩惠】而轻失齐骄也战胜宜阳不恤楚交忿也【言不以交楚为意】骄忿非霸王之业也臣窃为大王虑之而不取也诗云靡不有初鲜克有终【大雅荡诗】故先王之所重者唯终与始何以知其然也【补曰一本唯始与终何以知其然】昔智伯瑶残范中行【范吉射中行寅晋两卿】围晋阳【属太原故许唐国补曰大事记晋阳汉太原郡所治龙山在西北晋水所出北齐分晋阳置龙山县隋改龙山曰晋阳而以晋阳为太原县】卒为三家笑【赵魏韩也事见韩防晋出公十七年正曰大事记晋出公十七年晋荀瑶与韩赵魏氏分范中行之地反攻出公奔齐道死晋哀公四年赵约韩魏攻荀瑶灭之】吴王夫差栖越于会稽【故越国扬州郡亦山名事见哀元年】胜齐于艾陵【杜注齐地哀十一年补曰正义云艾山在兖州傅县南】为黄池之遇【陈留外黄沟县有黄沟又魏内黄注吴会诸侯于黄池今黄沟是哀十三年正曰哀十三年杜注陈留封丘县南有黄亭近济水按外黄小黄封丘皆属陈留外黄有黄沟故指为黄池而内黄相者亦有黄沟水经注所谓河水决通濮济黄沟者也相与封丘殊逺当以杜注为正路史同杜注】无礼于宋【并哀十三年吴欲伐宋杀其大夫囚其妇人】遂为【元作与】与【补曰当作为一本死于垂遂】勾践禽死【二十二年】梁君【惠王】伐楚胜齐制韩赵之兵驱十二诸侯以朝天子于孟津【在河内河阳县南魏记惠王二年败韩于马陵败赵于懐十五年鲁卫宋郑君来朝二十八年中山君为相不见齐楚及朝天子事正曰年表二十九年】后子死【太子申也三十年齐败魏马陵虏申】身布冠【以防礼自居也】而拘于秦【拘犹制正曰髙注太子见杀故布冠而拘执于秦】三者非无功也能始而不能终也今王破宜阳残三川而使天下之士不敢言雍天下之国【雍拥同言据有之】徙两周之疆【侵逼之】而世主不敢窥阳侯之塞【河东阳注阳侯国】取黄棘【秦纪楚纪懐王与昭王盟于黄棘皆不地正曰正义云盖在房襄二州】而韩楚之兵不敢进王若能为此尾【言善其后正曰尾终也即上文能终之说】则三王不足四五霸不足六王若不能为此尾而有后患则臣恐诸侯之君河济之士【济水在温西北此言中国尔正曰济水出绛州垣曲县王屋山伏流至孟州济源县出二源合流至温入河出河南溢而为荥自郑以东贯滑曹郓济齐青入于海】以王为吴智之事也诗云行百里者半于九十【逸诗言行九十里适足为五十里耳】此言末路之难今大王皆有骄色以臣之心观之天下之事依世主之心【依犹防】非楚受兵必秦也【皆骄强故】何以知其然也秦人援魏以拒楚楚人援韩以拒秦【衍王字】王【补曰姚本无此字】四国之兵敌【秦楚韩魏也韩魏虽弱以得援故与之敌】而未能复战也【敌故不敢轻战】齐宋在绳墨之外以为权【外言四国不以为意权言能轻重四国】故曰先得齐宋者伐秦【此言魏韩得之正曰下文楚先得齐可知】秦先得齐宋则韩氏铄【以销金喻】韩氏铄则楚孤而受兵也楚先得之则魏氏铄魏氏铄则秦孤而受兵矣若随此计而行之则两国者【秦楚】必为天下笑矣【彪谓此防孟轲之徒也惜其不名正曰孟子曰仲尼之徒无道桓文之事者五伯者三王之罪人今防云伯王之业五伯不足六孟子而有是言欤骄者必败亦论之常其言先得齐宋以下是乃量事势计较强弱不过以力服人而已岂可与孟子同日语哉补曰曰江之当大之为去声夫上处】
　　秦王与中期【秦人】争论不胜秦王大怒中期徐行而去或与中期说秦王曰悍人也【悍勇也勇者多忤人】中期适遇明君故也向者遇桀纣必杀之矣秦王因不罪【补曰当曰中期悍人也有错文】
　　昭襄王【武王母弟元年赧王九年乙卯】
　　甘茂亡秦【茂传昭元年击魏皮氏未拔去】且之齐出关遇苏子【代也代传侍燕太子质于齐将适秦】曰君闻夫江上之处女乎【女在室者】苏子曰不闻曰夫江上之处女有家贫而无烛者处女相与语欲去之【遣之使去】家贫无烛者将去矣谓处女曰妾以无烛故常先至扫室布席何爱于余明之照四壁者幸以赐妾何妨于处女妾自以为有益于处女何为去我处女相语以为然而留之今臣不肖弃逐于秦而出关愿为足下扫室布席幸无我逐也苏子曰善请重公于齐乃西说秦王曰甘茂贤人非恒士也【恒常也】其居秦累世重矣【茂事惠武昭三王】自殽谿谷地形险易尽知之彼若以齐约韩魏反以谋秦是非秦之利也秦王曰然则奈何苏代曰不如重其贽【集韵贽与挚通握持也言多持物往遗之】厚其禄以迎之彼来则置之槐谷【扶风有槐史云鬼谷注在阳城补曰按史谿鬼槐谷并作鬼谷故前则徐注在阳城后则刘伯庄云在关内云阳皆不明按姚引后语注槐里之谷今京兆始平之地作鬼谷大非】终身勿出【代知茂必留齐故言此尔不为茂游说也正曰代以此言激秦王与之上卿以相迎之使齐亦重茂岂非游说也】天下何从图秦秦王曰善与之上卿以相迎之齐【迎之于齐补曰姚注钱作以相印迎之】甘茂辞不往苏子【元作秦】秦【补曰姚氏云一作代按史同】伪为【补曰伪为二字疑是为谓盖上卿之事诚有何得言伪为一本作谓】齐【补补曰姚氏云一作伪为齐闵王】王【闵】曰甘茂贤人也今秦与之上卿以相迎之茂德王之赐故不往愿为王臣今王何以礼之王若不留必不德王彼以甘茂之贤得擅用强秦之众则难图也齐王曰善赐之上卿命而处之【命犹入命之命茂传有补曰列女传齐女徐吾与邻妇合烛夜绩辞亦相史通谓游士假设之辞遽以名字加之者】
　　献则【楚人为芊戎游说者】谓公孙消【秦人】曰公大臣之尊者也数伐有功【伐战伐】所以不为相者太后【宣太后】不善公也芊【元作卒下同】辛【补曰当作芊下同】戎者太后之所亲也【穰侯传后同父弟芊戎为华阳君凡芊皆楚人】今亡于楚在东周【戎时未入秦知为昭王初也】公何不以秦楚之重资而相之于周乎【使为周相】楚必便之矣【戎虽以罪去楚楚既与秦共资之必为楚用故楚利之】是辛【芉】戎有秦楚之重太后必说公公相必矣
　　三国攻秦入函谷【魏记哀二十一年与齐韩共攻秦此九年也正曰哀当作襄】秦王谓楼缓【赵人见穰侯传此九年相秦而免】曰三国之兵深矣寡人欲割河东而讲【大河之东非地名补曰讲媾通说见前】对曰割河东大费也免【元作勉补曰防免勉通姚本正作免】于国患大利也此父兄之任也【谓公族】王何不召公子他【元作池下同此书多作他】池【正曰池即他且当从本文】而问焉王召公子他池而问之对曰讲亦悔不讲亦悔王曰何也对曰王割河东而讲三国虽去王必曰惜矣【悔其失地】三国且去吾特以三城从之此讲之悔也王不讲三国入函谷咸阳必危【咸阳秦都扶风渭城也补曰大事记山南曰阳水北亦曰阳其地在渭水之北犹之诸山之南故曰咸阳】王又曰惜矣吾爱三城而不讲此又不讲之悔也王曰钧吾悔也【钧均同平也】宁亡三城而悔无危咸阳而悔也寡人决讲矣【决断也犹必】卒使公子他池以三城讲于三国三国【补此二字补曰宜复有三国二字】之兵乃退【缓时相秦对以池之言岂为侵官哉而曰此父兄之任焉用彼相矣补曰缓之不自言池以两悔言皆箝其主之术也　周防韩庆为西周说薛公令临函谷而无攻楚割东国以与齐而秦出楚王以为和薛公从之会公子池来媾遂罢兵大事记说见彼章当防观按三城者武遂与韩封陵与魏齐城与齐武遂封陵在河东齐城无考事在年表秦昭九年下十一年书韩与齐魏击秦与我武遂大事记谓即此年事误分也通鉴纲目通以为楼缓公子池之对者误】
　　薛公【田文】为魏谓魏冉曰文闻秦王欲以吕礼收齐【收犹取也礼时相齐亲礼所以取齐昭十三年礼奔魏其相齐见周防及孟尝传后至十九年归秦明年齐伐宋伐宋后文乃相魏此事合在礼归秦之前此时文未相魏其言为魏意亲之矣正曰失考辩并见周防】以济天下君必轻矣齐秦相聚以临三晋礼必并相之【相齐及秦】是君收齐以重吕礼也齐免于天下之兵其雠君必深【齐雠冉也欲得陶故故下章曰攻齐不成陶为邻恤然齐未免于兵亦不敢尔正曰齐无兵患则可以肆志于冉与秦得天下则伐齐深文意同但言其事理当尔】君不如劝秦王令敝邑【薛也文以此十三年奔薛】卒攻齐之事齐破文请以所得封君齐破晋强【晋谓魏】秦王畏晋之强也必重君以取晋【文亲魏而重冉故欲取晋必重冉】齐与晋敝邑【薛虽文旧封而属齐齐破畏魏且取薛予魏】而不能支秦【魏得薛秦必害之而魏实弱不能当秦】晋必重君以事秦是君破齐以为功采晋以为重也【补曰姚本操晋是采字讹义不通】破齐定封而秦晋皆重君若齐不破吕礼复用【礼虽亡秦之齐秦方以礼收齐则复亲之今齐不破是秦收齐之功遂也礼为有功于秦秦必用之并相齐秦也】子必大穷矣
　　冷向【髙注秦人今详为齐人正曰髙注秦臣韩赵防亦有此人】谓秦王曰向欲以齐事王使攻宋也宋破晋国危安邑王之有也【晋国大梁也宋在其东宋破则梁危安邑属河东近秦梁危则秦可取安邑】燕赵恶齐秦之合必割地以交于王矣齐必重于王【秦多得地齐畏其强故重之】则向之攻宋也且以恐齐而重王【燕赵交于秦故齐必恐】王何恶向之攻宋乎【恶皆去音】向以王之明为先知之【言秦自知攻宋之利】故不言
　　谓穰侯曰为君虑封【谋所以定其封】苦【元作若】若【补曰此连下有缺误】于除宋罪重齐怒【宋齐所恶也故除宋罪则齐怒齐怒则冉之封不定故以为苦除解免也】须残伐乱宋德强齐定身封此亦百世之一时已【补曰须残字有衍误赵防作宋罪重齐怒深残伐乱宋云云又作宋之罪重齐之怒深残乱宋云云凡两见彼言为奉阳君定封说见陂防　姚本之时也已】
　　谓魏冉曰楚破秦秦【补正曰秦下宜复有秦字】不能与齐悬衡矣【悬衡轻重等也此言秦轻于齐】秦三世积节于韩魏【节犹事也言累有战伐之事正曰刘辰翁云积往来之节也】而齐之德新加【加于韩魏】与【衍齐字正曰此与亦作焉】齐秦交争韩魏韩【补】魏东听【谓听齐正曰姚本齐秦交争韩魏东听自通】则秦伐矣齐有东国之地方千里楚包九夷【补曰索隐云属楚之夷】又方千里南有符离之塞【属沛】北有甘鱼之口【未详疑为济隂髙鱼正曰王应麟云鲍说非左氏昭十三年传次于鱼陂注竟陵县城西北甘鱼陂】权悬宋卫【言较其轻重】宋卫乃当阿甄耳【庄十三年注阿今济北东阿齐之阿邑甄属济隂庄十四年会于鄄史作甄此言二国如齐邑尔补曰鄄本濮州鄄城】利有千里者二【谓齐楚正曰恐非此句正指楚】富擅越【越勾践国犹礼之秋官肆征伐所获之民也擅专有之事正曰越有三皆属楚徒贱称此言楚之强】秦乌能与齐悬衡韩【正曰此句与防首不同当与上权悬宋卫为比一本权悬韩魏者是支分字上或缺楚字如此义乃欠通】支分方城膏腴之地【支言细散取之腴腹肥也言肥沃如之】以薄郑【薄犹迫也郑属长安在秦汉之间正曰西都咸林郑旧封去方城逺新郑荥阳是时已为韩防凡言郑者韩也】兵休复起足以伤秦不必待齐五国罢成臯【属河南详见赵防惠文十二年此二十一年也史不书补曰臯姚本作睾前汉志成臯故虎牢亦名制左传所谓岩邑也正义引括地志云成臯故县在洛州汜水县西南汜音似】秦王欲为成阳君【以赵魏防知为韩人此十七年入朝时在其国】求相韩魏韩魏弗听秦太后【宣】为魏冉【冉后弟时主五国之成后恐成阳害其事故为之言】谓秦王曰成阳君以王之故穷而居于齐今王见其逹而收之亦能翕其心乎【翕犹收也言收之晚】王曰未也太后曰穷而不收逹而报之恐不为王用且收成阳君失韩魏之道也【其穷在齐亦必韩魏所恶】
　　秦取楚汉中再战于蓝田大败楚军韩魏闻楚之困乃南袭至邓楚王引归后三国【齐韩魏】谋攻楚恐秦之救也或说薛公可发使告楚曰今三国之兵且去楚楚能应而共攻秦虽【补曰姚氏本章首有此六十六字】蓝田【属京兆】岂难得哉【此防上有脱简葢三国攻楚楚求秦救薛公时在魏说者欲使薛公遣使之楚告以舍楚攻秦以疑秦使不救楚此言三国既舍楚攻秦蓝田可得也】况于楚之故地【蓝田秦近邑也尚可得而况楚地谓秦且以汉中予楚】楚疑于秦之未必救己也而今三国之辞云【元作去三国攻楚史不书辞云上所言者也】去【补曰当作云】则楚之应之也必劝【劝乐之也言乐从从三国攻秦此一说也】是楚与三国谋出秦兵矣【出兵敌三国也其谋自楚】秦为知之必不救也三国疾攻楚楚必走秦以急【趋秦告急补曰姚注一本以下有告字】秦愈不敢出【畏三国也此又一说】则是我离秦而攻楚也【我三国也离言絶其交】兵必有功薛公曰善遂发重使之楚楚之应之果劝于是三国并力攻楚楚果告急于秦秦遂不敢出兵大【衍臣字】臣【补曰姚氏云曾作胜髙注亦作大胜】有功【此章应属齐若魏然附之齐则薛公时在魏附之魏则无薛公事以其事不完不明而齐魏无所适属也故次之此正曰秦惠王后十三年取楚汉中非薛公在魏时事鲍不见脱简文故其说妄谬而次之此】
　　薛公入魏而出齐女【魏公子负刍之母薛公恶齐故逐之】韩春谓秦王曰王何不取为妻以齐秦刦魏【刦刼同】则上党秦之有也【此上党属魏】齐秦合而立负刍负刍立其母在秦则魏秦之县也【言负刍以母故必事秦】已珉【元作民下同字书无之而韩呡韩防作珉今并从之此魏人也正曰已字句今连作已珉非呡珉防字通恐即韩呡也】呡欲以齐秦而困薛公【争魏权故补曰一本欲以齐秦刼魏而困薛公】佐欲定其弟【佐负刍庻兄也定定其立】臣请为王因珉与佐也【因二人可以刼魏困薛】魏惧而复之【反齐女】负刍必以魏殁世事秦齐女入魏而怨薛公终以齐奉事王矣【齐女德秦而齐其父母国也齐又与薛公隙故女能得之以事秦】
　　谓魏冉曰和不成【与赵和秦也此二十七年白起击赵因伐光狼正曰无考】兵必出白起者复将战胜必穷公不胜必事赵从公公又轻【不能穷冉故从冉而和然先和则冉重今不胜而和故轻】公不若毋多【谓专志于和毋他务也】则疾到【赵归我也此盖冉欲和而起欲战也起冉所荐其言穷公起字不尔补曰语不可晓有缺误姚云到恐封】
　　陉山之事【穰侯传魏背秦与齐从亲秦使穰侯攻赵韩魏于华阳下且益赵以兵伐齐则此役也陉山在宻后志注云史记秦破魏华阳地亦在县则此防书陉山史书华阳一役也事在三十四年正曰大事记华阳之役秦救韩而击赵魏年表列传或云得三晋将或云攻赵韩魏皆记者之误按大事记赧王四十一年魏背秦与齐从亲秦魏冉伐魏防四城明年赵魏伐韩秦魏冉救韩败赵魏且与赵观津益赵以兵伐齐曰陉山是前大事记华阳亭多在宻阳】赵且与秦伐齐齐惧令田章以阳武【属河南此时属齐正曰此指开封阳武非齐地当考】合于赵而以顺子为质【齐公子】赵王【惠文】喜乃按兵告于秦曰齐以阳武赐敝邑而纳顺子欲以解戈敢告下吏【不斥王故言告吏】秦王使公子他之赵谓赵王曰齐与大国救魏而倍约【齐背二国】不可信恃大国不义【赵以齐倍之为不义】以告敝邑【告以伐齐】而赐之二社之地【邑皆有社二社二邑也正曰未详战国之制】以奉祭祀今又按兵且欲合齐而受其地非使臣之所知也请益甲四万大国裁之苏代为齐献书穰侯曰臣闻往来者之【元作之者】之者【补曰宜作者之史无之字姚注钱刘一作往来之言者】言曰秦且益赵甲四万人以伐齐臣窃必之敝邑之王【必者意其然王襄王】曰秦王明而熟于计穰侯智而习于事必不益赵甲四万人以伐齐是何也夫三晋相结秦之深雠也三晋百背秦百欺秦不为不信不为无行今破齐以肥赵赵秦之深雠【此二十七年败赵取代光狼】不利于秦一也秦之谋者必曰破齐敝晋【此晋赵也以赵破齐齐破赵亦敝】而后制晋楚之胜【二国破敝秦无后虑可以南制楚】夫齐罢国也【罢疲同】以天下击之譬犹以千钧之弩溃痈也【补曰史作决溃痈】秦王安能制晋楚哉【夫能制人必其威武足以屈人今攻罢国胜之非武也安能制人】二也秦少出兵则晋楚不信【不信其伐齐】多出兵则晋楚为制于秦齐恐则不走于秦且走晋楚【兵多则非独齐见制惧晋楚亦见制齐畏秦故不趋秦而与晋楚同患故趋晋楚】三也齐割地以实晋楚则晋楚安齐举兵而为之顿剑【二国恶秦而齐先伐故既合则齐为二国出兵顿下也此以小言之】则秦反受兵四也是晋楚以秦伐齐【晋亦赵也初与秦伐齐】以齐破秦【为之顿剑是也】何晋楚之智而齐秦之愚五也秦得安邑【此攻华阳时得之安邑魏地亦属韩犹上党两属也白起传取韩安邑正曰按起传取韩安邑以东到干河在取魏灭六十邑前一年昭王之十七年也索隐云韩故地又魏以安邑入秦在昭王二十一年恐非此时得之】善齐以安之亦必无患矣秦有安邑则韩魏必无上党哉【言可取】夫取三晋之肠胃【安邑上党如之】与出兵而惧其不反也孰利故臣窃必之敝邑之王曰秦王明而熟于计穰侯智而习于事必不益赵甲四万人以伐齐矣【穰侯传有补曰于是穰侯不行引兵而归　为齐为之之为使臣之使两走字并去声】
　　秦客卿造【造其名】谓穰侯曰秦封君以陶【冉别封也越记注陶今济隂定陶补曰说见赵防】借君天下【借以制天下之权】数年矣攻齐之事成陶为万乗【国大也】长小国以朝天子【补曰姚本率以朝】天下必听五霸之事也攻齐不成陶为邻恤【言近于忧】而莫之据也【无援国可恃正曰言攻齐不成功则陶且有为邻国得之之忧】故攻齐之于陶也存亡之机也君欲成之何不使人谓燕相国曰圣人不能为时【时天时非人所能为】时至而失【补曰姚本时至而弗失】舜虽贤不遇尧也不得为天子汤武虽贤不当桀纣不王故以舜汤武之贤不遭时不得帝王今攻齐此君之大时也已【得时之利无大于此】因天下之力伐雠国之齐报惠王之耻【田单破燕燕惠王之初】成昭王之功【燕昭二十八年乐毅伐齐入临淄三十二年下齐七十余城明年田单复之补曰惠王字疑有误且不当在昭王前】除万世之害此燕之长利而君之大名也【君谓燕相】诗云树德莫如滋【滋益也】除害莫如尽【逸诗补曰泰誓树徳务滋除恶务本姚本作书云】吴不亡越越故亡吴齐不亡燕燕故亡齐【齐闵八年苏代为齐说燕哙让子之燕几亡矣而不卒攻故有乐毅临淄之役正曰齐宣二十七年注让子之下宣云于是燕乱齐伐之云云】齐亡于燕吴亡于越此除疾不尽也非以【元作以非】以非【正曰以非至之害句或以已字通属上句上下文两有此】此时也成君之功除君之害秦卒有他事【卒猝同】而从齐齐秦【元作赵】赵合其雠君必深矣挟君之雠【雠谓齐】以诛于燕【使燕诛相】后虽悔之不可得也已君悉燕兵而疾攻【元作僣】僣【正曰字误当作从下文可证】之天下之从君也若报父子之仇诚能亡齐封君于河南【亦河之南非郡此盖寓封】为万乗达途于中国南与陶为邻世世无患愿君之专志于攻齐而无他虑也【补曰后为万乗之为去声】顷襄王二十年秦白起拔楚西陵或拔鄢郢夷陵烧先王之墓王徙东北保于陈城楚遂削弱为秦所轻于是白起又将兵来伐楚人有黄歇者游学博闻襄王以为辩故使于秦说昭王曰天下莫强于秦楚今闻大王欲伐楚此犹两虎相鬬而驽犬受其敝不如善楚臣请言其说臣闻之【补曰姚氏云此叚首有缺文史记新序后语皆有之文亦小异今以后语补案此当下接物至云云而章首说秦王曰四字已在此段内当为衍文】
  </div>
  <div class="pagination">
   <a href="战国策校注_page4.html">
    上一页
   </a>
   <a href="战国策校注.html">
    1
   </a>
   <a href="战国策校注_page2.html">
    2
   </a>
   <a href="战国策校注_page3.html">
    3
   </a>
   <a href="战国策校注_page4.html">
    4
   </a>
   <span class="current-page">
    5
   </span>
   <a href="战国策校注_page6.html">
    6
   </a>
   <a href="战国策校注_page7.html">
    7
   </a>
   <a href="战国策校注_page8.html">
    8
   </a>
   <a href="战国策校注_page9.html">
    9
   </a>
   <a href="战国策校注_page10.html">
    10
   </a>
   <span>
    ...
   </span>
   <a href="战国策校注_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
