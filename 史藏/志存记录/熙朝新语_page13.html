<!DOCTYPE html>
<html>
<head>
    <meta charset="UTF-8">
    <title>熙朝新语 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>熙朝新语 - 第 13 页/共 20 页</h1>
    <div class="content">
　　雍正十三年十一月，奉上谕：“国家久道化成，人文蔚起，皇考乐育人材。特降谕旨，令直省督抚及在朝大臣，各保举博学宏词以备著作之选。乃直省奉诏已及二年，而所举人数寥寥。

　　朕思天下之大，人材之众，岂无足膺是举者？一则各怀慎重观望之心，一则鉴衡之明，视乎在已之学问。或己实空疏，难以物色流品，此所以迟回而不能决也。然际此盛典，安可久稽？

　　朕用再为申谕：凡在内大臣及各省督抚，务宜悉心延访，速行保荐。定于一年之内齐集京师，候旨廷试。倘直省中实无可举，亦即具本题覆。钦此。“

　　本朝自康熙己未至乾隆丙辰，两开制科，得人之盛，旷古罕闻。伏读两朝谕旨，可想见圣主思贤若渴之至意焉。

　　乾隆元年九月，召试荐举博学鸿词二百十人于保和殿后。

　　钦命试题：策问二道，五六天地之中合赋，山鸡舞镜七言排律，黄钟为万事根本论。上临轩亲试，取一等五名，二等十名。次熙朝新语。年，补试临场未到并续荐二十六人。钦命试题：策问二道，指佞草赋，良玉比君子七言排律，复见天心论。钦取一等一名，二等三名。是科较康熙己未取数较隘，然榜首刘文定公纶起家词赋，洊历政枢，明良契合，千载一时，实与王文恭公后先媲美云。

　　嘉定张南华鹏翀性颖异，读书如夙习，诗画无不敏捷。雍正丁未，入词林馆课雁字诗，日未晡，成七律三十章，众皆叹服。乾隆二年御试众词臣，日未午有交卷者，皆曰：必南华也。“果受知于高宗，擢高等，官至正詹。

　　张文敏公照同南华人朝，值春雪初霁，南华见午门外檐下冰柱，赋七律一章。文敏疑为宿构，南华请面试。文敏出所佩小玉羊为题，南华应声云：“宛尔成形质，居然或寝讹。”方欲续下，有旨命和汤圆诗。南华立成二十四韵以进，其警句云：“甘白俱能受，升沉总不惊。”文敏叹服，曰：“不料仓卒间犹能自见身份也。”

　　钱文端公陈群，早岁诗名与沈宗伯德潜相埒，天下称诗者以二公为宗。高宗南巡，御制诗俱寄沈与钱赓和，相传为二臣遭际之异数也。

　　高宗纯皇帝天纵多能，文不加点，词臣中罕能赓和者。钱文端公尝侍上于乾清宫，元宵联句，上思若涌泉，言言珠玉。

　　文端得一联云：“风团谢家絮，霜点洞庭橙。”一时王公大臣推为五字长城。

　　岳大将军钟琪状貌奇伟，食饮兼人，而工于吟诗。遇赦后，种菜于四川之百花洲。既而有诏起用，督师征金川，过邯郸题壁云：“只因未了尘寰事，又作封侯梦一场。”

　　乾隆丙辰，张文和公梦见其父文端公。文和请问今科状元，文端书“钰”字示之。问何姓，曰：“姓徐。”及胪唱，一甲熙朝新语。一名乃金德瑛也。始悟钰字中已藏其姓名。继云姓徐，又以德字偏旁合姓告之，真不可思议。

　　涪州周大司马煌，其祖峨眉山樵也。年九十九未娶。一日忽于溪中得金银若干，与所善贫人吴翁谋迁居城中，且属为媒，愿以万金为聘，但非处子不可。吴笑诺之。归告妪，谓九十九老翁谁肯与为婚者？时吴女年十九，忽跪而请曰：“父母贫且老，生女不生男，何恃？今周叟高年骤获多金，天将福之。未必遽终于此，女愿嫁之。父母得万金之聘，可以娱老矣。人各有命，女如薄相，嫁年少者未必不孀也。”吴夫妇奇其言，以告叟。喜甚，即日委禽成婚。后年余生一子，时叟年百岁矣。

　　及见其子游庠食饩，抱孙后乃卒，寿一百四十岁矣。女先一岁卒，已五十九矣。信人瑞也。

　　无锡顾祭酒栋高，康熙辛丑进士。以中书谢职归田，乾隆辛未以经学征。召见之日，上问以治道。对曰：“以俭德示天下。”赐官国子监司业。丁丑迎銮，晋祭酒衔。著有《春秋大事表》，萃公谷之微言，正杜孔之义疏。宋元以后诸儒，鲜及其精确也。

　　曹洛禋麟书晚年受知高宗，官至侍读学士、上书房行走。

　　予告归里，自述生平，曾入黄山遇老人传道。人问纳交当从子夏乎？从子张乎？曰：“朝廷之上从子夏，乡党之间从子张。”

　　张南华宫詹侍直乾清门。有旨宣召，而南华已归。上以诗责之云：“传宣学士为吟诗，勤政临轩未退时。试问羔羊三首内，可曾此际许委蛇。”命依韵和呈，聊当自讼。南华遵旨和进，上喜，赐以克食。南华又进《谢恩诗》，有“温语更欣天一笑，翻教赐汝得便宜”之句。

　　古来君臣唱和，如虞廷赓歌、周室巷阿尚已。三代后如汉武帝、唐太宗、元宗、宋仁宗，皆有赓扬之辞。然皆君唱臣和，熙朝新语。从未有臣作诗而君和者。乾隆七年，庶子张南华鹏翀奏进经史，蒙召对，赐御书。鹏翀以所画《春林淡霭图》进呈，并题六诗于上，末用头字韵云：“珍秘琅函特许求，他年拟结赐书楼。

　　天公定遣云霞护，长有龙光在上头。“上用韵赐和六首。以君而俯和臣诗，从古帝王未有此冲然若谷者也。是日，赐松花石砚，上有御制铭”以静为用，是以永年“八字。上天纵多能，鹏翀诗才敏捷，每日宣召至再至三，词馆诸臣艳称奇遇。一日，又以所画《日长山静便面》进呈。上题云：”仿佛前生是葛三，画禅潇洒擅江南。大痴更擅坡仙笔，勍敌江山两不惭。“盖以东坡许之。其宠异如此。

　　乾隆十九年，琉球国中山王尚穆遣陪臣毛元翼、蔡宏谋等上表请封。二十一年五月初七日，上遣侍读全魁、中允周煌往封。六月二十二日渡海，舟泊姑米山候风。忽飓风大作，经三昼夜，接封大夫郑秉和请易小舟登岸暂避，使者以诏敕在舟不从。二十四日风愈暴，四股椗索十余一齐皆断，柁走，龙骨触礁而折，底穿入水。是既昏黑兼大雷雨，帆叶厨棚吹落殆尽。

　　倏见神火飞向桅木，焚招风旗而坠，又海面一灯浮来，若烟雾笼罩状。于是众悉呼曰：“天后遣救至矣。”须臾，船身直趋向岸，一礁石透入船腹，不动亦不沉。因令解杉板小舟下水，捧诏节陆续登岸，同舟二百余人举庆更生，皆云皇上洪福所庇。

　　舟到姑米港，谒庙行香，献“愿大能成”四字扁额。其对联云：“神为德其盛乎。呼吸回天登彼岸。臣何力之有也。忠诚若水证平生。”以答神贶。方颠播时，使者虔告天后，若默佑平安，当为神乞请封号，并于册封之年，明颁谕祭。至是具奏，请加封谕祭。上命部议。部查天后亦称海神，康熙十九年，敕封海神天妃为“孚国庇民妙灵昭应宏仁普济天妃。”二十年，福建提臣万正色以天后著灵具奏，诏封“妙灵昭应仁慈天后。”

五十九年，检讨海宝册封，奏请春秋致祭。乾隆二年，闽督奏称：守备陈元美在洋遇风，祷天后获安。奉旨加封“福佑群生”

　　四字。今应如所奏。奉旨：“加‘诚感咸护’四字。并书明封号，即于怡山院天后宫举行祭事。”

　　乾隆丙辰为高宗登极首科，馆选多至六十七人。名臣如蔡相国新、曹尚书秀先、秦尚书蕙田、金总宪德瑛、仲总宪永檀、鹤总督年、钟总督音皆出其中，可谓盛矣。

　　会稽傅玉笥王露，康熙乙未翰林。归田四十年，以著述自娱，年逾八旬，尚能挥翰。乾隆初年，上眷注旧臣，恩加宫允。

　　儒林荣之。

　　江宁燕子矶宏济寺僧默默，于乾隆辛未年恭迎圣驾。上问其年，奏云一百二岁。上笑曰：“和尚还有二十年寿。”随赐紫衣。默默谢恩而出。乾隆二十年乙亥竟圆寂矣，方信天语之成谶。

　　谢侍郎道承尝引疾乞休以养母，人问何不奏终养而奏病耶。

　　曰：“为人子养可也，闻终字便伤心耳。”其《忆母诗》云：“儿来前，自尧经今凡几年。儿可记，自尧经今凡几帝。儿时应对稍逡巡，母怒变色旋喝嗔。陈箧逊志学人责，稽古胡不如妇人。吁嗟！母言在耳，儿颜犹泚。安得我母常嗔？儿常泚？

　　于今劝学无闻矣。“读此诗而不劝于孝励于学者，非人情矣。

　　陈句山兆仑，雍正庚戌进士。乾隆初荐举入翰林，官至顺天府尹。生平和易近人，人有才美，爱不去口。有以诗文请质者，备极奖借，故人乐亲之。书法兰亭，取意简远。梁侍讲同书云：“本朝不以书名而书必传者，陈文简公元龙及句山先生两人而已。”

　　齐次风召南，雍正己酉副贡。乾隆初荐举入翰林，官至礼部侍郎。少颖敏，读书十行俱下。目光炯炯，能瞩一二十里。

尝登杭州凤凰山，视隔江西兴渡，人皆历历可辨。应征北上，谒某邑宰，留宿署中。见架上有异书八册，借观竟夕，天明还之。主人讶其阅之速，询之则一一成诵矣。为阁学时，高宗得古镜于宁古塔，未详款式，问朝臣，莫有对者。齐引证书史，罗列具奏，天颜大悦，谓左右曰：“是不愧博学鸿词矣。”沈文悫公德潜尝因奏言天台石梁之奇，高宗询及齐。对曰：“荒山硗确，不足以劳圣驾。”人讶其率易，然可见其伉直也。后因上书房退直归，马惊坠地破脑，目睛眩转，神魂飞越。蒙古医生以牛脑实之，即用生牛皮冒首，使真气聚而不泄，且遍体椎扑，使十二经脉复具本初，三百六十五骨节各还部位。三日而知痛，五日而知饥，不三月而能起立。然生平所读书不能记忆只字，前后如两人云。

　　回文诗，诗家以为小道，罕有为之者。如张月槎汉《秋夜》一首云：“烟深卧阁草凝愁，冷梦惊回几树秋。悬壁四山云上下，隔帘一水月沉浮。翩翩影落飞鸿雁，皎皎光寒静斗牛。

　　前路客归萤点点，边城夜火似星流。“字字熨贴，巧合自然，岂复庸手所能为。

　　仁和钱相人琦应丁巳会试，公车将发，友人吴某治酒饯行。

　　至则不见酒肴，而主人有愧色。怪而诘之，曰：“寒家素有狐仙，今日已治具，忽被摄去。奈何？”钱戏曰：“主人惜费而托故于狐耶？”吴窘甚，邀客往厨下验之。爨火未熄，毛血之属尚存，而肴核全失。钱大呼曰：“我有一言奉问，此去若能登第，狐仙还我酒肴。否则竟请全啖之，我亦无颜相扰矣。”

　　言毕出。未久，吴笑而至曰：“恭喜今科必中，酒肴已还在案矣。”欢饮而罢。是科吴果成进士。

　　陈学士大 仑初入学时，年十九，偶病剧，梦紫衣僧自称元圭大师，握其手曰：“汝背我到人间，盍归来乎？”陈未及熙朝新语。答，僧笑曰：“且住，且住。汝尚有琼林一杯酒，瀛台一碗羹，吃了再来未迟。”屈其指曰：“此别又须十七年也。”言毕而去。陈惊醒，病遂瘥。己未成进士，入翰林，官至侍读学士。

　　三十六岁，秋痢不休，因忆前梦十七年之期，笑谓家人曰：“大师未来，或又改期亦未可知。”一日早起焚香沐浴，索朝衣冠著之。曰：“吾师已来，吾去矣。”跏趺而逝。

　　新建裘文达公曰修为编修时，两典江南乡试，两典浙江乡试，一典湖北乡试。旋奉命视巴里坤军务，赐御用冠服，以宠其行。归朝奏对称旨，遂命在军机处行走。洊历六卿，兼司撰所述，作文以欧阳文忠公为宗。常游滁州，得文忠画像，乞上题之。文达书仿张即之，上以内藏即之书《华严经》残本命补书，人莫能辨。尝奉命往河南、山东、江南经理河渠，当是时，河南水溢数郡，所被灾州县甚多。文达疏水之达于淮者四，枝流六十有三，民得永远宁居，所治克副圣虑。而直隶如永定、大通等处，孰宜提堰，孰宜疏浚以达诸海，凡上指授方略，悉以属之，无不允协。尝治某水时，有田夫突至舆前，如欲有言者，左右呵止之。文达呼与语，竟得地势高下之宜，久而无患。

　　其虚衷博采类如此。年六十二卒。前一日语家人曰：“我本江宁燕子矶河神，今将复位。汝等扶榇还江西，必过彼，可求签于关帝庙，如系上上第三签，则知我仍为水神。否则或有谴谪，不能复位矣。”家人闻之，疑信参半。有老仆独信之曰：“公为王太夫人所生，太夫人本籍江宁，渡江时曾求子于燕子矶水神。夜梦袍笏者来曰：”与汝佳儿。‘逾年生公。“后以公之丧归至燕子矶，如其言卜于关帝庙，果得第三签，遂立木主于旁。两江总督尹文端公继善，为立石作诗纪其事。

　　尹文端公爱才如命，总督两江时，有王主簿发桂，派令管理省城行宫。王有句云：“愧我衙官无一事，宫门持帚扫闲花。

“公大器重之。又解秀才中发谒见，鲍雅堂在座。适十四公子庆宝至前，鲍问年几何，曰：”十四岁。“鲍戏出对云：”十四世兄年十四。“解应声曰：”三千弟子路三千。“公即聘解为西席。

　　长洲沈宗伯德潜，以名诸生久困场屋。乾隆元年荐举鸿博，召试不售。归。戊午己未联捷入词垣，年已六十余矣。壬戌散馆，试殿上。日未昳，黄门卷帘，上出赐诸臣。问：“谁是沈德潜。”沈跪奏：“臣是也。”上曰：“文成乎？”对曰：“未也。”上曰：“汝江南老名士，而亦迟迟耶。”翌日，授编修。六月，引见奏对毕。上曰：“沈德潜系老名士，命和消夏十咏，余愿和者亦和。”于内阁分给笔札，赐饮及饼饵瓜果。

　　自午至未，成诗六章。有旨嘉奖，赐文纱越葛。旋升中允少詹事，典湖北乡试归，召入上书房，再迁礼部侍郎。乞假省墓，诏赠其先人如其宫，并赠诗褒之云：“清朝旧名士，吴下老诗翁。向每诵新句，犹然见古风。”同官皆谨依此二十字为韵，仿贺知章还四明例赠行。假满还京，典戊辰会试。次年，请告归里，上命恭校《御制诗集》毕，乃行。上赋诗以赐，复命加尚书衔，在籍食俸，时嘉兴钱司寇陈群亦予告在籍食俸，上称两诗翁。文臣之荣，无出其右。

　　钱文端公典庚午江西乡试，写榜吏陈巨儒须鬓如雪，求公手书以为荣。自陈年七十，手写文武三十二榜矣。公赠诗云：“桂籍凭伊腕力传，白头从事地行仙。自言作吏中书省，曾侍朱衣四十年。”十月复写武榜，解首则其孙腾蛟也，名初唱。
</div>
    <div class="pagination">
<a href="熙朝新语_page12.html">上一页</a><span>...</span><a href="熙朝新语_page8.html">8</a><a href="熙朝新语_page9.html">9</a><a href="熙朝新语_page10.html">10</a><a href="熙朝新语_page11.html">11</a><a href="熙朝新语_page12.html">12</a><span class="current-page">13</span><a href="熙朝新语_page14.html">14</a><a href="熙朝新语_page15.html">15</a><a href="熙朝新语_page16.html">16</a><a href="熙朝新语_page17.html">17</a><a href="熙朝新语_page18.html">18</a><span>...</span><a href="熙朝新语_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
