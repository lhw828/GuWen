<!DOCTYPE html>
<html>
<head>
    <meta charset="UTF-8">
    <title>爝火录 - 第 99 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 99 页/共 128 页</h1>
    <div class="content">
　　都昌余应桂起兵，招致石光龙旧部练为水军，应金声桓；与大清兵战于落星湖，全军覆没，应桂仅以身免（应桂，字二矶，万历四十一年进士；官兵部右侍郎兼右佥都御史）。

　　应桂以甲申国变，不得与难为恨。尝叹息曰：『我行年六十，何功名想；所欠者，先帝一死耳』！

　　应桂兵败后，闻德化帅师孙明卿胆勇，币致之，益倾赀召募（「殷顽录」）。

　　大清兵围南昌久，见城中终无出兵消息，乃用锁围法：东自王家渡属灌城、西自鸡笼山属生米渡，掘壕、载版起土城。自是，内外耗绝。设南昌令于茶市、新建令于蛟溪，征役征赋，安坐而制其毙。王得仁自兵败后，不复督阵；方娶武都司女继室，绣旆亲迎，金鼓喧杂，前后导从溢街巷。大清兵瞭之，大骇；莫疑为王杂毛娶妇也。

　　时笙歌喧杂，忽大声振天，火光数十道拥黑云如火车轮，飞堕城中；哄言城奔，举国狂走相蹈藉，赴池井死者无算。已而寂然，歌吹复作，众乃稍息。明日，得铅弹子于澹台祠东，称重八十斤；盖城外炮核也。

　　大清固山额真谭泰围南昌，掘濠筑城、搭桥立栈；浔暑，趣役死者数十万。附郭数十里间，田禾、山木、庐墓如洗。其丁壮役夫率日与薄糜一餐，水半而杂以刍荛；无远迩，辰赴申还，病疫病者十七、八。各旗分取妇女，同营者迭嬲之无昼夜，死者亦万余。泰营蒲子塘，踞永和门六、七里，筑十余丈高台于永和门外。望城中，市贸往来、独行耦语，一一见之。独留惠民门，纵城中出入；俘掠军民，以廉城中情实。

　　金、王诸将，俱托请兵而遁。

　　傅鼎铨举兵应金声桓，永明王擢为兵部右侍郎兼翰林院侍读学士。

　　起熊和为左都督，随揭重熙经理江、闽兵事（和，北直隶人，武举人；历官总兵）

　　初五日（戊戌）

　　鲁王大学士钱肃乐卒。肃乐愤郑彩专柄连杀熊汝霖、郑遵谦，以忧卒于舟山。故相叶向高曾孙进晟葬之福清黄蘗山。

　　初，涂登华以福宁州降，郑彩受之。福宁危而复安，由于刘中藻，故幕府立焉；彩反掠其地。肃乐与中藻书，每不直彩；彩闻之，恨甚。肃乐故有血疾，因愤疾作而卒。遗命以先朝时员外冠服殓，仍称员外。

　　按肃乐卒于琅琦山。

　　初十日（癸卯）

　　永明王至浔州。

　　帝与三宫从邕江登舟，出南宁，历横州、永淳；江流甚急，两日夜即抵浔州。旧总兵庆国公陈邦傅挽留诉功。初，帝驻南宁三月，邦傅素为朝臣所恶，且与赵台有隙，故不敢入觐。台本燕人；以任子，擢南宁知府。北都陷，全家归南。时邦傅总镇粤西，面订婚约，未行吉礼；台之升擢，实由邦傅疏荐。后邦傅见驳于式耜、不理于廷臣，台欲绝之，至形之章奏，以博廷臣欢。邦傅大怒，因宣言赵台扈驾下广、路出浔江，吾必掠其妻女、杀其父子；台闻之，遂不敢扈从，留居南宁旧署。至是，邦傅见帝，面责帝『忘大恩，听两卫门交构，于本爵无少加恩。倘丁亥年二月梧、浔等处无臣父子血战三昼夜，扼南下之兵长驱直捣，皇上焉有今日！至赵台绝婚负义，法所当诛，皇上反加优容；彼不敢经臣河下，何得任之留守？且南、太等府原系臣镇辖，何必再设巡抚？明系两衙门受贿设计蒙蔽，皇上当大奋干纲，毋为人臣作奴仆，饱彼私囊；后日将士解体，自受实祸』！帝愧愤，面赤无所答；但云：『尔补本来』！邦傅于扈从诸臣不为礼，反向户部主事王渚素饷，拳殴之死；见严起恒、王化澄无霁容温语，以恶草食进。又面诃兵部尚书萧琦不遣兵扈驾，率家丁以乱石碎其舟。舟半沉，复不容琦登岸，蹲踞水窗；遣村儿野妇环詈之、坐辱詈之。琦蒸闷三日，死；邦傅掠取其舟中所有，复不容殡殓。

　　按邦傅，浙东处州人；官广西总兵。隆武二年，挂征蛮将军印。李成栋素贱恶之，以其丁亥年二月兵未入粤西、先具降表通款故也。后成栋为子壮、家玉兵起，西进之师撤回广城，邦傅得安卧浔州二载；乃自侈以为功，竟谓浔、庆、南、太未经薙发，勋比汾阳。借以凌人，不亦诬乎？

　　二十日（癸丑）

　　陈邦傅逼帝驻浔州，以府署为行宫；掖朱天麟同严起恒、王化澄知机密。

　　邦傅与朱天麟等卖官鬻爵，广给札付；始用庆国自札、继部札，后贵钦札（札用玉玺者也）。文则知县、知府、翰林、科道、侍郎、尚书，武则正副总兵、游击、参将，使之执札到部，照授实在衙门。一时陈乞纷纷，尚书正札、钦札易金百两，部札半之；盖下广路费需乎此也。时邦傅子曾禹预票拟，有「拜君之赐于无穷」语；远近笑之。

　　晏日曙、李永茂、田芳、郑封侯驾于苍梧，中暍死于蛇王庙。

　　瞿式耜再疏请幸桂林，不报。

　　秋七月甲子朔

　　永明王庆国公陈邦傅请世守浔州，欲如黔国公故事；朱天麟执不允。邦傅怒，以「庆因公印」、尚方剑掷天麟舟中，要必得；仍执不允。瞿式耜特疏劾之；会中外多争者，邦傅乃止。

　　邦傅恃恩骄横、夤缘禁近，与吉翔相为表里。初封富川伯；以迎驾功，晋思恩侯。已晋封庆国公，又冒封其妻父弟守宪宁端伯。复奉世守广西之敕，行文巡按、御史查核通省钱粮。瞿式耜特疏参之；兵科给事中吴其靁疏论「世守」非制，并劾撰敕中书张立光。广西巡抚鲁可藻、巡按御史吴德操各具疏参劾，督师何腾蛟亦上疏驳正，湖南勋镇曹志建等皆哗然不平，事遂寝。究其故，实马吉翔与式耜不协，故加邦傅「世守」，擅全省予夺以挠留守事权；立光小臣，承旨奉行。及迫于公论，吉翔乃称原颁敕书止「居守」，非「世守」也。外议益重邦傅改敕之罪，然体大亵矣。 

　　帝允邦傅居浔州如桂林瞿式耜，设官征赋；敕下中书科誊黄，张立光受贿二千金，易「居」作「世」，司玺、稽勋俱不及察。惟帝觉之，微言于严起恒，令行在诸臣发其事，欲追前敕更「居」字；事竟不果。

　　吉翔、邦傅及胡执恭，皆浙东人。执恭在兵部火药房舞文，吉翔、邦傅皆由以得官，执弟子礼于执恭；故执恭虽为邦傅中军，而邦傅犹称之为「老师」，惟其指授是听。三人者一线关通，内呼外应；天南半壁，实坏于此三竖子手也（「所知录」）。

　　执恭至是，亦由邦傅冒封武康伯。

　　鲁王督师李长祥与大清兵战于天台及绍兴，败绩。先是，总兵金汤违长祥节制，师败于天台，汤被擒。长祥上疏自劾；乃檄诸路相机攻取近地郡县，连破诸暨、上虞、余姚、嵊县，而自率水陆兵四万攻绍兴。已破昌安门矣，标下总兵李玉、升升违令深入，竟败。长祥怒甚，斩玉；升率兵降于大清。

　　二十五日（戊子）

　　帝出浔州。陈邦傅因李成栋迎驾迫促，不敢挽留；帝即离浔赴肇。成栋先整龙舟，百里外迎銮。

　　陈邦傅所行多不法，以嫌杀柳庆巡抚刘鼒。

　　傅鼎铨兼将揭重熙军，与张自盛合营援南昌，战于三江口；败绩。

　　鲁王监军张煌言杀丁慧生。慧生，李长祥标将；骁勇善战。以失礼于煌言，要杀之于帐中；军中为之丧气。

　　八月癸巳朔

　　永明王至肇庆。

　　辰刻，李成栋率文武百官迎帝入肇庆行宫。宫中储银万两以备赏赐，供帐、器皿悉具，殿陛象魏亦颇壮丽。成栋释甲冑、肃冠裳，率百官朝贺。毕，赐成栋御袍、靴、带并尚方剑；成栋再拜，谢。出语人曰：『南面坐者，真天子也。某见之，不觉俯首至地矣』！

　　制皇帝「受命之宝」。有土人献白玉一双，皆方广□尺；云渔人得之自海。

　　帝命制玺。

　　揭重熙入粤，为南昌求救。比归，猝遇大清兵于程乡；监军桂泓战殁，重熙身中三矢，仅而获免。

　　永明王封李成栋将军，以其子元胤为锦衣指挥使。

　　加成栋太傅、翊明大将军，总督七省诸军；以元胤为锦衣卫指挥使，掌丝纶房。成栋进兵册一部，请一应钱粮尽归朝廷，敕部奏销；帝命『仍着勋臣成栋料理；俟恢复之日，另行酌议』。成栋遵旨受之。

　　封杜永和江宁伯、杨大甫乐安伯、罗成辉宝丰伯、董方策宣平伯、郝尚久新泰伯、张□博兴伯、阎可义□陟伯；佟养甲顺正不挠，亦封襄平伯（「逸史」作汉城侯）；李成栋晋惠国公。

　　以袁彭年为左都御史，洪天擢为吏部左侍郎，耿献忠为户部左侍郎，曹烨为兵部左侍郎，张调鼎、王芊等俱列卿寺。时辅臣严起恒以六部、九卿、台省员缺请用归朝诸臣，准依隆武朝原官起补；故从粤东来者，俱在朝列。

　　「所知录」云：是时惟从苏观生拥立唐藩者，禁锢不用。如顾元镜以布政司于帝监国时擢为户部侍郎，唐王立，即附观生入相；北兵至，首先迎降：诸反正者极訾其丑。然其中亦有贤者，皆从此废；谓之「绍武一案」。

　　时成栋朝夕同堂者，袁彭年、藩曾纬、李琦、耿献忠、佟养甲、洪天擢，皆蓄发四月余矣。忽一日，席间令在坐言志；独天擢则曰：『我今不要作官；若有一千银子养得老母，便去做和尚矣』！成栋曰：『好！好！快叫里边扛一千银子送洪和尚，速唤剃头人替洪和尚剃头发』。在席莫敢措一词。顷之，银摃已送至洪家，剃头人已来；成栋令去天擢巾帽，竟剃做和尚，天擢不敢道一字。至明日，纱帽、和尚帽俱不好戴，又不敢见成栋；苦苦央人逐日解说，送还银摃。直至十二月，方上肇庆到任。天擢固无耻，遭此恶谑亦赧颜矣（「两广纪略」）。大学士王化澄、朱天麟、严起恒同入直。

　　凡大小政事，辅臣必禀命成栋，然后奏闻。

　　时得官不由成栋题授者，悉捕系之；内外布列，皆其私昵。

　　李成栋具疏，言『瞿式耜拥戴元臣，不宜久在外』。帝从之，召式耜；式耜以国事让成栋，愿留桂林。

　　朱天麟以机会可乘，复劝王亟颁诏亲征，规取中原；王优诏答之，不能行。
</div>
    <div class="pagination">
<a href="爝火录_page98.html">上一页</a><span>...</span><a href="爝火录_page94.html">94</a><a href="爝火录_page95.html">95</a><a href="爝火录_page96.html">96</a><a href="爝火录_page97.html">97</a><a href="爝火录_page98.html">98</a><span class="current-page">99</span><a href="爝火录_page100.html">100</a><a href="爝火录_page101.html">101</a><a href="爝火录_page102.html">102</a><a href="爝火录_page103.html">103</a><a href="爝火录_page104.html">104</a><span>...</span><a href="爝火录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
