<!DOCTYPE html>
<html>
<head>
    <meta charset="UTF-8">
    <title>通鉴总类 - 第 73 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 73 页/共 74 页</h1>
    <div class="content">　　孙晟以死报国
　　张永德与李重进不相悦永德密表重进有二心世宗不之信唐主闻之以蜡书遗重进诱以厚利其书皆谤毁及反间之语重进奏之初唐使者孙晟钟谟从世宗至大梁世宗待之甚厚毎朝会班于中书省官之后时召见饮以醇酒问以唐事晟但言唐王畏陛下神武事陛下无二心及得唐蜡书世宗大怒召晟责以所对不实晟正色抗辞请死而已问以唐虚实黙不对世宗命都承防曹翰送晟于右军廵院更以帝意问之翰与之饮酒数行从容问之晟终不言翰乃谓曰有敕赐相公死晟神色怡然索靴笏整衣冠南向拜曰臣谨以死报国乃就刑并从者百余人皆杀之贬钟谟耀州司马既而世宗怜晟忠节悔杀之
　　陈处尧面责契丹主
　　是岁唐主诏淮南营田害民尤甚者罢之遣兵部郎中陈处尧持重币浮海如契丹乞兵契丹不能为之出兵而留处尧不遣处尧刚直有口辩久之忿怼数面责契丹主契丹主亦不之罪也
　　陈处尧卒于契丹
　　四年唐使者陈处尧在契丹白契丹主请游太原北汉主厚礼之留数日北还竟卒于契丹
　　曹彬不受吴越馈遗
　　五年命西上阁门使曹彬使于吴越赐吴越王俶骑军钢甲二百歩军甲五千及它兵器彬事毕亟返不受馈遗呉越人以轻舟追与之至于数四彬曰吾终不受是窃名也尽籍其数归而献之世宗曰向之奉使者乞匄无厌使四方轻朝命卿能如是甚善然彼以遗卿卿自取之彬始拜受悉以散于亲识家无留者
　　窦仪不许唐主拜诏庑下
　　六年端明殿学士窦仪使于唐天雨雪唐主欲受诏于庑下仪曰使者奉诏而来不敢失旧礼若雪霑服请俟它日唐主乃拜诏于庭
　　遣使门
　　唐刘思立谏遣使分道赈给
　　仪鳯二年诏以河南北旱遣御史中丞崔谧等分道存问赈给侍御史刘思立上疏以为今麦秀老农事方殷敕使抚廵人皆竦抃忘其家业冀此天恩聚集参迎妨废不少既縁赈给须立簿书本欲安存更成烦扰望且委州县赈给待秋深务闲出使襃贬疏奏谧等遂不行
　　姚崇不肯停按察使
　　开元三年或上言按察使徒烦扰公私请精简刺史县令停按察使明皇命召尚书省官议之姚崇以为今止择十使犹患未尽得人况天下三百余州县多数倍安得刺史县令皆称其职乎乃止
　　德宗命黜陟使分廵天下
　　建中元年命黜陟使十一人分廵天下先是魏博节度使田悦事朝廷犹恭顺河北黜陟使洪经纶不晓时务闻悦军七万人符下罢其四万令还农悦阳顺命如符罢之既而集应罢者激怒之曰汝曹久在军中有父母妻子今一旦为黜陟使所罢将何资以自衣食乎众大哭悦乃出家财以赐之使各还部伍于是军士皆德悦而怨朝廷
　　刺客门
　　聂政为严仲子刺韩相
　　周安王五年韩相侠累与严仲子有恶仲子闻轵人聂政之勇以黄金百镒为政母寿欲因以报仇政不受曰老母在政身未敢以许人也及母卒仲子乃使政刺侠累侠累方坐府上兵卫甚众聂政直入上阶刺杀侠累因自皮面决眼自屠出肠韩人暴其尸于市购问莫能识其姊嫈闻而往哭之曰是轵深井里聂政也以妾尚在之故重自刑以絶从妾奈何畏殁身之诛终灭贤弟之名遂死于政尸之旁
　　魏郭循刺费祎
　　嘉平五年蜀大将军费祎与诸将大会于汉寿郭循在坐祎欢饮沈醉循起刺祎杀之祎资性泛爱不疑于人越嶲太守张嶷尝以书戒之曰昔岑彭率师来歙杖节咸见害于刺客今明将军位尊权重待信新附大过宜鉴前事少以为警祎不从故及祸诏追封郭循为长乐乡侯
　　荀朂谏司马昭用刺客
　　景元三年司马昭患姜维数为冦官骑路遗求为刺客入蜀从事中郎荀朂曰明公为天下宰宜仗正义以伐违贰而以刺客除贼非所以刑于四海也昭善之
　　北魏王慧龙以仁义为扞蔽
　　宋元嘉八年魏以王慧龙为荥阳太守慧龙在郡十年农战并修大着声绩归附者万余家文帝纵反间于魏魏世祖闻之赐慧龙玺书曰刘义隆畏将军如虎欲相中害朕自知之风尘之言想不足介意文帝复遣刺客吕伯刺之曰得慧龙首封二百户男赏绢千匹伯诈为降人求屏人有所论慧龙疑之使人探其怀得尺刀伯叩头请死慧龙曰各为其主耳释之左右谏曰宋人为谋未巳不杀伯无以制将来慧龙曰死生有命彼亦安能害我我以仁义为扞蔽又何忧乎遂舍之
　　唐零陵王遣刺客杀谢祐
　　永淳元年黔州都督谢祐希天后意逼零陵王明令自杀高宗深惜之祐后寝于平阁与婢妾十余人共处夜失其首垂拱中明子零陵王俊为天后所杀有司籍其家得祐首为秽器题云谢祐乃知明子使刺客取之也
　　李师道养客密刺武元衡
　　元和十年宪宗自李吉甫薨悉以用兵事委武元衡李师道所养客説师道曰天子所以鋭意诛蔡者元衡赞之也请密往刺之元衡死则它相不敢主其谋争劝天子罢兵矣师道以为然即资给遣之元衡入朝出所居靖安坊东门有贼自暗中突出杀之取其颅骨而去又入通化坊击裴度伤其首不死京城大骇于是诏宰相出入加金吾骑士张露刃以衞之所过坊门呵索甚严朝士未晓不敢出门兵部侍郎许孟容见宪宗言自古未有宰相横尸路隅而盗不者此朝廷之辱也因涕泣又诣中书挥涕言请奏起裴中丞为相大索贼党穷其奸源诏中外所在搜捕于是京城大索公卿家有复壁重橑者皆索之成德军进奏院有恒州卒张晏等数人行止无状众多疑之吏捕得晏等八人命监察御史陈中师鞫之或请罢度官以安恒郓之心宪宗怒曰若罢度官是姧谋得成朝廷无复纲纪吾用度一人足破二贼以度同平章事度上言淮西腹心之疾不得不除且朝廷业已讨之两河藩镇防扈者将视此为高下不可中止宪宗以为然悉以用兵事委度讨贼愈初德宗多猜忌朝士有相过从者金吾皆伺察以闻宰相不敢私第见客度奏今冦盗未平宰相宜招延四方贤才与参谋议始请于私第见客许之陈中师按张晏等具服杀武元衡张靖疑其不实屡言于宪宗宪宗不听斩晏等五人杀其党十四人李师道客竟潜匿亡去
　　李师道赏杀武元衡人
　　十四年先是贼数遣人入闗截陵防焚仓场流矢飞书以震骇京师沮挠官军有司督察甚严潼闗吏至发人囊箧以索之然终不能絶及田正入郓阅李师道簿书有赏杀武元衡人王士元等及赏潼闗蒲津吏卒案乃知向者皆吏卒受赂于贼容其奸也
　　田正送杀武元衡贼
　　田正送杀武元衡贼王士元等十六人诏仗内京兆府御史台徧鞫之皆欵服京兆尹崔元畧以元衡物色询之则多异同元畧问其故对曰恒郓同谋遣客刺元衡而士元等后期闻恒人事成遂窃以为己功还报受赏耳今自度为罪均终不免死故承之宪宗亦不欲复辨正悉杀之
　　淮南严可求盗不忍杀
　　后梁开平二年淮南左牙指挥使张颢右牙指挥使徐温专制军政农威王欲去之颢遣其党纪祥等弑王于寝室幕僚严可求奉威王弟隆演称淮南留后颢以徐温为浙西观察使可求往见颢曰公出徐公于外人皆言公欲夺其兵权而杀之颢曰右牙欲之非吾意也明日可求邀颢及李承嗣俱诣温可求瞠目责温曰古人不忘一饭之恩况公杨氏宿将今防嗣初立多事之时乃求自安于外可乎温由是不行颢知可求隂附温夜遣盗刺之可求知不免请为书辞府主盗执刀临之可求操笔无惧色盗能辨字见其辞防忠壮曰公长者吾不忍杀掠其财以复命曰捕之不获颢怒曰吾欲得可求首何用财为温与可求谋诛颢可求曰非钟泰章不可泰章时为左监门衞将军温使亲将翟防告之泰章闻之喜密结壮士三十人直入斩颢于牙堂温始暴颢弑君之罪轘纪祥等于市
　　南唐荆罕儒募刺客杀辽使
　　后周显德六年契丹主遣其舅使于唐泰州团练使荆罕儒募刺客使杀之唐人夜宴契丹使者于清风驿酒酣起更衣久不返视之失其首矣自是契丹与唐絶
　　贤人门
　　齐威王以四臣为宝
　　周显王十四年齐威王魏惠王会田于郊惠王曰齐亦有宝乎威王曰无有惠王曰寡人国虽小尚有径寸之珠照车前后各十二乘者十枚岂以齐大国而无宝乎威王曰寡人之所以为宝者与王异吾臣有檀子者使守南城则楚人不敢为冦泗上十二诸侯皆来朝吾臣有昐子者使守高唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗此四臣者将照千里岂特十二乘哉惠王有慙色
　　晋王导説琅邪王收贤俊
　　永嘉五年时海内大乱独江东差安中国士民避乱者多南渡江镇东司马王导説琅邪王睿收其贤俊与之共事睿从之辟掾属百余人时人谓之百六掾
　　诸名士避乱过江
　　周顗奔琅邪王睿睿以顗为军谘祭酒前骑都尉谯国桓彞亦避乱过江见睿微弱谓顗曰我以中州多故来此求全而单弱如此将何以济既而见王导共论世事退谓顗曰向见管夷吾无复忧矣诸名士相与登新亭游宴周顗中坐叹曰风景不殊举目有江河之异因相视流涕王导愀然变色曰当共戮力王室克复神州何至作楚囚对泣邪众皆收泪谢之
　　唐太宗以魏徴为人镜
　　贞观十七年魏徴薨太宗自制碑文并为书石太宗思徴不已谓侍臣曰人以铜为镜可以正衣冠以古为镜可以见兴替以人为镜可以知得失魏徴没朕亡一镜矣
　　义士门
　　汉云敞收抱吴章尸归葬
　　元始三年吴章要斩磔尸陈市门初章为当世名儒教授尤盛弟子千余人王莽以为恶人党皆当禁锢不得仕宦门人尽更名他师平陵云敞时为大司徒掾自劾吴章弟子收抱章尸归棺敛葬之京师称焉
　　刘平请代太守死
　　建武五年厐萌攻破彭城将杀楚郡大守孙萌郡吏刘平伏太守身上号泣请代其死身被七创厐萌义而舍之太守已絶复苏渴求饮平倾创血以饮之
　　魏向雄收葬钟会尸
　　咸熙元年钟会至成都威震西土遂决意谋反于是矫太后遗诏起兵废司马昭姜维使会尽杀北来诸将会欲从维言犹豫未决胡渊率兵雷鼔出门诸将皆鼔噪而出争前杀会会功曹向雄收葬会尸晋公召而责之曰往者王经之死卿哭于东市而我不问钟会躬为叛逆又辄收葬若复相容其如王法何雄曰昔先王掩骼埋胔仁流朽骨当时岂先卜其功罪而后收葬哉今王诛既加于法已备雄感义收葬教亦无阙法立于上教于下以此训物不亦可乎何必使雄背死违生以立于世明公雠对枯骨捐之中野岂仁贤之度哉晋公悦与宴谈而遣之
　　晋孙拯义不负二陆
　　太安二年初宦人孟玖有宠于大将军颖玖欲用其父为邯郸令右司马陆云固执不许曰此县公府掾资岂有黄门父居之邪玖深怨之赞之于颖曰机有贰心于长沙颖大怒使牵秀将兵收机杀之颖又收机弟清河内史云及机司马孙拯皆下狱孟玖扶颖入催令杀云夷机三族狱吏考掠孙拯数百两踝骨见终言机寃吏知拯义烈谓拯曰二陆之枉谁不知之君可不爱身乎拯天叹曰陆君兄弟世之竒士吾防知爱今既不能救其死忍复从而诬之乎玖等知拯不可屈乃令狱吏诈为拯辞颖既杀机意常悔之及见拯辞大喜谓玖等曰非卿之忠不能穷此奸遂夷拯三族拯门人费慈宰意二人诣狱明拯寃拯譬遣之曰吾义不负二陆死自吾分卿何为尔邪曰君既不负二陆仆又安可负君固言拯寃玖又杀之
　　卢志随成都王至死不怠
　　光熙元年范阳王虓薨长史刘舆以成都王颖素为邺人所附秘不发丧伪令人为台使称诏夜赐颖死并杀其二子颖官属先皆逃散惟卢志随从至死不怠收而殡之太傅越召志为军谘祭酒
　　东晋韩延之不肯臣刘氏
　　义熙十一年司马休之上表罪状刘勒兵拒之密书招休之府録亊参军韩延之延之复书曰承亲帅戎马逺履西畿阖境士庶莫不惶骇司马平西体国忠贞欵怀待物以公有匡复之勲家国防赖推德委诚每亊询仰谯王往以微事见劾犹自表逊位况以大过而当嘿然邪前已表奏废之所不尽者命耳推寄相与正当如此而遽兴兵甲所谓欲加之罪其无辞乎刘足下海内之人谁不见足下此心而复欲欺诳国士来示云处怀期物自有由来今伐人之君啗人以利真可谓处怀期物自有由来者乎刘藩死于阊阖之门诸葛毙于左右之手甘言诧方伯袭之以轻兵遂使席上靡欵怀之士阃外无自信诸侯以是为得算良可耻也吾诚鄙劣尝闻道于君子以平西之至德宁可无授命之臣乎假令天长丧乱九流浑浊当与臧洪游于地下不复多言视书叹息以示将佐曰事人当如此矣延之以父名翘字显宗乃更其字曰显宗名其子曰翘以示不臣刘氏
　　齐刘祥面斥褚渊之过
　　建元二年以褚渊为司徒渊入朝以腰扇障日征虏功曹刘祥从侧过曰作如此举止羞面见人扇障何益渊曰寒士不逊祥曰不能杀袁刘安得免寒士祥好文学而性韵刚疎撰宋书讥斥禅代王俭密以闻坐徙广州而卒
　　唐王方翼收葬赵持满
　　显庆四年凉州刺史赵持满多力善射喜任侠其舅驸马都尉长孙铨无忌之族弟也铨坐无忌流嶲州许敬宗恐持满作难诬云无忌同反驿召至京师下狱讯掠备至终无异辞曰身可杀也辞不可更吏无如之何乃代为狱辞结奏遂诛之尸于城西亲戚莫敢视友人王方翼叹曰栾布哭彭越义也文王葬枯骨仁也下不失义上不失仁不亦可乎乃收而葬之高宗闻之不罪也
　　狄仁杰请代郑崇质使絶域
　　仪鳯元年初仁杰为并州法曹同僚郑崇质当使絶域崇质母老且病仁杰曰彼母如此岂可复使之有万里之忧诣长史蔺仁基请代之行仁基素与司马李孝亷不叶因相谓曰吾辈岂可不自愧乎遂相与辑睦
　　安金藏剖心明皇嗣不反
　　长寿二年有告皇嗣潜有异谋者天后命来俊臣鞫其左右左右不胜楚毒皆欲自诬太常工人安金藏大呼谓俊臣曰公既不信金藏之言请剖心以明皇嗣不反即引佩刀自剖其胷五藏皆出流血被地天后闻之令轝入宫中使医内五藏以桑皮线缝之傅以药经宿始苏天后亲临视之叹曰吾有子不能自明使汝至此即命俊臣停推睿宗由是得免
　　姚元之谓李防为栾布之俦
　　开元元年新兴王晋之诛也僚吏皆奔散惟司功李防歩从不失在官之礼仍哭其尸姚元之闻之曰栾布之俦也及为相擢为尚书郎
　　顔泉明先姑姊妹后其子
　　乾元元年赠故常山太守顔杲卿太子太保諡曰忠节杲卿子泉明为王承业所留因寓居寿阳为史思明所虏思明降乃得归求其父尸于东京得之遂并袁履谦尸棺敛以归杲卿姊妹女及泉明之子皆流落河北顔真卿时为蒲州刺史使泉明往求之泉明号泣求访哀感路人久乃得之泉明诣亲故乞索随所得多少赎之先姑姊妹而后其子姑女为贼所掠泉明有钱二百缗欲赎己女闵其姑愁悴先赎姑女比更得钱求其女已失所在遇羣从姊妹及父时将吏袁履谦等妻子流落者皆与之归凡五十余家三百余口均减资粮一如亲戚至蒲州真卿悉加赡给久之随其所适而资送之袁履谦妻疑履谦衣衾俭薄发棺视之与杲卿无异乃始慙服
　　徐晦不负杨临贺
　　元和四年御史中丞李夷简弹京兆尹杨凭前为江西观察使贪汚僣侈贬凭临贺尉凭之亲友无敢送者栎阳尉徐晦独至蓝田与别太常卿权德舆素与晦善谓之曰君送杨临贺诚为厚矣无乃为累乎对曰晦自布衣防杨公知奬今日逺谪岂得不与之别借如明公它日为谗人所逐晦敢自同路人乎德舆嗟叹称之于朝后数日李夷简奏为监察御史晦谢曰晦平生未尝得望公顔色公何从而取之夷简曰君不负杨临贺肯负国乎
　　吴王镠甚义罗隐
　　后梁开平元年镇海节度判官罗隐説吴王镠举兵讨梁曰纵无成功犹可退保杭越自为东帝奈何交臂事贼为终古之羞乎镠始以隐为不遇于唐必有怨心及闻其言虽不能用心甚义之
　　侠士门
　　汉郭解以大侠徙于茂陵
　　元朔二年主父偃説武帝曰茂陵初立天下豪杰并兼之家乱众之民皆可徙茂陵内实京师外销奸猾此所谓不诛而害除武帝从之徙郡国豪杰及訾三百万以上于茂陵轵人郭解闗东大侠也亦在徙中衞将军为言郭解家贫不中徙武帝曰解布衣权至使将军为言此其家不贫卒徙解家解平生睚眦杀人甚众武帝闻之下吏捕治遂族郭解班固曰古者天子建国诸侯立家自卿大夫以至于庶人各有等差是以民服事其上而下无觊觎周室既微礼乐征伐自诸侯出桓文之后大夫世权陪臣执命陵夷至于战国合从连衡繇是列国公子魏有信陵赵有平原齐有孟尝楚有春申皆借王公之势竞为游侠鸡鸣狗盗无不宾礼而赵相虞卿弃国捐君以周穷交魏齐之厄信陵无忌窃符矫命戮将专师以赴平原之急皆以取重诸侯显名天下搤腕而游谈者以四豪为称首于是背公死党之议成守职奉上之义废矣及至汉兴禁网疏濶未知匡改也是故代相陈豨从车千乘而吴濞淮南皆招宾客以千数外戚大臣魏其武安之属竞逐于京师布衣游侠剧孟郭解之徒驰骛于闾阎权行州域力折公侯众庶荣其名迹觊而慕之虽其防于刑辟自与杀身成名若季路仇牧死而不悔故曾子曰上失其道民散久矣非明王在上示之以好恶齐之以礼法民曷由知禁而反正乎古之正法五伯三王之罪人也而六国五伯之罪人也夫四豪者又六国之罪人也况于郭解之伦以匹夫之细窃杀生之权其罪已不容于诛矣观其温良泛爱振穷周防谦退不伐亦皆有絶异之姿惜乎不入于道德茍放纵于末流杀身亡宗非不幸也　荀悦尝论曰世有三游德之贼也一曰游侠二曰游説三曰游行立气势作威福结私交以立强于世者谓之游侠饰辩辞设诈谋驰逐于天下以要时势者谓之游説色取仁以合时好连党立虚誉以为权利者谓之游行此三者乱之所由生也伤道害德败法惑世先王之所慎也国有四民各修其业不由四民之业者谓之奸民奸民不生王道乃成凡此三游之作生于季世周秦之末尤甚焉上不明下不正制度不立纲纪弛废以毁誉为荣辱不核其真以爱憎为利害不论其实以喜怒为赏罚不察其理上下相冒万亊乖错是以言论者计薄厚而吐辞选举者度亲疎而举笔善恶谬于众声功罪乱于王法然则利不可以义求害不可以道避也是以君子犯礼小人犯法奔走驰骋越职僣度饰华废实竞趋时利简父兄之尊而崇宾客之礼薄骨肉之恩而笃朋友之爱忘修身之道而求众人之誉割衣食之业以供飨宴之好苞苴盈于门庭聘问交于道路书记繁于公文私务众于官事于是流俗成而正道坏矣是以圣王在上经国序民正其制度善恶要于功罪而不淫于毁誉听其言而责其事举其名而指其实故实不应其声者谓之虚情不覆其貌者谓之伪毁誉失其真者谓之诬言事失其者谓之罔虚伪之行不得设诬罔之辞不得行有罪恶者无侥幸无罪过者不忧惧请谒无所行货赂无所用息华文去浮辞禁伪辩絶淫智放百家之纷乱壹圣人之至道养之以仁惠文之以礼乐则风俗定而大化成矣
　　武帝诏捕大侠朱安世
　　征和元年丞相公孙贺夫人君儒衞皇后姊也贺由是有宠贺子敬声代父为太仆骄奢不奉法擅用北军钱千九百万发觉下狱是时诏捕阳陵大侠朱安世甚防贺自请逐捕安世以赎敬声罪武帝许之后果得安世安世笑曰丞相祸及宗矣遂从狱中上书告敬声与杨石公主私通上且上甘泉使巫当驰道埋偶人祝诅上有恶言下贺狱案验父子死狱中家族
　　曹操以许禇侠客为虎士
　　建安二年沛国许褚勇力絶人聚少年及宗族数千家坚壁以御外冦淮汝陈梁间皆畏惮之曹操徇淮汝褚以众归操操曰此吾樊哙也即日拜都尉引入宿衞诸从褚侠客皆以为虎士焉
　　勇士门
　　汉樊哙拥盾入军门
　　高帝元年沛公见项羽鸿门羽因留沛公与饮范增数目项羽举所佩玉玦以示之者三项羽黙然不应范增起出召项庄谓曰君王为人不忍若入前为寿寿毕请以劒舞因击沛公于坐杀之不者若属皆且为所虏庄则入为寿寿毕曰军中无以为乐请以劒舞项羽曰诺项庄拔劒起舞项伯亦拔劒起舞常以身翼蔽沛公庄不得击于是张良至军门见樊哙哙曰今日之事何如良曰今项庄拔劒其意常在沛公也哙曰此迫矣臣请入与之同命哙即带劒拥盾入军门衞士欲止不内樊哙侧其盾以撞衞士仆地遂入披帷立瞠目视项羽头髪上指目眦尽裂项羽按劒而跽曰客何为者张良曰沛公之参乘樊哙也项羽曰壮士赐之巵酒则与斗巵酒哙拜谢起立而饮之项羽曰赐之彘肩则与一生彘肩樊哙覆其盾于地加彘肩其上拔劒切而防之项羽曰壮士复能饮乎樊哙曰臣死且不避巵酒安足辞夫秦有虎狼之心杀人如不能举刑人如恐不胜天下皆叛之怀王与诸将约曰先破秦入咸阳者王之今沛公先破秦入咸阳毫毛不敢有所近还军霸上以待将军劳苦而功高如此未有封爵之赏而听细人之説欲诛有功之人此亡秦之续耳窃为将军不取也项羽未有以应曰坐樊哙从良坐坐须臾沛公起如厠因招樊哙出间行趣霸上
　　灌婴笑魏勃无勇
　　高后八年朱虚侯刘章以诛诸吕事告齐王令罢兵灌婴在荥阳闻魏勃本教齐王举兵使使召魏勃至责问之勃曰失火之家岂暇先言丈人而后救火乎因退立股战而栗恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃灌婴兵亦罢荥阳归
　　后周张琼破骨出矢
　　显德三年太祖皇帝乘皮船入寿春壕中城上发连弩射之矢大如屋椽牙将馆陶张琼遽以身蔽之矢中琼髀死而复苏镞着骨不可出琼饮酒一大巵令人破骨出之流血数升神色自若
　　辩士门
　　赵厮养卒説燕将归赵王
　　秦二世元年赵王与张耳陈余北畧地燕界赵王间出为燕军所得燕囚之欲求割地使者往请燕辄杀之有厮养卒走燕壁见燕将曰君知张耳陈余何欲曰欲得其主耳赵养卒笑曰君未知此两人所欲也夫武臣张耳陈余杖马棰下赵数十城此亦各欲南面而王岂欲为卿相终已邪顾其势初定未敢参分而王且以少长先立武臣为王以持赵心今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪灭燕易矣燕将乃归赵王养卒为御而归
　　汉随何説九江王背楚归汉
　　高帝三年随何至九江九江太宰主之三日不得见随何説太宰曰王之不见何必以楚为彊以汉为弱也此臣之所以为使使何见言之而是大王所欲闻也言之而非使何等二十人伏斧锧九江市足以明王倍汉而与楚也太宰乃言之王王见之随何曰汉王使臣敬进书大王御者窃怪大王与楚何亲也九江王曰寡人北乡而臣事之随何曰大王与项王俱列为诸侯北乡而臣事之者必以楚为彊可以托国也项王伐齐身负版筑为士卒先大王宜悉九江之众身自将之为楚前锋今乃发四千人以助楚夫北面而臣事人者固若是乎汉王入彭城项王未出齐也大王宜悉九江之兵渡淮日夜会战彭城下大王乃抚万人之众无一人渡淮者垂拱而观其孰胜夫托国于人者固若是乎大王提空名以乡楚而欲厚自托臣窃为大王不取也然而大王不背楚者以汉为弱也夫楚兵虽彊天下负之以不义之名以其背盟约而杀义帝也汉王收诸侯还守成臯荥阳下蜀汉之粟深沟壁垒分卒守徼乘塞楚人深入敌国八九百里老弱转粮千里之外汉坚守而不动楚进则不得攻退则不能解故曰楚兵不足恃也使楚胜汉则诸侯自危惧而相救夫楚之彊适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以九江之兵足以亡楚也大王发兵而倍楚项王必留留数月汉之取天下可以万全臣请与大王提劒而归汉汉王必裂地而封大王又况九江必大王有也九江王曰请奉命隂许畔楚与汉未敢泄也楚使者在九江舎传舎方防责布发兵随何直入坐楚使者上曰九江王已归汉楚何以得发兵布愕然楚使者起何因説布曰事已构可遂杀楚使者无使归而疾走汉并力布曰如使者教于是杀楚使者因起兵而攻楚
　　郦生凭轼下齐城
　　郦生説齐王曰王知天下之所归乎王曰不知也天下何所归郦生曰归汉曰先生何以言之曰汉王先入咸阳项王负约王之汉中项王迁杀义帝汉王闻之起蜀汉之兵击三秦出闗而责义帝之处收天下之兵立诸侯之后降城即以侯其将得赂即以分其士与天下同其利豪英贤才皆乐为之用项王有倍约之名杀义帝之负于人之功无所记于人之罪无所忘战胜而不得其赏拔城而不得其封非项氏莫得用事天下畔之贤才怨之而莫为之用故天下之事归于汉王可坐而防也夫汉王发蜀汉定三秦渉西河破北魏出井陉诛成安君此非人之力也天之福也今已据敖仓之粟塞成臯之险守白马之津杜大行之阪距蜚狐之口天下后服者先亡矣王疾先下汉王齐国可得而保也不然危亡可立而待也先是齐闻韩信且东兵使华无伤田解将重兵屯歴下以距汉及纳郦生之言遣使与汉平乃罢歴下守战备与郦生日纵酒为乐韩信引兵东未度平原闻郦食其已説下齐欲止辩士蒯彻説信曰将军受诏击齐而汉独发间使下齐宁有诏止将军乎何以得毋行也且郦生一士伏轼掉三寸之舌下齐七十余城将军以数万众岁余乃下赵五十余城为将数岁反不如一竖儒之功乎于是信然之遂渡河袭破齐歴下军遂至临淄齐王以郦生为卖己乃烹之
　　侯公説项羽归太公
　　四年项羽自知少助食尽韩信又进兵击楚羽患之汉遣侯公説羽请太公羽乃与汉约中分天下割洪沟以西为汉以东为楚归太公吕后引兵解而东归汉王欲西归张良陈平説曰汉有天下太半而诸侯皆附楚兵疲食尽此天亡之时也今释弗击此谓养虎自遗患也汉王从之
　　高祖不烹辩士蒯彻
</div>
    <div class="pagination">
<a href="通鉴总类_page72.html">上一页</a><span>...</span><a href="通鉴总类_page68.html">68</a><a href="通鉴总类_page69.html">69</a><a href="通鉴总类_page70.html">70</a><a href="通鉴总类_page71.html">71</a><a href="通鉴总类_page72.html">72</a><span class="current-page">73</span><a href="通鉴总类_page74.html">74</a><a href="通鉴总类_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
