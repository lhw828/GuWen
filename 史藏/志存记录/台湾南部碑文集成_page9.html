<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 9 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 9 页/共 85 页</h1>
    <div class="content">　　乾隆二十有九年甲申夏五月，龙南谭公由政和上最，奉命调兹邑。未几，邑大治。丁亥四月，秩满当迁，士民爱戴不忍舍，相率走郡城，吁大宪乞闻于朝，暂借公帷。宪固知邑宜于公，公善抚斯邑，而又多斯民彝好之公也；以定例，不得已慰劳而遣之。士民既不获请，退而谋伐石纪绩，以示不忘。

　　公治绩，可胜纪哉！以邑地广民杂，生熟番黎介其间，宰斯邑者辄三年一易，而宿弊多矣。公甫下车，尽根株芟薙之，奸慝遁藏，盗贼屏迹，边境肃清，民番安堵，弊去而利兴。士蔗番黎脱然于疢疾之除而肤革之充，则莫不叹公之仁而能断、廉而有威、明而非苛察，德何盛也！自是阴阳和、风雨节，年榖顺成，俗敦礼让。迄今郡迤南至琅■〈王乔〉二百余里之内，桑麻蔽野，弦歌相闻，熙熙然也。而公之求治，犹日昃不遑食，或夜则达曙忘寝，必使案无停牍、刑协于中而止。且邑虽开创百年，而境内规模犹仍荒略：如兴文育才之地、治民事神之所，草率相沿，甚或年久欹危。公三年中，以次辟讲学书院，修听事前后堂，改建天后宫之在祀典者，凡皆士民所欲，悉捐廉俸倡之。海外文明气象，焕然聿新。他若农田水利、险隘关塞之尤急于国计民生者，莫不毕举。然则公治绩可胜纪哉！盖公为邑，一本经术而出于诚敬，缓急轻重，措之裕如，而政皆有恒，民蒙实惠有若此者。今秩晋阶崇，将用以施之郡国天下，斯郡国天下之福，而凤山犹得与被其祥也。此又我东人之攀辕不获而引领西望者欤！

　　公讳垣，字牧亭，号桂峤，戊辰进士，江西赣州府龙南人。

　　乾隆三十二年九月（缺）日，阖邑绅士、耆老、子民同立石。

　　按：碑存高雄市左营区新上里新下街兴隆寺内，高二一○公分，宽六五公分。额题「皇清」。此记卢尔德嘉「凤山县釆访册」录之。「采访册」「庚部」有「谭垣传」，足资参考。

　　.重建烽火馆碑记（乾隆三十三年）

　　盖善创者莫如善成，而苟安者必须苟美。兹烽营馆宇原建一座，崇祀广利王；迄今已久，栋毁榱颓。近我同仁，戍守斯土，共襄盛举，建修前后□座。虽馆貌壮观，恐无久远之计；即有馆后瓦屋二橺、租赁足供油灯之费，惟每年欣逢圣诞，用度无资。复议捐番银一百大员，就于本馆余地毗连之东，构置瓦屋二进六橺，前后一并按年获息，流交以作圣诞之需。谨将勒石填记四至界址；开列助银姓名，以垂千古之不朽焉耳！是以志。

　　本屋东至墙外，西至本馆空地，南至民屋地，北至街。

　　信官：蔡讳容助银八大员，潘讳钟助银八大员，洪讳福助银八大员，陈讳兴祖助银四大员，邹讳亮助银二大员。信士：王观五大员，陈天福、王桂各四大员，萧德全、苏自盛、林平、谢桂、林连各三大员，郭世□、蔡淑御、陈全、陈璋、杨鸿紫、陈德、林应龙、陈远、卓连、谢朝、郭喜各二大员，唐世明一两五钱，陈彩、林长各一两，吴哲、许忠、甘达、陈炳、林安澜、郭意、邓兴、翁廷元、刘兴、陈俊生、卢土、许会、许传、曾德、余富、陈光盛、邱仁、□浦各一大员，梁廷明、李韬、黄庆、李发、杨宗朝、高升、郭高、丁文敬、苏烛、庄瑞各五钱，陈成一中员，韩天熹、陈喜、林开霖、郑清、詹标、林士镐、郑孝光、任禄、周文、王发、黄得发、詹元、王会、卢士升、王任、张钱渭、□□、范梅、李恩、方成、刘捷、林必高、陈彪、□志、林献、林葱、陈传、许□各六钱，刘养、魏国麟、郭棒、王贵、李孔德、缪长、陈得成、沈□、林租、王珥、王安、陈禄、翁仲汉、陈威、陈遗、李贵、郑贵、张绪、陈木、林捷、冯泰、施德、李长、余中、黄长茂、郑士、郑名标、谢靶、谢恩、薛耀、吴宗、高兴、陈奶保、王聪、张喜、吴元、谢成、蔡生、张志、□□、王忠、王顺、翁登、吴全、谢福寿、蔡文、李觉梅、廖□、柯理、蔡登、陈栋、李捷、林正叶、黄光、任泰、林骏、邹麟、叶居、郑文生、林上春、吴发成各二钱，黄成功、林成茂、方举、张发生、方□、张留、林荣、黄才、陈连、林日海、刘生、廖升、高生、张寿、林芝、庄火旺、李文光、黄朝升、魏生、范成、黄起俊、陈兴、姚得贵、王□、吴楚、胡秀、王宝、郑长、陈世龙、虑福、陈理、陈士、郑书、夏光、魏隆德、郑位章、徐建章、李梅、郑富、杜兆森、郑元、林宋荣、□□、黄清、黄烁、高富、游发、韦有兴、林成、王向、李俊、李逵、黄明、许□璨、陈汝明、陈必芳、吴玉、陈秩、李文通、林位、卢正仪、黄□、徐仁、郭瑞、黄炎、廖赠、林志捷、吴□、谢开、林奇、叶德、张进、吴士武、陈两贵、张印□、阮禄、潘庆、刘达、刘住、马禄、刘亮、叶□、郑庚、张照、林茂、陈挥、陈虎、张□、陈培、苏贵、胡成各一钱五分。

　　共捐过纹库银一百一十一两七钱正。一买屋一座，纹库银七十两正；一打石碑一座，纹银十二两正。

　　乾隆三十三年阳月（缺）日，重修陈长吉旦

　　按：碑原存台南市安平区烽火馆（遗址在今安平汽车站附近）；日据时，馆毁，碑移南区碑林。高一五八公分，宽六○公分，花冈岩。额如题。

　　.文石书院碑记（乾隆三十四年）

　　文石者，澎产也。产于澎而重于世，此石之所以可贵也。石何以贵？以文为贵也。然文之见贵于人，亦自有辨。凡物之文，华而不实者，纵绘云绚藻，烘染精工；而柔脆难久，实之不存，文亦何取？惟文石之文，以坚贞之质，着斑斓之耀：五色纷纶，应乎天则五纬昭，应乎地则五行位，应乎人则五常叙而五教彰，充实光辉，发越而不可掩。斯，文之所以可贵也。君子观此，因以得为学之道焉。夫石之由璞而发于山也，如人之自蒙而就于塾也。石必择工之良者而授之治也，如人必择师之贤者而从之游也。始而琢磨，继而攻错，久之而雕刻之形，痕迹俱化，以几于纯粹以精之候；亦如学者之始而训话，继而服习，久之而渐摩之至，义精仁熟，不知不觉，升堂入室，进乎圣贤之域。怀瑾握瑜，不亦一艺林之纯璧也哉！

　　昔汉弥成子遇异人，受以文石，吞之，因而明悟，遂为一代儒宗。后以授五鹿充宗，亦为通儒。噫！一文石也，二公获之，俱以文显如此。然则生于斯，长于斯？萃山海之灵，而孕奇毓瑰者，又当何如也？澎之人士，从此居业得所，游息有方，而无言庞事杂之累。春夏诗书，秋冬礼乐，以砥砺其心性，润泽其文章，处则为有道之士，出则为有用之儒。记曰：君子比德于玉。岂欺我哉！行将圭璋特达，以上应当宁之求，当与夏瑚、商琏辉映于清庙、明堂之上矣。纬地经天，斯文为至文也，石云乎哉？书院之名，因有取焉。

　　是役也，经始于丙戌之孟冬，落成于丁亥之孟夏。所有助赀宣力者，例得备书，以垂求久。是为记。

　　乾隆三十四年桂月。

　　按：碑存澎湖县马公镇东文里，高二二○公分，宽一七六公分，花冈岩。额镌如题。文中干支：丙戌，乾隆三十一年（公元一七六六）；丁亥，三十二年（一七六七）。作者胡建伟「澎湖纪略」、林豪「澎湖厅志」以及「台湾教育碑记」俱采此碑，惟改题作「文石书院落成记」，并遗其年款。

　　.郑母淑慎林氏墓志铭（乾隆三十四年）

　　皇清诰对太宜人五十八龄郑母淑慎林氏墓志铭

　　赐进士第出身、文林郎、钦取朝考福建第一名、带领引见、奉旨以知县铨选、赴部呈请就教、历任福兴二府教授、秩满特调台湾府儒学教授、加一级、年眷弟尤垂青顿首拜撰文，特恩壬申科乡进士、分发补授武信郎侄郑鸿善顿首拜篆额并书丹。

　　自古衡丈夫之品者，太上有立德，而言与工次之。才者德之符也，德盛而才副之，斯为美矣；然亦有分不能兼优、而美出于独擅者，则与其才余于德也，无宁德余于才。余以为士□有之，女亦宜然。余自戊子岁奉命秉铎兹土，与郑君其嘏游，其人颇英爽有奇气，□□循于礼教之中。询诸秀士辈，知其父祖素积忠厚，盖德泽所留贻者深也。久之，又闻其母林太宜人之德焉。于是喟然而叹曰：『基德兆祥，岂惟画荻和熊如古所称哉？即在近世阀阅之家、以及编户之民，苟有崛起闾阎、永绵瓜瓞者，莫不内本思齐之德焉；虽有大小不同，而其归一也』！林宜人之卒在乾隆己丑岁正月初四日辰时，将以庚寅岁十二月庚寅日葬于台邑永康里之洲仔内，墓在其姑郭太宜人之侧，坐辛向乙兼酉卯丁酉丁卯分金。余既为太宜人郭氏墓志，于是并志太宜人焉。

　　太宜人姓林氏，国学生讳端德公次女，庠生文焕公姊也。性恬淡无为，不苟言笑，端德公方正自持，其治家也严而有礼法，家人常惮之。太夫人专静纯一，不事矫裁，而动与礼合，自少时以及于归之岁，端德公未尝得以事而罪之。

　　及其归于诰赠奉直大夫廷爵公也，逮事舅姑之养，适际家道之隆。其时高堂富于年寿，诸叔辈又皆陆续授室成人，太宜人赋性既本恬淡，则高堂色养，宜其有忝于周姜之思媚也；而又寡于言笑，则静专自守，宜其不足于妯娌之交欢也。然廷爵公于兄弟六人中最为孝友，体双亲爱养之忱，为一家中流之砥，综理庶务，劳苦备尝；而太宜人朝夕相勖，无一毫怨私之意介于言面。辞多受少，舍逸就劳，其所以抑然自下之怀，始终如一。故不惟舅姑倍爱之，而诸妯娌辈亦美其德而加敬服之。

　　年四十有八，而廷爵公弃世。弃世时，长子其嘏生二十有二年矣，壮而有室，能树立，已自表见于时，家中庶事咸得其宜，无足为太宜人虑者。越数年，振其家声，扬于阙廷，遂钦授州司马，加二级；太宜人林氏天宠褒封，荣显备至。于是家道之昌盛，方兴而未艾；而太宜人端居无事，惟是率恭勤之素，普慈爱之恩，含饴弄孙，优游以终其世焉。夫德行修于家，而休祥传于后，自古及今，诸如此类者，咸获彤管之荣！太宜人虽恬然自守，无赫赫可纪之功；然自少及老，端德公善于治家，廷爵公躬敦孝友，子其嘏又复克守先业、振其家声，太宜人虽欲出其才智以佐所不逮焉，其又乌可得哉？若夫遭际非常，不得已而出于矫激之举，或以节着，或以烈闻，其声称之烜赫，则诚有间矣；而以视夫福祚之隆，固未可同日语也。

　　太宜人之生以康熙壬辰年十月初五日寅时，距其卒，□享年五十有八矣。有男三：长其嘏，聘国学生吴讳自侯公次女。次其蠲，聘州司马王讳朝钰公女孙；其蠲笃学士也，方进未已，而天□□□□今岁十月卒。三其仁，未聘。女三：长适国学生黄兆魁，次适□邑廪膳生刘应罴，三未字。孙四：自其嘏出者三，名时、名国、名贤；自其蠲出者□□；□俱□□。

　　铭曰：□□□□，□□□□，□□□□，令德不怠！□□□□，□□□□，□□□□，屈曲般桓。（下缺）。

　　（上有缺文）其嘏、其仁、……绪、名时、名国同稽颡勒石。

　　按：铭原为台南市陈树根先生所藏，后举赠于台南市立历史馆。铭刻石二方，俱纵三四公分，横六二公分；镌两面，面线分三帖，满帖八行，满行十九字。材属乌石（玄武岩）。文中干支：壬申，乾隆十七年（公元一七五二）；戊子，三十三年（一七六八）；己丑，三十四年（一七六九）；庚寅，三十五年（一七七○）；康熙壬辰，五十一年，（一七一二）。

　　.郑母慈勤郭氏墓志铭（乾隆三十五年）

　　皇清诰封太宜人八十三龄郑母慈勤郭氏墓志铭

　　赐进士第出身、文林郎、钦取朝考福建第一名带领引见、奉旨以知县铨选、赴部呈请就教、历任福兴二府教授、秩满特调台湾府儒学教授、加一级年家眷弟尤垂青顿首拜撰文，特恩壬申科乡进士、分发补授武信郎侄郑鸿善顿首拜篆额并书丹。

　　太宜人，姓郭氏，赤嵌国学生讳国梁公长女也。少赋性温惠，婉娩听从，娴于女史之箴。及长，适郑氏，佐诰赠奉直大夫应捷公。公自祖父肇基台邑，已历数世，族繁，属眷良多。而太宜人为冢妇，事尤剧；然目东阶着代，而后上备公■〈氵修〉□髓之供，下逮戚属岁时之馈，条理井然，毫发不苟，应捷公常赖之。生六子，抚养皆有义方，既各授室成人；无何数奇，相继早世，在太宜人先。太宜人年寿既以益高，而诸孤多幼，饴弄之下，□然神伤，乃倍加爱怜卵翼而引导之，有鸤鸠均一之风焉。孙男其嘏，英伟超伦，援例钦授州司马，加二级；太宜人遂膺纶音，与有褒封之荣。而余诸孙，亦皆彬彬辈出，泮水成均，卓然有以自树。虽应捷公植德务滋，必获其报；而爰念诒谋，一传再传，咸席荻画熊丸余荫，则太宜人内□之功，亦曷可少哉！

　　余奉命秉铎兹土，交接诸秀士，因得与郑君其嘏游，喜其淳厚而可嘉也；又素耳太宜人之令范，于是略为之叙次其一二云。

　　太宜人生于康熙戊辰年九月十七日寅时，卒于乾隆庚寅年四月二十四日卯时，享年八十有三。

　　生男六：长廷甫，娶国学生陈讳荣公女。次国学生、诰赠奉直大夫廷爵，娶国学生林讳端德公女。三廷球，娶张讳登公女。四国学生廷佐，娶国学生王讳兴彰公女。五廷哲，娶国学生吕讳兴宗公女。六廷琛，娶国学生李讳朝恺公女。女二：长适贡生陈讳明祖。次适贡生吴讳文汉。孙男自长廷甫出者二：长其养，蚤卒。次国学生世和，娶庠生孙讳缵勋公女。自次廷爵出者三：长其嘏，娶国学生吴讳自侯公女。次其蠲，娶州司马王讳朝钰公女孙。三其仁，未聘。自三廷球出者一：长其玙，娶国学生陈讳天胜公女。自四廷佐出者三：长其实、次其猷、次其发，俱未聘。自五廷哲出者二：长庠生其龙，娶庠生王讳朝兴公女。次其凤，未聘。自六廷琛出者二：长其善，娶庠生韩讳振元公女。次其新，未聘。孙女共八人：长适国学生黄讳兆魁，次适儒士邱讳大山，次适廪膳生刘讳应罴，次适儒士邵讳大江，次适儒士林讳授芳；余俱未字。曾孙七：大经、大青、大载、大彩、大为、名时、大川，俱幼，未聘。曾女孙三，亦未字。

　　太宜人以乾隆庚寅岁十二月庚寅日□□永康里之洲仔内，穴□辛□□□□□卯丁酉丁卯分金。

　　铭曰：宁兹永康，□或焉藏？以窀以穸，芳坊若堂。用叶吉卜，奕世其昌！

　　襄事不孝承重孙郑大经、二房杖期孙其嘏、三房杖期孙其玙、四房杖期孙其实、五房杖期孙其凤、六房杖其孙其善、期服孙其锽、其新、其仁、其猷、其发、曾孙大青、大载、大彩、大为、名时、大川同稽首勒石。

　　按：铭原为台南市陈树根先生所藏，光复后，陈氏举赠于台南市立历史馆。原铭刻石二方，俱纵三四．三公分，横六二．六公分；镌两面，面线分三帖，帖七行，满行十九字。材属乌石（玄武岩）。文中康熙戊辰，二十七年（公元一六八八）；乾隆庚寅，三十五年（一七七○）。

　　.蒋公堤碑记（乾隆三十六年）

　　公讳允焄，号为光，贵阳金竹人也。乾隆二十八年莅台湾府任。三十年春，建筑台北、诸南之洲仔尾塭岸，延长五里许，岸高七尺有奇，面宽六尺，造木桥十四。三十三年，公升任分巡台澎兵备道兼理提督学政。抵台之日，见堤岸坍塌，桥梁损坏，无有修者。公复捐俸重修，派委朱登、陈朝梁等十六人管工督造。堤岸增高五尺，面加广一丈；添造木桥十六，开渠疏流入海。经始于庚寅仲冬十六日，越十二月念二日告竣。计费白银二千有奇。

　　是公之建造此堤，利济全台。往来行旅皆曰：『此，蒋公堤也！真与「苏公堤」后先媲美，诚千古罕有之功德也』！我台民合相率勒石，以志不朽。

　　乾隆三十六年正月（缺）日，阖台士民同勒石。

　　董事：朱登、陈朝梁、陈珪、康高、张连榜、郑选、陶昆、沈嘉、陈元禧、谢秩、赵光、郑大成、王春、薛章、张逞、王海。总理戴天禄、呈请修葺张畴。

　　按：碑存台南县永康乡三崁店（三民村）糖厂南边，高二三一公分，宽八七公分，花冈岩。额题「皇清」，浮雕双龙。横书「蒋公堤」三字。文中庚寅，乾隆三十五年（公元一七七○）。考谢金銮「续修台湾县志」有蒋允焄所撰「新建塭岸桥碑记」，述事与此碑同，详略互有出入；可资参考。

　　.重修柴头港福德祠碑（乾隆三十七年）

　　盖闻民康物阜，原待庇于神灵，革故鼎新，实有资于人为。台北关外柴头港福德祠，由来旧矣。凡诸商旅往来，彼都人士咸致祝焉。香烟不断，灵爽实式凭之。但以寥寥数椽，风雨剥蚀，颓废甚矣。幸值壬辰暮春之初，道宪大人奇仝列宪信官暨南北郊绅士、铺民人等首倡乐助捐银，特修「北坛」地藏菩萨庙宇及将军祠，丹楹刻桷，壮丽观瞻；而且荒冢孤坟累累，重修甚盛事也。因念福德祠与北坛毗连，即以竣事之余，加捐重新。所麋白金番（银）七十四两六分三厘。是一举而两得也。

　　夫北坛之修，乃积阴德于冥冥；福德重新，又结因果于昭昭：均足并垂不朽云。爰是书之于石，以俟后之君子好善有同志者。

　　乾隆三十七年桂月（缺）日，董事陈朝梁、□□照、戴天禄、赵光、□□□，同勒石。

</div>
    <div class="pagination">
<a href="台湾南部碑文集成_page8.html">上一页</a><span>...</span><a href="台湾南部碑文集成_page4.html">4</a><a href="台湾南部碑文集成_page5.html">5</a><a href="台湾南部碑文集成_page6.html">6</a><a href="台湾南部碑文集成_page7.html">7</a><a href="台湾南部碑文集成_page8.html">8</a><span class="current-page">9</span><a href="台湾南部碑文集成_page10.html">10</a><a href="台湾南部碑文集成_page11.html">11</a><a href="台湾南部碑文集成_page12.html">12</a><a href="台湾南部碑文集成_page13.html">13</a><a href="台湾南部碑文集成_page14.html">14</a><span>...</span><a href="台湾南部碑文集成_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
