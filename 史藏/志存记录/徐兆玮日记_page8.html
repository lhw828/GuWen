<!DOCTYPE html>
<html>
 <head>
  <meta charset="utf-8"/>
  <title>
   徐兆玮日记 - 第 8 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   徐兆玮日记 - 第 8 页/共 12 页
  </h1>
  <div class="content">
   伤风稍愈，痢疾又作，虽冰簟清凉，不觉其适体也。读曲园先生《周官平议》二卷、《考工记世室重屋明堂考》一卷，释周官更精晰，《明堂考》则平议一书之上驷也。
十五日辛卯（7月22日），雨稍止，风亦稍息，下午云始开朗，夕阳在树，一碧照耀，不似前数日之愁惨气象矣。
痢疾颇甚，服陈玫瑰花，稍止。里中诸子赋感怀诗，见猎心喜，亦成五律云：万里南溟吼石鲸，赤城曙色动虹旌。高秋罢校长杨猎，盛夏严屯细柳营。海上艨艟开夜宴，江头笳鼓杂欢声。搏轮螳臂烦天讨，道是元戈欲耀明。其一。岁币倾输内府银，司农仰屋费咨询。已闻都尉增搜粟，从此商轺困算缗。税有羡余难议减，吏多中饱未知贫。黑幡上相亲持节，拭目南东气象新。其二。檄书星火下江城，故事由来贵奉行。鹅鸭比邻矜守望，蝗暝歉岁贷常平。堂前采舞同嬉戏，纸上红陈已满盈。把盏狂吟还自笑，一池春水不干卿。其三。奏销逾限博征钱，剜肉医疮倍可怜。能吏追科多上考，计臣加赋在均田。残编半蚀鱼鳞册，鱼鳞图册自粤匪平后无有议修改者。直笔新裁虎尾篇。剔弊何如能责实，但循成法一条鞭。其四。伯季参商始旷林，干戈何事日相寻。夙知虞虢连唇齿，翻藉仪秦布腹心。辽海云帆排浊浪，神山日驭瞰孤岑。沉舟余烬埋终古，尚有哀怜语夜深。《虎尾篇》，予所著新乐府也，其辞曰：爪牙吏，虎而冠，积钱通神神亦欢，虎吏乃敢以私奸。一解。奋臂捽孝廉，孝廉越诉坐，挟嫌抗声辱诸生，诸生呐呐弗敢争。士气伤，吏气扬，峨冠博带，甘为虎伥。二解。四月办奏销，六月追余漕，清偿旧债营新巢，累累盈橐虎威骄。三解。堂上何所有，象形土木偶。堂下何所有，行杖及枷杻。听讼何所有，粮户名谁某。签押何所有，趋承众走狗。门稿何所有，分肥人定后。四解。噫吁嘻，虎非虎，吏非吏，磨牙吮血食人既，咄咄怪事今有几？不畏虎头畏虎尾。五解。《候鲭录》：“虎变为人，惟尾不化。”读曲园先生《仪礼平议》二卷。读曲园先生《俞楼杂纂》：《易穷通变化论》、《周易互体征》、《八卦方位说》、《卦气补考》、《诗名物证》、《古礼记郑读考》、《礼记异文笺》、《郑君驳正三礼考》、《九族考》、《玉佩考》十卷。
十六日壬辰（7月23日），晴。
江受之、黄仲梅来，仲梅欲售陈少庄住屋，而欲倩予出面，以何市恶俗贴绝找价之风最甚也。受之言，近数日窃贼充斥于街市，既办保甲团防，当先扫清匪类，庶居人得安枕而卧也。天已开霁，而深凉如早秋时。予痢疾仍未止，惟委顿稍愈耳。与冯仲帆书云：兼旬未通音问，念念。苏绅近有信来，欲招玮到苏，并有协力同心之望，已催惠孚诸君速汇款项，俾早成事。南信既未确实，苏绅亦无意见，小小龃龉，何关大局？而惠孚等心中又思独张一帜，愚此次函中诮以二三其德，并劝以断弃妄想，引归正路，盖此时以集款为弟一义，和众尚为弟二义也。吾丈以为何如？俟有信来，续行布达。夏寒太甚，恐亦非宜，惟自爱不宣。与唐清来内弟书云：闻公禀又为州署批斥，此亦无足怪也。地基钱各当皆有，敝处谓之存栈钱，此项乃帐房之进款，故以全力争之，且专就一镇而言，似有偏倚，不如将小心伙酒诸名目禀请藩司，通行禁革，典中虽有神通，谅亦力所不及也。天气凉爽，坐谈忘暑，能下乡小住数日否？与陆诵芬书云：屡得惠书，迄未报复，歉仄奚如。画件历时已久，而又远隔京华，诚有难以报命之处，但愚亦有不任责言者，画件到京以后，适当变法萌牙之时，朝局沸腾，尚有何心恋及玩好？当时原估一单照价，并无受主，去岁先将苏卷交徐印如大令带回，尚冀可以逐渐销售也。乃迟之久而音信杳然者何也？舍亲二月中函云，画件销去三轴，石谷二、东庄一。函云西庄者误也，得价二百金，除去裱费七十金，止赢一百三十金，较英蚨二百之数，付款已有赢无绌。舍亲欲弟垫付此款，而所余十七轴剖分藏弆，弟则以为此时名迹惟四王、恽、吴价值最贵，所余十七轴既有赝鼎，兼多不甚著名之作，似属不值，故宁赔裱款，以作石谷、东庄之贴价，而属舍亲于今秋省亲之便，将此件带归，盖转托他人恐致损坏，更有辜重托也。今将舍亲原函呈览，以明弟之非诬，仍盼七月中文驾到舍畅叙数天，以罄积愫。倘前途必欲遵原议，则弟当筹款垫付，但须知此价系售足之价，而延宕二年，原物具在，实有难以脱手之处，非弟之咎也。桂村课艺已刻成，奉上一本，乞察收。大著稍为更易，幸谅狂僭，近时作何消遣？幸告我一二。读曲园先生《大戴礼记平议》二卷。读曲园先生《俞楼杂纂》：《丧服私论》、《左传连珠论》、《语郑义续论》、《语骈枝》、《论语古注择从》、《孟子古注择从》、《孟子高氏义》、《孟子缵义内外篇》、《四书辨疑》、《辨群经剩义》十卷。
十七日癸巳（7月24日），晴。
端春泉来，诊脉立方而去。昨日已交大暑，而天色转似深秋，日中稍热，予尚服夹衣。晚凉，仰视星斗，俱有高爽之气，不似燠热时之星光照烂也，夜中虽盖棉被，亦不觉热，节令之异殊可诧也。《暴风淫雨，盛暑秋感而有作》：东风作潮吼，林屋若为摧。天与积阴比，秋先伏日来。凉云千里合，郁雾一时开。涉足清凉境，悠悠忘举杯。　　坠叶积深碧，秋棉幸未伤。柳营无六月，槐院逼新霜。金气已腾翥，炎官宜退藏。幽思渺何处，抱瑟吊沉湘。读曲园先生《礼记平议》四卷。释《王制》：“执左道以乱政”云：“人有左右，右便而左不便，故凡不便者曰左。《昭四年左传》：‘不亦左乎？’杜注曰：‘左，不便是也。’”“左道非必巫蛊之流，凡不便于民者皆是。”以此诠左道，可谓通诂矣。
十八日甲午（7月25日），晴。
服药一剂。下午，龚寅谷表叔来，言何市窃贼之多由于窝顿，摧陷廓清，亦团练保甲所宜办之事也。又言胡英甫因陈伯瑜串诈其内戚张姓，张控不直，殴伯瑜，伯瑜之母捽英甫入署验伤，经邑尊说开，伯瑜之母又控于府，闻饬县提讯云。英甫好手殴人，予故决其必偾事，今乃因此受辱。人必先自侮而人侮之，信然。日报言，四鼓时有彗星见于东方，芒张尺余。读曲园先生《春秋公羊传平议》一卷、《春秋谷梁传平议》一卷、《春秋左传平议》三卷。麦曲、鞠穷之廋语，千古艳称杜征南，谓所以御湿，而此二物实非治湿之药，且楚师始传于萧克与否不可知，何以即教以逃死之策？曲园则谓麦曲主消食，芎藭主去风。食自内积，喻内乱，风自外受，喻外患。有麦曲者问消弭内乱之方，有山鞠穷者问祛除外患之术，虽未知合当时情事否，然会意亦巧矣。昭元年《女阳物集解》，以女常随男，故言阳物释之，实未当也。曲园引《易》义，“离”为中女为日，谓后世丹术有取“坎”填“离”之说，实本此，虽创解，亦确解也。读曲园先生《俞楼杂纂》：《读文子》、《读公孙龙子》、《读山海经》、《读楚辞》、《读汉碑》五卷。《北海相景君铭》“分子还养”，曲园云：秦俗，家富子壮则出分，汉时尚有此风。桓帝时有“察孝廉，父别居”之语，此言分子还养，足见景君德化之美，殆因其授益州太守，以亲老不赴，故一时薄俗为之丕变乎？按两汉风俗最近古，而犹浇漓若是，何怪今之侮灭五伦者乎？
十九日乙未（7月26日），乍晴乍阴。
何市团防已办，招扛夫为勇，而颇不愿以列名册籍，恐征调出乡也。闻有委员来查，寅谷匆匆而去。与汪鹤舲、鼎臣、潘漱六书云：得惠书，适小极，久不报，幸恕罪。黄、吴诸君已连次函催，嘱其人款同来，复书言天气稍凉，即至苏会晤。鄙意此时集款为弟一义，和众尚为弟二义，鄙人只三十分中之四分，大地微尘，沧海一粟，虽与黄、沙诸君熟识，而究无腹心肺附之谊，非得孔兄为介绍，安必其能久而不渝乎？况弟于此事如坠三里雾中，足未至南邑，更不知陇亩之西东，所恃者映帆诸君而已。窃谓尊处亦当严催，以七月初旬为限，人款并集苏城。弟拟先期过访，畅谈一次。督批由惠孚携示，据云有来历，即使果真，此事尚难中止，况涉影响乎？鄙意此顾姓之徒所为，欲以携贰众心也。此数语节去，然事理实是如此。前书语稍切直，乃以拼款之议发于鄙人，而黄、吴诸君愆期不至，诸君子又重视鄙人，疑若可以指挥诸人也者，而不知其非事实也。戴挹翁所言更属讹以传讹，可一笑置之矣。来书最以协力同心，吾辈以气类相应求，断无二三其德之虑，冯仲翁与弟居相近，亦切实可靠，必不至为沪上诸君所笑。恐劳悬盼，故以一书先布拳拳，惟垂鉴不宣。读曲园先生《春秋外传国语平议》二卷。读曲园先生《俞楼杂纂》：《读昌黎先生集》、《读王观国学林》、《读王氏稗疏》、《庄子人名考》、《楚辞人名考》五卷。
二十日丙申（7月27日），晴。
下午，偕翰青叔、丹孙侄至何市。予因吊胡氏内姨母之丧，便道登岸，至熙春堂小憩。龚寅谷来，约至周神庙观所为团练旗帜军装也者。黄仲梅、黄信之偕来，至牌坊茗饮，龚守之外叔祖招晚饭，华君安亦来。饭毕，翰叔、丹侄先归，予下船已黄昏矣，即解维行，是晚无风，蚊尚不多。何市有店捐，以修桥梁、缮完庙宇，始为黄子葵经理，继归龚寅谷，用人不当，捐数日绌。龚守之重整顿而归于己止二月耳，适城隍庙戏楼脊为大风所损，庙僧告寅谷，寅谷以店捐不在己也，曰告四爷可耳。盖守之行四，故称四爷，四爷则以寅谷帐未理楚，己所收止二十余千，而挤使修理，何见小乃尔？是日寻踪至牌坊申申肆詈，以予在座，尚自敛抑。予劝之先归，继又偕君安力为解说，以冀释此嫌怨云。君安借予英洋四十元，乃甲午入都乡试，归途所贷者，今始措还，盖君安光景稍充裕也。孙少峰来函，言“常熟征漕比昭文尤猖獗”云。端春泉来，其族中失窃，欲托报官。予视失单，钱物居多，语之曰：“报窃无益，报则地保有竦防之责，捕役一视踪迹，便去如黄鹤，非有势力不能追比也。”夫既失窃矣，而又掷此数千青蚨，不如自为跟缉之愈矣。读曲园先生《论语平议》二卷。读曲园先生《俞楼杂纂》：《骈隶读隶辑词》、《广雅释诂疏证拾遗》、《著书余料》、《佚文》五卷。
二十一日丁酉（7月28日），晴。
晨抵城，至岳家小憩，即往胡宅吊内姨母之丧，午饭后始归。闻常管押曾孟朴之家人，且动辄以差十余人提捉粮户，如犯重案者然。寄映南书云：月初寄一笺，想已达左右。曾于枕石晤夔一，匆匆即别，盖夔一于是午返苏，而弟亦于是晚旋里也。伏暑销沉，暴风振荡，御夾衣犹怯冷，因为寒气所中，下痢二日，委顿甚矣。腠理不固，客感乘之，人身一小天地，古人所以重内省也。刚中堂欲清江苏之赋，此极美事，鄙意清赋枢纽首在辨别荒熟，查明熟田若干，荒田若干，而蠹胥始无从蒙混。顷见聂方伯、朱观察一禀，大意以为县令动以巨户抗欠为辞，其实绅户所欠在酌征实额之外，酌征只五六成而必造十成全串，以为挪移地步，于是胥役得以中饱而绅衿因之抗顽，理事非不明白，而惜其未言彻底清查之法。近日拟为《清赋末议》一篇，专就二邑立论，以冀廓清弊窦，成后当寄俟鉴定也。吾邑士气斫丧已极，其实如包揽词讼，开场聚赌，授人以口实者屈指可数，徒以拖欠额外钱粮以杜塞其口，遇有一二公事辄噤若寒蝉，喑若仗马，恐言之而触当事之忌，则我之额外钱粮将因此发动也。呜呼！不办清赋，士气何日可伸？中堂此举实获吾心矣。归印侯闻已奏革，此数十年来弟一冤狱，孟朴因追呼日迫，避往宝山。闻常令密拿其帐房孙佑之，甚至入室狂搜，不获则絷吴思千之家人以去。六月催科如此严厉，求之史册亦不多得。京都近况何如？伊藤辅政之说确否？便中祈详示我，为幸。近作数首附呈，足下去岁所寄诗稿已失去，能重录一通见惠则慰甚矣。谦斋事已出脱，谅不至别生枝节，此次不及作札，晤时乞致意。读曲园先生《孟子平议》二卷、《尔雅平议》二卷。
二十二日戊戌（7月29日），晨雷雨，午止。
天气开霁，予以伤风，颇懒出门，默坐竟日。布政司聂遇缺题奏道朱会详清赋事云：查同治四年苏省四府一州减赋定额，实应征米豆一百四十八万一千余石，地漕正耗银二百二十七万七千余两。光绪二十四年分各属报征起存米豆一百十八万四千余石，地漕银一百八十四万余两，揆之定额，尚短十分之二，固由荒田未尽辟，实亦捏熟作荒居其大半。考弊所由来，州县则归过于绅户之短完，绅户则挟州县报征之不实，总书粮差因缘为奸，贫苦小民未沾毫末之润，剖分多寡，高下弥缝，枢纽悉系于总书，庸鄙官幕亦仰总书为生活，国家每岁应征钱粮合计不下数十万两暗蚀于无形。夫祛弊之法言果深切，事情则不胫而走，措施偶失其平，则徒劳无益。吴中不乏贤士大夫，岂不喻例载，先完钱粮，后追租欠，安有收租而不完粮之理？但短完包抗之辈辄谓所欠本在所征之外，盖藉统造之串为口实，而州县则谓舍统造无以资通挪，相沿既久，人莫知非。设使州县造真板串，实征实解，若辈失所挟持，孰敢撄法上抗国课？至于书差，本视官之志趣为转移，故自治先于治人。溯光绪十二年李署司嘉乐《拟祛中饱以还司农条陈》，三弊：曰官，曰大户，曰书差，动中窍要。前抚卫据情入告，派职道会司通饬举办，未逾月而卫李同时升调去任，职道孤掌难鸣，是岁仅增运米五万余石，越今十三年矣，诡寄包抗，年甚一年，穷而忽返，宜在此时。赋额所短十分之二，松、常、太三属征数早逾九分，镇江仅征七分，苏州九县不过六分，松、常、太弊混较少，应从苏属著力，镇属次之，松、常、太又次之。欲祛大户之包抗，首戒各县之通挪，非造真板串无以革相因之蠹，所造之串应照报征之数始为真板串。三十年来，各属造串悉按熟田之数，不按报征之数，是为统串，而加版串二字以掩人耳目，如此而欲革包抗，能乎？否乎？各县所征浮于所报，纵使绅户一一具缴，徒为县官书差中饱，何裨公家？小民罔觉其弊，即觉亦无势力以祛之，惟短完大户及刁生劣监侦之最详，请从二十五年起苏镇一律造真板串，议者谓造真版串举手之劳，奚惮不为？所惮者征数定案颗粒丝毫不能短解，万一征不足数，倾身家去功名不足以偿，其将如何？此更无虑，国家因岁入常经，为下清厘中饱之弊，专征匿报之熟田，并非征荒，又非加赋，有伤元气，情事彰彰，智愚共晓。现定章程，先从开报熟田入手，认定实征实解，本司等设清厘赋税局于司署，即用藩司印信，于六月初六日开办。”德中丞批云：“据详剀切详明，所欠本在所征之外，一语尤为破的，仰候刚钦使督部堂批示缴。”闻此详系朱竹石主稿，事理可谓明白，然欲祛三十年之积弊，一扫而空之，非实力搜剔恐亦不易扫除也。刚钦使又以税契一项为州县岁入杂款之大宗，亦宜一体整顿，章程定每两六十文，一应杂费尽在其内，然欲追税从前未税之田房，则从何稽核，恐无此办法也。读曲园先生《管子平议》六卷。读曲园先生《俞楼杂纂》：《佚诗》、《铭篇》、《玉堂旧课》、《广杨园近鉴》、《壶东漫录》五卷。
二十三日己亥（7月30日），晴。
午后，至言子巷晤陆圭如，言云孙前辈见刚钦使，云吾意清赋，欲祛中饱，非令聚敛也。与其有聚敛之臣，宁有盗臣。钦使此言亦洞若观火矣。潘幼南比部主讲镇江书院，与彦咏之太守不洽，太守属沈翼孙大令查其包抗漕粮若干，将移文至镇江提追以辱之，其实比部并无包抗也，只欠十余石耳，然犹管押地保，以示迎合之意。余闻薛吉人言，太守与比部不洽之故，始比部在家，太守促其到馆，比部复书谓“俟桃花浪暖，买棹遄行”。太守大恚，语人曰：“潘某久居京师，岂不知我旗人讳浪字，而故辱我邪？”吉人客常镇道署中，颇知其详云。岳丈由石梅啜茗回，言孟朴已由总书出为服礼，送家人回宅，并恳借洋三百元。斯言如确，则前倨后恭，令人疑为苏季子之嫂嫂后身。孟朴勾留宝山，又无戚友出为说项，乃当急为星火之时，而忽销释若冰炭，颇怪其非事实也。晚，解维归。苏府实征数：据减赋全案核准。长洲，田六十万0八千一百七十一亩，居通县，减十分之四分三厘，扯一斗0六合0〦。减剩应征米六万五千四百九十四石八斗一升九合三勺。元和，田五十七万二千四百六十九亩0，居通县，减十分之四分三厘六毫扯一斗0七合.0〦〤。减剩应征米六万一千九百四十一石二斗二升六合七勺。吴县，田四十一万二千四百六十九亩0，居通县，减十分之三分七厘四毫，扯一斗0二合〡〥。减剩应征米四万六千一百九十五石三斗二升五合八勺。吴江，田五十八万五千二百0一亩，居通县，减十分之四分0，扯一斗0四合二〣〥。减剩应征米六万二千二百二十六石0一升一合八勺。震泽，田六十三万0九百四十六亩，居通县，减十分之四分0五毫。扯一斗零五合 〢。减剩应征米六万七千五百二十二石三斗一升九合八勺。常熟，田八十五万六千九百十一亩，居通县，减十分之二分八厘七毫，扯八升八合〥〨〨。减剩应征米七万七千四百七十三石四斗0八合八勺，未减实征银数六万八千七百八十五两六钱三分二厘。昭文，田七十万0一千二百九十九亩，居通县，减十分之二分六厘五毫，扯八升九合〧〣。减剩应征米六万三千九百七十九石五斗三升八合五勺，未减实征银数五万五千八百十五两七分七厘。昆山，田五十三万八千三百0九亩，居通县，减十分之三分五厘二毫，扯九升六合〥〦。减剩应征米五万二千一百六十九石二斗九升一合七勺。新阳，田五十二万七千五百三十亩。居通县，减十分之三分六厘七毫，扯九升七合〣。减剩应征米五万一千四百三十六石0六升四合五勺。太湖厅，田一万四千二百零八亩。居通境，减十分之二分五厘六毫，扯九升八合〨。减剩应征米二千四百九十四石五斗七升八合五勺。一府九县一厅共田五百四十四万七千五百十三亩，实征米豆五十五万0九百三十二石五斗八升五合四勺。读曲园先生《晏子春秋平议》一卷、《老子平议》一卷、《墨子平议》三卷。读曲园先生《俞楼杂纂》：《百哀篇》、《咏物廿一首》、《五五》、《枕上三字诀》、《废医论》五卷。
二十四日庚子（7月31日），晴。
晨过何市，径行到家，犹未早饭也。沙鸿翔在沙溪寄示永昌沙弊田藩宪两批云：“查该县永昌沙既有突涨沙荡二百二十余万步，趁此本届大丈之年，自应由县带同丈量书算，各书亲诣该沙，勘丈明确，照章召变充公，仰太仓州转饬遵照，一面查造该沙圩号田步、四址、亩数清册，详候核章，至道光年间孙前令有无详定留三管七之案，兵燹以后司中案卷荡然，无从查核，惟该县系完善之区，档案具在，不难彻底根查，并即知照，毋违此缴。崇邑永昌沙突涨沙荡，从前既无业户管七留三之案，又不在应拨里排之例，召变充公，自是正办，惟此项沙荡每千步应缴银若干，来禀未据声叙，且价轻人情必争先报买，应如何酌定先后，预杜纷争，仰太仓州查明例案，体察情形，妥议详复，一面饬县亲诣该沙，确切丈勘，绘图贴说，造具圩号四址田步清册，通详察办，毋违，切切此缴。”鸿翔等与周稚蘅、冯仲帆议集股缴价报买，将租息归沙溪、璜泾两育婴堂，迟予不至，乃先立合同焉。松府实征数三十一万零九百十六石七斗五升六合八勺。华亭，减十分之二分九厘0。奉贤，二分六厘五毫。娄县，减三分六厘八毫。金山，减三分三厘七毫。上海，减二分三厘一毫。南汇，减一分七厘二毫。青浦，减二分八厘二毫。川沙，减一分六厘五毫。太仓州实征数十一万零五百五十四石三斗四升八合四勺，崇明不在内，太仓，减三分五厘二毫0。镇洋，减三分五厘四毫0。嘉定。　宝山。　　常府实征数二十七万三千五百四十一石四斗九升九合六勺，镇府实征数十九万三千二百六十一石五斗六升四合三勺，常七县、镇四县普减一成，三府一州共征米豆八十八万八千二百七十四石一斗六升九合一勺，合苏府共一百四十三万九千二百零六石七斗五升四合五勺，较清赋局所禀尚短四万二千石，再核。读曲园先生《荀子平议》四卷、《列子平议》一卷。读曲园先生《俞楼杂纂》：《九宫衍数》、《金刚经订义》、《一笑》、《说俞》、《俞楼经始》五卷。
二十五日辛丑（8月1日），风雨竟日。
沙鸿翔、黄少彭偕崇人顾德先、吴至德自沙溪冒雨来，示永昌沙缴价合同，饭于翰青叔家，下午雨稍止，乃去。上下忙银折价二千文，庞蘧庵前辈奏请酌改，而部议未允，恭读光绪二十四年十二月十六日奉上谕：“军机大臣会同户部遵旨议复，各省地丁漕照数折合银两，酌中定价一折，各省丁漕粮向有定额，准例折钱交纳，原为便民起见，惟近年银价日落，钱价日涨，在民照常完纳，在官已多盈余，以致正供所余，悉归中饱，殊非体恤民艰之意，著各将军督抚严饬藩司粮道查照各省银钱通行市价，将丁漕银米按照时价折钱若干，以钱合银均按库平库色为断，每年酌中奏定数目征收，以归划一。如有不肖州县巧立名目，藉端浮收，即著从严参办，将此通谕知之，钦此。”大哉皇言，率土悉蒙厚泽矣。督抚司道不能奉扬仁风，而听不肖州县之言，以率由旧章自解，此易所谓屯膏也，其咎曷可恕哉？《荀子 成相篇》，卢文弨谓审其音节，即后世弹词之祖。《汉 艺文志》有《成相杂辞》十一篇，俞曲园谓“相”即“舂”。“不相之相”，古人于劳役之事必为歌讴，以相劝勉，亦举大木者乎邪许之比。其乐曲即谓之相。此说近是，小说托始于《虞初》，弹词滥觞于《成相》，小道可观，良有以夫。读曲园先生《庄子平议》三卷、《商子平议》一卷、《韩非子平议》一卷。《商君书》之“六虱”，俞氏以为《去强篇》之岁、食、玩、好、志、行是已，“岁也、食也，农之虱也；玩也、好也，商之虱也；志也、行也，官之虱也，故曰‘农、商、官三者，国之常官也。三官者生虱，官者六’。”后人以礼、乐、诗、书以下当之，失商君本意矣。读曲园先生《第一楼丛书 易贯》五卷。
二十六日壬寅（8月2日），乍雨乍晴，下午雨止，天始霁。
太仓上忙已开征，其法先给易知由单，上柜纳银者给小票，至九十月换给印串，头限每墨西哥银一员加钱五十文，二限加三十文，三限加二十文，以示奖劝。常昭既定清赋，则此法可取也。向例每墨银一员时价作九百文者，柜收止八百六七十文，且不一其价，此亦弊窦之甚者。同治八年，丁雨生中丞通饬各属云，柜收洋银原按市价长落，不许短作洋价高抬银价，今访查各属洋价均有短作，自五文、十文至二三十文，其尤短者昆山，于本洋，短至五十文，而新阳乃短至六十文，英洋均短作钱六十文，尤堪诧异。此后征收钱漕，于定章之外如有短作洋价者，即当照例严办，若能遵守此言，闾阎实沾厚泽矣。即以常昭二县征收十二万四千余两统计，每两短价所余钱作八十文积算，两县可赢钱万串，此非取之穷阎膏血而何？今虽不能如太仓之分限减让，亦当遵丁中丞定章，按市价长落，此弊之宜剔者一也。南漕改折，谏臣屡形诸奏牍，而部议辄不准，亦郑重旧章之意也，然江苏四府一州产米之区止占十分之四，易而改折，实事势之不得不然者，今以常昭两邑论，酌征之岁解米不过七万余石，廒收不过二万余石，其五万石皆以银员折收，合公费水脚每石收洋四元七八角，当为洋二十三四万元，每元短折三十文，当余钱七千串，虽近年米价过昂，官吏有米亏一项亦在垫赔之例，然昂者其偶，平者其常，而此短折洋价之余钱，十年中当暗耗六、七万，剥削元气，莫此为甚。此弊之宜剔者二也。读曲园先生《吕氏春秋平议》三卷、《春秋繁露平议》二卷、《贾子平议》二卷。《第一楼丛书》：《玩易篇》一卷、《论语小言》一卷、《春秋名字解诂补义》一卷。
二十七日癸卯（8月3日），乍雨乍晴。
恭读二十三日上谕：“刚毅等奏整顿厘捐及酌提关税盐务盈余，并裁并局所一折，前因筹备饷需，亟应剔除弊窦，特派刚毅前往，该尚书会同刘坤一等奏称，江南各项开支近年迭次裁减，为数已逾百万，现复悉心综核厘捐、关税、盐务各项，每年再行加提盈余，并裁并各局，所节省经费确有成数等语，国家慎重度支，自以严杜中饱，撙节糜费为理财要义，然使搜括无遗，亦恐办公竭蹶，该大臣等所筹尚属周详，该司道等共体时艰，认提公款，于饷需不无裨益，即著照所议办理，所有此次筹出各款均系取之官吏，并未取之商民，倘有藉此为由，另行设法取偿，以致格外累商病民者，该督等务当确实查明，严行参办，用副朝廷兴利除弊之至意，钦此。”伏念吾朝深仁厚泽，沦肌浃髓，虽当库项支绌之时，不忍为重困商民之举，六月初四日上谕，令诸臣详筹裁汰陋规、剔除中饱之法，亦深维民为邦本，一丝一粟无非民力所成，抚兹黎庶，方轸念之不暇，更何忍以责疆吏者重累吾民？大哉王言，此薄海臣民所闻而忭舞者也！窃谓清赋一事，所以剔除中饱，且苏属补足四成完数，民力尚不竭蹶，而奸胥无所施其伎俩，墨令无所征其羡余，不比田房税契，以数百年旧产而责令造契投税，必有哗然以为不便者，除弊易，兴利难，虽章程妥善，亦恐无以行远，而况乎无从稽核哉？读曲园先生《淮南子内篇平议》四卷、《杨子太元平议》一卷、《杨子法言平议》二卷。读潘曾沂《东津馆文集》三卷。小浮山人文笔幽峭，喜谈禅理，而绳以正道，非如彭尺木、罗台山之汪洋自恣也。生平以不得请减苏松浮粮为大戚，其后文勤师疏请减赋，成山人之志也。山人所为《佐治十议》不可见，集中《丰豫庄课农区种杂录序》云：“区田之法行，而后民有余谷，民有余谷而后可以讲积贮。”又言吴农之弊云：“宿麦在田，安能春耕？插莳狼藉，泄气已甚一也。种植之候，以夏至为率，缺时之气二也。苗出而粪由根土不相著，稻长无力三也。一种不再易，土敝气衰四也。深抉受病根株，老农亦当愧服矣。”又言：“农田水利当亟行于减赋之先，西北之农大利而东南之赋可减，此则经国远模，百世后必有能用其言，以富国利民者。”
二十八日甲辰（8月4日），乍阴乍霁，微雨即止，天气稍燠。
映南十四日书云：顷接手书，并己亥杂诗，慰甚。随处自得，天趣盎然，颇有学道之乐。弟溺于西昆，性灵自凿，殊愧不如，然立志忠孝，托词芳菲，异日读吾诗者必谅其难言之隐，亦未始非愚者之一得也。吾乡漕事变起风云，顷接五弟信，知诸公会议别有举动，以鄙见测之，殊无善法，国蹙民贫，势必出此。刚相彦守愎刻喜事，诸君子宜退藏为密，否则恐酿大祸。顷已详告五弟，足下可取阅也。托购诸物当交章敬云带回。都中大暑更甚南天，为向来所未有。弟闭门不出，以书籍自娱。雪珊销假，尚无归思，然此事颇有抱怨足下之意，虽未明言，时露意表，此公责人厚而责躬薄，是其大病，且无悔愤之意，而为苟且之谈，窃有以知其无大志矣。秋间颇望早来，一纾渴念，樵公如负版之虫，知进不知退，是尚未知无用之用者。会典开保拟作一麾之计，然东海柄权，恐聚六州铁铸一大错耳。家乡之事颇为悬悬，望速复数行以快心旌，余俟续布。闻何市积字纸甚伙，乃棹小舟约数人至书院焚化，归已薄暮矣。检得闵峨洲诗稿数页，峨洲隐于卜，与许吟亭、江甘白皆为桂村寓公，诗抄中录存数首，此残稿，有峨洲图记，尚是手定之册。布衣苦吟，当日护惜，何如予得之于烬余而知为峨洲旧物，地下有知，应亦开颜一笑也。读曲园先生《第一楼丛书》：《古书疑义举例》七卷、《儿笘录》四卷、《读书余录》二卷、《诂经精舍自课文》二卷。
二十九日乙巳（8月5日），乍雨乍晴，天气更燠。
寄映南书云：荒村索居，忽得手翰，回环雒诵，新屙顿瘥。承询一节，敢对以臆？此次漕事发难于东，效尤于西，借钦使清赋之名以压绅士，借彦守归案之力以慑士林，且不仅各大户受其追呼也，即如白茆之吕、百忍之周，八九成者亦统加一成，于是东漕赢钱万余千，西漕又加倍焉。谕旨严杜中饱，而若辈巧以尝试其技，愚前书谓不办清赋则士气无由而伸，实以吾邑积习，人自为谋，大局涣散，匪伊朝夕，今因遭此凌辱，而思有以自振，惟有首先纳赋，以为齐民表率，舍此更有何法？至于胥吏因缘为奸，此则吾辈所当言之责，弟所以有清赋末议之作也。来书述椒公所言，则非事实，吾邑造十成之串，而所解止五成有余，统计大小各绅实完之米，不过十成中一成而已，此一成内有完二三分者，有完四五分者，今岁则有完至六分以上者矣。是绅户所欠不过一成中之四五厘耳，瞿书以垫补上届之亏空而拖欠孙七银万余两，沈令以追解孙七之亏空而勒缴瞿书钱数千千，五月中旬已有成竹，故潘书止向各户挪借，而初无实难弥补之言，其后翻局则艳羡东漕而为之，而翼翁年少气盛，未免予人以难堪，不如东漕之老成持重，且济以汤书之狡滑，故论者反谓东愈于西也。且东漕五月初已告竣，署中书差人人能言，而仍不免为胜广者，何也？常邑以丁、曾、张为三鼎甲，其实每家票米不过六百余石，今岁之横敛不可以常理测，必谓令长竭蹶，绅士不肯帮忙，毋乃迂远而不切事情乎？美叔所言亦非事实，有则髡必识之淳于，公岂欺我哉？雪珊怨仆，仆实可怨雪珊，楮短不及罄言，姑少待我。读曲园先生《第一楼丛书 湖楼笔谈》七卷。卷二论家贫子壮则出分，以为天地生人固日分之势，世以累世同居为美谈，殆高世之行非所谓中庸不可能者？亭林先生《日知录》讥姚崇遗令，欲放陆生之意，预为分定，将以绝其后争，谓此乃衰世之意。曲园小笺引诗，岂伊异人兄弟具来，礼若非所献，则不敢以入宗子之门，见古人未尝不分居，盖亭林实有激而言，曲园则正论也。读曲园《宾萌集》五卷、《补篇》一卷。
是月读俞樾《曲园杂纂》四十七卷、《群经平议》三十五卷、《诸子平议》三十五卷、《俞楼杂纂》五十卷、《弟一楼丛书》三十卷、《宾萌集》六卷、潘曾沂《东津馆文集》三卷，共二百六卷。曲园拼命著书，经、子大义剖晰至精，非龂龂一字一音之异同，以为该博者比也。《古书疑义举例》尤学者不可不读之书，蒙尝推是书及王文简《经传释词》为经橐钥，真空前绝后之作，然尚有条例待后人之补苴者，能于治经余暇取前人旧说之可信及己所心得一一比传，而弥缝其缺陷，亦嘉惠后学之盛业矣。偶思恒言心平气和，心平则气自和，内省此心几于平矣，而气仍若有不和者，何也？诒经使人心细，亦使人心平，细入毫芒则盛气自平，此亦由体验而得之。今人喜谈经济，我谓未易言也，近而一邑一乡，我所生长之地，岁输地丁、漕米之数，胥吏所以舞弊者，何在如何而使弊窦永绝，求之简策，而格格不入，求之绅耆而依约以对，又不可率臆妄断也。博稽之而细核之，十止能得五六，其难若此。则夫远适千里，风土异宜，言语异音，更何以周知其利弊而为之区处乎？读《经世文编》，顾亭林、陆桴亭所论赋役，今时则翩其反矣，故经世之学有二要：一曰因地，一曰因时。
 
七月朔日丙午（8月6日），乍雨乍晴，风颇大，入夜更甚。
美叔函云，孟朴由苏返常，据云刚相颇闻各县追偿旧欠，勃然震怒，遂命朱萍华大令于清赋示中声明，从二五年分起所有二十四年以前业经邀恩免征，示已到县，尚未发贴。孙令近与汤书龃龉，不久即须斥革。昨闻汤某业托苏友捐县丞，并加花样，不知确否。映南结片昆诗社于宣南坊，专效西昆酬唱，邮示枇杷四什，因走笔和之，并录原作以俟甲乙：江南嘉果盛朱荣，驿骑星夜入帝京。花下闭门桔树远，盘中堆实玉浆盈。晋宫露色含金母，汉殿风香谥蜡兄。闻道相如多渴疾，东园载酒会相迎。　　怅望西园别思深，露阶晚翠自成阴。火齐结处迟樱荐，水递来时先李沉。新擘琼浆清夏气，旧题碧叶认冬心。棠梨冰齿频婆脆，未抵扶南一树金。　　海舶携来远馈贻，色香双绝味如饴。莲心冰胜寒泉李，瓠齿甘逾大谷梨。金弹露痕京国重，玉盘风味故国思。离离一树江南熟，忆否清阴翠时。　　梅风流味到琼筵，五月江南进果船。饷远偏临长史帖，索居枉展校书笺。箕山香熟来青鸟，蜀道花残忆杜鹃。赋罢上林只惆怅，相如病渴已经年。和作：回忆花时昼闭门，风前黄熟猎温黁。已随甘桔生南国，愿逐葡萄奉至尊。周圃敛珍迟荐夏，茂陵奏赋旧承恩。岁阑更羡凌寒叶，晚翠葳蕤负雪痕。读曲园《宾萌外集》四卷、《春在堂杂文》二卷、《续编》五卷。
初二日丁未（8月7日），阴。
冯仲帆、吴荫帆来，留午饭而去。映帆由苏城来，携示汪鹤舲函云：读教言只悉种种，昨吴映翁来苏，畅谈竟日，并说及黄、沙二君于此事尚涉游移，应否如何处置，执事为诸公领袖，总希大才酌夺，再来书所云集款一节，以七月初旬为限，甚善甚善。届时以缴款之多寡定股份之实额，倘或愆期不至，似不得恃有草议作为证据，不识执事亦以为然否？弟等与诸君不甚熟悉，须由执事各处关照，一切详细问映翁即知，无俟赘述，把握非遥，无任翘盼。映帆又云，如有函寄交上海南市竹行码头鼎盛布栈杨伯琦转交，到苏省则寓道前街连升栈。茆江诗社以分咏两汉、晋宋列女嘱和，余以题多名作，恐蹈依样葫芦之诮，未敢下笔，长昼寂处，戏采佚事为律诗，排日立课以当销夏之雅集。《昭君》从来谣诼嫉蛾眉，慵慨求行志可恶。枉使琵琶图故事，琵琶作乐乃乌孙公主事，石季伦《王明君词序》云：“其送明君亦必尔也，羌无故实，而至今流布丹青，传之乐府，少陵咏怀古迹，亦有千载琵琶之恨。更怜瓶水逞微辞。舒铁云《瓶水斋集》有《咏昭君诗序》言：“元帝按图召幸，致讥险谒，而嫱又自向掖庭令请行不已，炫乎上不好瑟，下不爱鼎，士女之耽嘻可慨矣。”千春枯柳成连理，明妃冢傍大柳一株，根分为二，相距三尺许，去地数尺，连而为一，骨去皮存，若香片然，见《居易录》。一曲苞桑写怨思。《琴操》引《昭君怨 旷思惟歌》云：“有鸟爰止集于苞桑。”赖有青青孤冢在，燕支颜色漫传疑。班、范书均言昭君从胡俗，为后单于阏氏，惟《琴操》则云吞药自杀。读曲园《春在堂杂文三编》四卷。
初三日戊申（8月8日），晴。
棹小舟至何市焚化字纸，竟日始毕。竹荫庵旧存字纸灰数篓，亦载至何市，向何子诒借巨缸二贮之，江受之固留晚饭，归后闻是日以焚化字纸过多，余烬未息，铁门遽闭，火自炎上，黄昏时冒穿字炉之顶，虽即救灭，在亦险矣。是日天气较热。内子自城归，美叔内弟赠曲园《茶香室四钞》三十卷，戊戌冬日所刊也，白首著书，神明不衰，国朝经师多享大年，然著述之富，春在堂当首屈一指矣。《缇萦》：临淄弱女力回天，制诏除刑帝恻然。犴狱未开文网密，文帝览奏怜悲诏除肉刑，丞相张苍等奉行不善，外有轻刑之名，内实杀人，详见班书《刑法志》。鸾闺先睹奏书传。旁搜棣鄂陈情表，待续兰台咏史篇。咏缇萦始班孟坚，《史记 仓公传》，《正义》即引以为证，苏子由为兄轼下狱上书，亦用缇萦自比。江上曹娥共千古，丰碑谁握笔如椽。读曲园《春在堂杂文四编》八卷。
初四日己酉（8月9日），晴，天气更热。
《赵飞燕》：柳风豹尾独承恩，温飞卿《汉皇迎春词》：“豹尾竿前赵飞燕，柳风吹尽眉间黄。”姊弟专房女宠尊。宝燕印文摹妾赵，龚璱人得汉白玉印，文曰倢伃妾赵，辨为飞燕物，拟构宝燕阁藏之。昭阳宫史托伶元。《飞燕外传》，旧题汉伶元撰，《四库存目》始辨为后人依托。黄车成录冤谁雪，龚璱人论《西京杂记》出六朝手，未可信，客曰得印所以报也，见《定庵文集》。红艳凝香露尚温。莫怪后人疑祸水，木门啄尽汉皇孙。《外传》有祸水灭火之语，温公采入《通鉴》，然王懋竑《白田杂著》有《汉火德考》，言自王莽、刘歆以前，未有以汉为火德者，其说甚辨，淖方成在莽歆之前，安得预有灭火之说？《外传》为后人依托，即此可证矣。《曹大家》：盈门风雅世希闻，续史传经理众纷。问字小姑参女诫，执笄子妇定遗文。大家作《女诫》七篇，女妹曹丰生为书以难之，卒后子妇丁氏为撰集，所著凡十六篇，又作《大家赞见》，见范书《列女传》。玉关归骑陈书急，金殿新猷补衮勤。邓太后临朝，大家与闻政事，亦见《列女传》。教孝闺门犹祖述，椒房师表媲河汾。唐侯莫陈邈妻郑氏撰《女孝经》一卷，皆假班大家以立言。读曲园《茶香室丛钞》三卷卷一、二、三。
初五日庚戌（8月10日），天气酷热，晚饭后阵云密布，雷电交作，二鼓大雨，枕簟清凉，暑氛渐涤矣。
王聘三丈来函云：近东乡旧家携来书百种求售，已为学福堂所得，芸生交来书目，属抄录寄览。如蒙采收示下，代留数种可也。予视其所寄书目多说部书，如《癸辛杂识》、《少室山房笔丛》、《何氏语林》、《居易录》、《分甘余话》之类，拟作书嘱其酌留数种。秦士英，予故交也，不幸弃捐中道，顷其太夫人偕少子士奇来舍，逑旧买李氏屋在张市镇，刻李氏将全宅转售归姓，周杏生为中。杏孙旧从士英之尊人炳孙游，乃谓其师母曰：“屋空闭，无出息。”不如照原价让下。师母许诺，逮李子南者径往立契，不招呼秦氏，继而杏生之秦观契，契凡二，一活一绝，共三百余千，杏生曰二契实一契，后契并书钱数，李姓只照一契算，秦氏执不可，乞予理董。予前已招杏生及李子南，至前月二十七日遇于何市，二人执二契即一契之说甚坚，顷闻秦氏母子方则有大谬不然者，无论二契一契，既为秦氏之产，岂可再由李姓立契出售，是盗卖也，盖瞰秦氏母子孤弱，而欲吞并其屋价耳。杏生、子南皆学于秦氏，逢蒙之流风，千载尚有存者，亦可怪也。《蔡文姬》：手校图书委劫尘，胡天冰雪送归轮。红颜自古多余憾，白璧犹堪赎此身。文姬没于匈奴，曹操遣使者以金璧赎之，见范书《列女传》。早岁辨音矜夙慧《御览》引《蔡文姬别传》：六岁知琴绝第几弦。中年追愤咏时屯，文姬著述存者惟《悲愤诗》二章而已。刘昭别传搜蟫蠹，章怀《后汉书注》引刘昭幼童传述文姬辨琴事。无奈陈留旧迹湮。《徐淑》：手擘吟笺索居，互投桃李报琼琚。玉台只写酬情什，《玉台新咏》录淑《答秦嘉诗》一首。武库犹藏誓嫁书。《御览》引杜预《女记》：淑丧夫守寡，兄弟将嫁之，誓而不许，为书以决。养子倘能尸蕰藻，嘉早亡，淑乞子而养之，淑亡后子还所生，朝廷通儒移其乡邑，录所养子还继秦氏之祀，见《通典》。毁形何必恋芙蕖。《史通》徐氏毁形不嫁，哀恸伤生。精魂泉下知谁似，东海双游比目鱼。读曲园《茶香室丛钞》三卷卷四、五、六。“宋李元纲《厚德录》云，马少保亮为御史中丞，上言近岁以来，父祖未葬，而多别财异爨，甚伤风教，请自今未葬者，不得析居。”曲园以为此议甚是，惜后世不能申明此禁。按：子壮出分，秦人之俗，自汉以后相承不改，然则兄弟分居，必在父葬服除之后，庶不至大伤风教乎？
初六日辛亥（8月11日），乍雨乍晴，天气稍凉。
陈畏三携示三里桥陆氏所藏一隅草堂刻本《白氏长庆集》、赵子昂《松雪斋集》，楮墨精好，因倩畏三问值几何。《冯嫽》：踏遍穹庐绝塞春，阳关葱岭布皇仁。锦车争迓乌孙节，金甲潜消赤谷尘。乌孙国大昆弥治赤谷城，见班书《西域传》。万里立功班定远，一城保障范夫人。范夫人城见《匈奴传》，应劭注本汉将筑此城，将亡其妻，率余众完保之，因以为名。感时低讽兰成句，忆到蛾眉奉使辰。庾信《报赵王诗》：“锦车同建节”，时赵王与夫人纥豆陵氏同行，故以为比。《卓文君》：佳人名士两倾城，一曲琴心白首盟。美似徐吾工择婿，才如巴妇懒求赢。踆鸱家系从头说，卓氏自赵迁蜀，闻岷山下有踆鸱，至死不饥，乃之临邛运筹致富，见《货殖传》。濯锦精灵闻世生。忍泪自裁夫子诔，朱弦凄断不成声。《西京杂记》称文君为诔，不载其辞，梅鼎祚《文纪》有此文，未详所出，疑近代假托为之。读曲园《茶香室丛钞》四卷卷七、八、九、十。“宋张邦基《墨庄漫录》云，晁文元公深明理性，尝作《七审》以代曾子三省之义。”俞氏谓“当书座右铭以自检束”：“一、一切妄念能息否；二、一切外缘稍简省否；三、一切触境能不动否；四、一切语言能慎密否；五、一切黑白减分别否；六、梦想之间不颠倒否；七、方寸之间得恬愉否。”予默自省妄念迭起，外缘日生，梦想颠倒，方寸又奚自安谧邪？惟分别黑白，正是入道之门，若于此省减，乃释教平等之义，非儒家言也。
初七日壬子（8月12日），乍雨乍晴，天气渐凉，满腔秋思矣。
《闵铭〈思古轩残稿〉跋》：闵铭字孝维，太仓沙溪人，隐于卜，尝寓居吾里桂村。诗抄录其诗数十首，皆深稳中程度。此册得于灰烬之余，虽残缺过半，亦颇有佳句可诵，如《感事》云：“港枯鱼族赤，邑小米船稀。”《十七夜月》云：“纵使一痕缺，终能永夜清。”寄兴微婉，耐人寻绎，非东涂西抹者所能仿佛也。考钱咏《履园丛话》，称江蕴明尝问闵处士曰：‘术家言水旺于冬，何以至冬反涸？’处士曰：‘意以收藏为旺耳。’其言洞中，理解超然，有司马季主、严君平之流风。盖处士生当乾嘉承平之世，桑麻清晏，里俗纯备，挟其偏长薄技，亦足谋衣食、蓄妻孥，又以余闲习为诗歌，更倡迭酬，优游自得。其时布衣工诗，流寓吾里者三人，许吟亭、江蕴明，处士其一也。粤逆倡乱，东南鱼烂，王师底定垂四十年，物力稍稍苏矣，然而风雅阒寂，嘤鸣寡和，毋亦一二士君子只知乘时窃禄，以诒孙子？营生之谋急而风人之意衰，其隐论阛阓，沉霾乡塾者，类皆卑琐嗜利，罕亲文史，一哄之市，三家之村，弦诵久辍，简策腐蠹。若此册之幸逃兵燹，留遗人世，亦希睹矣。或以不得完帙为惜者，夫文字流传自有天幸，即使著述之工十倍作者，而传者什一，佚者什九，魂魄一去，姓氏翳如，身后微名更何足深恋邪？嗟乎，以文士一时之好尚，而俯仰百年，已惘然有今昔盛衰之感，然则颓风薄俗关系于世道人心之钜者，其令人喟息更何如也？读曲园《茶香室丛钞》三卷卷十一、十二、十三。
初八日癸丑（8月13日），阴，微雨。
读曲园《茶香室丛钞》五卷卷十四、十五、十六、十七、十八。
初九日甲寅（8月14日），晴。
下午，至何市吊黄子葵夫人之丧，并招城内水木匠视孙姓所视旧屋，估工修理，归已月色盈，艇行碧芦丛蒲间，策策小风袭人衣袂，颇凉快也。读曲园《茶香室丛钞》五卷卷十九、二十、二十一、二十二、二十三。近人每谓木棉元时始入中国。曲园引《玉泉子》：夏侯孜为左拾遗，常著桂管布衫朝谒文宗，上亦效著桂管布，此布谓之骤贵。谓木绵布唐时已盛行。按棉花有木本、草本二种，唐时制布乃木本之棉，元时入中国乃草本之棉。今草本盛行而木本反罕覩矣。王象晋《群芳谱》有《棉谱》另列一卷，附录斑枝花，一名琼枝，海南织为布，名吉贝。序引《禹贡》：“厥篚织贝”，蔡氏谓棉之精好者谓吉贝。是三代时已入中国，唐时盛行，无足致疑。《通鉴》：梁武帝送木棉皂帐，史炤释文详言形制，即今草木之棉，则谓元时入中国，亦非事实也。福色以福大将军著此色衣得名，见李斗《扬州画舫录》。
初十日乙卯（8月15日），阴雨。
吴映帆由上海新椿记栈寄来初七日书。《四时闺怨》茆江社课题：道是前身萼绿华，碧阴深处锁流霞。倚栏自度伤春曲，泪洒东南第一花。　　半亩银塘一鉴磨，莲香芬郁影婆娑。悄无人处窥鸳浴，镇日双栖艳福多。　　星桥何必赋离忧，鸾凤生来少匹俦。尘世几人无别恨，输他騃女嫁痴牛。　　欲诉相思一字难，黄金铸出泪泛澜。冬心冷沁梅花骨，只有鹣盟未肯寒。读《茶香室续钞》五卷卷一、二、三、四、五。
十一日丙辰（8月16日），乍晴乍雨。
《塞下曲》茆江社课题：虮虱老征衣，边城警电稀。星轺日相望，闲杀佛郎机。故将愤归田，雄心枕甲眠。伊犁秋戍壮，战绩话当年。虎队别屯营，黄沙马足轻。深宫频赐帑，气慑索伦兵。郁岛阵云高，栖船拥节旄。海军齐奏凯，钓得冠山鳌。读《茶香室续钞》六卷卷六、七、八、九、十、十一。“阮葵生《茶余客话》云，虞山蒋文肃公，于雍正壬子七月十五日卒，公子文恪公，聘陈乾斋相国之女，定于庚戌冬完婚，而杜夫人逝，文恪居忧四月，公病，以中馈无主，且欲得冢妇侍养，坚请陈相国，将迎妇，素服异居，继遭大故，礼无明文，与陈相国议所服。当时礼臣议者，引《礼经》‘娶妇，在途闻讣，女改服布深衣缟总以趋丧’之文，遂持三年服焉。”俞氏谓：“衰绖之中，举行吉期，此世俗权宜之事，不谓缙绅巨族而亦有此。然阮氏记载殊未明晰，若陈女已归蒋，则已为杜夫人素服矣。文肃之丧又何疑焉？若陈女尚未归蒋，则文肃薨逝，无所谓侍养矣。此议自当不果，陈女可守未嫁女之礼，何必议所服乎？”按俞说亦未明晰，阮所谓四月者即壬子之四月，已迎陈女，而文肃逝，故议所服耳，且素服异居，非为杜夫人持三年服也。乡贤故实，宜附邑乘杂记，因具论之。
十二日丁巳（8月17日），阴雨。
屡欲咏黑米，卒卒未果，雨窗无事，始补为之：粒米千年心不朽，屯粮埋积事恒有。古物希睹众诧奇，愚者乃云主休咎。始出梁溪暨胥台，纷纷搜索穷荒莱。乌目山前亦呈露，耕农馌妇相疑猜。昔闻尸毗有焦米，投以治疟筮有喜。乾陀罗国记伽蓝，存者什袭比瑜珥。近时述异腾南中，见闻殊地理则同。武昌郡仓藏友谅，飞山寨米称朱公。黄州天门亦间出，秋灯丛话已罗列。山谷同搜本草遗，医家嗜博佐谈屑。更有江中半壁山，楚军丰战复雄关。窖粟云由鲁子敬，残砖吴国字斓斒。留遗无心得亦偶，溲之不黐坚难剖。黑玉元珠摹拟工，长歌犹记曲园叟。频岁江南伏莽多，讹言往往生风波。五行征应本荒诞，正襟坐论耻媕婀。天锡神奇比秬秠，昆明劫灰安足拟。更定陈仓治疗方，诗成掷笔惊余子。读《茶香室续钞》五卷卷十二、十三、十四、十五、十六。俞正燮《癸巳存稿》云，《嫏嬛记》署元伊世珍撰，相传明常熟桑悦造其书，明末始出，毛氏刻《津逮秘书》、张君海鹏刻《学津讨源》、《墨海金壶》、《借月山房丛书》甚精，而兼及此书，盖以其为常熟狂士。按俞氏辨“嫏嬛”二字当从玉旁。今《四库全书》子部杂家类存目八有《嫏嬛记》三卷，嬛字尚从女旁，亦误也。存目言钱希言《戏瑕》以为桑悦所伪托，必有所据，然则此书出民怿手无疑。姚补篱《海虞艺文志》不录此书，当附著之。
十三日戊午（8月18日），晴。
读《茶香室续钞》五卷卷十七、十八、十九、二十、二十一。“董含《莼乡赘笔》云，予续娶海虞赵中允公女，其宗族俱言，祖文毅公，殁为冥王，后阅钱氏《狯园》，乃得其说。万历丙午三月十六日，陈中丞用宾开府黔中，时因夫人病剧，设坛召仙，仙至，自称金碧山神，言本欲为夫人请命，奈冥王新即位，法甚严，无路可救矣。问新王为谁，曰江南常熟人，即春官侍郎赵公用贤也，今为第五殿阎王，十五日莅任。俄而夫人卒，越三月阅邸报，知侍郎委以三月十五日捐馆，万里之遥，一日而神已知之，岂不怪哉？”按，宋名臣如韩魏公、寇莱公、范文正公皆为阎罗王。“《池北偶谈》云，世传赵定宇、冯具区皆为阎罗王。”盖聪明正直则为神，非怪也。宜也此事可入邑志，杂记因摘录之。释仁显《广画录》，王羲之有《临镜自写真图》，予所得杨子鹤《镜中影》，题咏甚多，无有以右军发端者，信乎博览之难。归墨生携来旧书数种求售，予取《金壶字考》四册，酬以龙元七分三钱六分。
十四日己未（8月19日），晴。
得沙溪邵甘甫初八日函。棹小舟至璜泾，与吉士、清来、羲人会晤，冯仲帆、狄云士亦来，饮于吉士家。午后大雨，黄昏时雨稍止，乃解维归，中途又雨，抵家已更余矣。雨势滂沱，未有住意。读《茶香室续钞》四卷卷二十二、二十三、二十四、二十五。
十五日庚申（8月20日），阴雨竟日。
读《茶香室三钞》六卷卷一、二、三、四、五、六。“梁陶宏景《真诰》云，淳于斟字叔显，会稽上虞人，汉桓帝时作徐州县令，灵帝时大将军辟掾，少好道，后入吴乌目山中隐居，遇仙人慧车子授以《虹景丹经》，修行得道。”注云：“吴无乌目山，娄及吴兴并有天目山，或即是也。”曲园疑目乃日字之误，古帽字也，乌帽者乌巾也，德清乌山以乌巾善酿酒得名，淳于所隐疑即此，然亦臆决，无左验。今吾邑虞山，《山海经》称乌目，邑志录淳于斟入释道，或较曲所说稍确乎？章有谟《景船斋杂记》，徐文贞阶尝言，我生平自誓三不敢荐，荐医系人之死生，荐师系子弟之终身，荐婚姻系人子女之休戚，旨哉斯言。
十六日辛酉（8月21日），阴。
吴映帆由上海寄来十四日书，乃由鼎盛布栈缮封者也。读《茶香室三钞》八卷卷七、八、九、十、十一、十二、十三、十四。
十七日壬戌（8月22日），晴，天气骤热，且湿气泛溢，础润欲滴。
刚钦使清赋催税之令既下，知县责成经造地保将每图田荡荒熟造册呈报，又给发循环簿二本，凡有买卖房屋田地，注明买主卖主姓名，立契价银若干，按月呈报，以凭催令纳税，如有隐匿，一体科罪，立法良善。然闻县差到乡传各图地保谕话，每地保索费一千余，雇船往来，每地保浮费数百文，办理未有端倪，而地保已生困矣。此岂刚钦使意中所及料哉？映南嘱章景云带回藤帽盒一件、雨缨一事、靴一双，清来内弟所托购也。美叔函云，庆侄十三日逝世，童乌不禄，可为惋惜。陈少村于昨日寄下县署所评定桂村书院课卷，计发生童花红洋七元三角。周杏生、王绶青来函言，白茆口三十三都五图白字号有涨滩二百余亩，附近居民垦种成熟，现拟具禀请县勘丈，拨充观善、桂村两书院经费，以禀稿见示，亦盛举也。陈畏三携来陆氏书十二种，内有《元丰类稿》明刻本，颇佳，《古诗类苑》十册，惜已为蠹所蛀，余皆不甚值钱之物也。读《茶香室三钞》八卷卷十五、十六、十七、十八、十九、二十、二十一、二十二。祭堂子之礼详见《啸亭杂录》，定鼎后建堂子于长安左门外，东南建上神亭，南向，相传为祀明将邓子龙位，盖子龙与太祖有旧谊，故附祀之。曲园所引杨宾《柳边纪略》则云：奉天多邓将军庙，将军名佐，明成化间人，或曰京师堂子所祀亦将军，与《杂录》互异，当详考之。
十八日癸亥（8月23日），晴。
王聘三丈自城来，言漕事传闻昭文实解五万八千石云。黄少彭寄来书一函。读《茶香室三钞》七卷卷二十三、二十四、二十五、二十六、二十七、二十八、二十九。“国朝杨炳堃《自订年谱》云，云南物产有甚异者，腾、越一带有黑米，其色如墨，截断而炊，仍复连续，名为接骨米，食之可补筋骨。”据此则世间竟有黑米，但地中掘出之陈米则积久色变，非生即如此耳。
十九日甲子（8月24日），晴。
与黄少彭、邵甘甫书。陆诵芬来，因将藤帽盒三件托其车夫寄清来。读曲园《茶香室经说》五卷卷一、二、三、四、五。
二十日乙丑（8月25日），晴，燥热，晚雨更余止。
读曲园《茶香室经说》五卷卷六、七、八、九、十。《周礼》“占梦”：“季冬聘王梦，献吉梦于王，王拜而受之。”郑注：“聘，问也。”俞氏谓聘犹《月令》“聘名士”之聘，以礼求之也。下文云：“乃舍萌于四方，以赠恶梦。”注曰：“赠，送也。”恶梦可以赠之使去，则吉梦亦可聘之使来。赠梦、聘梦均新颖，可入谈助。
二十一日丙寅（8月26日），晴，未刻大风，继之以雨，彻晓犹未止，天气骤凉如深秋。
读曲园《茶香室经说》二卷卷十一、十二。读曲园《金刚般若罗蜜经注》二卷、《太上感应篇缵义》二卷。
二十二日丁卯（8月27日），阴雨竟日，水涨盈尺，黄昏时稍止，檐际犹闻滴溜声。
读曲园《茶香室经说》二卷卷十三、十四。读曲园《游艺录》六卷。
二十三日戊辰（8月28日），晴。
午饭后，陆诵芬赴唐尧宾之招，乘车而去，路不甚泥泞，可行走也。予与诵芬结定唐氏画帐，凡为轴者二十，原估值洋六百四元，除去裱工三轴廿四元，为五百八十元，丁酉付洋二百元，戊戌付洋五十元，再除裱工十七轴四十元，再除去退还唐六如、邹春谷、孔西铭、恽铁箫、马南坪五轴四十二元，当找洋二百四十八元，前留存赵千里《蓬莱宫图》，唐氏索价百番，王聘三丈以为伪物，因嘱诵芬交还唐氏。又留存董元宰残画一轴，神气尚存，已付裱工装潢。诵芬云付价三元，以了割此件。予约八月中与前款同付诵芬，退还五轴则俟映南南归，迟速未可定也。唐清来内弟来。读曲园《茶香室经说》二卷卷十五、十六。读曲园《小蓬莱谣》一卷、《袖中书》二卷、《东瀛诗记》二卷。
二十四日己巳（8月29日），晴。
《清赋说劝官》：删改数十字，事理稍明白，行文支蔓，乃近时所谓报章体，明知其弊而只图说得痛快，不能自节省也，二十五日灯下记。刚钦使既定清赋之令，设局省垣，先檄取苏州府属九县熟荒田册。于是官与吏皇皇昕夕，若有大不利于己者。琴水老渔曰：“清赋独不利于把持漕事之猾吏耳，州县则何不利之有？”老渔生长琴水，请以常、昭两邑言之，两邑自同治二年减赋后，额征米豆十四万一千四百余石，而频岁灾缓，加以荒莱，未尽垦辟，酌征之数总不能逾十分之六分，每届启征漕粮，知县挈总书上省，缮递说帖，必以灾歉为辞，请较前岁短解数千石，而藩宪以正供为重，往往不许。所请酌征之数既定，知县以是数捆征于总书，而总书之于粮户则有自业租业、大户小户之别，有十成、九成、八成、六七成之殊，盖藩宪所定系酌征之解数，本因剔荒征熟而减成，州县所造系额征之统串，剔去板荒田地十成之一，余九成皆照田造串，或遭灾歉则酌改二、三厘，而光绪二十四年之串，且有红戳标明，原请减免贰厘，奉藩宪批饬，一律全征字样。以两邑酌解七万余石之粮额，而统造熟田九成十二万六千余石之粮串，但使完至五成以上已为足额，而比来追呼之严，催比之酷，虽官吏所重视，为大户绅户者犹责完至六、七成以上，况其下焉者乎？夫州县固以酌征之数捆征于总书者也，假如两邑酌征七万，总书亦缴足七万而止耳。偶有精明严酷之干员，于额征之外再责令缴出若干，以剖分其余利，而吏胥之怨声已载道矣。然则州县造统串，适以便总书之腾挪，幕丁之需索，而官之利薮初不在是也。官之利薮何在？曰上下忙条银之公费，每两六百文，漕粮之公费每石一千文也。此皆粮户所不敢抗违，总书所不能隐蔽者也。大抵银米折收公费，归办公应用者十之四，归州县津贴者十之六，假如两邑常年造统串，而办五成以上之漕，可得津贴钱四万余串。今造真板串而办九成之漕，则可多得钱三万余串，而条银公费及逾限加收之每石五百文尚不在内，且又上之不得罪于巨室，下之不授柄于胥吏，剔除蠹饱而脂膏不至于旁溢，严杜包抗而良懦愈慑，其威棱两邑如此，七邑可类推矣。矧吾吴粮户冯林一所谓除无主赔绝千分之一外，从来不闻民能欠粮者，但患陋规之难于尽革除，不患民欠之无从弥补。然则清赋之举，州县宜踊跃从事，而畏葸退缩何为也？读曲园《新定牙牌数》一卷，又《慧福楼幸草》一卷、《春在堂全书录要》一卷、《校勘记》一卷、《曲园自叙诗》一卷、《曲园墨戏》一卷、《琼英小录》一卷。
二十五日庚午（8月30日），阴，微雨，夜又雨。
《清赋说劝绅》：州县造统串，绅衿完短数，其事相因，其弊亦相等。然统串之弊，绅士无敢举发其覆，包抗之弊，总书以之搪塞州县，州县以之搪塞上宪，上宪以之胪陈天听，一若违例浮收，专为大户短交而设，而究其实，则有不尽然者，即如常昭两邑，统计大户自完之数，小户寄大户代完之数，不过十成中一成而已，此一成者，常年或完四五分而止，或完六七分而止，每视其人与官吏之交情为差，今岁则无有不八九分者矣。是绅士所欠极言之不足百分之六七，而州县辄以包抗钱粮为题，从而箝制之，凌辱之，堂签火票，等夷齐民，其谨守绳尺者薄田无几，稍有逋负即遇所应言之公事，亦噤若寒蝉，喑若仗马，恐言之而触当事之忌，则我所短完额外之钱粮将因兹发动也，由是州县目中无绅士矣。昭文总书汤敬恩殴辱举人归宗郙，书差皆议其过分，乃上控不胜，卒褫其名，由是总书目中亦无绅士矣。迨清赋令下，两邑官吏皆大喜，欲尽征二十四年余漕，而绅户首当其厄，官符四出，阖城骚动，虽以书院山长之尊严，团练总董之亲昵，亦不复有所顾恤，甚至因公入署，肩舆甫出则粮差数十人随之，必使餍其欲壑而已。盖绅户之藩篱汤决尽矣，仅存此饩羊之名，留为官吏口实而已。夫短交不尽绅户然也，除所谓自业者由各图经造包完十成外，其余小户亦有七、八、九成之殊，或与胥吏有亲故，或能挟持其短长，皆在短完之列，或为胥吏所包抗，则更短于绅户者有之，而堂上官受其朦蔽，甚且以胥吏所包之小户，诡寄于绅户之中。昔昭文令李君鹏飞深悉此弊，令将绅户所短完粮串归入内署，自行催征，而猾蠹始无所措手，然李君卒为群胥所中，罢官以去。故常熟有吏强绅弱之谣，非虚语也。且散户寄产之风，勒索漕规之事，兵燹以前或有之，今则久阒寂矣，所谓包者只代完八成之族戚小户，所谓抗者只短缴额征外之统串浮收，而不肖官吏动以解省详办相恫喝，何苦吝惜一二成之漕尾，不为衙蠹所中饱，反甘与匿报之州县，舞弊之书差分受此包抗之恶名乎？今既实征实解，上裕天庾之正供，下杜奸胥之侵蚀，凡在缙绅各宜争先输纳，为民户倡，州县不得以声色相加遗，总书不敢以尔汝相轻侮，庶几为吴中延一线之士气，而不至荡焉澌灭也。读曲园《经课续编》七卷。
二十六日辛未（8月31日），阴，微雨，午后稍止，夜又雨。
黄少彭来函言，永昌沙事系户房孔姓专政县详，渠可拟批。因许以到娄城商酌，乞裁度。予答言此案禀件并未存留弟处，可由诸君作主，不遥制也。《清赋说劝民》：道咸之际，大户完短数最少者约一石二三斗当一石，小户完长数最多者约三四石当一石。减赋以后重申大小户之禁，于是又变为自业、租业名目，自业者不给易知由单，不能自行上柜。每届开漕，总书掣串分给各图经造，经造持串分给自业各户，折收银钱，不以斗石计，而以亩计，每亩较实征定额浮收钱二百余文，为经造之盈余，而经造以十成归之总书。限岁底清结，统计常昭两邑，隶自业者不下二万石。此皆小康之家怯懦畏事，甘受总书、经造之鱼肉，甘于定额外加缴四五成，而低首下心，莫肯举发也。然经造亦安能坐享此盈余哉？总书必择其图中孤贫鳏寡、荒冢废基、零星散户，粮差所不能催收者拨串捆征，使之承缴六七成、八九成不等，经造以所收自业盈余赔垫此项，而入橐固甚微矣。若夫能领易知由单，能按单输米上仓者谓之租业，视自业之勒折浮征已不侔矣，然亦多怯懦畏事，或托戚友代为完纳，官与吏即目之为包户，每有输至八九成而犹签提管押者，或径托书差完纳，则骚扰可幸免，而遇事需索随时借贷，所浪费辄浮于所短缴之数。三十年来苏漕无岁不酌征，苏民无岁不全完，州县无岁不浮收，胥吏无岁不中饱，一法立则一弊生，长数短数之弊甫祛，而租业自业之弊旋滋，当事者徒知大户之完不足数，而不知小户之溢额输将，徒知统串之利在挪移，而不知自业之敝于重赋，此亦事之不得其平者矣。夫吾吴民气最驯，凡厕名自业者既不能控拆于酌征之时，安能抗违于清赋之后？胥吏不敢捏熟作荒，则惟掯单勒折，尚足稍润其私橐，非但自业各户弊窦难尽蠲除，即名为租业而良善循谨者亦恐于十成之外递有增加。夫以自业二万石，每石浮收钱二千文计之，已岁耗钱四万串，承平三十余年所耗乃逾百万，朝廷视民如伤，不忍多取一丝一粟，而海滨编户独有向隅之叹，且又大吏不加诘，谏官不以闻，坐视奸胥猾书窟穴其中，并借清赋之名隐收渔人之利，虽明晰如聂方伯、朱观察，犹未必深抉其情弊，而况鬼蜮心肠愈变愈幻，堂上官利欲熏心，必有甘入其牢笼者，由是官与吏互相为蠹，而吴民将重困矣。欲除掯单之弊，奈何？曰请清赋局通出示谕，革除租业、自业一切名目，按户发给易知由单，自行上柜完纳，官与小票为凭，限日换给印串，不准由粮差经造包征包缴，庶几大小户一律，而衙蠹之诡谋无所施，穷阎之元所可稍苏也。大抵小户亦有良莠之殊，其驯善者虽浮征四五成，而退不敢有后言，其刁健者即吾所谓能挟持胥吏之短长，每以抗欠二三成漕尾自表异于闾里，然当征比急迫之时，则两邑所私设代质公所，人数顿为之阗溢，生监或受掌责，平民则予行杖。今岁常熟沈大令以追捕触怒，鞭一徐姓孀妇之背，催科之虐政未有甚于吾邑者也。官吏之积弊既清，小户有不乐输恐后者哉？从此敲朴不作，讼庭多闲，鸡犬桑麻晏无吏警，升平景象拭目俟之矣。读曲园《九九销夏录》五卷卷一、二、三、四、五。
二十七日壬申（9月1日），阴，傍晚微霁。
读曲园《九九销夏录》五卷卷六、七、八、九、十。
二十八日癸酉（9月2日），阴。
璜泾戴诒谷自沙溪来，清来内弟趁便舟而归。至何市，嘱谭云谷择日修理房屋，饭于龚守之外叔祖家，归已更余矣。读曲园《九九销夏录》四卷卷十一、十二、十三、十四。
二十九日甲戌（9月3日），雨，晚稍止。
校姚补篱《琐学录》：《宫室》、《骨董》、《释道》、《巫术》四卷。《清赋说劝吏》：欲清赋而不除吏弊，虽官能尽征尽解，绅能不抗不包，民能踊跃输将，不过餍总书中饱之腹，而官绅与民仍日受其朦蔽而不知，然非此中三折肱，亦断难尽发其覆也。就予所知正弊之小小者耳，一曰抑勒洋价，一曰掯单勒收，一曰匿熟作荒。抑勒洋价奈何？每墨银一员时价值九百文者，柜收止八百六、七十文，且不一其价。同治八年丁中丞日昌通饬各属云，柜收洋银原按市介长落，不许短作洋价，高抬银价。今访查各属洋价均有短作，自五文、十文至二、三十文，其尤短者，昆山于本洋短至五十文，而新阳乃短至六十文，英洋均短作钱六十文，尤堪诧异。此后征收钱漕，于定章之外，如有短作洋价者，即当照例严办，若能遵守此诫，闾阎实沾厚泽矣。今以常、昭二县征银十二万四千余两计之，每两洋余钱八十余文，积算赢万串。南漕改折，谏臣屡形诸奏牍，而部议不准行，亦慎重旧章之意，然江苏四府一州，产米之区止占十分之五、六，易而改折，亦事势之不得不然者，即如常、昭二县未办清赋以前，起运米不过七万余石，厫收不过二万余石，其五万石皆以银圆折改，合公费水脚每石收洋四元七、八角，当合得洋二十三、四万元，每元短折三十文，当余钱七千串，虽近年米价过昂，官吏有米亏一项亦在垫赔之列，然昂者其偶，平者其常，而此短折洋价之余钱，十年中又暗耗六、七万，剥削元气，莫此为甚。考太仓忙银开征，先给易知由单，上柜纳银者给小票，半月后换给印串，每墨银一圆，头限照当价加钱五十文，二限三十文，三限二十文，以示奖劝，纳漕亦如之。今虽不能如太仓之分限减让，亦当遵丁中丞定章，按市价为长落，此弊之宜剔者一也。掯单勒折奈何？名为蠲除大小户名目，一律给发易知单，而所谓自业者，经造今日领单，明日即行缴进，盖不忍舍此折收之巨款，而巧诿其责于经造，经造羡分余润，甘受重咎而不辞，又择租业之良善者亦掯单不发，勒折浮收，上下交征利，而怯懦恣为鱼肉矣。此弊之宜剔者二也。匿熟作荒奈何？兵燹之前，本有老荒，兵燹之后又增新荒。以予所知，昭邑除张、吴、归、何诸市木棉地全熟外，每图各占荒田十分之二、三，清赋令下，各图皆造荒熟清册，其有粮而新荒者签贴，然名荒而实熟者正不少矣。从前经造舞弊，名曰注荒，今岁以荒注甲户，明岁又改注乙户，揣粮额多寡而取偿焉。今既实征实解，即荒冢废基犹责令经造赔偿，而独于欺隐大端，匿不举发，揆之事理，岂得为平，此弊之宜剔者三也。虽然知作洋价，官与吏共之者也，掯单匿熟，吏与经造共之者也。事成则分润无多，事败则系肩谁卸？利一而害十，为吏者亦何乐乎？予尝见县署征漕陋规单，正堂报效二千石，钱漕稿案报效四千元，节随三百六十元，钱席帐席征席各二百四十四元，刑席半之，余若用印书禀差门执贴，下至管厨打扫剃头茶炉，大以百计，小以八元四元计，亦不下二千元，上下忙银除正堂无报效，余亦与漕规相等。以一邑之总书，每年报效陋规至二万余串，而鲜衣美食，求田问舍，以余泽长养其子孙者，尚希绰乎有余裕也。嗟乎官如传舍，吏如积薪，前车倾覆，后辙锐进，利薮所在，趋者若骛，诚不意铜山有时而崩颓，金穴有时而锢闭，数百年之利权一旦攘夺于长官之手，乃更舞文玩法，罔上行私，此所谓强弩之末不足以穿鲁缟，与其逐微末之利，而以身试法，何若循分守己，进可以备员佐贰，退亦足赡育身家。失此不图，噬脐何及？所愿在官者熟思而幡然知改也。
三十乙亥（9月4日），雨，即止。
阴雨闷损，枯坐终日，诵王右丞“行到水穷处，坐看风起时”二语，觉兴会超越，悠然在形骸之外矣。
是月读曲园《宾萌外集》四卷、《春在堂杂文》二卷、《续编》五卷、《三编》四卷、《四编》八卷、《茶香室丛钞》二十三卷、《续钞》二十五卷、《三钞》二十九卷、《经说》十六卷、《金刚般若波罗蜜经注》二卷、《太上感应篇缵义》二卷、《游艺录》六卷、《小蓬莱谣》一卷、《袖中书》二卷、《东瀛诗记》二卷、《新定牙牌数》一卷、《慧福楼幸草》一卷、《春在堂全书录要》一卷、《校勘记》一卷、《曲园自述诗》一卷、《曲园墨戏》一卷、《琼英小录》一卷、《经课续编》七卷、《九九销夏录》十四卷，共一百五十九卷。
 
八月朔日丙子（9月5日），阴雨竟日。
黄少彭来函云：永昌纱事缴价必须缴至崇明县署，现藩批尚未札县，倘札下即须赴崇投禀缴价，拟请阁下与仲帆及弟三人到崇云。龚寅谷来函云，日来又复阴雨，花铃尽行霉烂，理应赴县呈报。现已约各镇初四日入城晤商一切。《枝珊以撷红名社，邮诗索和，戏酬二绝》：拂水池台换绿芜，河东余韵尚堪摹。依依十里茆江柳，犹似当年怨黛无。欲寄相思阻暮云，但寻鸥社策诗勋。从今不向东风祝，红豆词人合让君。读渔洋老人《分甘余话》四卷。卷一云：“余常不解吴俗好尚，有三斗：马吊牌、吃河豚鱼、敬畏五通神，虽士大夫不能免。近马吊渐及北方，又加以混江、游湖种种诸戏，吾里缙绅多废学竞为之，不数年而赀产荡尽，至有父母之殡在堂，而第宅已鬻他姓者，终不悔也。始作俑者，安得尚方斩马剑诛之，以正人心，以维恶俗乎？或云宋杨文公大年好叶子戏，按今吴俗作叶子戏犹云游湖，莫知其所自始也。苏城盛行倒铜旗，名目亦新，吾乡则有游十湖、游花湖诸戏。近行一种骨牌，名曰麻雀，有几筒、几索、几万、东南西北中发诸色，更不解何所取义矣。”卷三云：“王氏《农书》，吾乡前辈所撰，今传于世。宋时有邓御夫者字从义，隐居不仕，作《农历》百二十卷，较《齐民要术》尤详。济守王子韶上之于朝，其书不传，济上人亦无知者，仅《墨庄漫录》载其名字，惜哉！”按，宋人农书，予尝考得曾氏《禾谱》、《农器谱》，不知二书外又有此巨帙也。
初二日丁丑（9月6日），晴。
黄鲁村丈来书云：谦事少峰云，有可了之机，专候来城一晤。陆圭如来书云，多雨伤稼，木棉更无望收成，人有千算，不如天有一算，十成赋尽作玉皇粮饷矣，一笑。陈畏三所携来陆氏书十五种，今午始与定值。计《白香山集》十册、《松雪斋集》六册，洋三元；《元丰类稿》十册，洋二元；《古诗类苑》十册，洋一元五角；《李笠翁集》十六册，洋一元；《芝园集》十二册，明人张时彻撰。洋一元；余九种余欲退还，畏三嘱并留之，计《韵府群玉》二十册、《畜德录》十册、《文选》十二册、《有正味斋诗集》六册、明人评本《老庄》四册、《尔雅注疏》六册、《考古类编》四册、《金圣叹外书》六册、《康济谱》六册不全本，计酬以洋四元五角。又携示二十余种，余取抄本程穆衡《梅村诗笺》六册、《石湖诗集》六册、《王忠文公集》八册、《韩文考异》十册、《归元恭文钞》二册、《冯仲廉文钞》二册、《丁吏部文选》三册、《潜书》二册、《盛明八家诗》四册，凡九种，酬以洋六元。《和枝珊酬汪伯琛移居》：啸傲烟萝乐有余，酒铛茶磨赋移居。丹枫江上新开径，红豆村中自著书。爪印待寻鸿去后，巢痕犹认燕来初。闭门高咏轻轩冕，愧杀东都处士庐。
初三日戊寅（9月7日），晴。
  </div>
  <div class="pagination">
   <a href="徐兆玮日记_page7.html">
    上一页
   </a>
   <span>
    ...
   </span>
   <a href="徐兆玮日记_page3.html">
    3
   </a>
   <a href="徐兆玮日记_page4.html">
    4
   </a>
   <a href="徐兆玮日记_page5.html">
    5
   </a>
   <a href="徐兆玮日记_page6.html">
    6
   </a>
   <a href="徐兆玮日记_page7.html">
    7
   </a>
   <span class="current-page">
    8
   </span>
   <a href="徐兆玮日记_page9.html">
    9
   </a>
   <a href="徐兆玮日记_page10.html">
    10
   </a>
   <a href="徐兆玮日记_page11.html">
    11
   </a>
   <a href="徐兆玮日记_page12.html">
    12
   </a>
   <a href="徐兆玮日记_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
