<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 39 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 39 页/共 118 页</h1>
    <div class="content">　　八月十二日（公历九月二十二日——即礼拜二） 

　　揣度中东局势 

　　东人侵入台境一役，或战、或和，已历有月余而尚无定论；即至今日，亦仍然如是也。顾现在如何计议，则较前似更紧要矣。天津每次所来火船，其战、和音信当可传来；故人人皆悬盼之，有如秀才之等榜信也。前晚「海宁」船来沪，本馆遇一附搭该船之西友；据云：甫离津门时，街市闻相传，多说中朝不允接见哦古坡钦使也。若果有是事，则战事已定矣。顾此闻毫无确据，原不足以采录。哦古坡既未接见，则亦无以知我朝命意之所在也。设因不接见而便以为欲誓战，则揆之中国前欲从宽议以全大局之言，究亦相左矣。 

　　夫当是急要之际，中外浮言每纷纷不一，殊令任采录者，实难于持定议。然平心以度战、和之有无，似两国实有难于和者。东人虽自悔其轻举，亦难迅即承认以遗笑于内外诸人也。阅本馆昨所译出东洋西报之论，曾有曰：东洋若与中国不善持议而便即撤兵，则国内必致有滋事；故宁有外战，不可使有内患者：不即此之谓乎？然东洋既已失计于先，而复欲索厚利于我国，以冀自文其过；则我国家岂不亦难于从命相让而行成乎？夫东人之意，欲结和，容或实有其事；惟所难者，在结和而又须兼尊国体耳。 

　　或曰：柳原公使于总理衙门经断绝商议，想此说亦难凭信。盖本馆闻柳原公使于得悉大钦差哦古坡奉命将来，故不敢与中国复参末议；曾自声明曰：「须俟哦古坡到来，然后可定成局」。按斯言，似尚近理。乃议者不察，仅因柳公使不复与议，外间遂传为断绝商议耳。虽然，势已如是；即谓不接见哦古坡，恐亦未尝有其事也。 

　　吴观察自台湾回沪 

　　统带上海制造局轮船之吴观察大廷，月前驾坐战舶赴台，随带海关奉拨饷银以及军装、器械为各营所配用者，顺须察看情形；今已于前日旋沪，并知台防兵勇皆安堵如常，日兵之驻台者仍祗二千余人，与我兵数千彼此扎营相望，毫无动静，盖皆听候京都议局也。惟日营之食用昂贵，饷糈告匮，已不能接济。番社各头目自联名情愿归化中朝之后，时献虎皮、鹿皮等项解送沈钦宪营次，作为进见之礼，极其恭顺；在沈钦宪，亦有颁赐红色布疋与糖、盐等食用之物。今各社已与日兵志切仇雠，几欲挑战；皆为中宪禁止，仍导以仁义，谕候旨意，不许轻举妄动。是故各番社现亦安堵，总须俟京都议定和、战，方有一番举动耳。 

　　东国尚存有帑银 

　　夫以中、东两国之战力相较者，辄以东洋穷迫为辞。此言曾非无理，然究由于不察而出此言也。余近留心于求得实情，知东国势虽穷蹙、国债累累，未必竟不足以当战事；以故中国于筹议之间，似不可过信此浮言也。按东洋现所储存国帑，计有一千五百万因——一因，则即东洋一银圆也。此事已于东洋可取信之西报，详为论及曰：前数月，帑银计存有二千五百万元。此项系东洋昔日告贷于泰西而所遗留者，并为颁出国家钞票、银单，诚恐执票单者或俱来易银故也。其数月内所支用银，计已千万圆，盖于备战事所支。故西报论之曰：今数月内，已支用此大款；若果相战，则后事可知矣云云。然东洋究竟存有二千五百万圆，虽曰官存银以抵纸钞，顾事当紧急，则必先为移用，亦理势之常也。或又曰：东洋设妄行构战，欲再告贷于泰西，恐泰西亦未必从允者。吾乃曰：亦未必然也。夫各国家之贷银，俱出有借券；此券由执者可随意变卖，且于敦伦日有市面之定价。今闻东洋之借券，仍旧与前日同价，未有顿落之情；以故东洋欲再告贷，似无不可者。本馆前录香港报，传说东人向丽如银行及怡和洋行告贷银共八十万，以资日用；曾谓是言不可取信。今知东国帑藏尚存现银一千五百万圆，故深知此言之失实也。夫国家偶有敌患，而能真量敌人之力，然后拒御；此兵法中之最要者。故述此，以正众论。 

　　昨晚新闻 

　　通闻馆昨晚之报，印有两书：一系北京八月初二日邮来者。其书曰：东使哦古坡经与崇地山侍郎相见，传者谓彼此各有负气不平之状。观两国意见，则知相悬天壤；故恐难于谐和，而战事或不免也。又传：经议将两国之事，延美国从中剖断。两国各以此法了事者，亦或有之云云。 

　　又一书，系天津初五日寄来者。有曰：天津地方相传，哦古坡既抵京师，又不肯诣见总理衙门内之大臣，必先入见皇上而后可，而廷议又未能允其所请；故所议之事已中断也，势将有出京之行云。两信之所言如是。按北京寄来之书，似尚有因至天津之信；似皆街市之浮言而已。盖外来使臣虽欲入觐，势必藉本国大臣为先容；今哦古坡既不肯诣见总理衙门之大臣，则又向谁而请引见乎？ 

　　京都传言 

　　昨又风传得李伯相以东洋事甚为震怒，经奏闻朝廷，愿亲督三军驱逐东兵出台境；并愿视师前往东国，殄戮之无噍类。设无成效，愿治以失机之罪云云。按此言也，在李伯相固当有此大志，然传言究无确据。又传曰：皇上亦怀怒，如李伯相等不能征服东洋，则龙心不快矣。又谓曰：恭亲王以议和为尚，使初一日未□后命恭亲王非当还原爵，则各浮言或尚足以耳听也。 

　　轮船尚未租定 

　　日前来沪之蒋芗生太守，拟雇轮舶赴瓜州，装载豫军前往闽省。昨闻招商局火船，每人水脚须洋银五元；太古行火船，每人则仅须四元二角五也。然皆尚未定决云。 

　　七月分教职单（七月二十六日京报） 

　　同治十三年七月分教职单：……福建漳平，廖宗英（台湾，举）。 

　　八月十三日（公历九月二十三日——即礼拜三） 

　　津沽西友来信 

　　今阅天津寄来西书，则更知中朝总未与柳原钦使负气及断绝商议之事。据云：柳原于华六月十七日抵京，七月初七日总理衙门大臣五员诣拜公使，约晤谈有一时半之久。七月十二日，柳原答拜总理衙门之大臣，且传曾与论及去年琐意西马之事；经有一大臣认明，曾谓曰：『中官不能钤制生番，若东洋实已受屈，则任其自行惩办』云。继曰：此言究不过官场上偶说及耳，与国家命意不相系也。于是东钦使告中国诸大臣曰：『东洋更派大臣哦古坡来中，故大局须俟哦古坡来再商，已不敢复参议论也』。 

　　兵船听候调遣 

　　前日有中国兵船名「森星」发自台湾来沪，计载水师人一百三十名。船大六百塾，其器械可抵一百五十匹马力；置炮六尊，计可纳二十磅弹者四尊、十五磅「革白儿」炮两尊。闻是船现泊上海，以待调遣之令也。 

　　辨火船出售 

　　「字林报」曰：太古行有火船名「忌连佳」者将开往东洋，想欲出售于东人也。乃本馆探悉，此事并无议卖与东人之意；且该船今已允为中国装载豫军前往台湾云。 

　　八月十四日（公历九月二十四日——即礼拜四） 

　　宁友来函 

　　宁波前有谣言，已及半月；然亦非无因。诚如贵馆第七百三十一号报所言「必当刊发告示，使免惊惶」一语，包括殆尽矣。第思镇海、舟山，原为宁郡门户，防堵尤宜严密。惟须于事前大张晓谕，将此次调兵专为防堵起见，并非别有战争；准于某日拔队前往某处，商民照常贸易。倘有勇丁强取、硬买等情，许即指禀究办等语。此乃行军常套，无劳别出心裁也。不料前次纷纷捉船装兵载炮而带兵各员无一计及民间者，无怪小民猜疑，浮言四起也。幸日来渐次寝息。乃昨日有浙江提督黄军门之眷属、辎重一切，由旗昌「湖北」轮船至沪回湖南原籍；现在署中惟军门一人而已。在军门必以为遣去家累，方可尽心王事；然小民何知，有不愈加张皇，几于无所措手足乎！当此谣传之际，其急宜出示安民之不暇，而安可反以家眷回籍，煽惑民心乎？是真不可解矣！ 

　　闽督将移驻厦门 

　　福建于初七日邮来新报曰：闽督近拟暂以厦门为行辕，定于不日移驻。且曰：东兵在台湾者不服水土，营内时疫大作，甚至每日毙者约二十人。除数番社外，余与东人俱和好无间。福建制造局现在赶造军器，前所辞去之数西人，已复为延用。该报又传一事曰：近有中、东两船相值于澎湖，中船之主问于东船曰：『将何往乎』？对曰：『不知也』。『然则自何来乎』？亦对曰：『不知也』。观于此，则诚足哑然失笑矣。 

　　高丽国人自东洋来函（八月十五日续完） 

　　敝国与日本邻邦世好，向无仇隙。自彼改易国制、通商西洋，恶少处于庙堂，国柄付诸外人；乱亡在即，反作夜郎自大，妄责包茅！寡君恶其无礼而绝交，亦不屑与其计论。西国欲与敝国通商，我国君民世承圣教，黜奢崇俭，自维土产鲜薄，不敌洋货之多，必致五金流倾外国；故决计不允。西人加兵敝国，三战三北。而日本不结邻近之好，反谄媚数万里外之他国，竭蹶筹饷，尽力助兵，欲侵我境以媚他人；谁知一败涂地，不能再举！敝国褊小，其所以能胜残暴之师者无他，理直气壮也。日本狂悖自大，变易旧制。产物不广，民本朴俭；一自通商，风俗顿殊：易布衣为呢羽、更麻葛为绫罗，西洋玩耍杂物、中原猪兔等畜，官员争购；商民效尤，举国若狂。玩物如此，正物可知。中、西商货入口，购回东产不及十之二、三；其余不将金银运回乎？又复买朽旧船只、购伤民机器，五金耗竭，万民嗟怨；国债数千万，市廛惟见纸钞。不知自己商民不能远贾、不善会计，听人驱策，求中国通商；圣朝一视同仁，俯允所请，至今数年，上海为通商总会之区，东人不过数家小店，何可称商！上海如是，则他处可知也。效颦西国派驻领事，坐縻资俸，又耗千百万之金。延西人造筑火轮车，破山水形胜，毁民人田舍。现在神户至大阪、横滨至东京已经造竣，二处皆百里行程，每日所得载费不敷开销；必需日得千洋，方有造本官利。今千百万垫于地上，无处寻觅；而因此借英国巨款，莫可筹还。况此事虽可获利，亦小民食力之路，括民财归公用。不思百姓不足，君孰与足！何况括取民财而分与外人乎！火车起止两处及中途分卡，皆延西人司事。今功成期满之西人，欲辞退不用；英人说「借款未清，不能辞退」。败国倾家，莫甚于此！ 

　　前敝国闻日本假生番杀害琉球人为词，苦苦借丽如银号英银六十万，兴师攻伐生番；敝国君民皆欣欣然相告曰：『日本无礼妄行，此乃天夺其魄矣』！以为中朝必「王赫斯怒」，东兵死无葬地矣。谁知圣明在上，格赐宽宥；虽简命沈中丞查办，仍予以改过自新之路！讵料日人霸占王土、蹂躏民人，敢于琅■〈王乔〉地方扎营驻师，不知惭愧，妄称地为己有；其谋为不轨，显露已极。凡外夷之侵犯边疆者，封疆大臣得专征讨；而上国天使体圣主仁慈柔远之怀，不即以干戈从事，姑由总理衙门行文日本外务省，诘其『何意擅兴无名之师，扰我国境？即生番久沐化育，全台之地，何非我朝版图！况查旧日生番杀害，乃琉球之人；琉球世为中朝藩服，该国王深明大义，知番人固无人性，何足与较。故琉球公使入都，并不将此事上告天子；可见琉球昔日遣王世子及大臣子孙入国学肄业，学习礼法之功。俟该国奏闻或地方有司查知，自由中朝办理，不干日本之事。宜即领师回国，以昭和好』云云。此文得见于洋文转译大略，大约词气和顺之至；岂知日东君臣国柄已付外人，不能自主具覆。迨中朝檄催回文，始将无稽荒谈塞责；以谓去年日本使臣到津，曾经面告李爵相，尔时已许日本自行征讨。噫！是何言欤！岂有国家土地任外国蹂躏乎？虽然，大都此说必非无因。当东使谈论此事，爵相以为事非日本，原可不理；即日本人被生番所杀，亦属常有。不过喻以『生番原无人性，性如虎狼，中朝故视同畜类；数十年来，默化潜教，已渐有向化之机。其深处山谷者，抚之不易驯、剿之则不忍；其杀害各处之人，真不屑与其计较。譬如虎狼噬人，人亦计较乎？若人与兽较，则人亦兽矣。若尔国必欲与较，乃豺狼虎豹相斗，人岂能止其不斗乎』？此爵相视日本为人，不作禽兽视也；岂意冥顽不灵，即藉此言为准其自行兴兵之饰词！况事不干己，不思国债綦重，复行告借外国，劳师行远。其意以为占夺土地，便可抵债；或中朝怯于交兵、或战而得胜，不得其地，终可索偿兵饷。毫不思事或反是，祸不旋踵矣！普天之下、自古至今，有不量力、不度德如此之甚者！ 

　　□□谓天朝仁慈大度，不应□诸冥顽不灵之徒。该国兵屯台地系凤山县境，且搭盖板屋，妄出告示，真狂悖极矣！事经数月，□□□□□□□不悔过而还，且续运兵糈至台。近闻彼都示谕国民，欲抽三丁之一，带农具等赴台，战则为兵、不战为民；真视天朝蔑如也。其妄言狂说：中国万不敢战，索偿军需，必可由我。所以不论巨价，买美国公司轮船名「牛约」、英国公司两艘，共出洋银五十万圆；三船买成，已装军需赴台矣。该国此举，谓船价不必嫌贵，总可取偿中国也。尤可骇者：日本倭文新报刊布中国钦使求日本退兵，已许偿其军需英洋五十万枚；令人诧异！各国之人，皆料倭人诡谈，万无是理。余乃海外陪臣，一闻此言，发竖眦裂。敝国僻归海滨，国小民贫。日本欲媚西人兴师助战，小国杀他一败涂地，至今不敢再犯；其铁甲船曾到敝境，败北而逃，幸免沉没：其可恃而操必胜之券否？日本侵占国土，妄兴兵革，其天时、地利、人和，一无所得；而天理、人情、国法，万无可恕！李爵相刚正仁勇、沈中丞智勇严敏，薄海内外，咸所钦佩。今日本之横行狂悖，扰攘半年；不知何以忍受！是可忍也，孰不可忍也！岂甲兵之不坚利耶？众寡之不相敌耶？抑日人多行不义，必自毙耶？但五十万洋之说，真乎？诡乎？天朝果因何事而偿其饷需乎？薄海苍生，皆疾首痛心，不愿闻输款之说；海外列国，咸作笑柄。且何以俯对藩服琉球乎！纵执安民之说，不动干戈，饰词遮掩，苟安目前；独不虑启各国效尤之事乎？不惟此也，夫生番海滨害人，果谁为证？见一朝得遂其欲，必致年年征取；非但日本必滋扰不休，即海外诸国，谁不可援此例而兴师挟诈欤！纵他国不至如日本悖妄无理，独不思遗羞于天下后世乎！想天朝大员贻法万世，万万不出此下策也。 

　　因闻狂悖之谈播诸笔墨、流布各处，余为藩服微臣，奉命游历，溷迹倭邦，亦愤垫胸腹，以冀伸灵，非敢横议时事。知贵局「申报」周布中外，或附骥得达上闻；亦可见敝国列在臣妾所属，草野之蚁臣亦效诤臣之职于万一耳。至日本君昏臣悖，万民嗟怨；国债之重负、法律之紊乱，剥民重厘以媚外人、非理非法以待华商，一切顽劣之事，必有上国巨商游艺彼国者续陈上闻。兹与天朝东游之士谈及，不觉裂眦疾书，毫无序次。乞贵馆不吝润削，登诸报中，诚为万幸！ 

　　甲戌岁七月朔，朝鲜国逸民李绍圣拜手草。 

　　八月十五日（公历九月二十五日——即礼拜五） 

　　京都天津传闻东事未确 

　　昨日「大沽」轮船自天津来沪，询悉东洋之事，依旧尚无确闻。有西人于本月初九日自天津寄书曰：天津两日以前已风传中国与东洋议论不合，东洋两钦使已将整装来津，遂歌遄返云。然越两日，而仍末闻东使踪迹也。又有华人自京都寄书谓曰：哦古坡钦使既请觐见，且告以奉命商议大局之意；于是朝廷回复，以踞台之兵须先撤回，然后可循理备礼以与商各事也。东兵如尚在台湾，则诸端皆不可与议云。按以上两信如是。若以西人之传为果信，则两钦使当已回抵天津矣；若以华人所传为果信，则哦古坡亦不肯逗遛京都也。想两传皆当不确矣。以意揆之，大抵哦古坡经请觐见，而朝廷缓于从请；因觐见之日未曾谕定，故外人遂相传为不与引见耳。闻上海西官昨日所接京信，皆未述及有变局之说。以此更知各所传者，皆不足以取信也。或又有疑曰：本月初六日京报载宫门抄：皇上于明日出宫，诣往他处。抑或兼往紫光阁而接见哦古坡欤？未可知也。 

　　八月十六日（公历九月二十六日——即礼拜六） 

　　京都中东议局之传 

　　昨「直隶」轮船回沪，本馆亲往探问，未有京都音耗。惟通闻馆昨晚之报谓曰：据天津寄来消息，则该处早风传曰：东洋钦使哦古坡因请觐而未许，业已动身回津。顾讯之钦使从员暂留天津者，则皆未知之也。且寄信者又曰：想中、东两国究竟势不至将出于从事决战也。该报又陈曰：北京又来一信谓曰：哦古坡并无请觐之说，特现在平心与恭亲王商议台湾之事也。通闻馆所述如是；故译之，以质众观。 

　　八月十八日（公历九月二十八日——即礼拜一） 

　　浙江刘观察奉调赴台 

　　浙江刘兰洲观察（璈）甫经引见回省，即蒙钦差大臣沈中丞幼丹奏调赴台，以资臂助。现已接到来咨，观察当即日前赴台营矣。伏查刘观察长于军务、熟于海疆，前任台州太守时诛锄奸宄，肃靖海洋，威名藉甚；海盗因而尽绝，台郡赖以永安。兹沈中丞之引以自助也，盖特具知人之明，而即可收得人之效也。 

　　八月十九日（公历九月二十九日——即礼拜二） 

　　东使在京议局未定 

　　哦古坡之至京都已在初七日，而此后皆无确实消息。「字林西报」刊登天津十二日邮来信云：两国尚在互商大局，或战、或和，并无定议也。 

　　兵赴舟山等处 

　　宁友来报：十五日，杭省调来兵丁三千名，均由百官捕船而至；昨已抵宁。当即过船，驰赴舟山等处扼守矣。 

</div>
    <div class="pagination">
<a href="清季申报台湾纪事辑录_page38.html">上一页</a><span>...</span><a href="清季申报台湾纪事辑录_page34.html">34</a><a href="清季申报台湾纪事辑录_page35.html">35</a><a href="清季申报台湾纪事辑录_page36.html">36</a><a href="清季申报台湾纪事辑录_page37.html">37</a><a href="清季申报台湾纪事辑录_page38.html">38</a><span class="current-page">39</span><a href="清季申报台湾纪事辑录_page40.html">40</a><a href="清季申报台湾纪事辑录_page41.html">41</a><a href="清季申报台湾纪事辑录_page42.html">42</a><a href="清季申报台湾纪事辑录_page43.html">43</a><a href="清季申报台湾纪事辑录_page44.html">44</a><span>...</span><a href="清季申报台湾纪事辑录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
