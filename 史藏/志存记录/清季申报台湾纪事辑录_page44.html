<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 44 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 44 页/共 118 页</h1>
    <div class="content">　　闻上海生铁之价，于数日内顿为昂贵，每墩涨至七两——计现在价四十五两也。盖缘来购者甚急，买去者甚多；皆欲资以供制造之事、备军械之用者。据此，则日后之势，当必出于交锋，殆亦可见一斑矣。 

　　西人闲评 

　　上海西人论及中、东相商大局一事，谓曰：驻京各西使均毫无闻知两国如何执论者，实足令人诧异。盖万国交涉之常规，遇有两国势将失于和者，则两国之所议，未有不以其大意转告于局外之国也。盖两国构战，于邻国不免有关系耳。今中、东之战否与我国通商之务，固大相维系；而中、东何独自置于万国规制之外，竟不以所议略示枢机乎？噫！异矣。 

　　台湾近闻 

　　日将之在台者，前曾有回朝续请济师之举；因病兵撤退甚多，在台营之兵力未免太单也。顷接客闽友人莲塘生来信，知日营已续到有生力军七百余名，抵琅■〈王乔〉日营驻札矣。又闻：禅臣洋行有船一艘为日军装载军装、器械来台，不日可到云。 

　　生番歌（客闽莲塘生述） 

　　风藤缠挂傀儡山，山前山后阴且寒；怪石丛菁巨龟卧，横眼老干修蛇蟠。呦鹿结群觅仙草，捷猿率旅寻甘泉。蕉叶为庐竹为壁，松皮作瓦棕作椽；中有毛人聚赤族，群作鸟语攀云巅。黔面文身喜跳舞，唐人头颅汉人奸。或言飘风到荒岛，荒岛已荒荒人烟；难民男女自配合，三万甲子相回环。不识不知觉太古，以似以续为葛天。何不招之隶户籍，女则学织男耕田？人生大欲先饮食，此辈喜见盛衣冠。熙朝版舆轶千古，梯山航海暨极边。此亦穷黎无告者，圣人仁怀与安全！ 

　　熟番歌 

　　人畏生番猛如虎，人欺熟番贱如土；强者畏之弱者欺，无乃人心太不古！熟番归化勤躬耕，山田一甲唐人争；唐人争去饿且死，翻悔不如从前生。窃闻城中有父母，走向城中崩厥首；啁啾鸟语无人通，言不分明画以手。诉未终，官若聋；窃视堂上有怒容。堂上怒，呼刑具；杖毕垂头听官谕：『嗟尔番，又何言！尔与唐人吾子孙，让耕让畔胡弗遵』！吁嗟乎！生番杀人汉人诱，熟番翻被唐人丑；为民父母者虑其后！ 

　　九月十八日（公历十月二十七日——即礼拜二） 

　　西国军械来华 

　　英国「太晤士日报」云：近来载兵器而至华者甚多。按华六月十九日所开之公司船，载有勒名敦枪一千三百杆到上海。二十五日，公司船又带莫奈但炮六尊。又一火船自法国开行，内一西人商将勒名敦枪六千杆，药弹包五百万枚在法国城名「阿夫儿」装好，初驶到伦敦，又装别样军械，然后径赴中国。前法国公司船有人要装药弹包四百万枚，该公司船以药弹包恐易于失火，所以未曾装载；外有莫奈但枪及炮架等，俱拟由闽来申也。 

　　九月十九日（公历十月二十八日——即礼拜三） 

　　中东尚无确信 

　　前日天津二火船到津之后，或有相传中、东战事已定；乃向二船上之友人探问实情，则皆谓并无所闻。局势如此秘密，故无从得新消息也。 

　　九月二十日（公历十月二十九日——即礼拜四） 

　　东国购买火船 

　　昨日未见有天津来船，故中、东之事仍无变局可报也。惟观于东人新买火船一事，以知东人殆觉难以商和，故先防不测而不愿有遗策耶！据所〔□〕新购之船，其名为「新南升」，系向怡和洋行所购者。该行另有火船名「南浔」，于前日开往东洋，谓亦已订卖于东人者。现在，中外诸人俱以战、和为问；但两边所商秘密，不使漏泄片言于外，故实难于揣度也。虽然，东人若能顾念国体，则其不愿战者已确有明据；我国想亦欲免战也。故揆其实，不将犹有以和了局之法欤！ 

　　九月二十一日（公历十月三十日——即礼拜五） 

　　译录厦门设电线情形 

　　福州至厦门创设电线之役，前曾闻系官宪主持，以期军报之捷速、呼应之灵便也。乃今阅西字报，则称此工现已暂停；盖因官宪有阻挠之意也。惟此样电线已经通过海岛，岛中居民并无惊为创见、不乐观成之心，并能竭力赞助云。推官宪之意，大约因电线为西人经理，则将来军报要信，势必先为西人得知，或致有漏泄之弊欤！未可知也。 

　　中东大局 

　　昨有「保定」火船自津来沪，顾中、东大局之事，依旧无信息也。然其无消息，亦即所以为消息也。盖哦钦使既无出京信息，则前所谓「怒绝商议」者，似当已挽回而复为相商之行也 

　　厦门电线遗累 

　　据昨晚通闻报所述，则福州、厦门一路所新拟悬立电线一举，经已生出大患。据曰：俄国前经与总理衙门商议，欲自俄界之通商口名「概亚刻城」设立电线以直达于北京；当时总理衙门以婉言辞之，且许曰：『若日后中国内地有设立电线之举，则贵国之请，本国自当惟命是听』。兹俄国钦差近闻华宪已准丹国电线公司在厦门福建一路创行电线，于是当即自庆曰：『先图何成矣』！然亦不遽于问也；俟该路之电线一经开工——似不能半途而废，然后专具一书照会总理衙门。其书之大旨曰：『既准丹国公司在中国内地设立电线，则敝国之前所请者，想无复有延缓矣』云云。夫此事出总理衙门意料之外，因即照覆曰：『该路电线若果有其事，则为福建总督擅专，本衙门固未尝准行也』。以故总理衙门即咨闽督，于此举断不可行，且重责以专行之咎。现在闽督已发某道宪——系先日创行此事者即往京都解说此事，并将电线工程停止矣。兹又传曰：俄国已私行文于丹国之人，劝以此事既为中国准行于先，不可听其停止于后；且又告曰：若有为难之处，俄国情愿扶助也。 

　　九月二十二日（公历十月三十一日——即礼拜六） 

　　论电线（西人来稿） 

　　电线之设也，国家用之以报军务虚实之信，商贾赖之以传货值低昂之音，余人藉之以通诸事紧要之耗；其便而且捷，实莫与京。通问之法，至亦可谓良矣。吾泰西诸国以地有此者，即知其兴旺；无此者，即知其衰颓：故各国无不愿有电线之设也。惟中国则无之。然自通商以来，有西人驻札之地，往往设此；惟京师则无之。兹据通商新报所言，俄人前亦欲请设之；总理衙门因中国向无此事，力却其请。刻因日本犯台，闽浙督宪军报迟延，故延丹国在闽之电线公司设立电线于省会，以便速悉军情，可谓知用兵之先务矣。乃又因俄人复理前说，总理闽门遂令闽省停止此事。惜哉！中国之与日本从此休兵息民则已；倘必至于用兵，则电线之设、铁船之购，岂可缓乎？闻闽督前向西国购买铁甲战船一艘，又延丹国之电线公司设立电报，均系办理军务最先紧要之事；闽督皆知举行，亦可谓能不忝厥职矣。乃购船一事，因无经费退还；设报一事，因俄人搅扰而停：徒令旁观人为之扼腕也。 

　　夫日本之犯台湾，乃大清一国之土地，非闽督一人之私事也；其购船、设报，为国、为己也。凡邻于闽省之督、抚，均当志切同仇，不分畛域，同心协力；集资解闽，共襄各举：其实为大清尽职，非为闽督出力也。乃计不及此，不徒未经奉旨解闽之银，不肯佽助分文；即已经奉旨拨闽之饷，尚复迟迟不解。不意中国为声明文物之邦，而督、抚存彼疆此界之见，竟至如是！此又吾西国之所未闻也。且不止此也；各省之银既不能相通有无，即各处之事亦未见互相商酌。如总理衙门与有通商口之各省督、抚，岂不宜呼吸相通、痛痒相关乎？乃总理衙门去岁与琐意西马所言，并未闻告知闽督；现闽督设立电报，亦未尝告知总理衙门。何以音问隔绝如此也？此无他，地方窵远，文报较难故也。若有电报，则千里如同面谈，彼此应通、应商之事，如在同堂晤对；则内外彼此犹有隔绝之虞，吾决不信也。 

　　夫电报之有利无弊也，泰西诸人皆知之，即中国之人亦有知之者；而犹不准设，何哉！殆畏其通报之迅耶？即如俄人之请〔□〕电报于中国京师也，吾揣其意，不过欲较直捷耳，不必转由泰西各国绕海而来，须迂曲数万里；别无他意也。乃总理衙门定欲阻止之，何也？若谓恐其泄漏京师之事，然各国钦使均在京师，欲泄其事，不过少迟数日；京师若有电报，不过略速耳。其事之泄漏与否，并不关乎电报之有无也。若谓于两国用兵之事不利，有电报者胜、无电报者败；不知果至构兵，则可以绝断其线，如普、法之战是也。且有用以诈传敌国军情，而敌人误中其计以致大败者；如南北花旗之战是也。此岂非前鉴哉？何为尚畏电报也！至于商贾民间之事，犹其小事者也。 

　　总之，中国才智之士实等于泰西也，何以尚不知电报之利也！若畏他国设之而有利，中国亦可自设也。初虽须假手于西人，一、二年后尚何须假手于西人哉！制造之事，岂非明证乎？故吾谓不但可以不必拒俄人之设，并可以不必停闽省之设。更愿自今以往，处处皆设；夫然后知其有利无弊，并非吾西人之阿私所好也。 

　　揣察局势 

　　本馆于今日所译刊别处各信息，则中、东议和似尚有可望。顾视东人又广行新购火船一端，亦未免自疑曰：东人非犹有过情之请，则何必备战如是乎？现在渐交冬令，迤北各海口将行冰冻，东使难于久羁；此事自必速有实信也。 

　　长崎杂闻（选录华九月十四日西字报） 

　　东洋兵船湾泊长崎者，现共四艘。其铁甲船名「亚苏麻干」者，据西人所称即「土拖利亚也」；船上庋炮三尊，水手一百三十五人。炮船名「花舍干」者，庋炮四尊，水手六十人。战船名「加萨加干」者，庋炮六尊，水手一百三十人。又炮船名「乌纽干」者，庋炮六尊，水手六十五人。 

　　现在东国家强募新兵已得二万人，其人俱自十九岁以至三十岁止。其「亚苏麻干」铁甲船，于前数日出口驶行于邻近海岛之间；甫于日昨回长崎岛。相传此铁甲船与外之两炮船，议定现且暂泊长崎。其有火船名「大加萨各马尔」，于六日之前已从台湾返崎，带有病兵八百人；以途中风浪交作，未免病更加重，所以在路而毙者有二十二人。及至登岸后，又毙许多；计第一夜死者已有七十九人。顾此七十有九人之说，恐未必确闻也。稍缓数日后，其「大加萨各马尔」船仍拟装兵赴台，以补调回之病兵；不欲使台地之兵力过单也。 

　　东人又欲购铁甲船 

　　东洋西字报相传：东国家现欲与驻中、东租界之法国水师提督商买「孟克母」之铁甲船，提督要价银二百万两；并称于定卖交银之前，须先禀知法国朝廷也。 

　　中东消息 

　　燕京西友于本月十二日致书字林报馆曰：中、东之局于初九日揆之，势甚岌岌，正恐变出战事。现已知哦古坡公使初九、初十及十二接连三日三次与总理衙门面议大局，转刚用柔，似有可以挽回光景；或者当终免战祸欤！ 

　　天津信息 

　　天津十四日来信云：前次寄信，述悉哦钦使与柳公使及随员人等大约于十一日可以到津回国；现于十一日得京都信，知哦公使因有商议各事未臻全妥，尚须缓缓出京，大约于本月二十一、二日可到。前次赍递公文之船名「古鲁大」者，已于初六日出大沽，初十日仍回至大沽停泊；闻伊巳从燕台回来。其所以到燕台者，因欲将公使暂缓信通知在燕台湾泊之东水师提督。现在闻「古鲁大」在沽专候哦钦使等回国云。又闻新到东船一艘，所以东洋船一艘在天津、二艘在大沽。新派美钦使亚和利，于初九日到京。次日，往拜李伯相；再次日，伯相答拜。该钦使传闻于今日上北京。又有人传说：在津东船水师与中人不甚和睦，有中人要去看视伊船内机轴舱槅，日人不令之看；固不十分辞却，亦不十分款洽云。 

　　九月二十四日（公历十一月初二日——即礼拜一） 

　　中东大局喜闻 

　　礼拜六，「海宁」轮船由津来沪；据其所报，则中、东大局业已商结矣。传云：东洋钦使哦古坡定拟于中历本月二十日束装来津，取驾战舰扬帆回东矣。且曰：湾泊津门之东船，业经发人前往大沽口岸延请带水人，以备出口之用焉。至其如何了局之处，则尚未曾闻悉云云。此信实为深可庆幸之举；容后日既探其细情，再为详述。 

　　九月二十五日（公历十一月初三日——即礼拜二） 

　　中东大局 

　　「字林」于昨报谓曰：东使定期返国，不但钦使哦古坡拟即日出都遄发，即柳原公使亦有偕往之意焉。至所谓大局谐和，则虽有此善音，而亦仍无其确据云云。按柳原前光者，系属东洋简派驻札北京之公使也；乃今闻其拟与哦古坡一同回国，则殊为诧异！因蓄疑于中而论之曰：所云和音如已真属实事，则哦古坡一人出京以大局议定之说告于国中，上以报君王之命、下以慰臣庶之心，亦已足矣；何必令柳原偕归乎！且和议挽回以来，所定者不过大纲而已；柳原公使理宜留后，以收拾未了之事及续商细碎之端。盖驻京之使，正不可以无人也。而今乃联袂同舟，翩然俱返；若不虑善后之宜图而惟以复命之为急者，则未免太不可解矣！本馆昨向驻沪东领事处质询；蒙其相告曰：『「海宁」船之来，并未得书；所谓谐和之事，亦惟见诸新报而已』。复向西国领事处询问；则又皆答以「未得和音」云。虽然，若两国固有失议，则致师誓战之紧急文件，当必络绎于途；羽书旁午，似乎人人皆应得悉矣；而何以又寂不闻也？故总观各情事，而心终悬悬于和、战两疑之间；而不能释然，遽以为可安枕卧也！ 

　　上海议购「铁公」铁甲船事 

　　上海近日相传：沈道宪现在筹议，欲向英国家购买驻华之铁甲船名「铁公」者，以为保护淞海之用。惟为数甚巨，措资为难。继以在申之富商大贾类有急公好义之心，拟劝以报国保家之法，协力同心以图捍卫；盖欲其凑捐巨银，以共成此美举也。且闻：将差委干员向各业董事筹商其事云。按此传闻之信，不过从街市得来者，其事概未见诸西报也。或曰：此铁甲船为国家遣派驻防之兵舰，英宪何由肯卖乎？则答之曰：据近接西国邮来新报，则英国已另派铁甲船一只来华，下令使「铁公」船回国；以撤遣之船而为出卖之举，或亦未始不可乎！然价银殊大，据传者曰：须二百七十万两，始可成此举也。或曰：如是巨款，岂在一埠中而可筹得者乎？吾亦不得而知也。然「铁公」铁甲船果能购得，则中国已得东方最雄、最大之船；四海之面，将惟其鲸呿鳌掷、逐浪追风而可以雄视乎！水师不至疆限于邻海矣。我上海以一区区海隅之地，能立此大功，岂不荣哉！岂不美哉！然则上海若果能捐足此款购得此船，为中国十八省驱敌防海之大用，使危难之境界仍归于承平之景象；想大宪必嘉其踊跃从公、输将助国，则此后独输筹防一款，或可因此奏请永蒙停止；实愿各商户之努力摒挡也。 

</div>
    <div class="pagination">
<a href="清季申报台湾纪事辑录_page43.html">上一页</a><span>...</span><a href="清季申报台湾纪事辑录_page39.html">39</a><a href="清季申报台湾纪事辑录_page40.html">40</a><a href="清季申报台湾纪事辑录_page41.html">41</a><a href="清季申报台湾纪事辑录_page42.html">42</a><a href="清季申报台湾纪事辑录_page43.html">43</a><span class="current-page">44</span><a href="清季申报台湾纪事辑录_page45.html">45</a><a href="清季申报台湾纪事辑录_page46.html">46</a><a href="清季申报台湾纪事辑录_page47.html">47</a><a href="清季申报台湾纪事辑录_page48.html">48</a><a href="清季申报台湾纪事辑录_page49.html">49</a><span>...</span><a href="清季申报台湾纪事辑录_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
