<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 90 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 90 页/共 98 页</h1>
    <div class="content">　　宣和初，蜀人王俊明在京师，谓人曰：“汴都王气尽矣，吾夜以盆水直氐房下望之，皆无一星照临汴分野者。更于宣德门外密掘土一二尺，试取一块嗅之，枯燥索莫，不复有生气。天星不照，地脉又绝，而为万乘所都，可乎？”即投匦上书，乞移洛阳。时中国无事，大臣交言其狂妄，逐出府界。夷坚志 

　　靖康间，有龙伯康者，游京师，人目为狂生。一日被酒，从城外过大阅之所，挟弓矢射，一发中的，矢矢相属，十发无一差。众方惊讶，忽指其地曰：“三年后此间皆胡人，若等姑识之。火龙骑日，飞雪满天，此京城破灭之兆也。”后如其言。夷坚志 

　　开宝寺塔，在京师诸塔最高，都料匠喻皓所造也。塔初成，望之不正，而势倾西北。人怪而问之。皓曰：“京师地平无山，而多西北风，吹之不百年，当正也。”其用心之精如此。宋稗类钞 

　　东都相国寺楼门，唐人所造。国初木工喻皓曰：“他皆可能，惟不解卷檐耳。”每至其下，仰而观焉。立极则坐，坐极则卧，求其理而不得。门内两井亭，近代木工亦不解也。寺有十绝，此其二也。后山谈丛 

　　谢石润夫，成都人。宣和间至京师，以相字言人祸福。求相但随意书一字，即就其字离拆而言，无不奇中。上皇因书一“朝”字，令中贵人持往试之。石见字，即端视中贵人曰：“此非观察所书也。然谢石贱术，据字而言，今日遭遇，即因此字，黥配远行亦此字。朝字离之为十月十日，非此月此日所生之天人，当谁书也？”一座尽惊。中贵驰奏。翼日，召至后苑，令左右及宫嫔书字示之，论说俱有精理。锡赉甚厚。有朝士，其室怀妊过月，手书“也”字，令其夫持问。时座客甚多，石详视，谓朝士曰：“此合中所书否？”曰：“何以言之？”石曰：“谓语助者，焉哉乎也。因知是公内助所书。尊合盛年三十一否？”曰：“是也。”“以也字上为三十，下为一字也。是必十三个月。以也字中有十字，并两傍二竖，下一画，为十三也。有一事似涉奇怪，也字著虫为蛇，今尊合所妊，殆蛇妖也。谢石有小术，可为吾官以药下之。”朝士请至家，以药投之，下百数小蛇而体平。后复拆字，谓：“秦头太重。压日无光。”忤相桧，死于戍。春渚纪闻 铁围山丛谈与此略有异同。夷坚志云：徽宗书一问字命人持往，石批曰：“左为君，右为君，圣人万岁。”遂补承信郎。 

　　绍兴初南渡，将都杭，有人书杭字问相字者，曰：“兀术将至，当避其锋。”续夷坚志 

　　谢石既以相著名，尝见一道姑行市中，执巨扇，大书“拆字如神”。石笑曰：“此术岂有胜我者？”呼之入室，书石字示之，姑曰：“为名不成，得召却退。逢皮则破，遇卒则碎。”石视之不乐。建炎中，石为利路一尉，武将王进邀之，使拆其名。石曰：“家欲走，若图事必败。”时进以谋叛欲发，不以其语为然。起乱之夕，为乳媪告官下狱，始叹息曰：“悔不用谢石之言。”郡守疑石同谋，亦逮治黥配蓬州。后询王进乡里乃南皮，且起于卒伍，悉如道姑言。至蓬州逢樵夫，石熟视之曰：“神清、骨清、气清，得非神仙乎？”樵骂曰：“汝正缘多口，今尚敢妄说！”批其颊至再乃去，则黥文已灭矣。夷坚志 

　　李唐初至杭，无知者，甚困。有内使识之曰：“待诏作也。”遂奏闻。唐之画，杭人即贵之。唐有诗曰：“雪里烟村雨里滩，为之如易作之难。早知不入时人眼，多买胭脂画牡丹。”画跋 

　　萧照，濩泽人。靖康间，入太行为盗。一日掠李唐，检其行囊，不过粉奁画笔而已。叩知其姓字，照雅知唐名，即辞贼随唐学画。绍兴间画院待诏。西湖志余 

　　马远子麟，能世家学，然不逮父。远爱其子，多于己画上题麟字，盖欲其章也。其时有苏显祖，师马远笔稍弱，人呼“没兴马远”。西湖志余 

　　李成为珠玉大商，不易为人落笔。惟性嗜香药名酒，相国寺东宋药家，最与相善。每往醉必三日，不独楮素挥洒，盈满箱箧，即铺门两壁，亦为淋漓泼墨。枫窗小牍 

　　王彦国献臣，招信人，居县之近郊。建炎初，虏将渡淮，献臣坐于所居小楼上，望见一老士大夫，彷徨阡陌间，负一匣，埋于空迥之所。献臣默识之，事定往掘，启匣乃白乐天手书诗一首云：“石榴枝上花千朵，荷叶杯中酒十分。满院弟兄皆痛饮，就中大户不如君。”献臣南渡，寓居余姚，尝以出示余，真奇物也。玉照新志 

　　高卫、黎确为吏部侍郎，孟庾为户部侍郎，髭发皆白，而趋朝立班，常相随，时人呼“三清”。孟年未老而早白。给事洪拟戏之曰：“公乃借补老君也。”盖是时文武官多借补者。高在待漏舍，忽语黎、孟曰：“吾三人趋朝当独早于他官。”二公问故，曰：“三老五更，自有故事，尚何疑乎？”鸡肋编 

　　自绍兴讲和以来，虏使经由官私牌额悉以纸覆之，盖常例也。隆兴间，虏使往天竺山烧香，过太学门，临安尹命吏持纸往幕太学二字，直学程宏图襕襥立其下曰：“太学贤士之关，国家储才之地，何歉于远夷？”坚不令其登梯。吏以白尹，尹以上闻。阜陵嘉叹久之，遂革此例。宏图后登第，上记其姓名，擢大理司直。玉照新志 

　　姚进道在太学日，每夜必市两蒸饼，未尝食，明日辄以饲仆。同舍怪而问之，进道曰：“某来时，老母戒某云：‘学中夜饥，则无所食，宜以蒸饼为备。’某虽未尝饥，不敢违老母戒。”市之如初。北窗炙輠录 

　　宋守约为殿帅，入夏，轮军校十数辈捕蝉，不使得闻声。有鸣于前者，重笞之，人颇不堪。神宗一日以问守约，对曰：“臣岂不知此非理，但军以号令为先。臣幸遭承平，总兵殿陛，无所信其号令，故寓之捕蝉耳。蝉鸣固难禁，而臣能使必去。若陛下误令守一障，庶几或可使人。”上以为然。宋稗类钞 

　　定襄沙村，樊帅所居。说里中任实洎其妻张氏七十三岁，同年月日时生，复同年月日时死。此古今所无。续夷坚志 

　　杂人下 

　　国初宋琪、沈义伦同在黄阁。久旱，既雨复不止，广陌泥滓。沈厌之，谓义伦曰：“可谓燮成三日雨。”义伦对曰：“调得一城泥。”杨徽之闻之曰：“不意中书，再生沈宋。”西清诗话 

　　河东伪相赵文度，归向朝廷，便授华州节度使。时同州节度使宋相公移镇邠州，按宋琪也。道由华下，赵张筵宴宋。宋以赵自河东来，以气陵之，带随使乐官一百人入赵府署，立于东厢，赵之乐官立于西将举盏，东厢先品数声，赵曰：“于此调吹采莲送盏！”皆吹不得。却令西庑吹之。送盏毕，宋亦觉挫锐，自吹笙送赵一盏。赵索笛，复送一盏，声调清越，众惊叹。其笛之窍，宋之随使乐工，手指按之不满。洎席散，宋回驿，赵又于山亭张夜宴，宋于是宵遁。丁晋公谈录 

　　太平兴国四年，北人侵边，车驾幸大名府。方渡河，有人持手板自言献封事，太宗令取视之，乃临河主簿宋栋，上甚喜，以为将作监。谈苑 

　　杨叔贤，自强人也。为荆州牧。时虎伤人，杨就虎穴磨崖刻戒虎文，如驱鳄之类。后改官郁林，以书托知事赵守基打戒虎文数本，赵遣人打碑。次日，本耆申某月日磨崖碑下大虫咬杀打碑匠二人。赵即以耆状递答。宋稗类钞 

　　杨叔贤言有眉州守，初视事，三日大排宴。乐人献口号云：“为报吏民须庆贺，灾星移去福星来！”新守颇喜，问谁作，对曰：“本州旧例，只用此一首。”同上 

　　田宣简通，守金陵日，李琵琶者，本建康伶人，国除时十余岁，兹近八十。因宴席呼出，犹能饮巨觥。陈叙平昔，历历可听。辞容不甚追怆，若无情人。珍席放谈 

　　驸马都尉高怀以节制领睢阳，岁久，性奢靡而洞晓音律，声妓之妙冠时。宋城南抵汴渠，有东西二桥，舟车交会，民居繁夥。倡优杂户亦众，率多鄙俚。高之伶人，每宴集必效其朴野之状为戏，谓之“河市乐”。王文正笔录 

　　田登作郡，自讳其名，触者必怒，于是举州皆谓灯为火。上元放灯，吏人遂书榜揭于市曰：“本州依例放火三日。”老学庵笔记 铁围山丛谈同 

　　徐申干臣，自讳其名。知常州，一邑宰白事，言已三状申府，未施行。徐怒形于色，责之：“君为县宰，岂不知长官名，乃作意相侮。”宰亦好犯上者，即大声曰：“今此事申府不报，便当申监司。否则申户部、申台、申省，直待申死即休！”语罢长揖而去。徐虽怒，然无以罪之。宋稗类钞 

　　故沧州节度使米信，纤啬聚敛，为时所鄙。其子任供奉官，以信之故不得自专，但于富室厚利以取钱自用，谓之老倒还钱，兼与契券为约，其词以“若父危钟声才绝本利齐到”之语。至信卒时，已用过十余万缗，乃约齐交还。恣纵费荡，更踰于前，以至鬻田园，货邸店。未周岁而日入之缗亦绝，索然无归，寄迹旅舍，乃历自来游从之处求衣食。人既数回，亦皆厌矣，遂于京师代狱卒摇夜铃，聊充糊口。京师货药者多假弄狮子猢狲为戏，聚集旁人，供奉者形质么么，颐颊尖薄，克肖猢狲，复委质于戏场焉。韦绳贯颈，跳踯不已。旁观为之掩泪，而彼殊无愧色。友会谈丛 

　　孙傅师名览。人有投诗者曰：“伏维笑览。”傅师曰：“君无笑览，览合笑君。”邵氏闻见录 

　　常瓌子然，河朔人。本农家，一村数十百家皆常氏，多不通谱。瓌既为御史，一村之人名皆从玉。瓌乃名子任、佚、美、向，谓周任、史佚、子美、叔向，意使人不可效也。老学庵笔记 

　　王圣美子韶，元祐末，以大蓬送北客至瀛，赐宴罢，有振武都头卒不堪须索，忽操白刃入，斫圣美脑及耳皆伤。明日，不能与虏使相见，告以冒风。虏使戏曰：“曾服花蕊石散否？”老学庵笔记 

　　洗马欧阳景，素有轻薄名。一旦金銮长老来上谒，告以院门缺斋。今将索米于玉泉长老，敢乞一书为先容。景笑曰诺，翌日授一缄。既至，玉泉启封，乃诗一首云：“金銮来觅玉泉书，金玉相逢价倍殊。到了不关藤蔓事，葫芦自去缠葫芦。”二僧相视而笑。事实类苑 

　　江南一节使，召相者，命内子立群婢间，令辨之。相者云：“夫人额上，自有黄气。”群婢皆窃视，然后告之。柁工火儿杂立，问：“何者是柁人？”云：“面上有波纹。”亦用此术。邻几杂志 

　　宋资政蒲传正，有大洗面、小洗面、大濯足、小濯足、大澡浴、小澡浴。小洗面，一易汤，用二人颒面。大洗面，三易汤，用五人，肩颈及焉。小濯足，一易汤，用二人，踵踝而已。大濯足，三易汤，用四人，膝股及焉。小澡浴，汤用三斛，人用五六。大澡浴，汤用五斛，人用八九。每日两洗面、两濯足，间日一小浴，又间日一大浴。文海披沙 

　　郭进有材略，累立战功。于城北造宅，既成，聚族人宾客落之，下至土木之工皆与。乃设诸工之席于东庑，群子之席于西庑。人或曰：“诸子安得与工徒齿？”进指诸工曰：“此造宅者。”指诸子曰：“此卖宅者，固宜坐造宅者下。”梦溪笔谈 

　　哲宗时，谢悰试贤良方正，赐进士出身。悰辞免，云：“敕命未敢祗受。”乃以抵为祗，以授为受。刘安世奏曰：“唐有伏猎侍郎，今有抵授贤良。”清夜录 

　　上坡任长安，眷一乐籍。为内所制，则自求死，家人惧而从之。后为陕漕，竟留于家。洁白而陋，曰“雪兽头”。邻几杂志 

　　黄坚叟任饶幕。一日郡宴鄱江楼，黄作木兰花词上别乘，有“监郡风流欢洽”之语，贻怒，缴申于郡，牒问“风流欢洽”实迹，黄历取古今风流欢洽出处，辨答甚苦。清波杂志 

　　吴下一士人，好附托显位。时侍御史李制知常州，庞庄敏公知湖州。士人游毗陵，挈其徒饮娼家，顾谓一驺卒曰：“汝往白李二，我在此饮酒，速遣有司持酒肴来！”李二谓御史也。俄而郡厨以饮食至，甚丰腆。有一蓐医适见其事，至御史处语及之，李极怪，使人捕得驺卒。乃受士人教戒，就庖买饮食，以绐座客耳。乃使卫司白士人出城。郡僚有相善者，问：“仓卒何所诣？”士人曰：“且往湖州依庞九。”梦溪笔谈 

　　昔有为河北三鸦镇官者，宦况萧条，仅有莲藕可卖。乃作诗曰：“二年憔悴在三鸦，无米无钱怎养家？每日三餐都是藕，看看口里长莲花。”又有监吴中市征者，因羊价绝高，作诗曰：“平江九百一斤羊，俸薄如何敢买尝？只把鱼虾供两膳，肚皮今作小池塘。”又见一诗云：“东瓯倦客又西征，路入芝田已绝腥。每日三厨都是笋，看看满腹万竿青。”梅磵诗话 

　　庆历丙戌岁春榜，省试以“民功曰庸”为赋题。其时路授、饶瑄各驰名场屋。路云：“此赋须本赏。”饶云：“此赋须本农。”当时嘲曰：“路授则家住关西，打赏骂赏。饶瑄则生居浙右，你侬我侬。”青箱杂记 

　　元丰间，儒者郭景初善论命。谓富彦国甲辰正月二十巳时生，四十八岁自八座求出知亳州，神宗后召为相，终不肯再入。未六十致政，避申酉禄绝之运，全神养气，年八十余，至甲戌运方死。王介甫辛酉十一月十三日辰时生，五十八岁自首厅求出知江宁府，继乞致仕，以避午上禄败之运，安闲养性，又仅延十年之寿而死。苏子容庚申二月二十二日巳时生，七十四岁拜左相，数月求出知陈州，连乞致仕，以避丙戌火库禄衰之运，七十九尚康宁。王正仲癸亥正月十一日申时生，六十六岁拜左丞，次年求出知汴州，连乞致仕，以避晚年勾绞杀亡神之灾，竟以寿终。元祐之臣，惟苏与王不罹谪者，以其求退速也。能改斋漫录 

　　元祐初，韩察院尝言：“臣于元丰初，差对读举人试卷。其程文云：‘古有董仲舒，不知何代人？’”曲洧旧闻 

　　董敦选吉之，永丰县村落人。哲庙时为吏部侍郎。招乡人之寓太学者，课其童稚，童稚业不进，董责之，自言：“幼入上庠，甘虀盐者凡几年，今汝若此，何以有成耶！”其乡人答曰：“侍郎乃董十郎儿，贤郎乃董侍郎儿。以此校之，固相什伯矣。”能改斋漫录 

　　方李宪用事，士大夫或奴事之。彭孙本以劫盗招降，气淩公卿。韩持国诣其第，出妓饮酒，酒酣慢持国，不敢较。然尝为李宪濯足，曰：“大尉足何香耶！”宪以足踏其头曰：“奴谄我不太甚乎！”孙在许下招逃军三百人造宅，予时乞许，觊至郡考其实，先斩之，会除颍州。东坡志林 

　　均州奏本州编管前漳州判官练亨甫，逐次与兄练劼、弟练冲甫，往女弟子鲁丽华家踰滥，后收养在宝林院郭和尚房下，令求食。因探见丽华与百姓王九在店饮酒，唤归寺内，殴打鲁丽华。营将已申举司理院。熙丰日历 

　　王梅莲勾骨立有风味，朋从目为风流骸骨。崇宁癸未，朱彧在金陵，府集，见官妓有极瘦者，府尹朱世英谓彧曰：“亦识生色骷髅否？”彧欣然为王勾得对。坚瓠集 

　　宣和间，王将明、张子能、王履道、李士美、赵圣从在政府。张、王、李、赵之语，喧于朝野。曲洧旧闻 

　　崇宁王安国同为郎，成都詹某为谏官，以安国常建言移寺省，上章击之，略云：“某官人材阘茸，临事冬烘。”安国性隐而口吃，每戟手跃于众曰：“吾不辞谴逐，但冬烘为何等语？”于是人目之为“冬烘公”。避暑录话 

　　王万年副都统，因贻书岷峨山拗牛和尚，不答书，但与来人说：“传语太尉早归！”人回坚不肯说，万年云：“我已知了。”三日后盥洗间即逝。人问拗牛，云：“王太尉是第六洞万年鬼王，所以姓王名万年。”贵耳集 

</div>
    <div class="pagination">
<a href="宋人轶事汇编_page89.html">上一页</a><span>...</span><a href="宋人轶事汇编_page85.html">85</a><a href="宋人轶事汇编_page86.html">86</a><a href="宋人轶事汇编_page87.html">87</a><a href="宋人轶事汇编_page88.html">88</a><a href="宋人轶事汇编_page89.html">89</a><span class="current-page">90</span><a href="宋人轶事汇编_page91.html">91</a><a href="宋人轶事汇编_page92.html">92</a><a href="宋人轶事汇编_page93.html">93</a><a href="宋人轶事汇编_page94.html">94</a><a href="宋人轶事汇编_page95.html">95</a><span>...</span><a href="宋人轶事汇编_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
