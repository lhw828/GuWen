<!DOCTYPE html>
<html>
<head>
    <meta charset="UTF-8">
    <title>建炎以來朝野杂记 - 第 26 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以來朝野杂记 - 第 26 页/共 34 页</h1>
    <div class="content">
　　东宫楼观
东宫旧无有孝宗及信王未出阁但听读于资善堂绍兴三十二年孝宗为皇太子始居东宫在丽正门内其地甚隘庄文太子立复居之庄文薨其 子出外第光宗立为太子孝宗谓辅臣曰今次东宫却不须创建朕宫中空闲不用宫殿甚多可掇移修立由是工役甚省淳熙二年夏始创射堂一为游艺之所囿中又有荣观玉渊清赏等堂凤山楼皆燕息之地也绍兴末欲以为泰安宫既而不果云

　　建炎巡幸六宫数
建炎庚戌秋高宗自金陵将幸浙西避兵先请隆佑皇太后奉祖宗神主神御往南昌六宫百司皆从时庶事草创六宫洎先朝旧人通不满四百皇太后殿五十二人哲宗朝人潘贤 位三十五人元懿太子母周夫人位二十一人未详慕容美人位十五人哲宗朝人张修容位十六人英宗朝人淑国王夫人位十九人康国萧夫人位十七人和国王夫人位十六人嘉国朱夫人位十四人成国吴夫人位十五人润国张夫人位十九人惠国孙夫人位十四人张直笔位十八人孙典宇位十五人刘直笔位二十人尚服朱夫人位二十三人以上并禁中有职掌者张才人位二十三人即张贤 位总三百八十三人兵薄南昌%尉皆溃太后仓卒南去后与前 皆村夫荷轿而驰六宫死亡散失者甚众



建炎以来朝野杂记卷四乙集
　　　　　　　　　　　　　　　宋李心传撰

　典礼
　　绍兴至庆元臣僚论太祖东向之位四祖庙附

国初仿前代之制立亲庙四及仁宗祔庙太庙始备七世八室 祖宗共为一世故也治平末英宗祔庙乃祧僖祖熙宁初王介甫用章子平议复僖祖为太庙始祖而祧顺祖司马公韩持国诸近臣皆言太祖创业当为庙之始祖介甫为上言本朝自僖祖以上世次不可得而知则僖祖之有庙与稷契宜无以异持国欲奉祧主于西夹室介甫笑之伊川先生时方布衣为人言亦以介甫之言为是及神宗祔庙又祧翼祖元符末哲宗祔庙辅臣李邦直议兄弟曰及哲宗不自为世故无所祧崇宁初蔡京入相复以哲宗为世当祧宣祖而宣祖乃祖宗之所自出京意难之因议依唐制立九庙还翼祖于是凡九世十室绍兴初董令棻为太常少卿建议太庙世数已备而艺祖犹居第四室乞尊典礼正庙制遇祫享则太祖居东向之位有旨侍从台谏与礼官同议既而学官王晋又请依唐兴圣故事藏祧主于天兴殿赵忠 主之六年正月议于尚书省侍从孙近李光折彦质刘大中廖刚晏敦复王俟刘宁止胡交修梁汝嘉张致远朱震任申先礼官何 杨晨庄必强李直皆以为是未几将作监丞赵涣面对又乞酌量汉太公立庙故事别建一庙安奉四祖禘祫烝尝并行特祀上大以为然擢涣监察御史棻中书舍人闰五月除涣七月除棻而右谏议大夫赵霈公时素与忠 异论乃言上皇在远宗庙之事未当专议事遂止淳熙初涣之兄子粹中为吏部侍郎又伸前议请为四祖别建一庙否则藏主于天兴殿或藏主于夹室遇祫享则设幄于夹室之前乃命礼官讨论久之未上元年六月丙辰降旨其后尤延之丘宗卿等又继言之先是钦宗祔庙已祧翼祖及高宗升祔遂为九世十二室绍熙末孝宗升祔赵子直当国用前议欲并祧僖宣二祖事下侍从台谏礼官议于是孙从之首上疏请正太祖东向之位议者皆以为可郑惠叔尤主之朱文公在讲席独见上论僖祖皇家始祖不当毁其庙上纳焉文公议当以僖祖为始祖如周之后稷太祖如周之文王太宗如周之武王与仁宗之庙皆万世不祧仁宗为昭英宗为穆与真宗主并藏西夹室神宗为昭哲宗为穆徽宗为昭钦宗为穆高宗为昭孝宗为穆而高宗之庙亦万世不祧若未能然则奉僖祖居第一室太祖居第二室太宗居第三室太祖太宗仍共为一世自真宗以下至于孝宗凡九世十二室于是给舍楼大防陈君举言未见朱某本议如何乞付出议状子直不报遂祧二祖神主更立四祖殿于庙之西隅岁命礼官荐献焉文公时已得罪遗子直书曰相公以宗支入辅王室而无故轻纳鄙人之妄议毁折祖宗之庙以快其私其不祥已甚欲以望神灵降歆垂休锡羡以永国祚于无穷其可得乎时太庙殿已为十二室故孝宗既升祔而东室尚虚文公以为非所以祝延寿康之意深不然之因自劾不堪言语侍从之选乞追夺待制章再上诏次对之职除授已久与庙议时初不相关又不许及后光宗祔庙遂复为九世十二室云

　　太庙点宝事始
自休兵后太庙创册宝殿凡帝后宝册洎郊庙金玉礼器皆藏焉始特令太常寺官一员季点然第省阅文历而已干道五年春因有盗窃礼器者中书门下始奏令每季取索赤历点检足备用印封锁具有无损失申省二月己丑降旨庆元五年夏太常寺奏太庙遗失皇后金宝二命大理寺治之六月庚寅降旨既而庙之%卒赴有司自言坐狱死 故事册宝以中人领其工作及盗去凿而售之中乃铁胎也由是事败自后朝廷益谨其事月以察官礼官中官各一员检视谓之点宝礼器中瑶爵玉瓒二事绝佳人闲所未见其他圭璧大抵多浆水色册宝中惟昭慈圣宪皇后谥册以象牙为之余皆 玉又有徽宗皇帝谥宝玉色尤温粹

　　钦庙配飨议
钦宗祔庙久未有功臣配飨 一时宰相六七人皆有误国之罪是以不克举行也干道五年冬当祫祭其九月太常少卿林栗黄中言当时臣僚遭值艰难莫救沦胥罕可称述而以身殉国名节暴着不无其人虽生前官品不应配飨之科而事变非常难拘定制乞诏侍从台谏议奏可黄中所陈 指李清卿若水也汪圣锡时为吏部尚书居侍从之首独以为无可配飨者可罢集议右侍郎曾逮仲躬谓圣锡云昔元佑中神宗未有配飨朝廷依例权塑二侍臣此可用也于是圣锡奏钦宗所图共政之臣皆未有能胜其任者若应故事姑令备数上非所以尊宗庙下非所以劝有功诚如太常所言当时死事之臣非一今欲令配飨考究本末差次轻重有所取舍尤不可以轻易昔唐文宗武宗皆无配飨功臣本朝太祖英宗既无御集亦不建阁 崇奉祖宗必审其实必当其理若虚尚文饰不过苟塞人情而已乞不必集议上从之

　　高庙配飨议
洪景卢初建高庙配飨之议首采本朝故事谓议者当出于翰苑上亦尝谕以文武欲各用两人景卢因即以吕赵张韩四人为请乞付侍从官详议从之十五年三月庚戌也后三日从官议上时韩子文彦质权工部尚书以嫌不与议而兵部尚书宇文子英为议首遂言四人皆有名绩见称于世宜如明诏配飨庙廷议者葛楚辅叶叔羽刘国瑞忘其字王诚之陈安行李献之谢昌国吴子居章德茂林黄中郑惠叔皆无异议奏上报可其日癸丑也是时识者多谓吕元直不厌人望当以赵张两公同配又谓张俊晚附秦桧力主和议诬杀岳飞不宜在预飨之列而诏已下莫敢有言后三日丙辰秘书少监杨廷秀独上书争其事谓今者建议之臣曰欺曰专曰私而已且列圣之庙有九而庙之有配飨者八发配飨之议者非一而出于翰苑者止于三今举其三以见例而不顾其余之不然非欺乎申之以圣翰之所及惟一己足以定其议非专乎终之以止令侍从数人之附其议而廷臣皆不得议非私乎又论张公有社稷大功者五建复辟之勋一也发储嗣之议二也诛范琼以立国基三也用吴玠以保全蜀四也却刘麟以定江左五也若谓浚尝相隆兴则赵普尝相太宗韩琦曾公亮尝相神宗不害于配太祖英宗之庙也愿酌李唐之制令博士礼官与台谏两省侍从及在朝之人杂议其事而陛下酌其中后二日戊午辅臣进呈次上谕以臣僚言张浚有复辟之功卿等可检照文册询访事实上因言魏公两败事又昧于知人却是有志 上意犹未以廷秀之言为未可也而王周二相略无开陈但唯唯而已后十八日四月甲寅太常少卿尤袤等亦言按祖宗典故既祔庙然后议配飨赵普曹彬之配飨太祖乃定议于二十余年之后惟王曾吕夷 之配食于仁宗乃在山陵之前然亦必先降诏乃下两制定议当用何人而王珪等始以曾夷 姓名上之其不敢仓卒如此今乃忽定于灵驾发引一日之前而不按典故不集众论惧无以压服诸勋臣子孙之心而消弭众多之口乞俟祔庙毕别择日下侍从两省台谏礼官及秘书省官集议苟为不然则王安石蔡确之不合众心虽定于绍圣崇宁而卒改正于绍兴闲今亦宜反复熟审以待论定奏入乃诏令未集议侍从两省台谏官及太常寺秘书省依典礼详议闻奏四月甲申也未集议侍从系吏部侍郎颜师鲁两省系起居郎胡晋臣并奉使未回台谏系殿中侍御史冷世光左补阙T叔似右拾遗许及之监察御史吴传古黄谦太常系少卿尤袤寺丞黄黼博士张体仁主簿沈鉴秘书省系少监杨万里丞谢修朗邓绎着作郎倪思黄唐佐郎莫叔光正字%泾凡十八人后六日庚寅有旨定用四人更不须议论以台谏言配飨之议已有一定之谕见于施行今再令详议则二三之论又将纷纷而起甲可乙否重惑朝听故也此冷世光文字翌日辛卯上谕大臣曰吕颐浩等四人配飨正合公论杨万里乃谓洪迈专私迈虽是轻率万里未免浮薄上又曰靖共尔位好是正直惟其先能靖共而后正直乃可贵耳于是二人皆乞补外后十六日诏景卢以见官正奉大夫知镇江府廷秀以朝奉大夫知筠州五月壬寅也其后孝宗祔庙议者复推陈鲁公而魏公终不得预 但以富平淮西符离三败之故而不考曹彬岐沟之役其丧师蹙国亦不下于富平与符离今以一眚掩其大德 景卢兄弟皆汤思退旧客夙有憾于魏公故以复辟之勋归之吕元直也昔司马温公配食泰陵乃在四朝之后 公议必以久而后定也今姑私志其本末如此后有诹者可以览观焉

　　光宗配飨议
光宗既祔庙当议配飨而一朝三相中周益公留%公在其时皆尝以学党得罪故论者欲用葛文定公邲及党禁解嘉定元年五月益公之子朝请大夫新知筠州纶乞以其父配飨庙廷诏两制礼官详议明年%公之孙秘阁校理元刚复言其祖首侍崇陵讲读后在相位始终六年而益公之相纔三阅月葛文定之相亦不踰年当以其祖配时章茂献权礼部尚书乃乞并用二公配飨后亦不果行焉 益公虽贤相而被罪于授受之初%公虽旧臣而去国于危难之际是以论者有所不 也然前朝如富公司马公皆尝被罪于熙宁绍圣之闲而不害其配飨则亦未可以此而致疑云

　　日食奏告当伐鼓
淳熙丙申岁日食三月朔赵%公为礼部尚书被旨奏告大社周益公以兵部侍郎直学士院祝文有伐鼓用牲之文%公引春秋传言其误乞令改正上从之益公因求免不许 %公奏章之词颇峻故也予以经考之救日之鼓周礼初不云何日而夏书明以季秋月朔为言则春秋传所云非矣今有司之制实不伐鼓实不用牲%公乞改从祝词可也而反以春秋传为据则非也明年九月朔日食李文 以春官贰卿奉旨祭告大社始奏复伐鼓如政和新仪云

　　元丰至嘉定宣圣配飨议
自唐以来学校以周公为先圣孔子为先师后以孔子为先圣颜子为先师至元丰闲乃封孟子为邹国公与颜子并配而荀扬韩子列于从祀足以补前世之未及矣蔡京得政乃封王介甫为舒王与颜孟并而王雱在杨韩之次其后陈莹中诸公但改荆公坐像为僭而不知三代之礼大飨先王功臣皆与飨焉则尸像必不立受今不论其学术之乖戾而第以坐视人主之拜为逆理此学术不醇之过也靖康闲杨文靖公为谏议大夫首论荆公不当配飨降于从祀绍兴六年冬张魏公独相始用陈公辅言禁临川学明年春胡文定公以祠官上疏乞追爵二程邵张四贤列于从祀不报干道五年春魏元履以布衣为太学录复请去荆公父子而以二程从祀陈正献公为相难之淳熙三年冬赵叔达粹中为吏部侍郎论王安石奸邪乞削去从祀上谓辅臣言安石前后毁誉不同其文章亦何可掩时李仁父为礼部侍郎上与共议欲升范仲淹欧阳修司马光苏轼而黜王雱仁父乞取光轼而并去安石父子上又欲升光轼于堂仁父上章称赞且言若亲酌献则暂迁其坐于他所疏入上命三省密院议之密院王季海依违其词赵温叔言仲淹自以功业名修当时亦有微玷不若止用光轼而三省龚实之李秀叔皆以为不可事遂不行久之但除临川伯雩画像而已四年六月癸丑降旨嘉定二年仲贯甫为着作佐郎转对请追爵周二程张列于从祀未克行余谓四先生继绝学于千载之后正人心明天理自游夏诸贤有不能及其视马郑诸儒之功孰多虽以配飨可也然论道统之传则当升曾子子思于堂上而姑列四先生及朱先生于从祀余亦老矣自念不及与朝廷之议会或有达者举而行之云

　　孟子庙配飨从祀
自元丰以孟子为邹国公配食先圣而邹国公庙在 州之邹县政和五年春乃诏□正子克配飨公孙丑以下从祀加封爵焉乐正子克利国侯公孙丑寿光伯万章博兴伯浩生不害东阿伯孟仲子新泰伯陈臻蓬莱伯充虞昌乐伯屋庐连奉符伯徐辟仙源伯陈代沂水伯公都子平阴伯咸北蒙须城伯彭更雷泽伯高子泗水伯桃应胶水伯盆成括莱阳伯季孙丰城伯子叔子阳伯自渡江以后邹鲁隔绝而孟子无庙其配食从祀学者多不及知故表出之

　　永阜歹赞陵议各本无据明钞本补

　　高宗四上尊号廷臣议论各有异同
寿皇初受禅命近臣集议上皇尊号之礼吕仁甫为礼部侍郎既与宰相陈长卿密定光尧寿圣之号矣及省中聚议多谓尊号起于开元罢于元丰今不当复或谓光尧二字近于神尧汪圣锡时为户部侍郎谓人曰尧岂可光于是台谏张真父给舍金彦行以下十二人各具所见以闻而不书议状上谕以既已奏闻不容但已后五日彦行以下遂悉书议状圣锡寻出知福州周子充时为监察御史尝自为议状谓宜以太上德寿皇帝为称然亦不果奏也干道庚寅冬上以大礼庆成诏礼官两省台谏官集尚书省议加太上尊号时右相虞 甫已自书宪天体道四字于幅纸议者书名而巳礼官黄仲秉刘文潜欲用宪天性仁刘文孺欲用明天建极郑仲一欲用崇道备德皆不用或谓体道字乃上帝尊号 甫云无妨已奏知矣太上欲得道字淳熙乙未秋诏以来春行庆寿礼乃议加性仁立德至诚无为八字而礼部侍郎赵温叔谓无为二字与太上字相连颇涉语忌请改为明文焕武后又改作无为至诚又改作成武焕文议论凡再旬乃定用性仁立德无为全美八字龚实之参政以下尚不以为然叶梦锡丞相主之众莫能夺后两月梦锡罢实之召学士王季海直院周子充共议遂定为性仁诚德经武纬文乙巳再将行庆寿礼季海为相拟议久之第得绍业兴统四字时眉人朱师古时敏为太常少卿季海与之厚师古将入省其子不 谓之曰光武明明庙谟可用也师古以白季海因再推详于是增明谟盛烈四字焉

　　朱文公论三年服
高宗之丧孝宗为三年服及孝宗之丧有司请于易月之外用漆沙浅黄之制 循绍兴以前之旧制朱文公后入不以为然奏言今已往之失不及追改惟有将来启歹赞发引礼当复用初丧之服则其变除之节尚有可议望明诏礼官稽考礼律豫行指定其官吏军民方丧之服亦宜稍为之制勿使肆为华靡其后诏中外百官皆以凉衫视事 用此也方文公上议时门人有疑之者文公未有以折之后读礼记正义丧服小记为祖后者条见所引郑志有诸侯父有废疾不任国政不任丧事之问而郑答以天子诸侯之服皆斩之文乃知经文有所未备而待于传注者如此因自识于本议之后云

　　北使宴见斋禁不用乐
故事北使来朝例锡花宴如在大祀斋禁之中则不用乐辞见亦然行之久矣干道三年北使来贺会庆节上寿在亲郊散斋之内陈正献公时以副枢密兼参政预请令馆伴以礼谕之而议者虑其生事多请权用乐者李文 为礼部郎官建言汉唐祀天地散斋四日致斋三日我艺祖初郊亦然自崇宁大观闲法周礼分祭天地故前十日受誓戒今既合祭宜复汉唐及本朝旧制庶几两得上颇难之陈公又奏必不得已则上寿之日设乐而宣旨罢之及宴使客然后复用庶几事天之诚得以自尽而所以礼使人者亦不为薄自当悦服矣上可其奏且曰宴殿虽进御酒亦毋用乐惟于使人乃用之耳诸公顾以为紫宸上寿乃使客之礼固执前议陈公又不可独奏言曰适奉诏旨有以见圣学高明过古帝王远甚敢不奉诏然窃谓更当先令馆伴以初议谕使人再三不从乃从今诏则于礼为尽而彼亦无词不可遽鄙之而遂自为失礼以徇之也蒋子礼犹守前说陈公争愈力上顾陈公曰可即谕合门行之陈公退复为奏曰彼初未尝必欲用乐我乃望风希意而自欲用之彼必笑我以敌国之臣而亏事天之礼他时轻侮何所不至此又不可不留圣虑上嘉纳之既而卒诏垂拱殿上寿止乐正殿为北使权用六年生辰使当辞复在亲郊散斋之内赵温叔丞相时以起居舍人为馆伴使面奏决不可用乐上然之十月癸酉北使辞先一日上遣中使谕温叔云来日已决意不用乐万一使人不顺不知如何结末请舍人更加思虑来日五更奏来温叔复奏殿阶之上  行酒使人决不能省会万一省会必不敢不顺万一不顺臣忝备员馆伴当直前奏禀乞宣谕使人陛下寅畏上天今既散斋决不用乐若使人必欲设乐乞移此茶酒就驿中祇领所谓结末不过如此上纳用焉或谓前郊值虏使之来极恭顺上喜思以异礼待之故叶魏二相皆主用乐之议郑景望刘文潜时为馆职尝移书政府论之而不听也至是用赵公之议始去乐论者韪之

　　干道淳熙五大阅
孝宗留意武事隆兴甲申仲夏三衙出戍大军归司上欲幸候潮门外大教场劳之既卜吉日辛丑矣会雨作而止干道丙戌仲冬之甲子遂阅武于白石距城二十里前三日下令至日平旦自祥曦殿戎服乘马太子亲王执政以下并从至大教场进膳毕上独与太子亲王管军知合御带环%官俱往白石上升将台三司以次教阅阵队马射野战次射獐鹿等于台下上亲临观大悦赐殿帅王琪以下金银 有差三司主帅至统领官各十两金 一射生将佐使臣等七两五两银 有差上还幄殿管军进御酒上亦赐太子亲王知阁管军酒憩息大教场进晚膳毕还内是日赐诸将金带鞍马以及士卒赏赐有差戊子孟冬之甲辰上又幸茅滩按阅诸军先十余日令殿前司相视浙江龙王堂北江岸以东平衍之地筑将台焉先一日诸军人马全装执色于教场东列幕宿营又命忠毅军统制萧鹧巴将二百骑射獐鹿于赭山以俟进献至日诸军先赴茅滩下方营殿前司摘诸军马步亲随一千人至戎器环立将台之后质明三衙管军至将佐各介冑乘马导驾上戎服乘马宰执近臣戎服以从护%圣驾马军八百骑执枪旗弓矢军器分前后奏随军番鼓笛大乐至大教场上与庆王恭王皆易金装甲乘马宰执使相正任管军知合御带环%官戎服以从侍从官免从驾上升台少憩出幄殿坐殿帅王逵举黄旗诸军呼拜者三中军鸣角马步军簇队连三鼓马军上马步军举旗枪四鼓举白旗中军鼓应变为方阵作备敌之形别高一鼓步军四向作御敌之势且战且前马军出阵作战 之势别高一鼓各归地分五鼓举黄旗变圆阵为自环内固之形二鼓举赤旗变锐阵诸军鱼贯斜行前列后张为冲敌之形二阵进止皆如方阵举青旗变直阵收鼓讫一金止重鼓三马军下马步军植旗枪上大悦犒赏倍之鸣角声簇队放教诸军呈大刀车 烟枪射生官以所获獐鹿献上更常服宰执对御酒五行降台乘马至车子院门下马登楼召亲王使相至环%官各赐酒立饮不坐二王进上酒环%官及一应从驾官至大教场并戎服乘马扈驾还内庚寅季冬之戊申上复幸白石始议三司诸军随从者万二千四百人分二百四十八小队殿前司之旗以黄马司以绯步司以白既而恐道隘止以马军五百骑列于省北步军千人伺于大教场余千九百骑驻于中道以俟扈%上入御幄命军士皆卓歇散饭既阅武乃召宰执亲王使相太尉管军升幄殿酒三行毕复召亲王使相太尉管军知合御带环%官于御座东席地散酒次登车子院楼宰执亦预此其所以异也淳熙丁酉季冬之乙亥复大阅殿步二司之军于茅滩殿帅王友直举黄旗诸军呼拜奏发严举白旗变方阵举黄旗变圆阵举皁旗变曲阵举青旗变直阵举绯旗变锐阵五阵皆毕始令军士下营散饭宣皇太子执政使相管军对御宴饮侍从修注官于御台下幕次赐酒食还入候潮门上皇于都亭驿设帘幄以观邀上入幄中传令宣唤管军于帘前赐果酒饮各一卮谢毕导驾还内乙巳仲冬之甲辰上复讲故事大阅于龙山之教场管军举青旗变三直阵鼓音作分六行举白旗聚为四阵举绯旗为二阵皁旗为一阵继又散为六行高一鼓变品字作三阵自戊子以后凡犒士之费皆出于左藏南库户部不与最后南库已归户部宰相王季海犹以故例请上曰处分已定矣何必别项支用止令内藏库支用可也朕之桩积此钱者初无他用是岁军士犒赐凡用见镪三十六万缗都城会子钱为之增贵焉

　　大乐局乐色名件
太常寺大乐局祀天神祭地祇享宗庙应用大乐名件凡三十四种歌色一也笛色二也埙色三也箎色四也笙色五也箫色六也编钟七也编磬八也镈钟九也特磬十也琴色十一也瑟色十二也柷敔十三也搏拊十四也晋鼓十五也建鼓十六也鞞应鼓十七也雷鼓祀天神用十八也雷 鼓同上十九也灵鼓祭地祇用二十也灵 鼓同上二十一也露鼓享宗庙用二十二也露 鼓同上二十三也雅鼓二十四也相鼓二十五也单 鼓二十六也旌纛二十七也金钲二十八也金錞二十九也单铎三十也双铎三十一也铙铎三十二也奏座三十三也麾幡三十四也此外又有景钟者天子亲祀上帝则用之非祠官所当用

　　干道不置教坊
孝宗性恭俭即位之初以钦宗梓宫未还不肯用乐及干道元年会庆节北使初来当大宴始下临安府募市人为之不置教坊止令修内司先两旬教习旧例用乐人三百人百戏军百人百禽鸣二人小儿队七十一人女童队百三十七人筑球军三十二人起立球门行人三十二人旗鼓四十人以上并临安府差相扑等子二十一人御前忠佐司差上命罢小儿及女童队余用之九月二十七日旨也


建炎以来朝野杂记卷五乙集
　　　　　　　　　　　　　　　宋李心传撰

　制作
　　宝玺
国朝南渡之后御府所藏玉宝凡十有一金宝三玉宝一曰镇国神宝承天福延万亿永无极二曰受命宝受命于天既寿永昌此二宝封禅则用之三曰天子之宝答外夷书用之四曰天子信宝举大兵用之五曰天子行宝封册用之六曰皇帝之宝答邻国书用之七曰皇帝信宝赐邻国书及物用之八曰皇帝行宝降御札用之此所谓八宝也皆高宗作九曰大宋受命之宝太祖作十曰定命宝范围天地幽赞神明保合太和万寿无疆徽宗作十一曰大宋受命中兴之宝高宗作金宝一曰皇帝钦崇国祀之宝印香合词表二曰天下合同之宝印中书门下省文字三曰诏书之宝印诏书自秦以前上下通称玺春秋传季武子取卞玺书追而与之战国策欲玺者段干子是也秦有天下始制天子皇帝六玺自是惟诸侯王得称之唐武后长寿二年改玺为宝以玺音近死故易之天宝十载又合受命传国为八宝八宝之称自此始矣唐末丧乱八宝或亡或失周广顺中始造二宝曰皇帝承天受命之宝皇帝神宝太祖革命传其二宝至太宗别制承天受命之宝宝广四寸九分厚一寸二分填以金盘龙纽高七寸广二寸四分自是遂为定制镇国神宝者仁宗皇佑五年七月所作也篆如其名宰相庞籍书受命宝者哲宗元符元年五月所受也其文相传以为秦玺是李斯之鱼虫篆也其围四寸%宏曰秦以前金玉银为方寸玺秦以来天子独用玉按玉玺图以此玺为赵氏之璧所刻璧本卞和所献之璞蔺相如诡夺者余尝以礼制考之璧五寸而有好则不得复刻为玺此说谬矣至汉谓之传国玺自是迄于献帝所宝用者秦玺也子婴所封元后所投王宪所得赤眉所上皆是物也董卓之乱失之吴书谓孙坚得之洛阳甄官井中后为袁术所夺徐璆得而上之殆不然也若然魏氏何不宝用而又自刻玺乎厥后历世皆用其名永嘉之乱没于刘石永和之世复归江左者晋玺也魏氏有国刻传国玺如秦之文但秦玺读自右魏玺读自左耳晋有天下自刻其玺其文曰受命于天皇帝寿昌本书舆服志乃以为汉所传秦玺实误矣此玺更刘聪石勒逮石氏死其臣蒋干求援于谢尚乃以玺送江南王彪之辨之亦不云秦玺也太元之末得自西燕更涉六朝至于隋代者慕容燕玺也晋孝武太元十九年西燕主永求救于郗恢并献玉玺一纽方阔六寸高四寸六分又如秦玺自是历宋齐梁皆宝之侯景既死北齐辛术得之广陵献之高氏后历周隋误指为秦玺后平江南知其非是乃更谓之神玺焉刘裕北伐得之关中历晋暨陈复为隋有者姚秦之玺也晋义熙十三年刘裕入关得传国玺而上之大四寸文与秦玺同然隐起而不深刻隋灭陈得此指为真玺遂以宇文周所传神玺为非是识者谓古玺深刻以印泥后人隐起以印纸则此隐起者非秦玺也姚氏取其文作之耳开运之乱没于耶律女真获之以为大宝者石晋玺也唐太宗贞观十六年刻受命玺文曰皇帝景命有德者昌后归朱全忠及从珂自焚玺亦随失德光入汴重贵以玺上之云先帝所刻 指石敬瑭也 在当时皆误以为秦玺而秦玺之亡则已久矣绍圣三年冬咸阳民段义者斲地得玺以献学士承旨蔡京言于朝曰此秦宝也遂以五月朔大朝会受之受宝之礼昉乎此矣徽宗崇宁五年有献玉印者只有方寸其文曰承天福延万亿永无极大观元年既得美玉良工遂黜皇佑镇国元符受命二宝不用命工更刻而以九字为神宝之文合天子皇帝六宝为八宝以二年正月元日受之政和七年复得美玉大将九寸乃作定命宝命蔡京镌十六字为文谓之九宝以八年正月元日受之又有皇帝恭膺天命之宝至道三年真宗嗣位时所制也后从葬定陵干兴元年仁宗即位更制之参知政事王曾书天圣元年为火所燔又制焉参知政事陈尧佐书后从葬昭陵学士范镇礼官王珪言宜为天子传器不当改作而弗听也嘉佑八年六月英宗又制焉参知政事欧阳修书神宗哲宗皆循此制哲宗宝门下侍郎章惇书靖康之难金人取玉宝十四 八宝之外余宝凡六而皇帝恭膺天命之宝居其二焉其一则徽宗元符三年所制也其一则钦宗靖康元年所制也高宗渡江庶事草创逮绍兴十六年再郊始备八宝不复作矣大宋受命之宝者建隆开基所创也史册不载围城中副留守邵博取而藏之张邦昌遣使奉送大元帅于山东因以为献定命宝者宣和内禅藏龙德宫金人不知之故弗取受命中兴宝者高宗绍兴元年所作也玉甚美视定命宝犹大半分金宝三皆建炎二年秋所作也

　　总论应天至统天十四历黄帝至周世宗三十六历沿革附

自皇帝考定星历建立五行起消息正闰余尧历象日月星辰舜在璇玑玉衡以齐七政至于夏商周之世咸正历纪迄三代之末历凡七变汉兴袭秦正朔以张苍言用颛帝历于六历疏阔中最为微近而晦朔弦朢满亏多非是孝武元封闲乃命唐都洛下闳之徒造八十一分历名曰太初其法以律起晦朔弦朢皆密至孝成时刘歆究其微眇作三统历以十九岁为一章二十七章为一会三会为一统三统为一元逮后汉时历复疏阔乃命日官造四分历以九道法候弦朢始无差忒至孝灵时刘洪考古今历法乃悟四分于天疏阔皆斗分太多之故遂又作干象历方之前法转为精密 汉四百年闲历凡四变自魏晋迄隋又十五变唐高祖革命始命傅仁均为戊寅元历太宗又命李淳风为麟德甲子历元宗以推日食不效又命一行为开元大衍历肃宗改至德历代宗改宝应五纪历德宗改建中正元历宪宗改元和观象历穆宗改长庆宣明历昭宗改景德崇元历 唐三百年历凡八变自汉以降虽沿革不同然其法大抵皆布算积分上求诸千万岁之前必得甲子朔旦半夜冬至而日月五星皆会于子谓之上元以为历始识者为太初历法号为最密用考今之气朔则已差数日矣其闲有所长者如刘洪首着日行迟月行疾阴阳交错于黄道表里晋虞喜始悟日行一岁之中有不 周天之数自岁差积久渐退失度姜岌步月食之冲知日行之度遂正躔次纪宋何承天考正日晷知南至之端又用强弱率以配日立法以求朔策之余分乃合 易之要北齐张子正以圜仪揆天测知五星有入气盈缩之差傅仁均以合朔定月之大小不过连三则日月之食常在朔朢李淳风谓前历日分度数参差不齐立演撰法使一术以齐之一行立九服晷漏之术随所在而求合焉徐升创气刻二差定日之分稍验各成一家法后代述之者互有损益渐加精密自五代之调元次及钦天而历法始弊调元作于马重绩施于晋代其法则不复推古上元冬至七曜之会而起唐天宝十四载乙未为上元用正月雨水为气首 仿曹士蒍小历之旧失之矣钦天作于王朴施于周世宗时而朴昧乎前人 易之要求之不合遂于朔分之下横立小分而谓之秒说者谓前代诸历朔余未有秒者若朔余可以用秒则可随意而加减何待求日法以齐朔分也是时民闲又有所谓万分历者明历之士往往鄙之太祖皇帝建隆二年始命王处讷造应天历处讷乃用一万二分为日法 用万分增二得强率二百有一得弱率九百二十六以六乘强率以九乘弱率并二者得五千三百七为朔策之余分则强弱适中合 易之要自然无秒太宗皇帝太平兴国初以应天历置闰有差历官吴昭素造历赐名干元朔余太强施用未久朔朢复差真宗皇帝命史序造历赐名仪天仁宗皇帝天圣二年命宋行古造历赐名崇天及推嘉佑八年十月朢月食历乃后天二刻遂命周琮更造新历琮测景验气始知前历气常后天半日改而正之英宗皇帝朝历成赐名朝天琮于朔朢余分特晚数刻欲合嘉佑八年十月朢日食及推熙宁元年正旦日食历乃后天数刻复与崇天合遂再用崇天颁朔神宗皇帝命%朴造历赐名奉元沈括存中时提举司天监以为朴能正崇天之失而不知周琮正之在前矣哲宗皇帝元佑五年十一月癸未冬至验景长之日乃在壬午遂改造新历赐名观天徽宗皇帝朝有司以观天推崇宁二年十一月朔为丙子颁历之后始悟其朔当进而失进遂造占天历改十一月朔丁丑而再颁历焉既而历官言占天成于私家不经考验不可施用乃命姚舜辅等复造新历视崇天减六十七刻半始与天道相合历成赐名纪元自大观元年颁用以纪元推绍兴五年正旦日食九分半亏在辰正时常州布衣陈得一独建言定食八分半亏在巳初是日果如得一所定高宗皇帝乃命得一造历秘书少监朱震子发监视历成赐名统元自绍兴六年颁用凡十五年而后有司守之不专暗用纪元之法推步而用统元之名颁历干道二年夏日官以纪元推丁亥十一月朔为甲子欲为刊刻闲有武节郎裴伯寿者诣礼部及都省具陈统元历法推是朔当进作乙丑于是依统元历法改而正之会进士刘孝荣言见行历交食先天六刻火星差天二度乞造新历孝荣自谓已有历不半年而可终进伯寿独以为凡造历必先立表测景验气然后作历庶可精密不在于速成而判太史局吴泽不达造历立表之法妄言铜表难成木表易坏 欲党附孝荣侥幸历成以觊一时之爵赏固执以难成而阻抑之也其年九月乙卯遂命礼部侍郎周执羔表卿提领改造新历表卿亦谓立表验气之说经涉岁月由是不行孝荣乃仿万分历分作三万分以为日法命之曰御览七曜细行历上之且预定丁亥岁四月朔日食一分如不验甘俟朝典太史局亦谓当食二分伯寿皆以为不然既而定之其日晴明而日不食孝荣又定是岁八月朢月食六分半俟之止及五分又定戊子岁二月朢月食九分以上出地其光复满系大内二更五点而伯寿以为是月之食当既生光在戌初二刻复满在戌正三刻系大内二更二点后伯寿所言皆验孝荣始论见行历交食先天六刻及考验孝荣所定月食光满乃后天四刻单行可为侍御史因请取二历所定日月五星躔度其说异同者俟其可验之时以浑象测之察何历为近而取其屡中者以定新历十一月壬辰诏国子司业权礼部侍郎程大昌泰之监察御史张敦实往太史局监视考验而纪元及孝荣二历各有差者行可又乞自同泰之考验四年三月庚申许之既而二人言以统元纪元及新历对测星度四事新历全密者三稍密者一旧历皆疏李仁父时为礼部郎官继复与行可往测验七事而新历稍密者五疏者二其四月癸丑先令太史局将旧历参照行使五月庚辰遂诏施用新历仍以干道为名时孝荣已为保章正同知算造矣而仁父复论历久必差自当改作但近被旨监视适逢新历太阴荧惑两事之差恐将来成书差者必多乞益募能者熟复讨论补治新历六月己丑诏诸路搜访精通历法之人具名申省未几有福州阮兴祖者言新历七卷篇篇差谬唐志开元十二年测景于天下其安南测夏至午中晷在表南三寸三分刘孝荣新历算在表北七寸铁勒测冬至午中晷长一丈九尺二寸六分刘孝荣新历算晷长一丈四尺九寸九分其差谬类如此同判太史局荆大声不以白部擅补兴祖为局生新历之成也大声与孝荣共为之至是乃言其法多差遂命大声别演一法与孝荣比较五年春正月比较二法各有疏谬历算官 尧臣等乃自又演一法上之四月已丑遂命孝荣大声伯寿各具五月以后至岁终月星躔度申御史台令见测验官占考六年九月戊戌有成都府进士贾俊者上历法九议诏给五人衙官券馆于临安府学九年五月甲寅日官言来年十二月纪元干道历系小尽则正月朔在癸未崇天统元历系大尽则正月朔在甲申是谓疑朔诏历官详看指定而荆大声者谓干道历定今年五月日食在午初一刻今测验得在午时五刻半以此推之则乙未年正月之朔已过甲申日四百五十分合作大尽从之淳熙三年三月己巳判局李继宗等又撰新历七卷进呈上谓辅臣曰自古以来历未有不差者况今世此法不专士大夫无习之者求之草泽又难得其人新历比旧所谓彼善于此不须别命名可以淳熙为名五年历官推九月庚寅晦既颁历矣而北使来贺生辰者乃以为己丑晦实小尽也于是会庆节差一日枢密院检详文字丘宗卿接伴调护久之使臣乃肯用正月节日上寿荆大声 妄改甲午年十二月为大尽故后天一日也十二年九月辛卯成忠郎杨忠辅言淳熙历因陋就 苟且附会天道不合自戊戌以来朔差者八年矣今岁九月朢月食当在昼而淳熙历法当在夜以此辨之是非可决兼用临安地形准之月起亏时日光已盛必不见食而日光言所推在卯初三刻系大内攒点九刻后乃命礼部侍郎颜师鲁鲁子视验会云色遮蔽而止十三年三月丁酉右谏议大夫蒋继周世修奏民闲有知星历者乞特加试用仍选差领提官以重其事如祖宗之制上曰朝士知星历者必少不必差官专领乃诏诸路有通晓天文历算之人令所在州县报明以闻八月丁丑布衣皇甫继明等言今岁九月朢以淳熙历推之当在九月十七日实历弊也太史乃注朢于十六日之下徇私迁就以掩其过乞以今年八月朢日太阴亏食及晦日月见东方二事定验疏密诏鲁子世修同视既而历官刘孝荣所定月食差一点继明等差二点杨忠辅差三点乃罢遣之十四年四月癸酉国学生会稽石万又请考正历法之差且言去岁测验太阴亏食之时 大内更点乍疾乍徐随景走算以肆欺弊因上所着五星再聚历乞与日官比较诏后省看详闻奏继明等言淳熙历立法乖疏必假迁就五星再聚历乃用一万三千五百为日法 窃取唐末崇元旧历而婉其名耳皆未可用乞改造大历诏后省同礼部秘书省看详六月辛未朔给事中王信诚之奏乞令刘孝荣皇甫继明石万各造来年一岁之历详加测验取其无差者十二月丙子继明石万新历成与淳熙历差二朔万等乞以其年六月二日十月晦日月不应光而见为验上曰朔岂可差朔差则所失多矣乃命礼部侍郎尤袤延之秘书丞朱伯嘉之瑞监视十五年六月二十日丁卯尤袤以疾告改命吏部侍郎章森德茂同往是夜月光明盛十月二十九日壬戌晦延之往视晨前月见东方十一月七日庚午进呈周丞相言万等以为月体尚存一分则不应小尽上曰十一月朔在申时所以二十九日早尚存月体耳十六年十一月壬午承节郎赵涣复言新历今岁冬至后天一辰诏礼部侍郎李巘献之著作郎邓驿千里秘书丞黄艾伯耆校书郎王叔 恭父同验视绍熙元年八月庚戌遂命同判局刘孝荣改造新历孝荣乞与吴泽荆大声同造三年正月甲寅历成诏以会元为名四年十二月甲午朔布衣王孝礼言今年冬至日影表当在十九日壬午而会元历乃在二十日癸未系差一日 陈得一刘孝荣所造四历皆未尝测影止是揣拟分数所以后天乞将修内司所掌铜表圭面降付太史局测验从之时虽朝廷多事未暇治历而忠辅涣则已为日官矣庆元四年九月太史言月食于昼而吴泽言食于夜验视如吴泽言有旨改作仍命秘书省正字冯履叔常参定五年五月壬辰朔历成赐名统天至今用之 自建隆迄庆元二百五十年之闲历十四变上距黄帝之历凡五十变矣而知历者谓统天新历尤复疏谬昔洛下闳太初历成自言八百年当差一度其后未及八十年固已差一度矣李淳风亦曰一气差三度九日差一刻又曰自太初下至麟德差四日自太初上及僖公差三日一行亦曰刘洪历四十五年差一度梁武帝历百八十六年差一度以前人历术之精犹不免此况贱工之草创者乎大抵唐以后律历之法不传士大夫无所从受而星翁历人类多鄙浅是以不足以推明其学也近世蔡元定季通号为知数而亦未尝见于用余尝考易之象曰泽中有火革君子以治历明时革者变也治而明之则非但因其已成而无所事乎损益也故记其本末如此以待能者考焉

　　炎兴以来敕局废置
律令者自魏李悝汉萧何以来有之历代相传皆以律书为本至周世宗始谓之刑统国初因之其删修但属大理寺逮天圣编敕始有详定编敕所别命官领之熙宁以后诏修一司敕令则又以编修诸司敕式所为名元佑改熙丰之法则又以重修敕令所为名自后迄政和不改政和元年冬始颁海行敕令十二月十七日靖康元年又更修焉其后议者乃乞用元丰嘉佑之闲以俟新书之成九月十三日丙子其冬又诏律令依嘉佑断刑依元丰十月十四日丁未建炎元年夏因滁州推官赵伯总有言复诏政和海行法非御笔修立者许引用四月二十四日丁亥三年夏复辟赦书修复仁宗故事遵用嘉佑条法四月八日乙卯刑部侍郎商守拙因乞以嘉佑政和二敕相照赏典并从重条约并从宽许之四年夏诏敕令所将嘉佑政和条制对修成书大理卿兼同详定一司敕令王衣乃乞召人言编敕利害仍以详定重修敕令所为名令寺官局官同共对修六月初七日丁丑后三日始命宰臣范宗尹提举重修敕令参知政事张守同提举其秋言者乞令省部百司吏人将所省记条攒类成册闻奏八月辛未朔至绍兴元年秋守等始以绍兴重修敕令格式及申明看详等总七百六卷上之八月四日甲戌自是迄于三十年之秋敕局所修之书又一千八百六十三卷绍兴三年九月朱胜非等上吏部敕令格式等一百八十四册　六年九月张浚等上禄秩新书等二百四卷　八年六月赵鼎等上诸班直诸军转员敕格式十三卷又上亲从亲事官转员敕令格七卷　十月秦桧等上禄秩敕令格三十二卷又上三省令格二卷枢密院令格二卷六曹寺监通用令一卷太常宗正大理寺通用令一卷又治狱令一卷以上目录申明共十二卷　十年十月上在京通用敕令格式六十七卷　十二年十二月上六曹通用敕令格式十卷又上寺监通用敕令格式十卷库务通用敕令格式八卷六曹寺监通用敕令格式十卷六曹寺监库务通用敕令二卷又申明四卷　十三年十月上国子监敕令格式十四卷又上太学敕令格式十四卷武学律学敕令格式各十卷小学敕令格式二卷监学申明等八卷十七年十一月上常平免役敕令格式申明等共五十四卷十九年六月上吏部续降并别编共四百三十五卷　二十一年七月上盐法敕令格式续降等共二百五十五卷又上茶法一百四卷寺监库务通用敕令二卷　二十三年十一月上大宗正司敕令格式申明等八十七卷　二十五年九月上绍兴宽恤诏令二百卷　二十六年十二月万俟等上贡举敕令格式十项共四十五卷又上厘正省曹寺监内外诸司等法四卷　三十年八月陈康伯上参附吏部敕令格式申明等共七十二卷又上刑名疑难断例二十一卷通海行法为二千六百二十卷有奇论者以为官吏猥多赏费亦滥三十一年遂罢之检寻月日未获三十二年夏有旨裒集上皇圣政吏部侍郎徐度乞复置敕令所从之六月二十九日甲午干道四年冬秘书少监兼权刑部侍郎汪大猷言建炎后续旨凡二万条前后殊不合请删修为书俾吏不得肆诏可之十一月二十八日乙酉乃以重修敕令所为名六年冬又以详定一司敕令所为名十一月十九日乙未置提举官二以属宰相同提举一以属执政详定一从官为之删定官五视曩时官减三之一史胥徒减三之一自干道以后新修之书又为三千一百二十五卷干道二年六月刑部侍郎方滋上特旨断例七十卷　六年八月虞允文上干道敕令格式等二百四十六卷　九年二月梁克家等上三省枢密院敕令格式四项共一百四十卷看详意义五百卷　淳熙二年十二月龚茂良等上吏部七司法三百卷　三年三月上吏部条法四十卷　四年五月上淳熙新编特旨断例四百二十件　十一月十一日李彦颖上淳熙重修敕令格式等项二百四十六卷　六年七月赵雄等上一州一路酬赏法四项共二百二十三卷看详六百三十八卷　七年五月上淳熙条法事类四百二十二卷　十一年五月本所上隆兴以来宽恤诏令三百卷而一路别法已修者一千二百余卷不预焉故例删定官多以选人为之往往未尝通练古今明习法律经历州县一切受成吏手书成抵牾言者论驳辄复更定闲有至局旬月未尝笔削一字适遇进书亦得改官者遂为宰执周旋亲故之地失当时建局命官之意矣淳熙十五年夏林黄中以兵部侍郎兼详定官四月二十九日乙未未踰月即为上言古今之方书有尽而生民之疾证无穷必欲某里某人某方某证为立准式比其用之则龃龉而不合矣绍兴所修一司敕令多历年所不曾颁降今之所修既已断绝亦无颁降之期纵使颁降而不免抵牾重别申明则不若无书之为愈也望将已修浙江福建湖南北路条法千二百卷免行供进令六部各据所隶条件钞录从本所用印以凭照用其京西两淮未了条法仍令日下删修结局捐不急之官省无用之费不为无补上从之罢敕令所限一月结局六月三日戊辰绍熙二年夏工部侍郎潘景珪言法令一书久不删润乃复置详定敕令局差详定官一员删修官三员四月十三日庚寅差官五月六日癸丑始立局名然未有所进也庆元二年春复置提举同提举仍以编修敕令所为名二月六日丙辰遂移牒六曹大理寺及三衙江浙近便州郡监司钞录干道五年正月至庆元二年十二月终续降指挥得数万事参酌淳熙旧法五千八百条删修为四百七十卷送刑部详审讫共纳提举官下三省合属房分及检正都司审覆为书总七百二册敕令格式及目录各一百二十二卷随敕申明十二卷看详四百三十五册四年九月丙申进呈自是已修之书次第修进撮要总类之属殆不一名而编帙浸繁矣

　　文鉴
文鉴者吕伯恭被旨所编也先是临安书坊有所谓圣宋文海者近岁江钿所编孝宗得之命本府校正刻板时淳熙四年十一月也其七日壬寅周益公以学士轮当内直召对清华阁因奏陛下命临安府开文海有诸上曰然益公曰此编去取差谬殊无伦理今降旨刊刻事体则重恐难传后莫若委馆阁官铨择本朝文章成一代之书上大以为然曰卿可理会益公奏乞委馆职上曰特差一两员后二日伯恭以秘书郎转对上遂令伯恭校正本府开雕其日甲辰也始赵丞相以西府奏事上问伯恭文采及为人何如赵公力荐之故有是命伯恭言文海元系书坊一时刻行名贤高文大册尚多遗落乞一就增损仍断自中兴以前铨次庶几可以行远十五日庚戌许之后数日又命知临安府赵磻老并本府教官二员同伯恭校正二十日乙卯磻老言臣府事繁委若往来秘书同共校正虑有妨碍本职兼策府书籍亦难令教官携出乞专令祖谦校正从之于是伯恭尽取秘府及士大夫所藏本朝诸家文集旁求传记他书悉行编类凡六十一门为百五十卷既而伯恭再迁着作郎兼礼部郎官五年十二月十四日夜得中风病六年春正月引疾求去十一日庚午有诏予郡伯恭固辞后十三日癸未上对辅臣因令王季海枢使问伯恭所编文海次第伯恭乃以书进二月四日壬辰上又谕辅臣曰祖谦编类文海采摭精详可与除直秘阁又遣中使李裕文宣谕赐银帛三百匹两时方严非有功不除职之令舍人陈叔进将缴之先以白丞相赵公公谕毋缴叔进不从七日乙未辅臣奏事上谕曰祖谦平日好名则有之今此编次文海采取精详具如奏议之精有益于治道于是批旨曰馆阁之职文史为先祖谦所进文海采取精详有益治道故以宠之可即命叔进草制制曰馆阁之职文史为先尔编类文海用意甚深采取精详有益治道寓直中秘酬宠良多尔当知恩之有自省行之不诬用竭报焉人斯无议时益公为礼部尚书兼学士其月十八日丙午得旨撰文海序四月三日辛卯进呈乞赐名上问何以为名益公乞名皇朝文鉴上曰善时序既成将刻板会有近臣密启云所载臣僚奏议有诋及祖宗政事者不可示后世乃命直院崔大雅更定增损去留凡数十篇然迄不果刻也张南轩时在江陵移书晦翁曰伯恭好弊精神于闲文字中徒自损何益如编文海何补于治道何补于后学徒使精力困于翻阅亦可怜耳且承当编此等文字亦非所以承君德也今孝宗实录书此事颇详未知何人当笔其词云初祖谦得旨校正 上意令校差误而已祖谦乃奏以为去取未当欲乞一就增损三省取旨许之甫数日上仍命磻老与临安教官二员同校正则上意犹如初也时祖谦已诵言皆当大去取其实欲自为一书非复如上命议者不以为可磻老及教官畏之不敢与共事固辞不肯预而祖谦方自谓得计及书成前辈名人之文搜罗殆尽有通经而不能文词者亦以表奏 其闲以自矜党同伐异之功荐绅公论皆疾之及推恩除直秘阁中书舍人陈骙缴还比再下骙虽奉命然颇诋薄之祖谦不敢辩也故祖谦之书上不复降出云史臣所谓通经不能文词 指伊川也时冑方以道学为禁故诋伯恭如此而牵联及于伊川余谓伯恭既为词臣丑诋自当力逊职名今受之非矣黄直卿亦以余言为然



建炎以来朝野杂记卷六乙集
　　　　　　　　　　　　　宋李心传撰

　朝事一
　　陈鲁公谏避狄缺
　　台谏给舍论龙曾事始末
绍兴三十二年六月左武大夫龙大渊为枢密院副都承旨武翼郎曾觌带御器械兼干办皇城司二人上为建王时内知客也其年十月刘汝一度除右谏议大夫汝一入对首论待小人不可无节因奏潜邸旧寮宣召当有时 为二人言也后数月汝一遂上奏劾大渊轻儇浮浅凭恃恩宠入则侍帷幄之谋出则陪庙堂之议摇唇鼓舌变乱是非凡皇闱宴昵之私宫嫔嬉笑之语宣言于外以自夸嫮至引北人孙昭出入清禁为击球胡舞之戏上累圣德伏望斥退时隆兴元年三月六日丁酉也是日凡两奏七日戊戌汝一进故事因论京房指谓石显元帝亦自知之而不能用 不能以公议胜私欲耳反复数百言尤为切至九日庚子诏大渊除知合门事觌权知合门事并填见阙下供职 汝一第一札子中有云毋使执目御干预枢筦故解大渊副都承旨也汝一言臣欲抑之而陛下扬之臣欲退之而陛下进之臣欲使之畏戢而陛下示之以无所忌惮是臣所言皆为欺罔何施颜面尚为谏官乞赐贬黜奏入不报张真父震时为中书舍人缴其命至再十一日壬寅真父除敷文阁待制知绍兴府真父力辞且言若苟惜爵禄以为荣而丧其名节之实在于公议诚所不容望改除一在外宫观不许胡周伯沂时为殿中侍御史亦论二人市权招士望屏远之以防其微奏入不出十三日甲辰给舍金彦行安节周子充必大再封还录黄彦行时为给事中子充时为起居郎兼权中书舍人大略言二人功过能否臣等初不详知但见缙绅士民指目者多今论其职事或舍剧而就闲论班次则皆迁矣陛下即位以来凡台谏所弹奏虽两府如叶义问大将如成闵欲罢则罢欲贬则贬一付公议独于二人乃为之迁就讳避殆非舍已从人之义也况二人者攀附惟旧过此以往事君之日甚长傥其谨畏有加何患身不富贵十四日乙巳上命二相陈鲁公史魏公召给舍至都堂宣示御札大略谓安节等为人扇动议论 起又谓在太上时小事不敢如此于是彦行子充皆退而待罪是日真父再奏引司马公以言不行不拜枢密副使故事辞职就祠又不许十五日丙午诏金安节周必大所请不允无罪可待而丞相又遣宰掾以上意谕子充若将调停者子充贻书言为今之计莫若使二人者出奉外祠以息公论然后必大自以私意为请求一宫观仰以释圣上朋党之疑下以息二人报复之怨此上策也若不决去此辈必谓士大夫可以威胁而人主信之愈坚任之愈笃祸发萧墙毒流中外矣惟相公念大臣以道事君不可则止之义而审处焉十六日丁未降出二人缴章有旨给舍未知功过台谏止是防微罢剧就闲已允公议尚兹回缴可特依奏内龙大渊已辞枢密副都承旨职事目今在假候假满日别与差遣曾觌仍旧带御器械十八日丁未张忠定自新除参知政事罢为资政殿大学士提举万寿观兼侍读以病自请也晁子西云张子公入对欲与曾龙决去就上问所从闻子公云闻之陆游上云游反覆小人巳得罪行遣矣子公谢云臣听言不实有罪而忠定家传无此疑作传时觌尚为使相其家未敢书也是日彦行子充再上奏乞窜责以明邦宪不允子充入谢上曰朕察卿举职但朕欲破朋党明纪纲耳二十一日庚戌汝一改权工部侍郎以所言过实也附传云尔真父又力辞职名且遗史丞相书云台谏有言而不行给舍受责而请罪震乃安受美职窃取要藩况越之为郡近在肘腋他时为所阴中重累圣知曷若保全使得善去二十五日甲寅上批张震除职已有成命累上辞免特从所请可与外祠从其本意汝一亦辞新命二十六日乙卯除知建宁府是日诏大渊觌依旧知合门事二相召子充谕上意且云后省想亦无他子充曰前巳反汗今复申命岂敢但已格除目不下右相以闻越三日不获命二十八日戊午子充乃以母葬信州久欲迁奉乞宫观差遣诏依所乞主管台州崇道观而二人之命亦寝俄王文忠除侍御史周伯乃求去五月十八日丙午罢为直显谟阁奉祠八月五日癸亥彦行除兵部侍郎解给事中二十五日癸未大渊自左武大夫宜州观察使干办皇城司除知合门事觌自武义大夫文州刺史带御器械干办皇城司除权知合门事依旧兼干办皇城司书行者中书钱舍人周材权给事中工部陈侍郎之渊也二年三月十四日已亥内批刘度罢建宁府给舍黄通老中马德骏骐言度与郡且一岁矣今被旨放罢人莫测其故必谓其以谏得罪又谓陛下不忘人之过如此望赐审处上批刘度党附敢为欺罔尚除大藩未为允当可依已降放罢指挥二十三日戊申诏通老德骏同班进对上问卿等已书行罢度文书否通老曰蒙陛下批已书行矣上曰甚善前日卿等未知故未书行然卿等在后省切不可观望台谏二人皆言臣等各有本职不敢观望通老奏度罢命虽已书行然台谏之言有未契圣心者若无他意更乞陛下包容以来善言德骏奏谏官又与台官不同谏官拾遗补阙去就无名仰累圣德如今日罢度在圣意固自有所谓然度当时言事不一恐外人未必尽察望陛下与宫祠以绝士论之疑上曰既已罢矣岂可复与宫祠后十三日通老为尹正言穑所论罢礼部侍郎给事中四月庚申又十三日德骏亦罢起居舍人兼侍讲权直学士院为直敷文阁知遂宁府四月癸酉方大渊初用事时宰辅台谏合一辞以为当去故上意有朋党之疑不三年上察其奸欺诸人相继召用而大渊卒以斥死可谓明也已矣故尝论人臣事主患不能尽言苟能言之虽拂逆于当时必信用于异日虽无闻于近效必有味于方来此类是也故详志其始末以见隆兴主圣臣直之盛后有君子可以监观焉

　　龚实之论曾龙缺

　　孝宗黜龙曾本末光宗黜姜特立附
干道三年春知合门事龙大渊曾觌并补外以参知政事陈俊卿奏其罪也二人始以潜邸恩进隆兴初给舍周子充张真父台谏刘汝一龚实之皆以论列两人去位张子公外召为执政锐欲去之觉其不可摇乃力辞老病不拜周元特为侍御史论列至十五章亦不效陆务观文士也为密院官属坐漏二人密语被逐林谦之刘复之以名儒荐对颇及二人罪皆补县自是无敢言者及陈应求除执政一日起居舍人洪景卢来见曰闻郑仲一当除右史迈当迁西掖信乎应求曰不知也公何自得之景卢以二人告明日应求至漏舍语叶魏二相及同列蒋子礼曰外议久指此两人漏泄省中语而未得其实状故前此言者虽多而不能入今幸得此不可不以闻诸公皆以为然入奏事毕应求独进且以景卢语质于上前曰臣不知平日此等除目两人实与闻乎抑其密伺圣意而播之于外以窃弄陛下威福之权也上曰朕何尝谋及此辈必窃听而得之卿言甚忠当为卿逐之应求归未及门已有旨出二人于外中外快之 上之英哲无私如此汉唐所未见也二月四日癸酉昭庆军承宣使龙大渊为江东副都总管建康府驻札和州防御使曾觌为淮西副都总管和州驻札明日大渊改浙东路驻明州觌改福建路驻福州初七日奉旨并令内殿朝辞景卢俄亦自右史除正字而郑仲一由枢掾进都司遂侍讲席以至侍从似亦有宿议也明年夏大渊死六月十二日致仕觌时为福建副总管上怜觌欲还之刘共父同知枢密院事奏曰此曹奴隶耳怜之则厚赐之可也今引以自近而宾友接之至使得以与闻政事进退人才则臣惧非所以增光圣德整饬朝纲也上纳其言为止不召既而觌官满当代应求度其必将复入预请以浙东总管处之上曰觌意似不欲为此官应求曰外闲藉藉谓觌必复来愿陛下且损私恩以伸公议察官李平子刘少度闻其事共劝副端徐彦才论之疏入不报舍人王养源在省中扬言云词头下必缴时养源已引病求去乃除次对奉祠干道五年七月乙丑觌之代归也道遇衢州守臣刘宾之遣人谕以入城决不相见觌乃取道城外太学录魏元履闻觌且来亟上封事以谏又见应求切责之应求亦不堪乃因其告归罢为台州州学教授待六年阙觌时至龙山已久伺候元履之去然后入国门焉有某者坐秦党失右史已久自福唐随觌至行在遂以为起居郎晁子西日记云尔子西时为兵部郎官除左史在七月丁卯于是虞 甫自蜀还朝为枢使上眷之厚 甫乃与应求面奏觌不可留上曰然留必累朕后旬日竟除觌浙东副总管明州驻札七月丁丑指挥又月余上复以墨诏进觌一官为观察使舍人胡长文缴还词头以为不因事除拜必有人言应求亦持不可上未听应求曰不尔亦须有名乃遣介汪仲嘉贺金主正旦邸报五年十月十六日曾觌朝见比还进一官六年二月二十九日庚戌而竟申浙东之命又戒合门吏趣觌朝辞邸报六年四月十三日曾觌朝辞觌怏怏而去明年夏应求罢知福州其十月觌以京祠召舍人赵温叔留黄见并甫谋其可否 甫曰此舍人职也温叔卒行之实录六年十月甲寅曾觌进对明年春立皇太子觌又以伴读之劳特迁承宣使权舍人黄仲秉引故事缴黄乞移镇会温叔使北还行在温叔见上自诉曰臣不行词则获谴行词则得罪清议上谕以众皆转行而觌独否为有颇焉温叔承命而退张南轩时为左司员外郎兼侍讲在殿廷语同列曰温叔若入文字争辩庶几可回若只面奏决无可回之理既而果如所料右司韩彦古又以言闲之于是温叔与南轩始有隙又明年夏觌介姚令则贺金主尊号而归遂除节度使以至保傅矣其除少保也周子充当直议者疑其不肯草制又制出首云八统驭民敬故在尊贤之上士大夫颇惜之也及绍熙初姜谯得幸留仲至为右揆适亚参尚阙特立忽见仲至曰上以丞相在位久欲迁左揆而叶张二尚书中择一人执政二人孰先明日仲至奏之上大怒遂特立外祠而叶寻为刘德修所劾除职补外二人绝相类故并记之

　　陈正献公论外戚不可为宰相缺

建炎以来朝野杂记卷七乙集
　　　　　　　　　　　　　　　宋李心传撰

　朝事二
　　淳熙改元本用纯字
干道癸巳岁冬至日上祀南郊肆赦改明年元为纯熙既宣制矣后六日甲辰中书门下省言若合淳化雍熙言之当用淳熙字庶几仰体主上取法祖宗之意从之是时先人在虞雍公宣威幕府敕制初下众未有言先人语雍公曰以周颂考之时纯熙矣是用大介此武王克商事也岂今日所当用宜密以奏雍公从之奏未达闻而朝廷已更之矣

</div>
    <div class="pagination">
<a href="建炎以來朝野杂记_page25.html">上一页</a><span>...</span><a href="建炎以來朝野杂记_page21.html">21</a><a href="建炎以來朝野杂记_page22.html">22</a><a href="建炎以來朝野杂记_page23.html">23</a><a href="建炎以來朝野杂记_page24.html">24</a><a href="建炎以來朝野杂记_page25.html">25</a><span class="current-page">26</span><a href="建炎以來朝野杂记_page27.html">27</a><a href="建炎以來朝野杂记_page28.html">28</a><a href="建炎以來朝野杂记_page29.html">29</a><a href="建炎以來朝野杂记_page30.html">30</a><a href="建炎以來朝野杂记_page31.html">31</a><span>...</span><a href="建炎以來朝野杂记_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
