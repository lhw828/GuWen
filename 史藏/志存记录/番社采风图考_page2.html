<!DOCTYPE html>
<html>
<head>
    <meta charset="UTF-8">
    <title>番社采风图考 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>番社采风图考 - 第 2 页/共 6 页</h1>
    <div class="content">　　文身
　　古传文身以避蛟龙之害，勾吴已然。台番以针刺肤，渍以墨汁，使肤完皮合，遍体青纹，有如花草锦绣及台阁之状。第刺时殊痛楚，亦有伤生者。番俗裸以为饰，社中以此推为雄长，番女以此愿求婚媾，故相尚焉。黄侍御有诗云：『绝岛中华古未通，生来惟闘此身雄。独余一面狰狞外，人鸟楼台刺自工』。仁和郁永河亦有二绝句云：『文身旧俗是雕青，背上盘旋鸟翼形。一变又为文豹鞹，蛇神牛鬼共狰狞』。『胸背斓斑直到腰，争夸错锦胜绞绡。冰肌玉腕都文遍，只有双蛾不解描』。
　　凿齿
　　番俗男女成婚曰「牵手」。彰化以北内山等社，牵手半月后，设酒延诸番亲串到社，新妇以鍼周刺口旁为花草等状，宽五、六分，渍以黑皁，若丈夫须髯然；盖欲以别室女也。又男女各折去上齿二以相遗，取痛痒相关之意。裸人丛笑篇有云：『短布无长缝，尚元戒施缟。桶裙本陋制，不异蛮犵狫。狫蛮凿齿丧其亲，尔蛮凿齿媾其姻，杂俗殊风仁不仁（南海犵蛮，幅布围下体，不施襞积，号曰「桶裙」；台番似之。又犵狫亲死，凿齿以赠永诀；番结婚凿二齿以定终身）』！
　　戏球
　　番以藤丝编制为球，大如瓜、轻如绵，画以五彩。每风日清朗，会社众为蹋踘之戏。先以手送于空中，众番各执长竿以尖托之；落而复起，如弄丸戏弹。以失坠者为负，罚以酒。男女堵观，以为欢娱。张侍御有诗云：『藤球掷罢舞秋千，世外嬉怡别有天。月几回圆禾几熟？岁时频换不知年』。
　　鼻箫
　　截竹为管，窍四孔，长可尺二寸。通小孔于竹节之首，按于鼻横吹之，高下清浊中节度；盖亦可諡为洞箫也。麻达夜间吹行社中，番女闻而悦之，引与同处。裸人丛笑篇有云：『管承鼻息扬箫音，筠亚齿隙调琴心。女儿别居椰子林，雄鸣雌和终凡禽（女长，构屋独居，以鼻箫、口琴男女互相调和，久而意谐，乃告诸父母）。不顾耶娘回面哭，生男赘妇老而独（俗以婿为嗣，置所生不问）。但知生女耀门楣，高者为山下者谷。猫女腻新相闘妍（女多以猫名，幼曰「腻新」），醉歌跳舞惊鸿翩。酋长朝来易版籍，东家麻达西家仙（未婚名「麻达」，供力役；既婚名「仙」，纳饷税）』。范侍御有诗云：『裹发殷勤愿执鞭（麻达争执舆夫之役），服劳吾意亦欣然。怪他麻达风骚甚，学得吹箫便是仙』。余亦有诗云：『鼻箫清响遏行云，有女东墙侧耳闻。何必焦桐传密意，数声吹出卓文君』。
　　闘走
　　番俗从幼学走，以轻捷较胜负。练习既久，及长，一日能驰三百余里，虽快马不能及。秋淋泥泞，水潦既降，星夜递公牍，能速达。臂带铁钏、手执铜瓦，走则以瓦扣钏，声如鸣钟；一步一击，不疾不徐，远闻数里焉。张侍御有诗云：『竞夸麻达好腰围，健足凌空捷似飞。萨豉铿锵声近远，轻尘一道走差归（麻达走递公文，插雉尾于首。手背系萨豉宜，以铁为之，状如卷荷，长三寸许。展足闘走，脚掌去地尺余，扑及其臀，沙起风飞；手镯与萨豉宜相击，丁当远闻，瞬息数十里。见郡志）』。
　　射鱼
　　社番颇精于射，又善用镖枪。上镞两刃，杆长四尺余。十余步取物如携。尝集社众，操镖挟矢，循水畔窥游鱼噞呴浮沫或扬鬐曳尾，辄射之，应手而得，无虚发，便生噉之；腌渍，则反取微臭者以为佳。
　　种芋
　　内山生番不知稼穑，惟于山间石罅刳土种芋苗。熟则刨地为坑，架柴于下，铺以生芋，上覆土为窍，火燃即掩其窍。数日取出，芋半焦熟，以为常食；行则挈以为粮。孙元衡有诗云：『自有蛮儿能汉语，谁言冠冕不相宜。叱牛带雨晚来急，解得沙田种芋时』。
　　斫木
　　台地初辟，人民稀少，材木不须远取。近生齿日繁，不得不深入内山；生番为梗，屡遭剸杀。必呼群结队同往，或馈纳于土目、通事，方往采无患。
　　抽藤
　　台山产藤，粗如绳，长数十丈。人蹟不到、深林蓊翳之区，滋蔓芃茸，沿盘涧谷间。生番往往匿其中，剸刃杀人，故最难取。缘资用广而取利大，番汉贪之，虽冒险亦无畏焉。
　　猎禽
　　台地未入版图以前，番惟以射猎为生，名曰「出草」；至今尚沿其俗。十龄以上，即令演弓矢；练习既熟，三、四十步外取的必中。当春深草茂，则邀集社众，各持器械带猎犬逐之，呼噪四面围猎，得鹿则刺喉吮其血，或禽兔生啖之；腌其脏腹，令生蛆，名曰「肉笋」，以为美馔。其皮则以易汉人盐米烟布等物。
　　服牛
　　台郡内山深筱密箐中产野牛。番会社众，以长竿系绳为圈，合围束其颈。牛曳绳怒奔，则纵其所往，伺其力尽，绳势稍缓，徐徐收系于木；饿之，渐进草食。俟驯习，然后服而用之。
　　完饷
　　番社赋饷本轻；乾隆二年特恩，再减从前三分之一。每届征期，通事传齐各番令完，一呼立应，输将恐后。或贫，携他物交通事折准代纳，不敢逋欠。夏侍御有诗云：『八社丁徭力渐纾，闺中饷税蚤捐除（向例，凤山八社番妇，征米每口一石；雍正四年，蠲豁）。只今宵昼辛勤处，谨护官家十万储』。
　　公廨
　　番社前盖茅亭一座，进则馆舍三间，名曰「公廨」，土目、通事会议决断之所。日夜拨番夫二人守候。凡輶车经过、停骖信宿及一切公文往来，拨遣飞递，不违晷刻，无旷风雨；趋劝供役，踊跃恐后。余有诗云：『蜂腰鼓腹步徐徐，且喜今朝食有鱼（凡长吏因公远出，番为肩舆，犒以酒食，则欢欣鼓舞）。意气扬扬告猫女（番女多以「猫」名）：「适才亲御使臣车」』。
　　采实
　　槟榔高数丈，花细；实如青果，在叶下干上，攒簇星布。椰树干叶亦似之，但其实大如瓜，中有瓤，味香，白如雪、脆如梨，其液如酒，切片和槟榔啖之。六、七月熟，可采，番人腾越而上，扳援蹻捷，名曰「猱采」。
　　会饮
　　农事既毕，各番互相邀饮；必令酒多，不拘肴核。男女杂坐讙呼；其最相亲爱者，亚肩并唇，取酒从上泻下，双入于口，倾流满地，以为快乐。若汉人阑入，便拉同饮，不醉不止。黄侍御有诗云：『厤书不识岁时增，月几回圆稻一登。邻社招邀同报赛，竹杯席地俗相仍』。
　　番戏
　　番俗成婚后三日，会诸亲饮宴。各妇女艳妆赴集，以手相挽而相对，举身摆荡，以足下轩轾应之，循环不断，为两匝圆井形；引声高唱，互相答和，摇头闭目，备极媚态。此晋女子连袂踏歌意也；虽非子夜、懊侬等曲，亦有词调自抒其天籁耳。黄侍御有诗云：『男冠毛羽女■〈髟上监下〉鬖，衣极鲜华酒极酣。一度齐咻金一扣，不知歌曲但喃喃』。诸罗令周钟瑄有诗五首云：『蛮姬两两斗新妆，蹀■〈薛〉花阴学舞娘。珍重一天明月夜，春来底事为人忙』？『不抡檀板不吹笙，一点钲声一队行。气味何如初中酒，山花翠羽鬓边横』。『联翩把袖自歌呼，别样风流绝世无。番调可知输白雪，也应不似泼寒胡』。『野气森森欲曙天，维摩新病未成眠。空余无限罗伽女，乱把天花散舞筵』。『一曲蛮歌酒一卮，使君那惜醉淋漓。但令风物关王会，我欲从今学画师』。范侍御亦有五绝句云：『连臂相看笑踏歌，陈词道是感恩多（词多感皇恩语）。剧怜不似弓鞋影，一曲春风奈若何』。『妙相天魔学舞成，垂肩璎珞太憨生。分明即是西番曲，齐唱多罗作梵声』。『衣冠渐已学唐人（番谓汉人曰「唐」），妇女红衫一色新。金鼓齐鸣双举手，浅斟低唱又三巡』。『不须戛玉更敲金，声韵幽扬夜漏沈。自是天民歌帝力，儿家知识本无心』。『岛上方言语意深，依然天籁有清音。须知声教通重译，倾尽尊亲万国心』。余亦有五绝句云：『番歌歌罢共鸣金，舞翠翻红烛影沈。道是天家恩至渥，赓扬不尽野人心』。『大唐礼教久蒸薰，既着长衫且着裙。莫道穷荒少知识，讴歌无语不尊君』。『歌声虽未绕梁沈，亦自悠扬载好音。不解喃喃度何曲，惟于含笑验欢心』。『竞喜村醪进玉卮，番娘沈醉踏歌迟。相将联臂红灯下，想见天魔夜舞时』。『清歌宛转烛花前，舞袖翩跹共比肩。我正惭无宣化术，见渠欢忭亦欣然』。
　　渡溪
　　台地南北大溪数十，宽广无梁；经冬浅涸可徒涉，夏秋水泛，汹涌湍激。土目、通事有事经涉，乘竹筏，令番浮水绕筏扳援而行。更有虎尾溪，其沙陷人足，人误践之则溺，必令番试探，插标以示行人。参将阮蔡文诗云：『蓬山万壑争流潝，溪石团团马蹄絷。大者如鼓小如拳，溪面谁填递疏密。水挟沙流石动移，大石小石荡摩涩。海风横刮入溪寒，故纵溪流作郁■〈山垒〉。水方没胫已难行，水至拦腰命呼吸。夏秋之间势益狂，弥漫五里无从测。往来溺此不知谁，征魂夜夜溪旁泣。山崩岩壑深复深，此中定有蛟龙蛰』。
　　游车
　　番无年岁，不辨四时，以刺桐花开为一度。每当花红草绿之时，整洁牛车；番女梳洗，盛妆饰，登车往邻社游观，麻达执鞭为之驱。途中亲戚相遇，掷果为戏。若行人有目送之而称其艳冶者，则男女均悦以为快。
　　艋舺（一作莽甲，一作莽葛）
　　彰化水沙连社，背山环水，水广数里，深不可测。社出苦茗，性极寒。汉人以货到社交易，番以独木凿其中为舟渡之，名曰「艋舺」；然非本社番不能使也。郁永河有诗云：『莽葛元来是小舠，刳将独木似浮瓢。月明海澨歌如沸，知是番儿夜弄潮』。
　　秋千
　　番女有缈绵氏之戏，即秋千也；以缈为飞，以绵氏为天意，以为飞天耳。每风和景明，招邀同伴，椎髻盘花，靓妆丽服，以银钱、珊珠贯肩背，条脱缠腕，累累相比，欢呼游戏。台人有『云霭碧梧飞彩凤，花移丹桂下姮娥』之句咏其事。
　　浴川
　　彰化以北，番妇日往溪潭盥頮沐浴，女伴牵呼，拍浮蹀躞，谑浪相嬲；虽番汉聚观，无所怖忌。台人有『浪映桃腮花片落，波摇粉臂玉鱼游』之句。郁永河有诗云：『覆额齐肩绕乱莎，不分男女似头陀。晚来女伴临溪浴，一队鸬鹚漾绿波』。
　　淘金
　　鸡笼毛少翁等社，深涧沙中产金，其色高下不一。社番健壮者没水淘取，止一掬便起，不能瞬留；盖其水极寒也。或云：久停则雷迅发，出水即向火始无恙。
　　藤桥
　　诸罗有内游八社，其第五社曰「藤桥」。高山对峙，中夹大溪，深数千仞；番剖大藤为经系于两麓大木上，以小藤为纬横织如梁，翼以扶阑，行则摇曳如欲坠然。过者股栗目眩，不敢俯睇；番以头顶物，往来如飞。
　　鸡距
　　内山有社名曰「嘟嘓」，其番翦发、突睛、大耳，状甚恶；足指如鸡爪，上树如狷猕，善射好杀。番境补遗云：『鸡距番，足趾楂■〈木丫〉，食息皆在树间，非种植不下平地。常深夜独出，至海滨取水；遇土番，往往窃其首去。土番亦追杀不遗余力，盖其足趾楂■〈木丫〉不利平地，多为土番追及。既登树，则穿林度棘，不可复制矣。其巢与鸡笼山相近，无路可通；土人扳藤上下，与之交易，一月一次，虽生番亦慑焉。惟惧炮火，闻声即跳遁』。
　　让路
　　台番涵濡德化，亦有礼让之风。卑幼遇尊长，却步道旁，背面而立；俟其过，始随行。若驾车，则远引以避。如遇同辈，亦停车通问，相让而行；不可以蛮俗鄙之也。
　　巡社
　　社番南弱于北。南路内山邦尉、墩笼等社凶番常出杀掠，通事忧之，常求北社每年二次差目番二人名曰「出海」，带器械番众至南社谕令不得肆恶；违则剿之。盖南社被北社虔刘苦毒，故闻之奉令惟谨也。
　　跋
　　台湾自康熙甲子（二十三年）归化后，志述孔多；若季蓉洲台湾杂纪、林芝嵋台湾纪略、黄玉圃台海使槎录、朱幼芝海东札记，土风物产，搜罗略备矣。兹则专载南北诸番社事，殊形异相，令人耳目一新。惜其图久佚，不克并录为快耳。
　　丁卯（嘉庆十二年）上巳日，震泽杨复吉识。
　　●六十七两采风图合卷
　　了望
　　渡溪
　　舂米
　　耕种
　　捕鹿
　　刈禾
　　种芋
　　布床
　　乘屋
　　糖廍
　　甘蔗
　　织布
　　迎妇
　　刺竹
　　青竹搮
　　蜥蜴
　　椰子
　　红花
　　番仔秫
　　小米
　　柑子蜜
　　西瓜
　　荔支
　　番蒜
　　杨桃
　　茄子
　　芽蕉
　　槺榔子
　　释迦果
　　波罗蜜
　　槟榔
　　金瓜茄
　　倒挂鸟
　　浮桑花
　　鱼子兰
　　桂花
　　刺桐花
　　龙眼
　　番薯
　　香员
　　葫芦
　　湾豆
　　番柿
　　黄瓜
</div>
    <div class="pagination">
<a href="番社采风图考.html">上一页</a><a href="番社采风图考.html">1</a><span class="current-page">2</span><a href="番社采风图考_page3.html">3</a><a href="番社采风图考_page4.html">4</a><a href="番社采风图考_page5.html">5</a><a href="番社采风图考_page6.html">6</a><a href="番社采风图考_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
