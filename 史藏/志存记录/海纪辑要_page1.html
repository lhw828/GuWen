<!DOCTYPE html>
<html>
<head>
    <meta charset="UTF-8">
    <title>海纪辑要 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海纪辑要 - 第 1 页/共 3 页</h1>
    <div class="content">《海纪辑要》　　（明清）夏琳 撰  

●海纪辑要卷一
　　泉南夏琳元斌纂乙酉、隆武元年夏、闰六月，唐王聿键即皇帝位于福州。
　　初，唐王统兵勤王，以擅离南阳，锢禁狱。及弘光立，赦出，而南都破；靖鲁伯郑鸿逵遇于嘉兴，语合，遂奉以入闽，与其兄南安伯芝龙谋立之，于闰六月十五日即位。福州为天兴府、布政司为大内，改元隆武。
　　晋南安伯郑芝龙平国公、靖鲁伯郑鸿逵定国公。
　　芝龙字飞黄，南安石井人。兄弟四：长芝龙，次芝虎，三鸿逵，四芝豹。芝龙起家海上，崇祯戊辰归诚。以平海寇功，累迁至南澳总兵。甲申之变，弘光主即位南京，封南安伯。至是，以翊立功，晋芝龙平国公、鸿逵定国公、芝豹澄济伯。
　　召见平国公郑芝龙子成功，赐姓朱，封忠孝伯。
　　成功原名森，字大木；以天启甲子年七月十五日生于日本。诞时万火齐明，风仪秀整。七岁取回，俶傥有大志。年十五，补南安弟子员；试高等，食饩。赴省试，有金陵术士相之，惊曰：『君非科甲中人，殆王侯相也』！时方锐志场屋，不以为然。及隆武立，召见；奇其状貌，封忠孝伯；抚其背曰：『惜无一女配卿，卿当尽忠吾家，无相忘也』！因赐姓朱、改名成功。自是，中外称国姓云。
　　封平国公部将洪旭为忠振伯、张进忠匡伯、林习山忠定伯、陈辉忠靖伯。
　　寻封施天福为武毅伯（芝龙部将）、陈豹忠勇侯、林察辅明侯（鸿逵部将）。
　　以郑鸿逵为大元帅，出浙东；郑彩为副元帅，出江西。
　　二将既出关，疏言饷缺，逗遛不前。
　　丙戌、二年春、正月，以忠孝伯成功为御营都督，赐尚方剑，仪同驸马；寻命佩招讨大将军印，镇仙霞关。
　　时军国重事皆取决于芝龙；帝积不能平，常独居愁叹。成功进见，奏曰：『陛下郁郁不乐，得无以臣父有异志耶！臣受国厚恩，义无反顾，誓当以死报陛下』！帝嘉叹，故有是命。秋、八月，郑芝龙密撤回仙霞兵，纵清师入闽。
　　芝龙以拥立非其本意，日与文臣忤。又度清朝神武，必不能偏安一隅，有叛意；密遣人通清内院洪承畴、御史黄熙胤。至是，闻鲁监国杭州失守，乃称缺饷，檄守将施天福等回。
　　忠孝伯成功兵溃于仙霞关。
　　芝龙闻清师将至，密遣亲吏到清帅军前送降款；且授意于成功，令引兵还。亲吏先密到清帅纳款，清帅诘之曰：『吾兵未临境，而先献降书，岂非诈耶』？命缚出斩之；亲吏呼冤，乃遣之回。至仙霞，入见成功，将以此告；语未发，成功曰：『归语太师，速发饷济师！吾妻妾簪珥，皆脱以供军需』。因引入卧内，见夫人等皆布裙竹钗；噤不敢发一语。既出，语所私曰：『向若道及纳款事，吾头已断矣』！因疾回，见芝龙，备述前事；芝龙曰：『痴儿固执乃尔，吾不发粮，彼能枵腹出战哉』！成功屡请，皆不报。关兵无粮，遂逃散；成功不得已引还。至延平，登城周视，叹息而回。秋、九月，帝下诏亲征。师次延平，清兵猝至；帝出奔，殂于将乐。
　　初，帝决意亲征；于南台祭江，忽风雨骤至，旗帜尽拔，不能成礼。成功跪榻前，泣奏曰：『臣父已有异志，陛下当善自为计』！因伏地呜咽。帝掩袂挥泪，命之起；遂向延平。将幸赣，清兵猝至，迫城；帝仓皇出奔将乐，清兵追及，遂遇害（或云投井死、或云死于乱军）。
　　清贝勒王入闽，郑芝龙退保安平镇，寻降；忠孝伯成功遁入海。
　　清兵至泉州，芝龙退保安平，军容甚盛；以洪、黄之信未通，未敢迎师。贝勒以书招之，其略曰：『吾所以重将军者，正以将军能立唐藩也。人臣事主，苟有可为，必竭其力；力不胜天，则投明而事，乘时建不世之功，此豪杰事也。若将军不辅立，吾何用将军哉！且两广未平，今铸闽粤总督印以相待』！芝龙得书大喜，成功力谏不听，遂降。十一月，将往福州见贝勒，成功又泣谏；知不可挽，乃遁入海。芝龙至福州，贝勒置酒，甚懽；忽夜半挟之北去，从者皆不得见。丁亥、永历元年永明王由榔即皇帝位于肇庆。
　　王为神宗之孙、桂王之子，初封衡阳，以寇乱徙梧州。会桂王薨，两广总督丁魁楚与广西巡抚瞿式耜拥立之；改元永历，以肇庆府署为行宫。
　　明忠孝伯招讨大将军成功起兵。
　　初，芝龙既归清，谕成功速降；成功泣曰：『父教子忠，不闻以贰』！即逸去。及芝龙北去，乃与所厚数十人举义，收兵南澳。时年二十四，文移称「招讨大将军罪臣国姓」。既闻永历即位，遣人间道上表，尊奉正朔。
　　大将军成功屯兵于鼓浪屿。
　　时厦门先为建国公郑彩及弟定远侯郑联所据。赐姓自南澳回，旧众稍集，乃移屯鼓浪屿。以洪政、陈辉为左右先锋，杨才、张进为亲丁镇，郭泰（或作郭新）、余宽为左右镇，林习山为楼船镇，进攻海澄。清援兵至，洪政中流矢死，乃引还。秋、八月，大将军会定国公鸿逵攻泉州。
　　鸿逵自芝龙归清，尚拥兵甲。至是，赐姓与合攻泉州，败清提督赵国祚于桃花山，追至城下。九月三日攻城，军声大振；清漳州副将王进率兵来援，围解。戊子、二年永历在桂林。春、闰三月，大将军攻同安，克之；以叶翼云知县事。
　　赐姓引兵取同安，战于店头山，清兵溃；追至城下，守将廉郎、知县张效龄弃城遁。赐姓入据之，以叶翼云知县事（翼云，厦门人，庚辰进士，由吴江知县擢吏部主事）。秋、八月，清兵破同安，知县叶翼云、教谕陈鼎、守将丘晋、林壮猷皆死之；屠其城。
　　泉州之围，自冬徂春；郡邑戒严，所在蜂起。七月十三日，清部堂陈锦援师至。八月，遂陷同安；丘晋、林壮猷战没，翼云及鼎死之。屠戮无遗，凡五万余人。先是，有「同安血流沟」之谶；至是，果验。是岁大饥，斗米千钱。己丑、三年永历在肇庆。春、三月，大将军攻漳浦，克之。
　　自同安败后，赐姓往铜山募兵，命柯宸枢、黄廷等攻漳浦，守将王起俸降；遂由云霄抵诏安，移屯分水关，令黄廷、柯宸枢守盘陀岭。
　　清兵攻盘陀，中冲镇柯宸枢死之。
　　清漳镇王邦俊与副将王之刚合兵来攻，廷不战而遁；宸枢分兵拒战，众寡不敌，与其弟军宸梅俱战死。赐姓哀悼，厚恤其家，建祠祀之。秋、七月，永历遣使晋招讨大将军忠孝伯成功为延平公。冬、十一月，大将军徇潮州。
　　是年，全粤俱奉永历正朔，土寇随在窃据。守潮者，永历新泰侯郝尚久也；自鸿逵据潮之揭阳，两家各相疑忌。初，潮人黄海如、陈斌为巨寇，来归；至是，导赐姓入潮，遂入南阳。分兵剿许隆、杨广诸贼及达濠、新墟等寨，悉平之（是时尚久已有贰心，故与鸿逵两相猜疑）。命太子太师郑香守石尾城。
　　有众数千。后为清兵所破，二子郑广、郑海死焉。庚寅、四年永历在肇庆。春、正月，大将军入潮阳。
　　赐姓引兵将至潮阳，知县常翼风以城降；令洪旭驻镇其地。六月，攻潮州，不克。
　　遣甘辉杀贼黄亮釆，复败广东合提督军于潮阳。秋、八月，大将军旋师厦门，并定远侯郑联军。
　　时金、厦两岛尚为建国公郑彩、定远侯郑联所据，肆虐不道，民不堪命；其将章云飞尤横。赐姓乃与陈豹等议曰：『两岛本吾家土地，彼兄弟虎踞横行，大不堪』！乃严部署，自揭阳回军，于中秋夜抵厦门。联方醉万石岩，报至，不得通；诘朝出见赐姓舟中，交拜甚欢。赐姓笑曰：『兄能以一军相假乎』？联未及对，诸执锐者前矣；唯唯惟命。于是麾军过船，联众皆降，海上军悉属焉。惟彩率所部遁去；飘泊数载，赐姓招之还，以病卒于家。冬、十一月，大将军南下，命郑芝鹏镇守厦门。
　　赐姓至潮阳，提塘黄文自行在来，称有旨征赐姓率兵入援。永历在南宁。招讨大将军延平公成功起兵勤王。
　　时清平南王尚可喜、靖南王耿继茂率满骑数万攻复广州，西宁王李定国望赐姓入援甚切。闰十一月，赐姓率各镇官兵南下勤王；十二月，抵揭阳。辛卯、五年春、正月，大将军成功率勤王兵至南澳。
　　施琅进曰：『勤王固臣子职分；但琅昨得一梦，甚不利。乞复细思』！赐姓默然，令将琅所佩左先锋印及兵将委副将苏茂管辖，命琅同定国公鸿逵回厦门助芝鹏固守；赐姓率师南下。二月，至白沙湖，飓风大作，船几覆。三月，至大星所，杀退惠州援兵；攻其城，下之。二月，清巡抚张学圣会提督马得功袭厦门，文渊阁大学士吏部尚书曾樱死之。
　　赐姓南下，舟次平海卫；学圣、得功乘虚来袭。时鸿逵弃揭阳回师未至，芝鹏不能守；得功先遣数十骑渡五通登岸，兵民望见，皆溃。时阁部曾樱在城中，或邀之遁；樱曰：『此一块清净土，正吾死所，岂复泛海求活耶』！遂自经；时为二月三十日。门人阮旻锡、陈泰冒险出其尸，乡绅王忠孝殓之，殡于金门。奏闻永历行在，追赠光禄大夫上柱国太师，谥文忠，赐祭刼；荫一子中书科舍人、一子锦衣卫，世袭。夏、四月，大将军旋师复厦门，承制诛郑芝鹏。
　　先是，马得功既入岛，张学圣及兴泉道黄澍于三月初一至；见厦门孤悬海外，汪洋万顷，愕然曰：『此绝地也！若有缓急，援兵岂能飞渡耶』？即先引回。不数日，鸿逵至，截港围攻。得功欲退，不得渡，窘甚；谓鸿逵曰：『公等家口皆在安平，脱得功不出，恐不利公家』！鸿逵患之，且不虞赐姓之猝至也，纵其归。四月初一，赐姓旋师，得功已渡海二日矣。赐姓大悔恨，按芝鹏失守罪，请尚方剑斩以徇；诸将股栗，兵势复振，凡六万余人。鸿逵退泊白沙，筑寨居之。左先锋施琅得罪逃归清。琅，晋汪人。其事赐姓也，年最少，知兵善战；自楼橹、阵伍、旗帜之法，皆琅启之。前在南澳兵付苏茂代将，意回日必复任。赐姓既不与，遂请为僧；扬姓令再募兵，许授前锋镇。偶有亲丁曾德逃于赐姓营，琅擒治之，赐姓驰令勿杀，琅竟杀之；赐姓大怒，捕琅并逮其家属。琅乘间逸去，密渡安平，依郑芝豹；赐姓收其父大宣并其弟援剿左镇施显，杀之。五月，大将军入南溪。
　　赐姓自回厦门，申严纪律，军声大振。率众入漳之南溪，漳镇王邦俊迎战，大破之；复败之于漳浦，降其将卒数百人，漳州戒严。冬、十一月，大将军败清提督杨名高于小盈岭。
　　名高自福州率步骑援漳，赐姓迎战小盈岭；名高大败，仅以身免。乘胜徇漳浦，守将陈尧策以城降。前定西侯张名振、平夷侯周崔之等来归。
　　名振、崔之，鲁监国之别将。至是，与英义伯阮骏等自舟山来归，俱授为水师镇。壬辰、六年春、正月，大将军攻海澄；清守将郝文兴以城降。
　　赐姓引兵向海澄。是日，潮乍涨，舟达城垣，守将郝文兴降；以举人黄维孑、冯澄世先后知县事。三月，大将军大败清总督陈锦于江东桥；乘胜拔长泰，漳州属邑俱下。
　　赐姓遣中提督甘辉攻长泰，遇清副将王进（号老虎）于北溪。两人俱雄健著名，久念一决雌雄；乃奋戈傅矢，两马相当。自巳至午，纵横跌荡，观者竦踊。既而两家兵至，乃解。进入长泰，辉日夜攻，弗克。清总督陈锦来援，赐姓简精锐逆战于江东桥北。锦狃先年同安之捷，颇轻敌；全军俱覆，奔回泉州。乘胜攻长泰，拔之；王进独以数十骑遁入漳州城，属邑俱下。夏、四月，大将军攻漳州。
　　赐姓引兵围漳州。五月，清浙镇马逢知（原名进宝）率兵来援，纵其入城；引兵出战，连败之，遂婴城固守不出。赐姓累攻不下，乃壅镇门之水以灌之，堤坏不浸；复列栅围之。城中食尽，人相食，枕藉死者七十余万人。秋、七月，清库成栋弑其主总督部院陈锦来归，诛之。
　　锦军于凤尾山，惭于江东之败，号令峻刻；为其仆库成栋所刺，持首来归。赐姓叹曰：『仆隶之人而戕其主，是大逆也；大逆何以劝后』！命斩以徇。成栋呼曰：『陈锦暴戾不仁，众心已离；宽我一死，必有望风续至者，八闽可不劳而定也』。众咸为之请；赐姓曰『得八闽者，一时之私利也；诛叛逆者，万世之公义也。吾终不忍以一时之私利而废万世之公义』！命亟斩之。冬、十月，战于古县，败绩；解漳州围，退守海澄。
　　漳州久围，中外隔绝。清固山金砺来援；时赐姓久顿坚城，师老粮匮，退屯古县；迎战累败，收兵退保海澄。永历在安隆。
　　是时，封李定国为西宁王；败清定南王孔有德于桂林、敬谨王尼堪于衡州。癸巳、七年春、正月，大将军遣定西侯张名振率水师恢复浙直州县。夏、五月，清固山金砺攻海澄，大将军亲督兵击却之。
　　金砺既解漳围，悉满、汉精锐进攻海澄。城坏百余丈，赐姓亲立雉堞防御；张盖而坐，与诸将饮敌楼。清兵望见，矢炮雨集；赐姓益治军，指挥自若。方易坐，而原座为炮击碎；赐姓大呼曰：『天佑孤臣，诸将无虞也』！众各奋气十倍。清师临城，蜂拥而上；有厮养卒郑仁举巨斧以砍，众从之，登者悉坠，积尸填壕。甘辉复率兵截击，擒斩无遗；固山宵遁。是役也，论功行赏，以忠孝伯印授甘辉，辉不敢受；召郑仁，拜都督。乃更筑短城，而澄守益固。永历遣兵部主事万年英齎敕晋成功漳国公，封延平王；成功表辞。
　　成功既破固山金砺，遣监督池士绅以蜡表奏永历行在，并叙破提督杨名高及歼总督陈锦之功。永历乃命年英齎敕晋成功漳国公，封延平王；成功拜表辞让，请甘辉、黄廷等各镇封爵。秋、九月，大将军率师南下剿鸥汀贝；寻引还。
　　清兵攻潮州，郝尚久乞援；遣陈六御先率兵救之，尚久不敢纳。潮破，尚久自焚死。赐姓寻破鸥汀贝土贼而还。初，鸥汀贝恃其土城险固，聚众剽掠，海上商船多被擒截；抽肠刳腹，惨酷非常。至是，攻破之，屠其城，丁壮无遗。甲午、八年春、二月，清遣官来议抚，以海澄公印封大将军；弗受。
　　初，芝龙在京密令李德回劝赐姓就抚，阳许之；清遂封芝龙为同安侯、芝豹左都督，遣郑、贾二官齎诏及海澄公印敕授赐姓，且封鸿逵奉化伯。赐姓不受。十月，再遣内院学士叶成格、理藩院阿山及郑度（芝龙少子）齎敕至，许以漳、泉、惠、潮四府安插兵众；赐姓坚执不从。李德泣请曰：『将军弗听，恐太师（即芝龙）祸且不测』！赐姓戚然久之；谓曰：『非不知清朝待我厚，但我受明室厚恩，义不可屈』。因泣；挥之去。叶、阿回奏，清朝怒置芝龙于高墙、戍芝豹宁古塔。冬、十月，大将军成功遣兵勤王。
　　遣辅明侯林察、闽安侯周瑞督水师，戎旗镇王秀奇、左先锋苏茂督陆师，率官兵战舰百余艘南下勤王。差效用官林浚奉勤王表诣永历行在，并持书会西宁王李定国。十二月，大将军复漳州。
　　十二月晦日，赐姓自厦门入海澄。夜严部署，四鼓直抵漳州；入其城，兵不血刃。于是，守将卜世用、魏标等及知府房星灿、知县周琼皆降；十县俱下。泉州属邑望风而溃，独泉帅韩尚亮固守泉州不下。乙未、九年春、二月，招讨大将军延平王成功承制设六官。
　　初，赐姓以永历行在遥隔，军前所委任文武职衔一时不及奏闻，永历许其便宜委用：武职许委至一品、文衔许设六部主事。赐姓复疏请，以主事七品衔卑，难以弹压；永历乃赐诏许其军前所设六部主事秩比行在侍郎、都事秩比郎中、都吏秩比员外。于是设六官：以潘赓钟（壬午举人）为吏官、洪旭为户官、陈宝钥为礼官、张光启为兵官、程璠为刑官、冯澄世为工官，设协理各一员、左右都事各二员。以常寿宁为察言司，邓会、张一彬为正副审理（宝钥、澄世，俱丙戌举人）。设储贤馆。
　　以前所试诸生洪初辟、杨芳、吕弼、林复明、阮旻锡等充之。先是，永历开科粤西，诸生愿赴科举者，赐姓皆给花红、路费遣之。岛上衣冠济济，犹有升平气象。
　　设育胄馆。
　　以死事诸将及侯伯子弟柯平、林维荣等充之。
　　改中左所为思明州。
　　中左所，即厦门城。至是，改称思明州；以薛联桂、邓会先后知州事。
　　奉鲁王居金门。
　　时监国鲁王及宁靖王诸宗室避难至厦门，赐姓皆礼赡优给，奉之居金门。
　　给避难缙绅卢若腾、王忠孝、辜朝荐、徐孚远等银币。
　　时缙绅避难入岛者甚众，赐姓皆优赡之；岁有常给，待以客礼，军国大事时辄咨之，皆称为老先生而不名。若卢、王、辜、徐及沈佺期、郭贞一、纪许国诸公，尤所尊敬者。
　　诛饷镇黄恺。
　　赐姓自兴名以来，军律严明，禁止淫掠；犯者立斩。破城之日，诸军虽争取财物，遇妇人在室，则却退不敢入，远近称为三代之师。以饷馈不足，命恺为饷镇，供给军需。恺克剥不堪，怨声载道；赐姓怒，收斩之。
　　夏、五月，总督勤王师林察、周瑞、王秀奇、苏茂等无功引还；大将军怒，贬责有差。
　　察等回军，称西宁王李定国战败退入梧州，应援不及；赐姓大怒，将斩之。以其夙着战功，各降黜、捆责有差。因致书于李定国，其略曰：『敝员以台命至，知老台台内急君父之忧，外切仇雠之痛；某恨不能征帆倏忽直指珠江，同挈故土，以迎乘舆。讵意船师未到，而大军已先班回！胜负兵家之常，不足深忧；但敝船逗遛，既不能先期会师，又不能奋图后援，使某实与有罪焉。已将水陆各将领审定功罪，重行捆责；乃念其有功，不然已正法矣。今援粤之精锐已悉来闽，且檄全粤水陆与某争衡，则粤东势必空虚；乘机袭取，正其时也。幸迅旆入粤直取，某处定有摧枯拉朽之势！从此长驱破竹』。遣忠振伯洪旭、北镇陈六御督师北征。
　　六御等扬帆进取舟山，守将巴臣兴降，以六御守其地；旭等攻温、台等处，台州镇马信、宁波镇张弘德出降，空其城而归。六月，毁安平镇。
　　安平距泉郡六十里，芝龙置第其中；洋船直通城外，人烟繁华胜于郡城。至是，闻清贝子王统兵将至，乃堕其城；并毁漳州及惠安、南安、同安三邑，敛兵回厦。秋、七月，遣中提督甘辉、右提督王秀奇统兵北上。
　　以辉为正总督、秀奇副之；率二十余镇往北，与忠振伯洪旭、总制陈六御相机进攻。遣前提督黄廷、后提督万礼统兵南下。
　　以廷为正总督、礼副之；率二十余镇南下。八月，廷等攻揭阳，清潮镇刘伯禄来援，连破走之；忠勇侯陈豹复自南澳率兵来会，遂拔揭阳，并复普宁县。冬、十一月，清定远大将军庶子王入闽；大将军回思明州。
　　庶子王至泉，遣人持谕至厦门招抚，不纳；复易函称书，赐姓答之。令厦门居民搬移过海，官兵眷口搬住金门、镇海等处，空岛以待。丙申、十年春、正月，清平南王尚可喜遣兵攻揭阳，左先锋苏茂败绩。
　　可喜拨骑兵同潮镇刘伯禄来复揭阳，茂率左冲镇黄梧等迎战，大败；清兵追至城下，前提督黄廷出兵接战，乃退。三月，清庶子王遣水师攻两岛，遭风引还。
　　庶子王大集各澳船只，令泉镇韩尚亮督率，出泉州港；赐姓令林顺、陈泽等迎击。忽飓风大作，清船飘散沉坏，收回者不满十舟。由是，不敢渡海。夏、五月，诛左先锋苏茂。
　　茂，原为左先锋施琅副将；琅之逸去，茂实密纵之，因补其职。至是，同前冲镇黄梧丧师于揭阳调还，遂按军法斩之。六月，大将军督师北上；前冲镇黄梧以海澄叛归清，清封梧为海澄公。
　　赐姓将北上，而留储蓄于海澄，以左提督王秀奇统黄梧、苏明等守之；克日解缆。时清贝子王入闽，泉、漳属邑皆下；独澄未复，百计诱降。黄梧以揭阳失利惧诛，遂挟苏明据城叛，降于清；清封为海澄公，命驻漳州。先是，清遣官賫海澄公印欲封赐姓，赐姓弗受；清总督上书曰：『悬此印于国门，彼中岂无内应者』。至是，梧降，即以此爵封之；别调苏明入京，授为哆理机昂邦内大臣。其后，梧献平海策（黄梧当杀可恨）：请发郑氏祖坟、诛求亲党、没五大商及迁界等事；害及五省，人罹其祸。秋、七月，大将军克闽安镇，进逼福州。
　　时清贝子屯重兵在漳，赐姓议率兵北向以缀之。既解缆，忽报黄梧以海澄叛；或劝旋师争之。赐姓曰：『吾欲图大事，海澄何足惜哉』！遂扬帆进攻闽安镇，破之，福州大震；攻之不克，乃城牛心塔，以陈斌等戍之。八月，清师复舟山，总制陈六御、英义伯阮骏死之。
　　浙兵攻舟山，陈、阮率兵迎击；被诱深入，水急收船不回，俱赴海自焚死，余船奔散。清兵遂毁舟山城郭，迁居民。
　　冬、十月，清世子王发兵攻铜山，后冲镇华栋、护卫镇黄元击败之；世子王引兵还福州。
　　华栋，原名金燧第，兴化诸生也；举义，其母尚系府狱，故改名，赐姓以千金赎出之。后栋殁，仍恤其子。
　　协理礼官陈宝钥归清。
　　宝钥常惧得罪；至是，以赐姓在北，遂挈其家人入泉投诚，清以为贵州驿传道。事闻，赐姓以黄开泰（丙戌举人）代为礼官；后亦归清为河南睢陈道。
　　十二月，大将军复罗源、宁德，清世子王遣梅勒阿格襄率兵来援，中提督甘辉击斩之。
　　阿格襄率满将巴都、柯如良等袭辉军，满将见阵整，不逼；格襄恃勇直前，甘辉迎击，挥戈摄其首。是役也，格襄最骁勇，而巴都、柯如良等皆善战；及俱败没，满兵为之夺气。
　　清同安侯郑芝龙遣谢表来劝大将军就抚，弗听。
　　清复遣芝龙命谢表来劝就抚，部院李率泰亦令人说暂退兵以就抚局；赐姓弗听。表等日夜涕泣，谓无可回覆为忧；赐姓因复书于芝龙，其略曰：『谢表賫父亲手谕忽然而至，疑信参半，情能不伤，而势无可如何耳！吾父存亡祸福，儿料之已熟。清待投诚之人，猜忌多端，有始无终，总是「挟」之一字，而儿岂可挟之人乎？自清朝入闽以来，丧许多人马、费许多钱粮，百姓涂炭，赤地千里，已验于往时矣。兹世子倾国来闽，将历三载；殊无奇谋异能，只是补葺破地，淫掠焚杀！一弄兵于白沙，而船兵覆没；再弄兵于铜山，而全军歼灭；闽安为福省门户，遽尔遂破；阿格襄等尽丧，其力量亦可见矣。乃损无数之甲兵、费无稽之钱粮、死亿万之生灵，区区争此数根无用之头发，不特大失策，亦何量之不广也！清朝诚能略其小而计其大，俾地方安插我兵，彼无诈、我无虞，如此则奉清朝之正朔，无非为生民计而为吾父屈也。将兵安插得宜，清朝自无南顾之忧！中左（即厦门）在海外别一天地，儿效巢、许、严光辈优游山林，高尚其志耳。清朝多疑，不便差人再往。儿至此，心已尽而言尤实。伏祈鉴照』！赐姓义不就抚；然父子之情，恒于中夜起立北向，私自哀恸。丁酉、十一年永历在云南。春、三月，定国公郑鸿逵卒于金门。
　　鸿逵自其兄芝龙北去，与赐姓起义兵；同攻泉州，入潮州。辛卯退泊白沙；丙申清兵攻之，不克，移居金门养病。至是卒，年四十五。时赐姓在北，闻之，回思明州。
　　夏、六月，台湾红夷酋长揆一献方物，求通商；许之。
　　揆一遣通事何斌贡外国珍宝，求通商；愿年输饷银五千两、箭坯十万枝、硫黄一千担，赐姓许之。秋、七月，大将军率师北上；命忠振伯洪旭等守思明州。
　　赐姓既北向，八月，进攻黄岩，清守将王戎以城降；乘胜攻台州，清总兵李必、知府齐维蕃、临海知县黎岳詹俱降。九月，下太平、天台，守将俱降。九月，清师复闽安镇。
　　清世子王及总督李率泰合兵破闽安镇，前提督右镇余程战死；护卫前镇陈斌率五百余人守罗星塔，不得出，清遣人招降，尽杀之于南台桥。赐姓弃台州来援，闽安已失，乃引回思明州。冬、十一月，永历遣漳平伯周金汤晋招讨大将军延平王成功潮王。
　　初，永历癸巳遣万年英封赐姓成功为延平王，成功表让，为诸镇请封爵；永历以帛诏封甘辉为崇明伯、黄廷永安伯、万礼建安伯、郝文兴祥符伯、王秀奇庆都伯、张煌言兵部左侍郎、冯澄世太仆卿兼佥都御史，余各封拜有差。至是，复差周金汤及太监刘国柱从海道賫延平王敕印至，晋封潮王；成功谦让不敢当，仍称招讨大将军。
　　前监国科臣徐孚远至自交趾。
　　孚远，字闇公；几社六子之一。避难入岛，奉永历命使安南，为交趾所得；欲要以臣礼见，孚远不屈而还（有「交行摘锦」传于世）。赐姓怒，遂禁商船，不许往交趾贸易。戊戌、十二年春、三月，大将军筑演武亭练兵。
　　亭在厦门院东、澳仔岭之交，赐姓筑以操练军士。以石狮重五百筋为的，力能举者，拨入左右虎卫亲军；皆戴铁面、着铁裙，配斩马大刀，并带弓箭，号曰「铁人」。命左武卫林胜督兵南下攻许龙，破之。
　　许龙为南阳巨寇，出没反覆，负固不服；赐姓命林胜合左右虎卫之兵攻之。师至，港水忽涨，胜等直入，许龙率众遁；获其辎重、船只，焚其巢穴。澄海守将刘进忠等迎降。夏、五月，招讨大将军延平王大举北图江南。
</div>
    <div class="pagination">
<span class="current-page">1</span><a href="海纪辑要_page2.html">2</a><a href="海纪辑要_page3.html">3</a><a href="海纪辑要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
