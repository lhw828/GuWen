<!DOCTYPE html>
<html>
<head>
    <meta charset="UTF-8">
    <title>水东日记 - 第 18 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 18 页/共 55 页</h1>
    <div class="content">
　　朱文公先生考定欧阳文忠公事迹有云：「平心、保州、妖尼三事，公平生学问根原，出处大致，言行本末，皆见于此。独晚年青州论执青苗事，尤足见其刚毅大节，始终一致，既老不衰。而公诸子所次事迹，乃有所避而不敢书，吴克行状亦不载。韩魏公作墓志，乃始见其尝有乞不收息及罢提举等官之奏，与其辞太原有守拙循常之语，神宗实录又不载。志语于附传，至叶涛之重修，乃反着其不俟报可擅止散钱，而有特与放罪之诏。又至近岁，洪景卢作四朝史传，乃直书其以是为王安石所诋，而遂决归老之计。盖此一事，凡更六人之手，而三书阙焉。幸其有肯书者，然犹历三手，越百余年，而后首末得以粗备。然则士之制行不苟合于当时，而有待于后世者，岂不难哉！予居闲好观当世名臣事迹，往往购求名人碑志，故在远者未可知，二三十年来忠邪贪廉之大概，亦稍有闻，而颇厌作者之不得其实十恒八九也。呜呼！诛奸谀于既死，发潜德之幽光，数百年之后，当必有其人，必不止如今日之所见而已也。呜呼唏矣！」

　　○吕忠肃遗诗 

　　元中书左丞平定吕忠肃公思诚，耿恒庵尚书九畴曾祖妣之兄也。其为人，见元史本传。尝见南村辍耕录载其「不敢妄为■〈此上夕下〉子事，只因曾读数行书」一诗。天顺四年，予过南都，饮尚书太平里第，尚书因诵公寄内一诗，其词曰：「自从上马苦思卿，一个穷家两手擎。少米无柴休懊恼，大男小女好看成。恩深夫妇情何极，道合君臣义更明。早晚太平遂归计，连杯共饮话离情。」大抵公之诗情真语切，要亦出元白云。

　　○阮太监修营劳绩 

　　太监阮安，一名阿留，交址人。为人清苦介洁，善谋画，尤长于工作之事。其修营北京城池，九门、两宫、三殿，五府、六部诸司公宇，及治塞杨村驿诸河，皆大着劳绩。工曹诸属，一受成说而已。详见东里文集。晚岁张秋河决，久不治，复承命，行道卒。平生赐予，悉出私帑上之官，不遗一毫，盖中官中之甚不易得者。尝刻营建纪成诗，一时名人显官，无不有作。将传布间，以王振一言而止。振于他役皆有碑，独靳此者，要不可以不矜一善归之，则亦媢嫉之云耳。

　　●水东日记卷十二 

　　商氏先世公谍 
　　宋荐钱时省札缴状 
　　胡石塘送诸生诗序 
　　张伯绪格言 
　　杨文敏碑志等不同 
　　姚铉文粹自序 
　　日记故事 
　　刘贡父诗话 

　　○商氏先世公谍 

　　商状元弘载家藏宋时公牒一纸，内凡朝廷语言，皆朱书。盖其先本西夏人，以献密有功，送浙中，意与今安插来降人相类。所寓，即今所居淳安寥源，族颇繁衍，盖四百年于兹矣。弘载入翰林，予以其同年之长且厚也，携先德卷求题，弘载因出此，得览观焉。当时见有周功叙一跋，在卷后也。

　　○宋荐钱时省札缴状 

　　胡参政拱辰藏其乡先生宋融堂钱时子是周易释传一册十二卷、两汉笔记一册六卷。盖皆不完之书，录其省札书状之详，见宋虽衰季，而其君臣之间，崇儒重道如此，人心所以不能负宋而遽亡也。且以融堂著述之多，去今仅三百年，参政又世儒家，所见止此，良可叹已。虽然，班孟坚艺文志所列，今存者几何？岂独融堂也哉。
　　录白宋省札。「特进左丞相兼枢密使肃国公乔札子：臣輙有奏陈，仰干天听。臣昨任国子司业日，于延见诸生之次，闻严州布衣钱时，山居读书，理学淹贯。尝从故宝谟阁学士杨简游，盖深所推许。今宝章阁待制袁甫昨任徽州，与故太府寺丞郑之悌守严州日，皆尝一再礼聘，莅讲郡庠，远近士子，翕然云集。已而得其讲篇，其于辩析义理，参错事物，发明疑难，有以起人，臣是时心已属之。其后知绍兴府王纲亦尝延讲至郡，臣始属纲求其所著之书，有论语孝经中庸大学四书管见及尚书启蒙、诗学管见、周易释传、两汉笔记、国朝编年等作，益信其学之有所诣。其作两汉笔记，类皆痛汉氏袭秦之弊，而尤反复致意于后世所以不敢望三代之治，又见其学之为有用。臣遂因纲以延其来，与之相见而欵扣之。见其夙负才识，尤通世务，自田里之休戚利病，当世之是非得失，莫不详究而熟知之。靖康间，其大父■〈学，月代子〉值睦寇陆梁，兀朮入浙，纠率扞御，几着奇功，朝廷尝为之立庙封爵。而时亦人物魁岸，慷慨激昂，有乃祖风，不但通诗书守陈言而已。每念此亦奇士，而不使得为世用，私窃惜之。比者伏读国史，至真宗皇帝于禁中壁间见穆修所作诗句，深切叹赏，即问侍臣曰：『有文如此，公卿何以不荐？』则士之遗逸者，固大臣之所当言，亦圣主之所乐闻者也。时尝请漕司文解，比岁已该永免，而场屋竟不足以得之，其志方将玩圣经以自隐。傥今不加收用，使之终老山林，则国家有遗而不举之才，大臣有知而不荐之咎矣。臣愚欲望圣慈且与钱时特补迪功郎，畀以秘阁较勘。仍乞下时本贯严州，取所著书，缮写缴进，上备乙览。如其果有可采，则乞次第录用，庶以究其所蕴，有补斯世。伏候勑旨。贴黄：臣洊有奏闻：臣伏见成忠郎吴如愚堕身右列，早岁两为筦库，寻即隐居，官簿当进，亦不自言，垂三十年矣。虽居都城，而杜门不出，臣欲识之，不可得。多有为臣言其人行醇而介，气直而温，讲道穷经，剩有著述。凡士大夫之仕于朝，与三学之生员，四方之士子，苟有志于问学者，莫不造门质疑，皆充然有得而去。今年踰七十，畧无倦容。臣窃伏思念，辇毂之下，有此佳士，可谓兰蕙众根箫勺羣调者矣。近在目睫，傥不示以旌别，则天下何观焉？臣愚欲望圣慈特与如愚换授从事郎，并充秘阁较勘。如此则陛下一日之间，度越拘挛而得二士，可以劝后学而厉人心，可以抑奔趋而奖廉靖，其于治道，不为无补。取进止。五月十日，三省同奉圣旨：『依右札付秘阁钱较勘。嘉熙二年五月　日押押押。』」
　　录白严州进书缴状。贴黄：「严州恭奉圣旨，取发严州布衣钱时著述书上进事。朝散大夫权知严州军州兼管内劝农事臣万一荐。」「准尚书省札备特进左丞相札子奏陈，严州布衣钱时，山居读书，理学淹贯，特补迪功郎，畀以秘阁较勘。行下严州取所著书缮写缴进，上备御览，三省同奉圣旨，依札付严州。臣除已恭禀缮写钱时所著述书计一百册，开具数目如后，须至上进者。钱时家塾尚书演义三十册，学诗管见三十册，周易释传二十册，四书管见八册，两汉笔记一十二册。右件书一百册，用黄绫装楷，黄罗绢里，夹复五条，象牙牌五面，红茸条系彩画木匣五只，盛贮，镀金铁锁并全。谨具状上进以闻，谨进。嘉熙二年九月　日朝散大夫权知严州军州兼管内劝农事万荐上进。」

　　○胡石塘送诸生诗序 

　　皇帝龙飞御天之三年十有一月，诏天下郡县兴贤者能者，明年行江浙中书省试士钱唐，凡一千二百有奇，九月辛未，列合格名士里寓于书，上丞相府。蒙古、色目五人，欣都举首，江、浙、闽二十八人，朱嵘第九，卢可继第二十一。江西行省试士南昌，饶抃第七。四人者尝授经永康胡长孺，故欣都生之行也，长孺告之曰：「若知夫举选之故欤？四代事举言杨逖矣，孝弟、力田、贤良、茂才，汉也；秀才、中正，魏晋也；进士、明经，隋唐宋也。壹操行则质木而少文，专词章则杂博而寡要，二者交相为病，缙绅先生深念之，卒莫之能革。二千年教化风俗之被于下，礼乐刑政之出于上，俱不能以无媿古人，固也。今一变至古，二三子又相望乡书中，是知选举之故已，长孺也其何以告若？粹白庄逊，以持其身；幽深邃远，以致其学；直方正大，以立其节；醇雅畅洁，以肆其言。告若止是矣。系以诗而叙之：『晴旭槁落木，浅碧露寒沟。乘流不盈尺，才足漾轻舟。野梅花始芳，岸柳质若柔。五湖草绿净，北固山光遒。大江荆扬会，长淮日夜流。磊落吕梁石，突兀彭城楼。层冰忽峨峨，凉风亦飕飕。发橐买良马，解装袭重裘。初非兼程行，乃觉马力优。燕山拥万迭，秀色射两眸。三古垂载籍，壮岁穷探求。素怀致君术，常摅裨庙谋。如何蝼蚁身，欲与稷卨俦。辛苦望温饱，凿枘无相投。曲学汲所诃，教讇咸不酬。勉哉二三子，毋为昔贤羞。』」
　　右胡石塘先生送欣都、朱、卢、饶诸生会试京师诗序。先生字汲仲，石塘其号也，故宋遗老，在元有文章大名，与方回、仇远、戴表元辈齐名。但其人自任太过，故揭文安公有书箴切之。间见其诗文二十余首，皆峭拔刻厉可喜，惜不见其全集，漫录此文。

　　○张伯绪格言 

　　昆山进士张经字伯绪，邢宽榜及第，张筱庵兄弟业师也。筱庵尝诵其格言曰：「人不可溺于嗜好，吾辈他日作官，尤不可有嗜好。盖奸人下隶，惟是之窥，投间抵隙，无所不至也。后生戒之。」

　　○杨文敏碑志等不同 

　　建安杨文敏公行状云：「永乐十七年十二月己丑进言十事，皆指斥五府六部三法司积弊，上览而嘉之，密谕公曰：『实切时病，但汝为心腹之臣，若进此言，恐羣臣益相猜疑，不若使慎密御史言之。』于是得监察御史邓真，畀入奏，众皆股栗免冠请罪。诏诸司即日悛改，怙终者不赦。」王文端公为公传云：「朝臣有倾巧迎合为公所抑者，议欲间之，会北京缺祭酒，众请以公任焉，上不许。公又指言五府六部三法司积弊有十，上命以授御史扬言于廷，众皆请罪，诏原之，而使厘正。」杨文贞公墓志则云：「一时廷臣狎恩多纵忌，公伉直发其私，适太学阙祭酒，众共举公，实欲踈之，上不听。公遂密言十弊，指斥五府六部都察院，章留中不下。」所书似不同。若杨文定公譔神道碑，则又畧之矣，览者详之。

　　○姚铉文粹自序 

　　宋定陵太中祥符四年，吴兴姚铉集唐文粹百卷成，自序曰：「自微言绝响，圣道委地，屈平、宋玉之辞，不陷于怨怼，则溺于讇惑。汉兴，贾谊以佐王之道、经世之文求用于文帝，绛、灌忌才，卒罹谗谪。其后公孙弘、董仲舒、晁错咸以文进，或用或升，或黜或诛。至若严助、徐乐、吾丘寿王、司马长卿，皆才之雄者也，终不得大用，但侍从优游而已。如刘向、司马迁、扬子云，东京二班、崔、蔡之徒，皆命世之才，垂后代之法，张大德业，浩然无际。至于魏、晋，文风下衰，宋、齐以降，益以浇薄。然其间皷曹、刘之气焰，耸潘、陆之风格，舒颜、谢之清丽，揭何、刘之婉雅，虽风兴或缺，而篇翰可观。至梁昭明太子统始自楚骚，终于本朝，尽索历代才士之文，筑台而选之，得三十卷，号曰文选，亦一家之奇书也。厥后徐、庾之辈，淫靡相继，下迨隋季，咸无取焉。有唐三百年，用文治天下，陈子昂起于庸蜀，始振风雅，繇是沈、宋嗣兴，李、杜杰出，六义四始，一变至道。洎张燕公以辅相之才，专譔述之任，雄辞逸气，耸动羣听。苏许公继以宏丽，丕变习俗。而后萧、李以二雅之辞本述作，常、杨以三盘之体演丝纶，郁郁之文，于是乎在。惟韩吏部超卓羣流，独高邃古，以二帝三王为根本，以六经四教为宗师，凭陵■〈车兰〉轹，首倡古文，遏横流于昬垫，辟正道于夷坦。于是柳子厚、李元宾、李翶、皇甫湜又从而和之，则我先圣孔子之道炳焉悬诸日月，故论者以退之之文可继杨、孟，斯得之矣。至于贾常侍至、李补阙翰、元容州结、独孤常州及、吕衡州温、梁补阙肃、权文公德舆、刘宾客禹锡、白尚书居易、元江夏稹，皆文之雄杰者欤！世谓贞元、元和之间，辞人咳唾，皆成珠玉，岂诬也哉！今世传唐代之类集者，诗则有唐诗类选、英灵、间气、极玄、又玄等集，赋则有甲赋、赋选、桂香等集，率多声律，鲜及古道。盖资新进后生干名求试之急用尔，岂唐贤之迹两汉肩三代而反无类次，以嗣于文选乎？铉不揆昧懵，徧阅羣集，躭玩研究，掇善撷华，十年于兹，始就厥志。得古赋、乐章、歌、诗、赞、颂、碑、铭、文、论、箴、表、传、录、书、序，凡为一百卷，命之曰文粹。以类相从，各分首第门目，止以古雅为命，不以雕篆为工，故侈言曼辞，率皆不取云。」

　　○日记故事 

　　故事书，坊印本行世颇多，而善本甚鲜，惟建安虞韶日记故事以为一主杨文公、朱晦庵先生之遗意。颖考叔辍羹遗母，不失纯孝，未免昭君之过；鬻拳强谏以兵，可谓爱君，难逃陵上之非。王览爱兄谏母，则陷于不慈；邓攸存侄弃儿，则伤于少恩。凡矫枉害正之事，一切不取。又如楚王戊之醴酒忘设，边孝先之昼眠见嘲，翟公之贵贱见交情，丁公之谒见受戮辱，事虽反正，亦足为来者之戒，各存本类之后。近岁襄城李公重刊此书，又为易生知为幼悟，且标目却去对偶，一以年代为先后，亦善矣。惜乎去取标目皆尚有未精纯处，且不着事出某书某文。其间删削亦不一，如内助得贤称伊川兄弟，而戒无谩语却又称先公等类，可知也。大抵此书与沈易五伦诗同，虽较之他选，可谓彼善于此，而欲谓之当而备，则未也。

　　○刘贡父诗话 

　　刘贡父诗话谓宋太宗赐进士诗云「寒儒逢景运，报德合如何」，得诏旨体。予以为当以儒生易寒儒，盖竖儒、小儒、腐儒、寒儒可以谦言，人君宏大之体，未宜尔也。汉之子大夫可见。若所谓。「岂不惜贤达，其如高尚何」则自有宏伟气象。

　　●水东日记卷十三 

　　邹奕等诗文 
　　谢友规文赋 
　　唐孙府君志石 

　　○邹奕等诗文 

　　邹奕字弘道，苏州人，有文行。元季尝守贑，国初谪关西，与一时知名士若江右夹谷希颜、三衢徐兰与善、钱塘童权可舆、天台姚文昌、钱塘杨志善、山东赵敬主一、秦州刘纯宗厚、同郡沈绎诚庄、陆禧彦吉、娄江丁晋仲敏为倡和友，诗文甚多。
　　仲敏盖吾昆人也，尝有寄诚庄诗曰：「芝轩先生人中仙，儒医并称世所艰。颜井泉通上池水，孔坛杏接匡庐山。焚香鼓琴白昼静，吟诗瀹茗青春闲。老樵何幸忝知己，日日杖藜相往还。」又和诚庄韵五首曰：「关塞同为客，王门共曳裾。青云应咫尺，白发竟何如。忽忆吟梁父，长怀赋子虚。所嗟衰朽质，多枉故人书。」「春来倦行乐，春去却寻幽。花落随风舞，溪喧带雨流。乾坤真逆旅，身世似悬疣。何物令人羡，忘机海上鸥。」「闲居忘俗累，行乐喜芳春。露滴乌巾垫，花迎白纻新。清歌移晚兴，佳句涤襟尘。处处香醪熟，谁家味最醇。」「荏苒伤春晚，蹉跎惜鬓华。家居犹未定，社酒不须赊。花柳知无恙，云山画莫加。寻芳徒步好，何用早将车。」「长须携尺素，邀客扣涂茨。筋力非前日，襟怀似昔时。酒从花下酌，舡傍柳边维。风景还堪赏，重游也未迟。」
　　彦吉有题山水图诗曰：「谁写云林景亦奇，却如吴岭越来溪。柴门未启鸡初唱，竹院纔开莺乱啼。蔼蔼烟笼花树合，漙漙露浥柳稍低。令人万里乡心切，吟断东风望欲迷。」
　　诚庄诗目有送练师哲曰：「万里还家会倚门，东风塞路雪犹存。柳条未放黄金缕，竹叶先浮绿蚁樽。比及杜鹃啼客邸，料应画鹢到江村。白头交托忘年旧，好附乡书示侄孙。」有宣德中寄太医院判以潜侄曰：「吾宗阿侄侍金门，要竭忠勤报宠恩。白发至亲惟叔婶，青囊传业有儿孙。客边自吊灯前影，身后谁招石上魂？聊写容仪遥寄汝，可能函骨到丘园。」
　　独弘道尤有文名，关中以弘道文章、诚庄唐律、夹谷希颜篆书为一时兼美云。弘道有谢诚庄并杏林小隐文二首，为诚庄题倪瓒画一律，附此。「洪武壬申夏，余道皋兰而西乡，有沈诚庄出郊远迓，握袂联镳，假馆投气，凡所以慰藉余者，曲尽其情。翌日会诸缙绅，誉诚庄者交口，盖诚庄吴儒医也，读书明性理，工为七言诗，新清俊丽。侨居关西二十年矣，而学术益精。其治疾也，如射者之中的，斵轮者之运斤，得之心而应之手。西州人咸曰，疾而遇夫诚庄，莫予毒也已。驰驿市车，不远千里以求治者踵接于庭。交游中有一日之雅者，率不计直，必与善药。边城远徼，天使诚庄以术济人，岂非幸欤！今年冬，同郡陆彦吉以书抵张掖，告余曰：『仆近得疾，赖诚庄治之而愈，既而阖门皆有疾，诚庄一一治之，靡不愈，起沉疴，全一家，其德厚矣。仆无以酬其德，而诚庄亦未有德色也。昔宋清不为市道交，与人药虽不责直，后其人或至大官，或连数州，往往馈送清益厚，是清犹规利于异日也。今仆在谪籍中，年益以衰，身益以困，无复求伸之日，诚庄岂望仆有厚报哉！仗义之笃如斯而已矣，先生文以志之。』嗟夫，医必穷理，必存心，不穷理无以参阴阳不测之运，不存心无以体天地生物之仁，斯二者诚庄奉以周旋而擅名一时者也。彼懵焉表里虚实而乘时射利者，得不颡有泚而面有墨乎！虽然，医固与人为市者，富而不受直，是要名也，贫而必取直，是不恕也，诚庄其必审于此矣。因彦吉之请，并书余感念之情以寄焉。洪武廿七年岁在甲戌十二月下澣吴郡邹奕序。」
　　「汉书范晔论古方伎之士，不汨于物而与造物者游，故参阴阳不测之运，阖辟动静之机，华陀之徒用是显名天下。然则凡为医者，必造是理而后有是功，而世或托神其术者，亦未能超乎是理之外也。若杏林董奉，其不汨于物者乎？不汨于物而与物为体，彼物其物，我其我，而物之贼我者亦多矣，繇不知物我之同体也。不责人之雠虎，徒责虎之雠人，岂不悖于理乎？是故无私而物自顺，无欲而物自化，我之同体也，彼董奉之术用此道也。奉以活人为心，不受人直，而课种杏，是岂居善药以逐什一之利者？杏林而虎来守之，是心之所感召，岂有所谓丹经符箓驱役鬼神之所为乎？余同郡沈诚庄聪敏秀颖，自其妙龄，读书工诗，有志于世用，后遂隐于医，今居兰州，而洮、岷、河、湟贵人有疾，必以诚庄为请。尝构一丹室，题曰『杏林小隐』，客或谓之曰：『子将以董奉自期乎？』诚庄笑曰：『吾去家数千里，侨于黄白沙草之乡，不能戚吾心惨吾颜也，顾不能以颜、孟之学施惠于人，而业于是，杏若成林，吾将春翫其葩，夏嚼其实，有扣门者以善药与之，亦足以偿平生之志矣，吾安知董奉之为谁耶？』余在长安闻其言，然后知诚庄果造乎是理者也，果齐乎物我者也。虽致于菟之守林，亦何难之有？念其父伯新先生年长于余，余畏友也，殁二十余年，嘉其有令子若是，因书以志焉。洪武丁卯冬至后三日吴郡邹奕记。」
　　「落星滩上拾珊瑚，泪洒倪宽旧画图。夜鹤归迟华表冷，春云散尽墨池枯。九苞文彩俱零落，一代风流更有无。君若九原知我在，应怜形影塞垣孤。」

　　○谢友规文赋 

　　谢员友规者，鄞人。洪武初以户役起充浙江宪司吏，非其志也，告指疾求退，得调临洮府，后例充兴州卫军员。善为文，有鸣穷集。又有临江潘若水者，为王府引礼舍人，以言事擢翰林待诏，与修永乐大典，坐事黜为西宁行太仆寺吏。亦善诗，有退庵集。正统初，太仆司罢，若水卒于长安。而解学士大绅永乐中亦尝谪河州卫吏，关中因有吏中三杰之称。解公文翰林节闻天下，人能言之。近见若水桃源赋、员所作与速鲁麻序别、责答二文，赋多不录。
　　员之文曰：「速鲁麻者，西域人也。父熟麳牟与媪曲术氏私遇于瓮吉氏而生速鲁麻，鲁麻生而父灭姓，母育之，仍养于瓮氏。少生硬，不循理法，母力变其气质，瓮氏亦护之谨，时其喧而温良之，既久，儁永出流辈，人交口誉之。予家居时，虽数千里外，固闻其名。洎迁临洮，比入境，馆于石井铎，铎长廖某请曰：『此有速鲁麻者颇慕圣贤而为其道，闻先生优入圣贤之域，渴心愿见，先生幸尝试之。』予闻曰：『人希圣贤，即圣贤之徒矣。』命之见。时天冱寒，瓮氏抱之附火，久乃至，则坐之两楹之间，凝重不语，予亦莫知其中之美恶淳漓也。廖乃命白水执杓起请，又俾渭川祝童子导引之，寻勃勃若欲有所言者，廖起揖，予即之，口谈源然泉涌出，其风味沉浸醲郁，视督邮从事辈皆风斯下者，诚企圣贤而有得者也。予甚爱之，因询所自生，予以其父特饮食之徒耳，况难于明言之者，戏撮其母之氏目为曲生，遂从予至临洮。予所居寻乐轩，轩未尝一日无宾，宾至辄留，留必设席，必召生俾应宾，生不在宾即不欢，宾或雅爱生，生亦不为之尽，有忤令者，生必往浮之，人有速予饮者，亦必先召生焉。或嘲生曰：『吾与尔交，昔何醲，至今淡泊若是耶！』生曰：『吾闻人之论交，君子若水，小人若醴，公等欲终小人乎？』又有嘲生曰：『尔特糟粕之余耳。』生曰：『公等鹄首穷古人之糟粕，曾不得哜其粒许，曷若吾之糟粕有余味而心醉者耶！』其辩给皆此类。生风流酝藉，能助人兴，予每制文辞，挥翰墨，必先召生资之起予，生则尽出底蕴，与壶公商公辈俱来，予欢然与之倾倒，然后肆意命笔，类有神助，予以是益喜生。生或值予有不怿，必殷懃慰藉，至屡拒不肯去，俟复故乃已。从予八年，盖未始朝夕离也。一日生倾倒大甚，致予发狂，而为人所尤，予则以尤生，绝弗与交。生踳门谢曰：『仆厚于先生，先生弗能大受，以致尤，是则先生之罪仆薄乎云尔？顾以先，仆不亦过乎！』予无以诘，遂弗绝，曰：『然。』自是亦知其非益友，稍稍踈之，而生来益勤，予亦不得不为之竭忠尽欢云。至于承祀事，谒大宾，必豫饬馆人严止，虽生求见亦不与接也。今予当朝京师，生远送予于会宁，盖距临洮已三百里矣。将别，白予曰；『乡仆求见先生，先生不鄙夷之而酷嗜仆，至欲同死生，若李白之于舒州力士者，虽一致先生于尤，先生类躬自厚而薄责于仆，诚知己者已。今先生当入中州，与圣贤者游，仆岂不愿从以厕迹其间？念风土各宜适孽，沽衒之徒冒圣贤之名以欺人，先生慎勿与交，以耗其神。仆之族有阿剌吉者，修坎离之术，炼形敛精，能以迷人，先生尤勿与交，以损其真。』予应曰：『诺。』因留生复饮，尽欢而别。是日洪武己巳夏四月二十有一日也。」
　　「洪武己巳之秋，予隶兵籍都　城艮维之姚坊门，乃九月八日与其侪输作于公，晨自龙江之次舁巨木，抵门乃归，则寘担繂牖下，治蔬食，食毕，仍以日之余力销彘肪乎缸。旋以读书，比夜漏下二十刻许，罢极而睡，梦一神人，赧如其形，歘如其声，瞋色盛气指余，谓曰：『吾宁女雠也耶？何今日毒我之力也？』予矍然问曰：『子为谁？何毒也？』其神曰：『女终日毒我，不识我耶？我托形汝面，居中岳下山林间，我口神丹朱也，汝顾诿以不识，非妄甚欤！』予俛默良久，徐谓之曰：『子神而尸予口，予其思子是毒乎？今子谓予毒子反而不得也，敢问毒子何若？』口神曰：『若欲言若毒也邪？女他日固恒毒我，而莫甚今日，请为子数之。启明在地，翰音未呼，蓐坐而食，饭粝蔬麄，畧弗下咽，子强致予，子之毒我一也；出厕徒旅，傫然就途，或骄而歌，或悲而吁，颐撼莫合，息窒罔纾，子之毒我二也；众其举任，子肩弗胜，众呼倡子，邪许以噟，奄奄缀息，叩叩联声，子之毒我三也；弛担作肆，我谓稍闲，号咷以恸，于邑而叹，奚体之劳，而予之烦，子之毒我四也。往复三舍，繇昕踵曛，伛投圭荜，淅炊是亲，复饮食予，犹昔所云。含此四毒，庶夜而欣。若之何比暮而犹予勤也，膏赋弗耀，目眵弗舒，拥筴据几，复书于劬，兀兀矻矻，伊伊吾吾。使吾属罗千、虎贲、正轮之徒，举頟頟焉而摇，熇熇焉而歊，烁烁焉而焦。吾苟非子雠，何子毒吾之饶邪？吾见托形于他人之面者，食前方丈，已饫膻芗，左丝右竹，已龤宫商，代言敷奏，已宣词章，居则漱乳，觐则含香，液津流润，辅靥生光，此固富贵者为然。然至托于贫贱者，视我犹愈也，彼歌则不哭，劳则不读，乞匄杯炙，亦餍膏馥。独我不幸而为子所毒也。』予复之曰：『子之言止是乎？吾惧真有毒于子也。言苟止是，则子之托形于吾乃大幸也，而非有毒也。吾语子大幸，设子不幸托形于便佞之人，截截善谝，营营忒忮，如簧覆邦，危机生厉，则人将恶子，而目子为利矣。设子不幸托形于乱世之人，卷智囊括，束辩縢缄，下祸之惴，上谤之监，则人将戒子，而谓子为箝矣。设子又不幸托形于深中之人，鬼蜮幻诈，狙率狼谲，谋以秘成，害乃昭发，则人将冀子之灭而并躯之馘矣。其或伤于辩而折罗千，悖于詈而拔正轮，怙于不顺而斧虎贲，是皆若属之不幸者，其毒若此，而子不闻乎？今吾之处子也，食必正，茹必寿，哇不义，谢嗟来，是自子而入者无违，而子可无麄粝之辞矣。道法言，颂雅诗，禁躁妄，屏支离，是自子而出者咸宜，而子可无劬书之讥矣。羹味虽不足，犹暮盐而朝虀，有言虽不信，犹正理而达辞，用能守子如瓶，而善千里之枢机。凡此数者，皆子之大幸，顾谓余毒子，何是非之背驰欤！若夫劳而歌其事，哭而宣其悲，呼以相其力，吁以泄其思，是皆人情之常，吾不虞子之栖栖也。』于是口神恧缩内顾，噤不得语，惭谢而去，予亦遂寤，则趣趣五皷而自公召之者在户矣。亟召墨卿，录其所臆，秉担与繂，复趋厥役。」

　　○唐孙府君志石 

　　袭阳武侯家，因凿池得唐故幽州衙前讨击使乐安郡府君孙公墓志铭石二方，一尺二寸四分。其盖石题字不在下，以其上方四角削棱■〈求刂〉螭，文取其中；一方七寸，篆「孙公墓铭」四大字。公讳绪，字宗绪。五世祖伏伽，大理卿；大父世元，云麾将军、左骁卫、幽州衙前兵马使、简较太子宾客。边书之次，书「乡贡进士高哲」，不言书撰也。此石今在通判黄谏家。

　　●水东日记卷十四 

　　宋元綘闵忠诗石刻 
　　王抑庵绝句 
　　题清风岭诗 
　　厉布衣 
　　庐陵李布政祯 
　　波罗蜜树实 
　　耽犁手卷 
　　二程遗书 
　　西湖俗谣 
　　推命论相近事 

　　○宋元綘闵忠诗石刻 

　　皇佑四年夏五月，邕僚劫库兵称乱，陈船顺江，绝数郡。郡之守臣狃狎承平，弛武备，辄委符管避贼，独封、康二州将提罢卒数十力战以死。明年春，予传车过二州，问其吏民，皆为出涕，愀然感之，作闵忠诗，书于康州三洲洞石。广南东路转运使、尚书司封员外郎、直集贤院武林元綘题赠光禄少卿康州赵使君师旦：「使君亲门城谯间，一日矢尽，军吏请避，使君麾之曰：『士不死敌，非壮也。』城门既开，度必死，坚坐廷上，贼捽而害之，至绝诟詈不已。一子在褓中，其母拥持遯去，力屈蹳弃，三日还视，尚呱嗁草间，闻者异之。『转战谯门日再晡，空弮犹自冒戈殳。身垂虎口方坚坐，命弃鸿毛更疾谑。 【 协韵。】 柱上杲卿余断节，绔间杵臼得遗孤。吁嵯天下英豪气，不愧山西士大夫。』」赠太常少卿封州曹使君觐：「使君烈考、季父，皆以谠言介节有名当世，予昔介江西刺举，使君方佐章幙，尝以劲正有守荐于朝。贼之至州也，使君转战数刻，杀伤大当，已而贼合围急攻，军吏潜遯，力穷被擒，使之拜，又啖以伪官，皆不屈。『仓卒蛮鼙上水滨，使君忠愤独忘身。平明戈剑摧城阖，俄顷衣冠落路尘。志士一门能许国，老夫当日亦知人。朝廷赠襚哀荣极，青骨千年合有神。』」按方舆胜览所载前赵师旦一诗在封州，又悞以为魏矼作，亦讹数字，幸真迹石刻尚存三洲岩中可考也。予既得石本，装褫之云。

</div>
    <div class="pagination">
<a href="水东日记_page17.html">上一页</a><span>...</span><a href="水东日记_page13.html">13</a><a href="水东日记_page14.html">14</a><a href="水东日记_page15.html">15</a><a href="水东日记_page16.html">16</a><a href="水东日记_page17.html">17</a><span class="current-page">18</span><a href="水东日记_page19.html">19</a><a href="水东日记_page20.html">20</a><a href="水东日记_page21.html">21</a><a href="水东日记_page22.html">22</a><a href="水东日记_page23.html">23</a><span>...</span><a href="水东日记_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
