<!DOCTYPE html>
<html>
 <head>
  <meta charset="utf-8"/>
  <title>
   战国策校注 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   战国策校注 - 第 7 页/共 11 页
  </h1>
  <div class="content">
   钦定四库全书
　　战国策校注卷五　　　　宋　鲍彪　原注
　　元　吴师道补正
　　楚【今之南郡江夏零陵桂阳武陵长沙汉中汝南皆其分也江陵故郢都西通巫巴东有云梦之饶】宣王【肃王子元年烈王七年王子】
　　齐楚构难宋请中立齐急宋【告急于宋补曰请字宜任急下殽脱于此中立岂待请邪】宋许之子象【楚人】为楚谓宋【补补曰姚本有此字】王【公剔成正曰剔成未尝称王此偃也与懐防相接】曰楚以缓失宋将法齐之急也齐以急得宋后将常急矣是从齐而攻楚之未必利也齐战胜楚势必危宋不胜是以弱宋干强楚也【言以助齐犯楚之怒补曰将法齐之急言楚今结于宋齐后将常急言楚之攻齐未已齐战胜楚势必危宋言齐强必并宋】而令两万乘之国常以急求所欲国必危矣
　　邯郸之难【赵成侯二十一年魏防邯郸此十六年补曰大事记昭奚恤为相附宣王十五年谓此章争论乃明年亊按史年表围邯郸在此年防邯郸齐败魏在次年】昭奚恤谓楚王曰王【元作里补曰姚本作王】不如无救赵而以强魏【使魏为强】魏强其割赵必深矣赵不能听则必坚守是两敝也【两国相持必俱敝】景舍曰不然昭奚恤不知也夫魏之攻赵也恐楚之攻其后也今不救赵赵有亡形而魏无楚忧是楚魏共赵也【如与魏共攻之】害必深矣【赵之害】何以两敝也且魏令兵以割赵【补曰一本以深割赵】赵见亡形而有楚之不救己也【言虽有楚而不见救正曰姚云有刘作知愚按见有二字恐殽舛上下文可证】必与魏合而以谋楚故王不如少出兵以为赵援赵恃楚劲必与魏战魏怒于赵之劲而见楚救之不足畏也必不释赵赵魏相敝而齐秦应楚【应言乘此起兵耳非与楚合也】则魏可破也楚因使景舍起兵救赵邯郸抜【楚兵少故】楚取睢濊之间【后志梁国睢阳注征北记南进有睢陵梁国有濊阳南临濊水补曰大事记取濊阳作睢阳濊呼外乌外反】
　　江乙为魏使于楚【乙魏人时居魏后乃仕楚故其譛昭奚恤曰臣居魏知之正曰据居魏语以为魏人未知果不】谓楚王曰臣入境闻楚之俗不蔽人之善不言人之恶诚有之乎王曰诚有之江乙曰然则白公之乱得无遂乎【遂犹成白公太子建子胜哀十六年建以谗奔郑郑杀之胜请伐郑子西不从胜怒杀子西刼惠王】诚如是臣等之罪免矣楚王曰何也江乙曰州侯相楚贵甚矣而主断【谓其专决】左右俱曰无有【言世无如之】如出一口矣
　　荆宣王问羣臣曰吾闻北方之畏昭奚恤也果诚何如羣臣莫对江乙对曰虎求百兽而食之得狐狐曰子无敢食我也天帝使我长百兽今子食我是逆天帝命也子以我为不信吾为子先行子随我后观百兽之见我而敢不走乎虎以为然故遂与之行兽见之皆走虎不知兽畏己而走也以为畏狐也今王之地方五千里带甲百万而专属之昭奚恤故北方之畏奚恤也其实畏王之甲兵也犹百兽之畏虎也【补曰大事记江乙之言如此则昭奚恤为敌国所畏可知　一本标十二国史春秋后语食我作噉我又云人臣见畏者君威也君不用而威亡矣注尹文子有】昭奚恤与彭城君【彭城属楚知为楚人】议于王前王召江乙而问焉江乙曰二人之言皆善也臣不敢言其后【补曰姚云一本更有言其后三字】此谓虑贤也【虑犹疑也贤者言善已复言之将使王疑彼思虑之也正曰谓使我疑虑贤者为疑词以两倾之也】
　　江尹【乙也】欲恶昭奚恤于楚王而力不能故为梁山阳君【山阳属魏知为魏人正曰策文明曰梁山阳君注赘】请封于楚【知其无功奚恤必諌而山阳怨可以为党】楚王曰诺昭奚恤曰山阳君无功于楚国不当封江尹因得山阳君与之共恶昭奚恤
　　魏氏恶昭奚恤于楚王【以山阳君故补曰疑即山阳君】楚王告昭子昭子曰臣朝夕以事听命【言其亲近】而魏入吾君臣之间【以恶奚恤之言入】臣大惧臣非畏魏也夫泄吾君臣之交而天下信之是其为人也近苦矣【苦犹恶也此指江乙】夫茍不难为之外【为其泄外谓魏也】岂忘为之内乎臣之得罪无日矣【无几日也】王曰寡人知之大夫何患
　　江乙恶昭奚恤谓楚王曰人有以其狗为有执而爱之【执言善守】其狗尝溺井【溺去音正曰奴吊反】其邻人见狗之溺井也欲入言之狗恶之当门而噬之邻人惮之遂不得入言邯郸之难楚进兵大梁取矣昭奚恤取魏之寳器臣居魏知之故昭奚常恶臣之见王【此言邯郸事在乙居魏时故升邯郸之难于前】江乙欲恶昭奚恤于楚谓楚王曰下比周则上危下分争则上安【分则不比争则不周为扬恶张本】王亦知之乎愿王勿忘也且人有好扬人之善者于王何如王曰此君子也近之江乙曰有人好扬人之恶者于王何如王曰此小人也逺之江乙曰然则且有子杀其父臣弑其主者而王终已【补曰姚云曽刘作己】不知者何也以王好闻人之美恶闻人之恶也王曰善寡人愿两闻之【彪谓两闻之是也然必以明夫茍不明则适为江乙谗口之资耳补曰大事记曰乙之言术数家之论也下比周上固危矣茍下皆分争如齐之田阚唐之牛李上亦岂能安乎愚按此与前章言州侯云云意同】
　　江乙説于安陵君【名坛失其姓楚之幸臣按魏记注召陵有安陵应属楚而魏防亦有同号者别一人也正曰按説苑作安陵纒艺文聚同坛纒字有讹彼以为得幸于楚共王今次之宣王非也　正义云鄢陵故城在许州鄢陵县西北李竒谓六国时为安陵按鄢陵召陵皆属魏又按元和姓纂安陵小国后氏之安陵纒楚王妃则以为女子】曰君无咫尺之功【元作地】地骨肉之亲处尊位受厚禄一国之众见君莫不敛袵而拜抚委而服【抚物委物必下其手皆卑下意正曰抚犹伛也委曲也补曰袵衣衿也】何以也曰王过举以【元作而】而【正曰一本而已姚云已一作色按己以通色已字恐当作而以色为文】色【言谬以色见举】不然无以至此江乙曰以财交者财尽而交絶以色交者华落而爱渝【华英华渝变也】是以嬖色不敝席【嬖贱而幸者席不及敝而爱弛】宠臣不避轩【避犹退轩曲辀藩车也车敝则退去今不及然补曰姚本作嬖女又云不敝言不久之意避是敝字无疑真诰曰女宠不敝席男爱不尽轮或出于此】今君擅楚国之势而无以自结于王窃为君危之安陵君曰然则柰何愿君必请从死以身为殉【此乙辞补曰姚云奈何下曽有江乙曰字】如是必长得重于楚国曰谨受令三年而弗言江乙复见曰臣所为君道至今未効君不用臣之计臣请不敢复见矣安陵君曰不敢忘先生之言未得间也于是楚王游于云梦【泽名在南郡华容补曰楚辞集注云梦泽名方八九百里跨江两岸云在江北今潜江监利景陵等县是也梦在江南今公安石首建寜等县是也夣音防亦作去声】结驷千乘【补曰结连也四马曰驷】旌旗蔽天野火之起也若云蜺【蜺虹也】兕虎噑之声若雷霆【兕若牛而青补曰一角重千斤】有狂兕【元作防】防车【集韵音详趋行也若防则羊耳补曰字书有牂字兹郎反又戕与牂通也】依轮而至王亲引弓而射一发而殪【补曰宋玉招魂青骊结驷兮齐千乘悬大延起兮顔烝云云与王趋夣兮课后先君王亲发兮殪青兕文颇与此合】王抽旃旄【旃曲柄旗旄幢也补曰尔雅旄牛尾着竿头】而抑兕首仰天而笑曰乐矣今日之防也寡人万歳千秋之后谁与乐此矣【问安陵与谁】安陵君泣数行下而进曰臣入则编席【编次简也言与王相次如之】出则陪乘【陪重乘也此言二人同车】大王万歳千秋之后愿得以身试黄泉蓐蝼蚁【愿为蓐以辟二物蓐陈草也补曰姚云试钱刘曽又作式李善引同延叔坚论云为王先用填黄泉为王作蓐以御蝼蚁艺文聚引拭黄泉驱蝼蚁】又何如得此乐而乐之王大説乃封坛为安陵君君子闻之曰江乙可谓善谋安陵君可谓知时矣【彪谓此非君子之言也安陵妾妇也江乙为之谋又其卑者安有君子而羙此流哉】
　　郢人有狱三年不决者故令人请其宅以卜其罪【有罪则宅入官故可请卜测知之也】客因请【元作谓下同】谓【补曰姚本作为之谓又云钱作客因谓刘作客因请之】之【补曰依姚本则此上讹一字此下缺一字】昭奚恤曰郢人某氏之宅臣愿之昭奚恤曰郢人某氏不当服罪故其宅不得客辞而去昭奚恤己而悔之因谓客曰奚恤得事公公何为以故与奚恤【故谓设事以探己意】客曰非用故也曰请【补曰姚云刘曽作请】而不得有説色非故如何也【补曰如犹而】
　　威王【宣王子元年显王三十年壬午】
　　苏秦之楚三日【补曰一本标后语十二国史皆作三年】乃得见乎王谈卒辞而行王曰寡人闻先生若闻古人今先生乃不逺千里而临寡人曽不肯留愿闻其説对曰楚国之食贵于玉薪贵于桂谒者难得见如鬼王难得见如天帝今令臣食玊炊桂因鬼见帝王曰先生就舍寡人闻命矣【正曰一本标要引百乗书钞作宣王】
　　苏秦为赵合从【此在连激仪入秦后当为七或八年正曰大事在威七年】説楚威王曰楚天下之强国也大王天下之贤王也楚地西有黔中巫郡【属南郡补曰徐广云黔中今武陵巫郡南郡之西界】东有夏州【车云夏口城上有州曰夏州补曰左传楚庄伐陈乡取一人焉以归谓之夏州即此正义云夏水口在荆州江陵县一本标卢藏用注后语云屈原离骚过夏口而西浮葢是山也】海阳【海之南耳非辽西郡也正曰卢藏用云在广陵东今扬州海陵县刘氏云楚之东境】南有洞庭【补曰洞庭在今巴陵】苍梧【交州郡正曰正义云苍梧山在道州南按此乃楚粤穷邉处交州苍梧则粤地也】北有汾陉之塞【陉召陵陉亭补曰陉见秦防汾陉乃韩地此句有误四字连郇阳读亦不顺史作陉塞是大事记亦谓即陉山也】郇阳【徐注今顺阳属汝南正曰正义云顺阳故城在邓州攘县西索隐云郇音荀郇阳当汝南颍川之界当是新阳声近字变尔汝南有新阳县在新水之阳徐説葢踈】地方五千里带甲百万车千乘骑万疋粟支十年此覇王之资也夫以楚之强大王之贤【补曰一本与大王】天下莫能当也今乃欲西面而事秦则诸侯莫不西【元作南】南面而朝于章台之下矣【秦台在咸阳见楚记】秦之所害于天下莫如楚楚强则秦弱楚弱则秦强此其势不两立故为大王计莫如从亲以孤秦大王不从亲秦必两军一军出武関一军下黔中若此则鄢郢动矣【补曰鄢郢见前】臣闻之治之其未乱为之其未有也患至而后忧之则无及矣故愿大王之早计之大王诚能听臣臣请令山东之国奉四时之献以承大王之明制委社稷宗庙【言诸侯轻去其国以从楚正曰委置其宗庙社稷以托于楚】练士厉兵在大王之所用之大王诚能听臣之愚计则韩魏齐燕赵之妙音美人必后宫矣赵代良马橐驼【匈奴竒畜】必实于外廐故从合则楚王横成则秦帝今释覇王之业而有事人之名窃为大王不取也夫秦虎狼之国也有吞天下之心秦天下之仇讐也横人皆欲割诸侯之地以事秦此所谓飬仇而奉讐者也夫为人臣而割其主之地以外交强虎狼之秦以侵天下卒有秦患不顾其祸夫外挟强秦之威以内刼其主以求割地大逆不忠无过此者故从亲则诸侯割地以事楚横合则楚割地以事秦此两策者相去逺矣有亿兆之数两者大王何居焉故敝邑赵王【肃侯】使臣效愚计奉明约在大王命之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未发而国已危矣寡人自料以楚当秦未见胜焉内与羣臣谋不足恃也寡人卧不安席食不甘味心摇摇如悬旌【旌析羽注竿首以精进士卒】而无所终薄【薄泊同】今君欲一天下安诸侯存危国寡人谨奉社稷以从【传有在説五国后彪谓五国之听苏子也革面而已非能深究横从之利害也唯威王雅有难秦之心念之熟矣异夫患诸国之不可合徒称从命者也补曰大事记取】
　　威王问于莫敖【楚官】子华曰自从先君文王以至不谷之身亦有不为爵劝不为禄勉以忧社稷者乎莫敖子华对曰如华不足以知之矣王曰不于大夫无所闻之莫敖子华对曰君王将何问者也彼有廉其爵贫其身以忧社稷者有崇其爵丰其禄以忧社稷者有断脰决腹【脰项也】一瞑而万世不视【瞑不视也谓死】不知所益【志于死耳不求利也】以忧社稷者亦有【补补曰姚本有此字】不为爵劝不为禄勉以忧社稷者王曰大夫此言将何谓也【言谓谁】莫敖子华对曰昔令尹子文【鬭谷于莵】缁帛之衣以朝鹿裘以处未明而立于朝日晦而归食朝不谋夕无一日【元作月】月之积故彼亷其爵贫其身以忧社稷者令尹子文是也昔者叶公子髙【名诸梁】身获于表薄【表野外薄林也言其初贱】而财于柱国【财材同柱国以子髙为材】定白公之祸【见哀公十六年】寜楚国之事恢先君以揜方城之外【恢大也集韵揜覆取也言取地以大先君之封】四封不亷【封封城亷犹礼不亷言无事故不察治正曰亷隅之亷谓四境完固不见亷隅也补曰一本四封不侵】名不挫于诸侯当此之时也天下莫敢以兵南乡叶公子髙食田六百畛【畛井田间陌补曰周礼十夫有沟沟上有畛朱子曰沟间千亩畛为阡】故彼崇其爵丰其禄以忧社稷者叶公子髙是也昔者吴与楚战于柏举【定四年注楚地】两军【补补曰姚本有御字】之间夫卒交【千夫百夫之夫】莫敖大心抚其御之手顾而太息曰嗟乎子乎【一本子作予】楚国亡之日【元作月补曰姚云月一作日】至矣吾将深入吴军若扑一人【若犹扑击也正曰若发语辞扑普卜反】若捽一人【捽持髪也】以与大心者也社稷其庶几乎【以是为可以厉众也】故防脰决腹一瞑而万世不视不知所益以忧社稷者莫敖大心是也【传不书正曰左传柏举之战楚大夫史皇以其乘广死司马沈尹戍伤而死句卑刭而褁之司马戍即大心也叶公诸梁之父也王氏应麟谓鲍失考】昔吴与楚战于柏举三战入郢寡君身出【昭王】大夫悉属【属连俱亡】百姓离散棼冒勃苏【定四年以为申包胥补曰棼冒即蚡冒勃苏包胥声近岂蚡冒之裔欤棼符分反冒亡北反索隐云蚡古本作粉音愤亦符分反】曰吾被坚执鋭【坚甲鋭兵也】赴强敌而死此犹一卒也不若奔诸侯于是羸粮潜行上峥山【峥嵘之山】逾深溪蹠穿膝暴【蹠足下暴伤也】七日而薄秦王【襄公】之朝雀立不转【雀立踊也】昼吟宵哭七日不得告水浆无入口瘨而殚闷【瘨狂殚气絶也正曰诗瘨我注病也非癫狂之癫】旄不知人【旄眊同无目也正曰旄眊耄字通并昬也】秦王闻而走之【走去音疾趋也】冠带不相及左奉其首右濡其口勃苏乃苏【苏死更生也】秦王身问之子孰谁也棼冒勃苏对曰臣非异【言非它人】楚使【去音】新造【楚官正曰鲍见秦官有上造大良造遂为此谬説按字书张留反引击也山曲曰此无义盭音戾通又音列罪也当是此字新造似言始搆难今降戾之云文当有讹舛或在吴字下】棼冒勃苏吴与楚人战于柏举三战入郢寡君身出大夫悉属百姓离散使下臣来告亡且求救秦王顾令之【元作不】不【补曰字误或衍】起寡人闻之万乘之君得罪一士社稷其危今此之谓也遂出革车千乘卒万人属之子满与子虎下塞以东与吴人战于浊水【出齐郡广之妫山东葢齐楚壤界】而大败之亦闻于遂浦【楚地缺或吴夫遂也葢间一説在彼一在此补曰子满左传子蒲云在稷与沂注楚地当考夫遂见前秦防】故劳其身愁其思以忧社稷者棼冒勃苏是也吴与楚战于柏举三战入郢君王身出大夫悉属百姓离散防谷【楚将】结鬭于宫唐之上【结犹交宫唐岂髙唐邪】舍鬭奔郢曰若有孤【时未知昭王存亡故意其子】楚国社稷其庻几乎遂入大宫负鸡次之典【楚国法也鸡一作离是所以治离局者正曰姚本鸡一作离是时典守者皆离其局故负其典以逃】以浮于江逃于云梦之中昭王反郢五官失法百姓昬乱【补曰五官见齐策】防谷献典五官得法而百姓大治此防谷之功多与存国相若封之执圭田六百畛防谷怒曰谷非人臣社稷之臣茍社稷血食【血谓牲牢】余岂患无君乎【补曰余当作余】遂自弃于磨山之中【后志磨城子胥所造盖以此山名城也正曰髙云汉注引歴山姚氏引李通传论曰昔防谷负书不狥楚难注引策吴楚战于栢举防谷奔入宫负离次之典浮江云云茍利社稷余岂患无君乎遂弃于歴山也磨字説见秦策】至今无冒【冒谓犯法正曰一本无位】故不为爵劝不为禄勉以忧社稷者防谷是也王乃太息曰此古之人也今之人焉能有之邪莫敖子华对曰昔者先君灵王好小腰楚士约食【约犹节】冯而能立【冯依也】式而能【式小低貌补曰轼车前横木有所敬则俯冯之据而后能立冯而后能起言以约食故无力也或疑士不当言细腰荀子云楚庄王好细腰故朝有饿人一本摽墨子云楚灵王好士细腰故其臣皆三饭为节脇息而复带渊墙而后起尹文子韩非子皆言一国有饥色饿人今按墨子三卷中无此文三卷者别本也古墨子篇数不止此】食之可欲忍而不入死之可恶然而不避【补曰姚云一作就而】华【元作章】章【补曰当作华】闻之其君好发者【发发矢】其臣决拾【车攻注决钩拾遂也遂发也补曰诗注无此三字决以象骨为之着于右手大指所以钩开体拾以皮为之着于厷臂以遂亦名遂】君王直不好若君王诚好贤此五臣者皆可得而致之
　　苏子谓楚王曰仁人之于民也爱之以心事之以善言孝子之于亲也爱之以心事之以财忠臣之于君也必进贤人以辅之今大王之大臣父兄好伤贤以为资【为已资借】厚赋敛诸臣百姓使王见疾于民非忠臣也大臣播王之过于百姓多赂诸侯以王之地是故退王之所爱【王所爱者必不播割与大臣异趣故大臣退之】亦非忠臣也是以国危臣愿无听羣臣之相恶也慎大臣父兄【言不轻用之】用民之所善节身之嗜欲以与【补补曰此下有缺文】百姓人臣莫难于无妬而进贤为主死易垂沙之事【未详兵畧训楚兵殆于垂沙亦不注】死者以千数【补曰为主死易止千数下句同如此则意明】为主辱易自令尹以下事王者以千数至于无妬而进贤未见一人也故明主之察其臣也必知其无妬而进贤也贤臣之事其主也亦必无妬而进贤夫进贤之难者贤者用且使已废贵且使已贱故人难之【此策本次苏秦之楚之上知苏子秦也然不可先扵之楚故次之此彪谓此策人主所当先务人臣之上节也苏氏弟兄言之若此者二三策而已正曰苏子未知果秦否序次无据进贤之説而出于苏氏不过欲时君用已而发言是而意则非也】
　　怀王【威王子元年顕王四十一年癸巳】
　　韩公仲相【衍韩公仲相四字章内初不涉韩也补曰此四字必错简】齐楚之交善秦与魏遇且以善齐而絶齐乎楚楚【补】王使景鲤之秦鲤与于秦魏之遇【于其遇时与焉秦策有其事在惠九年后懐王初也】楚王怒景鲤恐齐以楚遇【楚谓鲤】为有隂于秦魏也【恐齐以此谓楚有私于二国】且罪景鲤为谓楚王曰臣贺鲤之与于遇也秦魏之遇也将以合齐秦而絶齐于楚也今鲤与于遇齐无以信魏之合己于秦而攻于楚也【将絶齐于楚而楚使与焉故齐疑之】齐又畏楚之有隂于秦魏也必重楚故鲤之与于遇王之大资也今鲤不与于遇魏之絶齐于楚信明矣齐【衍楚字】楚【补曰疑衍】信之必轻王故王不如无罪景鲤以视齐于有秦魏【视示同示齐以楚有二国】齐必重楚而且疑秦魏于齐【疑楚使之疑】王曰诺因不罪而益其列【列位次也下衍王曰向也止孰便也凡九十字元在韩策】王曰乡也子曰天下无道今也子曰乃且攻燕者何也对曰今谓马多力则有矣若曰胜千钧则不然者何也夫千钧非马之任也今谓楚强大则有矣若越赵魏而鬭兵于燕则岂楚之任也哉且非楚之任而楚为之是敝楚也强楚敝楚其于王孰便也【正曰姚本凡九十七字在韩防自为一章乃楚策虞卿谓春申之文脱简误衍畧有不同鲍于韩策既删去全不见其文而于此复不明言在楚策后章补曰与魏之与为有之为如字】
　　楚王逐张仪于魏【使魏逐之仪初相魏时此七年】陈轸曰王何逐张子曰为臣不忠不信曰不忠王无以为臣不信王勿与为约且魏臣不忠不信于王何伤忠且信于王何益逐而听则可若不听是王令困也且使万乗之国免其相是城下之事也【此言魏耻之相十三年主城下之盟诸侯所耻正曰十二年】
　　五国约以伐【衍齐字】齐【补曰字疑误】秦【秦惠后七年赵韩魏燕齐共攻秦此十一年正曰五国伐秦可考策并言齐不可考懐王为从长率五国伐秦之明年齐败魏赵于观津即策所谓齐反赵魏者欤】昭阳谓楚王曰五国已破秦必南圗【图楚】楚【正曰楚句】王曰然则奈何对曰韩氏辅国也【言可为楚之助】好利而恶难好利可营也【营犹求可使求我】恶难可惧也我厚赂之以利其心必营我悉兵以临之其心必惧彼惧吾兵而营我利五国之事必可败也约絶之后虽勿与地可楚王曰善乃命大公事【楚人正曰无考一本大作太】之韩见公仲曰夫牛阑之事【未详】马陵之难【魏三十年齐破魏马陵正曰注缺惠王字】亲主之所见也【主谓公仲此言齐强不可使益强补曰亲字疑当在见字上一本主作王】王茍无以五国用兵请効列城五请悉楚国之众【衍也字】也以圗【元作啬】啬【补曰字讹当作圗上有圗楚】于齐【此下著书者云】齐人反赵魏之后而楚果弗与地则五国之事困也
　　五国伐秦魏欲和【补曰大事记此六国既败求和于秦之事也】使惠施【魏相】之楚楚将入之秦【纳施于秦】而使行和杜赫谓昭阳曰凡为伐秦者楚也【据此则楚时与伐罪燕也正曰凡为伐秦者楚也指为从长而言余説见秦策义渠君章】今施以魏来而公入之秦是明楚之伐而信魏之和也公不如无听惠施而隂使人以请听秦【以和请于秦而聴其命补曰姚云刘作徳秦】昭子曰善因谓惠施曰凡为攻秦者魏也今子从楚为和楚得【元作将】将【补曰当作得大事记改】其利魏受其怨子归吾将使人因魏而和惠子反魏王【哀正曰襄】不説杜赫谓昭阳曰魏为子先战折兵之半【补曰折阅之折减损也食列反】谒病不听请和不得魏折而入齐秦【此折犹屈】子何以救之【救其折】东有越累【元作累此言越有伤楚之心越近楚故】累【正曰此书累累通】北无晋而交未定于齐秦是楚孤也不如速和【赫此言葢两忠楚魏正曰赫陈楚隂请秦之谋以诳魏今恐魏之折入秦而复为是説非有忠魏之心也】昭子曰善因令人请和于魏【补曰为子之为去声】
　　秦招楚而伐齐冷向【补曰冷平声冷伦氏之后】谓陈轸曰秦王【惠】必外向【言合他国不一于楚】楚之齐者【与齐善者】知西不合于秦必且务以楚合于齐齐楚合燕赵不敢不听齐以四国敌秦是齐不穷也【兵力不屈】向曰秦王诚必欲伐齐乎不如先収于楚之齐者楚之齐者先务以楚合于齐则楚必即秦矣【秦能収楚之善齐者则其初虽欲合齐楚今必背齐合秦】以强秦而有【衍晋字】晋楚则燕赵不敢不听是齐孤矣向请为公説秦王【元在韩策】张仪之楚贫【初至王未之重】舍人怒而欲归张仪曰子必以衣冠之敝故欲归待我为子见楚王当是之时南后【怀王后】郑褏【羙人补曰袖褏同周紫芝楚辞説云郑国之女多羙而善舞楚懐王幸姬郑袖当是善舞故名防者所以舞也】贵于楚张子见楚王楚王不説【前尝欲逐之于魏正曰彼此前后不可考疑此为初见楚王时事当在前】张子曰王无所用臣臣请北见晋君楚王曰诺张子曰王无求于晋国乎王曰黄金珠玑犀象【玑珠不圎者】出于楚寡人无求于晋国张子曰王徒不好色耳王曰何也张子曰彼郑周之女粉白墨黒【黒言其髪正曰墨别本作黛画眉墨也】立于衢闾非知而见之者以为神楚王曰楚僻陋之国也未尝见中国之女如此其美也寡人见【补补曰此当有见字】之独何为不好色也乃资之以珠玉南后郑褏间之大恐令人谓张子曰妾闻将军之晋国偶有金千斤进之左右以供刍秣【秣饲马】郑褏亦以金五百斤张子辞楚王曰天下闭关不通未知见日也愿王赐之觞王曰诺乃觞之中饮【补曰上林赋酒中乐酣注饮酒半醉半醒也中直众反】再拜而请曰非有他人于此也愿王召所便习而觞之【便所安者习所昵者补曰便习犹便嬖便毗连反】王曰诺乃召南后郑褏而觞之张子再拜而请曰仪有死罪于大王王曰何也曰仪行天下徧矣未尝见人如此其美而仪言得美人是欺王也王曰子释之【释犹置】吾固以为天下莫若两人也【仪自辱于楚相未尝至楚其至楚在复相秦之四嵗此十六年正曰不可考补曰大事记引苏氏云仪之所以求用者其术至此此所以言必信而功多也可不悲乎愚谓此正孟子所谓妾妇之道庄生所谓所治愈下则所得愈多者也防南后郑褏为二人苏氏止为郑袖一人　为子之为去声】
　　楚懐王拘张仪【以其欺楚以商于故】将欲杀之靳尚【楚人】为仪谓楚王曰拘张仪秦王必怒天下见楚之无秦也楚必轻矣又谓王之幸夫人郑褏曰子亦自知且贱于王乎郑褏曰何也尚曰张仪者秦王【惠】之忠信有功臣也今楚拘之秦王欲出之秦王有爱女而美又简择宫中佳【衍翫字正曰一本无】丽好翫【人之可好可翫者书曰翫人丧徳】习音者以懽从之【习音所谓懽也以从爱女正曰习于音声者】资之金玉寳器奉以上庸六县为汤沐邑【以邑为女汤沐之贝】欲因张仪内之楚王楚王必爱【絶句】秦女资强秦以为重挟寳地以为资势必【补补曰此下疑有缺字】为王妻以临于楚王惑于虞乐必厚尊敬亲爱之而忘子子益贱而日防矣郑褏曰愿委之于公为之奈何曰子何不急言王出张子张子得出徳子无已时秦女必不来而秦必重子子内擅楚之贵外结秦之交畜张子以为用子之子孙必为楚太子矣此非布衣之利也【利在为王】郑褏遽説楚王出张子【此十八年补曰史楚愿得张仪而献黔中秦王欲遣之口弗忍言仪请行曰臣善靳尚尚得事郑褏褏所言皆从遂使楚仪固已料是谋之必中矣】
　　楚王将出张子【正曰姚本自为一章今从之】恐其败已也【补曰姚云败一作欺】靳尚谓楚王曰臣请随之仪事王不善臣请杀之楚小臣靳尚之仇也谓张旄【魏之用事者】曰以张仪之智而有秦楚之用君必穷矣君不如使人防要靳尚而杀之【防不顕也使若仪杀之】楚王必大怒仪也彼仪穷则子重矣楚秦相难则魏无患矣张旄果令人要靳尚刺之楚王大怒秦楚【补正曰怒秦句】摄兵而战秦楚争事魏张旄果大重【彪谓张旄欲穷仪则如杀仪斯已矣今不杀仪顾从説者杀尚以仪之智为足以免于死也补曰大事记靳尚之出张仪欲以求福也反以杀身事变之来亦安可逆料哉此可为小人之戒屈原曰前大王见欺于张仪仪至臣以为大王烹之吁岂惟屈原虽庸人孰不谓然懐王听靳尚郑袖之言而出之既出之又恐其欺已而使尚随之不悟其诳尚之见杀则虽怒而终不能诛仪也杜忠言惑邪説玩弄于仪掌握之上召冦衂师丧国亡身死有余责特以为秦人诈诱天下反从而怜之计其愚闇强愎六国之主无与辈也】
　　张仪为秦破从连横説楚王【在郑防出仪后】曰秦地半天下兵敌四国【四方之国】被山带河【补曰姚及别本有四塞字史同此脱】以为固【被寝衣也喻其亘延】虎贲之士百余万【汉官仪虎贲戴鹖冠属中郎将正曰牧誓注若虎贲兽言其猛也周礼有虎贲氏非始汉】车千乗骑万匹粟如丘山法令既明士卒安难乐死【死难兵革之事】主严以明将智以武虽无出兵甲席卷常山之险【収取之如卷席之易无遗也恒山属赵之元氏此作常刘向避文帝讳也补曰正义云常山在镇州西正曰史记已作常汉时传写所改】折天下之脊天下后服者先亡且夫为从者无以异于驱羣羊而攻猛虎也夫虎之与羊不格明矣【格犹敌】今大王不与猛虎而与羣羊窃以为大王之计过矣凡天下强国非秦而楚非楚而秦两国敌侔交争【侔齐等也】其势不两利大王不与秦秦下甲兵据宜阳韩之上地不通【上流之地补曰后语作上党地】下河东取成臯韩必入臣于秦韩入臣魏则从风而动秦攻楚之西韩魏攻其北社稷岂得无危哉且夫约从者聚羣弱而攻至强也夫以弱攻强不料敌而轻战国贫而骤举兵此危亡之术也臣闻之兵不如者勿与挑战粟不如者勿与持久【持相持】夫从人者饰辩虚辞【饰縁饰非实也】髙主之节行言其利而不言其害卒有楚祸【秦伐楚之祸史作秦祸意同】无及为已是故愿大王之熟计之也秦西有巴蜀方船积粟起于汶山【居贫切属蜀都湔氏道即岷山故唐志茂州汶山注有岷山】循江而下至郢三千余里舫船载卒【舫平音并舟也正曰舫甫望切】一舫载五十人与三月之粮下水而浮一日行三百余里里数虽多不费汗马之劳不至十日而距扞关【距本鸡足故训至楚记晋伐楚楚为扞关以距之仪传注巴郡鱼复有扞水关正曰徐广云鱼复有捍水捍关史楚肃王四年蜀伐楚取兹方于是楚作扞关拒之】扞关惊则从竟陵以东尽城守矣黔中巫郡非王之有已秦举甲出之武关南面而攻则北地絶【北境之地非幽州郡】秦兵之攻楚也危难在三月之内而楚恃诸侯之救在半嵗之外此其势不相及也夫恃弱国之救而忘强秦之祸此臣所以为大王之患也且大王尝与吴人五战【史不书】三胜而亡之陈卒尽矣【陈犹故正曰陈古阵字姚云曽作阵】有偏守新城【一偏之戍缮筑之城】而居民苦矣臣闻之攻大者易危而民敝者怨于上夫守易危之功而逆强秦之心臣窃为大王危之且夫秦之所以不出甲于函谷关十五年以攻诸侯者隂谋有吞天下之心也【补曰攻大即下功字攻诸侯自当作攻不出甲函谷关十五年此辩士夸词非实史作攻齐赵按此前二年五年六年皆有攻赵之事而攻齐则无之若云不攻齐则犹可通也隂谋一本无谋字】楚尝与秦搆难战于汉中楚人不胜通侯执珪【彻侯汉讳武帝作通此亦刘向所易也正曰説见前】死者七十余人遂亡汉中楚王大怒兴师袭秦【补曰诸本有此四字鲍本无今依诸本增】与秦战于蓝田又却【秦惠十三年取汉中又败之蓝田此十七年此处与上章所称楚王皆后人追书耳】此所谓两虎相搏者也夫秦楚相敝而韩魏以全制其后计无过【一作危】于此者矣是故愿大王熟计之也秦下兵攻衞阳晋必关【元作开补曰姚云一本作关史同按诸本多作开或作大开不若关义长】扃天下之匈【上二邑天下之中也故喻之匈秦下兵二邑必拒之则闭不通故楚可以此时举宋正曰索隠云以常山为天下脊则衞及阳晋当天下匈其地是秦晋齐楚之交道也据之是关天下匃他国不得动也】大王悉起兵以攻宋不至数月而宋可举举宋而东指则泗上十二诸侯尽王之有已凡天下所信约从亲坚者苏秦封为武安君而相燕即隂与燕王谋破齐共分其地乃佯有罪出奔入齐齐王【闵】因受而相之居二年而觉齐王大怒车裂苏秦于市【按史秦事觉在其死后仪以此明其以诈死耳补曰苏秦为客所刺设计以取贼故车裂而得贼今仪言如此葢借事为説破从亲也】夫以一诈伪反覆之苏秦而欲经营天下混一诸侯其不可成也亦明矣今秦之与楚也接境壌界固形亲之国也【其势当亲】大王诚能听臣臣请秦太子入质于楚楚太子入质于秦请以秦女为大王箕帚之妾【帚粪也以洒扫之役自居补曰大亊记其説诸侯皆曰亊秦独楚曰云云以楚取强故尔】効万家之都以为汤沐之邑长为昆弟之国终身无相攻击臣以谓计无便于此者故敝邑秦王【惠】使使臣献书之从车下风【书国书非此书将迎之际必有风焉不敢当立故言下风】须以决事楚王曰楚国僻陋托东海之上寡人年防【言其为从时】不习国家之长计今上客幸教以明制【秦王之制诰】寡人闻之敬以国从乃遣使车百乗献鸡骇之犀【抱朴子通天犀中有一白理如线置米其上以饲鸡见之惊故名骇鸡犀】夜光之璧【邹阳言魏文侯归白圭夜光之璧】于秦王【传在诸国之先补曰大事记六国连衡魏先听仪説亊秦故楚赦仪之后所説止五国仪説楚王与秦和亲楚王既得张仪而重出黔中地欲许之屈平谏不听卒许仪遂説韩齐赵燕皆听仪归报未至惠王薨而约亦觧　为秦两为大之为去声挑上声】
　　张仪相秦【复相时】谓昭睢曰楚无鄢郢汉中有所更得乎【此皆楚之要地无此则危亡安能有他】曰无有曰无昭过陈轸有所更得乎曰无所更得【二臣楚之良臣无此二臣不能复得良臣此仪为秦谋去楚谋臣也】张仪曰为仪谓楚王逐昭过陈轸请复鄢郢汉中【秦惠十三年取汉中故至是许复之鄢郢此时不书此策仪知楚王重地轻人故使睢言之二人逐则楚无良臣睢必得其处也】昭防归报楚王【睢葢畔楚善仪者】楚王説之有人谓昭过曰甚矣楚王不察于人者也韩求相工陈籍【周策陈作师求周使相之】而周不听魏求相綦毋恢而周不听何以也周曰【补补曰姚云一本有曰字】是列县畜我也【待我如县吏】今楚万乗之强国也大王天下之贤王也今仪日逐君与陈轸而王听之是楚自待【元作行】行【补曰当是待字】不如周而仪重于韩魏之王也且仪之所行有功名者秦也【欲立功名于秦】所欲贵富者魏也【取富贵于魏】欲为攻于魏【为魏伐人】必南伐楚故攻有道外絶其交【交谓与国】内逐其谋臣陈轸夏人也【夏中国也】习于三晋之事故逐之则楚无谋臣矣今君能用楚之众故亦逐之则楚众不用矣此所谓内攻之者也而王不知察今君何不见臣于王请为王使齐交不絶【补曰姚本叠齐交不絶四字】仪闻之其効鄢郢汉中必缓矣【齐楚大国也仪恶其合今合而与之地则楚益劲仪必不为也】是昭睢之言不信也王必薄之
　　楚王令昭睢之秦重张仪【説秦使重之】未至惠王死武王逐张仪王因収昭睢以取齐【収捕系之也睢善仪而齐恶仪秦既逐仪楚故捕击防以外仪而合于齐补曰以収为捕系则与収韩魏字义顿异恐有差误】桓臧【楚人】为睢谓楚王曰从【元作横】横亲之不合也仪贵惠王【为王所贵】而善睢也今惠王死武王立仪走公孙郝甘茂贵甘茂善魏公孙郝善韩二人固不善睢也必以秦合韩魏韩魏之重仪【言昔重之】仪有秦而睢以楚重之今仪困秦而睢収楚【困谓见逐于秦】韩魏欲得秦必善二人者【郝与茂】二人者【补三字补曰姚云一本复有二人字】将収韩魏轻仪而伐楚【以楚尝重仪故】方城必危王不如复睢【复其位】而重仪于韩魏仪据楚势挟魏重以与秦争魏不合秦【絶句】王亦不从【不从秦补曰姚云王三本同作韩愚谓此义长】则方城无患
　　张仪逐惠施于魏【仪时隙秦相魏此十九年】惠子之楚楚王受之冯郝【楚人】谓楚王曰逐惠子者张仪也而王亲与约【与施相结】是欺仪也臣为王弗取也惠子为仪来者【元作者来】者来而恶王之交于张仪惠子必弗行也【此设辞也施以仪逐之而来必有恶仪之言使施善仪为仪而来岂行此恶仪之言哉正曰谓逐惠施者张仪而王与施结约则是欺仪臣所以为王不取惠施为仪逐来归而使王与仪交恶施亦不必行此】且宋王【君偃】之贤惠子也天下莫不闻也今之不善张仪也【今谓施】天下莫不知也今为事之故【今为楚国事】弃所贵于雠人【贵谓仪雠谓施不善仪也楚王尝贵仪而今受施是为仪之雠而弃仪也】臣以为大王轻矣且为事邪【诚有意为国事者】王不如举惠子而纳之于宋而谓张仪曰请为子勿纳也今必徳王【今谓仪补曰一本仪必徳王】而惠子穷人而王奉之又必徳王此不失为仪之实而可以徳惠子王曰善乃奉惠子而纳之宋【补曰以为之为如字】
　　陈轸云【元作告】告【补曰恐当作去】楚之魏张仪恶之于魏王【哀正曰当是惠王】曰轸犹善楚为求地甚力左爽【未详】谓陈轸曰仪善于魏王魏王甚信之公虽百説之犹不听也公不如以仪之言为资【仪言已为楚因以其言闻之楚】而得复楚【楚闻其为楚故复之】陈轸曰善因使人以仪之言闻于楚楚王喜欲复之【补曰魏策有同】魏王【哀正曰无考】遗楚王美人楚王説之夫人郑褏知王之説新人也甚爱新人衣服玩好择其所喜而为之宫室卧具择其所善而为之爱之甚于王王曰妇人所以事夫者色也而妬者其情也今郑褏知寡人之説新人也其爱之甚于寡人此孝子之所以事亲忠臣之所以事君也郑褏知王以已为不妬也因谓新人曰王爱子美矣虽然恶子之鼻子为见王【为此恶鼻故正曰为如字】则必揜子鼻新人见王因揜其鼻王谓郑褏曰夫新人见寡人则揜其鼻何也郑褏曰妾知也王曰虽恶必言之郑褏曰其似恶闻王之臭也【王葢有臭疾】王曰悍哉令劓之无使逆命【不通新人之言补曰虽恶之恶如字】
　　楚王后死【自张仪拘时独言郑褏则后死乆矣正曰无据使真为懐王郑褏必不待视珥所在矣】未立后也谓昭鱼曰公何以不请立后也昭鱼曰王不听是智困而交絶立后也【新所立后补曰一本立作于】然则【説者辞】不买五双珥令其一善而献之王明日视善珥所在因请立之【补曰不买上宜有何字説见齐策此等何足纪载】
　　齐明説卓滑【疑即淖滑】以伐秦滑不听也齐明谓卓滑曰明之来也【葢自秦来】为樗里疾卜交也明説楚大夫以伐秦皆受明之説也唯公弗受也臣有辞以报樗里子矣卓滑因重之【此明因败为成之説也樗里滑之所欲交也滑不听明明惧见轻为善于疾而言以此报疾故滑重之】
　　或谓黄齐曰人皆以谓公不善于富挚【皆楚人】公不闻老莱子【楚有道之士】之教孔子事君乎示之其齿之坚也【补曰姚云一本齿下有曰齿二字】六十而尽相靡也【靡摩同研也】今富挚能【有材能】而公重不相善也【重犹甚】是两尽也【补曰谓两强俱毙若齿之相厚以就尽也】谚曰【传言曰谚】见君之乘下之【乘马也在车则下】见杖起之【在坐则起补曰下音戸音去上声】今也王爱富挚而公不善也是不臣也【彪谓王之所爱诚善人也正人也尊之敬之礼也如不善不正方当为王力排而亟去之今曰王爱之亦爱何义也此正益以富挚能为足爱也夫能之不善不正亦多矣不可不察也补曰説苑常摐告老子曰舌之存也岂非以其治之柔邪齿之亡也岂非以其刚邪孔丛子云老莱子谓子思曰子不见夫齿乎虽坚刚卒尽相摩舌柔顺终以不敝按史记及汉志并云孔子与老子老莱子同时孔丛子所记舛也】
　　秦伐宜阳【此二十一年】楚王谓陈轸曰寡人闻韩朋【元作侈下同】侈巧士也习诸侯事殆能自免也【免于危亡也公仲时守宜阳】为其必免吾欲先据之以加徳焉陈轸对曰舍之王勿据也以韩朋侈之智于此困矣今山泽之兽无黠于麋【鹿属补曰黠慧也慧者儇敏也】麋知猎者张网前而驱已也因还走而冐人【防犯即人不趋网】至数猎者知其诈【补曰数音朔】伪举网而进之【伪举网使其进而即人乃以网网之】麋因得矣今诸侯明知此多诈伪举网而进者必众矣舍之王勿据也韩朋侈之智于此困矣楚王听之宜阳果防陈轸先知之也【此策亦可作韩侈以公仲实守宜阳故作朋正曰説见秦韩等策】
　　四国伐楚【楚记二十八年秦齐韩魏共攻楚】楚令昭睢将以距【拒同】秦楚王欲击秦昭睢不欲桓臧为昭睢谓楚王曰睢战胜三国恶楚之强也恐秦之变而听楚也必深攻楚以劲秦【坚其伐楚之心】秦王【昭】怒于战不胜必悉起而击楚是王与秦相罢【音疲】而以利三国也战不胜秦秦进兵而攻不如益昭睢之兵令之示秦必战秦王恶与楚相敝而令天下利【补正曰令天下谓以相敝令于天下使知】秦可以少割而収害也【秦见楚将必战必割地与楚和战伐之害可息也収犹息正曰秦恶与楚相敝而不战则楚可以少割地而収秦一本无害字是】秦楚之合而燕赵魏不敢不听三国可定也
　　城浑【周人】出周【自周出正曰出周下连三人之文疑为人名有误字故大事记止云城浑南游于楚】二【元作三补曰二字恐有误】三人偶行【偶耦同二人曰耦两也此葢一人先二人后】南游于楚至于新城【庄六年注新城郑新宻今荥阳宻也汉北海河南皆有此属楚盖河南宻也正曰僖作庄误新城説见秦策下章言新城阳人阳人在汝州当是与此近者】城浑説其令曰【补曰周显王十九年秦置令丞赵策受冯亭上党亦云千戸封县令今楚亦有此称变古者非特秦矣】郑魏者楚之耎国【集韵耎弱也补曰而兖反】而秦楚之强敌也郑魏之弱而楚以上梁应之【此山阳济阳故梁近楚故也正曰故梁在汝州西南説见齐防此云上梁非是】宜阳之大也【时秦已得之】楚以弱新城圗【元作围】围之蒲坂平阳相去百里秦人一夜而袭之安邑不知【此言百里之地不相知况于五伯里邪】新城上梁相去五百里秦人一夜而袭之上梁亦不知也今边邑之所恃者非江南泗上也【汉志楚分野言江南地广云此皆逺哉故非所恃汉志言楚分野云江南平地故知其稽正曰策语难晓注强觧尤甚】故【衍楚字】楚王何不以新城为主郡也【主犹守也为郡则士马盛可以备秦正曰大亊记郡者县之主故谓之主郡又郡县説见秦策】边邑甚利之【此浑言其欲説楚王大意】新城公【楚县尹称公】大説乃为【衍王字补曰姚本无王字】具驷马乗车五百金之楚【衍尽字】尽【补曰赆也字通借姚本无】城浑得之遂南交于楚楚王果以新城为主郡【城书作成补曰当作成从改文】
　　韩公叔有齐魏【得二国之援】而太子有楚秦【太子几瑟也韩防十二年苏代曰公叔伯婴恐秦楚之纳几瑟是也此二十九年】以争国【补曰公叔主咎公仲主几瑟也伯婴説见韩策】郑申为楚使于韩矫以新城阳人【秦记注南阳县有阳人聚补曰正义引括地志云阳人在汝州叶县西】予太子楚王怒将罪之对曰臣矫予之以为国也臣为太子得新城阳人以与公叔争国而得之【得其国亊】齐魏必伐韩韩氏急必悬命于楚又何新城阳人之敢求太子不胜【不胜公叔】幸【元作然】然而不死今将倒冠而至【言其归楚之疾】又安敢言地楚王曰善乃不罪也【韩防防语同】
　　楚杜赫説楚王以取赵王曰与【补曰一本作且与】之五大夫【楚官】而令私行陈轸谓楚王曰赫不能得赵五大夫不可収也是【元作得补曰姚云得一作是】赏无功也得赵而王无加焉是无善也【不赏其善如不有之】王不如以十乘行之杜赫怒而不行陈轸谓王曰是不能得赵也
　　楚王问于范环曰寡人欲置相于秦孰可对曰臣不足以知之【补曰史楚懐王新与秦婚而懽素闻甘茂在楚使人谓楚王曰愿送甘茂于秦云云环史作埍】王曰吾相甘茂可乎范环对曰不可王曰何也曰夫史举上蔡之监门也大不知【元作如下同补曰姚云一作知下同】事君小不知处室以苛亷闻于世【苛小节】甘茂事之顺焉【言大不失其意】故惠王之明武王之察张仪之好譛甘茂事之取十官而无罪茂诚贤者也然而不可相秦秦之有贤相也非楚国之利也且王尝用召【补】滑【补曰史作召滑】于越【召滑见甘茂传】而纳句章【属防稽】昧之难【昧唐昧楚将此二十八年秦齐韩魏共攻楚杀昧】越乱故楚南察瀬湖【察犹治也言楚有而治之南阳有厉音頼正曰察瀬湖史作塞厉门地皆未详恐有误字察作塞胜】而野江东【以江之东为野此言楚虽有唐昧之难而能得越地以召滑乱之也】计王之功所以能如此者越乱而楚治也今王已用之于越矣而忘之于秦臣以为王钜速忘矣【钜大也正曰钜讵通】王若欲置相于秦乎若公孙郝者可夫公孙郝之于秦王【昭】亲也【补曰史作向寿】少与之同衣长与之同车被王衣以听事【言其素重】真大王之相已【秦相而曰王之相葢秦相之必右楚也】王相之楚国之大利也【甘茂传有人地小异补曰上蔡史俱作下蔡末云楚使使请秦相向寿茂竞不得入卒于魏】魏相翟强死为甘茂谓楚王曰魏之几相者【言危欲相之】公子劲也【秦人】劲也相魏魏秦之交必善【劲秦人而魏相之故正曰俱无考】秦魏之交完则楚轻矣故王不如与齐约相甘茂于魏齐王【闵】好髙人以名今为其行人【楚为齐请如其使者礼行人使适四方】请魏之相齐王必喜魏氏不听交恶于齐齐魏之交恶必争事楚魏氏听甘茂与樗里疾贸首之雠也【贸言欲易取其首】而魏秦之交必恶【疾相秦茂相魏故】又交重楚也
　　齐秦约攻楚楚令景翠以六城赂齐太子为质【此二十九年太子横】昭睢谓景翠曰秦恐且因景鲤苏厉而效地于楚公出地以取齐【取犹収犹悦】鲤与厉且以収地取秦【収前所効者葢二人之辞曰楚出地取齐楚既弱矣何足与地秦収所効必説二人也正曰景鲤乃楚臣秦可因之以责地见楚弱而劝秦収所効之地恐非】公事必败【楚不得秦地景翠赂齐楚必怨翠】公不如令王重赂景鲤苏厉使入秦【二人得楚赂不复为秦収地矣】秦恐【以齐楚合故】必不求地【不収所効】而合于楚若齐不求是公与约也【两国各不取地而止攻是约者复和也与如与国之与和好也言翠能和两国之约正曰战国之时秦之割地希矣惟赧王十七年割三城和齐韩魏一事尔懐王末年楚益以弱虽合齐秦未必遽惧而割也効地于楚者令楚効地恐者恐或如此之辞也景翠必与景鲤苏厉不合者故睢言翠既以地赂齐则秦恐或且因苏厉景鲤而令楚効地是翠出地取齐而二人収所出之地以取秦翠事岂不败乎今不如重赂二人使入秦为觧则秦恐或必不求地而与楚合齐见秦楚之合若不求地则是公能和好结约也　秦恐必不求地秦字疑当作齐谓重赂二人入秦则齐知秦楚之和恐不敢求所赂之地若果不求是公能和好结约也説亦通】
　　术视【秦人】伐楚楚令昭鼠以十万军汉中昭睢胜秦于重丘【属平原正曰恐非】苏厉谓宛公昭鼠【鼠为宛尹】曰王欲昭睢之乘秦【王楚王乘犹淩】必分公之兵以益之秦知公兵之分也必出汉中【出兵伐此】请为公令芋【元作辛】辛【元作辛】辛【补曰当作】戎谓王【戎楚人贵于秦如以私告楚王者】曰秦兵且出汉中则公之兵全矣【欲其备秦故不分其兵】
　　秦败楚汉中【此三十年秦伐楚取八城宜得汉中】楚王入秦秦王【昭】留之游腾为楚谓秦王曰王挟楚王而与天下攻楚则伤行矣不与天下共攻之则失利矣王不如与之盟而归之楚王畏【畏畏秦】必不敢背盟背盟【补二字补曰宜复有背盟二字】王因与三国攻之义也【彪谓此言亦可听也而秦志在乱楚不为之动所以卒并天下后人守此】
　　顷襄王【懐王子元年赧王十七年癸亥】
　　楚襄王为太子之时质于齐懐王薨太子辞于齐王【闵】而归齐王隘之【隘犹阻未即许求地也补曰隘从阨音下同】予我东地五百里乃归子子不予我不得归太子曰臣有傅请退【元作追】追【补曰退字讹】而问傅傅慎子曰献之地所以为身也爱地不送死父不义臣故曰献之便太子入致命齐王曰【致命归诚之言正曰送致命令如项羽使人致命懐王】敬献地五百里齐王归楚太子太子归即位为王齐使车五十乘来取东地于楚楚王告慎子曰齐使来求东地为之奈何慎子曰王明日朝羣臣皆令献其计上柱国子良入见王曰寡人之得求反【求反国而得】主坟墓复羣臣【复见之】归社稷也以东地五百里许齐令使来求地为之奈何子良曰王不可不与也王身出玉声许强万乘之齐而不与则不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之奈何昭常曰不可与也万乘者以地大为万乘今去东地五百里是去我国之半也有万乘之号而无千乘之用也不可臣故曰勿与常请守之昭常出景鲤入见王曰齐使来求东地五百里为之奈何景鲤曰不可与也虽然楚不能独守王身出玉声许万乘之强齐也而不与负不义于天下楚亦不能独守【补曰姚云鲁本圈去王身止独守二十七字】臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然楚不能独守也臣请索救于秦寡人谁用于三子之计慎子对曰王皆用之王怫然作色曰【怫郁也正曰怫音拂常与孟子艴然之艴同义怒变色也】何谓也慎子曰臣请効其説而王且见其诚然也王发上柱国子良车五十乘而北献地五百里于齐发子良之明日遣昭常为大司马令徃守东地遣昭常之明日遣景鲤车五十乗西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地【典犹职主犹守】且与死生【地有则生失地则死之】率吾之士卒三十余万敝甲钝兵愿承下尘【凡人相趋则有尘战亦有尘不敢与齐抗故言下也】齐王谓子良曰大夫来献地今常守之何如子良曰臣身受命敝邑之王是常矫也王攻之齐王大兴兵攻东地伐昭常未涉疆秦以五十万临齐右壤曰夫隘楚太子弗出不仁又欲夺之东地五百里不义其缩甲则可【缩蹙也葢束之】不然则愿待战齐王恐焉乃请子良南道楚西使秦觧齐患士卒不用东地复全【彪谓此四臣皆国士也襄王无若人岂能反国慎子能兼用之其最优乎方之晋五臣其舅犯欤此书三书懐王薨而太子归史记独谓太子归而王乃薨又谓王逃归不逹薨夫秦能刼留之岂不能衞之孟尝之逃先以计免犹危不脱楚王何以能逃可疑也楚王亡死太子在外郢中必立王以絶秦望太子以齐之重归义嗣也其谁敢干之于是王乃定齐防乃云忠王而走太子则是太子卒不得位亦非也盖郢中立王时苏子以此策干田文而语人以九可文不之用世犹载其语也正曰顷襄之辞于齐齐隘之以割地虽不与非不信也齐使之来当直拒之昭常之不与是矣然不知出地而较计于大小之间抑未矣子良之与而复攻缪矣景鲤为之索救于秦夫不共戴天之雠王所当絶尚忍乞哀而求援哉鲤罪特甚也慎子不知择其是非决以大义请皆用之则兼其失矣且秦之责齐曰隘楚太子不仁夺东地不义斯言也出于雠国之口而四人皆无一语及之尚何足称乎　余説并见齐策春秋战国之时在他国而逃归者多矣岂无卫之者邪以此疑懐王之逃不可也补曰使车使人之使如字为身之为去声】
　　女阿【未详】谓苏子曰秦栖楚王【懐王见刼客秦如栖】危太子者公也今楚王归【以此书及史考之王皆不归今此葢其防归正曰此谋度之言】太子南【自齐归楚为南】公必危公不如令人谓太子曰苏子知太子之怨已也必且务不利太子太子不如善苏子苏子必且为太子入矣【入言其归之之深正曰使太子得入也】苏子乃令人谓太子太子复请于苏子【详此亦无走太子之亊补曰疑此乃齐策苏子説薛公章脱简首女阿二字又他章错脱文説薛公策未欠苏子自觧于薛公一节此为苏子自觧于太子也疑亦有差舛】
　　长沙之难【长沙荆州国懐二十九年秦大破楚楚王恐使太子质齐楚葢破于此】楚太子横为质于齐楚王死薛公归太子横因与韩魏之兵随而攻东国太子惧【本其初言之亦明此非新立王也】昭盖曰不若令屈署以新东国为和于齐【新字疑衍】以动秦秦恐齐之败东国【上言齐兴兵攻故地此恐其败】而令行于天下也必将救我太子曰善遽令屈署以东国为和于齐【此即子良之策葢与署也】秦王【昭】闻之惧令芊【元作辛】辛【补曰当作】戎告楚曰毋与齐东国吾与子出兵矣
　　有献不死之药于荆王者谒者操以入中射之士【射人之在中者正曰韩非子注中射士官有上中下】问曰可食乎曰可因夺而食之王怒使人杀中射之士中射之士使人説王曰臣问谒者曰可食臣故食之是臣无罪而罪在谒者也且客献不死之药臣食之而王杀臣是死药也王杀无罪之臣而明人之欺王王乃不杀【彪谓此射士乃不可不杀荆王赦之以不能答之也于答是也何有谒者曰可食非谓汝可食也药之能不死者乎人耳非能使刑者不死且人以献王何与汝而问之是安得无罪也正曰人献药于王夺而食之固不得为无罪而罪不至于死者世岂有不死之药哉明臣之欺王此士之欲以悟王也其志则忠矣鲍谓不可不杀悖哉补曰自齐威宣燕昭使人入海求三神山而方士盛楚臣有献不死之药者知当时此术蔓延浸滛不独燕齐然也屈平逺游之篇曰一气孔神兮于中夜存虚以待之兮无为之先长生久视之方无以易此惜乎楚王之不知也此策时亦无考】
　　齐以淖齿之乱事【补补曰姚云一本添雠字】秦其后秦欲取齐【与齐合】故使苏防之楚【防固皆秦人】令任固之齐秦明谓楚王曰秦王【昭】欲楚不若其欲齐之甚也其使防来以示齐之有楚【以有楚之亲示齐】以资固于齐【为任固资】齐见楚【见其纳防】必受固是楚【补补曰一本此有王字】之听防也适为固驱以合齐秦也【所谓资固】齐秦合非楚之利也且夫防来【补曰一本此下有之辞二字】之辞必非固之所以之齐之辞也【防之辞必厚楚而薄齐固之辞必厚齐而薄楚】王不如令人以防之辞谩固于齐【慢欺也以防薄齐之辞告齐则固言厚齐者非实齐必以固为欺已】齐秦必不合齐秦不合则王重矣王欲収齐以攻秦汉中可得也王即欲以秦攻【补补曰一本有攻字】齐淮泗之间亦可得也【元在齐策正曰从旧可】
　　庄辛【楚人补曰元和姓纂庄辛楚庄王之后以諡为号】谓楚襄王曰君王左州侯右夏侯辇从鄢陵君与寿陵君【皆楚之宠幸臣也辇从谓辇出则二人从之】专滛逸侈靡不顾国政郢都必危矣襄王曰先生老悖乎【悖皆道也正曰悖乱也言老而耄乱也】将以为楚国妖祥乎庄辛曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之【淹亦留】庄辛去之赵留五月秦果举鄢郢巫上蔡陈之地【此二十一年白起拔郢置南郡】襄王流揜于成【元作城】城阳【流谓走揜覆也谓自匿城阳属汝南若城阳乃齐也补曰史东北保于陈城当是指此城尔】于是使人发驺【驺车御也】徴庄辛于赵【徴谓召也】庄辛曰诺庄辛至襄王曰寡人不能用先生之言今事至于此为之奈何庄辛对曰臣闻鄙语曰见兎而顾犬未为晩也亡羊而补牢【牢闭飬之圈】未为迟也臣闻昔汤武以百里昌桀纣以天下亡今楚国虽小断长续短犹以数千里岂特百里哉王独不见夫蜻蛉乎【虫一名桑根也】六足四翼飞翔乎天地之间俛啄蚉防而食之仰承甘露而饮之自以为无患与人无争也不知夫五尺童子方将调饴【元作鈆】鈆【补曰鈆当作饴】胶丝【饴米蘖所煎调以饵之又施胶于丝以击之正曰顔师古急就章注以蘖消米取汁而煎之渜弱者为饴形怡怡然此谓调以胶丝也淮南子栁下惠见饴曰可以飬老盗跖见饴曰可以黏牡吕氏春秋仁人得饴以飬疾侍老跖蹻得饴以开闭取楗皆以黏也补曰一本标胶或作缪言纠缪纒统也】加已乎四仞之上【八尺曰仞】而下为蝼蚁食也【补曰姚本此有夫蜻蛉其小者也七字】黄雀因是以俯噣白粒【噣啄也葢以喙啄补曰一本噣作嘱】仰栖茂树鼓趐奋翼【趐强羽】自以为无患与人无争也不知夫公子王孙左挟弹右摄丸【摄引持也】将加已乎十仞之上以其为招【补曰一本标后语云以其颈为的的或为招】昼防乎茂树夕调乎酸醎【以为馔也】倐忽之间坠于公子之手夫雀其小者也黄鹄因是【鹄鸿也正曰水鸟也】以游乎江海淹乎大沼俯噣鳝【元作防】防鲤【字书无防字】仰囓陵衡【衡香草正曰周礼蓤芰蔆防菱字通凡将篇蔆从遴今俗书作菱武陵记云四角三角曰芰两角曰菱衡与菱并言即荇接余水草也】奋其六翮【翮羽本】而凌清风飘摇乎髙翔自以为无患与人无争也不知夫射者方将脩其碆【元作□】□卢【字书无□字碆与□声近集韵碆可为镞卢旅同黒弓也正曰下文磻即碆此不当复有弣号把中恐是此字形声讹耳】治其矰【元作缯】缯【正曰矰通见三辅黄图】缴【矰戈射矢缴生　缕补曰缴音灼也】将加已乎百仞之上被防【元作礛】礛磻【无礛字集韵监利也磻以石着惟缴也正曰广韵礛力甘反治玉之石】引防缴折清风而抎矣【以系矢从髙集韵抎下也如折然补曰磻补左补何二反抎羽粉反徐按吕春秋与陨同】故昼游乎江河夕调乎鼎鼐【鼐鼎絶大者也】夫黄鹄其小者也蔡灵【元作圣下同】圣侯之事【春秋及史无圣侯补曰圣当作灵或者古通称□下同】因是以南游乎髙陂【陂阪也正曰池也此引説文上一句】北陵乎巫山饮茹溪流【茹饮马也故与吐反正曰姚云驳语饭茹溪之防注云茹溪巫山之溪】食湘波之鱼【湘水出零陵属长沙】左抱防妾右拥嬖女与之驰骋乎髙蔡之中【即上蔡】而不以国家为事不知夫子发方受命乎灵【元作宣】宣【补曰宣当作灵】王系已以朱丝而见之也【昭十一年楚子诱蔡侯般杀之于申经传不书子发盖使子发召之楚子灵王若宣王蔡灭八十年矣道应训子发伐蔡宣王郊迎人间训又言获罪威王者皆失考也】蔡灵圣侯之事其小者也君王之事因是以左州侯右夏侯辇从鄢陵君与寿陵君饭封禄之粟【所封之禄】而载方府之金【方四方金其所贡也】与之驰骋乎云梦之中而不以天下国家为事而不知夫穰侯方受命乎秦王【昭】填黾塞之内【填兵满也江夏有鄳即魏策鄳隘之塞补曰策本韩鲍改作魏故云然燕策亦有按左氏定四年左司马成谓子常直辕防轭注漠东隘道史春申传秦逾鄳隘之塞而攻楚苏秦塞鄳阨正义云申州罗山县本漠鄳县州有清平関葢古鄳县之阨塞又云石城山楚母家涉鄳云亦指此而正义误以为河东太阳鄢城初不与楚相涉何遽忘前説也大事记作钟山县按唐志申州有钟山罗山两县申州今信阳军也黾鄳字冋谟萌反隘当从阨音】而投已乎黾塞之外襄王闻之顔色变作身体战栗于是乃以执珪而授之为阳陵君与淮北之地【彪谓此策天下之善规也防王虽失之东隅而収之桑榆故其季年保境善邻差为无事此策为有力焉补曰与淮北云云句上有缺文新序曰身体悼栗曰谨受令乃封庄辛为成陵君而用计焉与举淮北之地十二诸侯后语云而与谋秦复取淮北之地　鄢陵新序作新安大事记顷防既失郢都复召庄辛闻其言至于色变体栗此其所以能稍复故地也复取江南十五邑在顷】
　　【防二十三年新序又载楚防用庄辛计举淮北之地十二诸侯葢防乱之后补败扶倾之计皆出于辛特不能大有所为耳刘辰翁极诋辛小人谓何策之有皆失之】
　　齐韩魏共攻燕【燕惠七年书韩魏楚共伐燕他不书则楚当是齐此二十七年正曰策有宋书宋未防时岂得改楚为齐】燕使太子请救于楚楚王使景阳将而救之【景阳后至考烈六年犹为将史同补曰世家景阳救燕楚齐烕宋当顷防十三年至考烈王六年凡三十年犹相及唐裴行俭讨突厥徙营事类此】暮舍使左右司马各营壁地【壁军垒】已植表【如华表以别所舍】景阳怒曰女所营者水皆至防表【防犹没也此欲用其教因已示神】此焉可以舍乃令徙明日大雨山水大出所营者水皆防其表军吏乃服于是遂不救燕而攻魏雝立【雝雍同属陈留】取之以与宋【宋时已为齐未晓】三国惧乃罢兵魏军其西齐军其东楚军欲还不可得也景阳乃开西和门昼以车骑暮以烛通使于魏【补曰姚本车作军通作见】齐师恠之以为燕楚与魏谋之乃引兵而去齐兵已去魏失其与国无与共击楚乃夜遁楚师乃还【元在燕策正曰以救燕故在燕补曰雝及通使之使去声】
　　考烈王【防王子元年赧王五十三年己亥】
　　唐睢【元作且从秦策】旦见春申君【黄歇楚相】曰齐人饰身脩行得为益【益谓有禄位】然臣羞而不学也不避絶江河【言虽险不避】行千余里来窃慕大君之义【大言其髙义】而善君之业臣闻之贲诸懐锥刃【孟贲专诸诸吴人刺王子庆忌者言二人不待盛兵而后称勇】而天下为勇【补曰为当作谓】西施衣褐【褐粗衣补曰説文编枲韤一曰粗衣诗国风孟子注褐寛博注并云毛布】而天下称美今君相万乘之楚御中国之难所欲者不成所求者不得臣等少也夫枭棊之所以为能【元作能为】能为者【补曰正义云头有刻枭鸟形者】以散棊佐之也【散谓众棊】夫一枭之不如不胜五散【独善不如众智补曰当云一枭之不胜不如五散】亦明矣今君何不为天下枭而令臣等为散乎
　　客説春申君曰汤以亳【皇览今梁谷熟补曰史正义引括地志云宋州谷熟县西南南亳故城即汤都宋州北大防城为景亳汤所盟地所谓北亳河东偃师为西亳帝喾及汤所都盘庚亦徙都云汤即位后都南亳后徙西亳】武王以镐【元作鄗属京兆】鄗【正曰镐通史复都豊鄗国语杜伯魁
　　王放鄗鄗一音嚣尧反考鲁桓十三年公会齐侯于鄗常山有邑志阙　　　　　　　　　上林即今长安县昆明池北高邑县】皆不过百里以有天下今孙子【荀卿】天下贤人也【补曰荀作孙避宣帝讳也】君借之以百里之【】势【时为兰陵令】臣窃以为不便于君何如春申君曰善于是使人谢孙子孙子去之赵【史言孙子春申君死而贫困家兰陵不言之赵】赵以为上卿客又説春申君曰昔伊尹【补补曰缺尹字】去夏入殷殷王而夏亡管仲去鲁入齐鲁弱而齐强夫贤者之所在其君未尝不尊国未尝不荣也今孙子天下贤人也君何辞之春申君又曰善于是使人请孙子于赵孙子为书谢曰疠人怜王【疠虽恶疾犹愈于刼弑故反怜王补曰疠癞也刘辰翁曰此韩非语孙不应用不知非正用孙语也】此不恭之语也虽然【补曰一本此下有古无虚谚四字】不可不审察也此为刼弑死亡之主言也夫人主年少而矜材无法术以知奸则大臣主断国【专断其国】私以禁诛于已也【察其私则恐人诛巳故主断以禁之】故弑贤长而立防弱废正适而立不义春秋戒之曰楚王子围聘于郑未出竟闻王病反问疾遂以冠缨绞王杀之因自立也【昭元年】齐崔杼之妻羙庄公通之崔杼帅其君党而攻庄公庄公请与分国崔杼不许欲自刃于庙崔杼不许庄公走出逾于外墙射中其股遂杀之而立其弟景公【襄二十五年】近代所见李兊用赵饿主父于沙丘百日而杀之淖齿用齐擢闵王之筋【擢引也】悬于其庙梁宿夕而死夫疠虽防肿胞疾【补曰防委勇切胞当披交切】上比前世未至绞缨射股下比近代未至擢筋而饿死也夫刼弑死亡之主也心之忧劳形之困苦必甚于疠矣由此观之疠虽怜王可也因为赋曰【补曰赋曰以下即佹诗文小异】寳珍隋珠【隋侯见大蛇伤疗而愈之蛇明珠报之世之所宝所珍】不知佩兮祎衣与丝【礼后服祎衣谓袍】不知异兮闾姝子奢【姝好也奢即子都美人也补曰荀子作闾娵韦昭云梁王魏防之美女楚辞注云奢或作都故以为郑之美人】莫知媒兮嫫母求之【嫫母丑妇也正曰丑妇人楚辞注云黄帝妻】又甚喜之兮以瞽为明以聋为聪以是为非以吉为凶呜呼上天曷惟其同【言举世皆然正曰朱子谓此言衰乱之极人懐私意乖异反易至于如此故呼天而问之曰何为而可使之同乎同则合乎天理之公是非善恶皆当于理而天下治矣明天意悔祸则转祸为福拨乱反正不难矣】诗曰上天甚神无自瘵也【瘵病也言天理甚明如是者必有患祸彪谓春申君之愚昏甚矣人惟不知贤故不能用岂有知之以一人言去之又以一人言召之其持操安在也荀卿絶之宜哉卿书有与赵孝成王论兵而史不言之赵失之卿礼义人也使卿而在楚春申必无李园之祸此书葢知之矣补曰按诗曰以下荀子无之二句乃菀桞之辞神诗作蹈传谓当从策也诗作焉本言人谁不欲朝事王而王甚神朝之无不自取病今借以言天之威神甚可畏不可不畏天而自取祸也　朱子谓黄歇乱人卿乃以为托身行道之所则已误矣愚谓卿虽非孟子比然以诗书礼义言治禁暴除害言兵要为异于战国之士者此篇不载于其书赋即佹诗未章其言弑贤良而立防弱废正适而立不义逺引楚围崔抒近述李兊淖齿劘切春申甚然首以法术知奸为言则亦出申商可谓惑流俗而不笃于自信者也策独载此而不及其他其人又可知矣　史荀卿年五十始游学于齐襄王时最为老师齐尚脩列大夫之而卿三为祭酒刘向曰方齐宣王威王之时聚天下贤士于稷下尊宠之若邹衍田骈淳于髠之属号曰列大夫是时荀卿年十五始游学至襄王时最为老师齐尚修列大夫之而卿三为祭酒焉据二书之文则防王时三为祭酒也大事记取史又书卿为列大夫祭酒在防王五年是也朱子采刘向而文稍异曰卿少逰学于齐歴威宣至襄王三为稷下祭酒按史春申君死而卿家兰陵春申之死在考烈王二十五年齐王建之二十七年也上歴襄王二十九年湣王宣王通五十九年乃及威王之世自王建二十九年至宣王元年已为一百有五年卿之不逮事威王明矣葢向之言但为歴叙威宣之多士其言犹先宣而后威不主为卿言也祭酒者古人饮食必祭席中之尊者一人当祭后因以为官号髠衍为列大夫之时卿年尚少其徒既死齐修其而卿与焉故卿在防王时最为老师而三处众士之上也向之言视史犹明朱子偶未之察耳史云五十始游学向云十五史字倒置无疑朱子改之当矣】
　　虞卿【史不书何所人】谓春申君曰臣闻之春秋【补曰此二字恐因下文衍】于安思危危则虑安今楚王春秋髙矣而君之封地不可不早定也为主君虑封者莫如逺楚秦孝公封商君孝公死而后王【补】不免杀之秦惠王封冉子【穰侯也宣太后弟子男子】惠王死而后王夺之公孙鞅功臣也冉子亲姻也然而不免夺死者封近故也太公望封于齐邵公封于燕为其逺王室矣今燕之罪大而赵怨深【赵自燕王喜以栗腹之谋伐赵起燕四年至十二年无嵗不战十二年此二十一年正曰不可考补曰一本赵怒深】故君不如北兵以徳赵践乱燕【践奄之践】以定身封此百代之一时也【补曰此数语与秦策谓穣侯章赵策齐将攻宋章齐攻宋章皆相】君曰所道攻燕非齐则魏魏齐新怨楚【昭阳救燕之役正　　　齐韩魏共攻燕楚使景阳救之　　　昭攻魏雍丘以与宋云云时犹有宋去此时逺甚鲍指以为懐王二十七年此为考烈王二十一年就使果然则相去亦皆逺策固云魏齐新怨楚岂得为彼时亊哉】楚军【元作君】君虽欲攻燕将道何哉对曰请令魏王可【景闵王可言听其道魏】君曰何如对曰臣请到魏而使所以信之【为所可信者】廼谓魏王曰夫楚亦强大矣天下无敌乃且攻燕魏王曰【补曰王曰以下脱简误衍在前章】乡也子云天下无敌今也子云乃且攻燕者何也对曰今谓马多力则有矣若曰胜千钧则不然者【钧三十斤】何也夫千钧非马之任也今谓楚强大则有矣若越赵魏而鬪兵于燕则岂楚之任也哉【元作我补曰姚云我一作哉】非楚之任而楚为之是敝楚也敝楚是强魏也其于王孰便也【补曰按史考烈王元年封歇春申君赐淮北地后十五年以地邉齐言于王以为郡请封江东因城吴故墟大亊记谓利吴之安富也此策言楚王春秋髙君之封地不可不早定则在未封之前顷襄之时乎顷防之三十四年赵尝伐燕岂或此时劝以践燕定封亦欲其取地于它国如魏冉乎淮北邉齐犹难之况燕地乎亦非计之便也然逺楚徙封卒用于城吴之时皆斯言有以啓之也】
　　或谓楚王曰臣闻从者欲合天下以朝大王臣愿大王听之也【燕昭末年用苏代説复约从此二十二年春申遂为从长正曰此策时不可考以为春申合从无明縁与下章不同】夫因诎为信【诎谓懐王刼死正曰不专指此】奋患有成【奋于患难以能有成】勇者义之摄祸为福【补曰摄収也】裁少为多智者官之【官尊荣之称正曰义之谓制其宜也官之为主其事也】夫报报之反【报犹反也言屈伸祸福相反也】墨墨之化【墨黙同化犹治也言治之其未着正曰报报之反言反复相寻墨墨之化言变化无形惟大君能之者言其转旋变化之妙又非勇智者所可及也新序晋平公谓师旷甚矣子之墨墨也旷曰天下有五墨墨史商君殷纣墨墨以亡汉书窦婴传墨墨不得意皆同此字义或有异】唯大君能之祸与福相贯【贯犹通】生与亡为邻不偏于死【偏犹专也死谓患难】不偏于生【专于卫生如两臂重于天下者】不足以载大名【正曰载承也不专一于致死不专一于求生者不足以承载大名】无所冦艾【冦外兵艾已所惩创正曰冦犹贼害艾即刈不遭贼害而惩创则不足以横行于世】不足以横世【横言莫之敌】夫秦捐徳絶命之日久矣而天下不知今夫横人嚂口【集韵嚂声也言声説所利之事】利机【正曰嚂力暂反食貌利机者利其发动之机】上干主心下牟百姓【牟取也】公举而私取利【举谓举揩】是以国权轻于鸿毛而积祸重于丘山【补曰此主从而黜横者之説然意多未详】
　　天下合从赵使魏加【赵人全晋旧姓正曰鲍见策云赵使故云尔无据】见楚春申君曰君有将乎曰有矣仆欲将临武君【未详补曰荀子议兵篇临武君与卿议兵于赵孝成王前注楚将刘向称卿至赵与孙膑议兵于孝成王前膑为齐宣王军师世逺非是】魏加曰臣少之时好射臣愿以射譬之可乎春申君曰可加曰异日者更羸【人姓名】与魏王处京台之下【京髙也正曰或台名】仰见飞鸟更羸谓魏王曰臣为君引弓虚发而下鸟魏王曰然则射可至此乎更羸曰可有间鴈从东方来更羸以虚发而下之魏王曰然则射可至此乎更羸曰此孽也【有隐痛于身犹孽正曰徐错曰妾之子曰孽孽之言蘖也女没废而有所生若木既伐而生枿故于文子薛为孽孽者罪也按此则取废而复生之义以譬伤弓之鸟乎】王曰先生何以知之对曰其飞徐而鸣悲飞徐者故疮痛也鸣悲者久失羣也故疮未息而惊心未去也【补曰一本未忘】闻者音烈而髙飞【烈猛也髙飞欲避箭补曰姚及一本无者字烈作引其义为是者音之讹而衍也烈引之讹也】故疮陨也【以疮痛而坠】今临武君尝为秦孽【尝败于秦未详】不可为拒秦之将也
　　汗明【未详】见春申君问【补曰姚云问一作间】三月而后得见谈卒春申君大説之汗明欲复谈春申君曰仆已知先生先生大息矣【异于小休】汗明蹙【元作憱】憱【补曰即憱】焉【字书无憱字蹙踖惊貌正曰憱不安貌踧踖之踧非蹙】曰明愿有问君而恐固【固陋也】不审君之圣孰与尧也春申君曰先生过矣臣何足以当尧汗明曰然则君料臣孰与舜春申君曰先生即舜也汗明曰不然臣请为君终言之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善召门吏为汗先生着客籍五日一见【著者书此语也正曰着其名字于賔客之籍】汗明曰君亦闻骥乎夫骥之齿至矣【至言可服乘之时】服盐【元作槛】槛【补曰字讹当作盐】车【服在车前】而上太行蹄申膝折【申犹展皆用力故然】尾湛胕溃【湛沉同汗多故然胕当作肤与肤同亦汗出于肤如溃】漉汗【元作汁】汁洒地【参漉之汗正曰下有汗字汁与汗对汁言其重者】白汗交流【白汗不縁暑而汗也正曰白言其色】外阪迁延【阪坡也迁延不进貌正曰姚本中阪】负棘而不能上【负所载也棘言步蹇正曰负在背姚本作负辕是】伯乐遭之【补曰伯乐姓孙名阳秦穆公时人】下车攀而哭之觧纻衣以羃之【羃覆也】骥于是俛而喷仰而鸣声逹于天若出金石声【补曰此声字宜衍】者何也【问其声何以然】彼见伯乐之知己也今仆之不肖阨于州部【集韵部统也界也】堀穴穷巷【堀窟也以穷巷为窟穴】沉洿鄙俗之日久矣【洿浊溽也】君独无意湔祓仆【湔手浣也祓去也】使得为君髙鸣屈于梁乎【声已之屈梁南梁彪谓世之懐材抱徳之士陆沉于时若此骥者不少而伯乐之不世有长鸣之无其时可不为之大哀邪故招延不可不试用不可不详也补曰髙鸣屈于梁疑明尝困于梁者　一本标云要髙鸣作长鸣李善注广絶交论曰翦拂使其长鸣引防云】
　　楚考烈王无子【补曰此时无子也右史云楚幽王悍卒同母弟犹立犹庻兄负刍之徒袭杀犹而立负刍司马贞云犹有庻兄负刍及昌平君刘向列女传犹乃考烈王遗腹子】春申君患之求妇人宜子者进之甚众卒无子赵人李园持其女弟欲进之楚王闻其不宜子恐又无宠李园求事春申君为舍人已而谒归故失期【后于所期日】还谒【自赵还入谒】春申君问状【状事状】对曰齐王遣使【诡言王建】求臣女弟与其使者饮故失期春申君曰聘入乎对曰未也春申君曰可得见乎曰可于是园乃进其女弟即幸于春申君知其有身园乃与其女弟谋园女弟承间説春申君曰楚王之贵幸君虽兄弟不如今君相楚王二十余年而王无子即百嵗后将更立兄弟即楚王更立【王后王】彼亦各贵其所亲君又安得长有宠乎非徒然也君用事久多失礼于王兄弟兄弟诚立【补曰兄上恐亦当有王字叠上文】祸且及身奈何以保相印江东之封乎【补曰后语云江东十二县之封湖州圗经有春申君封邑】今妾自知有身矣而人莫知妾之幸君未久诚以君之重而进妾于楚王王必幸妾妾赖天而有男则是君之子为王也楚国封尽可得【四封之内】孰与其临不测之罪乎春申君大然之乃出园女弟谨舍而言之楚王楚王召入幸之遂生子男立为太子以李园女弟立为王后楚王贵李园李园用事李园既入其女弟为王后子为太子恐春申君语泄而益骄隂飬死士欲杀春申君以防口而国人颇有知之者春申君相楚二十五年考烈王病朱英【楚人正曰后语云观人朱英注观地在河北平原史观津人朱英班志信都国观津县观古玩反正义以为魏州观城县观音馆者非是又见韩策观鞅章鲍移在魏作魏鞅】谓春申君曰世有无妄之福【无妄言可必正曰朱子觧易无妄云史作无望谓无所期望而有得焉者义亦通】又有无妄之祸今君处无妄之世以事无妄之主安不有无妄之人乎春申君曰何谓无妄之福曰君相楚二十余年矣虽名为相国实楚王也五子皆相诸侯今王疾甚旦暮且崩太子衰弱疾而不起而君相少主因而代立【谓摄也】当国如伊尹周公王长而反政不即遂南面称孤【不不反政】因而有楚国此所谓无妄之福也春申君曰何谓无妄之祸曰李园不治国【言非将相】王之舅也不为兵将而隂飬死士之日久矣楚王崩李园必先入防主议【防言不移议欲杀春申也】制断君命【制断矫也君楚王也】秉权而杀君以防口此所谓无妄之祸也春申君曰何谓无妄之人曰君先仕臣为郎中君王崩【此章唯楚王更立楚王可曰楚王余皆后人称之正曰策中有当曰王当曰楚王亦有両称皆通者】李园先入臣请为君其胸杀之【补曰玊篇作尺庸反刺也为君之为去声】此所谓无妄之人也春申君曰先生置之勿复言也李园软弱人也仆又善之又何至此朱英恐乃亡去后十七日【衍楚字】楚考烈王崩李园果先入置死士止于棘门之内【宫门以棘卫之】春申君后入止棘门园死士夹刺春申君斩其头投之棘门外于是使吏尽防春申君之家而李园女弟初幸春申君有身而入之王所生子者遂立为楚幽王也是嵗秦始皇立九年矣嫪毐【吕不韦所进以説始皇母帝太后者也】亦为乱于秦【不韦毐与太后私乱生子二人与后谋曰王即薨以子为后补曰策于章末并叙嫪毐之事岂无意哉二国宗姓已防絶吕政虽一天下世仅再奚异楚幽也赵与秦同姓王迁母倡族不正亦以防亡葢伦纪渎乱其不永也固宜抑诸国运尽祚穷垂戾并于一时也欤】觉夷三族而吕不韦废【彪谓春申君所以至于此锢宠而暗于事也使万有一如李氏女所陈者归相印而老江东之封不已优乎春申于楚非若商君之于惠文又如不可则杖策而去扁舟五湖为世陶朱抑可矣春申不为此而计出于灭宗葢小人患失之祸势必有此不可不戒也朱英之言深矣然未闻道也春申之纳女前日事耳英不以此时匡之以大臣之义而以一卒自任虽多言亦何救于乱哉正曰凡鲍氏责春申以归老江东杖策扁舟之事在未纳女之前可也既纳之后又入其乗间之言祸根已牢异时纵欲归印策祸亦随之岂有脱理邪其论朱英以未闻道尤谬纳女事袐人岂知之英之事歇又浅观其説而不听可见责以匡正大臣之义岂其然乎补曰越絶书记李园女弟环谓圉王老无嗣可见我于春申君圉难之又令求谒于春申才人言之遂得幸云云烈王死幽王立环使园相春申后告园以吴封之三年徴春申为令尹自使其子亲为假君治十一年幽王徴假君与春申并杀之二君治吴凡十四年姚氏全注其文谓隋经籍志称越絶为子夏作今杂记秦汉事出后人不敢尽信史记国策列女传不载女环名乃见于此画策始终谓皆出环尤为异也其言烈王死后春申事亦皆不合姑记以广异闻云】
　　史疾为韩使楚楚王问曰客何方所循【方术也】曰治列子圉冦之言【圉御同】曰何贵曰贵正王曰正亦可为国乎曰可王曰楚国多盗正可以圉盗乎曰可曰以正圉盗柰何顷间有鹊止于屋上者曰请问楚人谓之何王曰谓之鹊谓之乌可乎曰不可曰今王之国有柱国令尹司马典令【皆楚官】其任官置吏必曰亷洁胜任今盗贼公行而弗能禁也此乌不为乌鹊不为鹊也【元在韩策正曰为韩使楚故在韩从旧可按此言循名任法有申韩之意而以为列圉冦所治何欤抑申韩原于道徳本不异欤补曰为韩之为去声】
　　凡五十六章【正曰楚王将出张子章元与楚懐王拘张仪章相连为一章今别为】



　　战国策校注卷五
&lt;史部,杂史类,战国策校注&gt;
　　钦定四库全书
　　战国策校注卷六　　　　宋　鲍彪　原注
　　元　吴师道补正
　　赵【初分晋得赵国北有信都真定常山中山又得涿郡之髙阳鄚州乡东有广平钜鹿清河河间渤海之东平舒中邑文安东州成平章武河以北南至浮水繁阳内黄斥丘西有太原定襄云中五原上党】
　　襄子【简子子补曰名无恤定王十六年戊子三晋灭智伯分其地】
　　智伯帅赵韩魏而伐范中行氏【补曰范氏士防之后荀林父将中行后因以官为氏】灭之休数年使人请地于韩韩康子欲勿与段规【韩人晋旧姓故魏亦有补曰姓谱段郑共叔段之后】谏曰不可夫智伯之为人也好利而鸷【鸷杀鸟也喻其残忍】复来请地不与必加兵于韩矣【补曰姚云复刘作愎韩子作鸷愎】君其与之彼狃【狃犬性骄也补曰狃习也】又将请地于他国他国不听必乡之以兵然则韩可以免于患难而待事之变康子曰善使使者致万家之邑一于智伯智伯说又使人请地于魏魏桓【元作宣下同】宣【补曰韩子说苑亦并作宣恐桓字讹下同】子欲勿与赵葭【魏人亦晋旧姓】谏曰彼请地于韩韩与之请地于魏魏弗与则是魏内自强而外怒智伯也然则其错兵于魏必矣不如与之桓宣子曰诺因使人致万家之邑一于智伯智伯说又使人之赵请蔺【元作蔡】蔡臯狼之地【蔡非赵地臯狼属西河补曰恐名偶同汉志西河郡有臯狼县又有蔺县蔡或蔺字讹】赵襄子弗与智伯隂结韩魏将以伐赵赵襄子召张孟谈而告之曰夫智伯之为人阳亲而阴踈三使韩魏而寡人弗与焉【他日阴疎今则显矣】其移兵寡人必矣今吾安居而可张孟谈曰夫董阏安于简子【补曰一本作主】之才臣也世治晋阳而君泽循之【君泽赵臣继安于者补曰大事记晋阳汉太原郡所治龙山在西北晋水所出一本尹泽大事记谓泽字误韩子国语作尹铎】其余政教犹存君其定居晋阳君曰诺【君谓襄子】乃使延陵君【元作王此襄子臣不得称王】王【当作生正曰韩子云赵襄子召延陵生今将云云浚仪王氏谓鲍失考】将车骑先之晋阳君因从之至行城郭案府库【案按同行也】视仓廪召张孟谈曰吾城郭之完府库足用仓廪实矣无矢柰何张孟谈曰臣闻董子之治晋阳也公宫之垣【垣墙也】皆以荻蒿苦楚廧之【荻萑苇属尔雅萧荻注即蒿又繁丑狄为蒿苦盖也楚荆也以是为墙廧墙同】其髙至丈余君发而用之于是发而试之其坚则箘簬之劲不能过也【补曰箘音窘簬即簵见禹贡】君曰矢足矣吾铜少若何张孟谈曰臣闻董子之治晋阳也公宫之室皆以链铜为柱质【质础也】请发而用之则有余铜矣君曰善号令已定备守已具三国之兵乘晋阳城遂战三月不能拔因舒军而围之决晋水而灌之围晋阳三年城中巢居而处悬釜而炊财食将尽士卒病羸襄子谓张孟谈曰粮食匮财【元作城】城力尽士大夫病吾不能守矣欲以城下【谓将降】何如张孟谈曰臣闻之亡不能存危不能安则无为贵知士也君释此计勿复言也臣请见韩魏之君襄子曰诺张孟谈于是隂见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人麤中而少亲【麤粗同疏也正曰粗厉少仁爱】我谋未遂而知则其祸必至为之柰何张孟谈曰谋出二君之口入臣之耳人莫之知也二君即与张孟谈阴约三军与之期日【补曰姚本原有日字】夜【日既夜】遣入晋阳张孟谈以报襄子襄子再拜之张孟谈因朝智伯而出【兵交使在其间故得朝之】遇智过【过一作果智伯之族补曰晋语智宣子将以瑶为后智果曰不如宵也弗听智果别族于太史为辅氏通鉴取此与策先后不同】辕门之外【以车为门而辕外向】智过入见智伯曰二主殆将有变君曰何如【君智伯】对曰臣遇张孟谈于辕门之外其志矜其行髙智伯曰不然吾与主约谨矣破赵三分其地寡人所亲之【言亲与二国约】必不欺也子释之勿出于口智过出见二主入说智伯曰二主色动而意变必背君不如令杀之智伯曰兵着晋阳【着言附其城】三年矣旦暮当拔而飨其利乃有他心不可子慎勿复言智过曰不杀则遂亲之智伯曰亲之柰何智过曰魏桓宣子之谋臣曰赵葭韩【补补曰恐缺韩字】康子之谋臣曰段规【二諡皆非当时语】是皆能移其君之计君其与二君约破赵则封二子者各万家之县一如是则二主之心可不变而君得其所欲矣智伯曰破赵而三分其地又封二子者各万家之县一则吾所得者少不可智过见君之不用也言之不听出更其姓为辅氏遂去不见张孟谈闻之入见襄子曰臣遇智过于辕门之外其视有疑臣之心入见智伯出更其姓今暮不击必后之矣【恐智伯以过之去之决有感动矣】襄子曰诺使张孟谈见韩魏之君日夜期杀守堤之吏而决水灌智伯军智伯军【补补曰姚本有军字】救水而乱韩魏翼而击之【左右夹击】襄子将卒犯其前大败智伯军而禽智伯智伯身死国亡地分为天下笑此贪欲无厌也夫不听智过亦所以亡也智氏尽灭惟辅氏存焉【彪谓段规之策智伯智过之察孟谈皆如在其目中可谓明也已矣此一时三晋智氏皆有士三晋之应之如响智氏独不用之而亡则士岂非天下之重宝乎虽然水灌晋阳城之不沈者三版于此时使智伯杀韩魏之君亦难听矣其次欲其分封二子是岂不可为与智伯惟没于利故昬于智故孟子之说曰何必曰利】
　　智伯从韩魏兵【二国兵从之】以攻赵围晋阳而水之城之【元作下】下【补曰设衍或是之字】不沈者三板郄疵【晋人补曰郄刺黎反孙本作郄说文作絺姚本注元和姓纂郄已姓青阳氏之后】谓智伯曰韩魏之君必反矣智伯曰何以知之郄疵曰以其人事知之矣【补曰一本作夫夫当属下句】从韩魏之君而攻赵赵亡难必及韩魏矣今约胜赵而三分其地今城不没者三板沈灶生鼃人马相食城降有日而韩魏之君无喜志而有忧色是非反如【补曰犹而】何也明日智伯以告韩魏之君曰郄疵言君之且反也韩魏之君曰夫胜赵而三分其地城今且将拔矣夫二【元作三补曰姚云钱刘作二】家虽愚不弃美利于前【补曰愚下恐当有必字】背信盟之约而为危难不可成之事其势可见也是疵为赵计矣使君疑二主之心【二主自称曰主亦非当时语】而解于攻赵也【解懈同】今君听谗臣之言而离二主之交为君惜之趍而出郄疵谓智伯曰君又何以疵言告韩魏之君焉智伯曰子安知之对曰韩魏之君视疵端而趍疾【视端畏之趍疾避之恐疵要之与见智伯而辞屈也】郄疵知其言之不听请使于齐智伯遣之韩魏之君果反矣【彪谓智伯至是于得而不顾其祸殆天夺其魄者至以谋臣之言质人以反夫非狂昬痴瞢孰肯自承其反哉】
　　张孟谈既固赵宗庙封疆【补曰谈史作同太史公避父讳也　一本庙作广是】发五霸【元作百下同伯业不振今复发之】百【补曰即伯古通】乃称简之涂【称者举其说也此士国地君之御】以告襄子曰昔者前国地君之御【国地犹武安之御则之涂】有之曰五霸百之所以致天下者约【衍两字】两【补曰恐字有误】主势能制臣【约者自断之辞】无令臣能制主故贵为列侯者不令在相位自将军以上不为近大夫今臣之名显而身尊权重而众服臣愿损【补曰一本作捐】功名去权势以离众襄子恨然曰何哉吾闻辅主者名显功大者身尊任国者权重信忠在已而众服焉此先圣之所以集国家安社稷乎【补曰姚云刘改乎作也】子何为然张孟谈对曰君之所言成功之美也臣之所谓持国之道也臣观成事闻往古天下之美同【有美而同必相疾】臣主之权均之【补曰外纪之作而】能美未之有也前事之不忘后事之师君若弗图则臣力不足怆然有决色【虽欲决去而犹怆然明不得已也一说决犹别】襄子去之卧三日使人谓之曰晋阳之政臣下不使者【不为国用】何如对曰死僇【僇戮同】张孟谈曰左司马【失其名】见使于国家安社稷不避其死以成其忠君其行之【行犹用也疑当作任补曰左司马恐孟谈自谓之辞行之者许之僇之惟阙也】君曰子从事乃许之【使谈自从其所欲之事以其荐贤自代故许其去】张孟谈【此下著书者美之也】便厚以便名【便安厚重也去权所以安其重损名所以安其名】纳地释事以去权尊而耕于负亲之邱【赵地缺】故曰贤人之行明主之政也【此美襄子】耕三年韩魏齐楚【元作燕】燕【补曰下文有楚无燕必有一误】负亲以谋赵【言五国昔约亲今背之正曰上言负亲之邱不应此义顿异恐负亲字衍或上有缺文】襄子往见张孟谈而告之曰昔者智氏之地赵氏分则多十城复来【言分地多自与韩魏尝以为言矣今复来也】而今诸侯【衍孰字正曰复来字恐舛误在上当云而今诸侯复来句似顺】孰谋我【补曰孰为我谋】为之柰何张孟谈曰君其负劒而御臣以之国【君自为御】舍臣于庙授吏大夫【授谈之吏以为大夫示尊显之也】臣试计之君曰诺张孟谈乃行其妻之楚【使妻之楚】长子之韩次子之魏少子之齐四国疑而谋败【谈赵之谋臣而其妻子分适四国故四国吏相疑以为厚赵也彪谓孟谈有道之士也国有危难不顾万死出入行阵以就其谋功成事遂则委而去之已去而复出以销国家之难非有道孰能出处语黙若是之裕哉范蠡始终之际贤矣方之孟谈犹一间也正曰孟谈可谓谋智之士有道则未也】
　　晋毕阳【毕万之后正曰无明据晋魏伯宗索士疵州犂得毕阳及栾弗忌之难诸大夫害伯宗毕阳实送州犂于荆让乃其孙义烈有自来矣】之孙豫让始事范中行氏而不说去而就智伯智伯宠之及三晋分智氏赵襄子最怨智伯而将其头以为饮器【补曰史漆其头说苑异日智伯与襄子饮而灌襄子之首后败智伯漆其首为饮器索隐云案大宛传匈奴以月支王头为饮器裴氏引韦昭云椑榼也晋灼曰虎子也皆非椑榼所以盛酒非用饮者晋以韩子吕氏春秋并云漆智伯头以为饮器故也】豫让遁逃山中曰嗟乎士为知己者死女为说已者容【修其容色补曰司马子长用此语死作用】吾其报智氏之雠矣乃变姓名为刑人入宫涂厠欲以刺襄子襄子如厠心动索问涂者则豫让也刃其扞【扞焊同集韵矛鐏谓之焊刃施刃其端】曰欲为智伯报雠左右欲杀之赵襄子曰彼义士也吾谨避之耳且智伯已死无后而其臣至为报雠此天下之贤人也卒释之豫让又漆身为厉【补曰索隐曰癞恶疮凡漆有毒近之多患疮肿若癞病然故让以漆涂身令若癞厉癞声近假借】灭须去眉自刑以变其容为乞人而往【补曰史作行】乞其妻不识曰状貌不似吾夫其音何吾夫之甚也又吞炭为哑变其音其友谓之曰子之道甚难而无功谓子有志则然矣谓子智则否以子之才而善事襄子襄子必近幸子子之得近而行所欲此甚易而功必成豫让乃笑而应之曰是为先知报后知为故君贼新君大乱君臣之义者无此矣【补曰无字下恐有缺字】吾所谓为此者以明君臣之义非从易也且夫委质而事人而求弑之是怀二心以事君也吾所为难亦将以愧天下后世人臣怀二心者居顷之襄子当出豫让伏于过桥下【补曰一本伏所当过】襄子至桥而马惊襄子曰此必豫让也使人问之果豫让于是赵襄子面数豫让曰子不尝事范中行氏乎智伯灭范中行氏而子不为报雠反委质事智伯智伯已死子独何为报雠之深也豫让曰臣事范中行氏范【补补曰姚本有此字】中行氏以众人遇臣臣故众人报之智伯以国士遇臣【国士名葢一国者】臣故国士报之【为国士所为以报之】襄子乃喟然叹泣曰嗟乎豫子【衍子字】子之为智伯名既成矣寡人舎子亦已足矣子自为计寡人不舎子使兵环之豫让曰臣闻明主不掩人之义忠臣不爱死以成名君前已寛舎臣天下莫不称君之贤今日之事臣故【补曰故固通】伏诛然愿请君之衣而击之虽死不恨非所望也【言有此心望不及此】敢布腹心于是襄子义之乃使使者持衣与豫让豫让拔劒三跃呼天击之曰而可以报智伯矣【而自呼也】遂伏劒而死死之日赵国之士闻之皆为涕泣【刺客传有彪谓襄子豫子皆千载人也豫子能报旧君能厉天下后世之为臣使他人为之必一失于此矣或以其无成事为空自苦夫壮士能行其志而已成不成则有命焉吾何以必之哉智伯有如此臣以国士遇之而不免于亡殆与郭君善善为辈者欤补曰让义士也史迁列之刺客而苏秦氏古史亦谓之非贤失之矣朱子纲目附见于三晋始命之下则以其事在前不得特书以表之尔大事记解题畧见而记不书未知吕子之旨按索隐引策云衣尽出血襄子囘车车轮未周而亡今无此文或以其怪而删之欤】
　　烈侯【名籍襄子孙元年威烈王十八年癸酉】
　　魏文侯借道于赵攻中山【魏十七年此元年】赵侯将不许赵利曰过矣魏攻中山而不能取则魏必罢【音疲】罢则赵重魏拔中山必不能越赵而有中山矣是用兵者魏也而得地者赵也君不如许之许之大劝彼将知赵利之也必辍君不如借之道而示之不得已【补曰姚本彼将知矣利之也又注刘无矣字此本赵利又举人姓名皆难解疑有舛误】
　　肃侯【成侯子元年补曰世本名言索隠云名语成侯名种显王二十年壬申】
　　苏秦从燕之赵【此十六年】始合从说赵王曰天下之卿相人臣乃至布衣之士莫不髙贤大王之行义皆愿奉教陈忠于前之日乆矣虽然奉阳君妬【秦传言肃侯令其弟成为相号奉阳君妬嫉贤也正曰奉阳君说见后】大王不得任事是以外宾客【外疏之也】游谈之士无敢尽忠于前者今奉阳君捐馆舍【礼妇人死曰捐馆舍葢亦通称】大王乃今然后得与士民相亲臣故敢进其愚忠为大王计莫若安民无事请无庸有为也安民之本在于择交【与诸侯交】择交而得则民安择交不得则民终身不得安【终赵王身】请言外患齐秦为两敌【为赵敌】而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞【苦言其力】断絶人之交【横人盖然】愿大王慎无出于口也请屏左右白言所以异【补曰史作请别白黒所以异大事记谓阙　策按索隐引防作白言尤明】阴阳而已矣【阴阳言事止有两端指谓从横】大王诚能听臣燕必致氊裘狗马之地齐必致海隅鱼盐之地楚必致橘柚云梦之地韩魏皆可使致封地【封内之地正曰下文封侯之类】汤沐之邑贵戚父兄皆可以受封侯夫割地效实【实如氊裘之】五霸之所以覆军禽将而求也封侯贵戚汤武之所以放杀而争也【补曰此非所以言汤武葢游士之辞】今大王垂拱而两有之是臣之所以为大王愿也大王与秦则秦必弱韩魏与齐则齐必弱楚魏魏弱则割河外【补曰正义云河外同华等地此即西河之外也】韩弱则効宜阳【皆以地与秦】宜阳効则上郡絶【并州郡正曰正义云上郡在同州西北则阙广记云今鄜延安定中部宁夏绥德保安之地】河外割则道不通楚弱则无援此三策者不可不熟计也夫秦下轵道【秦纪注亭名在霸陵正曰故轵城在懐州济源县东南以下言修武之南阳知之按大事记显王十一年韩使计息以枳道易鹿于魏水经注年表赧王三十六年秦伐魏至轵取城大小六十一皆魏之轵也轵枳通策又作咫苏秦传云秦下轵道则南阳危又云我下轵道南阳封冀亦指此其言秦者在雍州万年县东北去覇水百步轵道亭秦王降处也苏代云楚得枳而国亡则巴郡之枳也】则南阳动【修武者】刼韩包周则赵自销铄据衞取淇则齐必入朝秦欲已得行于山东则必举甲而向赵秦甲涉河逾漳据畨吾【补曰正义云畨音婆又音蒲音盘徐广云常山蒲吾县淇常山河漳清河皆见前】则兵必战于邯郸之下矣此臣之所以为大王患也当今之时山东之建国莫如赵强赵地方三千里带甲数十万车千乘骑万匹粟支十年西有常山南有河漳东有清河北有燕国燕固弱国不足畏也且秦之所畏害于天下者莫如赵【言秦于天下独畏赵害已】然而秦不敢举兵甲而伐赵者何也畏韩魏之议其后也然则韩魏赵之南蔽也秦之攻韩魏也则不然无有名山大川之限稍蚕食之傅之国都而止矣【傅附同止兵止于此】韩魏不能支秦必入臣于秦秦无韩魏之隔祸必中于赵矣【犹射中的】此臣之所以为大王患也臣闻尧无三夫之分【一夫有田百亩此未为唐侯时正曰此说士无据之辞且舜颛顼后有国于虞其侧微特在下尔禹乃崇伯鲧子亦有国土者今曰云云岂足信哉枚乘书舜无立锥之地禹无十戸之聚李善注义引韩子云云皆此】舜无咫尺之地以有天下禹无百人之聚以王诸侯汤武之卒不过三千人车不过三百乘而为天子诚得其道也是故明主外料其敌国之强弱内度其士卒之众寡贤与不肖不待两军相当而胜败存亡之机节【节节目】固已见于胷中矣岂掩于众人之言【掩犹蔽】而以防防决事哉臣窃以天下地图案之诸侯之地五倍于秦料诸侯之卒十倍于秦大国并力为一西面而攻秦秦【补补曰一本复有秦字姚同】破必矣今【补补曰一本今见破于秦西面云云姚云一无见破于秦四字】西面而事之见臣于秦夫破人之与破于人也臣人之与臣于人也岂可同日而言之哉夫横人者皆欲割诸侯之地以与秦成与秦成则髙台榭【补台有木曰榭】美宫室听竽笙琴瑟之音【补曰史有台榭一本无笙琴字】察五味之和前有轩辕【天文志权轩辕象后宫此言美人之所处也】后有长庭美人巧笑卒有秦患【卒猝同】而不与其忧是故横人日夜务以秦权恐喝【元作猲】猲【正曰喝猲通见齐策此章史作愒相恐胁也前三子汝表坐恐猲并许葛反】诸侯以求割地愿大王之熟计之也臣闻明王絶疑去谗屏流言之迹塞朋党之门故尊主广地强兵之计臣得陈忠于前矣故窃为大王计莫如一韩魏齐楚燕赵六国从亲以傧畔秦令天下之将相相与防于洹水之上【补曰洹水见秦策】通质刑白马以盟之约曰秦攻楚齐魏各出锐师以佐之韩絶食道赵涉河漳燕守常山之北秦攻韩魏则楚絶其后齐出锐师以佐之赵涉河漳燕守云中【并州郡】秦攻齐则楚絶其后韩守成臯魏塞午道【王莽传注今京城直南山有谷通汉梁道者名子午谷又宜州西庆州东有山名子午岭南北直相当此则北山是子南山是午共为子午道详此则午道秦南道也塞之使不得通莽所通者因秦也正曰索隐云当在赵东齐西午道地名也郑云一从一横为道谓交道也按下张仪说赵王章亦有】赵涉河漳博关【补曰博闗见齐策】燕出锐师以佐之秦攻燕则赵守常山楚军武关齐涉渤海韩魏出锐师以佐之秦攻赵则韩军宜阳楚军武关魏军河外齐涉渤海燕出锐师以佐之诸侯有先背约者五国共伐之六国从亲以傧摈秦【傧元作摈无异义今并从前作傧正曰说已见前】秦必不敢出兵于函谷关以害山东矣如是则霸业成矣赵王曰寡人年少莅国之日浅未尝得闻社稷之长计今上客有意存天下安诸侯寡人敬以国从乃封苏秦为武安君饰车百乘黄金千镒白璧百双锦绣千纯以约诸侯【秦传有在说燕后彪谓从约者天下之心亦其势也夫秦有吞天下之心不尽不止诸侯皆病之而欲傧之此其心也同舟遇风胡越之相救如手足于其头目此其势也以天下之心行天下之势如水之就下孰能御之故谓之从从者从也顺也其所不可者诸侯之心不一夫其心不一者非明计智筭也或见小利而相侵或修小怨而相伐或于名实而为横人之所恐喝此张仪所以投隙而起使诸侯之智少灵于连鸡则秦人自保之不给安能图并吞之举即仪谓秦地形势便兵强士武足以横天下然则天时人和道德之威仁义之泽举无与于兴亡之数乎虽然一从一横皆一偏之论有王者作则从横皆废而天下定而非所以论于此时也补曰璧纯并见秦策】苏秦为赵王使于秦【本传不书】反三日不得见谓赵王曰秦乃者过柱山【盖砥柱正曰无考】有两木焉一盖呼侣【招其徒】一盖哭问其故对曰吾已大矣年已长矣吾苦夫匠人且以绳墨案规矩刻镂我一盖曰此非吾所苦也是故吾事也【事犹分补曰故固通】吾所苦夫鐡铦【元作鉆下同】鉆然自入【铦言铁之利若鉆则铁銸也义不合此正曰鉆玉篇其沾敕淹二反銸音镊后汉章帝诏有鉆锁字苍颉篇鉆持也葢字与钳同以铁有所刼束也】而出夫人者【人谓木屑自鐡言之为人正曰难通其义未详】今臣使于秦而三日不见无有为【元作谓补曰钱刘作为】臣为鐡铦鉆者乎【无有言得无有也】
　　武灵王【肃侯子元年显王四十四年丙申】
　　齐破燕【子哙之乱燕七年此十二年】赵欲存之乐毅谓赵王曰今无约而攻齐齐必雠赵【不约与国而独攻齐故齐怨若有与同攻则怨有所分矣】不如请以河东易燕地于齐【齐破燕所谓地近赵赵以河东易之】赵有河北齐有河东【此二非郡】燕赵必不争矣是二国亲也以河东之地强齐【言齐得河东则益强】以燕以赵辅之【与之易地是辅之也】天下憎之【害其强】必皆事王以伐齐是因天下以破齐也王曰善乃以河东易齐楚魏憎之令淖滑惠施之赵请伐齐而存燕【补曰大事记按乐毅传毅贤好兵赵人举之及武灵王有沙丘之乱乃去赵适魏毅尝事赵也又云赵纳公子职于燕世家不书其立盖燕人不受也】
　　张仪为秦连横说赵王曰敝邑秦王【惠】使臣敢献书于大王御史【周宗伯属官秦因之而赵亦有言此者不斥王也补曰御史周官以中士下士为之特小臣之传命者战国其职益亲故此云云秦赵之防御史书事而淳于髠亦云御史在前掌记事综察之任也秦益重矣】大王收率天下以傧秦秦兵不敢出【元作去】去【补曰疑出字】函谷关十五年矣大王之威行于天下山东【补曰一本无山东字】敝邑恐惧慑伏缮甲厉兵饰车骑习驰射力田积粟守四封之内愁居慑处不敢动摇唯大王有意督过之也【髙纪注督视责也】今秦以大王之力【因畏赵而饰兵故】西举巴蜀并汉中东收两周而西迁九鼎【史不书正曰迁鼎之说大言之也】守白马之津秦虽僻逺然而心忿悁【悁亦忿】含怒之日乆矣今寡【元作宣】宣【补曰字讹当作寡】君有敝【元作微】微【补曰史作敝】甲钝兵军于渑池愿渡河逾漳据畨吾迎战邯郸之下愿以甲子之日合战以正殷纣之事敬使臣先以闻于左右凡大王之所信以为从者恃苏秦之计秦【补补曰史有苏秦字】荧惑诸侯【荧火光也犹】以是为非以非为是欲反覆齐国而不能自令车裂于齐之市【补曰说见楚防】夫天下之不可一亦明矣今楚与秦为昆弟之国而韩魏称于东藩【补曰一本东藩之臣史同】齐献鱼盐之地此断赵之右臂也夫断右臂而求与人鬭失其党而孤居求欲无危岂可得哉今秦发三将军一军塞午道【补曰说见前章】告齐使兴师渡清河军于邯郸之东一军军于成臯敺韩魏【敺驱同】而军于河外【补曰正义云河外谓郑滑州北临河】一军军于渑池约曰四国为一以攻赵破赵而四分其地是故不敢匿意隐情先以闻于左右臣窃【元作切】切为大王计莫如与秦遇于渑池面相见而身相结也臣请案兵无攻愿大王之定计赵王曰先王之时奉阳君相【补曰奉阳君说见后】专权擅势蔽晦先王独制官事寡人宫居属于师傅不得与国谋先王弃群臣寡人年少奉祠祭之日浅私心固窃疑焉以为一从不事秦非国之长利也乃且愿变心易虑剖地谢前过以事秦方将约车趋行【趋趣同】而适闻使者之明诏于是乃以车二百乘入朝渑池割河间以事秦【传在楚韩齐后盖此十五六年彪谓约从以难秦者赵也使秦得诸侯力足以制赵不吿赵也告之者是力不足也此时诸侯惑于横人之说皆辞屈貌从心不与也使季子可作则三国横约可立觧而坐破也武灵此时血气未定而苏氏兄弟适不在赵故仪得以售其恐喝之说加之数年如议服之时其必有以折仪也燕昭末年苏代重燕而从约复举岂非天下之心之势矣哉】
　　甘茂为秦约魏以攻韩宜阳【秦武王三年此十八年】又北之赵冷向谓强国【赵人】曰不如令赵拘甘茂勿出以与齐韩秦市齐王【闵】欲求救宜阳必效县狐氏【地缺】韩欲存宜阳必以路涉【地缺】端氏【属河东】赂赵秦王【武】欲得宜阳不爱名宝【宝之名世者齐韩之赂欲拘茂败其约也秦赂则欲出之】且拘茂也且以置公孙赫樗里疾【茂不还秦则二人用】
　　武灵王平昼【无事之日犹平日】间居肥义【赵相也余并公族正曰鲍指公子成王孙緤赵文赵造言文造无他据元和姓纂引策云肥义赵贤人】侍坐曰王虑世事之变权甲兵之用【权犹度】念简襄之迹计胡狄之利【补曰姚云曽本利下有乎字】王曰嗣立不忘先德君之道也错质务明主之长【错犹委】臣之论也是以贤君静而有道民便事之教动而【补补曰姚云一本静下无而字】有明古先世之功【先犹髙】为人臣者穷有弟长辞让之名【弟顺也】通有补民益主之业此两者君臣之分也今吾欲继襄王之业啓胡翟之乡而卒世不见也【卒世犹举世言举世无能察此正曰正义云卒尽也愚谓犹言没世】敌弱者【与弱为敌谓胡翟】用力少而功多可以无尽百姓之劳而享徃古之勲夫有髙世之功者必负遗俗之累【不与俗同俗所遗也】有独智之虑者必被庶人之恐【所谓黎元惧焉补曰一本标恐刘作怨】今吾将胡服骑射以教百姓而世必议寡人矣【补曰正义云胡服今时服废除裘裳也　姚云曾本改矣字作柰何】肥义曰臣闻之疑事无功疑行无名今王即定负遗俗之虑【定言自定于心不为俗移】殆母顾天下之议矣夫论至德者不和于俗成大功者不谋于众昔舜舞有苗【不用兵而舞干羽欲以服人亦异于俗正曰舞羽非为服苗苗格非因舞羽舜修德教苗至适当其时】而禹袒入裸国【非中国之礼】非以养欲而乐志也欲以论德而要功也愚者暗于成事智者见于未萌王其遂行之王曰寡人非疑胡服也吾恐天下笑之狂夫之乐智者哀焉愚者之笑贤者戚焉【以此异趣知俗必见遗】世有顺我者则胡服之功未可知也虽敺世以笑我胡地【元作服补曰姚本作地史同依服字则句】中山我必有之王遂胡服使王孙緤告公子成曰寡人胡服且将以朝亦欲叔之服之也家听于亲国听于君古今之公行也子不反亲臣不逆主先王之通谊也今寡人作教易服而叔不服吾恐天下议之也夫制国有常而利民为本从政有经而令行为上故明德在于论贱行政在于信贵【信伸同所谓行法自近始正曰信如字言必行于贵者】今胡服之意非以养欲而乐志也事有所出功有所止【止犹至补曰姚云曾本改互出止字愚按此据史文】事成功立然后德可见也今寡人恐叔逆从政之经【补曰叔字疑衍】以辅公叔之议且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔【补曰索隠句】请服焉公子成再拜曰臣固闻王之胡服也不佞寝疾不能趋走是以不先进王今命之臣固敢竭其愚忠臣闻之中国者聪明睿智之所居也万物财货之所聚也圣贤之所教也仁义之所施也诗书礼乐之所用也异敏技艺之所试也【异出敏疾于事也】逺方之所观赴也蛮夷之所义行也【以中国为有义有行补曰自中国者至此似周官大司徒文】今王释此而袭逺方之服变古之教易古之道逆人之心畔学者离中国臣愿大王图之使者报王王曰吾固闻叔之病也即之公叔成家自请之曰夫服者所以便用也礼者所以便事也是以圣人观其乡而顺宜因其事而制礼所以利其民而厚其国也被发文身错臂左衽【以两臂交错而立言无礼容补曰索隐云错臂亦文身谓其丹青错画其臂孔衍作右臂谓右袒其臂也愚谓既言文身则画臂为复恐后说是错或袒字讹姚云刘无错臂字一作杵面吴世家断发文身应劭注常在水中故以象龙子不见伤害劭语本说苑被字姚云三本作祝史作翦】瓯越之民也【即汉东瓯闽粤补曰汉东瓯闽中也舆地志交趾周为骆越秦为西瓯索隐云今珠厓儋耳谓之瓯人是有瓯越文选三越注吴越南越闽越东瓯即闽越骆越瓯人即南越也姚云后语作临越注云临亦百越之一名】黑齿雕题【史注以草染齿为黑雕题者刻其肌以丹青湟之】鳀冠秫缝【鳀大鮎以其皮为冠秫綦鍼也言女工之拙补曰秫即鉥字通借时补反鳀大计反】犬戎之国也礼服不同其便一也是以乡异而用变事异而礼易是故圣人茍可以利其民不一其用果可以便其事不同其礼儒者一师而礼异中国同俗而教离又况山谷之便乎故去就之变智者不能一逺近之服贤圣不能同穷乡多异【异异俗】曲学多辨不知而不疑【言各不知其异而不疑之】异于已而不非者公于求善也今卿之所言者俗也吾之所言者所以制俗也今吾国东有河薄洛之水【史记安平泾水西有漳水津名薄洛津后志安定乌枝谷名补曰淮南子峣山崩而薄洛之水涸注谓薄洛在冯翊临晋今按本文谓在赵东与齐中山同之恐皆非此所指未详】与齐中山同之而无舟檝之用自常山以至代上党东有燕东胡之境西有楼烦秦韩之边【补曰正义云东胡乌丸之先也后为鲜卑在匈奴东故曰东胡括地志云东胡汉初冒顿灭之余保乌丸山因号乌丸又曰林胡楼烦即岚胜之北也岚胜以南石州离石蔺等赵边邑也秦隔河也晋洛潞泽等州皆七国时韩地赵西境也】而无骑射之备故寡人且聚舟檝之用求水居之民以守河薄洛之水变服骑射以备燕【元作其】其【补曰史作燕姚引】参胡楼烦秦韩之边【言参错居其边地正曰参史作三因音而讹也据上文则参当作东字讹】且昔者简主不塞晋阳以及上党【不塞者志在逺畧】而襄主兼戎取代以攘诸胡此愚智之所明也先时中山负齐之强兵侵掠吾地系累吾民【累累同】引水围鄗【属常山补曰光武即位于此改高邑】非社稷之神灵即鄗几不守先王忿之其怨未能报也今骑射之服近可以备上党之形逺可以报中山之怨而叔也顺中国之俗以逆简襄之意恶变服之名而忘国事之耻非寡人所望于卿公子成再拜稽首曰臣愚不达于王之议敢道世俗之闻【补曰一本闻作问与下文同】今欲继简襄之意以顺先王之志臣敢不听令再拜乃赐胡服赵文进谏曰农夫劳力【补正曰劳下恐有缺字】而君子养焉政之经也愚者陈意而智者论焉教之道也臣无隐忠君无蔽言【蔽犹伏】国之禄也【禄犹福】臣虽愚愿竭其忠王曰虑无变扰【言能定虑则不乱于物】忠无过罪【过者罪之小者】子其言乎赵文曰当世辅俗【当犹顺】古之道也衣服有裳礼之制也循【元作修补曰姚云一作循礼商君传正作循朱子韩文考异着方氏说云唐人书脩近循楚辞亦有误者则此字古已混矣此下文两有循法字为循无疑】法无愆民之职也三者先圣之所以教今君释此而袭逺方之俗变古之教易古之道故臣愿王之图之王曰卿言世俗之间【言其所言不能出俗】常民溺于习俗学者沈于所闻此两者所以成官而顺政也非所以观逺而论始也【若今胡服自我始也】且夫三代不同服而王五霸不同教而政【政言治行于下】智者作教而愚者制焉贤者议俗不肖者拘焉夫制于服之民不足与论心拘于俗之众不足与致意故势与俗化而礼与变俱圣人之道也承教而动循法无私【不敢用私意】民之职也知学之人能与闻迁【有所闻则改前之为】达于礼之变能与时化故为已者不待人制今者不法古子其释之赵造谏曰隐忠不竭奸之属也以私诬国贱之也【贱谓轻国】犯奸者身死贱国者族宗【族灭其宗】有【元作反】反【补曰姚云刘本无反字】此两者先王之明刑臣下之大罪也臣虽愚愿尽其忠无遁其死王曰竭意不让【补曰一本让作讳】忠也上无蔽言明也忠不辟危明不距人子其言乎赵造曰臣闻之圣人不易民而教智者不变俗而动因民而教者不劳而成功据俗而动者【据犹依】虑径而易见也【径以步道喻其省便】今王易初不循俗胡服不顾世非所以教民而成礼也且服竒者志淫俗僻者乱民是以涖国者不袭竒辟之服中国不近蛮夷之行非所以教民而成礼者也且循法无过修礼无邪臣愿王之图之王曰古今不同俗何古之法帝王不相袭何礼之循伏羲神农教而不诛黄帝尧舜诛而不怒及至三王观时而制法因事而制礼法度制令各顺其宜衣服器械各便其用故礼世不一其道【礼施于世补曰宜从商君传作治世】便国不必法古圣人之兴也不相袭而王夏殷之衰也不易礼而灭然则反古未可非而循礼未足多也且服竒而志淫是邹鲁无竒行也【邹属鲁国言二国虽无竒服不无竒行正曰赵造言服竒者志淫俗辟者乱民涖国者不袭竒辟之服中国不近蛮夷之行故此举其言而诘之按索隐云邹鲁好长缨是竒服也服非其志皆淫辟也而有孔门顔冉之属岂无竒行哉方俗僻处山谷而人皆改易不通大化则是吴越无秀士何得有季札大夫种之属哉今欲畧改云方俗僻陋刋处山谷三字】俗辟而民易是吴越无俊民也是以圣人利身之谓服便事之谓教进退之谓节衣服之谓制所以齐常民非所以论贤者也【此谓进退以下补曰史进退之节衣服之制无两谓字接下文为是】故圣与俗流【言其顺俗】贤与变俱谚曰以书为御者不尽马之情以古制今者不达事之变故循法之功不足以髙世法古之学不足以制今子其勿反也【赵记十九年有无二赵谏词彪谓拓地开边非有国之所先也不得已而有攘却之事严兵而已兵严而士用命虽不胡服其无成功如其不然虽易服变古何益于败哉孟子曰行一不义而得天下不为也武灵之志欲得中山胡地而已遂举国而夷甚矣其不权于轻重小大之差也且其所称反古之说皆钩金一舆羽之古所谓以辩言乱旧政者也何足取哉而史无讥故备论之补曰史衞鞅传与此章多同今考列于后衞鞅曰疑事无功疑行无名肥义曰同】
　　【有高人之行者固见非于世有独知之虑者必见教于民王曰有髙世之功者必负遗俗之累有独智之虑者必被庶人之恐】
　　【愚者闇于成事智者见于未萌　论至德者不和于俗成大功者不谋于众肥义曰同圣人茍可以强国不法其故茍可以则民不循其礼王曰圣人茍可以利其民不一其用果可以便其事不同其礼】
　　【甘龙曰圣人不易民而教智者不变法而动因民而教者不劳而成功缘法而治者吏习而民安之赵造曰圣人不易民而教智者不变法而动因民而教者不劳而成功据俗而动者虑径而易见】
　　【衞鞅曰龙之所言世俗之言也常人安于故俗学者溺于所闻以此两言居官守法可也非所以论于法之外也三代不同礼而王五伯不同法而霸智者作法愚者制焉贤者更礼不肖者拘焉王曰卿言世俗之间常民溺于习俗学者沈于所闻此两者所以成官而顺政也非所以观逺而论始也且夫三代不同服而王五伯不同教而政智者作教而愚者制焉贤者议俗不肖者拘焉】
　　【杜挚曰法古无过循理无邪赵造曰循法无过修礼无邪】
　　【衞鞅曰治世不一道便国不法古故汤武不循古而王夏殷不易礼而亡反古者不可非而循礼者不足多王曰礼世不一其道便国不必法古圣人之兴也不相袭而王夏殷之衰也不易礼而灭然则反古未可非而循礼未足多也衞鞅赵武灵所称民不可虑始治不必相袭者初不全】
　　【非但所以行是言者悖耳商君传语策具有之唯民不可与虑始而可与乐成语不袭用而用其意也史迁于赵世家所不载者二赵谏词耳二事皆变古者也当时纪载与迁所录固不能无混欤然商君传文法而简策文错以他语竒而肆可以参观汉韩安国王恢议伐匈奴辩难之辞亦此亦间采其数语　史云赵文赵造周袑赵俊皆谏按周袑即后章周绍傅王子何者袑辞傅而未尝谏易服也赵俊即赵燕后服者王让之即受服史误云谏也牛赞尝有谏而史不言】
　　王立周绍为傅曰寡人始行【补曰去声】县过番吾当子为子之时践石以上者【践石谓能骑乘者礼洗王石注乘马石】皆道子之孝故寡人问子以璧【问以礼遗之】遗子以酒食而求见子子谒病而辞人有言子者曰父之孝子君之忠臣也故寡人以子之智虑为辩足以道人危足以持难【危言有危苦之时正曰危髙峻也】忠可以写意【写犹宣】信可以逺期【乆而不渝】谚【元作诗】诗云服难以勇治乱以智事之计也立傅以行【去音】教少以学义之经也循计之事【先计而当行之】佚【元作失】失而不【补补曰以下句例之此恐缺不字】累访议之行穷而不忧【穷言尽事之情正曰上言勇智为事之计指胡服言行学为义之经指傅言循计谋之事虽有过失而无累访谋议之行虽有穷急而不忧访议文疑放义谓放于义也】故寡人欲子之胡服以傅王子【元作乎补曰乎当作子大事记改】周绍曰王失论矣非贱臣所敢任也王曰选子莫若父论臣莫若君君寡人也周绍曰立傅之道六王曰六者何也周绍曰智虑不躁达于变身行寛惠达于礼威严不足以易于位【素位而行不为威严所移】重利不足以变其心恭于教而不快【快谓纵逸】和于下而不危六者傅之才而臣无一焉隐中不谒【隠自匿也中谓情实此疑与赵造谏本一说补曰不谒一作不竭中一作忠即赵造语】臣之罪也傅命仆官【傅附同比也仆犹辱】以烦有司吏之耻也王请更论王曰知此六者所以使子周绍曰乃国未通于王之【补】胡服虽然臣王之臣也而王重命之臣敢不听令乎再拜赐胡服王曰寡人以王子为子任欲子之厚爱之无所见丑御道之以行义勿令溺苦于学【溺苦皆劳也劳于学以无导之者故也正曰丑言恶事也学言诵习也谓厚爱教之毋使见丑事以行义道之毋沈溺困苦于诵习之末也武灵安知行义葢习闻古语犹袑之论立傅尔方务胡服骑射宜以诵习为溺苦也秦异人不习于诵而王罢之当时气习是焚书之祸兆矣】事君者顺其意不逆其志事先者【先先君】明其高不倍其孤故有臣可命其国之禄也子能行是所【补】以事寡人者毕矣书云去邪勿疑任贤勿贰【禹谟】寡人与子不用人矣遂赐周绍胡服衣冠具带【带饰之备也犹带劒正曰史记匈奴传黄金具带音义云侍中大带补曰淮南子云赵武灵王贝带鵕□而朝此以贝作具汉书佞幸传孝惠时郎侍中皆冠鵕防贝带注以贝饰带】黄金师比【未详葢依章主术训武灵王贝带鵕□而朝注鵕防读曰私鉏头三字与此小异正曰汉书黄金犀毗师古云胡带之钩也延笃说同大事记引又谓师比史记胥纰师犀胥一也】以傅王子【补曰大事记书赵惠后卒使周袑胡服傅王子解题云惠后吴娃也娃方死怜其子而将立之废长立少之意已见于此而其论傅时有古之遗言愚谓命胡服而诵古之遗言岂其然乎】
　　赵燕后胡服【服后于众】王令让之曰事主之行竭意尽力微谏而不哗【讙也】应对而不怨不逆上以自伐不立私以为名子道顺而不拂臣行让而不争子用私道者家必乱臣用私义者国必危反亲以为行慈父不子逆主以自成惠主不臣也【惠犹慈】寡人胡服子独弗服逆主罪莫大焉以从政为累【政胡服之政】以逆主为髙行私莫大焉故寡人恐亲犯刑戮之罪【燕公族也故称亲正曰亲身犯之也】以明有司之法赵燕再拜稽首曰前吏命胡服【前前日】施及贱臣臣以失令过期更不用侵辱教【更犹反侵辱刑也言已宜服刑王反不刑而教之正曰更改也侵辱教刑也】王之惠也臣敬循衣服以待令甲【令善也补曰施以豉反更居行反】
　　王破原阳【属云中】以为骑邑【居骑士于此正曰破者破卒散兵以为骑】牛赞【赵人】进谏曰国有固籍【固言不变籍犹令甲正曰固故通】兵有常经变籍则乱失经则弱今王破原阳以为骑邑是变籍而弃经也且习其兵者轻其敌【习于敌人之兵则玩而易之】便其用者【此言本国械用】易其难【补曰易以防反】今民便其用而王变之是损君而弱国也故利不百者不变俗功不什者不易器【补曰此亦商君传杜挚语俗作法】今王破卒散兵以奉骑射臣恐其攻获之利不如所失之费也王曰古今异利逺近易用【易入音】阴阳不同道四时不一宜故贤人观时而不观于时【时犹俗也视俗而变不为俗所视】制兵而不制于兵子知官府之籍不知器械之利知甲兵之用不知阴阳之宜【赵居胡之南阳也欲攻胡而用赵兵非其宜也正曰阴阳之宜言天地气化之运人事刚柔之节其详则若范蠡之所以答越王者语见国语大事记解题周元王元年载之】故兵不当于用何兵之不可易教不便于事何俗之不可变昔者先君襄王与代交地【交犹接】城境封之【筑城境上为之封城】名曰无穷之门所以诏【元作昭】昭后而期逺也今重甲循兵【赵甲重不若新甲之轻循言其因旧正曰循行也言被重甲执兵而行不可以逾险不若胡服骑射之便利】不可以逾险仁义道德不可以来朝【此言胡者】吾闻信不弃功智不遗时今子以官府之籍乱寡人之事非子所知牛赞再拜稽首曰臣敢不听令乎王遂胡服率骑入胡出于遗遗之门【此门义取胡者古今所遗正曰无据而缪】逾九限之固絶五径之险至胡中辟地千里【补曰胡中一本榆中世家二十年王西畧胡地至榆中正义云胜州所治榆林　大事记谓赐周袑胡服衣冠具带黄金师比此胡服也又引水经注竹书纪年邯郸命将军大吏适子代吏皆貂服即胡服之事按胡广曰赵武灵王改胡服以金珰饰前前摇貂尾为贵职或以北土多寒胡人以貂皮温额后代效之亦曰惠文汉曰武弁曰衣冠武官冠之侍中中常侍加黄金珰附蝉为文貂尾为饰汉官仪又名鵕防冠愚谓貂服者此也今之靴亦武灵所制云　一本标春秋后语云武灵王十九年春正月大朝信武宫乃召肥义与议天下事五日而毕遂北畧中山登黄华之上注云黄华山名也战国策云武灵王游于大陵梦见处女鼓瑟而歌登黄华之上今按史十六年游大陵梦处女十九年大朝信武宫召肥义议事畧中山至房子之代地至无穷西至河登黄华之上先后不同所载战国策云云者今缺姑记以俟广闻】
　　魏败楚于陉山禽唐明【楚威十一年魏败我陉山时武灵未立怀二十八年秦齐韩魏攻楚杀唐昧此二十五年明岂昧之字邪】楚王惧令昭应奉太子以委和于薛公【怀二十九年使太子质于齐】主父欲败之乃结秦连楚宋之交令仇赫【元作郝下章同】郝【补曰即赫】相宋楼缓相秦楚王合【元作禽】禽【补曰字恐讹】赵宋【楚与二国合正曰无据】齐【元作魏】魏之和卒败【楚得二国之援故不与齐和正曰楚王禽以下有缺误】
　　赵使仇【元作杌下同史作仇液】杌【补曰仇讹】赫郝之秦请相魏冉宋突【齐人郝客正曰无据史作宋公索隠引策云宋交】谓仇赫杌郝曰秦不听楼缓必怨公【秦时已相缓】公不若阴辞楼子【辞告之也】请无急秦王【昭王言为缓故请之不力】秦王见赵之相魏冉之不急且不听公言也【公谓郝】是事而不成以德楼子事成【以史补此六字补曰史此下有以德楼子事成六字恐策有脱文】魏冉固德公矣【穰侯传有云秦昭七年此二十六年补曰史赵人楼缓来相秦数不利乃使仇液云云于是仇液从之而秦果免楼缓而魏冉相】
　　谓赵王曰三晋合而秦弱三晋离而秦强此天下之所明也【补曰明下疑有缺字】秦之有燕而伐赵有赵而伐燕有梁而伐赵有赵而伐梁有楚而伐韩有韩而伐楚【补曰有者善之也】此天下之所明见也然山东不能易其路【言易横秦之路以合三晋正曰山东六国不能易其合秦之道以合】兵弱也弱而不能相一是何秦【元作楚】楚【补曰当作秦】之智山东之愚也是臣所为山东之忧也虎将即禽【走兽总名】禽不知虎之即已也而相鬭两罢【补曰音疲】而归其死于虎故使禽知虎之即已决不相鬭矣今山东之主不知秦之即已也而尚相鬭两敝而归其国于秦智不如禽逺矣愿王熟虑之也今事有可急者秦之欲伐韩梁东闚于周室甚惟寐忘【元作亡补曰姚云刘本作忘】之今南攻楚者恶三晋之相合也【合合楚也楚强晋弱先攻其强则弱者沮不敢合矣】今攻楚休而复之【休罢兵复复攻补曰复扶又反】已五年矣【先是秦取汉中取召陵又败之重丘】攘地千余里今谓楚王【怀】茍来举玉趾而见寡人必与楚为兄弟之国【楚怀三十年秦昭去然此二十七年】必为楚攻韩梁反楚之故地楚王美秦之语怒韩梁之不救已必入于秦秦【补】有谋故发【元作杀补曰姚云杀刘作发】使之赵以燕饵赵【言欲与赵攻燕】而离三晋【韩魏时不合秦而赵合之必不善赵】今王美秦之言而欲攻燕攻燕食未饱而祸已及矣楚王入秦秦楚为一东面而攻韩韩南无楚北无赵【美秦反地饵燕之说故不救韩亦离三晋之策也】韩不待伐割挈马兎【补曰一本作免下同】而西走【割地挈而走秦疾于马兎】秦与韩为上交秦祸安移于梁矣【祸兵祸安言其不劳正曰姚云改安作案】以秦之强有楚韩之用梁不待伐【衍矣字】矣【补曰姚云一无矣字】割挈马兎而西走秦与梁为上交秦祸案环中赵矣【案安同故荀卿书多用案字此言秦视赵在其度内如物在环中环中一作移于字可也正曰姚本案攘于赵愚以攘即移字讹当作移于鲍本说是补曰姚注引荀子上不能好其人下不能隆礼安将将学杂识志顺诗书而已耳云云注安语助犹言抑也或作案荀子多用此字礼记三年问作焉吕氏春秋吴起谓商文曰今置质为臣其主安重释玺辞官其主安轻盖当时人通以为语助或方言耳】以强秦之有韩梁楚与燕之怒【秦有三国赵之患也燕又怒之】割必深矣【秦割赵地】国之举此【国谓赵举犹行】臣之所为来臣故曰事有可急为者及楚王之未入也三晋相亲相坚【坚其约】出锐师以戍韩梁西边楚王闻之必不入秦秦必怒而循攻楚【循前而攻】是秦祸不离楚也便于三晋若楚王入秦秦【补】见三晋之相合而坚也必不出楚王【恐其合晋】即多割【楚求出故】是秦祸不离楚也有利于三晋愿王之熟计之也急【重言急以促之补曰一夲无急字是此下盖叙述者之辞】赵王因起兵南伐山戎【戎近秦伐之以偪秦】戍【元作翟补曰一本作戍】韩梁之西【元作恶补曰一本作西】边【补曰姚本有戍无伐山戎三字是】秦见三晋之坚也果不出楚王【衍卬字】卬【补曰字误衍姚云刘改作卬亦难通】而多求地【彪谓从横之说未有善于此者也赵少尝之其效已见是以知张仪之可折也然其效不大见于后则是诸侯之不一也非其计之不明不智也吁惜哉补曰此策自割必深矣以上其论从横之利害当矣自事有可急者以下劝三晋之相坚而移祸于楚亦未得为尽善盖陈轸不得已之计也愚考齐策秦攻魏陈轸合三晋而东章及韩燕策与此章多合此章言楚王入秦正秦诱怀王武闗之岁在赧王十六年详见齐策　所为为楚为来之为去声】
　　富丁【赵人】欲以赵合齐魏楼缓欲以赵合秦楚富丁恐主父之听楼缓而合秦楚也司马浅【赵人】为富丁谓主父曰不如以顺齐【齐本欲伐秦今顺之】今我不顺齐伐秦秦楚必合而攻韩魏【无齐之难因得取其邻也】韩魏告急于齐齐不欲伐秦【上言顺齐伐秦此又言齐不欲伐者前时秦楚未合今合故也】必以赵为辞【以赵不顺齐伐秦告二国】则不【补补曰则下宜有不字】伐秦者赵也韩魏必恐赵齐之兵不西【不伐秦】韩必听秦违齐【畏秦故】违齐而亲【秦亲韩】兵必归于赵矣今我顺而齐不西韩魏必絶齐絶齐则皆事我且我顺齐齐无不【元作而】而【补曰字讹或上文有误】西日者【言昔日】楼缓坐魏【时欲离齐魏坐言有所待】三月不能散齐魏之交【言二国本亲宜与之伐秦】今我顺而齐魏果西是罢齐敝秦也【罢疲同】赵必为天下重国主父曰我与三国攻秦【韩魏齐为三】是俱敝也曰不然我约三国而告之【衍秦字】秦【补曰恐衍】以未讲【元作构】构中山也【此言可以少出兵也此二十七年赵破中山未灭也赵宜自备】三国欲伐秦之果也必听我欲和我【使赵与中山讲】中山听之是我以三国【元竹王因】王因【补曰当作三国字讹】饶中山而取地也【饶犹益也以三国欲和我故益得取地于中山】中山不听三国必絶之是中山孤也三国不能和我虽少出兵可也我分兵而孤【衍乐字】乐【补曰字误或衍】中山必之我【之犹去补曰一本之作亡是】已亡中山而以余兵与三国攻秦是我一举而两取地于秦中山也【补曰中山说见齐策此策当在上章之前多误字　为富之为去声】
  </div>
  <div class="pagination">
   <a href="战国策校注_page6.html">
    上一页
   </a>
   <span>
    ...
   </span>
   <a href="战国策校注_page2.html">
    2
   </a>
   <a href="战国策校注_page3.html">
    3
   </a>
   <a href="战国策校注_page4.html">
    4
   </a>
   <a href="战国策校注_page5.html">
    5
   </a>
   <a href="战国策校注_page6.html">
    6
   </a>
   <span class="current-page">
    7
   </span>
   <a href="战国策校注_page8.html">
    8
   </a>
   <a href="战国策校注_page9.html">
    9
   </a>
   <a href="战国策校注_page10.html">
    10
   </a>
   <a href="战国策校注_page11.html">
    11
   </a>
   <a href="战国策校注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
