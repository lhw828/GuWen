<!DOCTYPE html>
<html>
<head>
    <meta charset="UTF-8">
    <title>清先正事略选 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清先正事略选 - 第 3 页/共 7 页</h1>
    <div class="content">　　年七十有九，卒。
　　又，潘先生天成，字锡畴，号铁庐；溧阳人。寄食桐城，为安庆府学生。
　　幼，与父母避仇相失。年十五，乞食寻亲，往来徽、宁万山中，行且哭。每至一村，持■〈鼓上兆下〉大呼，作乡语，观者辄笑。至江西界，母金氏闻声，自巷中出；遂相持哭。迎父母归，佣贩以养，备极艰苦。亦从汤先生之錡游，称高座弟子；亦请业于梅征君文鼎，遂为绩学之儒。
　　年七十四，竟穷饿以死。遗书「铁庐集」五卷。其门人荆溪许重炎传其学，谋葬之；且刻其集，得征入「四库」。锡畴之学，源出姚江；以养心为体，以经世为用。出自寒门，天性真挚，品最高洁；而精神坚苦，足以维风俗而励人心。「四库书提要」称为义理文章，莫大乎是。卒，祀郡邑忠孝祠。
　　之錡，字世调。至性纯笃；居亲丧，一循古礼，就地寝苫。事诸父如父。于儒先书无不读，而以周子「主静」之说为宗，以子臣弟友为教。当事延主东林、延陵诸讲席，不就。有询朱、陆异同者；则曰：『顾力行何如耳，多辩论何益』！其卒也，整襟危坐而逝。
　　金敞字廓明，靖明（？）人。好高、顾遗书，以圣人为必可学。师事汤世调；长世调三岁，执礼甚恭。后居无锡，与同志静坐读书；兴起者甚众。
　　王哲生字醇叔，崑山人；柏庐先生弟子也。康熙壬戌进士，官编修。授职七月，告养归；绝意仕进，读书敦行，检望日重。两任邑中清丈田亩事，先后为巡抚汤公斌、宋公荦所推重。表章前哲、扶持桑梓，皆不遗余力。着「懿言日录」；张清恪称其精深博大，比之「抑戒」云。
　　——见原书卷二十九（名儒）页一上。
　　刘原渌（附姜国霖、法坤宏）
　　刘先生名原渌，字崑石，号直斋；山东安邱人。生五岁，问身所从来；父奇之。十四岁而孤，事母至孝；遇难，负母而逃，卒免祸。明末盗贼蜂起，先生与其仲兄率乡人垒而守，闭妇女一室中；约战败，则火之。及贼薄垒，乡人多被创死，仲兄身中九矢，斗益力。先生从之，发数十矢；矢尽，仲兄麾之去，先生大呼曰：『离兄一步，非死所也』！卒斩首二、获马六。贼遁，一乡得全。乱定，经营土疆，力耕致富。已而尽推膏腴与仲兄，分其余为长兄立后、赡其亡姊家；大购经史，闭关读书。
　　初阅养生家言，喜之；既读宋儒语录，乃笃信朱子之学，反覆推究四十余年，于明学薛文清、于本朝学陆清献，其余不以为是也。常曰：『学者「居敬」、「穷理」二者，皆法文王而已矣。小心翼翼、昭事上帝，居敬之功也；不识不知、顺天之则，穷理之功也』。又曰：『读书乃身上之用，而人以为纸上之用；居官乃辛苦之时，而人以为快乐之时。衰年正勤学之日，而人以为养安之日；科第本消退之根，而人以为长进之根：皆可叹也』。每五更，起谒祠堂；退居一室，与诸弟子讲论，常至夜分。月为讲会，兴起者甚众。请于有司，建朱子祠东郊，春秋祀焉。以丧祭礼废、俗日偷，乃酌古今之宜，定为品式；祭必严，斋戒莅事极虔。仲兄疾，吁天祈以身代。兄卒，七日中止三食。久之，一邑皆化于礼。又为乡人置义仓，煮粥以食饥人。常言：『人与我，一天而已；何畛域之有焉』！年八十二，有疾；当祭朱子，强起拜于庭，闷绝良久，始苏。
　　康熙三十九年，卒。撰「读书日记」六卷、「近思续录」四卷、「冷语」三卷。其「冷语」中诋刘安世为佥壬，等于章惇、邢恕，则以其与伊川不协之故；而未读「宋史」、「尽言集」也。继先生而起者，有潍县姜云一、胶州法镜野等；皆以学行称。
　　云一，名国霖。少有至性。父游京师病，云一往省，则已歾。无钱市棺，以敝衣一袭裹父尸，身负之，乞食而还；族人醵金以葬。母善怒，怒则致疾；云一百计解之。一日怒甚，云一跪膝前，作小儿嬉戏状，持母手挞其面；母笑而罢自是不复怒。时云一年五十矣。
　　师事昌乐周先生士宏；士宏有高致，常与云一至莒，乐其山水，家焉。死，即葬于莒；云一筑室其侧。家极贫，七十外，犹躬耕。年饥，率二日一食，貌转腴；莒人恐其饿死，闻于官而遗之粟。居常肃衣冠，谨言语；竟日危坐无颓容。人或非毁之至面诮，夷然不为动。昌乐阎怀庭问云一喜读何书？曰：『「论语」二十篇，终身味之不尽也』。自言年四十，始能不以贫富撄其心；五十，始能不以死生动其心云。
　　镜野姓法氏，名坤宏。曾祖若直，康熙己未举鸿博，官布政使。
　　先生性恬静，不谐俗；遂自号迂斋。少读先儒书，未厌也。既得「传习录」，大喜；以为如己意所出。故其学以阳明为宗，以不自欺为本。阎怀庭常辨之，镜野曰：『此无事口谈也；譬之饮食，得其甘者果其腹、饫其精者泽其体，徒谍谍然为他人辨是非，所谓舍灵龟、观朵颐也』。乾隆六年举人，观大理评事。卒，年八十有七。着「春秋取义测」及「纲目要略」。
　　同时，齐、鲁间学者又有潍县刘君以贵、德州梁君鸿翥、安邱张君贞、益都李君文藻、寿光王君允中，彬彬乎称盛焉。
　　——见原书卷二十九（名儒）页一下。
　　汪佑
　　汪先生佑，字启我，号星溪；安徽休宁人。十岁，读「四子书」至「孔子作「春秋」、孟子闲圣道」章，夜屡梦天日晦冥，举手扪之。觉而询诸师，师曰：『此皆圣道之榛莽，杨、墨之流祸；汝今所读，正人心、息邪说，孟子良谓此也』。稍长，慕刘因氏所评周、程、张、邵、朱、吕之说，谓『幸生朱子之乡』！遂愿私淑以终身焉。笃好「小学近思录」；遵朱子半日静坐、半日读书法。
　　明崇祯末，寇事棘，先生忧之；着「平寇十六策」，思效伊川诣阙上书故事，以时不可为，不果上。遂隐居事亲，学日进。友人杨景陶邀赴还古书院会讲，先生见所讲多杂陆、王之说，乃与同人发明程、朱正学。会汪君觉斯倡复天泉书院讲会，先生见汪君所学甚正，遂授以陈清澜「学蔀通辨」，互相考究。尝曰：『有善无恶，性之体；有善有恶，情之动。知善知恶为良知，为善去恶为良能；扩而充之，尽其才穷理尽性至于命，斯为大中至正、斯为至诚旡妄。乃阳明宗旨反以无善无恶为心之体，何耶？顾端文有言：「释氏「三藏」十三部五千四百八十卷，一言以蔽之，曰无善无恶」；其害可胜言哉！紫阳书院，正吾党讲学明道坛坫之地』。乃与汪正叔、江卫道、汪月岩、胡匏更、吴敬庵、汪石樵、吴慎先、汪括斋、朱济臣、陈书四、谢兼善诸君振兴紫阳大会，订六邑同人岁以朱子生日行释菜礼。学三日讲一，遵白鹿洞遗规；严斥歧趋，循正规。此外，若休城四孟会、白岳圣诞会、各邑塾月讲会，皆不惮远涉，应期必赴。盖先生自遯世以后，视富贵如浮云、避势利如蛇蝎，格格不谐于俗者四十年；而一时同人皆知崇尚正学，则为功多矣。所着有「诗传阐要」、「易传阐要」、「礼记问答」、「礼记订讹」、「大乐嘉成」、「四书阐要」、「四书讲录」、「五子近思录」、「四子近思翼」、「明儒崇正录」、「明儒通考」、「明儒性理汇编」、「史笔记」、「星溪文集」、「日记」、「家训」诸书。而尤邃者「明儒通考」一书，读择精而语详；高汇旃先生千里借钞，以为得见此书，虽暝目而无憾云。
　　子监，安贫读书，能嗣其家学。
　　——见原书卷二十九（名儒）页四上。
　　万斯大（附子经、犹子言）
　　万先生斯太，字充宗；浙江鄞人。始祖斌，明初从龙得功。斌子钟，世袭指挥。又四传至淮安总兵表，以儒将私淑新建之学；世称鹿园先生。又二世至福建总兵邦孚；生户部主事泰，先生父也。户部八子，皆受业梨洲先生之门，称高座弟子。长子斯年（澹庵），自少为钱忠介所深契。避乱，必载书行；昼则偕老农杂作，夜拥书集子弟讲习，成就者多。第五子斯选，字公择；躬行实践，为同堂领袖。尝言：『宋儒自游、杨后，虽朱、陆大贤不免夹染二氏；至明儒尤甚』。其于诸儒书，弹驳疵纇至数千万言；梨洲以为吴康斋之流。所着曰「白云集」。第七子斯备，字允诚；李杲堂征君邺嗣女夫也。与征君唱和二十年，相依如左右手。着有「深省堂集」。第八子斯同，自有传。
　　先生，其第六子。生逢丧乱，不事科举业，湛思诸经。以为非尽通诸经，不能通一经；非悟传注之失，不能通经；非以经释经，亦无由悟传注之失。于是融会考证，奉正朔以批闰位，百注遂无坚城；举诸家聚讼条分而缕析之，划如也。尤精「春秋」、「三礼」；排纂说礼之言，较卫正叔为尤博。正叔无所折衷，先生则批却导窾，言之了了；为书三百卷。其别出者，曰「学礼二疑」二卷、「周官辨非」二卷、『仪礼商」二卷、「礼记偶笺」二卷：梨洲皆序而行之。又辑「春秋」二百四十卷，毁于火。晚年复辑，绝笔于昭公；临终曰：『吾魂魄犹彷佛与刘原父诸人论季武子立后一事。其覃精如此。浙东经术，自深宁、东发两先生后，明初黄南山、杨镜川能承其绪；其后寖衰矣，得梨洲及先生而一振。其辨正「商、周改月、改时」、周诗、周正及「兄弟同昭穆」，皆极精确。为人刚毅，嗜义若饥渴。张公煌言死国难，弃骨荒郊，先生葬之南屏山，乞梨洲志墓；春秋野祭，效西台之哭。父友陆文虎（符），甬中所称陆万是也。文虎无后，两世丧皆未葬；先生葬其六棺。尝游武林之玉笼山，见张缙彦神主，碎之；观者咸辟易。李杲堂尝言：『说经无双、名擅八龙，昔有慈明，今见充宗』。其推服者至矣。
　　卒于康熙癸亥七月，年五十有一。外着有「丁灾、甲阳草」各一卷、「万氏家谱」十卷。
　　子经，字授一，别字九沙。自幼濡染家学，一切世俗之占毕末由至前。于是授经说数百万言于父及诸父、受「明史纪传」三百卷及列代史表数十种于季父及其从兄言，而又讲性理于应征士嗣寅、求汉隶源流于郑君谷口、考地理笺释于阎征士百诗，其学益奥博无涯涘。
　　以康熙癸未进士，选庶吉士，授编修。方先生苞时以「南山集」牵连，诏下狱，莫能保出之者。九沙奋然送状西曹，遂释之；举朝高其义。典试山西，得孙公嘉淦，一见推挹；卒成魁儒。又尝识杭君世骏、全君祖望于髫年，以为郑渔仲之流：世称其有人伦监。视学黔中还朝，为忌者所中，有通州修城之役。家既罄，萧然如布衣时；卖所作隶字，得钱给朝夕。乃增补充宗先生「礼记集解」凡数万言；以「春秋」定、哀二公未毕，续纂数万言。又订从兄言「尚书说」辑成一编，以成万氏经学；又重修季野先生「列代纪年」及从兄言「明史举要」，以成万氏史学。虽疏食不给，而见义尝必为。苍水张公墓道将圮，竭力修之，岁必设祀；墓，故充宗先生所营葬者也。会诏举鸿词科，赵侍郎殿最荐之；已而三禅馆开，李侍郎绂又欲荐，使成其父书。皆以老，不赴。
　　晚年，家毁于火，先世遗书皆烬焉。年八十有三，卒。
　　言字贞一，号管村。少以古文名；随诸父在讲社中，最精博。梨洲先生深器其文，谓『能抚震川之古淡，而加以剡源之色泽』。季野先生亦云：『使吾有尔笔，班、马不难到矣』！以副贡，被召修「明史」；独成「崇祯长编」一书。出为五河知县，忤大吏，论死；寻得免。所着曰「管村集」。
　　——见原书卷三十二（经学）页二上。
　　万斯同
　　万先生斯同，字季野；学者称石园先生。浙江鄞人，户部郎泰第八子。生而异敏，读书过目不忘。八岁，在客座中背诵「杨子法言」终篇，不失一字。顾跅弛不驯，户部闭之空室中。先生窃视架上有「明史料」数十册，读之甚喜；数日而尽。又见经学诸书，皆尽之。既出，时时随诸兄后，听其议论。会家课，先生欲豫焉；诸兄笑曰：『汝何知』！先生曰：『观诸兄所为，易与耳』。因杂出经义目，试作之；千言立〔就〕。持之泣以告户部曰：『几失吾弟』！户部亦愕然曰：『几失吾子』！遂从梨洲先生游，为高第弟子；与闻蕺山刘氏之学，以「慎独」为主，以圣贤为必可及。时甬江有五经会；先生年最少，遇疑义，辄片言折之。尝守先儒戒，以为无益之书不必观、无益之文不必作，遂专意古学，博通诸史；尤熟于明代掌故。
　　康熙戊午，诏征博学鸿儒，巡道许鸿勳以先生荐，力辞；免。明年修「明史」，徐相国元文延至京师。时史局中征士例食七品俸，称纂修官；先生请以布衣参史局，不署衔、不支俸，许之。诸纂修以稿至，主者皆送先生覆审；览毕，谓侍者曰：『取某书某卷某叶有某事，当补入；某事，当参校』。如言取至，无爽者。徐公罢，继之者张公玉书、陈公廷敬、王公鸿绪，皆延请有加礼；「明史稿」五百卷，先生手定也。先生病唐以后史官设局分修之失，尝曰：『昔迁、固才既杰出，又承父学，故事信而言文。其后专家之学才虽不逮，犹未至如官修者之杂乱也。官修之史，仓猝成于众人，不暇择其才之宜与事之习；是犹招市人而与谋室中之事也。吾辞史局而就馆总裁所者，惟恐众人分操割裂，使一代治乱贤奸之迹昧晦而不明耳』。又尝语方侍郎苞曰：『史之难为久矣，非论其世、知其人、具见其表里，则吾以为信而人受其枉者多矣。吾少馆某氏，其家有列朝「实录」；吾默识暗诵，末敢有一言一事之遗也。长游四方，从故家求遗书，旁及郡志邑乘、杂家志传之文，莫不网罗参互，而要以「实录」为指归；盖「实录」者直载其事与言，而无所增饰者也。因其世以考其事、核其言而平心察之，则其人之本末十得八九矣。然言之发或有所由、事之端或有所起而其流或有所激，则非他书不能具也。凡「实录」之难详者，吾以他书证之；他书之诬且滥者，吾以所得于「实录」者裁之。子盍就吾所述，约以义法而经纬其文；他日书成，曰「此四明万氏所草创也」，吾死不恨矣』！盖先生以遗民自居，而即任故国之史事以报故国；其至京师，特以群书有不能自致者，必资有力者以成之。其心事类元遗山，其洁身非遗山所及也。其后乾隆中，大学士张公廷玉等奉诏刊定「明史」，皆以「史稿」为本而加增损焉；先生之志，于是为不负矣。
　　其初至京师也，时议意其专长在史。及徐尚书干学居忧，请先生纂「读礼通考」，自国恤及家礼，「十四经」之笺疏，「廿一史」之志传，汉、唐、宋诸儒之文集、说部，无或遗者；又以其余为「丧礼辨疑」四卷、「庙制折衷」二卷。乃知先生故深于经，徐公因请编成「五礼」之书二百余卷。当是时，京师耆彦云集，各以所长自见；而先生最闇淡，自王公以下争相从问「古仪法」。月再三会，听讲者当数十人；录所闻共讲肄，莫不呼曰「万先生」。而先生与人还往，其自署祗曰「布衣万斯同」，未尝有他称也。故督师之姻人方居要津，乞史馆于督师少宽假；先生屡数其罪以告之。有运饷官以弃运走道死，其孙以赂乞入死事列；先生斥之。父友冯侍郎跻仲诸子没入勳卫家，先生赎而归之。以康熙壬午夏，卒于王尚书史局中，年六十；门人私谥曰贞文。
　　先生于前史体例贯穿精熟，指陈得失，洞中肯綮；刘知几、郑樵不能及也。马、班史皆有表，而「后汉」、「三国」以下无之；刘知几谓无关得失。先生则曰：『史之有表，所以通纪、传之穷；有其人已入纪、传而表之者，有未入而牵连以表之者；表立而后纪、传之文可省。读史不读表，非深于史者也』。所着「补历代史表」六十卷，又「纪元汇考」四卷、「安季忠义录」十六卷、「南宋六陵遗事」一卷、「庚申君遗事」一卷、「河源考」二卷、「河渠考」十二卷、「儒林宗派」八卷、「石经考」二卷、「石鼓文考」二卷、「群书疑辨」十二卷、「书学汇编」二十二卷、「周正汇考」八卷、「历代宰辅汇考」八卷、「石园诗文集」二十卷；而「明史稿」及「读礼通考」，别为书。先生在京师携书十数万卷，及卒，旁无亲属，编修钱名世以弟子为丧主，兼取其书去；时论薄之。
　　——见原书卷三十二（经学）页三上。
　　毛奇龄（附陆邦烈）
　　先生名奇龄，字大可、一字齐于；又名甡、字初晴，学者称西河先生；萧山人。生时，母张梦番僧持度牒入门。四岁，母口授「大学」，即成诵；乃授书，使循所读自认之，一再周无不识者。时以篇首后、厚、后三字形异音同为问，具语之；即欣然以解。既就塾，读「论语集注」至「有子孝弟」章，愀然请罢读；问何故？则曰：『性中止有仁，曷尝有孝弟；此言不忍闻也』！师大奇之。总角，补诸生；与伯兄万龄齐名，人呼「小毛生」，华亭陈公子龙评为才子之文。
　　会明亡，哭学宫三日。时山贼起，先生窜身城南山；与同县沈禹锡、包秉德、蔡仲光为四友，筑土室，读书其中。顺治三年，王师下江南，杭州不守；山阴郑秀才遵谦与余姚熊给事汝霖、孙副使嘉绩、上虞徐尚书人龙括闾左为民兵，截江抗王师。会武宁侯王公之仁、保定伯毛公有伦初以备倭军宁波，至是引军西，与民兵合，号「西陵军」；共推鲁王监国。保定伯至萧山，移檄购大、小毛生；徐尚书荐授先生监军推官，力辞之。当是时，马士英奉故福王太后奔杭州，窜方国安军中，号「方马军」；与西陵军相犄角。先生谓保定曰：『方、马，国贼也；明公为东南建义旗，何可与二贼共事？请绝之』！国安闻言大恨，欲甘心焉。几被获，脱之龛山；时保定弟有俶为靖南将军，军龛山也。
　　唐王建号福州，黄公道周以蜡书招先生，又辞之。亡走山寺，祝发披缁，匿坑中。王师破江东，戮留发者，先生以髡免；归，母夫人泣曰：『吾向梦僧寄度牒生儿，今竟然矣』！
　　先是，明季士林好为社；先生品目过严峻，人多忌之。至是，选越城诗；会稽庶常王自超从贼中归，投以十诗，选其四。中有「郓城夜走」及「哭周介生赴西市作」，先生以右丞、司户评其篇。庶常大恚，谓诬其从贼；乃聚诸出社者，首先生抗命、今复抗试，且以浮、屠居士林骫壤名教，罪当死。谳者察其枉，得不坐。
　　顺治八年，复诸生籍；怨家犹汹汹。布政使张某以从贼归，命为今官；构者谗先生，张大恨，属提学仍黜其籍。先生尝效元人作词曲自娱，提学摘其语以为讪谤谋讦而杀之；制府冤之，置不问。仇者愤不得雪，适姻戚有负□丁责者，忽擢先生于途，责以代偿，拥而渡江；邻人追至西陵渡，纂之还。次日，购道殣横所纂处，谓『毛生聚众杀营兵』；籍捕四出。乃变姓名为王士方；将出亡，仲兄锡龄出「周易」，泣授曰：『古贤处忧患，必知「易」；汝知此足矣』！先生跽受教，乃避地靖江之海陵。
　　逾月渡淮，饮古人所，有客目摄之。酒半，牵之入旁舍劳问，则故靖南将军有俶也；具言保定死，武宁已殉节，而己以亡军幸免，将要赴彭城。值山阳令朱禹锡闻先生至，款之；而吏部郎张新标有名园，中秋夜，会客数十人，伎乐合作。先生倚醉，扣盘赋「明河篇」，凡六百余言。及旦，传写殆遍。施愚山参议还自京师，见之惊曰：『此必吾友毛生者也』！于是之齐，之楚，之郑、卫、梁、宋，作「续哀江南赋」万余言。尝登嵩山，越数峰，远望凄怆，不能上；曰：『吾力衰矣！伤哉！贫且多难，芒芒者安归乎』？乃复之禹州，寓故怀庆王邸之白云楼；作「白云楼歌」。未匝月，都下伎馆酒楼竞传唱，仇者侦知之；去之嵩山，匿道士土室中。苦无书，夜起旁徨，假寝而泣；梦有告之者曰：『盍之嵩阳问之』！踰月，过嵩阳庙市无书，惟高笠僧贻书一帙，则古也。先生忆梦心动，叩所自来；曰：『吾辽人也；天启末，全家死于兵，遂祝发窜海滨。少受学义州贺凌台先生；凌台为贺黄门钦之孙，讲学医巫闾，以「大学」古本授予曰：「古学之失传，由不知本也。「大学」不云：壹是皆以修身为本乎？本该体用而统心意及家、国、天下。必正心、诚意而学，乃有体；必齐家、治国、平天下而学，乃有用。北宋祖陈博之学，讲性命而略事为，则专内遗外，不知有身；南宋宗程颐之学，就事物以求心性，则登枝逐流，并不知有本。夫格物者絜量本末，本诸身也；致知者审度先后，以身先之也。「中庸」以诚意为诚身，「孟子」以存心为养其大体：是正心、诚意，无非身也』。先生受学，心契之。已而应湖西施参议之招，设讲鹭洲书院。楚人杨洪才耻庵来讲姚江之学，使君雅不善姚江，谓不宜舍事物、求心性；耻庵不之辨。会午食，使君曰：『不迁怒，实难。吾昨责官庖以阙供也，今又责之，直迁怒矣；宜何以治之』？耻庵乃举手肃四座曰：『若此者，可仍求之事物否』？时四座阗然。先生大悟，即下拜曰：『受教矣』！归而惺然坐，通夜不寝。踰年，客崇仁、又客淮西，留三年。淮人有知小毛生者，先生曰：『吾非小毛生，乃毛牲也』。是时赦屡下，先生祸已解。
　　康熙十七年，诏举博学鸿儒；先生入都，冯文毅溥辟馆相待，而李文定天馥留先生主其家。时应召者骈集，冯公大会城东万柳堂，先生援笔作「万柳堂赋」，推座客第一。及试，圣祖方幸霸州，携诸卷亲览；翼日，下三相国公阅。上忽问曰：『娲皇补天事，信乎』？盖先生卷中用此语也。众未对，冯公奏：『「淮南子」有之』。上曰：『徙记事邪，则「楚词」、「列子」早及之；何止「淮南」！第未知传信何如耳』？冯公复奏：『赋主铺张古籍，宜可用』！于是先生列上卷，授检讨；纂修「明史」，阄题得宏、正两朝「纪传」，具草二百余篇。时圣祖精韵学，剖晰精严。关中李检讨因笃与吴门顾处士炎武竭终身之力讲音韵，然卒狃于陆氏切韵二百八部之说；先生诎之。尝与检讨饮文定宅，论韵不合；李公曰：『吾少读箕子「麦秀歌」，恶其无韵；故凡遇论韵者，吾必曰：「能押是则言敢请」』。检讨未即对，先生曰：『「禾黍油油」者，尤也；「不与我好」，则萧、肴、豪，尤之通也。好者，尤三声也』。『有证乎』？曰：『有。「诗」云：「无言不雠，无德不报』。『请益』！曰：『「易」云：「同声相应，同气相求；水流湿，火就燥」』。公曰：『善』！检讨笑曰：『韵有四声，未闻三声也』！先生曰：『四声起于齐周顒，而沈约成之；古无有也。古人自为韵，而多以平、上、去三声韵互相通押，谓之三声。不读「虞廷赓歌」有「股肱起，元首喜，百工熙」乎？不读「蔓章」诗有「零露漙，清扬婉，适我愿」；「彤弓」诗有「受言藏，中心贶，一朝飨」』乎？公与检讨乃大服。先生着「古今通韵」十二卷进呈，上幸南海子，携书行，览之称善；有旨宣付史馆，并饬礼部知其事。其后，岭南杨生进沈约「原韵」十六卷；上疑其伪，特命取皇史宬所藏「通韵」本付阁臣参校；以不合斥去。丹陛乐者，黄门鼓吹曲也；设笋簴于午门旁，太常典之。而其曲多误，上命更定之；掌院陈公廷敬以列代乐章配音乐议属先生，条上多所采用。先生于音律有神悟；二十三年，上谕群臣以径一、围三、隔八相生之法，先生遂极意搜讨，作「圣谕乐本解说」、「皇言定声录」及「竟山乐录」思进之，太常众阻之。三十八年，上复南巡，先生进「乐本解说」刻本；诏传先生至行在朝门奖劳，并敕改刻本讹字，宣付专行。时蠡吾李■〈王恭〉走三千里受业凡三日，尽得其五音、二变、四清、七调、九声、十二管并器色旋宫之法；先生大惊，遂尽出所着令校辑焉。时值北郊定配位，太常卿徐元珙谓『南郊南向，则三祖配位固宜以东设西向为一配、西设东向为二配，又东设西向为三配；其日月星辰诸配，亦皆始东设而次西设。何则？以崇左也。至北郊北向，则向所为左者、今在右矣。乃三祖配位一如南郊，始东设而次西设，其山林川泽亦如之；则在昭穆为颠倒而在左右为偏戾，于礼不合』。疏上，诏学士徐公干学、韩公英议覆。上实无改意，而翰林官多各持一议。李文定特召问先生；先生曰：『南部尚左，故南向而配先左，此东设者，南向之左也。北郊尚右，故北向而配先右，此东设者，北向之右也』。曰：『此亦有言之者矣。特以左右言，则一左、一右似乎有分；而以东西言，则一东也。天下有南北异向，而一东、一西可同偏之礼乎』？曰：『有之』。『在何经』？曰：『在「曲礼」。「礼」曰：席南向北向，以西方为上；东向西向，以南方为上』。语未竟，李公抚掌曰：『有是哉！经之无所不备也。然则仍旧贯而已矣』。议遂定。先生寻乞病归。越三年，圣祖南巡，谒禹陵；先生迎驾西陵渡。上遥见先生，遣侍卫劳问。比还送驾，上驻马问所苦，复劳之去。及三巡江、淅，先生谒行在，年老矣；命起立勿跪，且赐御书一幅。时皇太子随驾，亦赐书屏、联各一。其蒙恩遇如此。
　　先生尝痛「易」学未明，太史占筮见之「大传」及「春秋传」者并失传。而仲兄有「五易」之说，以移易为文王、孔子造卦象词，为春秋史官立变解占所自始；遂推衍其义，作「仲氏易」三十卷、「推易始末」四卷、「春秋古筮书」三卷、「河洛原舛编」一卷、「太极图说遗义」一卷、「易小帖」八卷、「易韵」四卷、「尚书广听录」五卷、「舜典补亡」一卷、「古文尚书冤词」八卷、「国风省篇」一卷、「毛诗写官纪」四卷、「诗札」二卷、「诗传诗说博义」五卷、「白鹭洲主客说诗」一卷、「婚礼辨正」一卷、「庙制折衷」二卷、「大小宗通绎」二卷、「辨定祭礼通俗谱」五卷、「丧礼吾说篇」十卷、「春秋毛诗传」三十六卷、「春秋条贯篇」十一卷、「春秋属辞比事记」十卷、「春秋简书刊误」二卷、「论语稽求篇」七卷、「大学证文」四卷、「大学知本图说」一卷、「四书賸言」四卷、「圣朝乐本解说」二卷、「皇言定声录」八卷、「竟山乐录」四卷、「大学问」一卷、「孝经问」一卷、「周礼问」二卷、「明堂问」一卷、「学校问」一卷、「郊社禘祫问」一卷、「经问」十八卷、「彤史拾遗」六卷、「武宗外纪」一卷、「后鉴录」七卷、「蛮司合志」十五卷、「古今通韵」十二卷、「后观石录」二卷、「越语肯綮录」二卷、「萧山县志刊误」三卷、「湘湖水利志」三卷、「杭州志三诘三误辨」一卷、「杭州治火议」一卷、「诗话」八卷、「词话」三卷、「天问补注」一卷、「曾子问讲义」四卷、「韵学要指」十一卷、「策问」三卷、「表」一卷、「杂说」十卷、「文」一百三十三卷、「诗」五十六卷，合四百九十有八卷。
　　先生少负奇才，说经长于辨驳，多与宋儒凿柄，而雄辨足以济之；晚益乐「易」。好奖借后进，或疑其历诋古人，使气难近；及亲炙，乃爽然出意外。侍使曼殊艳而工诗，诸名士为文张之；晚岁悼亡，忽忽不自得。先生每作诗文，必陈书满前；及伸纸疾书，或反不用一字。夫人陈氏心妒，以曼殊故，辄詈于人前曰：『公等以毛大可为博学耶？渠作七言八句，亦必獭祭乃成』。先生笑曰：『握笔一次、展卷一回，积久自能赅博；妇言不足听也』！尝僦居屋三间，左右庋图史、寓眷属，而中为客次。先生日著书其间，笔不停挥；请业者环坐，问随答，井井无一误。夫人在室中，时或诟詈，先生复还诟之；殆五官并用者。始宁女士徐昭华读「灏中集」，感叹愿受业，称都讲焉。琉球使者过杭州，以兼金购文集，且求见；先生其名动海外若此。自明以来，申明汉儒之学，使儒者不敢以空言说经，实先生开其先路。其文纵横博辨，傲睨一世；与其经说相表里，自成一格，不可以绳尺求。然议论独到处，卒不可废。诗次于文，要亦我用我法，不屑随人步趋者。
　　卒，年八十有五。以兄子远宗后；康熙庚午进士。弟子陆邦烈、盛唐、王锡、章大来等，着录者甚众。
　　邦烈字又超，平湖人。尝取先生经说所载，为「圣门释非录」五卷；谓圣门口语，未可尽非云。
　　——见原书卷三十二（经学）页四上。
　　魏禧（附兄际瑞、弟礼）
　　宁都三魏，伯曰祥，字善伯，改名际瑞；季曰礼，字和公；而叔子先生禧尤着。先生字冰叔，号裕斋。父兆凤，字天民；以孝闻，居丧哀毁如古礼。家故饶于财，好施与，急人之难逾于己。崇祯初，荐学、征辟，皆不就；学者称之曰征君。
　　先生负异禀，年十一为诸生。甲申之变，愍帝死社稷，先生号恸，日哭临县庭，愤吒不欲生。谋从曾给事应遴倡义兵，不果；乃弃诸生服，隐居教授。先生形干修颀，负才略。善擘画理势，事前决成败，悬策而后验者十常八九。方流贼之炽也，承平久，人不知乱，且谓寇远猝难及。先生独忧甚，移家翠微峰。峰距宁都四十里，四面削起百余丈；中经坼，自山根至顶若斧劈然。缘坼凿磴道，梯而登，因置闸为守望；士友稍稍依之。而彭士望（躬庵）、林时益（确斋）亦至，皆与先生立谈定交，挈妻子来家翠微；世所称易堂诸子也。其后数年，宁都被寇，翠微峰独完。先生既谢诸生，益肆力古文辞；喜读史，尤好左氏传及苏洵。其为文主识议，凌厉雄杰；遇忠孝节烈事，则益感慨，摹画淋漓。
　　年四十，乃出游，涉江逾淮至吴越，思益交天下奇士；于吴门交徐枋、金俊明，西陵交汪渢，乍浦交李天植，常熟交顾祖禹，毘陵交恽日初、杨瑀，方外交药池、槁木，皆遗民也。当是时，南丰谢文洊讲学程山、星子宋之盛讲学髻山，弟子着录者皆数十百人，与易堂相应和。论者谓西江自欧阳、邹、魏宗阳明讲性学，陈、艾依复社工帖括，其声力气焰皆足动一时；易堂起，独以古文实学为归，风气一振，由先生为之领袖云。
　　康熙戊午，诏举博学鸿儒，先生被征；以疾辞。有司督催就道，不得已舁疾至南昌就医。巡抚疑其诈，以扳扉舁至门，先生絮被蒙头，卧称疾笃；乃放归。后二年，赴杨州故人约，卒于仪征；年五十有七。其妇谢氏，绝食十三日以身殉。彭躬庵及其未死时，执贽拜床下，奉为女师。
　　易堂九子，自三魏及躬庵、确斋外，曰李腾蛟（成斋）、邱维屏（邦士）、彭任（中叔）、曾灿（青藜），敦古友谊如骨肉子弟，无恒父师。高僧无可尝至山中，叹曰：『易堂真气，天下无两矣』！无可，明检讨方公以智也。凡戚友有难进之言或处人骨肉间，先生批却导窾一言，辄解其纷。或讶之；先生曰：『吾每遇难言事，必积诚累时与其精神相贯注，夫然后言』。所着有「文集」、「日录」、「左传经世」诸书。
　　伯子性敏善，强记。为诸生，于兵刑、礼制、律法，皆能穷析原委。遇难事，剖决如流。
　　客潮镇刘伯禄幙时，大兵围潮久不下，主兵者怒；约城下曰：『尽屠之』。伯子力言于刘，刘叩头力请；乃免。
　　范忠贞公抚浙，礼为上客；凡蠲荒、赈饥诸善政，伯子宣力为多。康熙丁巳，贼将刘大任踞赣，当事议抚之；大任扬言：非魏善伯来，吾不信也。时伯子客总兵哲尔肯所，遂遣之。友人及诸弟皆劝弗往；伯子慨然曰：『乡邦之祸烈矣，愿拌此身图之』！遂往。甫入营，官兵遽从东路急攻；大任疑卖己，曰：『先生来，将为贾林乎？抑效郦食其也』？伯子无以应，被拘留十月。大任变计走降闽，拔营日，伯子遂遇害。
　　子世杰字兴士，邑诸生。闻变，徒跣往迎丧，拔佩刀自刎；左右持之，遂日夜椎胸哭。死血结少腹下、目上，眴偻不能立，呼号二十日而死，年三十有三；人比之何炯、谢兰云。伯子着「文集」十卷、「杂俎」五卷；兴士所着，曰「梓室诗文集」。
　　季子少叔兄五岁。父命叔子授以书，笞骂皆乐受；曰：『叔兄爱我也』！比弱冠，更刻苦自励，学日进；两兄俨然以畏友待之。
　　既弃诸生，乃益事远游。历闽、粤，渡海达琼崖；北抵燕京，返辙夷门，过洛阳；南浮汉、阅沔，入秦关、涉伊水，经凤、滁道中：足迹几遍天下。所至必交其贤豪，寻访穷岩遗佚之士。尝省故人于韩城，往观砥柱三门。闻高士彭荆山居华山绝嶮，直上四十里；手铁纽、蹑飞磴访之，高韩昌黎痛哭处十里。慷慨性好义，所得金辄随手尽。居翠微峰顶，榜曰「吾庐」，更以自号。年六十六，卒。有诗、古文集。
　　子世效，字昭士；世俨，字敬士：皆有集，能世其家。
　　——见原书卷三十七（文苑）页一上。
　　王猷定（附陈宏绪、徐世溥、欧阳斌元）
　　王先生猷定，字于一，号轸石；江西南昌人。选拔贡生。父时熙，明进士，官太仆卿。天启中，名在东林。
　　先生工诗、古文，为人倜傥自豪。少时，驰骋心伎，狗马、陆博、神仙迂怪之事，无所不好；故产为之倾。晚寓淅中西湖僧舍。为文多郁勃，如殷雷未奋；又如崩崖压树，枒槎盘礡，旁枝得隙突然干霄。书法亦重一时。自明季公安、竟陵之说盛行，文体日琐碎；先生与新建陈士业、徐巨源、欧阳宪万辈均能独开风气。所着曰「四照堂文集」。
　　士业陈姓，名宏绪，号石庄。父道亨，明进士，官兵部尚书。杨忠烈涟以劾魏阉削籍，公抗疏申救，不纳；遂投劾归。卒，赠太子少保，谥「清襄」。
　　士业性警敏，家集书万卷，昼夜讲肄。以任子，荐授晋州牧。时真定属邑多被兵，阁臣刘宇亮出督师，欲移师入晋州；士业拒不纳，遂被劾。缇骑逮问，士民哭阙下，颂其保城功；得释。谪湖州经历、署长兴、孝丰二县事，有惠政；寻免归。
　　入本朝屡荐不起。居章江，辑「宋遗民录」以见志。着有「石庄集」、「恒山存稿」、「寒衣集」、「周易备考」、「诗经、尚书义」等书。
　　巨源名世溥，姓徐氏。父良彦，明进士，官宣大巡抚。忤崔、魏，削籍，戍清浪。崇祯初，起大理卿，迁工部侍郎。
　　巨源年十六，补诸生。时东乡艾南英以文名，与巨源约为兄弟；江左钱谦益、姚希孟、里中万时华辈皆以杓斗归之。明南赣巡抚潘曾紘得祥符王维俭所修「宋史」，属巨源及晋江曾异撰重加更定；巨源才雄气盛，一往自遂。屡踬于锁闱；入本朝，遂绝意进取。
　　顺治初，溧阳相枋政，欲修征辟故事；直指使亲式其闾，又作手书遗司理持礼币往山中致之，拒不纳。所着曰「榆溪集」。
　　欧阳宪万，名斌元。幼奇慧，读书目十行下，终身不忘。为诸生，受知学使蔡忠襄懋德、侯忠节峒曾，二公皆礼以国士。姜公曰广、杨公廷麟尤相推重，称为奇才博学王景略之亚。与乐平王纲、南昌彭士望为兄弟交，讲求经济，以学业相砥镞。
　　尝为南左司马吕公大器草疏劾马士英二十四大罪；又尝佐督师史公可法幕府，史公荐擢推官。士英知吕疏出君手，衔之；摈弗用。
　　寻归隐。顺治乙丑卒，年四十四。有「文集」十二卷。
　　——见原书卷三十七（文苑）页三下。
　　丁澎（附陆圻、柴绍炳、毛先舒、毛际可、孙治、张纲孙、吴百朋、沈谦、虞黄昊）
　　丁君名澎，字飞涛，号药园；浙江仁和人。顺治十二年进士，官礼部郎中。
　　少有隽才，与弟景鸿、■〈氵荣〉并称三丁。吴梅村赠诗，有「兄弟文章入选楼」之句。早岁有「白燕楼诗」流传，吴下士女争采摭以书衫袖。婺州吴器之赠诗云：『恨无十五双鬟女，教唱君家「白燕楼」』！其为时倾倒若此。初，与同里陆圻、柴绍炳、毛先舒、孙治、张纲孙、吴百朋、沈谦、虞黄昊、陈延会诸君称西冷十子。通籍后，与宋荔裳、施愚山、张谯明、周釜山、严灏亭、赵锦帆酬唱日下，又号燕台七子。后以事牵累，谪居塞上者五年。卜筑东冈，躬自饭牛，吟啸自若。所作诗，语多忠爱，无怨诽之意；其所养可知矣。着有「扶荔堂集」。
　　陆圻字丽京，一字讲山；居钱塘。少与弟阶、培，感以文章经世自任；海内称三陆。又与陈君子龙等为登楼社，世号西陵体。事亲孝，刲股疗母病，久而知医。庄、钟史祸作，丽京与查继佐、范骧皆被株连；事白，叹曰：『今幸得不死，奈何不以余生学道耶』！
　　弟培，进士，官行人；死甲申之难。丽京亲歾后，弃家远游，不知所终。子寅，往来万里，寻之数年，卒不得，竟以死；时称其孝。
　　丽京生平不言人过；有语及者，辄曰：『我与汝姑自尽，毋妄议他人为』！着有「威凤堂集」、「西陵新语」、「诗礼二编」。
　　柴绍炳字虎臣，号省轩；在西冷十子中文名最着，持躬尤端谨。有「省轩集」。
　　毛先舒字稚黄，一字驰黄。出陈卧子先生门，又尝从念台刘子讲学。其诗音节浏亮，有七子余风。着「声韵丛说」、「韵学通指」、「韵白」、「匡床譔书」、「圣学真语」、「小匡文钞」、「思古堂集」、「螺峰说录」、「东苑文钞」、「蕊云晚唱」诸集。与西河、鹤舫齐名；时人谓曰：『浙中三毛，文中三豪』（西河自有传）。
　　毛鹤舫名际可，字会侯；遂人。顺冶十五年进土，官彰德府推官。其学不及西河之博，亦不至如西河之悍僻；古文瓣香南丰。所着曰「松皋全集」。
　　孙治字宇台，钱塘人。以着述称于时；其文如商彝、周鼎，剥蚀之余光怪益露。生平笃友谊。陆骧武死，以孤女托，为择吴检讨任臣妻之；又为立嗣，以甥女嫁焉。吴锦雯宰南和，客死；往经纪其丧。着有「监庵集」。
　　张纲孙字祖望，改名丹；钱塘人。美须髯，恬淡不乐交游，好为诗、古文词。喜山水，穷幽蹑险。其诗悲凉沈远，有「小雅」之遗。论诗，谓『少陵七律能用「比」、「兴」；他人虽极工链，不过「赋」耳』。所着曰「秦亭集」。
　　吴百朋字锦雯，举人，官南和知县。少奇敏，读书五行并下；为文，数千言立就。居官有异政，歾后百姓立祠祀之。着有「朴庵集」。
　　沈谦字去矜；少颖慧，工诗、古文。初喜温、李，后乃循汉、魏以窥盛唐；其意贞而不滥，其声和而不流。着「东江草堂集」。
　　虞黄昊字景明，钱塘人。康熙丙午举人，官教谕。十岁，即善属文。尝薄柳州「乞巧文」，更作「辞巧文」；识者知其远到。
　　——见原书卷三十七（文苑）四下。
　　●清先正事略选卷四
　　沈光文（附张士■〈木郁〉）
　　徐枋（附戴易、巢鸣盛、沈医生）
　　沈寿民
　　汪渢
　　郭都贤（附陶汝鼐、郭金台）
　　何宏仁
</div>
    <div class="pagination">
<a href="清先正事略选_page2.html">上一页</a><a href="清先正事略选.html">1</a><a href="清先正事略选_page2.html">2</a><span class="current-page">3</span><a href="清先正事略选_page4.html">4</a><a href="清先正事略选_page5.html">5</a><a href="清先正事略选_page6.html">6</a><a href="清先正事略选_page7.html">7</a><a href="清先正事略选_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
