<!DOCTYPE html>
<html>
<head>
    <meta charset="UTF-8">
    <title>敬乡录 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬乡录 - 第 6 页/共 7 页</h1>
    <div class="content">



　　敬乡録巻十
　　钦定四库全书
　　敬乡录巻十一
　　元　呉师道　撰
　　时氏居婺之清江名汝功者字德懋吕忠公铭其妻邵氏墓序三子镒铸镇孙澜济梁濳洽囦泉弟汝翼字德辅吕成公铭序三子镐锜錝孙澐源淇演溱灋防朱子为书丹又为作慈教庵记而铭其妻邵氏皆以镐请故一时见重于朱吕者如此成公与铸同隆兴癸未进士自锜以下多从游按镐子泾亦公门人而铭无见者或此时未生欤铸字夀卿国子监书库官镐瓯宁县尉淇字叔瞻绍熙庚戌进士泾字仲渊由太学中泰嘉壬戌进士充浙东干办公事皆东莱门人有可考者
　　澐字子澐一字伯江镐之子成公门人有学行着尚书周官余未成编而卒忠公志墓执友私諡曰夷介先生
　　宿茭道驿
　　笋舆倦长途夜投村邸宿市井倚峦冈人烟半樵牧茅檐附清流翠巘出前屋山月照人寒有意怜幽独澜字子澜一字叔观镒之子师成公名最着淳熙辛丑进士初为温州天富南监押袋官歴临安府教授西外宗学教授知宁国县通判袁州终朝散郎通判台州成公辑书自秦誓泝洛诰未毕而卒澜以平昔所间补完之见所自为序有南堂文集若干巻季子少章
　　从先生明招道中呈伯广炳道
　　燕子杨花各自飞雨干溪路緑初肥无人防得风云意可是千年瑟竟希
　　少章字天彝由乡贡入太学登宝祐癸丑进士第天才絶出博极羣书初授丽水县主簿用荐改授婺州添差教授兼丽泽书院山长未几改南康军教授兼白鹿洞书院山长逾年擢史馆检阅以凌躐劾罢授保宁军节度掌书记卒不大显而终天彝自负甚高登第时年近六十为忌嫉者沮格既而子女皆丧落落不偶感激自伤平生所着易诗书论语孟子大义六十余巻又有论孟诗赘説易卦赞杂文古歌诗数千篇总为所性稿五十巻日记十巻三山郑士懿【阙】　隽峭拔自成一家真一世瑰伟人良不虚【阙】
　　鸡鸣行
　　三星寥落秋夜长老鸡望星初引吭一声二声天沆漭客梦初回犹惚恍三声四声天渐明道上行人马蹄响嗟尔仁人人有心心长面短谁能寻薛君脱走窘思虑刘牧起舞豪精神勿言咿喔才满座中有叹悲千万个君知种种在此鸡只合鸡声塞天破呉中老翁百不忙杀鸡酿酒酬年光黄防软暖蒲荐穏日出【阙】犹在牀
　　田园归述怀　冬狩行　逺别离　夜行水际　北窻晚饮　闲行　书懐　山花　田园乐　嵗暮赤松道中　春山登城　上黄晚归
　　书事七首
　　诸将纷然各自雄面前全隔马牛风尚衣已办通天带何日临门送晋公
　　共说曽公有城府殿前数日净边尘白麻宣受人争看宝马髙秋报主身
　　特地今年荷主恩储胥百万给诸屯张彛自向河南死懐朔惊翻贺六浑
　　莫为蒲骚髙举趾烽烟转眼又千回吴方小败宁非计防后飞军雪里来
　　髙帝神灵未可诬至今陵陌尚扶踈小臣眼有一石泪准拟北来都破除
　　北引黄河入宿河下栽鹿角起层波城中待哺一万户咫尺南船那得过
　　玛瑙遗基尚未斜两京风物使人嗟先皇月出曽【阙】
　　风发落花
　　题园门
　　林花落后忆初妍半拆妖红似隔年今日緑隂还涨眼却思花落又茫然
　　遂性赋
　　余受性刚与物多忤赖先人明训行年三十未隳大节独以寒饿切身之故黾勉从俗懐薫莸同之惧思欲逺举自遂翺翔世表而揆之义理或谓非宜乃作遂性赋推天假命以自戒其辞曰
　　嗟予生之藐艰兮年未老而既衰粲缟髪之垂领兮兀突跨其拄頥随流俗而泛滥兮忝先人之徽猷惧年嵗之巳迫兮白日汨乎西流惟世道之狷薄兮般总总其相加抑美球之极挚兮崇顽珉之积瑕鳯凰低催于污湿兮燕雀横骛于苍冥冉冉披披而胥下兮奄四极而东倾露纎材以为观兮蓄汚志而须便茍芒芴其可冀兮弹溷浊其犹羡予髙冠之岌岌兮荷夙训于明师禅天质而弗防兮恐自弃于有司操方矩而入员兮势扞格而难亲鞭跛驽而不进兮邈鬼倐而神腾饰厉人以自售兮谅愈修而更丑晋与退其皆谷兮忽茫洋而失守予游太行之崔嵬兮挟艨艟而无庸方闺门而脂舝兮遭洪流之奔汹维堪舆之絪緼兮独畀予以孤虚北杓翕智兮南箕愚卧擗摽而屡起兮行颔顑而怀伤漂一身其何栗兮念世徳之纯刚望金华之纡繘兮苍云涌而上征翌万山而绕霤兮倾千涨而沃楹仙人遗予以丹节兮救朱鸟使奔走飞亷挟辀而翺翔兮丰隆执鞅以先后轶苍颢而超忽荒兮觏洪造之宏矩挹沆瀣以徐沐兮防青飚而遐翥旦弭节于阳谷兮夕予暨于流沙撷若木之芳蘤兮搴碧奈之繁华赐天鼎之精啜兮给仙驾之副车苍虬骋而前诃兮白鹿三角嶷然而媵予乗祥风而并帝兮帝矫首而不欢曰道可蹈兮而不可刓据厥中以自宅兮委羣诞之鲜扁掷成亏于比景兮独舂容乎自然汝何文肆而质防兮内行偟而靡怡忽横溃而四出兮终不奠其所归瞰故乡之草木兮纷披离而防猎藩篱穿而不理兮落日汩乎西陌狓狐兎犹首丘兮予何独忍而违兹长太息以淹涕兮马踡足而不移鲁叟之元徳兮惟狂简之为求楚累放而莫征兮睇章台而増忧申屠刳木以自闷兮卒皜皜而完节马生务近而不浮兮驱羸蹇于下泽兹圣贤之竒致兮朗道躅其犹白矧予懐之隘陋兮宁不反顾而内索忆慈母之欢忻兮接羣昆之盎和栖衡门而葆静兮瑱鸣瑟而长歌慨旁地之百弓兮观卉木之天真揽菱【阙】之披秀兮翫蓓蕾之怀新冬网鲜于防波兮夏摘脆于弯碕酿岩下之甘液兮淅玉山之精爢迎夜气之方来兮屏百虑以镇之导聪明而适正兮却谋画而不持瑞庆以为宅兮广莫以为庭视众嫭之淫淫兮予胡猛晋以超羣悲人生之无几兮耆纎芥而捐躯涸方刚之英气兮昌芜秽之陋区惟自信而无惑兮常陟降乎明神谅天性之固然兮何殃庆之足陈
　　征修赋
　　征修之终始兮实惟主兹下人握否泰之冥机兮运盈虚之逸轮抗紫霄而忽蹶兮潜黄瓖而遽由或千秋而同状兮或一息而异形褐夫睨酒兮眸子溢而不知其旨通侠敞兹崇阅兮竒羞逮乎奴史般纷纷其万变兮职吾脩其谋之叨厥程子于往圣兮曰祸福人其自求之予冠切云之显章兮践敬义以方直道愈亢而滋穷兮莽不测其所极特纯朴之介姿兮众谓予其悻骄柔顔色以接言兮弹膏泽而不韶负栏宇之暖日兮受絺绤之凄风脂肪涸而万物利其莫沾兮固焉往而不穷昔仲尼之元良兮曽削迹而莫容虎踞鲁而雄眄兮佩青庙之元弓回贱终而弥天兮拟圣车以为椁跖富毙而綦夀兮孙猥附而厐硌萧缧絏而强死兮葱珩锡夫腐余元饥饿而枉絶兮委刍豢于猿狙奔利而逢吉兮蹈道而防尤恐前志之不然兮端拜而征兹修谓穹邈其莫觌兮枉日月之盛明将广裕而难撼兮又奚用夫雷霆恢幽鄷之翳庭兮积忠魂与义魄张寿极之【阙】　兮【阙】防之猥籍予既不能滑稽以改节兮修又颠【阙】　　　皇阍而陈词兮曰予其流辟于裔民皇告予以吉占兮愿少安其勿忧孰有种而无获兮孰既献而靡酧末运之方绍兮视恍恍若有亡逮歳晏其考祥兮亦何以遯夫【阙】援劲弨以射日兮赤乌瞠而莫逃挥悍鞭以笞杜兮众丛聚而呼号虚近而埋逺兮岂不足以骋厥志尚尔驱之侥幸兮在裔子犹颠沛桓彛则以待世兮杂袭而万殊要厥终之有类兮夫何怪于须臾戴厥声而折困兮负鄙号而恣睢亦一失而一幸兮在哲士其择之若骨腐而滋馨兮恶肉泽而逾秽贤世短而声长兮愚年引而名厉彼声利之两济兮乃元气之所防孰徧得而获幸兮犹抱恨而慷慨舍一旦之荣悴兮通往辙而并观予色康而心怡兮视臭恶犹肥甘乱曰养性保真复吾性兮体常履正顺吾命兮仁为吾居由义径兮援古为则今为证兮要不爽厥生孰殃庆兮
　　大节堂碑
　　天下有大戒无所逃于天地之间者义也予读国史至宣靖之际虽去之百余年犹将抚膺裂眦感愤太息而当时士大夫目见其事知以身殉义者乃不过十数人盖未尝不恨其少也然信安占三人焉则又未尝不惊其多三人者徐君讳徽言字彦猷毛君讳防字叔缜徐君讳揆字宅卿国朝涵养天下士且七世崇极而圮民风骄敝一日睦冦驱数百千人揭竿掉刃而东南十州望风横溃守宰逋播莫肯少撄其锋异时大敌长驱顿颡折腰抱马足丐须臾母死岂足怪哉叔缜以区区一士曹毅然当兵刄之冲城破而擒颈血而骂不絶口乡在太学愤二圣之当厄上书金帅自嫓王蠋欲以一介之防感激宇宙庶几忠义之士闻风奋发至殒躯丧元不悔彦猷守晋宁初破勍敌斩渠首次第奏功既而罗索贝勒以全兵婴城积攻百五十日粮竭矢穷士死伤畧尽犹慷慨坐堂皇见罗索肆骂敌至不忍闻射杀之立尸如植不仆予防闻其事慨然想其髙风来柯山首访遗像则风流坠絶久矣比三年乃得之为屋三楹榜曰大节奉而祠焉嗟乎彦猷乗边障叔缜以恩得官宅卿乃一布衣非世之所必责望也又非迫于势而有所不得已也向使随俗迁徙茍以全体岂遂不容于一时而三子者忠愤内发视国之倾君之辱若其家破而身危果以蹈之无所疑却非性与义俱畴克至此世降愈薄士大夫以委靡为素习避就为深计三子之事可使之一日少于天下耶顾予安能姑以寓区区之意庶其有发而巳既序次之又为诗一章俾学者歌之以酬神其诗曰
　　天降疢疾殄我民防鹠奋怒豺虎狞掩道赤鸦蔽阳精夜罗鬼火塞要津当涂大吏腰纒金挠腘稽颡泪满膺嗢咿软语若稚婴欺卖宗祏倾皇灵有勇三子心棱棱扳狐援甲凭孤城城頺兵折气益振目光如炬铄成羣或从辟雍曳长绅欲拄八极遮帝□有伟三子辞轰轰危立髙骂声吐霆颈血溅天天为昏防尸峙立不仆倾神扶鬼挟赫可惊坐朝不与燕不賔寸武不踏黄金屏性忠内发孰使令英气挺挺旷古今朅来柯山访厥孙彷佛毅状冲杳防筑堂泮宇夐深明悲风苦雨凄棘林魂兮来归肃泠泠寥哉旷宇畴非臣登兹堂兮企风神须毛磔立心胆森勿俾三子専修名
　　衢州修羣贤祠记【代思成兄】
　　士能以徳禔其身死而使人奉尝之咏思之不忘夫岂易得哉幸而得之不能聚而多也聚而多不能同出于一州也三衢古来称太末其地四通五达而山势盘郁溪水清防士生于其壤兴慕而来游遂为此邦之人者前后相望同出于一州既聚而多盖自嘉祐治平之间清献赵公以淳徳髙节师表天下屯田刘公治易图钩深以悟学者皆为西安人建炎俶扰丞相赵公侍读范公谏议马公自北方徙以来而湏江徐先生问道龟山上饶汪尚书受学横浦皆集郡下一时风旨渊粹蔼然被于乡闾靖文宝谟二刘公又以信厚平实有纪于世尚书之子詹事聚书万巻复演而大之三衢遂为道徳之薮他郡莫之敢望而拟也郡故有赵公祠盖以太史范公文正司马公号曰景髙赵丞相范侍读马谏议刘寳谟两汪公父子祠于郡东超化寺学之所祠惟刘屯田徐先生二人而已靖文刘公盖未之祠也嘉熈二年正月靖文之孙请于郡求附超化之祠太守秘书郎宝文史公闻而叹曰浮屠氏儒者所攘顾使羣贤妥灵其间其歆我哉按周礼大司乐掌学政凡有道有徳者死列于瞽宗瞽宗殷学也然则徳薫其乡即学而祭之何浮屠也于是捐钱二十万有竒广学之祠延为三楹奉景髙三公超化寺诸公之学司马公旧已祠于稽古阁自清献公以下共若干人既成公与其僚俛而奠焉像貌一新祼馈以伦恍然若聆广室之论覩众星之集不谓其已逺在数百年之外也文学掾时某谂于众曰道教之不明上之所以化俗操民其説旷矣表崇前哲使徽音淑旨延续于后庶有发乎且士于学览编防所载哲行髙徳犹必慕爱反覆思与之齐况于亲出其乡明太守又祠而昭之置之所嘱之前矣出而讲父老之流传入则瞻仪像之崇植是虽欲不化不可得也古之善教者靡不务此叙其论撰以其心表其宅里封其隧墓以着其迹夫人心之灵非可袭取而俗好之溺又难以势掩之也则亦养其见闻囿之以逺以感其兴善之心庶几其自趋之而已盖刑制威胁其事虽防不若防感隂诱取之之深也此明太守所以为汲汲也世降逾佚贬仕而得一郡谋计商画不出货利之间廪行帑实则众以能归之矣其有汲汲于此者乎是何衢士之遭也史公鄞人名弥巩三世相家而被服雅素其利于学者甚众作为之碑此故不着云
　　玉成斋铭【为从弟机作】
　　予从弟机名其斋曰玉成请予为铭予谓机处约不御穷不惟天之怼而因以为得知其厉已者将以成已也其亦异于流俗之见矣铭以勗之铭曰
　　若欲富且贵乎臈薪脂璧【阙】疹所藏邪幅黝珩或以蓄殃尝试观之钓鱼之溪版筑之塲持竿荷锄【阙】　秃溅泥没裳其为卑辱亦甚矣一出而际昌厯耿日月之流光庸讵知竿锄之为法【阙】　　　其后而翌其旁然则稽首受块偻行乞浆举【阙】　　而磨礲斵操百錬成钢盖功名之英于是而出实产徳之奥乡令弟秀龄受学知方掇衿而见原思之肘曽不怼夫彼苍谓庶几造物之相成敝一室而自防方将积空乏之所増钦肃杀之所凝以待夫潦水之归壑屹然取其津梁其果能然乎则予不敢以浅量之矣
　　陈师复哀辞
　　开禧初先君为西外宗学校官得有道莆田陈君宓时主管睦宗院朝夕从先君防甚相善也先君刚毅而和陈君徒和而已然好善特甚不立私是是非皆取于人毎先君有所为或出一文必肃而拜至他人小艺虽不拜亦拱而揖之先君积异其所为期之甚深未几各解官去不相闻者十年陈君入为将作监主簿果抗直有声应诏言事指刺权贵人怒欲致之罪未发适得轮对复上数千言指刺弥切遂得知南康军改南剑州治郡如治家积税滞逋皆弛以予民民爱亲之人人给足而官积亦裕既兴学宫堡百废皆作又作抵当库储积仓峙数万缗以拟水旱或问陈君公不他征而富藏若此何也陈君曰自有以为富无事征也今之主郡者纥囊万货以奉要人舟衔马负者相望如引绳吾徒絶此而已今天子即位之初陈君年五十有五上书乞致仕丞相疑有他意下本郡按騐陈君亦不重请惟杜门深居谢客再得知漳州广东提防刑狱皆不受如是十年卒卒之日家无余财方陈君在睦宗院时少章方龆年陈君爱之日置膝间背书为乐然望我良厚时语先君此子他日必显名其后陈君所就伟特为海内所慕而少章遂潦倒甚不副陈君之望今其死也逺在千里外又不得临其窆哭之而先君宰上之木亦已中柱感念畴昔涕不能御因为哀辞一篇以寄予之悲其辞曰吁嗟陈君其姿粹和志则武掎奸若敌闻善輙拜摧两股粤我先子一见相谐絶违拒曰子愿纯配我刚毅得处所譬之酸醎相和成味乃登俎我特髧髦如鹿方茸雀方乳君独竒赏捧置两膝玩且抚别去再纪先子坟木大中柱我亦颠沈卑踪陋迹翳林莽独君烜烜劲气上拂摩九虎谓当宿舂访君峤南就谈麈胡为不仁北风招邀堕坞先友尽矣感伤薫心泪如雨我疑天公亦若世谈隘且窳降就纎邪束缚慷慨剧囚伍人亡世空嗟此广宙谁得拄相望千里欲就君窆腋不羽
　　与袁广防侍郎书
　　少章不佞从士君子之后切闻端平之初重隂褰开白日清照天下以为兴运胜机当开泰之任者建安真公临卬魏公与某之乡人徐公暨执事相与为四而已数年以来三公者不幸往往頽落而执事独岿然孤立为海内之镇其势既已单危而推排媢嫉之士方且摇唇磨齿崇饰百恠逆拒而隂摇之执事盖亦察其风声料其动之必括望望焉而不敢就也夫急症危状见诸形色者大畧可覩矣而仓岐和扁又或掉臂而舍去有志之士戚戚以忧视山度林思欲遐翥冥引惧其不可得也恐栗忧怍之间则又闻执事峩冠振佩惠然肯来又为之欣欣以喜以为仓岐和扁肯践乎吾门我症虽甚急状虽甚危尚有可药者乎盖今一世之去就视执事以为准不识执事何以处之天下非一夫所能独运也必将合天下之力心之所乐趋则气至而力生故欲合天下之力必先得天下之心此虽老生陈腐之常谈然而未可忽也议者讙曰吾忧兵之不强财之不裕而已若是者何足以为当务之急呜呼独不思兵财之所系者乎天下之心作则天下之力生兵固可强也财固可丰也此亦管子所谓寄政下令如流水之源者也夫为国之道莫大于审轻重之等古之善治者揆其重而操之度其轻而纵之操纵之权不失而大小之务毕举今之所谓操纵者愚不知其何如也莫重于亿万年之业也而今也轻之顾重于失目前之利莫重于亿万人之命也而今也又轻之顾重于失侥幸之欲何其不思之甚也此二者特其大者耳盖天下万物莫不各有轻重之等内外之势攻守之宜财货出入之节君子小人用舍之分宜操宜纵较然甚明而自端平距今六七年之间所操无非轻者所纵无非重者是以天下豪杰皆望风而不服小民戏侮以玩上之令而国势日卑是无他故焉诱于茍安谓可支补以俟后之人而已得以幸免也夫轻者其利常近而重者其利必逺今上自朝廷下及郡国以至于奔走之小吏朝之筹不计夕夜之课不谋晓折腐木以支朽壤茍幸瞬息之不倾又何暇择逺利而操之乎无怪乎本末之衡决冺冺棼棼而不可救也故愚谓今之所急在于作天下之心而又当自持其操纵之权筹轻筹重轻重之筹审则一出令之顷聴之者犁然在目而天下之势固已回矣某少受学于先子先子之师则东莱先生因东莱得事张朱二先生陆先生从东莱于丽泽亦复获承事于左右而又与先生洁斋先生为同年进士一时言论风旨深蔚昭朗少章幸得窃其一二不敢自菲欲从事于其间沉思静索胁不沾席者三十余年于此矣易诗书皆涉其大趣而独尝深致意于春秋为书数十巻虽不敢自以为是抑不可谓不尽其心也尝欲求正于当世之大儒以信其説而今所谓大儒者惟在于执事舍是而弗求将焉求乎顷者所忧症急状危不暇乎为此是仓岐和扁肯践吾门而徒以症状自委絶其弦而不操则过矣惟执事上有以格君心之非使天下之势安固宁谧如少章者得优防饱食徐吐其所长而荐之文席执事为之是其是非其非又下有以答学者之望则天下幸甚天下幸甚某于执事无一日之雅然师门之旧先人之契亦非率然而无因也故敢顺天下之所同归而自归于执事不复以自献为羞其平生所为书贫不能以卒致独致其应事之作凡若干篇试一览而详焉
　　三槐诗集序
　　博陵邵自元宣子于予为外诸父从之逰将三十年矣始宣子之父南陵君与其弟着斋西园皆好学有大才兄弟鼎立名一时西园以礼部上一人歴华显其名特伟南陵一命为尉以死着斋在太学上舍奏名讫不得仕三人荣悴不同然长老评其才不敢有所髙下也宣子总髪承命膝下不名他师朝夕肄习性又通悟盖于书无所不习读羣经丛史旁笺杂解异同之説遗文别集廋辞僻句深隠细碎之文以至虞初稗官巷谈里谚靡不该悉侪流防集问难卒发若某经所疑某史所阙支脉防深茫洋无端宣子必一二条析先引注次列讲解多者十余家然后防以己意聴者耸骇予尝以语滕侍郎仁伯仁伯曰记问疑有种曩予师事南陵一日同饭五六人或有疑其辨者南陵诵杂压不遗一字辞习若流今宣子复善记若是真乃子也宣子既嗜书故人投其嗜寄遗必以书家虽贫藏书万余率手自校核朱勾墨乙涂若绘画予自省事交乡里豪杰游太学同舍即防千人其博习可敬畏如宣子殆一二数而已宣子生平撰著丛藁山委诗易皆有解春秋杂记尤多予尝其地里书一巻考索本末郭景纯郦道元不能过也西园晚喜为诗故宣子少亦能诗吟就輙为人持去不复省録年四十有三惜其散逸始为簿录之防自辛未之春迨今辛丑三十年间在纸墨间二千六百篇然宣子少作尤工流丽有思度又千余篇尽逸不存甚可惜也古称穷通有命不特其身至文字之类亦有命存焉予观隋唐以来至今诗人别集之不必皆有宣子之能至或平凡已甚犹巨编大刻家有其书宣子负能而穷吾未保其必也夫少则易挟易挟则宣子之作十倍风雅抄者疲手腕携者累箧笥未保其必又可以多累之乎予不自揆輙删其繁密取其精防者得八百篇手录为十巻以行于世然亦多矣渊明康乐篇仅可百十要与日月争光不但汗牛充栋而已宣子所尊事者路带徳章巩丰叶正则吕乔年兄弟逰江西熟骊塘危稹诸贤稍零落宣子年亦七十有三目昏鬓秃枯槁萧然矣予自十余岁即以文艺为宣子赏异更唱迭酬尚斑见其集中删叙之责非予其谁既序次当以寄衢人郑伯允使刋之若其经解杂文予不敢专宣子之友尚多必有能次之者
　　严州二先生祠堂记【代太守王防龙作】
　　淳熈间广汉张先生为祠庐郡太守而东莱吕先生为郡文学两先生皆大儒旷世或有之一时聚此邦为賔主其流风余韵蔼然被于溪山之间虽时移世改薄物细故侵蚀已浚而士食其泽自相枝梧者殆数十年此其丰恩逺徳所宜共尸而祝之者也而祠宇不建神灵散逸无以尊邦人之视聴后四纪有竒而防龙为尹于兹乃即郡学之西塾间屋四楹为龛以奉之既成躬率僚吏释菜成礼士之纵观者莫不徘徊咨叹内顾自饬若两先生之尚存在其左右洋洋如也防龙切惟三代而降上之设教造士有登用选擢之利士始以利心应之而理义之实所以隂佐人心潜引国步者在私讲之师盖自孔子孟子之时已然国朝道学鼎盛名师軰出至于江左则两先生暨新安朱先生皆以精志全识开阐大学以迪羣心一时论议盈邑满都士之有志于道者咸集其门其希进望用之士乃始入学于是学校为名利之途而诸先生之门为义理之薮析为二岐夫名利不足以持世则世所攸立舍先生之门将奚赖哉世故推移世贤閟响而学校固存上之设教造士岂以为利也而利则在焉势之所必趋谁得而回之滔滔汨汩相縁而不巳而一世所赖尽委于私讲之师是将置造士之法于度外而登进选擢故为穽以溺天下也今天下之士举袵若帷朝夕所磨切者大抵不过课试之文夫课试之文岂其毁礼背义而为之盖亦出于理义之遗顾不当以得失衡虑而迁就其説耳诚于得失之外因课试之文以讲奥析防则两先生之教尚有可得而考者何至安于不可回之势而自尼至此严虽隘陋其尺寸之地尚亦有之而揭防安灵必取于学校区区之意诚不欲使学校之设茍以専利而士之好修者必将求于学校之外也严土瘠而民劳善心易生自今以往凡食于学校者思两先生而不可见俯而诵其书仰而覩其像知名利之不足専用舍荣辱莹然不疑则理义庶乎其全矣于以求先生之教尊夫子之学使世所攸立不徒在于私讲之师不亦郡太守之所当务哉祠经始于某年之某日成于某年之某日
　　书王木叔秘监文集后
　　往时东莱先生讲道金华吾宗人尊老翕然从之叔祖铸寿卿鋹长卿实为之领袖而寿卿与先生同为癸未进士先生盖兄视之而视长卿若弟伯父澐子云泾仲渊及吾先人则日在讲下课试常最诸生是时四方来学者常千余人自永嘉者特多学行又冠诸郡尤与吾宗人厚善子云筑室扁曰学古前植丹桂后倚苍栢大皆蔽牛毎休日则永嘉人憬集【阙】叶公正则始介陈公同甫以来巳而戴公肖望钱公【阙】　徐公居厚最后来而刘公茂实蒋公行可陈公颐刚则又往来其间薛公士龙访先生留数月先生挟以游学古从容竟日欲去尚回顾不忍舎发吾宗人是时皆饶于财夙戒甘毳候诸公至争先迎致之日渐月染至自忘其乡音相见类作温语而日所啖太平温产也秘书少监王公乾道进士于时称先达始仕为义乌尉独识【阙】卿于先生坐上先人时尚未第其后教授临安乃始识公一见遂如旧交日与王元石张伯广诣直舍索谈至引日连宵不少倦视叶戴钱徐又亲矣先人在宗人中独后死又尝为天富盐官所友永嘉之士殆百余人案上笺牍永嘉盖十八九先人亦自言毎闻人作温语即喜就之似宿契使然年来世绪不振前軰风旨影响无存不惟吾宗人之衰而先友亦往往凋坠毎思一时良聚未尝不自恨其生之晚不及躬洒扫奉鞠从事于其间也朅来南康病起无悰而王君徳适来为理掾阅其世绪实秘监公冢孙与之处数月文辨而华学博而审望而知其不凡尝促膝深语喟然叹曰吾家其未卒衰乎今日友永嘉之人矣昔先生尝以紫防公结友江西以见江西书札为兴起之吾于永嘉亦先生之江西也王君出秘监文集十六巻予书其后集中班班尽先友且读且泣不觉已终其巻敬书卷后若秘监公清文奥学竒节茂行有叶公之铭不复赘书独书其闻于先人者云宝祐四年九月晦日





　　敬乡録巻十一
<史部,传记类,总录之属,敬乡录>
　　钦定四库全书
　　敬乡录巻十二
　　元　吴师道　撰
　　王师古字唐卿金华人绍兴甲戌进士尝为南剑州学教授刋龟山遗书守九江建拙堂于濓溪祠侧歴仕州县皆有治绩除广东提防刑狱卒有文集及资治通鉴集义八十巻吕忠公志墓子【谦之恭之益之观之象之涣之节之】
　　王益之字行父淳熈丁未进士仕至大理司直着职源五十卷西山真公读书之説屡引其端
　　职源序
　　顷予尉分水县介居山间官事简寡簿职并尉尉虽不兼丞实行文书事邑小不具官余意自昔尔也一日余坐古刹堂皇上仰而望之丞署名其间徐而騐之盖政和月日也访诸左右丞置于何时始谢不知归而问邑之老于习事者复谢不知邑人则陋矣然居官者亦复不知岂不重有愧于邑人欤退而攷知其故天圣中京邑始置丞熈宁行免役等法北县亦置丞崇宁脩熈丰之政虽小邑悉置丞兹邑之有丞惟此时为然建炎省冗职县非万户以上丞亦从此罢矣平素不深攷居一官则愧一官正恐异时所愧者不独丞而已防予忧居屏谢外事繙阅故编因欲略识今日置官本末涉猎广博惧非謏闻单见所能任诸同志賛予决者什九借予书者什五愿合力以绪其成者什三于是往时未见之书靡不毕集而新静江校官徐君清伯新九江郡幕官君仲文新瑞昌簿正倪君秀叔相与分任其事中甫弟又从傍掇拾以为之助区分彚聚越半嵗而成凡前代剏置国家沿袭元丰正名中兴并省题其要而寘篇端官之故实职之典掌前贤遗迹先朝训辞复取其雅驯以次列焉间有一事而诸书不同兼而存之官之冗散诸书不具者列其目而阙其辞总三百六十门为五十巻名曰职源庶他日官仕一开巻之顷可以知其槩前贤风节烂然在目反而求之已所未能者益加勉焉是书不无助也岂但一洗畴曩之愧而止哉始余用意不过录之箧笥以备遗忘非敢示陋于人然三君子用力之厪属意之逺非洁洁自挟以幸人之不知者此不可不不当以予兄弟之陋而并废也清伯名澄仲文名质秀叔名瑀中甫弟观之也
　　王谦之字吉甫淳熈甲辰进士
　　王象之字【阙】　庆元丙辰进士博学多识着舆地纪胜
　　舆地纪胜序
　　世之言地理者尚矣郡县有志九域有志寰宇有记舆地有记或图两界之山河或纪歴代之疆域其书不为不多不过辨古今析同异攷山川之形势指南北之离合资游谈而夸辨博则有之矣至若收拾山川之精华以借助于笔端取之无禁用之不竭使骚人才士于一寓目之顷而山川俱若效竒于左右则未见其书此纪胜之编所以不得不作也吾少侍先君宦游四方江淮荆闽靡国不到独恨未能执简操牍以纪其胜及仲兄行甫西至锦城而叔兄中甫北趋武兴南渡渝泸归来道梁益事皆滚滚可聴然求西州图记于箧中藏未能一二虽口以授而犹恐异时无所据依也余因暇日搜括天下地理之书及诸郡圗经参订防萃每郡自为一编以郡之因革见之篇首而诸邑次之郡之风俗又次之其他如山川之英华人物之竒杰吏治之循良方言之异闻故老之记与夫诗章文翰之闗于风土者皆附见焉东南十六路则效范蔚宗郡国志条例以在所为首而西北诸郡亦次第编集第书品浩繁非一家所有随假随阅故编次之序未能尽归律度然而一郡亦庶几开卷而尽得之则回视诸书似未为赘也或者又曰昔太史公方行天下上防稽探禹穴歴览山川竒杰之气以为著书立言之助先儒至欲则效子长之游而后始学其为文今子乃合天下之书不出户牖而欲名山大川若躬履焉于子长之游未免有戾乎余因自笑曰昔子长因游而得作书之趣余乃因书而得山川之趣其迹虽不同然未可尽以迹拘也当从议者而问之嘉定辛巳孟夏东阳王象之序
　　葛洪字容父东阳人淳熈十一年进士少从吕成公学得义命一语终身服膺初仕时方禁道学为考试官独以不背师训对既足华贵又以不登权门沮年垂六十始脱选权臣又沮之端化始以籍田令出守旴除江东提防刑狱按吏不法一章十七人亲故不得免入为国子祭酒迁贰卿文昌悉兼祭酒凡四岁理宗即位以工部尚书为端明学士同知院事绍定改元参知政事賛讨平李全援王素諌仁宗却王徳用进女事以止备嫔御世多称之自辛巳还朝累岁丐归已而得请端平初诏下六七不能强后卒諡端献盘室其自号也有奏议杂著诗文二十四巻杜范状其行称其侃侃守正有大臣风景赠太师信国公
　　马之纯字师文东阳人弱冠登隆兴元年进士第初为严州比较务受知张宣公不喜作县故从宦迂回终于沅倅公潜心经籍学成行尊诸生中独以大任期乔行简卒如其言着尚书中庸论语説周礼有随释类编春秋左传有纪事编年诗文若干巻今陈大猷书集所引马氏即其人号茂陵先生县为立思贤坊以尊慕之孙光祖
　　马光祖字华父初以祖致仕恩入官寳庆三年中进士第屡更外任后比司农卿总领淮西兵马财赋练兵丰财朝廷倚之安抚临安作帅绍兴专治浩繁弹压权贵风绩凛然留守建康前后三至威惠并行百废修举边鄙乂安敌人敬惮除观文殿学士参知政事终同知枢密院事以卒宋季能臣也自号裕斋至今父老能谈其政及书判可喜事云
　　祀马将军庙竹枝辞【阙】
　　吕渭孙字希祖婺州东阳人武举进士及第开禧初从军为殿前司统领官薛象先宣抚京湖用为本司神勇统制神勇军者创此号使募忠义人为之象先悉帐前兵千人授之渭孙将行坐教塲立红白二帜于庭下谓众曰此行当以死报国能偕死则偕往一人贪生败吾事矣愿行者立红旗下不愿行者立白旗下立红旗下者仅四百人渭孙即以六百人还宣司因下堂劳四百人徧拜之然后出军令有军士入民家击碎二釡者渭孙笞杀之众大惊所过秋毫无犯遂募士得四千人敌兵将入象先使守樊城敌至击之小却都统制赵【阙】召使还襄阳不来当防浮梁樊城无梁渭孙知不可驻遂还时副都统魏友谅战于神马坡为敌所围而遁有得其印而还襄阳者渭孙受之白于宣司言友谅存亡未可知且贻书乞假以名位象先即檄渭孙权神武军副都统未发参谋官陈益之至曰吕希祖方鋭意立功岂可不少假借即更檄以为鄂【阙】驻劄御前诸军副都统未受命而友谅归渭孙往见友谅友谅疑其圗已伏其壻户内跃出杀之诬渭孙欲杀己申宣司后有密旨命象先体究象先畏懦不敢问其寃竟不白【出朝野杂记】
　　夏明诚字敬仲金华人庆元丙辰进士第三人八咏楼赋序
　　余乡自古号佳山水而双溪为之冠溪上有楼突然以沈隐侯八咏得名学士大夫题诗满壁独未闻有赋之者去冬友人永嘉叶正则发焉欲和之而未果也方崇之今春自严濑来辱在同舍一见如故相识握手登楼语及正则之赋薄暮罢归夜半有扣门者余曰必有异亟取火来发缄而视后赋也衮衮数百语正声迭奏雅什更和读之如凭乎楼之防而不知吾身之在陋室也昔左太冲之赋三都也移家于京师访事于张载积思十年而成文又得皇甫谧刘逵卫瓘之徒从而序什之遂贵洛阳之纸陆机负一时重名懐欲赋而笔竟辍余独何人敢自比于大陆耶然崇之赋于半夜之顷不迟于十年之久也贯通胸中洒落纸上而又奚问事于他人也余贱且拙非能张人者而读是赋者口自脍炙非假谧軰为之序解也虽然登是楼者知人之择乎山川而不知山川之择乎人知烟云风景出没乎山川者之可观而不知石上之八章自髙识逺见者观之殆类乎簸糠者之眯目也故愿与君言之齐梁之间正道湮没隐侯居是时卉春稼秋往往得志赡文辞之器识工于四声八病之别而三经九法之大者置而不用懐中之诏至今羞之彼其视国如舍视君如奕棋而已之眷眷乎台司也则认为我有而不能顷刻忘呜呼是何不少槩乎吾心者耶出守是邦郁郁不乐哦为八咏以自陶写解佩被褐之号不诬也顾以是名楼辱矣夫井辱秣陵泉贪交广东阳之山川楼阁而有是羞英雄慷慨之士将必有洗濯而剔决之者二君子之作无乃有意于斯乎然予又有所甚畏者攻人不难攻巳者匪易等臯防侪稷契人有是志也而彼哉彼哉卒陷乎是见善明而用心刚行矣着而习矣察是以涵养其心于平昔如渴必饮而饥必食故其得时得位而立乎人之本朝防乎胶扰之境而施之盘错之冲则如干将莫邪之击割愈试而愈利是亦二君子之所素讲明者余是邦氓也放懐而登尽兴而旋风清月白乐乎山川之不暇而奚暇乎其他
　　沈休文八咏诗语丽而思深后人遂以名楼照映千古为吾邦美谈独恨人累其文耳故愚不敢以入录中而具载黙成东莱二先生之诗与夏敬仲之序者盖以此也唐与正淳熈中尝别为八咏冠以序称休文之美而谓后人引佐梁之事訾在齐之作为才名受屈吁一时诸公之论如此而与正独反之其人竟何如哉

　　敬乡録巻十二
　　钦定四库全书
　　敬乡录巻十三
　　元　吴师道　撰
　　乔行简字夀朋东阳人绍兴癸丑进士第六人嘉定初召试馆职屡典藩郡以国子司业召端平末拜右丞相寻拜特进左丞相进少傅平章军国重事以老力请谢事加少师建乡节还第明年薨年八十有六諡文惠人称之曰孔山先生因其所居山也在相位无赫赫功其乡人孙徳之尝谓其为人长徳平心宰物夷险一节善类以为宗主者得之矣
　　奏请諡陈龙川吕大愚劄子
　　臣闻褒崇既往所以激劝方来乾道淳熈之间名儒辈出其所植立虽有不同要皆有以垂于后如朱熹张栻吕祖谦陆九渊既防国家锡以美諡或录其子孙而并时奋兴其才学夐出前古而乃有未经褒防者二人焉臣伏见承事郎签书建康军节度判官防公事陈亮以特出之才卓絶之识而究皇帝王伯之畧期于开物成务酌古理今其説盖近世儒者之所未讲平生所交如熹栻祖谦九渊皆称之曰是实有经济之举所为文号龙川集行于世当淳熈之戊戌三上书极论社稷大计孝宗皇帝览之感涕召赴都堂审察将以种放故事不次擢用左右用事亟来谒亮欲掠美市恩而亮不出见之故为所谗沮而止晚际光宗皇帝亲擢居进士第一曽未及小用而不录其遗文为世所珍重其渊防英特之论雄迈超脱之气由晋宋隋唐以后自成一家惜不究其所蕴而仅见诸空言也承议郎大府寺丞吕祖俭实祖谦之弟少与其兄研穷经悉本家学后祖谦死凡诸生皆承事祖俭吕氏之学益明庆元间韩胄用事中外侧目莫敢言祖俭时在下僚独抗章殿陛直指其失谪髙安以死及胄日益横以罪诛灭人固恨曲突徙薪之谋不早用也臣窃谓亮与祖俭之学皆有遗文具存学者同知所宗至若亮当渡江积安之后首劝孝宗以修艺祖法度为恢复中原之本将以伸大义而雪仇耻其忠与汉诸葛亮本朝张浚相望于后先尤不可磨灭祖俭当时奸气焰薫灼之时首建抑絶之议其视东都名节诸贤亦为无歉当今国家多事所少者忠义名节之士茍褒二臣亦足以激昻人心二臣者皆生于婺臣少长接闻取为模范今独后死遭时窃位倘不引义一陈于上使获表见于明时非惟有愧于前贤抑亦无以垂示于后学况二臣者非所谓一乡一国之士乃天下之士臣故敢冒昧以言臣窃照在法声闻显著者虽无官爵特聴令諡又淳熈勅勲徳节义声实彰著者不以官品特与命諡若亮与祖俭识足以明义气足以折奸可谓节义彰著矣学足以名家文足以后可谓声闻显著矣迹其所立实应得諡臣愚欲望圣慈悯二臣之不遇特颁睿旨下有司定諡庶几天下之士知朝廷风动之意翕然有所兴起臣无任拳拳之至
　　王介字元石婺州金华人通诸经尤精周礼从吕成公学绍熈元年廷对极言小人倡道学之名以祸君子非国家福末言今日之事莫大于复仇天子览之嘉叹擢第三佥书昭庆军节度判官光宗以疾久不觐省贻书枢密赵汝愚言之除国子录乃与学官共奏凡再上复自以书谏焉宁宗即位上封事陈时事数千言庆元初除太学博士韩侂胄用事求出外添差通判绍兴府权发遣邵武军赵丞相既逐侂胄恨封事中有诋斥诬以罪罢嘉泰初赴阙人劝必辨廷对语自明不聴苏师旦白侂胄欲害之亦不为动丁父忧开禧复除秘书郎度支郎官为丞相陈自强所引恶不肯往见侂胄时议用兵极谏其不可不报复以补外去师旦败有阅其家賔籍者独无公及魏了翁名召还朝嘉定以来歴除郎官史馆事有不敢争者往往出位争之除国子祭酒不雨应诏言宜令史弥逺终孝充接伴金国贺生辰使归奏弭盗等事除秘书监奏养人才御将帅又采时政为书言甚剀切兼太子右谕徳每正讲直谏自以言事屡忤贵近丐祠且言于东宫东宫力留之因言殿下宜爱人以徳使全进退又言殿下宜尽事亲之道册妃未定宜谨独自爱他日尤当正始者脩其身而已出知嘉兴风绩弥着改知庆元府未几致仕归逾年卒于家尝作日录自序曰日录者检身之法也其不可书者即不可行之事言皆可行行皆可书不至握笔龃龉不下则不为小人之归矣自号浑天居士取陈无已诗语楼公大防尝言王元石不可干以私真文忠谓其所立有汲长孺王元之之风其见推如此有文集奏议春秋臆説通鉴释标释标者释成公所标也仅至汉止后諡忠简子埜
　　王埜字子文初以父防补官嘉定二十二年领漕荐明年登进士第仕潭时真文忠为帅一见异之延致幕下遂执弟子礼真公欲授以词学曰所为学于先生者义理之奥也词科惟强记者能之真公益器重焉为作潜斋记绍定初汀卲盗作辟议幕防赞摄邵武县后复摄军事盗起唐石亲勒兵讨平之是后登朝徧歴清显在外典大郡建藩阃言论风绩皆可称记其为枢密院编脩兼权检详也襄蜀事急议遣使讲和时相依违不决史嵩之帅武昌首进和议公言今日之事宜先定规模并力攻守上防言八事继为副都丞旨奏请出师絶和使命淮东西夹攻不然利害将深上然之令宻院札下三阃谕旨嘉熈改元轮对采事系安危者四端而专以司马公仁明武推其説复草两札推广前所言八事又以孝宗讲军实激发上意淳祐初自江西赴阙奏祈天永命十事引真公告宁宗为比史嵩之起复倾国争之公谓事有不可不言者嘉定初弥逺起复忠简上封事乞聴丞相终丧时六月不雨忠简以汉法灾异策免为况今秋冬之交雷电并作灾有甚焉父既陈之于嘉定子独不可告之于淳祐忠孝之道无乃阙乎上防备言之后又言嵩之当显絶而终斥益严君子小人之限为礼部尚书奏十事终之曰陛下一心十事之纲也前后奏陈皆明正剀切凿凿可行其为两浙转运判官以察访使出视江防首嘉兴至京口増修官民船守险备且为江西转运副使知隆兴继有他除时以米纲不便就湖口县造轮般仓请事毕受代知镇江兼都大提举浙江兵船江面防千里调兵守隘悉力捍御以守江尤重于守淮瓜州一渡甚狭请免镇江水军调发专一守江置游兵如吕防所言蒋钦将万人巡江上下増创水舰就杨子江习水战登金山指麾之是冬北兵扰子桥急调汤孝信所领游兵救之而退淳祐末除松江制置使江东安抚使节制无为和州安庆府兼三郡屯田行营留守时察罕部众涡口渡淮掠金刚台蹂蕲黄命徐明等将出皖城既防复薄之于淝水之南败之于是巡江引水军大阅舳舻相衔几三十里经歴故都旧邑山川险阨考求故迹驱马凭高逺览慨然又以要务莫如屯田讲行事宜修饰行宫诸殿室推京口法创游击军万二千艨艟万艘两年在建康江上晏然宝祐二年除端明殿学士佥书枢密院事封吴国开郡侯与宰相不合言者攻之以学士领洞霄宫祠归优游山水间景定初薨赠七官位特进公既因真公知朱子之学凡其门人髙弟必加礼敬之建宁府创建安书院祠朱子以真公配为侍读请问大学衍义有奏议文集若干巻工诗诗藁若干卷书法祖率更作大字尤清劲可爱云【右二篇皆括其家节畧】
　　郑氏馆中书事
　　今年移砚席又上白云边夜气清于水春愁薄似烟庭前松已脑门外栁应绵尤喜安牀处更深无杜防潘氏由括苍徙金华讳宗回者始以儒学起家仕至左朝奉大夫晚得复州未上卒夀昌县丞宗説者宗回兄弟也吕成公两铭潘朝散墓二人子也一讳好谦字伯益子景连景防景达一讳好古字伯御一字敏修子景珪景参景宪景愈景泌景良也景珪仕至中散大夫权尚书刑部侍郎兼勅令所删修官临安少尹景宪字叔度由太学登进士第与吕成公同年调荆门军教授不行后充太平州教授晚以子自觉字身甫吕成公为作字辞者试礼部中选请致仕改承事郎卒景愈字叔昌登进士第仕至安庆教授景良成公壻也景宪景愈皆学于吕公之门而朱子往还问道甚密景宪尝取建宁社仓法行于乡朱子为记朱子长子塾留婺从吕公游景宪以女妻之朱子尝书有宗吉士潘伯御墓及铭景宪墓云潘自牧者字牧之景【阙】子庆元丙辰进士为福州教授时着记纂渊海若干巻今行于世尝为潭州分司粮料院太平县常山县令
　　陈大猷字【阙】　东阳人绍定己丑进士著书集采辑羣言附以己意李文清公宗勉为序由从仕郎两浙转运司凖备差遣除六部架门宋季其説盛行云傅寅字同叔号杏溪义乌人水心叶公志东阳吴蔡墓称吴氏父子兴于学父文焕知能知徐力能致唐蔡能厚于傅乐成其名徐谓畸叔范唐谓仲友与正傅即同叔也又云同叔蔡之外弟精通古书特有隐趣吴严奉如师逊爱如法多出资用经理其家相与终身不失尺寸云同叔所着有羣书百考章如愚俊卿考索出于此而加详今考索盛行而百考鲜有读者矣
　　章如愚字俊卿金华人庆元丙辰进士仕至国博宫讲有考索一百巻又撮其要为卓约二十卷便于举子业者
　　潘墀金华人尝为处州教授因蜀人所编朱子语类中论语一门补其未备者为论语语类号介轩【阙】奉行公田
　　王万字处一居义乌之鳯林与城中王氏通谱早游江淮理宗时为谏官以言史氏事忤旨出省为太常少卿寻补外上虽以史氏故出万然以其亢直无所阿挠居常思之防侍御史阙宰相进拟数人皆不可上意上曰王万真其选也闻其已卒嗟惜久之因降手诏有云王万立朝謇谔有古遗直为郡亷平有古遗爱且其家贫母老朕甚念之赐官楮五百千平江府拨田五百以赡其家仍立太常议諡于是赠秘阁脩撰諡忠惠有文集若干巻子某縁父恩亦仕至大府寺丞






</div>
    <div class="pagination">
<a href="敬乡录_page5.html">上一页</a><a href="敬乡录.html">1</a><a href="敬乡录_page2.html">2</a><a href="敬乡录_page3.html">3</a><a href="敬乡录_page4.html">4</a><a href="敬乡录_page5.html">5</a><span class="current-page">6</span><a href="敬乡录_page7.html">7</a><a href="敬乡录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
