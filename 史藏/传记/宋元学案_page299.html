<!DOCTYPE html>
<html>
<head>
    <meta charset="UTF-8">
    <title>宋元学案 - 第 299 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 299 页/共 437 页</h1>
    <div class="content">
　　抚干李先生如圭

　　李如圭，字宝之，庐陵人。绍熙癸丑进士，福建抚干。文公与之校定《礼经》。所著有《集释古礼》十七卷、《释宫》一卷、《仪礼纲目》一卷。鹤山称其密致，而惜其郑、贾之言是信。（补。）

　　正肃郭兑斋先生磊卿

　　郭磊卿，字子奇，仙居人。嘉定七年进士。端平初，拜右正言，寻擢右史，弹劾权幸，无所避。初理宗微时，与鄞人余天锡善，既即位，擢至执政，而人材猥劣，朝论不与。先生劾之，章凡三上，天锡竟罢去。史嵩之怙权不法，先生疏已具，俟召对奏之，而为嵩之耳目所得，亟除先生起居郎。先生愤不得言，径出国门求去。先生与徐元杰、刘汉弼等号端平六君子。卒，谥正肃，立正谏坊以旌之。（参《赤城新志》。）

　　（云濠谨案：谢山《札记》云：「郭磊卿有《兑斋集》。」）

　　文懿赵南塘先生汝谈

　　赵汝谈，字履常，大梁人，温州守汝之兄也。（云濠案：《咸淳临安志》云：「太宗八世孙，居余杭。」）登淳熙进士。丞相周必大得其文，语参知政事施师点曰：「是子他日有大名于世。」尝从朱子订疑义十数条，朱子嗟异之。以江西安抚使干办佐丞相赵忠定公汝愚定大策，忠定欲骤以词掖处之，力辞去。及忠定去国，先生兄弟罹党祸斥去。后以安庆府教授召试，擢正字，历迁知无为军，循声卓著。金人内变，献料敌备边二策，改知温州。未几，改外宗正，族属皆望风而化。宁宗崩，以哀痛得疾。贺理宗表，力寓劝戒。陈硕曰：「此谏书也。」数丐祠，史弥远不许，乃杜门著述。端平初，以礼部郎累迁至权刑部尚书。方先生为讲官，因讲《论语》，而言汉元帝恭俭无过，惟刚不克改，明不能绎，优柔不断，而业遂衰，盖亦有为而言。嗣以所注《易》进讲，忤时宰意。然所言多称上旨，上谓「卿文学高世，宜代予言」，先生卒以老祈免。及卒，转两官。遗表上，又转四官。（云濠案：《咸淳临安志》：「嘉熙元年卒，景定四年谥文懿。」）先生天资绝人，沈思高识，自少至老，无一日去书策。其论《易》，以为为占者作；《书尧》、《舜》二《典》宜合为一，禹功只施于河、洛，《洪范》非箕子作；《诗》不以《小序》为信；《礼记》杂出诸生之手；《周礼》疑傅会女主之书。要亦卓绝特立之见。其为文章有天巧。常论「韩非、李斯皆有荀卿之才，惟其富贵利欲之心重，故世得而贱之；惟卿独能守其身，不苟希合，士何可不自重哉。」所著有《易》、《书》、《诗》、《论语》、《孟子》、《周礼》、《礼记》、《荀子》、《庄子》、《通鉴》、《杜诗注》。（参史传。）

　　（梓材谨案：先生号南塘，见《直斋书录解题》。）

　　附录

　　先生谓真西山曰：「当思所以谋当路者，无徒议之而已。」西山答曰：「公为宗臣，则固当然。德秀不过朝廷一论思之臣耳。」（补。）

　　潘立之先生植

　　潘植，字立之，怀安人。世业儒，先生承家学，尤喜从乡闾善士游。后闻朱子讲道武夷，非他师所及，遂与弟柄负笈而往拜焉。先生工于文，尤嗜史学，上下数千年，贯穿出入，未尝射策决科。兄弟皆以弱冠抠衣有道，厉志前修。家居，日以濂、洛诸书相磨，暇则接武林壑闲，徜徉觞咏，怡怡如也。（参《黄勉斋集》。）

　　（梓材谨案：宋有与先生同名氏者，字子醇，安正人，尝着《易说》。）

　　潘瓜山先生柄

　　潘柄，字谦之，立之弟。年十六，即有志于道，与立之往事朱子于武夷。朱子以所学授之。尝言：「凡人之心，不存则亡，而无不存不亡之时，故一息之顷，不加提省，则沦于亡而不自觉。天下之事，不是则非，而无不是不非之处，故一事之微，不加精察，则陷于恶而不自知。」学者称瓜山先生。着有《易解》、《尚书解》。（参《道南源委》。）

　　朝奉滕溪斋先生璘

　　滕璘，字德粹，婺源人。与弟珙俱从朱子游，造诣深邃，荐举于乡，入太学。淳熙甲科，调鄞县尉，教授鄂州，改除四川制置司干官。韩侂冑当国，或劝先生一见，可得掌政。先生曰：「彼以伪学诬一世儒宗，以邪党锢天下善士，顾可干进乎！」后知嵊县，值岁饥，奉行荒政，多全活。庙堂欲处之班列，终不肯为韩屈，径从铨曹注庆元签判及主管官告院，以病奉祠。未几，倅隆兴，两为帅司参议，官至朝奉大夫。遗文有《溪斋类稿》三十卷。（参《姓谱》。）

　　县令滕德章先生珙

　　滕珙，字德章，婺源人，德粹之弟。入太学，登淳熙进士。终合肥令。与德粹齐名。（同上。）

　　（云濠谨案：《江南通志》载先生令合肥，有仁政。）

　　隐君胡洞源先生泳

　　胡泳，字伯量，建昌人，文公之高第弟子也。不乐仕进，学者翕然尊之，称为洞源先生。着有《四书衍说》。

　　（云濠谨案：《白鹿洞志》载先生云：「称桐柏先生。」「桐柏」「洞源」字形相类，未知孰是。）

　　忠节曾先生三聘

　　曾三聘，字无逸，新淦人，三复弟。幼有异质，日记千言。干道间，由进士累官秘书郎。光宗时，三上疏指陈时事。党论兴，坐重劾。卒，赠直龙图阁，谥忠节。（参《姓谱》。）

　　（梓材谨案：解学士为《胡贞妇传赞》，言先生事朱子，为门人高第弟子。）

　　聘君章雪崖先生康（附门人胡淳。）

　　章康，字季思，吴县人。安贫乐道，居城西，人称之曰聘君。尝问学于朱子，默有所契。年七十，步履如飞。或讶其有方外之遇，问之，曰：「吾师圣贤，无外学也。」淳佑五年卒，年七十九。郡人胡淳从之游，岁时致醪醴薪米。所著《雪崖文集》十卷、《诗集》五十卷。淳字以初。（参《姑苏志》。）

　　附录

　　车玉峰《脚气集》曰：「章雪崖，平江隐君子也。不曾见晦翁，而时时有书问道。晦翁答书见存。有时常高声云：『世纷如何汩没得自家！』可以见其胸中之所存也。顾斋胡丈淳尝从之。予每书此句于扇上。」

　　县丞陈仁斋先生骏（附子成父。）

　　陈骏，字敏仲，宁德人。举进士。登朱文公之门。着《毛诗笔义》，未及脱稿而卒。号仁斋。子成父。

　　（云濠谨案：《道南源委》载先生中干道进士，除大冶丞，着《论语》、《孟子笔义》。）

　　欧阳先生谦之

　　欧阳谦之，字希逊，庐陵人。尝游朱子之门。（参《儒林宗派》。）

　　（梓材谨案：《朱子大全集》答先生书三，文文山之师欧阳巽斋，殆即其后人，而万氏《儒林宗派》以文山为先生门人，恐误也。）

　　县令饶先生敏学

　　饶敏学，昭武人，朱文公高弟也。知黔阳县。

　　孙龙坡先生调

　　孙调，字和卿，长溪人。其学得朱文公之传，以排摈佛、老，推明圣经为本。所著有《册府》一百卷，《易诗书解》、《中庸发题》共五十卷，《浩斋稿》三卷。学者称为龙坡先生。卒，祠于学。

　　帅干李纲斋先生闳祖

　　李闳祖，字守约，光泽人，滨老吕之子。先生早受学家庭。已而与其二弟从朱子讲学，笃志学问，强力精思，论议切实，朱子置之西塾训诸孙，为编《中庸章句或问辑略》。第嘉定辛未进士，调静江府临桂簿，提刑方信儒、漕使陈孔硕咸咨以台事。暇日诣学与诸生讲解，士习不变。辟古田令，改广西帅干，勤慎明恕，诸司论荐改秩，未赴卒。黄勉斋、李宏斋、张主一、陈北溪皆敬重之。勉斋尝祭以文，极痛悼焉。自号纲斋。有《问答》十卷。

　　李先生相祖

　　李相祖，字时可，守约之弟。在朱门辨质详明，用心精切，尝以朱子之命，编《书说》三十卷。

　　县尉李先生壮祖

　　李壮祖，字处谦。与守约同登第。调闽清尉。朱子亦嘉其有志。真西山尝以典刑人物荐之。

　　郎中王东湖先生遇（父羽仪。）

　　王遇，字子合，龙溪人。父羽仪，衢州通判，博学有文。先生第干道进士。受学于朱、张、吕之门，而与廖槎溪、黄勉斋、陈北溪友善。历长乐令，通判赣州，荐章交上。时韩侂冑当国，先生不少贬以求售。侂冑败，召为太学博士，除诸王宫教授。以常州大旱，命为守。讲求荒政，民无流殍。又究致旱之由，开掘太湖水之侵塞于富家者。浙东饥，复诏提举常平事。入对，极论时弊，至官，力言计买盐之非策。除大宗正丞，迁右司郎中，以考校殿庐卒。着有《论孟讲义》、《两汉博议》及文集。号东湖先生。

　　附录

　　子合尝问学问之道何先，象山曰：「亲师友，去己之不美也。人资质有美恶，得师友琢磨，知已之不美而改之。」子合曰：「是。请益。」不答。象山曰：「子合要某说性善性恶，伊、洛、释、老此等话不副其求，故曰是而已。」吾欲其理会此说，所以不答。（《象山语录》）
</div>
    <div class="pagination">
<a href="宋元学案_page298.html">上一页</a><span>...</span><a href="宋元学案_page294.html">294</a><a href="宋元学案_page295.html">295</a><a href="宋元学案_page296.html">296</a><a href="宋元学案_page297.html">297</a><a href="宋元学案_page298.html">298</a><span class="current-page">299</span><a href="宋元学案_page300.html">300</a><a href="宋元学案_page301.html">301</a><a href="宋元学案_page302.html">302</a><a href="宋元学案_page303.html">303</a><a href="宋元学案_page304.html">304</a><span>...</span><a href="宋元学案_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
