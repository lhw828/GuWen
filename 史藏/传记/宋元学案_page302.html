<!DOCTYPE html>
<html>
<head>
    <meta charset="UTF-8">
    <title>宋元学案 - 第 302 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 302 页/共 437 页</h1>
    <div class="content">
　　杜先生旝

　　杜旝，字幼高，金华五高之一也。着有《粹裘集》十卷。叶正则序之曰：「此文自经史诸子皆有论辩，学之博矣。论辩不苟是非，必折之于正，又所谓笃矣。」（参《叶水心集》。）

　　文靖郑日湖先生昭先

　　郑昭先，字景明，闽县人。初主浦城簿，叹曰：「侥幸一第，问学未悉。」遂游朱子之门。迁知归安县，民咸爱之。累官知枢密院事，兼参知政事，进右丞相（参《姓谱》。）

　　（云濠谨案：《闽书》载先生字景绍，卒，谥文靖，有《日湖遗稿》五十卷。）

　　帅机范伯崇先生念德

　　范念德，字伯崇，建安人，知泉州如圭之子。从学朱子，读书深潜温厚。官吉州录参，累迁江东帅机。朱子尝得先生所著《杂说》，谓之曰：「持守不差，见理渐明。」后朱子疾且革，为书属其子在与先生及黄勉斋，又拳拳于勉学，及修正礼书为言云。（同上。）

　　（梓材谨案：先生娶刘白水先生之次女，与文公为寮。）

　　刘先生孟容

　　刘孟容，字公度，隆兴人，静春先生子澄之族人也。旧从学于子澄，亦尝学于陆子。尝以书劝朱子弗为讲学之争，朱子答以「临川近说愈肆，《荆舒祠记》曾见之否﹖此等议论，皆学问偏枯、见识昏迷之故」。而私意又从而激之：「若公度之说行，则此等事无人管矣。」又贻书云：「建昌士子过此者多，方究得彼中道理端的是异端，误人不少。向见贤者亦颇好之，近亦觉其非否﹖」

　　（梓材谨案：先生为公非先生攽之玄孙，于静春为族子，盖始学于静春，而又师朱子者。父龟年朝奉郎，朱子表其墓。）

　　黎先生贵臣

　　黎贵臣，醴陵人。从朱子受业，讲明道学，士类多宗之。（参《姓谱》。）

　　林先生学蒙

　　林学蒙，一名羽，字正卿，永福人。从朱文公学。因筑室龙门庵，讲明道德性命之旨，乡人师之。（同上。）

　　徐盘洲先生寓

　　徐寓，字居父，永嘉人。朱子称其务学求师，志尚坚确。（参戴氏铣说。）

　　（云濠谨案：真西山志包履常墓，称先生为盘洲叟。）

　　隐君蔡先生念成

　　蔡念成，字符思，德安人。文公守南康时，讲学于白鹿洞，先生从之游。隐居求志，乐道不仕。文公没，心丧三年。又以事文公者事黄直卿而卒业焉。晚与同门数人，每季月一集，以相切磋，如此者三十年，州闾服行其化。（参《江西人物志》。）

　　县令江德功先生默

　　江默，字德功，崇安人。知建宁县。

　　（云濠谨案：《姓谱》：「先生干道五年进士。尝从朱文公游。有《易训解》、《四书训诂》各六卷。」）

　　县尉戴养伯先生蒙

　　戴蒙，字养伯，永嘉人。更名埜。登绍熙进士。调丽水尉，弃官从朱子于武夷。（参《温州府志》。）

　　程格斋先生永奇

　　程永奇，字次卿，休宁人，先之子。朱子门人，称格斋先生。

　　李先生季札

　　李季札，字季子，婺源人，参仲缯之子。从朱子学，有问答，见《朱子语录》。着有《近思绩录》《字训续编》诸书。（参《徽州府志》。）

　　录所闻晦庵先生语

　　读书着意玩味，方见得义理从文字中迸出。

　　读书闲暇且静坐，庶几心平气和，可以思索义理。

　　看文字当看大意，又看句语中何字是切要。《孟子》谓「仁义礼智根于心」，只根字甚有意。如此用心，义理自出。

　　人只一心，识得此心，便无走作，虽不加防闲，此心常在。

　　问存心。曰：「存心不在纸上写底，且体认自家心是何物。圣贤说得极分晓，孟子恐后人不识，又说四端于此，尤好玩索。」

　　再问存心。曰：「非是别将事物存心。孔子曰：『居处恭，执事敬，与人忠。』便是存心之法。说话觉得不是，便莫说，做事觉得不是，便莫做，亦是存心之法。」

　　《大学》「在明明德」一句，当常常提撕。能如此，便有进步处。盖其原自此发见，人只一心为本，存得此心于事物，方知有脉络贯通处。

　　问「明明德」。曰：「人皆有个明处，但为物欲所蔽。剔拨去了，只就明处渐明将去。然须致知格物，方有进步处，识得本来是甚么物。」问：「程子谓致知节目如何﹖」曰：「如此理会也未可，须存得此心，却逐节子思索，自然有个觉处。如谚所谓冷灰里豆爆。」

　　学者解《论语》，多是硬说，须习熟，然后有个入头处。

　　问「道之以德，齐之以礼」。曰：「资质好底便化，不好底须立个制度。教人在里面件件是礼，后世专用以刑，然不用刑，亦无此理。但圣人先以德礼，到合用处，亦不容已。『有耻且格』，只将格字做至字看，至是真个有到处，如『王格有庙』、『格于上帝』之格。如迁善远罪。真个是远罪。有勉强做底，便是不至。」

　　问圣人十年工夫。曰：「不须理会这个，且理会志于学。能志学，许多科级，须着还我。」

　　问「下学上达」，圣人恐不自下学中来。曰：「不要说高了。圣人高，后学者如何企及﹖越说得圣人低，越有意思。『十五志学』一章，全在志于学上，当思自家是志于学与否﹖学是学个甚﹖如此存心，念念不放，自然有所得也。『三十而立』，谓把捉得定。世闲事物，皆摇动我不得，如富贵威武贫贱是也。『不惑』，谓识得这个道理合东便东，合西便西，了然于中。『知天命』便是『不惑』。到知处，是知其所以然，如事亲必孝，事君必忠之类。『耳顺』是不思而得，如临事迎刃而解，自然中节，不待思索。『所欲不踰矩』，是不勉而中。」

　　孟子曰：「求其放心而已矣。」当于未放之前看如何，已放之后看如何，复得了又看是如何。作三节看后，自然习熟此心，不至于放。

　　恻隐羞恶辞让是非，情也。仁义礼智，性也。心，统性情者也。端，绪也。因情之发露，而后性之本然者可得而见。

　　说仁，只看孺子将入井时，尤好体认。

　　义是个毅然说话，如利刃着物。

　　四端本诸人心，皆因所寓而后发见。

　　问「万物皆备于我」。曰：「未当如此，须从『孟子见梁惠王』看起，却渐渐进步。如看《论语》，岂可只理会『吾道一以贯之』一句﹖须先自《学而篇》，渐渐浸灌，到纯熟处，其闲义理却自然出。中必有庸，庸必有中，能究此，而后以发诸运用。」

　　聪察便是知，强毅便是勇。

　　天之运转不穷，所以为「天行健」。
</div>
    <div class="pagination">
<a href="宋元学案_page301.html">上一页</a><span>...</span><a href="宋元学案_page297.html">297</a><a href="宋元学案_page298.html">298</a><a href="宋元学案_page299.html">299</a><a href="宋元学案_page300.html">300</a><a href="宋元学案_page301.html">301</a><span class="current-page">302</span><a href="宋元学案_page303.html">303</a><a href="宋元学案_page304.html">304</a><a href="宋元学案_page305.html">305</a><a href="宋元学案_page306.html">306</a><a href="宋元学案_page307.html">307</a><span>...</span><a href="宋元学案_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
