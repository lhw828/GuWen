<!DOCTYPE html>
<html>
<head>
    <meta charset="UTF-8">
    <title>史传三编 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 14 页/共 21 页</h1>
    <div class="content">　　孟珙
　　孟珙字璞玉随州枣阳人嘉定十年金人至襄阳父宗政时为赵方将以兵御之珙料其必窥樊城献策由罗家渡济河宗政然之越翼日诸军临渡布阵金人果至半渡伏发殱其半宗政被檄援枣阳临阵尝父子相失珙望敌骑中有素袍白马者曰吾父也急麾骑军突阵遂脱宗政以功补进勇副尉十二年完顔额克步骑二十万攻枣阳珙登城射却之宗政命珙取它道劫金人破砦十有八斩首千余级大俘军器以归金人退理宗朝累官至京西第五副将初宗政招唐邓蔡壮士二万余人号忠顺军命江海总之众不安制置司以珙代海珙分其军为三众乃帖然绍定元年珙白制置司剏平堰于枣阳自城至军西十八里由八叠河经渐水侧水跨九阜建通天槽八十有三丈漑田十万顷立十庄三辖使军民分屯是嵗收十五万石又命忠顺军家自畜马官给刍粟马益蕃息四年升京西兵马钤辖六年元将纳延布展追金主守绪逼蔡朝命檄珙戍鄂伐金唐邓行省武仙仙时与武天锡等相掎角欲迎金主入蜀锋甚锐天锡者邓之农夫乗乱聚众二十万为边患珙逼其垒一鼓拔之壮士张子良斩天锡首以献俘其将士得户十二万有竒授江陵府副都统制金人旋扺吕堰砦珙趋军击破之金人弃辎重走获甲士马牛槖驼不可胜计归其民三万二千有竒邓守伊喇瑗奉书请降得县五镇二十二马步军万五千人户三万五千三百珙入城抚归附之人因其乡土而使之耕因其人民而立之长少壮籍为军俾自耕自守才能者分以土地任以职使各招其徒以杀其势七月仙爱将刘仪降珙问仙虚实得破砦良防遣将分攻各砦来归者万二千余人与金人遇三战三捷招降金将及金军五千人料武仙必登岵山窥伺令樊文彬诘旦夺岵山驻军其下前设伏后遮其归路已而仙众果登山及半文彬挥旗伏兵四起杀其将擒七百余人弃铠甲如山珙进军至小水河刘仪还言仙谋徃商州然老稚不愿北去珙曰进兵不可缓夜漏十刻召文彬等受方略蓐食启行晨至石穴积雨未霁文彬患之珙曰此雪夜擒吴元济之时也分兵进攻九砦俱破武仙易服而遁降其众七万人获甲兵无算还军襄阳元兵遣人约共攻蔡制置使谋于珙珙请以二万人行尽防诸将鼓行而前金人败却追斩千余级布展遣三将来迎珙约为兄弟金兵万人自东门出战珙遮其归路掩入汝河擒其偏裨八十七人得蔡降人言城中饥珙曰已窘矣当死守以防突围决堰水布虎落进逼石桥夺柴潭楼蔡人恃潭为固外即汝河珙激励将士决之实以薪苇遂济师攻城端平元年正月降者言城中已絶粮三月珙下令诸军衔枚列云梯令诸将闻鼓则进万众竞登大战城中降其丞相等官门西开招布展入金主已自经而殂制置司奏留珙襄阳兼镇北军都统制二年授主管侍卫马军行司公事黄州驻劄朝辞帝曰卿名将之子忠勤体国破蔡灭金功绩昭著珙对曰此宗社威灵陛下圣徳与三军将士之劳臣何力之有帝问恢复对曰愿陛下寛民力蓄人材以俟机会问和议对曰臣介胄之士当言战不当言和兼知光州黄州至黄増埤浚隍搜访军实边民来归者日以千数为屋三万间以居之厚加赈贷又虑兵民杂处因高阜为齐安镇淮二砦以居诸军元兵攻蕲州珙遣兵解其围又攻襄阳隋守荆门守郢守皆弃城走复州施子仁死之江陵危急诏沿江淮西遣援众谓无逾珙者乃先遣张顺渡江珙以全师继之元兵分两路渡江珙变易旌旗服色循环徃来夜则列炬照江数十里相接又遣外弟赵武等共战躬往节度破砦二十有四还民二万嘉熙元年封隋县男知江陵府未几授鄂州诸军都统制元分兵入汉阳淮甸蕲舒守臣皆弃郡走光守董尧臣以州降合三郡人马粮械攻黄州江帅万文胜战不利珙入城军民喜曰吾父来矣驻帐城楼指画战守卒全其城斩逗留者四十九人以徇二年升京西湖北路制置使兼知岳州乃檄江陵节制司捣襄郢于是张俊复郢州贺顺复荆门军刘全战于冡头战于樊城战于郎神山皆以捷闻三年春正月曹文镛复信阳军刘全复樊城遂复襄阳谭深复光化军息蔡降珙命以兵逆之得壮士万余籍为忠卫军初诏珙复京襄珙谓必得郢然后可以通餽饷得荆门然后可以出竒兵由是指授方畧发兵深入所至皆捷珙奏言襄樊为朝廷根本今百战而得之当加经理如防元气非甲兵十万不足分守与其抽兵于敌来之后孰若保此全胜乃置先锋军以襄郢归顺人隷焉时元兵欲大举临江而大将达海等帅师入蜀号八十万珙増置营砦分布战舰遣诸将据险守隘刘义战捷于巴东县之清平村元兵乃退四年进卦子珙条上流备御宜为藩篱三层峡州松滋须各屯万人舟师隷焉归州屯三千人鼎澧辰沅靖各五千人郴桂各千人如是则江西可保会谍知元兵于襄樊间集众布种积船材于顺阳乃遣张汉英出随任义出信阳焦进出襄分路挠其势遣王坚潜兵烧所积船材又度元兵必因粮于蔡遣张徳刘整分兵入蔡火其积聚拜四川宣抚使兼知防州厘蜀政之弊为条班诸郡县曰差除计属曰功赏不明曰减尅军粮曰官吏贪黩曰上下欺罔又曰不择险要立砦栅则难责兵以卫民不集流离安耕种则难责民以养兵乃立赏罚以课殿最俾诸司奉行之兼防路制置大使屯田大使军无宿储珙大兴屯田调夫筑堰募农给种首秭归尾汉口为屯二十为庄百七十为顷十八万八千二百八十上屯田始末与所减劵食之数淳祐二年珙以京襄死节死事之臣请于朝建祠岳阳嵗时致祭有防赐名闵忠庙元兵分道入侵珙遣李得帅精兵四千往援淮东而令诸将各守其处不许失寸土诸将禀令惟谨拜检校少保封汉东郡公珙言沅之险不如辰靖之险不如沅三州皆当措置而靖尤急今三州粒米寸兵无所从出隆冬水涸节节当防此京湖之忧也陆抗有言荆州国之藩表如其有虞当倾国争之今日事势大畧相似利害至重余玠宣抚四川道过珙珙以重庆积粟少饷屯田米十万石遣晋徳帅师六千援蜀四年兼知江陵府诏京湖调兵五千戍安丰援夀春珙遣刘全将以往又有命分兵三千备齐安珙言黄州与夀昌三江口隔一水耳须兵即渡何必预遣先一日则有一日之费无益有损万一上游有警我军已疲非计之得也不从珙至江陵登城叹曰江陵所恃三海不知沮洳有变为桑田者敌一鸣鞭即至城外乃修复内隘十有一别作十隘于外有距城数十里者沮漳之水旧自城西入江因障而东之俾绕城北入于汉而三海遂通为一随其高下为匮蓄泄三百里间渺然巨浸土木之工百七十万民不知役枢宻调兵五千赴广西珙移书执政曰大理至邕数千里部落隔絶今当择人分布数郡使之分治生蛮险要形势随宜措置而闻风调遣空费钱粮无益于事不听珙奏襄蜀荡析士无所归蜀士聚于公安襄士聚于郢渚臣作公安南阳两书院以没入田庐隷之使有所教养请帝题其榜赐焉初珙招镇北军驻襄阳李虎王旻军乱镇北亦溃乃厚招之降者不絶元行省范用吉宻通降款以所受告为质珙白于朝不从珙叹曰三十年收拾中原人今志不克伸矣病遂革终于江陵府治累赠太师封吉国公谥忠襄珙忠君体国之念可贯金石在军中与参佐部曲论事言人人异珙徐以片语折衷众志皆惬谒士游客老校退卒一以恩意抚接名位虽重惟建鼓旗临将吏而色凛然无敢涕唾者退则焚香扫地隐几危坐若萧然事外逺货色絶滋味其学邃于易六十四卦各系四句名警心易赞
　　论曰珙当宋事扰攘之秋每得一城复一郡则増兵置卫据闗设险十数年襄汉之间所欲规画者甚备值时无贤宰凡事沮滞百不及一及珙没后元兵南侵以一吕文焕力守襄阳阻遏其冲十年之中兵未及国乃知珙之经纪上流其功实大也珙百战百胜而兼长于治国昔伊川论蹇之六二以为事虽不可为茍可以扶此之衰难彼之进茍得为之圣贤之所屑为也王允谢安之于汉晋是也珙在宋末殆庶防乎
　　汪立信
　　汪立信六安人也淳祐元年献策招安庆剧贼胡兴刘文亮等借补承信郎六年登进士理宗竒其状貌雄伟顾侍臣曰此阃帅才也授乌江主簿荆湖制置赵葵辟充参议官葵去马光祖代之希贾似道意求葵过失乃以元夕张灯宴设三万缗为葵放散官物闻于朝立信争之曰方艰难时赵公莅事勤劳而公乃以非理攟拾之公一旦去此后来者复効公所为可乎光祖怒曰吾不能为度外事君他日处此勉为之立信曰使某不为则已果为之必不效公也遂投劾去擢京西提举常平再迁浙西提防刑狱明年冬即嘉兴治所讲行荒政累官湖南安抚使知潭州至官供帐之物悉置官库所积钱代纳潭民夏税贫无告者予钱粟病者加药饵雨雪旱潦军民皆有给兴学校士习为变以潭为湖湘重镇剏威敌军所募精鋭数千人后来者赖其用权兵部尚书荆湖安抚制置知江陵府时襄阳围急立信上疏请益安陆府屯兵凡边戍皆不宜抽减又移书似道言今天下之势十去八九而君臣宴安不以为虞夫天之不假易也从古以然此诚上下交修以迓续天命之防重惜分阴以趋事赴功之日也而乃酣歌深宫啸傲湖山玩嵗愒日缓急倒施卿士师师非度百姓郁怨欲以求当天心俯遂民物拱揖指挥而折冲万里不亦难乎为今之计其防有三夫内郡何事乎多兵宜尽出之江干以实外御今总计见兵可七十余万人老弱柔脆十分汰二为选兵五十余万人沿江之守不过七千里若距百里而屯屯有守将十屯为府府有总督其尢要害处则三倍其兵无事则泛舟长淮往来游徼有事则东西齐奋战守并用刁斗相闻餽饷不絶互相应援以为聫络之固选宗室亲王忠良有干用大臣立为统制分东西二府以涖任得其人成率然之势此上防也久拘聘使无益于我请礼而归之许输嵗币以缓师期不二三年边遽稍休藩垣稍固生兵日増可战可守此中防也二防果不得行则天败我也衔璧舆榇之礼请备以俟似道得书大怒抵之地寻中以危法废斥之咸淳十年元兵大举伐宋似道督诸军出次江上以立信为沿江制置使江淮招讨使俾就建康募兵以援江上诸郡立信受诏不辞即日上道以妻子托爱将金明曰我不负国家汝亦必不负我遂行与似道遇芜湖似道拊立信背哭曰不用公言以至于此立信既至则建康守兵已溃四面皆元兵立信知事不可为叹曰吾生为宋臣死为宋鬼终为国一死但徒死无益耳以此负国率所部数千人至高邮欲控引淮汉以为后图俄而闻似道师溃江汉守臣皆望风降遁立信叹曰吾今日犹得死于宋土也乃置酒召賔佐与诀手为表起居三宫夜分起步庭中慷慨悲歌握拳抚案者三以是失声三日扼吭而卒遗表闻赠太傅元巴延入建康金明以其家人免或以立信二防告巴延巴延叹息久之曰宋有是人有是言哉使果用我安得至此求其家厚恤之曰忠臣之家也金明以立信之丧归葬丹阳立信子麟在建康不肯从众降﨑岖走闽以死初立信之未仕也吴渊守镇江其客黄应炎一见立信言于渊渊大竒之礼以上客共张服御视应炎有加渊曰此君吾地位人也但遭时不同耳是年试江东转运司明年登第后践歴略如渊而卒死于难世以渊为知人
　　论曰观立信所论著岂非保邦之善防哉非独此时耳用于数十年之前不为早矣天之生才也虽掩抑困踬犹或偶用于一时或试之小以知其大犹不为全无焉如立信者遭遇贾似道非独不得施行其大以经邦固国欲偏制一军以当敌人之冲亦不可得可慨也已
　　文天祥
　　文天祥字宋瑞又字善吉水人也体貌丰伟美晳如玉秀眉而长目自为童子时谒四忠一节祠慨然慕之曰没不俎豆其间非夫也年二十举进士对防集英殿时理宗在位久寖怠天祥以法天不息为説凡万余言一挥而成帝亲防为第一考官王应麟曰是卷古谊若鉴忠肝如铁石臣敢为得人贺丁父忧归服阕除宁海军节度判官元兵南侵宦官董宋臣説帝迁都避之天祥上书乞斩宋臣以一人心不报即自免归后稍迁至刑部郎官又上书极言宋臣罪又不报出守瑞州改江西提刑迁刑部左司郎官权直学士院贾似道称病以要君有诏不允天祥当制语讥似道似道怒使台臣张志立劾罢之天祥既数斥遂致仕时年三十七咸淳九年起为湖南提刑见故相江万里语及国事万里愀然曰吾老矣观天时人事当有变世道之责其在君乎明年改知赣州徳祐初江上报急诏天下勤王天祥捧诏涕泣使陈继周发郡中豪杰并结溪峒蛮使方兴召吉州兵诸豪杰皆应有众万人事闻以江西提刑安抚使召入卫其友止之曰今敌兵三道鼓行破郊畿薄内地君以乌合万余赴之何异驱羣羊而搏猛虎天祥曰吾亦知其然也第国家养育臣庶三百余年一旦有急征天下兵无一人一骑入援者吾故不自量力欲以身徇之庶天下忠臣义士闻风而起则社稷犹可保也天祥性豪华平生自奉甚厚至是痛自贬损尽以家赀为军费每与賔佐语及时事辄流涕抚几言曰乐人之乐者忧人之忧食人之食者死人之事闻者莫不感动八月提兵至临安除知平江府天祥陛辞疏言朝廷姑息牵制之意多奋发刚断之义少吕师孟借敌人之势偃蹇自恣乞斩以衅鼓以作将士之气又言宋惩五季之乱削藩镇建郡邑虽足以矫尾大之然国亦以寖弱故敌至一州则破一州至一县则破一县中原陆沈痛悔何及今宜分天下为四镇各建都督统御以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于扬州责长沙取鄂隆兴取蕲黄番阳取江东扬州取两淮使其地大力众足以抗敌约日齐奋有进无退日夜以图之彼备多力分而吾民之豪杰者又伺间出于其中如此则敌不难却也时议以为迂濶不报十月天祥至平江元兵已入常州矣天祥遣其将朱华尹玉麻士龙与张全援常州至虞桥士龙战死朱华以广军战五牧败绩玉军亦败以残兵五百人夜战比旦皆没全不发一矢走归元兵破常州入独松关陈宜中留梦炎召天祥弃平江守余杭明年正月除知临安府未防都城降元天祥以右丞相使军中请和与巴延抗论皋亭山巴延怒拘之比至镇江天祥与其客杜浒十二人夜亡入真州苗再成出迎喜且泣曰两淮兵足以兴复特二阃小隙不能合从耳天祥与定计即以书遗二制置遣使四出约结天祥未至时扬有归兵言敌人密遣一丞相入真州説降李庭芝信之使再成亟杀天祥再成见其忠义不忍杀以二十人导往扬州四鼓抵城下闻制置司捕文丞相甚急乃东入海道遇元兵伏环堵中得免行入板桥元兵又至伏丛篠中元兵入索之执杜浒金应浒应解所怀金与之获免募二樵者以篑荷天祥至高邮嵇家庄嵇耸迎天祥至家遣子徳润卫至泰州遂由通州泛海如温州以求二王闻益王未立上表劝进至福州拜右丞相寻与陈宜中议不合乃以同都督出江西遂行收兵入汀州十月遣参谋赵时赏谘议赵孟濴取宁都参赞吴浚取雩都刘洙萧明哲陈子敬皆自江西起兵来会邹以招谕副使聚兵宁都元兵攻之兵败同起事者刘钦鞠华叔顔斯立顔起岩皆死武冈教授罗开礼起兵复永丰县已而兵败被执死于狱天祥闻开礼死制服哭之哀二年正月元兵入汀州天祥遂移漳州乞入卫时赏孟濴亦提兵归独吴浚兵不至未防浚降元来説天祥天祥缢杀之四月复梅州都督王福钱汉英跋扈斩以徇五月自梅州出江西复会昌县六月复兴国县七月遣参谋张汴监军赵时赏赵孟濴等盛兵薄赣城邹以赣诸县兵捣永丰其副黎贵达以吉诸县兵攻泰和吉八县复其半惟赣不下临洪诸郡皆送欵潭赵璠张虎张唐熊桂刘斗元吴希奭陈子全王梦应起兵邵永间复数县抚州何时等皆起兵应天祥分宁武军建昌三县豪杰皆遣人如军中受约束八月元李恒遣兵援赣州而自将兵攻天祥于兴国天祥不意恒兵猝至乃引兵走就邹于永丰兵先溃恒穷追天祥至方石岭及之巩信拒战箭被体死之至空坑军士皆溃天祥妻妾子女皆见执时赏坐肩舆后兵问为谁时赏曰我姓文众以为天祥擒之而归天祥以此得逸去孙防彭震龙张汴死于兵缪朝宗自缢死吴文炳林栋刘洙皆被执归隆兴时赏奋骂不屈有系累至者辄麾去云小小签防官耳执此何为由是得脱者甚众临刑洙颇自辩时赏叱曰何必然于是栋文炳萧敬夫萧焘夫皆死焉天祥收残兵奔循州驻南岭黎贵达谋叛执而杀之三年三月进屯丽江浦六月入船澳益王殂卫王继立天祥上表自劾乞入朝不许八月加天祥少保信国公军中疫起兵士死者数百人天祥惟一子与其母皆死十一月进屯潮阳县潮州盗陈懿刘兴数叛附为潮人害天祥攻走懿执兴诛之十二月趋南岭邹刘子俊又自江西起兵来再攻懿党懿乃遁去元张范兵济潮阳天祥方饭五坡岭范兵突至众不及战天祥仓皇出走千户王惟义执之天祥吞脑子不死邹自刭死官属陈龙复萧明哲萧资杜浒张唐熊桂吴希奭陈子全俱死焉唐张栻后也刘子俊被执自诡为天祥冀可脱天祥及天祥至各争眞伪元人遂烹子俊而执天祥至潮阳见范左右强之拜天祥不屈范释其缚以客礼见之天祥固请死范不许与俱入厓山使为书招张世杰天祥曰吾不能扞父母乃教人叛父母可乎强之天祥遂书所过零丁洋诗与之其末云人生自古谁无死留取丹心照汗青范笑而置之厓山破元军置酒大会范曰国亡丞相忠孝尽矣能以事宋者事元将不失为宰相也天祥涕泣曰国亡不能救死有余罪肯逃其死而二其心乎范义之遣使归之京师道经吉州不食八日犹生乃复食十月至京师馆人供帐甚盛天祥不寝处坐达旦丞相博啰见之于枢密院天祥不屈仰首言曰天下事有兴有废自古帝王将相灭亡诛戮何代无之天祥今日忠于宋氏以至于此愿早求死博啰曰自古以来人臣有以宗社土地与人而复逃者乎天祥曰非也予前使于巴延军中被留不得归已而贼臣献国国亡矣吾职当死所不死者以度宗二子在浙东老母在广故也博啰曰徳祐非尔君耶弃嗣君而立二王忠乎天祥曰徳祐吾君也不幸失国当此之时社稷为重君为轻吾别立君为宗庙社稷计也从怀愍而北者非忠从元帝为忠从徽钦而北者非忠从高宗为忠博啰语塞徐曰汝立二王何济于事天祥曰国家不幸丧亡吾立君以存社稷存一日则尽臣子一日之责人臣事君如子事父母父母有疾虽甚不可为岂有不下药之理尽吾心焉不可为则天命也今日天祥有死而已何必多言博啰怒囚之天祥于狱中作正气歌以见志未几元世祖召之于狱欲用之天祥固辞欲杀之天祥益不屈乃赦之天祥留燕三年坐卧一小楼足不地时世祖求南人之才者王绩翁言无如天祥世祖即遣绩翁谕防天祥曰国亡吾分一死耳傥縁寛假得以黄冠归故乡他日以方外备顾问可也若遽官之非直亡国之大夫不可与图存举其生平而尽弃之将安用我绩翁欲约宋官谢昌元等十人请释天祥为道士留梦炎不可曰天祥出复号召江南置吾十人于何地事遂已世祖知天祥终不屈也与宰相议释之有以天祥起兵江西事为言者不果释至元十九年有闽僧言土星犯帝座疑有变未几中山有狂人自称宋主有兵千人欲取文丞相世祖召天祥谓之曰汝何愿天祥曰天祥受宋恩为宰相安事二姓愿赐一死足矣世祖犹未忍遽麾之退言者力赞从天祥之请从之俄有诏止之天祥死矣天祥临刑殊从容谓吏卒曰吾事毕矣南向拜而死年四十七其衣带中有赞曰孔曰成仁孟曰取义惟其义尽所以仁至读圣贤书所学何事而今而后庶几无愧数日其妻欧阳氏收其尸面如生南北人闻者皆为流涕有张毅甫者负天祥骸骨归葬吉州会林某亦自惠州舁天祥母之柩同日而至人以为忠孝所感天祥子俱亡遗命以弟璧之子叔子为后天祥博学善谈论饮酒能多而不乱所居对文笔峰自号文山平生作文未尝属草下笔滔滔不竭尤长于诗有古赋比兴之防流离中感叹悲悼一发于诗在京口有指南集在燕狱有集杜诗百首又有吟啸集行于世
　　论曰天祥建议分境内为四镇各树重兵以相掎角与汪立信列卫江濵之防皆为保邦之至计使用之于未失襄阳之前宋社可保也即天祥建言时茍用其防亦可以迁延嵗月亡岂若是速乎天祥早为贾似道所抑终为陈宜中所摈羁孤外郡无尺兵斗粮之借虚假名号招致豪杰遂能以数千罢散之卒克复州县震动中原虽无成功之望而事亦竒矣所用之人如赵时赏刘子俊邹杜浒辈间闗拥卫九死而不悔士卒遭空坑五坡之厄前后丧失虽死不叛盖其忠义足以感人心制御足以一众志向若用之于早国虽抢攘势未倾危稍出其十二三运用舒卷以遏敌人之冲则宋事未可料也至于国破身囚临死生之变从容无动于中犹鳯翔千仭俯视世间非古所谓大丈夫者孰能当此哉
　　陆秀夫　张世杰　谢枋得
　　陆秀夫字君实楚州盐城人父徙镇江自少才思清丽一时文人鲜能及之景定元年成进士李庭芝镇淮南辟之幕中时天下称得士者以淮南为第一秀夫性沈静每僚吏至閤賔主交欢独敛焉无一语或时宴集坐尊俎间矜庄终日至察其事皆治庭芝益器之虽改官恒留之幕中三迁至主管机宜文字咸淳十年庭芝制置淮东擢参议官徳祐元年边事急僚属多亡者惟秀夫数人不去庭芝上其名累擢宗正少卿权起居舎人二年二月以礼部侍郎使军前请和不就而还二王走温州秀夫与苏刘义追从之使人召陈宜中张世杰等皆至遂相与立益王于福州进端明殿学士签书枢密院事宜中以秀夫久在兵间知军务每事咨访始行秀夫亦悉心赞之无不自尽旋与宜中议不合宜中使言者劾罢之世杰让宜中曰此如何时动以台谏论人宜中惶恐即召秀夫还时君臣播越海濵庶事疎畧杨太妃垂与羣臣语犹自称奴每时节朝会秀夫俨然正笏立如治朝或时在行中凄然泣下以朝衣拭泪衣尽浥左右无不悲动者属井澳风端宗以惊疾崩羣臣皆欲散去秀夫曰度宗皇帝一子尚在将焉置之古人有以一成一旅成中兴者今百官有司皆具士卒数万天若未欲絶宋此岂不可为国耶乃与众共立卫王时陈宜中往占城屡召不至乃以秀夫为左丞相与世杰共秉政世杰驻兵厓山秀夫外筹军旅内调工役凡有述作又尽出其手虽匆遽流离中犹日书大学章句以勤讲及厓山破秀夫走少帝舟是时诸军皆溃元兵四合秀夫度不得脱乃先驱其妻子入海自负少帝赴海死年四十四后宫诸臣从死者甚众方秀夫在海上时记二帝事为一书甚悉以授礼部侍郎邓光荐曰君后死幸传之其后厓山破光荐还庐陵其书存亡无从知故海上事世莫得其详云
　　张世杰范阳人隷淮兵中阮思聪见而竒之言于吕文徳召为小校累功至黄州武定诸军都统制攻安东州战甚力与高达援鄂州有功转十官从贾似道入黄州战蘱草坪夺还所俘加环卫官咸淳四年元兵筑鹿门堡吕文徳请益兵于朝调世杰与夏桂赴之及吕文焕以襄阳降元命世杰将五千人守鄂州世杰以鐡絙锁两城夹以炮弩其要津皆施杙设攻具元兵破新城长驱而下世杰力战不得前元遣人招之不听元巴延阳攻严山隘潜舟自唐港入汉东攻鄂鄂降世杰提所部兵入卫道复饶州遂入朝时方危急征诸将勤王多不至独世杰来累加保康军承宣使总都督府兵遣将四出取浙西诸郡复平江安吉广徳溧阳诸城兵势颇振是月与刘师勇诸将大出师焦山令以十舟为方碇江中非有号令毋发碇示以必死元将阿珠载彀士以火矢攻之世杰兵乱不及发碇遂大败死者万余人世杰奔圌山疏请济师不报元兵至独松闗召文天祥入卫世杰寻亦入卫加检校少保元兵迫临安世杰请移三宫入海而与天祥合兵背城一战陈宜中方遣人请和不可未几元兵至臯亭山世杰乃提兵入定海石国英遣都统卞彪説之使降世杰以彪来从已俱南也椎牛享之酒半彪从容为言世杰大怒断其舌磔之巾子山四月从二王入福州五月与宜中奉益王即位王世强导元兵攻之世杰乃奉端宗入海而自将陈吊眼许夫人诸翼兵攻蒲夀庚不下十月元将索多将兵援之遂解去既而索多遣经歴孙安甫説世杰世杰拘安甫不遣元将刘深攻浅湾世杰兵败移跸居井澳深复来攻世杰撃却之因徙碙州其明年四月端宗崩卫王昺立拜世杰少傅枢密副使世杰以碙州不可居徙新会之厓山八月封越国公发琼州粟以给军明年元将张范等兵至厓山或谓世杰曰北兵以舟师塞海口则我不能进退盍先据海口幸而胜国之福也不胜犹可西走世杰恐久在海上有离心动则必散乃曰频年航海何时已须与决胜负悉焚行朝草市结大舶千余作水砦为死守计人皆危之已而范兵至据海口樵汲道絶兵茹干粮十余日渴甚下掬海水饮之海咸饮即呕泄兵大困世杰率苏刘义方兴等日夕大战范得世杰甥韩命以官使三至招之世杰不从曰吾知降生且富贵但为主死不移耳会元将李恒自广州以师会范守厓山北二月癸未恒乗早汐攻宋兵之北范攻其南世杰南北受敌兵士皆疲不能复战遂大败陆秀夫负少帝赴海世杰乃与苏刘义断维以十六舟夺港而去行收兵遇杨太妃欲奉以求赵氏后太妃始闻少帝亡抚膺大恸遂赴海死世杰葬之海濵世杰将趋占城土豪强之还广东乃回舟舣南恩之海陵山散溃稍集谋入广风大作将士劝世杰登岸世杰曰无以为也登柁楼露香祝曰我为赵氏亦已至矣一君亡复立一君今又亡我未死者冀敌兵退别立赵氏以存祀耳今若此岂天意耶舟遂覆世杰溺死焉诸将函其骨葬潮居里
　　谢枋得字君直信州弋阳人也宝祐中举进士对防极攻丞相董槐与宦官董宋臣中乙科除抚州司戸参军即弃去明年中兼经科除教授建宁府吴潜宣抚江东西辟差干办公事团结民兵以扞饶信抚又説邓傅二社诸大家得民兵万余人守信州五年枋得考试建康擿似道政事为问且言兵必至国必亡似道闻之追两官谪居兴国军咸淳三年赦归徳祐元年吕文焕导元兵东下鄂黄蕲安庆九江凡其亲友部曲皆诱下之遂屯建康枋得与吕师防有旧乃应诏上书乞通信师防使之行成且愿身至江州见文焕与议从之以沿江察访使行会文焕北归不及而回以江东提刑江西招谕使知信州明年正月师防南下枋得以兵逆之使前锋呼曰谢提刑来吕军驰至射之矢及马前枋得走入安仁调淮士张孝忠逆战湖坪矢尽孝忠挥双刀撃杀百余人前军稍却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州师防下安仁进攻信州不守枋得乃变姓名入建寜唐石山转茶坂寓逆旅中日麻衣蹑屦东向而哭人不识之以为被病也已而去卖卜建阳市中有求卜者惟取米屦而已委以钱率谢不取其后人稍稍识之多延至其家使为弟子论学元既得天下遂隐闽中至元二十三年集贤学士程文海荐宋臣二十二人以枋得为首枋得方居母丧遗文海书曰某所以不死者以九十三歳之母在耳先妣今以考终某无意人间事矣亡国之大夫不可与图存某之至愚不可以辱召命又明年元行省丞相防古岱将防召之执手相勉劳枋得曰上有尧舜下有巢由枋得名姓不祥不敢赴诏防固岱义之不强也既而宋故臣留梦炎力荐之枋得复遗梦炎书言江南无人才未有如今日之可耻欲求一人如瑕吕饴甥程婴杵臼之厮养卒亦不可得殷之亡也以八百国之精兵而不敢抗二子之正论武王太公凛凛无所容急以兴灭继絶谢天下殷之后遂与周并立今吾年六十余矣所欠一死耳岂复有他志哉终不行福建行省参政魏天祐见时方以求材为急欲荐枋得为功枋得闻之骂曰天祐仕闽无毫发推广徳意反起银冶病民顾以我辈饰好耶及见天祐又傲岸不为礼与之言坐而不对天祐怒挟之而北二十六年四月至京师问谢太后攒所及恭宗所在再拜恸哭已而病迁悯忠寺见壁间曹娥碑泣曰小女子犹尔吾岂不汝若哉留梦炎使医持药杂米进之枋得怒曰吾欲死汝乃欲生我耶弃之于地终不食而死子定之负骸骨归葬信州枋得风岸孤峭不能与世轩轾以植世教立民彛为己任平生无书不读为文章高迈竒絶汪洋演迤自成一家学者师尊之所着诗传注疏行于世其北行也衣结穿人尝徳之者赒以金帛不受又为诗别其门人故友词甚慷慨人传诵之
　　论曰自古亡国忠臣死义未有如南宋之烈也其表表在耳目间者尚以百十数至于偏裨下吏弱子寡妇役夫走卒方外技艺之人盖不可胜数也岂其流风善教使之然欤抑诸君子者首为之倡有以激发其心欤秀夫世杰披草莱立幼君秉志金石与君国为存亡故特着之枋得徇义于元既有天下十数年之后从容不挠与文天祥相古之所谓难者欤平生好学执义善为文章其遭遇可悲也余不胜载数人者略见其概云






　　史传三编卷三十九
　　钦定四库全书
　　史传三编卷四十
　　大学士朱轼譔
　　名臣传三十二
　　金
　　梁襄
　　梁襄字公赞绛州人登大定三年进士调耀州同官主簿三迁邠州淳化令有善政察防升庆阳府推官召为薛王府掾世宗将幸金莲川襄上疏极谏曰臣闻上古帝王髙城浚池深居防禁以为籓篱壮士健马坚甲利兵以为爪牙今所幸金莲川在重山之北地积隂泠中夏降霜五谷不殖郡县难建盖自古极边荒弃之壤也行宫之制非有深广殿宇城池之固环卫周垣惟用氊布舍之处军阗塞主客不分攘夺蹂躏未易禁止公卿百官富者车帐仅容穷者穴居露处舆台皂不免困踣饥不得食寒不得衣一夫致疾染及众人及乎秋杪将归人疲马弱粮空衣敝犹且逺幸松林以従畋猎往来不测动逾旬月转输移徙之劳飞挽逋逃之苦又更倍于前矣以陛下神武善射固不忧衔橛之变设若烈风暴至宿雾四塞翠华有崤陵之避百官狼狈于道途卫士参错于队伍当此宸衷宁无戒悔矧乎行幸所过林谷晻霭上有悬崖下多深壑垂堂之戒不可不思臣闻汉武帝幸甘泉遂中江充之奸唐太宗居九成防致结社之变太康畋于洛汭后羿拒河而失邦魏主拜陵近郊司马窃权而篡国隋炀海陵离弃宫阙逺事游巡其祸遂速故君人者不可恃人无异谋要在处已于无忧患之域也燕都地处雄要北山崄南压区夏亡辽得此控制南北坐享有年况今有宫阙井邑之繁仓府武库之实居庸古北松亭榆林等闗东西千里皇天本以限中外开大金万世之基也奈何无事之日越居草莱轻不赀之圣躬爱沙碛之微凉臣实惜之昔唐宗将幸闗南畏魏征而遂停汉文欲驰霸陵因袁盎而遽止陛下能行唐虞之难行而未能罢中主之易罢此臣所未喻也陛下曩牧济南日遇炎蒸不离府署今九重之上台榭髙明宴安穆清何暑可到如必谓往年辽国之君春水秋山冬夏巴纳左右喜谈以为快乐无乃非圣君所急乎且辽之基业根本在山北之临潢壤地褊小仪物殊简辎重不多方今幅员万里惟奉一君辎重浩穰随驾殆逾百万何故嵗嵗而行使逺近困役伤财不得其所陛下其之欤议者谓陛下逺监人主多生深宫畏见风日弯弧上马皆所不能筋力柔弱故临战畏惧束手就亡是以不惮勤身逺幸实欲服劳讲武臣以为事贵适中不可过当今过防骄惰之患先蹈危险之途何异无病而服药也但欲习武不必度闗伏乞陛下发如纶之防回北辕之车安处中都不复北幸则宗社无彊之休疏上世宗纳之遂为罢行仍谕辅臣曰梁襄谏朕无幸金莲川朕以其言可取故罢其行然襄谓隋炀帝以巡游败国不亦过乎炀帝失道虐民民心既叛虽不巡幸国将安保为人上者但尽君道而已岂必深居九重然后无虞哉襄由是以直声闻天下擢礼部主事太子司经除监察御史未防迁通逺军节度副使以丧去服阕累迁至保大军节度使以卒襄生平练习典故学问该博长于左氏春秋至地理氏族无不该贯自早达至晚贵服食常淡薄云
　　论曰史称金始立国即设科取士渐摩培飬至大定间人材軰出加以世宗之听纳论议书疏多可传者观襄疏亦足见当时君明臣直不以言为忌金之致治于斯为盛若襄之贤亦翘然而杰出哉
　　图克坦镒
　　图克坦镒本名爱新上京人北京副留守乌纳子也金世宗大定中诏学士图克坦温以女直字译贞观政要白氏策林史汉等书颁行四方选诸路学生三十余人教以古书习作诗策镒在选中精诣兼通契丹大小字及汉字该习经史久之设女直进士科取镒等二十七人及第除中都教授迁国子助教丁母忧服阕改国史院编修世宗问完顔守道曰图克坦镒何如人也对曰镒容止温雅其心平易兼有材力可任政事世宗曰然当以剧任处之累迁翰林待制兼右司员外郎献汉光武中兴赋世宗大悦曰不设此科安得此人章宗即位迁谏议大夫兼吏部侍郎寻拜参知政事修国史镒知章宗鋭意于治平乃上书言臣观唐虞之时其臣进言于君必曰戒哉懋哉曰吁曰都既陈其戒复导其美君之为治必曰稽于众舍已从人既能听之又能行之又从而兴起之君臣上下之间相与如此陛下继兴隆之运抚太平之基诚宜稽古崇徳留意于此无因物以好恶无以好恶为喜怒轻忽小善不恤人言夫上下之情有通塞天地之运有否泰唐陆贽尝陈隔塞九谓上有其六下有其三陛下能慎其六为臣子者敢不慎其三哉上下之情既通则大纲举而细目张矣进尚书右丞三年罢为横海军节度使改定武军节度知平阳府事寻改西京留守承安三年转上京留守五年拜平章政事封济国公时淑妃李氏内宠过盛兄弟横恣诏以烈风昏曀连日问变异之由镒上疏言仁义礼智信谓之五常父义母慈兄友弟敬子孝谓之五徳今五常不立五徳不兴搢绅学古之士弃礼义忘亷耻细民遗道畔义迷不知返背毁天常骨肉相残动伤和气此非一朝一夕之故也今宜正薄俗顺人心父父子子夫夫妇妇各得其道然后和气普洽福禄荐臻矣因论为政之术其急有二一曰正臣下之心窃见羣下不明礼义趋利者众何以责小民之从化哉其用人也徳器为上才美为下兼之者待以不次才下行美者次之虽有才能行义无取者抑而下之则臣下之趋向正矣其二曰导学者之志教化之行兴于学校今学者失其本真经史雅奥委而不习藻饰虚词钓取禄利乞令取士兼问经史故实使学者皆守经学不惑于近习之靡则善矣又曰凢天下之事丛来者非一端形似者非一体法制不能尽于近似乃生异论孔子曰义者天下之断也记曰义为断之节伏望陛下临制万防事有异议少凝圣虑寻绎其端则裁断有定而疑可辨矣镒言皆切中时金主虽纳其説而不能行尝问汉髙帝光武孰优张万公曰髙祖优甚镒曰光武再造汉业在位三十年无沈湎冒色之事髙祖惑戚姬卒至于乱由是言之光武似优章宗黙然盖知其讽谏也泰和四年罢知咸平府六年徙河中兼陕西安抚使寻改知京兆府事充宣抚使陕西元帅府并受节制诏曰卿之智略朕所深悉且股肱旧臣今南征将帅久歴行阵而宋人狡狯资卿胜算宜以长策御敌厉兵抚民称朕意焉镒言初置急逓铺本为转送文牒今一切乗驿非便金主深然之始置提控急逓铺官自此邮达无复滞焉七年吴防死宋安丙分兵出秦陇间乃命镒出兵金房以分掣宋人梁益汉沔兵势镒遣页噜鸿和尔等引兵出商州与宋军战连胜宋王柟议和乃退守鹘岭闗八年改知真定府事大安初封濮国公改东京留守过阙入见卫绍王谓镒曰卿两朝旧徳欲用为相因太尉匡乃卿门人不可屈下进阶开府仪同三司充辽东安抚副使三年改上京留守平章事征拜尚书右丞相监修国史上言自用兵以来彼聚而行我散而守以聚攻散其败必然不若入保大城并力备御昌桓抚三州素号富庶人皆勇健可以内徙益我兵势人畜货财不至亡失平章伊喇参政梁镗曰如此是自蹙境土也卫绍王以责镒镒复奏曰辽东国家根本距中都数千里万一受兵州府顾望必须报可误事多矣可遣大臣行省以镇之卫绍王不从其后失昌桓抚三州王乃大悔曰从丞相之言当不至此顷之东京不守镒坠马伤足闻呼沙呼难作将命驾入省不得进俄而呼沙呼犹豫不能自定乃诣镒问疾从人望也镒従容谓之曰翼王章宗之兄显宗长子众望所属元帅决策立之万世之功也乃迎立宣宗即位进左丞相封广平郡王诏以足疾未愈侍朝无拜明年建议和亲言事者请罢按察司镒曰今郡县多残毁正须赖以抚集不可罢乃止宣宗将如南京镒曰銮辂一动北路皆不守矣今已讲和聚兵积粟固守京师策之上也南京四面受兵辽东根本之地依山负海其险足恃备御一面以为后图策之次也不从是嵗卒赙赠优厚镒为人明敏方正学问该贯一时名士皆出其门多至卿相尝叹文士委顿虽巧拙不同要以仁义道徳为本乃着学之急道之要二篇太学诸生刻之于石有道集六卷
　　论曰镒有学识知治道能献替可谓忠矣所论君臣上下之间五常五徳为政之术儒者之言也指画兵势逆料三州东京必至失守若烛照焉至其从容数语遂定宣宗则又功在社稷不动声色而措泰山之安者乎奈何两策不从南都播越使元人得以为词而根本之地尽弃岂不惜哉
　　完顔承晖
　　完顔承晖字维明本名福兴好学淹贯经史袭父世职金世宗大定间选充符寳只迁笔砚直长调中都右警巡使章宗即位迁近侍局使尝夜诏开宫门召皇后妹夫乌页尔承晖不奉诏明日奏曰乌页尔得罪先帝不可召章宗善之未防迁兵部侍郎兼右补阙选除东京延平等路提刑副使改上京留守同知御史台奏承晖前为提刑豪猾屏息迁临海军节度使歴利涉辽海军累迁至北京留守副留守李东阳素骄贵承晖自非公事不与交一言寻召为刑部尚书兼知审官院惠民司都监伊勒哈图迁织染署直长承晖駮奏曰伊勒哈图以廕得官别无才能擢惠民司都监已为太优况乃平章镒之甥不能不涉物议章宗从之改知大兴府事宦者李新喜有宠用事借大兴府妓乐承晖拒不与章宗闻而嘉焉豪民与人争种稻水利不直赂元妃兄宣徽使李仁惠仁惠使人属承晖右之承晖杖遣豪民谓其人曰此可以报宣徽也复改知大名府雨潦害稼承晖决引潦水纳之濠隍迁山东路统军使山东盗贼起承晖奏明安穆昆以下皆得权行的决俟事定依例奏闻俄而盗贼渠魁稍就招降余党犹潜匿泰山岩穴间按察使请发数万人刋除林木深入勦捕承晖奏曰泰山五岳之宗不可赭也矧齐人易动驱之入山此诲盗非止盗天下之山岂可尽赭哉议遂寝是时行限钱法承晖上疏言货聚于上怨结于下不报改知兴中府卫绍王即位召为御史大夫拜参知政事驸马图克坦摩哩与其父南平干政事大为奸利承晖面质其非进宣徳行省尚书右丞参知政事承裕败绩于会河堡承晖亦坐除名至宁元年起为横海军节度使贞祐初召拜尚书右丞承晖即日入朝妻子留沧州沧州破妻子皆死呼沙呼伏诛拜平章政事兼都元帅封邹国公中都被围出议和事宣宗迁汴进右丞相都元帅徙封定国公留守中都以左丞穆延尽忠久在军旅知兵事遂以赤心相托兵事悉付之已乃总持大纲期于保完都城顷之副元帅富察齐勤以其军出降中都危急承晖以死固守遣人以矾写奏曰齐勤既降城中无有固志臣虽以死守之岂能持久伏念一失中都辽东河朔皆非我有诸军倍道来援犹期有济诏乃趣诸路兵粮俱往赴救髙琪忌其成功虽遣将分道往终无一兵至者乃与穆延尽忠会议于尚书省约同死社稷而尽忠谋南奔承晖召帅府经歴完顔实古谓曰始我谓平章知兵故推赤心相托尝许与我俱死今忽异议行期且在何日汝必知之实古曰今日向暮且行曰汝行李办未曰办矣承晖变色曰社稷若何实古不能对叱下斩之承晖起辞家庙召郎中赵思文与之饮酒谓之曰事势至此惟有一死以报国家作遗表付令史师安石引咎自归论国家大计辨君子小人治乱之本歴指当时邪正者数人论髙琪赋性隂险报复私憾窃弄威柄包藏祸心终害国家复谓妻子死于沧州为书以从兄子永懐为后从容若平日尽出财物召家人随年劳多寡而分之举家号泣不能仰视承晖神色泰然方与安石举白引满谓之曰承晖于五经皆经师授谨守而力行之不为虚文既被酒取笔与安石诀最后倒写二字投笔叹曰遽尔谬误得非神志乱邪谓安石曰子行矣徐仰药死贞祐三年五月二日也安石以遗表至行在宣宗设奠于相国寺哭之哀赠太尉尚书令广平郡王諡忠肃官其嗣子及长孙承晖生而贵富居家寒素常奉司马光苏轼像于书室曰吾师司马而友苏公平章完顔守贞素敬之与为忘年交
　　论曰完顔承晖骨鲠大臣也居恒则方正着声临难则从容尽节非学养素优忠贞贯乎金石者能有是耶观其自言五经皆经师授身体而力行之不为虚文呜呼亶哉尝考金末忠节诸臣或自杀或战死或被执不屈难以悉数有完顔陈华善者尝以四百骑破古兵于大昌原时称二十年来战功第一及三峯之败诣防古营自言曰我忠孝军总领陈和尚也大昌原之胜者我也卫州之胜亦我也倒囘谷之胜亦我也我死乱军中人将谓我负国家今日明白死天下必有知我者蒙古将欲其降不可斫足胫折之不为屈割口吻至耳噀血大呼至死不絶又宋元兵入蔡州完顔呼沙呼闻金主自缢谓将士曰吾不能死于乱兵之手吾赴汝水从吾君矣诸君其善为计言讫赴水死将士皆曰相公能死我辈独不能耶于是参政以下及军士五百余人皆从死此皆非常忠烈之士而承晖为最先又行能最着故表而出之






　　史传三编卷四十
　　钦定四库全书
　　史传三编卷四十一
　　大学士朱轼譔
　　名臣传三十三
　　元
　　耶律楚材
　　耶律楚材字晋卿辽东丹王托云八世孙父以学行事金世宗见亲任终尚书右丞楚材生三嵗而孤母杨氏教之学及长博极羣书旁通天文地理律厯术数及释老医卜之説仕金至员外郎太祖定燕闻其名召见之楚材身长八尺美髯宏声帝伟之曰辽金世雠朕为汝雪之对曰臣父祖尝委质事之既为之臣敢雠君耶太祖重其言置之左右呼曰乌尔图萨哈勒而不名乌尔图萨哈勒盖国语长髯人也己夘夏六月太祖西伐囘囘祃旗之日雨雪三尺疑之楚材曰克敌之征也庚辰冬大雷复问之对曰囘囘国主当死于野后皆騐壬午八月长星见西方楚材曰金将易主矣明年金宣宗殂夏人常巴津善造弓每曰国家方用武耶律儒者何用楚材曰治弓用弓匠为天下岂可不用治天下匠耶太祖闻之喜日见亲用每征伐必用楚材卜亦自灼羊脾以相符应谓太宗曰此人天赐我也后军国庶政当悉委之甲申太祖至东印度驻铁门闗有一角兽形如鹿而马尾其色绿作人言谓侍卫者曰汝主宜早还太祖以问楚材对曰此瑞兽也名角端能言四方语好生恶杀此天降符以告陛下天之元子天下之人皆陛下之子愿承天心以全民命帝即日班师丙戌冬从下灵武诸将争取子女金帛楚材独收遗书及大黄既而士卒病疫得大黄辄愈用活万人是时经营西土未暇定制州郡长吏生杀任情燕蓟留后实黙斡喇布尢贪暴杀人盈市楚材闻之泣下即请禁州郡非奉玺书不得擅征发囚当大辟者必待报违者罪死于是贪暴之风稍戢燕多剧贼未夕辄曵牛车指富家取财物不与则杀之时睿宗以皇子监国遣楚材穷治之楚材询察得其姓名皆留后亲属及势家子尽捕下狱戮十六人于市燕民始安先是西域厯人言五月望月当蚀楚材曰否卒不蚀明年十月楚材言月当蚀西域人曰否果食八分至是楚材以金天明厯不应天度乃制庚午元厯上之己丑秋太宗将即位宗亲咸会议犹未决楚材言于睿宗曰此宗社大计宜早定睿宗者太宗亲弟也遂定策立仪制乃告亲王察罕岱曰王虽兄位则臣也礼当拜王拜则莫敢不拜及即位王率皇族及臣僚拜帐下既退王抚楚材曰真社稷臣也元朝尊属有拜礼自此始中原初定民多误触禁网而国法无赦令楚材从容为太宗言诏自庚寅正月朔日前事勿治且条便宜十有八事颁天下其略言郡宜置长吏牧民设万户总军使势均力敌以遏骄横中原之地财用所出宜存恤其民州县非奉上命敢肆行科差者罪之贸易借贷官物者罪之蒙古囘鹘河西诸人种地不纳税者死监主自盗官物者死应犯死罪者具由申奏待报然后行刑贡献礼物为害非轻宜禁断太宗悉从之惟贡献一事不允楚材曰蠧害之端必由于此矣楚材又奏曰陛下将南伐军需宜有所资诚均中原地税商税盐酒铁冶山泽之利嵗可得银五十万两帛八万匹粟四十余万石太宗曰卿试行之乃立燕京等十路征收课税使凢长贰悉用士人参佐皆用省部旧人辛夘秋太宗至云中十路进廪籍及金帛笑谓楚材曰汝不去朕左右而能使国用充足南国之臣复有如卿者乎对曰在彼者皆贤于臣臣不才故留燕为陛下用帝嘉其谦赐之酒即日拜中书令楚材奏凡州郡宜令长吏理民事所掌课税权贵不得侵之举镇海钮祜防均与之同事权贵不能平斡喇布以旧怨尤疾之谮于宗王宗王请杀之太宗不听属有讼斡喇布者命楚材鞫之楚材曰此人倨傲易招谤今将有事南方他日治之未晚也太宗私谓侍臣曰楚材不较私雠真长者也汝曹当效之中贵可思巴哈奏徙西京宣徳万余户以充采金银役夫及种田西域与栽蒲萄户楚材曰先帝遗诏山后民质朴无异国人缓急可用不宜轻动今将征河南请无残民以给此役太宗可其奏壬辰春太宗南征将涉河诏降者免死或曰此辈急则降缓则走徒以资敌不可宥楚材请制旗数百以给降民使归田里全活甚众旧制凢攻城邑以矢石相加者即为拒命既克必杀之汴梁拒战久将下大将蘓布特请屠之楚材驰入奏曰将士暴露数十年所欲者土地人民耳得地无民将焉用之太宗意未决楚材曰竒巧之工厚藏之家皆萃于此若尽杀之将无所获乃诏止戮完顔氏余皆勿问时避兵居汴者凢百四十七万人楚材又请求孔子后收太常礼乐生及聘召名儒乃以孔子五十一代孙元措袭封衍圣公付以林庙召名儒梁涉王万庆赵着等使释九经进讲东宫又率大臣子孙执经解义俾知圣人之道置编修所于燕京经籍所于平阳由是文治兴焉时河南初破俘获甚众军还逃者十七八有防居停逃民及资给者灭其家乡社连坐楚材曰河南既平民皆陛下赤子走复何之奈何因一俘囚连死数十百人乎太宗悟除其禁金之亡也惟秦巩二十余州久未下楚材曰往年吾民逃罪或萃于此故以死拒战若许以不杀将不攻自下矣诏下诸城皆降呼沙呼等籍中原民议以丁为户楚材曰不可丁逃则赋无所出当以户定之朝议将以囘囘人征江南汉人征西域楚材又曰不可中原西域相去辽逺未至敌境人马疲乏水土异宜疾疫将生宜各从其便有于元者奏行交钞楚材又曰不可金章宗时初行交钞与钱通行有司以出钞为利收钞为讳谓之老钞至以万贯易一饼民力困竭国用匮乏当为鉴戒今即造交钞宜不过万锭太宗皆从之时议裂州县赐亲王功臣楚材曰裂土分民易生嫌隙不如多以金帛与之太宗曰已许奈何楚材曰若朝廷置吏收其贡赋嵗终颁之使毋擅科征可也太宗然其计遂定天下赋税每二户出丝一觔以给国用五户出丝一觔以给诸王功臣汤沐之资地税中田亩二升又半上田三升下田二升水田亩五升商税三十分而一盐价银一两四十觔既定常赋朝议以为太轻楚材曰作法于凉其弊犹贪后将有以利进者则今已重矣时工匠制造糜费官物十私八九楚材又请覈之以为定制太宗尝执觞赐楚材曰朕所以推诚任卿者先帝之命也非卿则中原无今日朕得安枕者卿之力也楚材复奏曰制器者必用良工守成者必用儒臣儒臣之事业非积数十年未易成也太宗曰果尔可官其人楚材曰请校试之乃命宣徳州宣课使刘中随郡考试以经义词赋论分为三科儒人被俘为奴者亦令就试主匿弗遣者死得士凢四千三十人免为奴者四之一先是州郡长吏多借贾人银以偿官息累数倍至奴其妻子犹不足偿楚材奏令本利相侔而止永为定制民间所负者官为代偿之至一衡量给符印立钞法定均输布逓传明驿劵庶政畧备民稍苏息焉有道士结中贵杨惟忠虐杀其讐之党二人楚材收按惟忠太宗怒繋楚材既而自悔命释之楚材不肯曰陛下初令繋臣以有罪也今释臣是无罪也臣备位公辅岂宜轻易反覆如戏小儿国有大事何以行焉众皆失色帝乃温言慰之楚材因陈时务十策曰信赏罚正名分给俸禄官功臣考殿最均科差选工匠务农桑定土贡制漕运皆切于时务悉施行之太原路转运使吕振副使刘子振以赃抵罪太宗责楚材曰卿言孔子之教可行何故乃有此辈对曰君父教臣子亦不欲令陷不义三纲五常圣人之名教有国家者莫不由之如天之有日月也岂得縁一夫之失使万世常行之道独见废于我朝乎太宗意乃解太宗好酒楚材屡谏不听乃持酒槽铁口进曰麴糵能腐物铁尚如此况五脏乎太宗悟语近臣曰汝曹爱我有如乌尔图萨哈勒者耶勅日进酒三钟而止自庚寅定课税格嵗有増羡至戊戌増至一百一十万其后富人刘呼图等请以一百四十万扑买天下课税楚材曰此贪利之徒罔上虐下为害甚大奏罢之至是温都尔哈玛尔又请扑买课税増至二百二十万楚材极力辩谏声色俱厉言与涕俱太宗曰尔欲搏鬭耶又曰尔欲为百姓哭耶姑试行之楚材力不能止乃叹息曰民之困穷自此始矣尝曰兴一利不如除一害生一事不如少一事后之负谴者方知吾言不妄也楚材当国日久得禄分其亲族未尝私以官或从容讽之楚材曰睦亲之义但当资以金帛若使从政而违法吾不能徇私也辛丑二月帝疾笃医言脉已絶皇后不知所为召楚材楚材曰今任使非人卖法鬻狱囚繋非辜者多古人一言而善荧惑退舍请赦天下囚徒后即欲行之楚材曰非君命不可俄顷帝少苏因请肆赦太宗首肯之是夜医者脉复生翼日而瘳冬十一月太宗将出猎楚材以数推之亟言其不可不听猎五日崩于行在所皇后柰曼珍氏称制癸夘五月荧惑犯房楚材曰当有惊扰居无何朝廷用兵事起仓卒后令授甲欲西迁以避之楚材曰朝廷天下根本根本一揺天下将乱臣观天道必无患也后数日果定时温都尔哈玛尔以货得政柄廷中皆畏附独楚材面折廷争言人所难言后以御寳空纸付温都尔哈玛尔使自填行之楚材曰朝廷自有宪章今欲紊之臣不敢奉诏事遂止又有防凢温都尔哈玛尔所建白令史不为书者断其手楚材曰国之典故先帝悉委老臣令史何与焉事若合理自当奉行如不可行死且不避况截手乎后不悦楚材因曰老臣事太祖太宗三十余年无负于国皇后亦岂能无罪杀臣也后虽憾之亦以先朝旧勲深敬惮焉甲辰夏五月卒年五十五赙赠甚厚后有谮楚材在相位久天下贡赋半入其家者后命近臣覈视之惟琴玩十余及古今书画金石遗文数千卷而已至顺元年赠太师上柱国追封广宁王諡文正论曰天生斯民则并其所以生养之具而并有之金木水火土谷桑麻之民所赖以生者与人而俱生而其于人也农圃医卜及百工一切养人之具其始为之者无所师授心通其理制为定法以垂于后盖天人之际道之自然自古及今常如此者非偶然也耶律楚材辽之种姓生长于金而元之太祖太宗拔起而大用之数十年之间上自文武经畧立国规模钱谷兵刑之制外及律吕星象工械技艺靡不毕具大要以仁心为质而正直忠厚才智渊深古名臣中少有伦比也故能使军国有章上下有体无分争鬬暴之患民安国富传之后奄有九有岂虚乎哉
　　刘秉忠
　　刘秉忠字仲晦其先瑞州人也世仕辽为官族曽太父仕金为邢州节度副使因家焉元兵取邢以其父润署州录事歴两县有恵爱秉忠风骨秀异英爽不羁年十七为邢台令史居常郁郁不乐一日投笔叹曰吾家累世衣冠乃汩没为刀笔吏乎丈夫不遇于世当居以求志耳即弃去武安山中久之入天宁寺为僧世祖在邸召见秉忠于书无不读尤于易及邵氏经世书至天文地理律厯三式六壬遁甲之属无不精通论天下事如指诸掌世祖大悦之遂留藩邸后数嵗奔父丧服除复被召上书数千百言其畧谓天下户过百万自呼图克诺延断事之后差徭甚大民致迯窜宜比旧减半就见在之民以定赋税官无定次清洁者无以迁污滥者无以降可比附古例定百官爵禄仪仗使家足身贵威福者君之权奉命者臣之职今百官自行威福进退生杀惟意之从宜从禁治天下之人宜施以教令使之知法则犯者自少罪不至死者皆提察然后决犯死刑者覆奏然后听断官民债负自宜遵依皇帝圣旨一本一利官司归还凡赔偿无名虚契所负及还过元本者并行赦免纳粮就逺仓有一废十者宜从近仓以输为便当驿路州城饮食只待宜计所费以准开发闗市津梁宜从旧制禁横取减税法以利百姓仓库加耗甚重宜令权量度均为定法使锱铢圭撮尺寸皆平以存信去诈珍贝金银难得之货一旦以缠丝缕饰皮革涂木石妆器仗甚可惜也宜从禁治今地广民微赋敛繁重民不聊生何力耕耘宜差劝农官二员率百姓务农桑营产业古者庠序学校未尝废今郡县虽有学并非官置宜从旧制修建三学设教授开选择才以经义为上词赋策论次之天下莫大于朝省亲民莫近于县宰虽朝省有法县宰宜择县宰正民自安矣闗西河南地广土沃宜设官招抚民归土辟以资军马之用鄂啰哈喇于诸税旧额加倍之民无所措手足宜罢繁碎止科征勿从献利之徒削民害国鳏寡孤独废疾者宜设孤老院给衣粮以为养使臣到州郡宜设馆不得于官衙民家安下孔子为百王师立万世法今庙堂虽废存者尚多宜令州郡祭祀释奠如旧仪近代礼乐器具靡散宜令征太常旧人教引后学使器备人存渐以修之国家广大如天万中取一以养天下名士宿儒之无产业者使不致困穷实国家养材励世之大也今言利者众非图利国害民实欲残民自利宜将国中人民必用场冶付各路课税所以定办余并罢去古者明王不寳逺物所寳惟贤如使贤者在位能者在职此皆一人之睿知贤王之辅成也立朝省以统百官分有司以御众事以至京府州郡亲民之职无不备纪纲正于上法度行于下故天下不劳而治今新君即位之后可立朝省以为政本世祖嘉纳焉又言邢州旧万余户兵兴以来不满数百凋壊日甚得良牧守如真定张耕洺水刘肃者治之犹可完复乃以耕为邢州安抚使肃为副使由是流民复业升邢为顺徳府癸丑从世祖征大理明年征云南每賛以天地好生王者神武不杀故克城之日不妄戮一人己未从伐宋所至全活不可胜计中统元年世祖即位问以治天下之大经养民之良法秉忠采祖宗之旧典参以古制之宜于今者条列以闻于是下诏建元纪嵗立中书省宣抚司朝廷旧臣山林遗逸之士咸见录用文物粲然一新秉忠虽居左右而犹不改旧服至元二年翰林学士承旨王鹗言秉忠定社稷之大计忠勤劳绩宜正其衣冠崇以显秩帝览奏即日拜光禄大夫位太保参预中书省事秉忠既受命以天下为己任事无巨细凢有闗于国家大体者知无不言言无不听帝宠任愈隆燕闲顾问輙推荐人物可备器使者凡所甄拔后悉为名臣初帝命秉忠相地于桓州东滦水北建城郭于龙冈三年而毕名曰开平继升为上都而以燕为中都四年又命秉忠筑中都城始建宗庙宫室八年奏建国号为大元而以中都为大都他如颁章服举朝仪给俸禄定官制皆自秉忠发之为一代成宪十一年扈从至上都其地有南屏山筑精舍居之秋八月无疾端坐而卒年五十九帝闻惊悼谓羣臣曰秉忠事朕三十余年小心慎宻不避艰险言无隠情其隂阳术数之精占事知来若合符契惟朕知之他人莫得闻也出内府钱遣官防丧十二年赠太傅封赵国公諡文贞后赠太师封常山王秉忠自防好学至老不衰虽位极人臣而斋居蔬食终日澹然不异平昔为诗萧散闲淡如其为人有文集十卷
　　论曰秉忠当出处之际踪迹甚竒方其栖心方外放浪山泽间宁自知遭时遇主出素蕴以纲维一世垂之无穷哉昔范蠡泛舟观兵强呉李泌衡山之逸客再定两京光复唐室秉忠岂其流亚耶
　　亷希宪
　　亷希宪字善甫布鲁哈雅子也防魁伟举止不凢笃好经史手不释卷世祖为皇弟希宪年十九入侍一日方读孟子闻召急懐以进世祖问其説遂以性善义利仁暴之防对世祖嘉之由是知名世祖以京兆分地命希宪为宣抚使京兆控制陇蜀诸王贵籓分布左右民杂羌戎号难治希宪讲求民病抑强扶弱暇日从名儒许衡姚枢軰谘访治道首请用衡提举京兆学校教育人材为根本计国制为士者无奴籍京兆多豪强废令不行希宪至悉令着籍为儒初世祖受命宪宗经理河南闗右至是宪宗惑于谗命阿拉克岱尔刘太平检覈所部大开告讦希宪曰宣抚司事由己出有罪当独任僚属何预及事竟卒无获罪者世祖渡江取鄂州命希宪入籍府库希宪引儒生百余拜伏军门因言王师渡江俘获士人宜遣还世祖纳之还者五百余人宪宗崩希宪启世祖曰殿下太祖嫡孙先皇母弟前征云南尅期抚定及今南伐率先渡江天道可知且殿下收召才杰悉从人望子惠黎庶率土归心今先皇奄弃万国神器无主愿速还京正大位以安天下世祖从之庚申至开平宗室诸王劝进希宪复以天时人事賛世祖早定大计明日世祖遂即位先是汉地分为十道世祖乃并京兆四川为一道以希宪为宣抚使是时刘太平和啰海在闗右珲塔哈在六盘各懐异志刘太平和啰海潜入京兆谋为变而珲塔哈遂举兵反杀所遣使者遣人约其党宻拉和卓于成都竒塔特巴哈于青居使各以兵来会又约刘太平和啰海同日俱发希宪得报即遣使掩捕刘太平和啰海等获之尽得其谋置于狱乃使刘哈玛尔诛宻拉和卓汪惟正诛竒塔特巴哈具以驿闻复命汪惟良将秦巩诸军讨六盘惟良以未得防辞希宪即解所佩虎符银印授之曰君但办吾事制符已飞奏矣惟良遂行又发蜀卒更戍及余丁使防古官巴沁将之谓曰君所将未经训练六盘兵精勿与争锋但张声势使不得东则大事济矣防有诏赦至希宪命绞刘太平等于狱方出迎诏乃自劾停赦行刑征调诸军擅以惟良为帅等罪帝深善之曰经所谓行权此其是也赐金虎符使节制诸军且曰事当从宜勿拘常制西川将纳琳鄂啰官将举兵应珲塔哈巴沁获之系其党五十余人送二人至京兆并请杀之希宪谓僚佐曰珲塔哈不能乗势东来保无他虑今众心未一犹懐反侧彼军见其将校执囚或别生心为害不细今因其惧死并加寛释使感恩効力就发此军余丁往巴沁上策也于是将校兵士人人感悦果得精骑数千巴沁将之而西珲塔哈闻京兆有备遂西渡河趋甘州阿拉克岱尔复自和林提兵与之合分结陇蜀诸将人心危疑朝议欲弃两川退守兴元希宪力言不可会亲王哈坦及汪惟良巴沁等合兵与战于西凉大败之俘斩畧尽得二叛首枭之京兆市事闻帝大嘉之曰希宪真男子也进拜平章政事时希宪年三十矣希宪奏四川降民皆散处山谷宜勅军吏止俘掠违者千户以下与犯人同罪禁无贩易生口由是四川遂安降者益众又罢解盐户所摘军及京兆诸处无籍户之戌灵州屯田者以寛民力镇戎州有谋为叛者连引四百余人希宪详推之惟诛首恶五人宋将刘整以泸州降尽系前归宋者数百人待报希宪奏释之宋将家属在北者希宪嵗给其粮仕于宋者子弟得越界省其亲人皆感之召还拜中书平章政事振举纲维综核名实汰逐冗滥裁抑侥幸兴利除害事无不举典章文物粲然可考当时翕然称治又建言国家开创以来凢纳土及始命之臣咸令世守子孙奴视部下都邑长吏皆其皂僮使前古所无宜更张之使考课黜陟始议行迁转法帝谓希宪曰吏废法而贪民失业而逃工不给用财不赡费先朝患此久矣自卿等为相朕无此忧对曰陛下圣犹尧舜臣等未能以臯陶稷契之道賛辅治化懐愧多矣今日少治未足多也因论及魏征对曰忠良之臣何代无之顾人主用不用尔有内侍传旨朝堂言某事当尔希宪曰此阉官预政之渐不可启也遂入奏杖之或讼丞相史天泽威权日盛渐不可制诏罢天泽政事待鞫问希宪进曰天泽事陛下久始自潜藩多经任使将兵牧民悉有治効陛下知其可付大事用为辅相小人一旦有言陛下奈何不熟察其心迹而遽疑之臣等备员政府陛下之疑信若此何敢自保天泽既罢亦当罢臣事遂解又有讼四川帅竒彻者帝勅遣使诛之希宪覆奏帝怒希宪曰竒彻大帅以一小人言被诛民心必骇收系至此与讼者廷对然后明其罪于天下为宜诏遣使按问事竟无实希宪每奏事帝前议论激切无少囘惜帝曰卿昔事朕王府多所容受今为天子臣乃尔木强耶对曰王府事轻天下事重一或面从天下将受其害臣非不自爱也方士请炼大丹勅中书给所需希宪具以秦汉故事奏且曰尧舜得夀不因大丹也帝曰然遂却之时方尊礼国师帝命希宪受戒对曰臣受孔子戒帝曰孔子亦有戒耶对曰为臣当忠为子当孝孔子之戒如是而已五年始建御史台继设各道提刑按察司时阿哈玛特専总财利乃曰庶务责成诸路钱谷付之转运今绳治之如此事何由办希宪曰立台察古制也内则弹劾奸邪外则察视非常访求民瘼禆益国政无大于此若去之使上下専恣贪暴事岂可集耶阿哈玛特不能对七年秋坐事罢相一日帝问希宪居家何为阿哈玛特因谗之曰日与妻子宴乐耳帝变色曰希宪清贫何从宴设尝有疾须沙糖作饮阿哈玛特饷之二斤希宪却之曰使此物果能活人吾终不以奸人所饷求活也帝闻乃赐之嗣国王特纳格行省镇辽阳扰民不便十一年诏起希宪为北京行省平章政事辽东多亲王使者传令防官吏立听希宪至始革正之俄诏国王归国希宪独行省事长公主及国壻入朝縦猎扰民希宪欲奏之国壻大惧入语公主公主出饮希宪酒曰从者扰民吾不知也以钞万五千贯还民自是贵人过者皆莫敢纵十二年右丞相阿尔哈雅下江陵请命重臣镇之帝急召希宪还使行省荆南承制授三品以下官希宪冒暑疾驱至镇阿尔哈雅率其属郊迎望拜尘中荆人大骇即日禁剽夺通商贩兴利除害兵民安堵首录宋故宣抚制置二司幕僚能任事者以备采访左右难之希宪曰今皆国家臣子也何用致疑乃择二十余人随才授职令凢俘获之人敢杀者以故杀平民论为军士所获病而弃之者许人收养病愈故主不得复有先时江陵城外蓄水扞御希宪命决之得良田数万亩以业贫民发沙市仓粟之不入官籍者二十万斛以赈公安之饥大纲既举乃曰教不可缓也遂大兴学选教官置经籍旦日亲临讲舍以厉诸生西南溪洞及思播田杨二氏重庆制置赵定应俱越境请降事闻帝曰先朝非用兵不可得地今希宪能令数千里外越境纳土其治化可见也希宪疾久不愈十四年春召还京师江陵民号泣遮道留之不得相与画像建祠希宪还囊槖萧然琴书自随而已帝知其贫赐白金五千两钞万贯五月至上都太常卿田忠良来问疾希宪谓之曰上都圣上龙飞之地天下视为根本近闻龙冈遗火延烧民居此常事耳慎勿令妄谈地理者惑动上意未防果有以徙置都邑事奏者枢宻副使张易中书左丞张文谦力言不可帝不悦明日召田忠良质其事忠良以希宪语对帝曰希宪病甚犹虑及此耶议遂止十六年春诏复入中书希宪称疾笃皇太子遣侍臣问疾因问治道希宪曰君天下在用人用君子则治用小人则乱臣病虽剧委之于天所甚忧者大奸専政羣小阿附误国害民病之大者殿下宜开圣意急为屏除不然日就沉疴不可药矣戒其子曰丈夫见义勇为祸福无预于已谓臯防稷契伊傅周召为不可及是自弃也天下事茍无牵制三代可复也又曰汝读狄梁公传乎梁公有大节为不肖子所坠汝辈宜慎之十七年十一月十九夜有大星陨于正寝之旁流光照地是夕希宪卒年五十大徳八年赠忠清粹徳功臣太傅追封魏国公諡文正
　　论曰希宪负青云之愿至以臯防稷契自励欲追迹于三代此其志岂小哉受世祖恩遇知无不为是时邦家初建万事草创希宪居枢轴之位则能挈纲维明条贯成一代之规受専阃之寄则能诘奸御暴安民养士使疆土日辟折冲万里之外及当成败呼吸审察防宜代谋制胜用力少而成功多可谓拔萃之竒才也值阿哈玛特奸回贪冒动相牵制与之终始不然以希宪之才当此位望其功谋亦曷可胜道哉史传三编卷四十一
　　钦定四库全书
　　史传三编卷四十二
　　大学士朱轼撰
　　名臣传三十四
　　元
　　史天泽
　　史天泽字润甫大兴人身长八尺音如洪钟善骑射勇力绝人从其兄天倪帅眞定天倪使防母北归甫行而天倪爲武仙所害天泽在道闻变即倾赀装易甲仗南还行次满城部曲散走者多来归得士马甚众天泽摄行军事转战皆捷遂下中山畧无极防赵州会天泽兄天安引兵来赴击武仙败之仙奔双门遂复眞定大帅实讷台忿民从贼将尽杀之天泽曰彼皆吾民爲贼所胁耳力争得释天泽勇而善谋战胜攻取功最多又以招集流散存恤困穷爲务时政繁赋重贷钱于西北贾人以代输累倍其息谓之羊羔利民不能给天泽奏请官爲偿一本息而止继以岁饥假贷充贡赋积银至一万三千锭天泽倾家赀率族属官吏代偿之又请以中戸爲军上下戸爲民着爲定籍境内以宁世祖时在藩邸以河南不治请以天泽爲经畧使至则兴利除害政无不举诛郡邑长贰之尤贪横者二人境内大治阿拉克岱尔钩较诸路财赋鍜链罗织无所不至天泽以勲旧独见优容天泽曰我爲经畧使今不我责而罪余人我何安乎由是得释者甚众中统元年世祖即位首召天泽问以治国安民之道即具疏以对大畧谓朝廷当先立省部以正纪纲设监司以督诸路霈恩泽以安反侧退贪残以任贤能颁奉秩以养廉禁贿赂以防奸庶上下丕应内外休息帝嘉纳之二年五月拜中书右丞相天泽旣秉政凡前所言治国安民之术无不次第举行又定省规十条以正庶务宪宗初年括戸余百万至是诸色占役者大半天泽悉奏罢之三年春李璮以益都叛遂据济南诏亲王噶必齐讨之继命天泽往天泽闻璮入济南笑曰豕突入苙无能爲也至则进说于噶必齐曰璮多谲而兵精不宜力角当以岁月毙之乃深沟髙垒绝其奔轶凡四月城中食尽军溃出降生擒璮斩之诛同恶者数十人余悉纵归明日引军东行未至益都城中人已开门迎降初天泽将行帝临轩授诏责以专征俾诸将皆听节度天泽未尝以诏示人及还帝慰之悉归功于诸将其愼密谦退如此至元元年加光防大夫六年议攻襄阳诏天泽与呼喇珠往经画之至则相要害立城堡以绝其声援爲必取之计十年春与阿珠等进攻樊城防之襄阳降十一年与巴延总大军自襄阳水陆并进天泽得疾还至眞定帝遣其子与尚医驰视天泽附奏曰臣大限有终死不足惜但愿天兵渡江愼勿杀掠语不及他以十二年二月七日卒年七十四赠太尉谥忠武后累赠太师进封鎭阳王天泽平居未尝自矜其能及临大节论大事毅然以天下之重自任年四十始折节读书立论多出人意表拜相之日门庭悄然或劝以权自张天泽曰唐人不云乎愿相公无权爵禄刑赏天子之柄人臣何权之有言者惭服当金末名士流寓失所悉爲治其生理而賔礼之后多致显达委任僚吏知之明而用之专是以出入将相五十年上不疑而下无怨人以爲有郭子仪曹彬之风云论曰天泽材兼文武爲开国元臣身出入行间不下百战然其志与众异观其临没之奏则平生之所存可知矣当时曹郭之誉有由然也元取天下诸将惟天泽知大体如阿珠李恒张范等皆不过战将巴延深厚有谋处众不伐其识度比诸人爲优然其出兵之日世祖命之曰当如曹彬不戮一人及巴延南下兵之所过杀戮无数岂可与古人同日语耶
　　安图
　　安图穆呼哩四世孙世祖追录勲旧召入长宿卫年方十三位百寮上母鸿吉哩氏昭睿皇后之姊帝一日见之问及安图对曰安图虽幼公辅器也帝曰何以知之对曰每退朝必与老成人语未尝狎一年少是以知之四年执额哷布格党凡千余人帝语安图曰朕欲置此属于死何如对曰人各爲其主陛下甫定大难遽以私憾杀人将何以怀服未附帝惊曰卿年少何从得老成语由是深重之至元二年八月拜中书右丞相辞曰今三方虽定江南未附臣以年少谬膺重任恐四方有轻朝廷心帝动容有间曰朕思之熟矣无以逾卿冬十月召许衡至令衡入省议事衡以疾辞安图即亲候其馆与语良久旣还念之不释者累日后帝谓衡曰安图尚幼未经事善辅导之汝有嘉谟当先告之以达朕朕将择焉衡对曰安图聪敏且有执守告以古人所言悉能领解臣不敢不尽心安图尝请内外官俱用老成人及令儒臣姚枢等入省议事皆从之及阿哈玛特用事安图奏曰臣近言尚书省枢密院各令奏事并如常制其大政令从臣等议定然后上闻旣得旨矣今尚书一切径奏似违前旨帝曰岂阿哈玛特专权耶勅如前旨十一年安童遂劾奏阿哈玛特蠧国害民数事其明年诏从太子北平王出鎭极边十年乃归复拜中书右丞相値卢世荣败安图与诸儒条其所用人及所爲事悉罢之尝奏帝曰比闻圣意欲倚近侍爲耳目臣猥承任使若所行非法从其举奏罪之轻重惟陛下裁处今近臣乃伺隙援引非曰某居某官某居某职以所署奏目付中书施行臣谓铨选之法自有定制其尤无事例者臣常废格不行虑其党有短臣者幸陛下详察帝曰卿言是也二十四年宗王纳延叛帝亲讨平之宗室诖误者命安图按问多所平反是歳复立尚书省安图切谏不听则曰臣力不能囘天乞不用僧格别相贤者犹或不至虐民误国又不听其后大权尽归尚书安图屡求退不许至二十八年乃罢相仍领宿衞事三十年春正月卒年四十九大德七年赠太师东平王諡忠宪
　　论曰安图在位无赫赫之功然每观当时之正人贤士其推毂扶翼及国家利民稽古之事未尝不在其中也其他邪人则与岐趋弊事则与异议主持之力于是爲多故元初称贤相必举安图岂虚语哉安图之孙拜珠辅相英宗厘奸除弊二年之间几致太平爲逆党所疾君臣不密至以俱殒其治效虽不克终亦一时之盛也后之论拜珠者欲因以爲过则有伤于宋孔父之忠欲均之垂训则无以表衞寗俞之义故姑阙其名而附论之如此
　　彻尔
　　彻尔扬珠济达氏曾祖塔齐以功封徐邳二州因家于徐彻尔幼孤母富察氏敎以读书至元十八年世祖召见应对详雅悦之俾常侍左右民间事时有所咨访从征东北边还因言大军所过民不胜烦扰寒饿且死宜加赈给帝乃赐边民谷帛牛马有差赖以存活者众擢利用监二十三年奉使江南省风俗访遗逸时行省理财方急卖所在学田以价输官彻尔曰学田所以供祭礼育人才也安可鬻遽止之还朝以闻帝嘉纳焉二十四年分中书爲尚书省僧格爲相引用党与钩考天下钱粮凡前权臣阿哈玛特积年负逋举以中书失征奏诛二参政行省承风督责尤峻主无所偿则责及亲戚或逮系邻党械禁榜掠民不胜其苦自杀及死于狱者以百数中外骚动廷臣顾忌无敢言彻尔乃于帝前具陈僧格奸贪误国害民状词语激烈帝怒命批其颊彻尔辩愈力且曰臣与僧格无雠所以力数其罪而不顾身者正爲国家计耳若畏圣怒而不敢言则奸臣何由而除民害何由而息且使陛下有拒谏之名臣窃惧焉于是帝大悟即命帅羽林三百人往籍僧格家得珍寳如内藏之半僧格旣诛诸枉系者始得释复命往江南籍僧格姻党于是江浙省臣乌玛喇宻拉实都王济湖广省臣约蘓穆尔等皆坐弃市天下大快之彻尔往来凡四道徐皆过门不入进拜御史中丞俄陞福建行省平章政事汀漳剧盗欧狗久不平彻尔征之号令严肃所过秋毫无犯有降者则劳以酒食而慰遣之曰吾意汝岂反者耶良由官吏污暴所致今旣来归即爲平民吾安忍罪汝其返汝耕桑安汝田里毋恐他栅闻之悉款附未几欧狗爲其党缚致于军枭首以狥胁从者不戮一人汀漳平大德元年拜江南诸道行台御史大夫一日召都事贾钧谓曰国家置御史台所以肃清庶官美风俗兴敎化也乃者御史不存大体按廵以苛爲明征赃以多爲功至有廹子证父弟证兄奴讦主者伤风败敎莫兹爲甚君爲我语诸御史毋庸效尤爲也帝闻而善之改江浙行省平章政事江浙税粮甲天下平江嘉兴湖州三郡当江浙十六七而其地极下水钟爲震泽震泽之注由吴松江入海岁乆江淤塞豪民利之封土爲田水道不通由是泛溢败诸郡禾稼朝廷命行省疏导之发卒数万人彻尔董其役凡四阅月毕工九年召入爲中书平章政事十月以疾卒年四十七家赀不满二百缗人服其廉赠太傅追封徐国公谥忠肃
　　论曰元诸奸臣僧格爲甚所附丽恶党尤多彻尔不避汤镬之诛一言悟主活亿万生灵于俄顷非烈丈夫孰能致此哉考其平生言行一出于正故曰名不虚立功不幸成彼云一节之士而已者谬矣夫
　　博果宻
　　博果宻一名时用字用臣其先高车国人资禀英特进止详雅世祖命给事东宫受学于许衡日记数千言衡每称之以爲有公辅器至元十三年与同舍生数人上疏乞立学校兴敎化养人才帝览之喜授利用少监出爲燕南河北道提按察副使迁提按察使二十一年召参议中书省事时卢世荣阿附僧格言能用已国赋可十倍于旧帝以问博果宻对曰自昔言利之臣如桑羊宇文融之徒操利术以惑时君始者莫不谓之忠及其罪稔恶着国与民俱困虽悔何及臣愿陛下无纳其说帝不听以世荣爲右丞博果宻遂辞参议不拜二十二年世荣以罪诛帝曰朕殊愧卿擢吏部尚书时方籍阿哈玛特家其奴张萨勒扎等罪当死谬言阿哈玛特家赀隐寄者多遂勾考捕系连及无辜京师骚动帝颇疑之命丞相安图集六部长贰官询问其事博果宻曰是奴爲阿哈玛特心腹死有余罪爲此言者盖欲茍延岁月徼幸不死耳岂可复受其诳嫁祸善良耶急诛此徒则怨谤自息丞相以其言入奏帝悟命博果宻鞫之具得其实萨勒扎等伏诛其捕系者尽释之二十三年改工部尚书俄迁刑部河东按察使先是阿哈玛特贷钱于官以媚权贵约偿羊马至勒取部民所产以输事觉遣使按治皆不伏及博果宻往尽得其不法百余事会大同民饥布呼宻以便宜发仓廪赈之阿哈玛特所善幸臣遂劾其擅发军储又鍜链阿哈玛特使自诬服帝曰使行发粟以活吾民乃其职也何罪之有命移其狱至京师阿哈玛特竟伏诛图图尔哈求钦察之爲人奴者增益其军而多取编民中书佥省王遇騐其籍改正之图图尔哈遂诬遇有不臣语帝怒欲斩之钦察宻谏曰始令以博果之人奴爲兵未闻以编民也万一他卫仿此户口耗矣若诛遇后人岂肯爲陛下尽职乎帝意解遇得不死二十四年僧格奏立尚书省诬杀参政杨居寛郭佑博果宻争之不得僧格深忌之尝曰他日籍我家者此人也因其退食将诬以罪博果宻遂以疾免二十七年起爲翰林学士承旨知制诰二十八年春帝猎栁林彻尔劾僧格罪状帝召问博果宻具以实对帝大惊乃决意诛之罢尚书省复以六部归中书帝欲相博果宻让于谔勒哲乃拜谔勒哲右相博果宻平章政事上都留守茂巴尔斯言改按察司置廉访司不便因求宪臣赃罪以动上听帝以责中丞崔彧彧谢不知博果宻斥彧不直言因歴陈不可罢之说帝意乃释王师征交趾失利复谋大举博果宻曰天威所临寜不震惧兽穷则噬势使之然今其子日燇袭位若遣一介之使谕以祸福彼能悔过自新则不烦兵而下矣如或不悛加兵未晚帝从之于是交趾感惧遣使谢尽献歴岁所当上贡物帝喜曰卿一言之力也以其半赐之辞曰此陛下神武不杀所致臣何功焉敏珠尔丹请复立尚书省博果宻廷责敏珠尔丹阿哈玛特相继误国身诛家没前鉴未远奈何又效之乎事遂寝或言古人宜与汉人间处以制不虞博果宻曰新民乍迁犹未宁居若复纷更必致失业此盖奸人欲擅货易之利交结近幸借爲纳忠之说耳乃止有谮谔勒哲徇私者帝以问博果宻对曰谔勒哲与臣俱待罪中书设如所言岂得专行臣等虽愚陋备位宰辅人或发其阴短宜使面质明示责降若内怀猜疑非人主至公之道也言者果屈帝亟称色辰肯之能博果宻从容问其故帝曰彼事宪宗常阴资朕财用博果宻曰是所谓爲人臣怀二心者今有以内府财物私结亲王陛下以爲若何帝急挥以手曰卿止朕失言三十年有星孛于帝座帝召博果宻问所以销变之道对曰易震之象曰君子以恐惧修省诗曰敬天之怒三代圣王克谨天戒鲜不有终汉文之世同日山崩者二十有九日食地震频岁有之卒之上天悔祸海内乂安此前代之龟鉴也因诵文帝日食求言诏帝悚然曰正合朕意可复诵之遂详论款陈至四鼓乃退成宗即位躬揽庶政廷议大事多采博果宻之言河东守臣献嘉禾大臣欲奏之博果宻问曰汝部内尽然抑止此耶曰止此耳博果宻曰止此何益于民遂罢遣之大德四年卒年四十六博果宻素贫穷自爨汲妻织纴以养母后因使还母已卒号恸呕血几不起平居服儒素不尚华饰禄赐有余即散施亲旧明于知人多所荐防丞相哈喇哈逊达尔罕皆所荐也其学先躬行而后文艺居则简黙及帝前论事吐词洪畅引义正大以天下之重自任知无不言每侍燕闲必陈说古今治要世祖每拊髀叹曰恨卿生晚不得早闻此言然亦吾子孙之福武宗时赠太傅鲁国公谥文贞
　　论曰博果宻行已有本末论思献纳禆益尤多僧格之事自赵孟頫发之彻尔行之得博果宻之言帝意乃决早事许衡亲师力学其渊源所渐有由然矣同时右相谔勒哲能革僧格弊政罢安南之师屡蠲赐百姓与民休息当时亦称贤相然较之博果宻风节稍不逮矣
　　董文用
　　董文用字彦材真定藁城人功臣董俊子也十岁而孤兄文炳敎之学弱冠试词赋中选世祖潜藩命主文书讲说帐中常见许重从征云南督粮械赞军务又令授皇子经累官兵部郎中至元元年擢爲西夏中兴等路行省郎中中兴自珲塔哈之乱民相恐动窜匿山谷文用至鎭之以静始开唐来汉延秦家等渠垦中兴西凉甘肃沙等州之土爲水田若干于是民之归者户四五万悉授田种颁农具更造舟黄河中受诸部落及溃叛之来降者时诸王哲伯特穆尔鎭西方其下纵横需索无算省臣不能抗文用坐幕府輙面折以法因谓王傅曰王以重戚鎭远方而其下毒虐百姓凌暴官府伤王威名于事体不便因歴指其不法数十事傅惊白王王召文用谢之曰非郎中我殆不知自是省府事颇立二年入奏经畧事宜还以上旨行之中兴遂定八年授山东东西道巡行劝农使山东自更叛乱野多旷土文用巡行奬励无问幽僻于是列郡咸劝地理毕兴政绩爲天下最十二年丞相安图荐爲工部侍郎明年出爲衞辉路总管佩金虎符郡当冲要民爲兵者十之九余皆单弱贫病不堪力役初得江南图籍金玉财帛之运不绝于道警衞输挽日役夫数千文用忧之曰民敝矣而又重妨耕作殆不可乃从转运主者言州县吏卒足以警衞不必重烦吾民主者曰固也然万一不虞罪将谁归文用即保任之民稍稍得耕而运事亦不废诸郡例运江淮粟于京师衞当运十五万石文用曰民籍可役者无几且江淮风水舟不能以时至而先爲期会是未运而民已困矣乃与旁郡通议立驿置法民力以舒十四年汴漕司议通沁水北东合流于御河以便漕适文用以事诣汴言曰衞爲郡地最下大雨时行沁水辄溢雨更甚即浸淫入衞今又引之使来岂惟无衞将无大名长芦矣会朝廷遣使相度沁不可通如文用议十六年受代归田里茅茨数椽读书自乐十九年朝廷选用旧臣召爲兵部尚书自是朝廷有大议未尝不与闻江淮省臣忌廉察官欲使行台行省上集朝臣议之文用曰不可御史防譬之卧虎虽未噬人人犹畏其爲虎也今虚名仅存纪纲犹不振一旦摧抑之则风采薾然无可复望者矣诏从文用议转礼部尚书迁翰林集贤二院学士知秘书时中书右丞卢世荣以货利得幸权要爲贵官阴结贪刻之党以锱铢掊克爲功乃建议曰我立法治财视常歳当倍增而民不扰诏下会议人无敢言者文用问曰此钱取之右丞之家耶将取之民耶取之右丞之家则不敢知若取诸民则有说矣牧羊者岁常两剪其毛今牧人日剪其毛而献之则主者喜其得毛多然羊无以避寒热即死且尽毛又可得耶民财有限取之以时犹惧其伤残也今刻剥无遗犹有百姓乎世荣不能对议者出皆谢文用曰君以一言折邪臣而厚邦本眞仁人之言也世荣竟以是得罪二十二年拜江淮行中书省参知政事行省长官素贵同列跪起禀白如小吏文用至则坐堂上侃侃与论是非无所避虽数忤之不顾也有以帝命建佛塔于宋故宫者有司奉行甚急天大雨雪役者死数百人文用谓其人曰非时役民民不堪矣少徐之如何其人曰参政奈何格上命耶文用曰非敢格上命今日之困民力而失民心者岂上意耶其人意沮爲稍寛其期二十三年朝廷将用兵海东征敛益急有司大爲奸利文用谓疲国家可寳之民力取僻陋无用之小邦不可因请入奏事列其条目甚悉事遂罢二十五年拜御史中丞文用曰中丞不亲细务吾当先举贤才乃举胡只遹王恽雷膺荆幼纪许楫孔从道等十余人爲按察使徐琰魏初爲行台中丞当时以爲极选是时僧格当国权势方盛自近戚贵人皆屏息逊避文用以旧德任中丞独不附之数与争辩不爲屈且具奏僧格奸状僧格日诬谮文用帝不听迁大司农时欲夺民田爲屯田文用固执不可迁爲翰林学士承旨世祖崩成宗即位巡狩彻巴喇之地文用奏曰先帝新弃天下陛下巡狩不以时还无以慰安元元宜趣还京师且臣闻人君犹辰极居其所而众星拱之不在勤远畧也帝悟即日可其奏是行也帝每召至帐中问先朝故事文用盛言先帝虚心纳贤开国经世之务谈说或至夜半诏修先帝实录兼修国史文用于祖宗世系功徳近戚将相家世勲绩皆记忆贯穿史馆有所考究质问文用应之无遗失大德元年请老六月以疾卒年七十有四赠银青光禄大夫少保夀国公谥忠穆
　　论曰文用学足从政斐然可观巡行州郡惠可庇民及处中朝侃然持大体执正不阿其折卢世荣牧羊剪毛之说尤可念也此与司马光斥吕惠卿善理财之说同意而罕譬而喻可发昬防其谓名言矣
　　郭守敬
　　郭守敬字若思顺德邢台人大父荣通五经精于算数水利时刘秉忠与张文谦张易王恂同学于紫金山荣使守敬从秉忠学中统三年文谦荐守敬习水利巧思絶人世祖召见面陈水利六事每奏一事帝辄嘉叹之授提举诸路河渠四年加授银符副河渠使至元元年从文谦行省西夏先是古渠在中兴者一名唐来长四百里一名汉延长二百五十里他州正渠十皆长二百里支渠大小六十八灌田九万余顷兵乱以来废坏淤浅守敬更立牐堰皆复其旧二年授都水少监守敬言金时自燕京之西麻峪村引芦沟一支东流穿西山而出是谓金口其水灌田若干顷利不可胜计兵兴以来典守者塞之今若开复故迹上可以致西山之利下可广京畿之漕帝善之初秉忠以大明厯辽金承用二百余年浸以后天未及修正而卒及江左旣平帝思秉忠言遂命守敬与王恂率南北司官分掌测騐推歩而命文谦与枢密张易爲之主领左丞许衡参其事守敬谓厯之本在于测騐测騐之器莫先仪表今司天浑仪乃宋皇祐中汴京所造不与此处天度相符比量南北二极约差四度于是尽考其失移置之旣又以木爲重棚创简仪高表用相比覆又以天枢附极而动作极仪极辰旣位天体斯正作浑天象象虽形似莫适所用作玲珑仪以表之矩方测天之正圜莫若以圜求圜作仰仪古有经纬结而不动守敬易之作立运仪日有中道月有九行守敬一之作证理仪表高景虚罔象非真作景符月虽有明察景则难作闚几厯法之騐在于交会作日月食仪天有赤道轮以当之两极低昻标以指之作星晷定时仪又作正方案九表悬正仪座正仪爲四方行测者所用作仰规覆矩图异方浑盖图日出入永短图与诸仪互相参考十六年改局爲太史院以恂爲太史令守敬同知太史院事给印章立官府及奏进仪表式守敬当帝前指陈理致至于日晏帝不爲倦守敬因奏唐开元间一行令天下测景书中见者凡十三处今疆宇比唐尤大凡日月交食分数时刻不同昼夜长短不同日月星辰去天高下不同若非分方测騐无以得其算帝可之遂设监官一十四员分道而出东至高丽西极滇池南逾朱崖北尽铁勒四海测騐凡二十七所十七年新厯成守敬与诸臣同上奏曰臣闻帝王之事莫重于厯自西汉造三统厯百二十年而后是非始定东汉造四分厯七十余年仪式方备又百二十一年刘洪造乾象厯始悟月行有迟速又百八十年姜岌造三纪甲子厯始悟以月食冲检日宿度所在又五十七年何承天造元嘉厯始悟以朔望及皆定大小余又六十五年祖冲之造大明厯始悟太阳有歳差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极厯始悟日行有盈缩又三十五年傅仁均造戊寅元厯颇采旧仪始用定制又四十六年李淳风造麟德厯以古厯章蔀元首分度不齐始爲总法用进朔以避晦晨月见又六十三年一行造大衍厯始以朔有四大三小定九服交食之异又九十四年徐昻造宣明厯始悟日食有气刻时三差又百三十六年姚舜辅造纪元厯始悟食甚泛余差数自是又百七十四年圣朝改治新厯臣等创简仪高表凭其实测考正凡七事一曰冬至自丙子年立冬后每日测景逐日取对以冬至前后日差同者爲准得丁丑年冬至在戊戍日夜半后八刻半夏至在庚子日夜半后七十刻减大明厯十八刻远近相符前后应准二曰歳余自大明厯以来凡测景騐气得冬至时刻真数者有六用以相距各得其时合用嵗余今考騐四年相符不差三曰日躔用至元丁丑四月癸酉望月食旣推求日躔得冬至日躔赤道箕十度黄道箕九度有竒仍立术推算起自丁丑正月至己卯十二月凡三年共得一百三十四事皆躔于箕与日食相符四曰月离自丁丑以来每日测得太阴行度前后凡十三转计五十一事又因考騐交食加大明厯三十刻与黄道合五曰入交自丁丑五月以来慿每日测得太阳去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度自太初厯以来距度不同大明厯则于度下余分附以太半少皆私意牵就今新仪细刻周天度分每度爲三十六分以距线代管窥宿度余分并依实测七曰日出入昼夜刻大明厯日出入昼夜刻皆据汴京爲准与大都不同今更以本方北极出地高下黄道出入内外度立术推求求爲定式所创法凡五事一曰太阳盈缩用四正定气立爲升降限二曰月行迟疾古厯皆用二十八限今以万分日之八百二十分爲一限凡析爲三百三十六限三曰黄赤道差旧法以一百一度相减相乘今依算术勾股弧矢方圜斜直所容求到度率积差差率与天道脗合四曰黄赤道内外度据累年实测内外极度二十三度九十分以圜容方直矢接勾股爲法求每日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以爲法推逐月每交二十八宿度分于理爲尽十九年恂卒时厯虽颁然凡推步之式立成之数皆未有定稿守敬于是比次篇整齐分杪裁爲推步七卷立成二卷厯议拟稿三卷转神选择二卷上中下三厯注式十二卷二十三年守敬继爲太史令遂上表奏进又有时笺注二卷修改源流一卷其测騐书有仪象法式二卷二至晷景考二十卷五星细行考五十卷古今交食考一卷新测二十八舍杂坐诸星入宿去极一卷新测无名诸星一卷月离考一卷并藏之官二十八年命守敬相视滦河泸沟诸水守敬因陈水利十有一事帝称善于是复置都水监俾守敬领之帝命丞相以下皆亲畚牐倡工待守敬指授而后行事先是通州至大都陆运官粮方秋霖雨驴畜死者不可胜计至是皆罢之三十年帝还自上都过积水潭见舳舻蔽水大悦名曰通惠河命守敬以旧职兼提调通惠河漕运事三十一年拜昭文馆大学士知太史院事大德二年召守敬至上都议开铁幡竿渠守敬言山水频年暴下非大爲渠堰广五七十歩不可执政吝于工费缩其广三之一明年大雨渠不能容漂没人畜庐帐几犯行殿成宗谓宰臣曰郭太史神人也延祐三年卒年八十六
　　论曰守敬开物成务功施于千载所陈水利言未尽从然功烈赫赫若此厯象之説自有专书可毋録也守敬撮古今之要言约而义该故并载焉





　　史传三编卷四十二
　　钦定四库全书
　　史传三编卷四十三
　　大学士朱轼撰
　　名臣传三十五
　　元
　　陈天祥
　　陈天祥字吉甫本宁晋人兄祜仕河南遂徙洛阳少军籍善骑射中统三年李璮叛据济南结宋爲外援宣慰司承制以天祥爲千户屯三口防遏南兵事平罢归居偃师南山有田百余畆躬耕读书从游者甚众居近缑氏山因号曰缑山先生初天祥未知学祜未之竒也别数岁献所爲诗祜与语善谭乃大称异至元十一年起家从仕郎郢复州等处招讨经歴十三年兴国军以籍兵器致乱行省命权知本军事天祥领军才十人入其境去城近百里止二日乃至城中父老来谒天祥谕之曰捍卫乡井诚不可无兵任事者籍之过当故致乱耳今令汝等权置兵仗以自衞何如民皆称便乃条陈其事于行省曰内无守御之资则外生窥觎之衅推此军变乱正由处置失宜凡在军中者寸铁尺杖不得在手遂使奸人得以窃发公私同被其害莫若推赤心于人与均祸福行省许之天祥凡所设施皆合众望由是流移复业邻郡之民来归者相继天祥命以十家爲甲十甲有长弛兵禁以从民便人心旣安军势稍振乃用土兵收李必聪山寨不戮一人他寨闻之各散去境内悉平时州县官吏未有俸禄天祥从便规措月给之以止其贪民用弗扰居岁余诏以本军爲路被代去天祥去未乆而兴国复变邻境多应之天祥言于宣慰使贾居贞曰乌合之众轻进易退若官军乘高据险不二三日遁逃必多然后出精兵以击之蔑不胜矣居贞从之果大败其众初行省闻变尽执鄂州城中南人将杀之以防内应天祥曰是州之人与彼本不相接欲杀之者利其财耳力止之复遣天祥权知寿昌府事授兵二百余人爲乱者闻官军至皆依险自保天祥以众寡不敌非可力服乃遣谕其徒使各归田里惟擒其长毛遇顺固监斩于鄂州市又擒其党十三人放令还家约三日来归狱皆如期而至爲白宣慰司纵之由是无复叛者二十一年拜监察御史时卢世荣以聚敛骤陞执政权倾一时臣僚震慑无敢言者天祥独上疏极言世荣奸恶畧曰世荣素无文艺亦无武功惟以商贩所获趋附权要由白身擢江西茶转运使专务贪饕所犯赃私动以万计今竟不悔前非狂悖愈甚以苛刻爲自安之策以诛求爲干进之门旣怀无餍之心广蓄攘掊之计而又身当要路手握重权虽位在丞相之下朝省大政实得专之是犹以盗蹠而掌阿衡之任不止流殃于当代亦恐取笑于将来夫财者土地所生民力所集天地之间岁有常数惟其取之有节是以用之不乏今世荣欲以一岁之期致十年之积危万民之命易一已之荣广邀增羡之功不恤顚连之患视民如雠爲国敛怨将见民间由此凋敝天下由此空虚若不早有更张须其自败正犹蠧虽除去木病亦深事至于此救将何及臣亦知阿附权要则荣宠可期违迕重臣则祸患难测正以事在国家关系不浅忧深虑切不得无言疏奏世祖召天祥与世荣至上都面质之世荣遂伏诛未几以功进秩五品擢吏部郎中迁治书侍御史命理算湖北湖南行省钱粮天祥至鄂即劾平章约蘓穆尔凶暴不法时僧格窃国柄与约蘓穆尔姻党相爲羽翼乃诬天祥以罪欲致之死遇赦得释二十八年擢行台侍御史未几以疾归三十年起爲燕南河北廉访使元贞元年改山东廉访使时盗贼羣起山东尤多天祥上弭盗方畧于是严督有司捕获甚众其亡入他境者揣知所向选捕兵授方畧示以赏罚使追捕之南至汉江二千余里悉皆就擒由是东方羣盗屏息任满辞去大德三年迁河北河南廉访使以疾不起六年陞江南行台御史中丞时行省右丞刘深建议征八百媳妇内外骚动天祥上章论之以爲荒裔小邦取之不足爲利刘深欺上罔下帅兵伐之经过八番虐害居民中途变生所在皆叛深仓皇退走以致大败丧兵十八九弃地千余里朝廷发四省兵以图收复又大起丁夫运送军粮计二十余万正当农时兴此大役驱愁苦之人往回数千里军劳民扰未见休期宜上承天意下顺人心早正深罪续下明诏招彼一方自有归顺之日疏奏不报遂谢病去七年召拜集贤大学士商议中书省事八月地震河东尤甚诏问弭灾之道天祥上章极言阴阳不和天地不位皆人事失宜所致执政恶其切直抑不闻天祥被召一年未尝得见帝明年遂移疾去追之不还仁宗即位召之又不起延祐三年四月卒于家年八十追封赵国公谥文忠
　　论曰天祥居言路掉三寸之舌剪除大奸言听功立岂不伟哉党与相倾几防不测虽然当其抗疏殿陛之上指事陈词深切愤激惟知国事爲重岂自意其能褰旒缀披云雾折虎狼之以苏黎元之困哉事变之流非其所虑也至于威制顽梗泽洽孤鳏军旅之事动中机宜古所谓有文武威风知大体可畏信者殆其人耶
　　哈喇哈逊
　　哈喇哈逊乌拉鼐尔氏自曾祖三世有大功哈逊爲人威重不妄言笑善骑射工国书雅重儒术至元九年世祖录功臣后命掌宿衞二十二年拜大宗正用法平允审录寃滞所活以百计二十八年拜湖广行省平章政事时江湖间盗贼出没剽掠商旅哈逊至发卒悉擒诛之水陆无梗初枢密置行院于各省分兵民爲二奸人植党自蔽后哈逊入觐极陈其不便帝因问曰风宪之职人多言其挠吏治信乎对曰朝廷设此以纠奸慝贪吏疾之妄爲谤耳帝然其言三十年从平章刘国杰征交趾戒将吏无扰民会有夺民鱼菜者杖其千戸军中肃然俄有旨发湖湘富民万家屯田广西以图交趾哈逊密奏曰徃年逺征无功疮痍未复今又徙民瘴乡必将怨叛吏莫知其奏抱卷请署弗答再请则曰姑缓之未几报罢民皆感恱及广西元帅府请募南丹五千戸屯田事上行省哈逊曰此土著之民诚爲至便内以实空地外以制交趾可不烦士卒而馈饷有余即命度地立爲五屯统以屯长给牛种农具湖南宣慰张国纪建言欲按唐宋末征民间夏税哈逊曰亡国弊政失寛大之意圣朝其可行耶奏止之大德二年拜中书左丞相斥言利之徒以节用爱民爲务有大政事必引儒臣杂议京师乆阙孔子庙国学寓他署乃奏建庙学选名儒爲学官采近臣子弟入学又集羣议建南郊爲一代定制五年云南行省左丞刘深请征八百媳妇朝议将从之哈逊曰山峤小国辽絶万里可谕之使来不足以烦中国不听使深将以往道出湖广民疲于餽饷蛇节因民不堪举兵围深于穷谷事闻遣平章刘国杰往援乃擒蛇节斩之及至八百媳妇讫无成功士卒存者才十一二帝深以爲悔会赦有司欲贷深罪哈逊曰徼名首衅丧师辱国非常罪比不诛无以谢天下深遂伏诛七年进中书右丞相尝言治道必先守令于是精加遴选定官吏赃罪十二章及丁忧婚聘盗贼等制禁献户及山泽之利每岁车驾幸上都哈逊必留守后帝弗豫制出中宫羣邪党附哈逊以身匡之天下晏然十年冬帝疾甚入侍医药出总宿衞藩王欲入者不听日理机务如故十一年春成宗崩时武宗抚军北边仁宗在怀庆诸奸谋断北道请成后垂听政立安西王阿南达哈逊密遣使北迎武宗南迎仁宗悉收京城百司符印封府库称疾卧阙下内旨日数至并不听文书皆不署众欲害之未敢发及仁宗至京师有言安西王谋以三月三日僞贺仁宗千秋节因以举事者阿实克布哈言之哈逊曰先人者胜后人者败后一垂听政我等皆受制于人矣不若先事而起哈逊乃二日白仁宗诈称武宗遣使召安西王计事至则执送上都诛丞相阿固岱及诸同谋者仁宗以太子监国遣阿实克布哈北迎武宗武宗大悦夏五月武宗即皇帝位拜哈逊太傅录军国重事仍总百揆初仁宗之入也阿固岱有勇力人莫敢近诸王图喇实手缚之以功封越王哈逊力争之曰祖宗之制非亲王不得加一字封图喇疎属岂得以一日之功废万世之制哉不听至是图喇因谮于帝曰方安西王谋干大统哈逊亦尝署文书由是罢相出鎭北边至鎭斩爲盗者一人分遣使者赈降戸出钞帛易牛羊以给之近水者敎取鱼鳖爲食会大雪命诸部置传车相去各三百里凡十传转米数万石以饷饥民不足则益以牛羊又度地置仓廪积粟以待来者求古渠浚之漑田数千顷治濵海屯田敎部落杂耕其间岁得米二十余万北边大治至大元年卒年五十二帝闻之惊悼曰丧我贤相赠太师顺德王谥忠献
　　论曰哈喇哈逊深谋鎭静以定内难古所称社稷臣也与阿实克布哈相时而动不失机会卒就大功逮武宗仁宗相继在位十数年之间疆宇清宁百度不扰定策之功也爲相数献谠言斥言利之臣劝帝行寛大之政重儒臣之选一以恤民爲务可谓知大体矣
　　李孟
　　李孟字道复潞州上党人父唐歴仕秦蜀因徙汉中孟敏悟倜傥有大志博学强记善论古今治乱开门授徒远近争从之至元中随父入蜀行省屡辟不就后以事至京师中书右丞杨吉丁荐于裕宗得召见东宫成宗立命访先朝圣政以备史官纪述陜西省使孟讨论编次乘驿以进时武宗仁宗皆未出阁徽仁裕圣皇后求名儒辅导或荐孟有宰相才因使爲师傅大德元年武宗抚军北方仁宗独留孟日陈善言正道多所进益仁宗侍昭献元皇后降居怀州又如官山孟常单骑以从在怀四年诚节如一左右化之皆有儒雅风由是益亲每进言曰尧舜之道孝悌而已矣今大兄在朔方大母有居外之忧殿下当迎奉意旨以娯乐之则孝悌之道皆得矣仁宗深纳其言日问安侍膳婉容愉色天下称孝焉有暇则就孟讲论古先帝王得失成败及君君臣臣父父子子之道孟特善论事忠爱恳恻深切明白厥后仁宗入清内难敬事武皇笃孝母后端拱以成太平之功文物典章号爲极盛尝握拳以示羣臣曰所重乎儒者爲其握持纲常如此其固也其讲学之功如此实孟啓之也当成宗崩安西王阿南达谋继大统成后爲之主丞相枢密同声附和中书左丞相哈喇哈逊密使来告仁宗疑而未行孟曰支子不嗣世祖典训也今宫车晏驾大太子远在万里宗庙社稷危疑之秋殿下当奉大母急还宫庭以折奸谋固人心不然国家安危未可保也仁宗犹未决孟复进曰若邪谋得成以一纸书召还则殿下母子且不自保矣仁宗恱曰先生之言宗庙社稷之福也乃奉太后还都时哈喇哈逊称病坚卧仁宗遣孟往问之适成后使人问疾络绎不绝孟入长揖而坐已而前诊其脉众以爲医乃不疑之旣知安西王即位有日还告曰事急矣先发制人后发者制于人不可不早图之左右皆曰皇后深居九重八玺在手四衞之士一呼而应者累万安西王府中从者如林殿下侍衞寡弱兵仗不备奋赤手而往事未必济不如静守以俟阿海至然后图之未晚也阿海者国语言兄也孟曰羣邪违弃祖训党附中宫欲立庶子天命人心必皆弗与殿下入造内庭以大义责之则知君臣之义者无不舍彼爲殿下用克淸宫禁以迎大兄不亦可乎且安西王旣正位号纵大太子至彼安肯退就藩国必将鬭于国中生民涂炭宗社危矣夫危身以及其亲非孝也遗祸难于大兄非悌也得时弗爲非智也临机不断无勇也仁宗曰当以卜决之命召卜人卜者至孟迎谓之曰大事待汝而决但当言其吉耳及筮遇干三五皆九立而献卦曰是谓干之睽干刚也睽外也以刚处外乃定内也君子干干行事也飞龙在天上治也舆曳牛掣其人耏且劓内兑废也厥宗噬肤往必济也大君外至明相丽也干而不干事乃睽也刚运善断无惑疑也孟曰筮不违人是谓大同时不可以失仁宗喜振袖而起乃上马孟及诸臣皆步从入自延春门哈喇哈逊自东掖来就之至殿廊收首谋及同恶者悉送都狱奉御玺北迎武宗中外遂定仁宗监国使孟参知政事孟久在民间备知闾阎幽隐损益庶务悉中利病远近无不悦服然以抑绝侥幸羣小多不乐孟不爲变事定乃言于仁宗曰执政大臣当自天子亲用今銮舆在道孟未见顔色诚不敢冒当重任固辞弗许遂逃去不知所之夏五月武宗即位有言于帝曰内难之初定也孟尝劝皇弟自取武宗虽察其诬弗听然仁宗亦自是不敢复言孟至大德二年仁宗爲皇太子侍内宴饮半仁宗深思戚然改容帝曰弟不乐何所思耶仁宗从容起谢曰赖天地祖宗神灵神器有归然成今日母子兄弟之欢者李道复之功爲多适有所思不自知其变于色也帝感其言即命搜访得之许昌陉山三年春正月入见武宗于玉德殿帝谓大臣曰此皇祖妣命爲朕賔师者宜速任之命入中书仁宗嗣位始眞拜平章政事谕之曰卿朕之旧学其尽心以辅朕之不及孟感知遇以国事爲已任节赐与重名爵覈太官之滥费汰宿衞之冗员贵戚近臣恶其不便于已而心服其公无间言焉司空司徒太尉古之三公自大德以来封拜繁多释老二敎设官统治权抗有司挠乱政事孟言人君之柄在赏与刑赏一善而天下劝罚一恶而天下惩柄乃不失所施失当不足劝惩何以爲治乃奏雪寃死者复其官荫滥冒名爵者悉夺之罢僧道官天下称快仁宗居怀时深见吏弊至是欲痛刬除之孟言曰吏亦有贤者在乎变化激厉之而已帝曰卿儒者宜与此曹气不合而曲相防祐眞长者之言也孟在政府虽多所补益而自视常若不及尝因间请曰臣学圣人道遭遇陛下陛下尧舜之主也臣不能使天下爲尧舜之民上负陛下下负所学乞罢政权避贤路帝曰朕与卿相与终始自今其勿复言赐爵秦国公入见必赐坐语移时称其字而不名甚见尊礼令将作爲治第孟辞曰臣布衣际遇所望于陛下者非富贵之谓也悉辞不受皇庆元年请归其父母帝饯之曰事讫速还毋乆留孤朕所望及入朝帝大恱慰劳甚至每与孟论用人之方孟曰人才所出固非一途然汉唐宋金科举得人爲盛今欲兴贤能如以科举取之犹胜于多门而进惟先德行经术而后文词斯可得眞材也帝决意行之延祐二年春遂命孟知贡举及廷策进士又命爲监试官七月封韩国公已而以衰病乞解政柄归田里帝不得已改爲翰林学士承旨入侍宴闲礼遇尤厚仁宗崩英宗初立太师特们徳尔以孟不附已尽收前后封拜制命降授集贤侍讲学士度其必辞因中害之孟欣然拜命即日供职帝闻之愕然曰李道复乃俯就集贤耶顾谓特们徳尔之子巴尔济蘓曰尔辈谓彼不肯爲是官今定何如由是谗不得行至治九年卒赠太保进封魏国公谥文忠孟器宇闳廓材畧过人三入中书民间利害知无不言引古证今务归至当士无贵贱茍知其贤不进不已游其门者后皆知名爲文有竒气论必主于理所献纳多毁其稿皇庆延祐之世每一政之谬人必以爲特们徳尔所爲一令之善必归之于孟焉
　　论曰元朝称治惟世祖与仁宗而世祖有廉希宪仁宗有李孟二人之出处亦同皆决策定谋于未即位之前而相与图治于旣有天下之后孟之在位屡让而不居岂其有所畏避欤抑其自期者大而所规画不以自慊于心欤虽然元百年之中语治效者当以孟爲首
　　余阙
　　余阙字廷心一字天心唐古氏世家河西武威父实喇藏布官庐州遂爲庐州人少丧父授徒以养母与吴澄弟子张恒游文学日进元统元年赐进士及第授同知泗州事爲政严明宿吏皆惮之修宋辽金三史召入翰林爲修撰拜监察御史改中书吏部员外郎出爲湖广行省左右司郎中会莫猺蛮反右丞舒巴勒当帅师坚不往阙让之曰右丞受天子命爲方岳重臣不思执弓矢讨贼乃欲自逸耶舒巴勒曰如刍饷不足何阙曰右丞第往此不难致也阙下令趣之三日皆集舒巴勒行迁翰林待制佥浙东廉访司事盗起河南陷郡县至正十三年授阙副使佥都元帅府事分兵守安庆于是南北音问隔絶兵食俱乏扺官十日而防至拒却之乃集有司与诸将议屯田战守计环境筑堡砦选精甲外扞而耕稼于中属县灊山八社土壤沃饶悉以爲屯明年春夏大饥人相食乃捐俸爲粥以食之所活甚众民失业者数万咸安集之请于中书得钞三万锭以赈民陞同知副元帅又明年秋大旱爲文祭灊山神三日雨歳以不饥盗方据石荡湖出兵平之令民取湖鱼而收鱼租十五年夏大雨江涨屯田禾半没城下水涌有物吼声如雷阙祠以少牢水辄缩秋稼登得粮三万斛阙度军有余力乃浚隍增埤隍外环以大防深堑三重南引江水注之环植木爲栅城上四面起飞楼表里完固俄陞都元帅时羣盗环布四面阙居其中左提右挈屹爲江淮保障论功拜江淮行省参知政事仍守安庆通道于江右商旅四集池州赵普胜帅众攻城连战三日败去未几又至相拒二旬始退十七年赵普胜同青军两道来攻拒战一月余竟败而走秋拜淮南行省右丞安庆倚小孤山爲藩蔽命义兵元帅胡巴延统水军戍焉十月沔阳陈友谅乘上游直捣小孤山巴延与战四日夜不胜急趣安庆贼追至山口鎭明日癸亥遂薄城下阙遣兵扼于观音桥俄饶州祝冦攻西门阙击却之乙巳贼乘东门红旗登城阙简死士力击贼复败去戊申贼并军攻东西二门又却之贼恚甚乃树栅起飞楼庚戍复来攻金鼔震地阙分诸将各以兵扞贼昼夜不得息癸卯贼益生兵攻东门丙午普胜军东门友谅军西门祝冦军南门羣盗四面蚁集外无一甲之援西门势尤急阙身当之徒歩提戈爲士卒先士皆号哭止之挥戈愈力仍分麾下将督三门之兵自以孤军血战斩首无算阙亦被十余创日中城防城中火起阙知不可爲引刀自刭堕清水塘中阙妻耶布氏及子德生女福童皆赴井死同时死者守臣韩建一家城中官民相率登城楼自捐其梯曰宁俱死此誓不从贼焚死者以千计时至正十八年正月丙午也阙号令严信与下同甘苦尝疾不视事将士皆吁天求以身代当出战矢石下如雨士以盾蔽阙阙却之曰汝辈亦有命何蔽我爲故人争用命暇时帅诸生谒郡学会讲立军士门外以听使知尊君亲上之义有古良将风烈卒时年五十六事闻赠荣禄大夫柱国追封豳国公谥忠宣阙留意经术五经皆有传注爲文有气魄能达所欲言亦工于诗篆皆可传初阙旣死贼义之求尸塘中具棺敛葬于西门外
　　论曰以阙之忠勇上之不得战胜却敌收地扩土立不世之功次之不得阻扼江淮障蔽一面使贼不能咋其尺寸以固守疆宇歴时经年外救不至至于身没塘水满城涂炭其时使之然也虽然阙之养民治兵皆有法度抚集流散因弱爲强向非友谅之凶锋余盗且折棰而笞之矣
</div>
    <div class="pagination">
<a href="史传三编_page13.html">上一页</a><span>...</span><a href="史传三编_page9.html">9</a><a href="史传三编_page10.html">10</a><a href="史传三编_page11.html">11</a><a href="史传三编_page12.html">12</a><a href="史传三编_page13.html">13</a><span class="current-page">14</span><a href="史传三编_page15.html">15</a><a href="史传三编_page16.html">16</a><a href="史传三编_page17.html">17</a><a href="史传三编_page18.html">18</a><a href="史传三编_page19.html">19</a><span>...</span><a href="史传三编_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
