<!DOCTYPE html>
<html>
<head>
    <meta charset="UTF-8">
    <title>郑成功传 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郑成功传 - 第 4 页/共 13 页</h1>
    <div class="content">
　　冬十月，启圣遣中书张雄入岛招抚，弗从。

　　十八年春二月，经以陈谅为援剿左镇，败官军于定海。

　　秋八月，上以万正色为水师提督。

　　冬十月，官军攻萧井寨，不克而还。

　　十一月，吴淑压死于萧井寨。启圣乃大招抚，开第于漳州，曰「修来馆」。不爱官爵、银币、袍服，无真赝皆收之。令降者华毂鲜服，炫耀于漳、泉之郊。漳、泉人传异之。乃相喧述，猜忌送款；言启圣能致海上豪猾也（「闽颂」云：时有渔人于海底得篆砖，文曰：『生女灭鸡，十亿相倚，庚小熙皞，太平八纪』；盖指姚灭郑于康熙时也。或曰，福州陈润所造）。

　　十九年春正月，正色及总兵陈龙、林贤、黄镐、杨嘉瑞为舟师以伐岛。正色谋于兴祚曰：『子沿海与之上下，击其湾澳，吾张水师，以诸将之锐，方船以进，逼海坛。子攻其陆，吾薄其水，破之必矣』。既谋而行。经命左武卫林升为督，帅援剿左镇陈谅、左虎卫江胜、楼船左镇朱天贵御之。既望我军，畏其众也，退舍而游，弃海坛；无所得汲，升令数舟取水寮逻。诸戈舡望风而溃，天贵遂降，授总兵。

　　二月，国轩遁入岛，启圣乘虚复十九寨，海上诸镇多降者。丁亥，正色覆两岛。经率锡范、绳武及诸将复遁入台。其母董召而数之曰：『冯陈之业衰矣，犹有先君黄洪之刃，其庸可赦乎？若辈不才，徒累维桑，则如勿往』！

　　二十年春正月壬午，郑经卒于台湾（台人称永历三十五年正月壬午，郑经薨于台湾）。凡经嗣位十九年，奉永历正朔，佩招讨大将军印，称世子；实无所受命。长于克，旧为监国。■〈臧上土下〉，郑氏螟蛉子也，原姓李，经嬖妾林养之，其事秘，经莫知也，以永华女配之。及经西寇，委政永华，永华请克■〈臧上土下〉为监国。克■〈臧上土下〉严毅，颇效成功，诸弟畏之。迨经败东还，永华亦殁，以国付■〈臧上土下〉。亡何，经死，诸弟扬言曰：『克■〈臧上土下〉非吾骨肉，一旦得志，吾属无遗类矣』。董即命收监国印。兵将入，克■〈臧上土下〉顾谓妻陈曰：『耳目非是，恐不能相保』！陈曰：『夫在与在，夫亡与亡，必不相负』！克■〈臧上土下〉既幽别室，诸弟夜命乌鬼拉杀之。董氏立次子克塽；克塽幼，发初覆额。授国轩武平侯、锡范忠诚伯。以永华为国之望，犹礼待陈，躬身抚慰，询其所为。陈乃怆然泪下曰：『昔为箕帚妇，今为罪人妻；官民礼隔，愿出别室，待亡夫百日后，即往地下相从耳』。许之。陈旦夕临，日啜茶数勺，卒哭，悬帛柩侧，遂沐浴整衣冠，投缳以死。

　　夏六月，经母董氏卒（董氏不答于成功，辛卯之难，董踉跄逃出，独怀其姑木主以免，成功敬焉。凡海上所至，禁奸止杀，董亦有力焉）。

　　十月，启圣计招台湾行人傅为霖等。建成后镇朱友发其事，为霖等皆诛，及我续顺公沈瑞，屠其家。瑞妻，礼官郑斌之女也，释之；郑氏守义，亦自缢死。盖台湾将覆，一时顿有两烈妇云。

　　十一月、启圣疏荐万正色为陆路提督、施琅为水师提督，以图大举；期以明年。

　　二十一年，施琅治兵于平海。

　　二十二年春三月，何佑城淡水。

　　夏六月乙亥，官军发铜山，会于八罩屿，窥澎湖。国轩守澎湖，知八罩屿恶，六月望间当有飓至。自督精兵，强逾二万，蜂拥于风柜尾、牛心湾等屿，又率林升、丘辉、陈起明、王隆、吴潜等约众二万集于鸡笼屿，环设炮城，陵师守之。沿海巨舟，星罗碁布，以望覆我师。琅令大小战舰，于风颿大书帅将姓名，知进退、定赏罚也。

　　丁亥质明，微风振枻，钲鼓传喧，两师将合。琅令蓝理、曾诚、吴启爵、张胜、许英、阮钦为、赵邦试等七船突入贼■〈舟宗〉，焚杀过当，溅血声喧。时南潮正发，前锋数船为急流分散。国轩师合，两翼齐攻，杀伤大当。琅望蓝理之颿，度我军终不可疆出，自将坐驾船突围赴援，焚其赶缯船二、鸟船一。理伤炮还，琅亦集矢于目。是夜暂收八罩。

　　己丑，以甲裳裹首，集诸将申军令：自总兵以下，皆按以失律罪，衿甲面缚，将斩之。诸将蒲伏祈请，许以立功自赎。兵气复振。取虎井屿。

　　其明日。琅独驾小舟，潜侦诸砦还，令诸军掘地取泉。澎水故多咸，及王师云集，泉乃甜出，三军大喜过望；方之耿恭，殆为过之。

　　癸巳，誓师，分为八队，每队七船，各三其迭。琅自统一队，居中调度。以八十余舟为后援，五十舟从东畔时内缀其归路，五十舟从西畔牛心湾、内外堑为疑兵牵制。将战，有风从西北来，渰浥蓬勃，逢迎王旅，士皆股弁。琅循师大呼曰：『惟天、惟今上皇帝之灵，尚辅相余』！须臾，雷动，立转南飙，军复大喜。乃裹创疾战，贾勇先登。国轩发火矢喷筒，燔怒张。官军乘锐夹击，我总兵朱天贵战死。自辰至日中，兵气益厉，多杀国轩军万余人，歼其将林升、丘辉、江胜、陈起明、吴潜、王隆等，烧大小斗舰二百余艘，余众多降。国轩知势不敌，急乘走舸从吼门佚去。 

　　澎湖既破，琅以台湾未灭，为攻心之法，迎降弁目赏以袍服、靴帽。凡降卒四千余人，给以饟米。伤未及死者凡六百余人，医治之，送还台。降者相谓曰：『此所谓生死而肉骨之也』！归共传说。台湾之人，是以大震。

　　宁靖王术桂，自以明家龙种，义不可辱；度事已如此，乃具冠服，设宾礼于庭，北面再拜天地、二祖、列宗，招台人从容别饮，投缳自奋绝脰以死。妾袁氏、王氏、秀姑、梅姐、荷姐五人从缢于堂。台之志士为流涕曰：『嗟乎！王孙与北地争烈矣』！而刘国轩、冯锡范、何佑、洪磊等方奉克塽决计投诚。

　　七月丙申，遣刘国昌、冯锡珪、陈梦炜赍延平王金印一、招讨大将军金印一、公侯伯将军银印五，籍土地、府库、军实，叩军门乞降。

　　八月壬子，琅统舟军至鹿耳门，国轩使人徐道以入。令劗发，鸡犬弗惊，市不易肆。凡克塽嗣位二年，奉永历正朔。当是时，年十五。自成功初起迄克塽，凡三世、三十八年，而明朔亡。

　　居数日，琅乃刑牲奉币告于成功之庙曰：『自同安侯入台，台地始有居民。逮赐姓启土，世为岩疆，焰莫可谁何。今琅赖天子威灵、将帅之力，克有兹土，不辞灭国之诛，所以忠朝廷而报父兄之职分也。独琅起卒伍，于赐姓有鱼水之欢，中间微嫌，酿成大戾。琅于赐姓，剪为仇敌，情犹臣主；芦中穷士，义所不为。公义私恩，如是则已』。语毕涕下。君子闻之，为嗟异曰：『父仇一也，郧公辛贤于伍员矣』！乃疏请经略台湾，礼待克塽及诸将帅，归之京师，授克塽汉军公、锡范汉军伯、国轩天津总兵、何佑梧州副将。设府一、县三，府曰台湾，县曰台湾（为附郭）、曰凤山、曰诸罗。分南北二路，设兵防，维万世之业。台湾之人，是以大康。三十九年，上念成功明室遗臣，非吾乱臣贼子，特赐成功及子经归葬南安，如田横故事。

　　论曰：自世祖章皇帝王天下，东南夏肄，所在除灭。成功将种，起自诸生。当日落虞泉，而犹屈疆海外，佚宕中国，欲遂鲁阳之志，亦迂狂而不知其无补者。然数十年之间，窃号永历，违命假义，旌旃所指，关河响动；喋血边竟，人民离落。明室遗人，未或非之。夫河东赐姓，犹留虚号，天水高庙，亦拥空名，成功非踵事增华者耶。子经嗣立，人材在中知之间；方是时天子圣神，然且屡勤宵旰，军旅数出，天动云临，然后乃服。世传成功，词多流溢，然乱不久、难不剧、事不奇、削平者之绩不大。后有君子，可以鉴矣。  
　 
清史列传郑芝龙传

　　郑芝龙，福建南安人。明末，入海寇颜思齐党为盗；后受抚，累官总兵。

　　本朝顺治二年，大军定江南，芝龙弟鸿逵为明福王朱由崧总兵守瓜州，兵败南还，与明阁部黄道周拥立唐王朱聿键于福建，封芝龙为南安伯，晋平国公。芝龙尝亡命日本，娶倭妇，生子森，以厚币迎归，引谒聿键，赐姓朱，改名成功，封忠孝伯。而芝龙以聿键立非己意，日与文臣忤。又以我招抚大学士洪承畴、御史黄熙允与同里，通音问，密谋归款。

　　三年，贝勒博洛师至福建，斩聿键，以书招芝龙降；芝龙喜，率所部降军门。时成功年二十三，阻之，不从，遁入海。

　　四年，博洛班师，以芝龙归，诏隶汉军正黄旗。芝龙子六：长即成功，先为南安生员，后冒称明裔；次世忠、世恩、世荫、世袭、世默。芝龙入京，惟世忠从。成功纠众得数千人，据南澳，遥奉明桂王由榔年号，自称招讨大将军。鸿逵据白沙，族人郑彩据厦门，郑联据梧州（按当作浯屿），互犄角，劫掠沿海郡县。

　　五年，叙芝龙投诚功，授三等子爵。是年，成功陷同安，进犯泉州，总督陈锦等以兵援，成功遁。

　　六年，由榔遣使封成功延平公。

　　七年，成功寇广东潮州，为总兵王邦俊击败，还自揭阳，袭夺彩军；联度不敌，亦避去。成功始据厦门、金门。

　　八年，巡抚张学圣侦成功复寇潮州，遣总兵马得功袭厦门，攫其赀；成功还，复连陷同安、漳浦、诏安、南靖、平和、海澄、长泰，进围漳州。

　　九年三月，锦赴援，战于江东桥，不利，退屯灌口，为家奴李忠刺死。十月，都统金砺援至，成功败遁海澄。先是，芝龙请留弟芝豹及子世恩守其祖栖庭、父士表墓，母妻妾及诸子随入京，并请改隶镶红旗汉军；诏允所请，仍官世忠为二等侍卫。至是上命芝龙书谕成功及鸿逵降，许赦罪授官，并听驻原地方防剿浙闽广东海寇，往来洋船令管理。

　　十年，诏封芝龙同安伯、成功海澄伯、鸿逵奉化伯，授芝豹左都督；使至闽，芝豹随母入京，成功不受封，掠如故。

　　十一年，寇漳州，千总刘国轩叛，献城。芝龙请令世忠偕使往抚，成功益骄，要地及饷，不薙发，书词悖慢。命世子济度为定远大将军赴闽防剿。是时成功分所部为七十二镇，伪设六官理事，假由榔号便宜封拜。

　　十二年正月，左都御史龚鼎孳疏劾芝龙蒙豢养者十年，弥桀骜，家仆往来海上，信息频通；子弄兵海壖，父高枕都下，酿祸之根请早除。而巡抚佟国器亦获芝龙与成功私书上之。诏革芝龙爵，下狱。八月，成功陷浙江舟山，闻大军南来，遁。十二月，芝龙仆尹大器首其父子交通状，敕芝龙自狱中以手书招成功，不降即夷三族。

　　十三年，严禁沿海奸民与贼贩米接济。初，成功令伪将苏茂寇揭阳，败归，恶而杀之。至是谋仍北犯，留其党黄梧守海澄；梧以茂见杀，惧及，斩伪总兵华栋以城降，诏即封梧为海澄公，驻漳州。梧乃悉发郑氏墓，斩成功所置五官商之为漳民害者。是冬，济度班师。成功陷闽安镇，犯福州，转掠浙江温、台等郡。

　　十四年二月，梧荐降将施琅同办贼。琅，晋江人，初为成功部将，后投诚，父及弟侄均被杀。梧知琅智勇，故荐之。于是擢琅副将。三月，梧具揭兵部，请速翦芝龙以绝盗根；诏流芝龙及其家属于宁古塔。梧等谓不杀芝龙，成功之心不死，海上诸伪将投诚之意不决；总督李率泰以闻，上嘉纳之。是年，鸿逵病死，成功陷台州。

　　十五年，陷温州，由榔遣使封成功延平王。

　　十六年五月，成功连艘北犯，踰崇明，陷镇江，顺流犯江宁。八月，舟至观音门，值贵州凯旋大军浮江下，败其前锋。成功率水陆贼数万围江宁，列巨舰，阻江南北要路。江苏巡抚蒋国柱、总兵梁化凤赴援夹攻，贼大败，阵斩伪总统余新，生擒伪提督甘辉等，俘斩甚众。余孽退犯崇明，游击刘国玉等复击败之，成功南遁。十月，命将军达素、总督李率泰分军，一出漳州、一出同安，捣厦门；寻以战舰未修，引还。

　　十七年，命靖南王耿继茂由广东移镇福建，都统宗室罗托为安南将军督剿。

　　十八年，谕迁濒海民入内界，增兵守边。成功既自江南败归，又接济路绝，由榔已走缅，少声援，势日蹙，乃觊取台湾以自保。台湾旧为荷兰国红毛番所有，芝龙与颜思齐等为盗时屯于此，后仍归荷兰。至是成功舟抵鹿耳门，阻风涛不得入，潮骤涨丈余，遂登岸。荷兰人拒之，成功绐曰：『此地我先人故物，珍宝听尔载归，地仍还我』。荷兰引去，成功入据之。其留守铜山伪都督万仪、万禄等赴梧军降。是冬，芝龙及子世恩、世荫、世默等俱伏诛。

　　康熙元年，潮洲总兵许龙擒成功从弟成赐于厦门。成功之入台湾也，长子锦留厦门，与乳媪通生子。成功怒，遣伪刑都事洪卯、礼都事黄副杀锦及锦母董氏，且遣伪总兵周全斌尽杀诸伪将留者。于是诸伪将拥立锦为平国公，以兵拒，杀卯、副，囚全斌。成功闻之，恚甚，发狂，啮指死。台湾诸伪将亦以成功弟世袭为招讨大将军，寻为锦所逼，奔泉州降，授左都督。继茂、率泰以成功既死，谕锦降，不从。会锦杀其从伯父郑泰于金门，泰弟伪同安伯鸣骏及泰子赓、伪永城伯缵绪均赴泉州降；鸣骏授遵义侯，缵绪慕恩伯，赓左都督；诸来归者各授爵。

　　二年六月，诏檄荷兰夹板船同剿厦门、金门两岛、于是继茂、率泰简投诚军及荷兰船出泉州、提督马得功出同安、梧及提督施琅出漳州。十月，大军屯厦门，贼溃。琅以水师同荷兰众进击，斩千余级，乘胜克金门及浯屿。锦与伪忠明伯周金斌宵遁；寻犯云霄镇，总兵王进功击破之。

　　三年正月，伪都督杜辉献南澳，授左都督；全斌亦降，授承恩伯。锦与伪永安侯黄廷等拥众保铜山。三月，继茂、率泰进攻，梧、琅先后以兵出八尺门，黄廷及伪将军翁求多等率众三万降，遂拔铜山焚之，获仗战舰无算。锦载其孥渡海入台湾，海上诸岛悉平。七月，上以琅谙海疆军务，特授靖海将军，以承恩伯周全斌及降将左都督杨富为副将，进剿台湾。荷兰复以夹板船至，约期攻澎湖；会阻风，不得进。

　　四年，廷议撤兵，琅乃还。率泰遣知府慕天颜赍诏至台湾谕降。锦请称臣入贡如朝鲜例，上弗许。嗣锦阴遣人往来岛上与沿海民互市，颇接济为奸利；琅密奏：『若恣锦生聚，是养廱也，宜速剿』。

　　六年，召琅来京，又陈台湾可取状；下部议，以风涛险，制胜难，必寝其事。

　　十三年，耿精忠叛应吴三桂，据福建，结锦为援。锦乃仍称由榔年号，纠众渡海而西，陷泉州。事闻，上谕总督郎廷佐以耿逆宜剿，海寇宜抚。会潮州总兵刘进忠叛降于锦，锦遂入潮州，执续顺公沈瑞及其孥。精忠复结锦围漳州，梧恚卒，子芳度婴城守，以计佯与锦和，拒精忠，命平南王尚可喜发兵援之。

　　十四年，芳度计泄，精忠围益急，总兵吴淑等叛献城，芳度督家丁巷战，力尽赴井死，全家遇害。
</div>
    <div class="pagination">
<a href="郑成功传_page3.html">上一页</a><a href="郑成功传.html">1</a><a href="郑成功传_page2.html">2</a><a href="郑成功传_page3.html">3</a><span class="current-page">4</span><a href="郑成功传_page5.html">5</a><a href="郑成功传_page6.html">6</a><a href="郑成功传_page7.html">7</a><a href="郑成功传_page8.html">8</a><a href="郑成功传_page9.html">9</a><span>...</span><a href="郑成功传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
