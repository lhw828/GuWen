<!DOCTYPE html>
<html>
<head>
    <meta charset="UTF-8">
    <title>朱子年谱考异 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子年谱考异 - 第 1 页/共 12 页</h1>
    <div class="content">朱子年谱四巻、考异四巻、论学切要语二巻，国朝王懋竑撰。懋竑字予中，寳应人，康熈戊戌进士，授安庆府教授，雍正癸卯特召入直内廷，改翰林院编修。初李方子作朱子年谱三卷，其本不传；明洪武甲戌朱子裔孙境别刋一本，汪仲鲁为之序，巳非方子之旧。正徳丙寅婺源戴铣又刋朱子实纪十二巻，惟主于铺张褒赠，以夸讲学之荣，殊不足道。至嘉靖壬子，建阳李黙重编年谱五巻，自序谓猥冗左谬不合载者，悉以法削之，视旧本存者十七。然黙之学源出姚江，阴主朱陆始异终同之说，多所窜乱，弥失其真。国朝康熈庚辰本，婺源洪氏本，续又有建宁朱氏新本，及武进邹氏正讹本，或详或畧，均未为精确。懋竑于朱子遗书研思最乆，因取李本、洪本互相参考，根据语录、文集订补舛漏，勒为四巻。又备列其去取之故，仿朱子校正韩集之例，为考异四巻；并采掇论学要语，为附录二巻，缀之于末。其大旨在辨别为学次序，以攻姚江晚年定论之说，故于学问特详，于政事颇畧。如淳熈九年劾奏知台州唐仲友事，后人深有异论，乃置之不言；又如编类小学，既据文集定为刘子澄，而编类纲目，乃不着出于赵师渊；楚词集注本为赵汝愚放逐而作，乃不着其名。皆未为周宻。然于朱子平生求端致力之方，订异审同之辨，原原本本，条理分明，于金溪、紫阳之门径，开巻了然。是于年谱体例虽未尽合，以作朱子之学谱，则胜诸家所辑多矣。
例义
自昔辑朱子年谱，为门人果斋李氏，其元本今不可得见。而行世者，明李古冲本多窜易果斋之旧。近有洪去芜本，收载较繁，増损未当。又新闽本，尤疎畧。先生大抵据李洪两本严审而慎采之，恐览者无以悉其源流前后，乃取魏鹤山序果斋元本者冠于首，以存其自而后来。诸序以次附，庶开卷而了然于相沿之得失焉。
李洪两本年谱，按之朱子文集语录，多所不符。先生盖慿文集语录以考正李洪两本，故文集语录收载为详，而文集删取尤多。或不录词者，列其目于下。其义理大要，虽长篇必全载。
朱子行状为门人勉斋黄氏作，最可征信。宋史本传不无舛误。先生考正李洪两本，悉以行状为主，而本传有可采者亦参附之。
延平答问、张南轩集、吕东莱集，朱子师友渊源所系，多有足采者。若陆象山、陈同甫集，亦供附证。他所引据甚繁，兹不悉举。
李洪两本年谱，先生分别注明，仍志年谱之旧。而所载文集、语录、行状、本传，暨凡引证羣书，总缀于各条下，统标之曰朱子年谱。
昔朱子作伊川年谱，自言某尝窃取实录所书、文集内外书所载，与凡他书之可证者，次其后先，以为年谱。既不敢以意形容，又不能保无谬误，故于每事之下各系其所从得者。先生正恪遵朱子作伊川年谱例，而规模不同，意义则一。览者可知其所自来焉。
先生纂订年谱，凡已所辩论，原缀各条末后，恐繁重难以行逺，因摘出别为一书，曰年谱考异，畧仿朱子作韩文考异例。
李本简率，洪本较详，而所増改皆不明其所出，后人无从考证。先生深病之，故悉着其去取之所以然者，见考异中。昔朱子跋方本韩文言，万一考订或有未尽取舎，不无小差，亦得尚存他本别字以待后之君子。先生正遵斯意。
先生友朋讲论，凡有采取，必明其所自。同邑朱止泉着圣学考略，先生改曰正学考，所论屡及之。又武进邹琢其着年谱正讹，间资裁择，云邹本者指此。而自着有朱子文集注，并周易本义九圗论、家礼考，亦附见考异中。朱子论学语散见文集、语录甚伙，年谱有不能具载者，先生复取已丑后最切要语，彚为一编，而亦按年以叙，间附考异于其下。惜未尽脱稿而先生殁，遗言云虽未及成，然大概具矣。附录年谱后，览者其通前书合观焉。
昔朱子题太极圗西铭解后有言，近见儒者多议此两书之失，或乃未尝通其文义，而妄肆诋诃。窃谓后之诋诃朱子者正类是，而为朱子辩者，亦未能尽通朱子文义。先生濳心体验于朱子书，实契渊微，尝以为文义既明，则遗训昭如日月，不容后人多着语也。所附论学切要语，简约分明，览者当以是意求之。
陆学之非，朱子辨之已明。逮王阳明宗陆氏，而其说复炽。所撰晚年定论，祗欲弥缝异同以肆其诬罔。李古冲为阳明之学，率其私意删改旧谱，即晚年定论之计，而更诡出焉。先生有忧之。得洪本稍増多，并有闽本可参校，因订成此书，胠异说之囊槖，辨燕郢之混淆，大启闗键，曲畅旁通。盖亦仿闲辟录、学蔀通辨大指，而发挥统绪，确有据依。宏深着显，直逺出两书之上，海内君子必有先生知心焉。谬陈管窥，惟祈髙明正之。
外孙孙仝辙、仝敞敬书
朱子年谱原序
天生斯民，必有出乎其类者为之君师，以任先觉之责。然而非一人所能自为也，必并生错出，交修互发，然后道章而化成。是故有尧舜则有禹皋陶，有汤文则有伊尹莱朱太公望散宜生，各当其世，观其会通，以尽其所当为之分，然后天衷以位，人极以立，万世之标准以定。虽气数诎信之不齐，而天之爱人阅千古如一日也。自比闾节授之法壊，射饮读法之礼无所于行，君师之枋移于孔子，则又有冉闵颜曾羣弟子左右羽翼之，微言大义，天开日揭，万物咸覩。自孔子没，则诸子已有不能尽得其传者，于是子思孟子又为之阐幽明微，着嫌辩似，而后孔氏之道歴万世而亡敝。呜呼，是不曰天之所命，而谁实为之？秦汉以来诸儒生于籍去书焚、师异指殊之后，不惟孔道晦蚀，孟氏之说亦鲜知之。千数百年间，何可谓无人，则往往孤立寡俦，倡焉莫之和也，絶焉莫之续也。乃至国朝之盛，南自湖湘，北至河洛，西极闗辅，地之相去何翅千有余里，而大儒辈出，声应气求，若合符节，曰极曰诚曰仁曰道曰忠曰恕曰性命曰气质曰天理曰人欲曰阴阳鬼神，若此等类，凡皆圣门讲学之枢要，而千数百年习浮踵陋莫知其说者，至是脱然如沈疴之间、大寐之醒。至于吕谢游杨尹张侯胡诸儒，切磋究之，分别白之，亦几无余藴矣。然而絶之乆而复之难，傅者寡而咻者众也，朱文公先生始以强志博见，凌髙厉空，自受学延平李子，退然如将弗胜，于是敛华就实，反博归约，迨其蓄久而思浑，资深而行熟，则贯精粗、合外内，羣献之精藴，百家之异指，毫分缕析，如视诸掌。张宣公吕成公同心协力，以闲先圣之道，而仅及中身，论述靡竟，惟先生巍然独存。中更学禁，自信益笃，盖自易诗中庸大学论语孟子，悉为之推明演绎，以至三礼孝经，下迨屈韩之文、周程邵张之书、司马氏之史、先正之言行，亦各为之论著，然后帝王经世之规、圣贤新民之学，粲然中兴。学者习其读、惟其义，则知三才一本、道器一致，幽探乎无极太极之妙，而实不离乎匹夫匹妇之所知；大至于位天地、育万物，而实不外乎暗室屋漏之无愧。盖至近而逺、至显而微，非若弃伦絶学者之慕乎髙，而哗世取宠者之安于卑也。猗其盛欤。吾友李公晦方子，尝辑先生之言行，今髙安洪使君友成为之锓木，以寿其传。髙安之弟天成属余识其卷首，呜呼，帝王不作，而洙泗之教兴，微孟子，吾不知大道之与异端果孰为胜负也。圣贤既熄，而闗洛之学兴，微朱子，亦未知圣传之与俗学果孰为显晦也。韩子谓孟子之功不在禹下，余谓朱子之功不在孟子下。余生也后，虽不及事先生，而与公晦及辅汉卿广昔者尝共学焉，故不敢以固陋辞。后学临卭魏了翁序
附
洪武二十七年甲戌秋我文公阙里掌祠事朱境以书告曰文公年谱谋锓诸梓邑贤令佐斯文朋友愿就徽猷敢以序文为请呜呼大贤君子一动一静一语一黙无非教也况吾文公之年谱乎哉刋以传示于人固其宜也然在当时年谱与行状二文并传故年谱所载求师取友注述本末出处进退居官莅政前后次第悉详年月书之而行状则惟以发明求端用力之精义微旨造道成德之渊奥要归所以承先圣道统之传信有在也昔伊川撰明道行状而伊川之年谱行述则有待于文公呜呼大贤君子盛徳形容良不易易也此康节墓志所以惟属之明道而濂溪之行述亦待吾文公而后方为撰述盖惟圣贤能知圣贤故也中庸称仲尼祖述尧舜宪章文武均之为圣人也达而在上则立君道以正万方穷而在下则立师道以教万世尧舜禹汤文武周公达而在上之圣人也立君道以正万方者也仲尼穷而在下之圣人也立师道以教万世者也师道之立君道所由以立也先儒有言孔子集羣圣之大成而朱子则集诸儒之大成是亦所谓立师道以教万世者与今文公之学薄海内外凡有血气者莫不尊亲家有其书人诵其言然经兵燹之余此文或不能尽见也以平日仰慕之心诚得此而寓目焉则其感发兴起若时雨之沾溉自有不能已者诗曰髙山仰止景行行止其是之谓与若邑令佐倡率刋行而前广西护卫知事李文征辞疾家居集议督工力就厥绪均知崇尚斯文以隆治化咸可尚也故不敢辞以复命于掌祠云是岁之九月三日汪仲鲁序
朱子实纪纪朱子之始末与夫今昔尊崇之实也旧名年谱今更曰实纪何也谓之年谱则绍乎前彰乎后者不足以该必曰实纪然后并包而无遗亦犹史家有世表年表总谓之实录也或曰尧舜始末孔子纪于典孔子始末马迁纪于世家濓溪伊川始末朱子纪于事状年谱是编亦拟孔朱而作欤铣避席而对曰不然此果斋李氏之书屡经锓补颇渉淆舛加以事或逸于时文寖増于后未有粹其全者铣于朱子受罔极之恩且为乡后辈与有旷坠之责不自揆窃因其旧而修之厘为十有二巻以致景行之私非敢妄作也夫尧舜周程之事固赖孔朱以传乃若孔子虽无世家而六经之昭于万世者自若朱子虽无实纪亦奚病其书之昭于万世哉书昭于万世即道之昭于万世何赖乎此编也抑朱子尝言伊川年谱不能保无谬误此固夫子自道亦足以见纪述之难大贤且然矧区区小子乎同志君子幸原其僣而加订之使读之者有以覩夫德业之全而兴起焉得有所据以为希贤希圣之阶则其为助似当不小尔正徳丙寅岁十月朔旦后学婺源戴铣谨书
世传李果斋公晦尝着紫阳年谱三卷魏了翁为之序今其序固在但云果斋辑先生言行即不称有年谱及考朱氏今所存谱盖多出于洪武宣景间诸人之笔与朱氏増益所成断非果斋之旧其最谬者先生殁后数十年间所得褒典犹用编年之法甚者尊朱诋陆为私家言非述作体也比侍御元山曽君佩按闽至建阳得其书读之颇疑冗脱将重加刋正而以其事谋于黙黙惟尚友古人必论其世矧先生立言埀训在礼学者所宜立为先师乃其行年素履桑梓后人顾可诿之弗知黙虽不文谊何敢辞窃闻之古昔圣贤道术精纯要以践形尽性为至学也者学此者也论性莫如孔子曰性相近也习相逺也唯上智与下愚不移论学莫如孟子曰学问之道无他求其放心而已大贤而下靡不须学其为道也本除习气以还真性所不能者学与习相为进退量尽而止耳故为果为达为艺为孝为简为鲁为愚所至不同其所以学则一也易称学以聚之所聚何事中庸语博学弗能弗措所博何物盖学举全功行要实德非徒读书穷理空谭为也如此斯可谓之学也已宋自周程以还谈道术者盖多岐矣先生崛起于时早闻父师之训既舎二氏黜百家遂自力于学问思辨之间以求圣贤不传之绪卒于遗编得之折衷羣儒直泝伊洛故其析义最精著书最富与陆氏之学颇相违异此其途辙所从入不同明矣然观先生微言细行具皆笃守圣谟至进退取舎之际与立朝大节尤皭然着明于世惟其以疎逺犯人主触权路见嫉羣邪蒙讥伪学非先生之过流风余韵盖有起千载斯人之慕者岂独传注为世所遵用哉黙也后先生数百年翔泳髙深欲起九原质疑义而不可得而于今谱所述又素乏讨论辄以元山君之意咨于先生裔孙河河指摘谱中舛误者数事与予意合因属之考订一准行状文集语录所载黙不自揆稍为删润其猥冗左谬不合载者悉以法削之视旧本存者十七不以鄙诬累先哲也谱成复取勉斋行状并国史本传为附录以示传信其自宋褒典亦彚附于末与是谱合为五卷云默猥本论次妄原道术问学之实欲使后世尊先生者就而考之然知不免于世讥元山君学古人者也宁无谅于余心乎嘉靖壬子夏六月既望同邑后学李黙谨撰
徽国文公年谱宋李果斋氏所著也益以勉斋黄氏行状先祖生平履歴道学事功始终大致尽矣婺源戴氏因旧本厘正附谥议诗文而总曰实记重于徽也考亭仍婺叶侯重修本并附书院题记总曰年谱行状重于建也盖子孙世守以为家乗凌不敏无闻承先训如恐坠之顷病谢山居嘉靖壬子仲春大巡侍御元山翁曽老先生按闽之暇凌以年末胥见于建溪行台比询家世间出年谱求正公披览一尽叹字迹多漫灭亟欲修订且慨旧本之未尽善也遂敦请于大冢宰古冲翁李老先生重加参定校阅纂辑之勤歴三时焉备载翁所序集矣录既成侍御乃命付诸木嘉惠四方学者凌私心感激其何可喻复谕凌撰序诸后凌叨末裔奚敢厕以文辞顾义不容缄也凌窃闻晦祖受业延平推衍闳大尊信表章实程氏之学也河洛渊源即孔孟正脉也夫子之道万世一日独吾祖之学近稍废而不讲固凌不肖者之罪于今何幸逢乎侍御公之乡多文献景行得师超轶闻见已神会孔门于千百世之上而独崇尚晦祖惓惓思兴起其学冲翁桑梓在念悉力订雠即其用心俱可想也将使晦祖之学行而后孔孟之道可明孔孟之道明而后圣王之治可复兹或二公意也要皆能以斯文鸣国家之盛者凌故阐而扬之大雅君子冀原僣妄惟以可告于宗云嘉靖壬子仲冬既望十一世孙凌顿首谨撰
古今著述之富无有过于朱文公者盖朱子之学集诸儒之大成所著有小学近思录四书章句集注诗集传仪礼经传通解周易本义启蒙太极图说通书西铭解义楚辞集注通鉴纲目名臣言行录诸书而又有文集百余卷门人记录问答之语百四十余卷今家有其书学者无不诵法可谓盛矣然读其书而不考其生平师友渊源出处进退之所经歴与夫文章事业艰危患难之所履蹈将微言大义湮郁而不章孟子所云诵其诗读其书不知其人可乎则是年谱之作恶可以已也考朱子门人李果斋氏尝叙次朱子之言行虽未以年谱称而大端岁月之终始可与稽也明世宗时李古冲从而修之以旧谱为多出于洪宣景间诸人之所改窜是岂果斋之谱不复见于世欤当古冲同修年谱诸公在嘉靖之朝姚江之学方盛其以果斋之谱为多所改窜非旧本者不过如序中所称果斋尝辨朱陆异同从而疑其书之未能尽善而不知果斋亲见朱子辨正象山岂尝有晚年定论之说其亦据实而直书之以俟夫后人之折衷定论不可谓著书立说者之不当出于此也然而古冲之所修其亦有出于果斋之所未逮如大修荒政条奏诸州利病诸书法与陈同甫来注当在其大书之下及毁秦桧祠事皆絶有闗系不可以畧者家兄去芜尝辑两家之谱而参以朱子从学延平及与张敬夫氏中和三变之书而合为一编附以黄氏行状宋史本传与歴代褒典庙记诸文以俟后之君子其书旧刻于金陵因不揣固陋用序述而传之世有能读朱子之全书者得见兹谱亦足以想见朱子之为人为学而诵法步趋如亲炙之焉岂谓无所帮助也哉题曰重刻仍其旧也康熈三十九年岁在庚辰秋八月既望紫阳后学洪璟识

朱子年谱卷一宝应王懋竑撰
髙宗建炎四年庚戌秋九月甲寅先生生
[行状先生讳熹字仲晦父朱氏为婺源着姓以儒名家吏部公擢进士第入官尚书郎兼史事以不附和议去国文章行义为学者师号韦斋先生吏部因仕入闽至先生始寓建之崇安五夫里今居建阳之考亭先生以建炎四年九月十五日午时生南劔尤溪之寓舎年谱先生本歙州人世居婺源之永平乡松岩里宣和末考吏部韦斋公松字乔年为建州政和县尉遭父承事府君丧以贫不能归遂葬其亲于政和县护国寺侧服除调南劔尤溪县尉去官尝侨寓建劔二州是岁馆于尤溪之郑氏而先生生焉]
绍兴元年辛亥二岁
二年壬子三岁
[行状先生幼颖悟庄重甫能言韦斋指天示之曰天也问曰天之上何物韦斋异之]
三年癸丑四岁
四年甲寅五岁始入小学
[年谱韦斋与内弟程复亨书云息妇生男名五二今五岁上学矣〇按先生小名沈郎小字季延此云五二以行称]
五年乙夘六岁
[语录某五六岁时心便烦恼天体是如何外面是何物]
六年丙辰七岁
七年丁已八岁
[行状就传授以孝经一阅通之题其上曰不若是非人也尝从羣儿戏沙上独端坐以指画沙视之八卦也〇谱]
八年戊午九岁
[语录孔子曰仁逺乎哉我欲仁斯仁至矣这个全要人自去做孟子所谓奕秋只是争这些子一个进前要做一个不把当事某年八九岁时读孟子到此未尝不慨然奋发以为为学当如此做工夫当时便有这个意思如此只是未知得是如何做工夫自后更不肯休一向要去做工夫]
九年已未十岁
[行状少长厉志圣贤之学于举子业初不经意年谱时自知力学闻长者言辄不忘语录某十数岁时读孟子至圣人与我同类者喜不可言以为圣人亦易做而今方觉得难]
十年庚申十一岁受学于家庭
[年谱时韦斋为吏部员外郎以不附秦桧和议出知饶州请祠居于家〇初韦斋师事罗豫章与李延平为同门友闻杨龟山所传伊洛之学独得古先圣贤不传之遗意于是益自刻厉痛刮浮华以趋本实日诵大学中庸之书以用力于致知诚意之地自谓卞急害道因取古人佩韦之义名其斋曰韦斋以自警焉文集皇考吏部府君行状云又得浦城萧公顗子庄剑浦罗公从彦仲素而与之游则闻龟山杨氏所传河雒之学〇延平行状云先考吏部府君亦从罗公问学与先生为同门友〇韦斋先生书昆阳赋后云为儿甥读光武纪至昆阳之战熹问何以能若是为道梗概欣然领解故书苏子瞻昆阳赋畀之先生跋云绍兴庚申熹年十一岁先君罢官行朝寓建阳登髙邱氏之居暇日手书此赋以授熹为说古今成败兴亡大致慨然久之]
十一年辛酉十二岁
十二年壬戌十三岁
十三年癸亥十四岁春三月辛亥丁父韦斋先生忧
[文集迁墓记云以十三年三月二十四日辛亥卒于建州城南之寓舎年四十有七]
禀学于刘屏山刘草堂胡籍溪三先生之门
[年谱当韦斋疾革时手自为书以家事属少傅刘公子羽而诀于籍溪胡宪原仲白水刘勉之致中少傅之弟屏山刘子翚彦冲且顾谓先生曰此三人者吾友也学有渊源吾所敬畏吾即死汝往父事之而唯其言之听韦斋殁少傅为筑室于其里第之傍先生遂奉母夫人迁而居焉乃遵遗训禀学于三君子之门三君子抚教如子侄而白水刘公因以其女妻之不数年二刘公相继下世独事籍溪胡公为最久〇文集屏山墓表云先人疾病时尝顾语熹曰籍溪胡原仲白水刘致中屏山刘彦冲此三人者吾友也其学皆有渊源吾所敬畏吾即死汝往父事之而唯其言之聴则吾死不恨矣熹饮泣受言不敢忘既孤则奉以告三君子而禀学焉时先生之兄侍郎公尤以收恤孤穷为已任以故熹独得朝夕于先生之侧而先生亦不鄙其愚穉所以教示期许皆非常人之事〇白水墓表云先君子弃诸孤先生慨然为经理其家事而教诲熹如子侄既又以其息女归之〇籍溪行状云先生所与同志唯白水刘先生既与俱隠又得屏山刘公彦冲先生而与之游更相切磋以就其学熹之先君子亦晚而定交焉既病且没遂因以属其子故熹于三君子之门皆得供洒扫之役而事先生为最乆〇少傅刘公碑云先人晚从公游疾病寓书以家事为寄公恻然怜之收教熹如子侄故熹自幼得侍公左右屏山字词冠而钦名粤惟古制朱氏子熹幼而腾异友朋尚焉请祝以字字以元晦表名之义木晦于根春荣晔敷人晦于身神明内腴昔者曾子称其友曰有若无实若虚不斥厥名而传于书虽百世之逺也揣其气象知颜子如愚迹参并游英驰俊驱岂无他人夫谁敢居自诸子言志回欲无伐一宣于声终身弗越陋巷闇然其光烈烈从事于斯惟参也无惭贯道惟一省身则三夹辅孔门翱翔两骖学的欲正吾知斯之为指南惟先吏部文儒之粹彪炳育珍文华其继来兹讲磨融融憙憙真聪廓开如源之方驶望洋渺弥老我缩气古人不云乎纯亦不已怅友道之衰变切切而唯唯子德不日新则时予之耻勿谓此耳充之益充借曰合矣宜养于蒙言而思毖动而思踬凛乎惴惴惟颜曾是畏]
十四年甲子十五岁葬韦斋先生
[年谱墓在崇安县五夫里西塔山]
十五年乙丑十六岁
[语录某年十五六时读中庸人一已百人十已千一章因见吕与叔解得此段痛快未尝不悚然警厉奋发〇某年十四五时便觉得这物事是好底物事心便爱了某不敢自昧实以铢累寸积而得之]
十六年丙寅十七岁
[语录某自十六七时下工夫读书彼时四旁皆无津涯只自恁地硬着力去做至今日虽不足道但当时也是吃了多少辛苦读书]
十七年丁夘十八岁秋举建州乡贡
[年谱考官蔡兹谓人曰吾取中一后生三篇策皆欲为朝廷措置大事他日必非常人]
十八年戊辰十九岁春登王佐榜进士夏准勅赐同进士出身
[年谱中第五甲第九十人语录某少年时只做得十五六篇举业后来只是如此发举及第人但不可不会作文字及其得也只是如此今人却要求为必得岂有此理〇学者难得都不肯自去着力读书某登科后要读书被人横截直截某只是不管一面自读]
十九年已已二十岁
[语録某从十七八岁读孟子至二十岁只逐句去理会更不通透二十岁以后方知不可恁地读元来许多长段都自首尾相照管脉络相贯串只恁地熟读自见得意思从此看孟子觉得意思极通快〇某自十五六时至二十岁史书都不要看但觉得闲是闲非没要紧不难理会大率才看得此等文字有味毕竟粗心了〇某旧年思量义理未透直是不能睡初看子夏先传后倦一章凡三四夜穷究到明彻夜闻杜鹃声〇某旧读仲氏任只其心塞渊终温且惠淑慎其身先君之思以勖寡人既破我斧又缺我斨周公东征四国是皇哀我人斯亦孔之将伊尹曰先王肇修人纪从谏弗咈先民时若居上克明为下克忠与人不求备检身若不及以至于有万邦兹维艰哉如此等处直为之废卷慨想而不能已觉得朋友间看文字难得这般意思某二十岁前后已看得书大意如此〇某旧时亦要无所不学禅道文章楚辞诗兵法事事要学出入时无数文字事事有两册一日忽思曰且慢我只一个浑身如何兼得许多自此逐时去了大凡人知个用心处自无縁及得外事〇文集跋曽南丰帖云熹年二十许时便喜读南丰先生之文窃慕效之〇跋徐诚叟诗云熹年十八九时得拜徐先生于清湖之上便蒙告以克已归仁知言养气之说时盖未达其言久而后知其为不易之论也]
二十年庚午二十一岁春如婺源展墓
[年谱先是婺源乡丈人俞仲猷尝得先生少年翰墨以示其友董颖相与嗟赏颖有诗云共叹韦斋老有子笔扛鼎时董琦尝侍先生于乡人之坐酒酣坐客以次歌诵先生独歌离骚经一章吐音洪畅坐客竦然〇有帖与内弟程洵曰闻之诸先生皆云作诗须从陶栁门庭中来乃佳不如是无以发萧散冲淡之趣不免于局促尘埃无繇到古人佳处也如选诗及韦苏州诗亦不可不熟观然更湏读语孟以深求其本又帖云三百篇性情之本离骚辞赋之宗学诗而不本之于此是亦浅矣然学者所急亦不在此学者之要务反求诸已而已反求诸已别无要妙语孟二书精之熟之求见圣贤所以用意处佩服而力持之可也〇按虞集作复田记畧云吏部之来闽质其先业百亩以为资同乡张公敦颐教授于剑请为赎之计十年之入可以当其直而后以田归朱氏癸亥吏部没张公以书慰文公于丧次而归田焉庚午公省墓于婺源以其租入充省扫祭祀之用]
二十一年辛未二十二岁春铨试中等授左迪功郎泉州同安县主簿
二十二年壬申二十三岁
二十三年癸酉二十四岁夏始见李先生于延平
[年谱初龟山先生倡道东南从游甚众语其潜思力行任重诣极者罗公仲素一人而已李先生讳侗字愿中受学罗公实得其传同门皆以为不及然乐道不仕人罕知之沙县邓迪天启尝曰愿中如冰壶秋月莹澈无瑕韦斋深以为知言先生少耳熟焉至是将赴同安特往见之语录初师屏山籍溪籍溪学于文定又好佛老以文定之学为论治道则可而道未至然于佛老亦未有见屏山少年能为举业官莆田接墖下一僧能入定数日后乃见了老归家读儒书以为与佛合故作圣传论其后屏山先亡籍溪在某自见于此道未有所得乃见延平〇文集延平行状云初龟山先生倡道东南士之游其门者甚众然语其潜思力行任重诣极如罗公盖一人而已先生既从之学讲诵之余危坐终日以验夫喜怒哀乐未发之前气象为何如而求所谓中者盖久之而知天下之大本真有在乎是也又云其接后学答问穷昼夜不倦随人浅深诱之各不同而要以反身自得而可以入于圣贤之域故其言曰学问之道不在多言但黙坐澄心体认天理若见虽一毫私欲之发亦退听矣久久用力于此庶几渐明讲学始有得力耳又尝曰学者之病在于未有洒然冰解冻释处纵有力持守不过茍免显然尤悔而已若此者恐未足道也又尝曰读书者知其所言莫非吾事而即吾身以求之则凡圣贤所至而吾所未至者皆可勉而至矣若直以文字求之恱其词义以资诵说其不为玩物丧志者几希以故未尝为讲解文书然其辨析精微毫厘毕察尝语问者曰讲学切要深潜缜密然后气味深长蹊径不差若概以一理而不察其分之殊此学者所以流于疑似乱真之说而不自知也其开端示人大要类此]
秋七月至同安
[行状莅职勤敏纎悉必亲郡县长吏事倚以决茍利于民虽劳无惮职兼学事选邑之秀民充弟子员访求名士以为表率日与讲说圣贤修已治人之道年方踰冠闻其风者已知学之有师而尊慕之年谱廨有燕坐之室更名曰髙士轩而以令甲凡簿所当为者大书楣间又职兼学事身率诸生规矩甚严初士子尚循故态食已则去先生为文劝谕之以为学如不及犹恐失之此君子所以孳孳焉爱日不倦而竞尺寸之阴也今闻诸生晨起入学未及日中各已散去岂爱日之意哉盖今日学者舎科举之业则无以为也故苟足以应有司之求则至于怠游而不知返使古人之学止于如此则可以得志于科举斯已矣所以孳孳焉爱日不倦死而后已者果何为哉诸君茍思于科举之外知所以为学则将有欲已不能者矣先生既选邑之秀民充弟子员身加督厉有本县进士徐应中议论纯正王宾操履坚确敦请赴学待以宾客之礼俾诸生有所矜式又有柯君翰者家居教授常百余人行峻不茍遂请为学职众益有所严惮不敢为非先生又以为区区防之于法制之末而理义不足以恱其心则亦无以使之知所趋而兴于行乃增修讲问之法使职事诸生相与渐摩理义有以博其内规矩有以约其外学者翕然从之以至学殿讲座斋舎悉加整葺云语録昔在同安作簿时每点追税必先期晓示只以一幅纸截作三片作小榜徧帖云本厅取几日点追甚乡分税仰人户乡司主人头知委只如此到限日近时纳者纷纷然此只是一个信而已如或违限遭点定断不恕所以人怕〇初任同安主簿县牒委补试唤吏人问例云须榜晓示令其具检颇多即谕以不要如此只用一幅纸写数榜但云县学某月某日补试各请知悉临期吏覆云例当展日又谕以断不展日〇主簿就职内大有事县中许多簿书皆当管某向为同安簿许多赋税出入之簿逐日点对签押以免吏人作弊〇文集答陈明仲书云顷在同安见官户富家吏人市户典买田业不肯受业操有余之势力以坐困破卖家计狼狈之人殊使人扼腕每县中有送来整理者必了于一日之中盖不如此则村民有宿食废业之患而市人富家得以持久困之使不敢伸理此最弊之大者〇文集髙士轩记〇同安县谕学者〇谕诸职事〇补试榜谕〇请徐王二生充学宾申县札子〇举柯翰状]
是月丁酉子塾生
二十四年甲戌二十五岁秋七月子埜生
二十五年乙亥二十六岁春建经史阁
[年谱正月以檄至帅府尽模府中所有之书藏弆阁中又料简故匮治平中所藏书得尚可读者二百余巻悉庋于阁学者得以览观焉文集同安县学官书后记云二十五年春正月熹以檄书白事大都督府言于连帅方公愿橅府中所有书以归俾学者得肄习焉公即日属工官橅以予县凡九百八十五卷〇同安县故书目序云同安学故有官书一匮无籍记文书皆故敝残脱无复次第为之料简其可读者得凡六种一百九十一卷又下书募民间得故所藏弆者复二种三十六巻着之籍记而善藏之加严焉文集经史阁上梁告先圣文]
夏县有盗分守城之西北隅
[文集射圃记云二十五年夏县有警令丞以下部吏士分城以守而予与监盐税曹侯沆分备西北侯与子行所部循勉慰饬谕意吏士士皆感奋为用又相与相城之隅得隙地以为射圃属其徒日射其间其后盗虽溃去而圃因不废间往射如初]
定释奠礼
[年谱初县学释奠旧例止以人吏行事先生至求政和五礼新仪印本于县无之乃取周礼仪礼唐开元礼绍兴祀令更相参考画成礼仪器用衣服等图训释辨明纎悉毕备俾执事学生朝夕观览临事无舛]（洪本）
申请严婚礼
[文集申严婚礼状云窃惟礼律之文婚姻为重所以别男女经夫妇正风俗而防祸乱之原也访闻本县自旧相承无婚姻之礼里巷之民贫不能聘或至奔诱则谓之引伴为妻习以成风其流及于士子富室亦或为之无复忌惮其弊非特乖违礼典渎乱国章而已至于妬媢相形稔成祸衅则或以此杀身而不悔习俗昬愚深可悲悯欲乞检坐见行条法晓谕禁止仍乞备申使州检会政和五礼士庶婚娶仪式行下以慿遵守约束施行]
立故丞相苏公祠于学宫
[年谱苏公名颂字子容同安人相元佑时学术风节为世所称文集苏丞相祠记]
二十六年丙子二十七岁秋七月秩满冬奉檄走旁郡
[年谱时秩满代者不至因送老幼以归语录看文字却是索居独处方精专看得透彻某往年在同安日因差出体究公事处夜寒不能寐因看得子夏论学一段分明后官满在郡中等批书已遣行李无文字看于馆人处借得孟子一册熟读方晓得养气一章语脉当时亦不暇写只逐段以纸签签之云此是如此说签了便看得更分明后来其间虽有修改不过是转换处大意不出当时所见〇某向为同安簿满到泉州候批书在客邸只借得一册孟子将来仔细读方寻得本意见看他初问如此问乃如此答待再问又如此答其文虽若不同自有意脉都见贯穿字字语意都有下落〇少年时在同安夜闻钟鼓声听其一声未絶而此心已自走作因此警惧乃知为学须是专心致志]
二十七年丁丑二十八岁春还同安候代不至罢归
[馆陈氏者数月命友生之嗜学者与居名其室曰畏垒庵陈氏世为医名良杰行状歴四考罢归以奉亲讲学为急年谱冬十月代者卒不至以四考满罢归其去也士思其教民懐其惠相与立祠于学宫]
二十八年戊寅二十九岁春正月见李先生于延平
[赵师夏跋延平答问文公幼孤从屏山刘公学问及壮以父执事延平而已至于论学盖未之契而文公每诵其所闻延平亦莫之许也文公领簿同安反复延平之言若有所得于是尽弃所学而师事焉则此编所录盖同安既归之后也文公先生甞谓师夏曰余之始学亦务为儱侗宏阔之言好同而恶异喜大而耻于小于延平之言则以为何为多事若是心疑而不服同安官余反复思之始知其不我欺矣盖延平之言曰吾儒之学所以异于异端者理一分殊也理不患其不一所难者分殊耳此其要也文集与范直阁书云熹顷至延平见李愿中丈问以一贯忠恕之说与卑意不约而合〇又与范直阁书云熹奉亲屏处山间深僻亦可观书又得胡丈来归朝夕有就正之所穷约之中此亦足乐矣]
冬十一月以养亲请祠十二月差监潭州南岳庙
[年谱先生自同安归弥乐其道其于仕进泊如也文集申建宁府状云同安到任四年省罢归乡偶以亲老食贫不能待次遂乞岳庙差遣行状请奉祠监潭州南岳庙〇延平答问李先生书云某自闻师友之训赖天之灵时时只在心目间虽资质不美世累妨夺处多此心未尝敢忘也于圣贤之言亦时有会心处亦间有识其所以然者但觉见反为理道所缚殊无进歩处今已老矣日益恐惧吾元晦乃不鄙孤陋寡闻逺有质问所疑何媿如之戊寅十一月文集存斋记云许生之学盖有意乎孟氏所谓存其心者于是以存名其斋而告之曰人之所以位天地之中而为万物之灵者心而已矣然心之为体不可以闻见得不可以思虑求谓之有物则不得于言谓之无物则日用之间无适而非是也君子于此亦将何所用其力哉必有事焉而勿正心勿忘勿助长则存之之道也如是而存存而久久而熟心之为体必将了然有见乎参倚之间而无一息之不存矣此予所以名斋之说也]
二十九年已夘三十岁春三月校定谢上蔡先生语録
[文集后序云谢先生名良佐字显道学于程夫子昆弟之门有论语说行于世而此书传者盖鲜焉熹初得括苍吴任写本一篇后得吴中版本一篇二家之书皆温陵曾恬天隠所记最后得胡文定公家写本二篇凡书四篇以相参校胡氏上篇五十五章记文定公问答下篇四十七章与版本吴氏本畧同然时有小异辄因其旧定着为二篇独版本所增多犹百余章然或失本指杂他书其尤者五十余章至诋程氏以助佛学辄放而絶之其余亦颇刋去而得先生遗语三十余章别为一篇凡所定著书三篇已校定可缮写〇后记云往时削去版本五十余章特以理推知其决非先生语初未尝有所左验亦不知其果出于何人也后籍溪胡先生入都于其学者吕祖谦得江民表辨道录一篇读之则尽向所削去五十余章者首尾次第无一字之差然后知其为江公所著而非谢氏之语益以明白因书以示读者使无疑旧传云〇语录某二十年前得上蔡语録观之初用朱笔画出合处及再观则不同矣乃用粉笔三观则又用墨笔数过之后则全与元看时不同矣〇文集谢上蔡语録后序〇谢上蔡语录后记]
秋八月召赴行在辞
[年谱用执政陈康伯荐也先生方控辞会言路有托抑奔竞以沮之者以故不就本传以辅臣荐与徐度吕广问韩元吉同召以疾辞〇文集辞免召命状]
三十年庚辰三十一岁冬见李先生于延平始受学焉
[文集再题达观轩诗序云绍兴庚辰冬予来谒陇西先生退而寓于西林院惟可师之舎以朝夕往来受教焉阅数月而后去年谱退寓舎旁西林院阅数月而后去行状延平李先生学于豫章罗先生豫章罗先生学于龟山杨先生韦斋于延平为同门友先生归自同安不逺数百里徒步往从之延平称之曰乐善好义鲜与伦比又曰颕悟絶人力行可畏其所论难体认切至自是从游累年精思实体而学之所造益深矣年谱延平与其友罗博文书云元晦进学甚力乐善畏义吾党鲜有又云此人极颕悟力行可畏讲学极造其微处渠所论难处皆是操戈入室从源头体认来所以好说话某昔于罗先生得入处后无朋友几放倒了得渠如此极有益渠初从谦开善处下工夫来故皆就里面体认今既论难见儒者路脉极能指其差误之处自见罗先生来未见有如此者又云此人别无他事一味潜心于此初讲学时颇为道理所缚今渐能融释于日用处一意下工夫若于此渐熟则体用合矣此道理全在日用处熟若静处有而动处无则非矣〇某年十五六时亦尝留心于禅一日在病翁所会一僧与之语其僧只相应和了说也不说是不是却与刘说某也理会得个昭昭灵灵底禅刘后说与某某遂疑此僧更有要妙处在遂去扣问他见他说得也煞好及去赴试时便用他意思去胡说是时文字不似而今细密随人粗说试官为某说动遂得举后赴同安任时年二十四五矣始见李先生与他说李先生只说不是某却倒疑李先生理会此未得再三质问李先生为人简重却是不甚会说只教看圣贤言语某遂将那禅权倚阁起意中道禅亦自在且将圣人书来读读来读去一日复一日觉得圣贤言语渐渐有味却回头看释氏之说渐渐破绽罅漏百出〇初见李先生说得无限道理李先生云汝恁地悬空理会得许多面前事却理会不得道亦无元妙只在日用间着实做工夫处理会便自见得后来方晓得他说故今日不至无理会耳〇沈元周问尹和靖伊川易传何处是切要尹云体用一源显微无间此是最切要处后举以问李先生先生曰尹说固好然须是看得六十四卦三百八十四爻都有下落方始说得此语若学者未曾仔细理会便与他如此说岂不悮他某闻之悚然始知前日空言无实全不济事自此读书益加详细云〇李先生令去圣经中求义某后刻意经学推见实理始信前日诸人之悮〇延平先生尝言道理须是日中理会夜里却去静处坐地思量方始有得某依此说做去真个是不同〇某向来从师一日间所闻说话夜间如温书一般字字仔细思量过才有疑明日又问]
三十一年辛已三十二岁
[年谱是岁贻黄枢密书]
三十二年壬午三十三岁春迎谒李先生于建安遂与俱归延平
[文集再题达观轩诗序云壬午春复拜李先生于建安而从以来又舎于此者几月〇年谱复寓西林者数月文集延平行状云熹获从先生游每一去而复来则所闻必益超絶盖其上达不已日新如此延平答问李先生书云某幸得早从罗先生游自少年粗闻端绪中年一无佽助为世事淟汨者甚矣所幸比年来得吾元晦相与讲学于頺堕中复此激发恐庶几于晚境也何慰如之七月二十一日]
夏五月祠秩满复请祠
</div>
    <div class="pagination">
<span class="current-page">1</span><a href="朱子年谱考异_page2.html">2</a><a href="朱子年谱考异_page3.html">3</a><a href="朱子年谱考异_page4.html">4</a><a href="朱子年谱考异_page5.html">5</a><a href="朱子年谱考异_page6.html">6</a><span>...</span><a href="朱子年谱考异_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
