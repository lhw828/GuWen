<!DOCTYPE html>
<html>
 <head>
  <meta charset="utf-8"/>
  <title>
   清代学人列传 - 第 17 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代学人列传 - 第 17 页/共 23 页
  </h1>
  <div class="content">
   岑春萱抚湘，上所著书，得旨嘉奖，晋内阁学士。陈宝箴、徐仁铸等建湘学以开通风气，先谦故守旧，议不合，屡书让之。光绪已酉，乞粜变起，两湖总督瑞澂疑其所主，奏劾免职。旋卒。别有《天命以来十朝东华录》若干卷，《虚受堂诗文集》若干卷。
　　○王懿荣
　　王懿荣，字正孺，一字廉生，山东福山人。
　　自幼性情笃挚，读书过目不忘。年未冠，随父官京师，观政户部，声誉大起。顾屡踬场屋。同治癸酉，始中顺天乡试副榜第一。座主吴县潘文勤公深重惜之。光绪己卯，中式顺天举人。明年成进士，入翰林，散馆授编修。癸巳，典试河南。甲午，朝考一等，命值南书房，署国子监祭酒。中东事亟，上疏请回籍办团练以为声援。会议和乃罢。回京复命，并缴还饷项五千金。是岁即补授祭酒。丁母忧。服阕，还原任。前后三拜司成，诸生得其指授者，皆相勉为实学。以会典馆编校叙劳加二品街。庚子，刚毅与端王朋比引义和团入京，偕侍郎李端遇同授团练大臣。于召见时，面奏义和团无法纪状，朝廷始知为乱民，而国事已不可为矣。都城破，两宫西狩，遂投井殉节。事闻，赠侍郎衔，予谥文敏。
　　公为学不分汉宋门户，珠笃好金石文字。得诸城刘氏旧藏，故收蓄颇富。与潍县陈编修介祺商订古文书疏往还不绝。潘文勤暨常熟翁尚书咸推之为博学多识。于书无所不窥，而于篆籀奇字尤善悟，视当时通儒所获独多，盖天性也。为人坦白，不屑问家人生产。至购买书画古器，即典农质物不惜，故官日崇而贫日甚。所著率未就，仅《天壤阁杂记》一卷载江氏《灵鹣阁丛书》中。奏稿若干卷，别刊。
　　○王引之
　　王引之（1766--1834），字伯申。江苏高邮人。王念孙之子。
　　乾隆六十年举人。嘉庆四年，成一甲三名进士，授职编修。寻擢侍讲，充日讲起居注官。丁母忧，服阕，视学河南，捐俸购十三经注疏，分藏各学。中州字音不协，选订诗韵，俾士子勤肄焉。旋升侍读诗讲学士，继授通政司副使。各省题本多为奸胥舞弊压搁者，任事数日，廉得一本，穷治之，弊遂绝。十八年，由太仆寺卿转大理寺卿。时米禁严，畿辅岁歉乏食，疏请宽禁。是秋巨逆林清犯禁门，有议加筑圆明园宫墙，或请增宿卫兵额者，公皆不谓然，具折上仁宗，大动容，召对良久乃罢，上谕军机大臣："王引之言人所不敢言"。其事卒见施行与否，与其奏牍何辞，海内咸弗知也。逾年，视学山东，值教匪捕诛之后，作《阐训化愚论》、《见利思害说》，士民赖以端所向。任满，迁左副都御史，奉命治福建藩司李赓芸狱，得实平反。还朝，擢礼部侍郎，迁吏部，充修《仁宗实录》总裁。道光元年，为经筵讲官，升工部尚书，调礼部尚书。丁父忧。时怀祖先生年九十，公亦六十七矣。执亲之丧，白衣冠，周一岁，起复任原职。十七年，以疾卒于位，赐祭葬，予谥文简。
　　公立朝，不唯阿，不矫激，敷陈密勿，家人多不及知，有古大臣风度。凡典乡试者四，典会试者二，得士甚众。幼承家学，精研古义，尝言于人曰："吾之学，于百家未暇治，独治经。吾治经，于大道不敢承，独好小学。夫三代之语言与今之语言，如燕越之相语也；吾治小学，吾为之舌人焉。其大归曰：用小学说经，用小学校经而已矣。"又曰："吾用小学校经，有所改，有所不改。周以降，书体六七变，写官主之；写官误，则为改。孟蜀以降，椠工主之；椠工误，则为改。唐宋明之士，或不知声音文字而改经，以不误为误，是妄改也，则为改其所改。若夫周之没，汉之初，经师无竹帛异字，博矣，吾不能择一以定，则不改。假借之法，由来旧矣；其本字什八可求，什二不可求。必求本字以改假错字，则考文之圣之任也，则不改。写官椠工误矣，吾疑之，且思而得之矣；但群书无佐证，惧后来之籍口也，则又不改焉。"
　　尝本石臞先生《广雅疏证》所诠，及平日趋庭所闻者，成《经义述闻》三十一卷，皆摘经句为题而解之。间有摘一字及类摘二句三句数句不等。其前人传注不皆合干经，则择其合经者从之；其皆不合，则以己意逆经意，而参之他经，证以成训，而别为之说。非专守一家，无少出入，如何劭公之墨守，故即毛、郑《诗》《礼》传注，且凭文字假借，辨其是非。于近时惠、戴诸家号为通儒者，亦辄引古义以驳正之。莫不旁征曲喻，融会贯通。其解及《大戴》，以宋人曾升之为十四经，《国语》则汉《律历志》有《春秋外传》之目也。
　　复怪自汉以来，说经者崇尚雅训，凡实义所在，既明著之矣，而语词之例则略而不究，即以实字释之，遂使其文扞格，而意亦不明，因见石臞论《诗》"终风且暴"《礼记》"此若例也"诸条，发挥意旨，于是始涣若冰释，得所遵循；遂益引而伸之，以尽其义类。自九经三传及周秦西汉之书，凡语助之文，莫不遍为搜讨，分字编次，成《经传释词》十卷。都百六十字。前人所未及者补之，误解者证之，易晓者则略而不论。与《述闻》益互为表里，实今世文典之先河云。
　　○王源
　　王源，字昆绳。一字或庵，直隶大兴人。生于顺治五年，卒于康熙四十九年（1648-1710）。
　　少有节概，慕诸葛亮、王守仁之为人。从魏禧学古文。豪侠尚气，喜言兵，作《平书》十篇，一曰分民，二曰分土，三曰建官，四曰取土，五曰制田，六曰武备，七曰财用，八曰河淮，九曰刑罚，十曰礼乐。分上中下三卷。大旨谓：
　　"秦坏先王之法，祸中于一时；后世因之，祸流于万世。且夫草昧初造，苟因前制，立国已耳。位天地，育万物，宅心者谁乎？势已定，功已成，欲变法难矣。法至明而弊已极，非尽其旧而别为规，不可以为治。爰本三代之法，而不泥其迹，准今酌古，变而通之，以适其宜，参取后制，一洗历代相因之弊，而返乎古，使遵行之毋失，亦可为一二千年太平之业，斯愚志也。"
　　于文章，亦恒自言："左、史、昌黎之外，无北面者。"年四十，初游京师，徐元文颇加礼重，诸公排纂文史，必就质焉。《明史》稿《兵志》，实出其手。或病其不习时文，笑曰："是尚需学而能乎！"因就有司求试，举京兆第四人。寻舍去，曰："吾寄焉，以为不知己者诟厉也。"
　　晚岁，闻颜习斋讲学乡里，偕李刚主往谒，与语，大悦服，同师事之。然自负轻世学益坚，曰："吾所学及今始可见之行事，非虚言也。"既而以习斋之说告方苞，苞故皮傅程、朱，颇相诘难。或且谓君因而自咎，乃恐失实生平好为汗漫游，见人不自道姓名。逾六十后归，客死山阳。卒之日，神色洒然，无片语及家务。
　　所著《平书》外，有《易传》十卷，《兵论》二卷，《或庵文集》十六卷。
　　○王筠
　　王筠（1784--1854），字贯山，一字泉友，山东安邱人。
　　道光元年举人。博涉经史，尤深《说文》之学。游京师三十年，出任山西宁乡知县。县在万山中，民朴事简，暇则抱一编不去手。旋权徐沟、曲沃，并号繁剧，二县皆治，亦未尝废学。
　　著有《说文释例》二十卷，即诗书而释其条例，犹杜元凯之于《春秋》也。共分五十二目，自指事至列文变例，皆论篆籀；自说解正例至双声叠韵，皆论说解；自挩文至末，则皆臆说。《存疑》数卷，专订许氏及段玉裁之误。其例目失之繁多，论说或涉穿凿，不无遗憾。而其精确之处，如论象形之字当分平看竖看，又有当放低看者，时契文尚未发见，可谓创获。
　　复著《说文句读》三十卷，虽多采段注及桂氏义证，然贯以己意，折衷一是。初不依傍于人，《说文补正》二十卷，《句读补正》三十卷，则辅翼两书者。《说文系传校录》三十卷，又所以绍述大徐之学，足以骖靳钱、钮焉。斯为《王氏说文五种》。
　　他著；《禹贡正字》一卷，《毛诗重言》一卷，《毛诗双声叠韵说》一卷，《夏小正义》一卷，《弟子职正音》一卷，《蛾术编》二卷，《小学三支别》《四书说略》四卷，《教童子法》一卷，亦不落讲章语录窠臼。《马首农言》一卷，典雅翔核，有六朝地志风度。卒年七十一。光绪中曾由国子监将所著书择要进呈，奉旨留览。
　　○魏源
　　魏源（1794--1857），字默深，湖南邵阳人。
　　七八岁时，即常夜手一编咿唔达旦。十五补诸生，始究心阳明之学。好读史，贫无书，假之族塾。乾隆癸酉，举拔贡。翌年入都，遂留从胡墨庄问汉儒家法。侍郎周系英见其著作，力为揄畅，数月，名满京师。是时复问宋德之学于姚镜塘，学《公羊》于刘申受，古文辞则与董桂敷、龚自珍诸人相切磋。道光壬午，中顺天乡试。苏藩司贺长龄延辑《皇朝经世文编》，乃更留心经济之学。巡扰陶澍亦加礼重。凡海运水利诸大政，咸与咨访。已丑，应礼部试不售，援例以内阁中书候补，益熟于一代掌故沿革。比陶公督两江，用先生议，改淮北，试行票盐，引销课裕，每年额溢数十万。壬寅，英人犯海疆，江浙震动，佐钦差长白裕公幕，数月辞归。裕公阵殁，抚议遂成。有感而著《圣武记》十四卷。甲辰，成进士。以知州用，分发江苏，权知东台县事。礼耆德，惩奸猾，士民说服。未几，丁母艰去官。读礼之暇，念曩岁夷祸，缘当事者为其鴪远，不谙底蕴所致；因搜览历代史志及明以来岛志并近译外洋诸纪述，辑《海国图志》六十卷。继又得布人玛吉士等所著书，补辑四十卷，合前书共一百卷。服阕，署兴化知县。请于大府，定收获后启坝，且筑西堤以捍秋汛。民感其德，议集资建生祠，坚阻乃止。会淮南亦改鹺政，而盐缺产课不足，檄权海州分司运判，相机调剂。咸丰辛亥，补高邮州牧。粤寇既陷扬州，则首倡团练，亲督巡防，人心始定。乃为忌者以迟误驿报劾罢。仅一佐周天爵治军皖北。避兵侨居兴化，惟手订生平著述，不与人事。
　　其学最精史地，故推《圣武记》、《海国图志》称佳构。治经好求微言大义。于《书》，专申《史记》伏生大传，及《汉书》所载欧阳、夏侯、刘向遗说，以难马、郑，作《书古微》十七卷。于《诗》，表章齐、鲁、韩坠绪，以匡传笺，作《诗古微》二十二卷。其馀尚有《公羊古微》、《春秋繁露注》、《曾子子思子章句》等十馀种，多不传。后之论者诋其空疏少实，盖考据非其所擅，而新理解则时出也。杂文自编为《古微堂内外集十卷》。卒年六十四。
　　○温睿临
　　温睿临，字邻翼，一字哂园，浙江乌程人。为故辅体、仁族孙。
　　举康熙乙酉乡试，诗古文雄于时。性伉直，好面折人过。与万季野交最善。以赴礼闱游京师，当道钦其名，咸致敬礼。会开明史局，徐元文延万主任编纂，因常相过从，多所参论。季野乃谓之曰："鼎革之际，事变繁多，金陵粤闽，播迁支柱，"历年二十，遗事零落，及今时故老犹存，遗文尚在，可网罗也，子曷辑而志之成一书乎！"应曰"诺"。在京无事，遂裒聚野史绥寇纪略等四十馀种排比纂次，三帝鲁王为纪略者四，诸臣为列传者二十四，总成四十卷，题曰《南疆逸史》。观其序万氏《纪元汇考》称："余来京师，与之游者十馀年，见则问看何书？有何著述？勤勤以年老时迈毋荒岁月为戒。"是《逸史》虽成于哂园，而实犹是季野之志也。究缘怵于利害，不能直笔，比诸陈承祚《蜀志》差可比肩。尔后文网日密，即此四十卷者，辗转传抄，仅止二十卷；且削脱撰人名氏。然则详于南都、闽、浙，略于滇、粤、台峤，尚未知原本如此，或后来之佚脱也。殆李氏瑶重编为五十六卷，则更非'庐山之真面目'，良足惜也！"他著尚有《吾征录》、《均役全书》、《游西山吟稿》若干卷，均不传。
　　○翁方纲
　　翁方纲（1733--1818），字覃溪，直隶大兴人。
　　乾隆甲子，年十二，补顺天府学生。丁卯年十五，乡试中式。壬申，年二十，会试中式；殿试，改庶吉士。即于是年自编《复初斋诗集》。甲戌，年二十二，散馆，授编修。己卯，年二十七，奉命典试江西。壬午，年三十，奉命典试湖北。甲申，年三十二，奉命视学粤东。壬辰，还都。次年得宋椠苏诗施顾注本，因以"宝苏"名室。丙申，奉命充文渊阁校理官。己亥，奉命典试江南。辛丑，擢国子监司业，旋擢司经局洗马。癸卯，充顺天乡试副考官。甲辰，还少詹事。丙午，再视学江西。辛亥，奉命视学山东。嘉庆元年，丙辰，年六十四，赐千叟宴，赏赉珍物。己未，授鸿胪寺卿。甲子，年七十二，重赴泮杯。丁卯，年七十五，赐三品街，重与鹿鸣宴。甲戌，年八十二，赐加二品衔，重与恩荣筵宴。戊寅，年八十六，卒。
　　先生精心汲古，宏览多闻，于金石谱录书画碑版之学，尤能剖析毫芒，如肉贯串。著《两汉金石记》二十二卷。前列《年月表》，十八卷附《魏吴石刻八钟》，十九卷《隶续补急救章注》，二十卷《隶八分考》，二十一卷《补遗》，末附《斑马字类记》。议论坚卓，断制详明。既刻后，随有刬改。晚定本，尤见精核。惟间以诗歌附入，与欧、赵之体又异。视学广东时，著《粤东金石略》若干卷。
　　先生诗宗西江派，多至六手馀篇。自诸经注疏以及史传之考订，金石文字之爬梳，皆贯彻洋溢于其中。虽瓣香在少陵、东坡，初不以一家执也。书法初学颜平原，继学欧阳率更；隶法史晨韩敕诸碑。生平双钩事勒旧帖数十本，北方求书碑版者毕归之。
　　○吴东发
　　吴东发，字侃叔，号芸父，浙江海盐人。
　　屡荐于乡不售，以岁贡入成均。性孝友，工诗文，通六书，工篆隶，善画山水。致力金石之学，凡商周秦汉之文及见者，莫不研究。尝从钱竹汀游，多所商榷，钱引为畏友焉。著有《群经字考》，《读经笔记》，《经韵六书述》，《石鼓读》，《商周文拾遗》，《钟鼎款识释文》，《金石文跋尾续》，《澉浦诗话》，《遵道堂文稿诗稿》等。尤邃于《尚书》，著《书序镜》、《尚书后案质疑》二种。卒年五十七。
　　○吴大澂
　　吴大澂，字清卿，江苏吴县人。
　　起家翰林，博通训诂辞章，尤嗜金石。有所见，辄手摹之，或图其形，存箧笥，积久得百数十器，编《恒轩吉金录》若干卷。及视学西陲，铎车所莅，地不爱宝，鼎自尊簋之属廉石归装，往往载之兼两，以此文采风流，照耀京国。且数上封章论时事，潘祖荫、翁同龢交称其贤，屡迁至副都御史。光绪庚辰，以伊犁议约出治军吉林。甲申，法越搆衅，会办北洋军务，驻天津。已而简任湖南巡抚。所收蓄益富。甲午，日寇朝鲜，自请督师赴前敌。德宗壮之，授帮办前部，甫交绥，即奔溃，寻自劾，部议革职，得旨改为留任，令还湘。言官交章纠弹，始开缺。未几，慈禧后恶其党同龢，将追论失律罪，赖袁世凯营救，仅予罢斥，永不叙用。卒于家。

　　公擅长文学，负才气，好为大言，而军旅实非所习。所著《恒轩吉金录》外，又尽取潘氏暨潍县陈氏、福山王氏诸家合己所旧藏拓本，考而释之，都十四卷。仿宋欧阳公例，名曰《愙斋集古录》。其言曰："《说文》之字，皆周末相沿，非孔子六经旧简；故求之《说文》而不可通者，往往于《经典释文》得之，如'徐'之古文'■〈余阝〉'，《周礼》雍氏注'征徐戎'，《释文》刘本作'■〈余阝〉'，举沇儿钟鲁公伐■〈余阝〉鼎为证。又如'来'作'逨'、'韔'通'鬯'。《释文》所存异字多与古器铭密合，人初不信，后见敦煌唐写本，《释文》虞书虽止十一叶，以校《通志》、《抱经》两刻，增字不啻倍蓰，《说文》所无，迨难枚举，而今则古字亡矣。"然后知初唐旧本陆氏所存古字实有溢出许书之外，而公之言信而有征也。复裒钟鼎异文，撰《说文古籀补》十四卷、《附录》一卷；就古金文以探制字之源，撰《字说》一卷；纵不若后来孙仲容氏之精，要多创获。书法亦遒丽，有《篆文论语》井《说文部首》见重于艺林云。
　　○吴嘉善
　　吴嘉善，字子登，江西南丰人。

　　咸丰壬子进士，改庶吉士。散馆，授编修。居京师，获交乌程徐庄愍公，同治算学。其后演述庄愍割圜八线缀术，叙中有感恩知己之语一，可征其交谊之笃矣。同治改元，避乱之长沙，识丁取忠。逾年客广州。因南海邹伯奇又识钱塘夏鸾翔。亦志同道合，并结针芥之契。光绪己卯，奉使法兰西国，驻巴黎。所撰著书，首述笔算，次九章翼，曰今有术，曰分法，曰开方术，曰平方平圆各形术。推测方田者，曰立方立圆术。推衍商功者，曰勾股术，曰衰分术，曰盈不足术，曰方程术。于勾股术后，次附平三角、弧三角、测量高远三术。又次，则专述天元四元之书，为《天元一术释例》，为《名式释例》，并草为《四元浅释》。丁氏初用活字印行十七种，后悉刻入《白芙堂丛书》。公自巴黎受代还，旋卒。
　　○吴凌云
　　吴凌云，字得青，号客槎，江苏嘉定人。
　　岁贡生。师承汉学，晚尝假馆钱竹汀孱守斋，得悉发所藏书读之，闻见益廓，研究益精。遂取十三经释文，最录其文字声音训诂之互异者，而剖析其义类，折衷许书，实事求是，不苟依傍前贤，亦不妄与前贤驳难，惜未卒业而殁。年五十七。然论列已逮《尔雅?释言》，仅阙《孟子》而已。竹汀且间采其言入《养新录》。海盐陈其幹获手稿，厘为《经说》三卷，附《小学广韵说》各一卷，总曰《吴氏遗书》。其中如：引"护网"，证《葛罩》是"护"；以食哺小儿曰"饫"，证《棠棣》饮酒之"饫"；"背当"，证《仪礼?乡射记》"韦当"；谋以酒酢谓之"亨"，证《礼运》以亨以炙之数；皆世俗恒言，而简质精卓，辞达理举。小学诸说，则谓："身"当训家人有身，"后"当训尾下窍，"甘"即古"柑"字，"卜"即古"报"字，"弗"即古"绋"字，"来"即古"赉"字，"夷"、"吊"等字并象缠束形。又推本造文之始，阐发前人未宣之秘，无不典核明析。
　　○吴其濬
　　吴其濬，字瀹斋，河南固始人。
　　家世贵胄，由举人捐内阁中书。嘉庆二年，以一甲第一名及第。授修撰，放广东考官。旋丁父母忧。服阕，值南书房。迭任湖北江西学政，累官至内阁学士，兼兵部左侍郎。奉命查办湖广总督周天爵滥刑诸款，得实，周论遣，即署督缺，寻简湖南抚巡。适崇阳县逆匪钟人杰连陷崇通，将进窥巴陵，偕提督台涌驰岳州防堵，诸镇兵至，令分扼临湘、平江各隘，而自移驻湘阴，匪三千馀偷劫平江军营，击却之。未几，湖北兵收崇通，钟匪就擒，叙功调云南巡抚。数月，改福建，奏请清查云南铜厂情形及库存款项。寻复调山西，以兼管盐政，疏陈河东活引课银短绌，拟裁减盐政办公银万两充抵，均允行。晋省烟土充斥，群贩者或劫夺相械斗，禁之尤力。道光二十六年，以旧疾屡发，请开缺，旋卒。赠太子太保，赐祭葬如例。
　　公虽弋巍科，登显宦，顾留心博识之学。所读四部书，苟有涉于水陆草木者，靡不剬而缉之，名曰《长编》；然后乃出其生平所耳治目验者以印证古今，辨其颜色，别其性味，省详论定，摹形绘状，成《植物名实图考》三十八卷。并以《长编》二十二卷合之。首谷蔬，次草花果木，都数千馀种。诚可谓包孕万有，独出冠时者矣。惟分类或不若今植物学家之密，又遣辞间有文人习气；大辂始于椎轮，要未足为此书病也。
　　○吴骞
　　吴骞（1733-1813）字槎客，浙江海宁人。诸生。
　　友同郡陈鳣，讲求训诂之学，互相质证。著《子夏易传疏》二卷，《诗谱补亡后订》一卷。
　　笃嗜典籍，遇善本书，辄倾囊购之。先后所得不下数万卷。颜所居楼曰"拜经"，取东莞臧氏例也。校勘精审，裒其题跋成《藏书记》五卷，多资考订，在钱遵王、吴尺凫上。尝获宋椠本《咸淳临安志》，刻一印文，为"临安志百卷人家"，盖风致如此。

　　先世故有别业在荆溪，每间岁来往。因采访旧闻，撰《桃溪客语》五卷。又成《国山碑考》一卷，《阳羡名陶录》二卷，并极详赅。年八十卒。
　　刊《拜经楼丛书》若干种，如《陶靖节》、《谢元晖》、《罗昭谏》诸集，率宋元旧刻，而以已著暨诗文集附焉，艺林重之，与"士礼居"相颉颃云。
　　○吴任臣
　　吴任臣，字志伊，一字尔器，号托园，浙江仁和人。为明诸生。
　　康熙己未，召试博学鸿词，授翰林院检讨。志行端懿，学博而思深。穿穴经史，兼擅天官奇壬之术，射事多中，时人比诸管、郭。尝以欧阳氏《五代史》附十国世家于末，虽叙次简洁，然遂不免遗漏，立传者孙晟、刘仁瞻数人而已。又于十国时事亦间有未核，读史者或不足焉。因取其间人物事实而章著之，网罗典籍，仿崔鸿例，勒成《十国春秋》。为本纪二十四，列传千二百八十二；人以国分，事以类属，又为纪元、世系、地理、藩镇、百官、五表，总一百十四卷。所采古今书籍，无虑数百种，即石刻亦所不遗，故绝鲜臆说杜撰。复为考异夹注各条之下，以示有征。其所辨证，如田頵擒孙儒年月，则从吴录，而不从薛史。吕师周奔湖南年月，则从《通鉴》，而不从《九国志》。南唐《烈祖世家》，则从欧史《十国纪年》，而不从《江南野史》《吴越备史》之类。采择详博，而考据明慎。五表义法尤精，为文亦渊雅，得马、班遗意，诚足称淹贯矣！他著尚有《字汇补》、《山海经广注》、《托园诗文集》，共若干卷。惜《周礼大义通》、《春秋正朔考辨》、《南北史合注》，并佚不传。
　　○吴荣光
　　吴荣光（1773--1843），宇伯荣，号荷屋，广东南海人。
　　嘉庆戊午举人，己未进士。散馆，特授编修。京察一等，补御史。充浙江乡试副考官。未几，以巡漕失察落职。指复员外郎，选刑部。随成格往山西谳狱，覆命升郎中，补军机章京，授陕西西安道。道光元年辛巳，擢福建按察使，赶贵州布政使。寻丁外艰。期满入都召见，补授湖南巡抚。值江华逆傜赵金陇倡乱，偕总督卢坤、提督罗思举讨平之。署湖广总督。除办理善后外，在任五年。凡裁冗员，惩蠹役，缉奸民，政事莫不具举。丙申，坐湖南学政龚维琳被劾，未先据实陈奏，降四品卿。未成行，适武岗匪警，得旨留湘会剿。事毕赴京，逾岁，授福建布政使。嗣以衰老乞假归。卒年七十一。
　　公恢廓大度，喜延纳，遇士抱才艺者咸罗而致之幕下，或为游扬声誉，有毕秋帆、阮芸台之风。尤酷嗜金石，精鉴赏。所藏如辛举卣、祖乙鼎、姬彝、蛢笠尊、太史虘父巳彝、兵史鼎等，皆海内绝品。其馀碑版，又几二千通。著《筠清馆金石记》，先刊其金文五卷。说者谓公经学虽不逮文达，此书实足与《积古斋钟鼎款识》相颉颃。复撰《帖镜》六卷，考证亦颇雅赡云。
　　○吴式芬
　　吴式芬，字子苾，号诵孙，山东海丰人。
　　道光甲午进土。官至内阁学土。酷嗜金石，尝就《寰宇访碑录》，补其未备，删其讹复，增入三代秦汉以来吉金，各注姓氏家藏，如孙录收砖瓦之例；惟不载玺印泉币镜铭，只载有年月者；孙录未详碑额，亦并补之；书约十六卷，名曰《攈古录》。又复荟萃金石目录，分州县编之。其存者，则列为己见；未见者，则注明见某书，列为待访。凡古今金石诸书，无不备采；更取历代史籍及诸家文集说部以益之；墓志以曾出土、著录者为断，而不采文集；钟鼎砖瓦，流传本无定所，亦不收载；地里未详者，别附于后，以俟参考；名《金石汇目分编》，约四十卷。于款识古文，研究六书，多所考释；于穹碑巨著，缺文误字，博访旧本，多所补正；皆散见所蓄金文册子，及手校金石各书。近代关中汉泥封出土綦多，谓足明两京制度，订史册沿讹；集拓本，据《汉志》编次，加以考证，成书一卷，与《攈古录》并梓行。惟《汇目》稿藏于家。
　　○吴廷华
　　吴廷华，字中林，号东壁，浙江仁和人。
　　康熙甲午举人。官福建海防同知。生平于六经笺疏，无所不窥。尝以荐预纂修《三礼义疏》，得遍览中秘储书之古今先儒著述，故礼学尤为赅洽。撰《周礼疑义》四十四卷，《仪礼疑义》五十卷，《礼记疑义》七十二卷，稿凡百数十册，惜以卷帙浩繁，无力刊行。昭文张海鹏曾抄入《治经堂续经解》，亦未遑授梓。今传世者止《仪礼章句》十七卷。以经文叙次质直，无脉络起止可寻；又自一字至数十字，句多奇零不整，语语涩口；且监本与石本各有脱误，郑注与贾疏不免轇轕；用是删繁取约，补脱勘讹，作为此书。一篇之中，画其节目；一节之内，析其句读；其训释多本郑、贾笺疏，间亦采他说附案以发明之。至丧取特关教孝要道，则倍加详审。论者谓：虽不逮张蒿庵，而较胜于马德章云。
　　○吴炎
　　吴炎（1626--1663），字赤溟，又字如晦，号愧庵。江苏吴江人。以遭逢鼎革，不忘宗国，故更号赤民。
　　少承家学，为归安诸生，有声于时。国变后，乃遁迹湖州山中，久之始出，则偕其伯叔昆季结逃难之盟于溪上，一时吴越间高蹈能文之士声应气求者得数十百人，盖彬彬乎有月泉吟社之遗风焉。
　　既与同邑潘柽章约撰《明史记》，柽章精考核，而赤民长于叙事，因各竭其能昕夕载笔。又疏遗轶暨赫赫耳目前足感慨后人者，得百事，作《今乐府》。史祸作，或劝趋避，笑不应，阖户危坐，以待捕者。既鞫讯，廷辩侃侃不稍挠；已知其无济，益抗激骂不止。棰楚交下，意气自若，竟与柽章同磔于市。天下咸识其惨！《乐府》清季有梓行者。邑人陈去病复裒其遗集。
　　○吴颖芳
　　吴颖芳，字西林，自号临江乡人，浙江仁和人。
　　少端重，寡言笑。年十五而孤。一应童试，为隶所呵，曰："是求荣而反辱也！"自是遂不复为制举业，壹志读书。尝怪郑樵《通志》务与先儒为难，于是取六书七音乐略为之从流而溯其源。其用力，则自乐始。谓："律管音调，请儒能致其说而不能习其器，俗工能习其器而不能得其说，遂以为不可究诘。"乃案典籍证众器，成《吹豳录》五十卷。次及六书，悉本许叔重。谓："今本《说文》取一字为篆书，而细书为往；其实许氏原文，上下相连，皆当作大书。又许氏所列文字间有未备，每于说中见之，如某字从某，则所从之字可以补正文。"成《说文理董》四十卷。因六书而及音韵，谓；"字读有古音，有正音；经传反切，皆经先儒审定，不对执后人口音以取证。"成《音韵讨论》四卷。又因《说文》而考制字之原，分六类，各溯其所从始，而沿其孳生，成《文字源流》六卷。又取钟鼎文字有成篇可读者，笺释其文义，详论其前后倒互之例，读之皆能文从字顺，成《金石文释》六卷。兼通内典，所著关于"因明"、"唯识"者复数种。晚年名益重。通州雷翠庭、武进庄方耕视学两浙，均躬造其庐订交焉。惜遗稿多散失，仅《吹豳录》及《理董后编》六卷有写本。而《临江乡人诗》四卷独传。迩来竞倡道古金石文学与夫佛学之相宗，不知百数十年前先生夙已开之，转以诗人目先生也，嗟夫！
　　○吴玉搢
　　吴玉搢，字籍五，号山夫，江苏山阳人。贡生。
　　自幼即好辨识古字。稍长，究心六书，博通群籍，学有本源，旁及金石彝器，合同异之迹，析流传之变，形声既明，训诂斯定，因以考证经传，指摘谬讹，勒而成书，著《说文引经考》二卷，虽不逮后来完备，实大辂之椎轮也。《别雅》五卷，取字体之假借通用者依韵编之，各注所出，而为之辨证，于考古深为有功。《金石存》十五卷，前为篆书五十二种，后为隶书六十八种，皆列其文于前，而解题于后，详其出处，系以时代。李氏函海刻此书，题仁和赵搢撰，误矣。性喜游，尝南浮大江，访求畴人逸士，与涉历山谷，探采古迹，以证其所学。穷冬匹马走塞上，登居庸关。所至就戍卒野人叩以山川厄塞，时徘徊丛莽落照中，竟日不食，人多怪之。复游京师。时翁覃溪、朱竹君方以考据金石称专家，闻山夫至，争出所著以相质。秦蕙田纂《五礼通考》，亦多出其手订。晚得凤阳训导。久之告归，卒于家。
　　○吴云
　　吴云，字少甫，号平斋，晚自号曰退楼，浙江归安人。
　　少虽孤露，而能自奋于学。屡踬场屋，六试始补博士弟子，秋闱复不售。转益讲求经世之学，旁及金石书画，咸究壸奥。道光甲辰，援例以通判分发江苏，两权宝山，一权金匮，所至有政声。长于折狱办赈，富经验，实事求是。寻摄泰坝监掣同知。值粤寇沿江东下，侍郎雷以諴治军扬州，檄总理营务。叙功升知府，并加道衔。咸丰戊午，权知镇江府。时郡城残破之馀，抚绥安辑，流亡渐归。明年，调苏州，奉上官命赴上海与西国领事会议假洋兵助战，议未定，而省垣陷。巡抚薛焕使率炮艇会洋兵收复松江府城，遂兼摄松守，而部议以失地将夺取，薛公力争得白。因固请交代，并辞兼篆。然尚佐薛公幕，虽不居职，而有大议必须焉。终为忌者谮去，遂不复出。诸大吏屡欲强起，皆以疾谢。侨居吴下，有泉石之胜。客有见之者，则幅巾杖履，萧然如神仙中人，几忘前此之为风尘吏也。生平笃嗜金石，幼读《汉书》至梁孝王尊罍事，曰："此必三代上法物，惜史氏言之不详耳！"塾师大异之。所著有《二百兰亭斋金石记》，毁于兵火。乱后得齐侯罍二，更名所居曰"两罍轩"，著《两罍轩彝器图释》十二卷，凡一器一铭，莫不钩摹格刻；意有所疑，则博稽经史，以相证明。此外有《古官私印考》，都二十七卷；《虢季子白盘考》、《汉建安弩机考》、《温虞恭公碑考》、《华山碑考》各一卷，《焦山志》十六卷，诗文尺牍题跋又若干卷。同治十年，以捐赈直隶水灾复原官。卒年七十三。
　　○武亿
　　武亿（1745--1799），字虚谷，号授堂，河南堰师人。
　　年十二，偏览九经诸子，为文下笔千言。早失怙恃，衰毁骨立。会伊、洛溢，居圮，架木为小屋，读书其中。严冬砍木，烧以御寒，斧伤足，血殷不顾。倜傥负奇气。乾隆庚寅，举乡试，乃由兴汉走四川，沿夔巫以归，揽其形胜。作《六国论》。旋居京师，从朱筠游，益为博通之学。庚子成进士，选授山东博山知县。莅任，勤政爱民，革诸供馈，决辞无留狱，祷雨立沛，严止贿赂，舆情大治。创范泉书院，进其秀者，亲讲授以敦实学。当和珅秉国，遣番役捕反贼，横行民间，州县莫敢谁何，先生率人收之，杖而解去。大府虑获咎权要，因颟顸以滥刑劾奏。罢官日，博山民千馀人遮道乞留，不得，相与馆其全家于县中，朝夕馈问；先生不忍用家口累民，悉遣归。乃间游东昌临清间，修鲁山、郏县、宝丰三志，藉以自给。继主讲清源书院，凡五载，始返里。安阳令赵希潢与同受业朱筠，延至署，订金石文字，旋抱病辞。嘉庆四年，和珅既伏诛，诏举枉曲，于是先生去官事闻，敕史部起复而先一月竟卒，年五十有五。
　　先生生平博洽于学，诸经注疏、三史、通鉴，皆能暗诵。好收藏碑版，游历所至，如嵩山泰岱，遇有石刻，扪苔剔藓，尽心摹拓。或不能施■〈亹毛〉椎者，必手录一本。惬师杏园庄民家掘得宋刘韬墓志，重几百斤，急往购之，负之行数十里，困惫无恤，其嗜古有如此。所著《三礼义证》十二卷，《群经义证》八卷，《经读考异》八卷、补一卷，《四书考异》一卷，《句读叙述》二卷，《金石三跋》十卷，《续跋》十四卷，《偃师堂石遗文录》，并核定五经异义，驳异义补遗，箴膏肓，起废疾，发墨守、郑志等，各若干卷。《授望文抄》十卷，《诗抄》八卷，《读史金石集目》、《年谱》、《授堂札记》又若干卷。
　　○夏鸾翔
　　夏变翔，字紫笙，浙江钱塘人。
　　诸生。以输饷议叙，得詹事府主薄。年少聪颖，讲究曲线诸术，洞析圆出于方之理。条列各法，更推演以究其变。撰《洞方术图解》二卷。谓"楕圆及诸曲线其理皆出于平圆，苟会其通，则制器尚象，俯仰观察，为用无穷。"撰《致曲术图解》二卷。复尝专立捷术，以开各类乘方通为一术，可径求平方根数十位，不论益积翻积，俱为坦途。成《少广缒凿》一卷。又《万象一原》九卷。刻汪氏《振绮堂丛书》中。
　　○夏荃
　　夏荃，字退庵，江苏泰州人。
　　编辑《海陵文征诗征》凡数十卷，又撰《退庵笔记》十六卷，《梓里旧闻》八卷。凡桑梓旧闻，衣冠盛事，故书杂记，轶行遗文，下及技艺寸长，乡闾琐语，莫不辨非求是，援古证今，搜罗甚富。宝应刘宝楠称其"在小说杂家间，固梦溪香祖之流亚也"。又集其所获古钱干馀品而录之为谱，谱凡八卷。前有《历代年号重袭考》，《历代钱谱考》，为之辨真赝，别良楛，考其年世，核其异同，旁征百家，折衷至是。虽未能悉存模拓，而专重考证。后此李竹朋之纂《古泉汇》，实用其例。海陵韩国钧跋以为"审是非，辨得失，能订董广川、洪景伯诸家之误；其考年号重袭，亦与赵瓯北、李申耆相伯仲。洵乎为史学之津梁，圜府之龟鉴也！"以明经终。生平勤于著述，而付印者仅《海陵文征》二十卷，其馀俱未梓行。甚至遗稿散失，十不存一。韩公编《海陵丛刻》，始取其《退庵笔记》、《梓里旧闻》、《退庵钱谱》、表而章之，而先生遗著赖垂不朽云。
　　○夏燮
　　夏燮（公元1800-1875年），字嗛甫，又字季理，别号江上蹇叟、谢山居士，安徽当涂人。
  </div>
  <div class="pagination">
   <a href="清代学人列传_page16.html">
    上一页
   </a>
   <span>
    ...
   </span>
   <a href="清代学人列传_page12.html">
    12
   </a>
   <a href="清代学人列传_page13.html">
    13
   </a>
   <a href="清代学人列传_page14.html">
    14
   </a>
   <a href="清代学人列传_page15.html">
    15
   </a>
   <a href="清代学人列传_page16.html">
    16
   </a>
   <span class="current-page">
    17
   </span>
   <a href="清代学人列传_page18.html">
    18
   </a>
   <a href="清代学人列传_page19.html">
    19
   </a>
   <a href="清代学人列传_page20.html">
    20
   </a>
   <a href="清代学人列传_page21.html">
    21
   </a>
   <a href="清代学人列传_page22.html">
    22
   </a>
   <span>
    ...
   </span>
   <a href="清代学人列传_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
