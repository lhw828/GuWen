<!DOCTYPE html>
<html>
<head>
    <meta charset="UTF-8">
    <title>小腆纪传 - 第 10 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 10 页/共 71 页</h1>
    <div class="content">
　　十二月甲申（初六日），上发福京。遣锦衣卫康永宁乞师于安南国。

　　江西巡抚刘同升卒，以总督万元吉兼巡抚事。

　　壬寅（二十四日），督师黄道周败绩于婺源，被执。我大清兵克抚州，知府高飞声死之。右佥都御史陈泰来起兵复上高、新昌、宁州、万载，进攻武州；败绩，死之。

　　是月，云南土司沙定洲作乱，黔国公沐天波走楚雄；连陷旁郡（详「滇黔难忠义传」）。

　　我大清顺治三年（丙戌、一六四六）春正月己酉朔，上在建宁，称隆武二年。以三大罪自责，不受朝贺。交址、日本国遣使入贡。

　　广东布政使汤来贺解饷至行在，擢户部右侍郎。

　　马士英自浙东叩关求入朝，谕守关将士勿纳；士英七疏自理，不许。郑芝龙、方国安合疏荐之，命充为军前办事官，俟恢复杭州复职。

　　浙东鲁监国遣柯夏卿、曹维才来聘，上赐监国手敕曰：『朕无子，王为皇太侄，朕有天下，终致于王。同心戮力，共拜孝陵』！命取浙东所用职官尽列朝籍，不分彼此。加夏卿兵部尚书、维才光禄寺少卿。又命佥都御史陆清源解饷十万犒浙东江防诸军；方国安兵哗夺饷，杀清源，自是闽、浙衅益深（或曰马士英部将赵体元杀之也）。

　　何腾蛟会师湘阴，忠贞营李赤心遇大清兵而败，诸镇兵遂不进。

　　授丹徒诸生钱邦芑为御史；大学士熊开元争之，改兵部司务。寻复授御史；开元遂乞罢。

　　以苏观生兼吏兵二部尚书、行在文渊阁大学士，赐尚方剑便宜行事；上御门，赐银印曰「瞻奉南北山陵、安集军民文武官」。授方士蔡鼎为军师。

　　是月癸亥（十五日），福京大雷电；甲子（十六日），雨雹大如斗，昼晦不相见。浙西金有鉴再攻长兴，败死。沙贼寇楚雄，游击王承宪败死，金沧副使杨畏知悉力御之；分兵陷武定，参将高其勋死之；陷大理，指挥陈祯死之；陷太和，县丞王士杰、教授段见锦、经历杨明盛、前同知萧时显、举人高拱极等死之；陷通海，典史单国祚死之。四川眉州义民陈登皞起兵破献贼于醴泉河。

　　二月，马胫岭兵变，命路振飞往浦城安抚。

　　丁亥（初十日），大雨雹，昼晦不相见。

　　诏宽「逆案」之禁。上曰：『北京陷于东林、南京亡于魏党，厥罪惟均。其党附概予洗濯，以观后效』。

　　广西有僧自称弘光帝，贵州抚臣俞思恂以闻。诏议迎请；廷臣曰：『即真弘光，甫经失国，有尊奉而无迎请』。审知其伪，下狱诛之。寻有木坚、李之秀者自称原任两司，召对，以原官补用；发觉，伏诛。

　　亨嘉俘至行在，下诸王议，废为庶人；以幽死。其党推官顾奕、总兵杨国威等，皆伏诛。封丁魁楚平粤伯，加瞿式耜兵部侍郎；式耜辞，不许。以晏日曙巡抚广西。

　　镇国将军常起■〈巛上水下〉兵蕲州；败绩，死之。

　　封孙守法、武大定爵为伯。

　　三月戊申朔，督师大学士黄道周殉节南京。事闻，辍朝哭；赠文明伯。

　　时江、楚迎驾疏相继至，上决意出汀入赣，与湖南为声援。郑芝龙不欲上行，使军民数万人遮道号呼，拥驾不得前；芝龙因表请回天兴。上不得已，驻延平，以府署为行宫。

　　封朱成功为忠孝伯，挂招讨大将军印。

　　命前大学士傅冠总理湖南剿抚事；冠十二疏乞罢，许之。

　　左都御史张肯堂疏请北征，诏加少保，赐尚方剑便宜行事；实无一兵也。寻兵科给事中徐孚远自松江航海至，上水师合战议，请以水师千人由海道与浙东陆师会于金陵；诏进肯堂大学士，以太常卿朱永佑、吏部郎中赵玉成、兵科给事中徐孚远、苏州推官周之夔为参军，以平海将军周鹤芝将前军、定洋将军辛一根将中军、楼船将军林习将后军。行有日矣，郑芝龙尼之，不克行。

　　我大清兵克奉乡，监军道许文龙死之。辛未（二十四日），克吉安，职方主事郭锟死之；万元吉退保赣州。

　　是月，四川参将杨展复川南诸州县，督师王应熊、总督樊一蘅乃檄诸路兵讨献贼；贼大杀遗民，率众东下。展迎战于江口，大破之；贼走还成都。

　　夏四月庚辰（初四日）万寿节，不受贺。

　　命礼臣追复建文年号，立忠臣方孝孺祠。

　　郑彩弃广信，奔入杉关。我大清兵遂克抚州，永宁王慈炎死之。报至，举朝震惊；诏削彩职，戴罪图功。

　　我大清兵克铅山，兵科给事中胡梦泰、兵部员外郎万文英、主事唐倜死之；克新城，知县李翱死之。

　　五月丙午朔，我大清兵进逼赣州，巡抚刘广胤战败被执，杨廷麟、万元吉悉力固守。

　　擢兵科给事中揭重熙为佥都御史，巡抚江西。加吏部尚书郭维经总督湖南北、江西、广东、浙江、福建军务衔，募兵援赣州。擢湖广监军道章旷为右佥都御史，巡抚湖北。

　　琉球国入贡。

　　廷试贡生，取万荆等十二人为萃士；照庶吉士例，送翰林院教习。

　　先是，鲁监国遣都督陈谦入闽，久驻衢州。自云鲁已爵为侯，邀封爵，上命取侯印为验；谦赍印至行在，御史钱邦芑请诛之。芝龙亟入朝，请以官赎，不得命；由是益萌异志。

　　己丑（二十日），天狗星陨。

　　是月壬申（二十七日），浙东江上兵溃，方国安劫鲁监国走绍兴。肃卤侯黄斌卿杀监军道荆本澈。太湖诸生张飞远龚金山卫，不克。

　　六月，开科取士，命流寓诸生皆入试，广额七十名。以编修刘以修、闵肃充主考官，举叶琐等百七十五人。有讦士以贿进者，命覆试，落四名。逮同考推官王三俊，下狱追赃。

　　温州总兵贺君尧杀前大学士顾锡畴。

　　以元子诞生，大赦，进诸臣爵；钱邦芑疏谏，不听。释佥都御史田辟于狱。

　　前南赣巡抚李永茂遣粤兵五千援赣，战于李家山，围暂解；粤兵退守南康。时赣城坚守已久，上谕奖，赐名「忠诚府」。加杨文荐右佥都御史，偕郭维经出闽援赣，与杨廷麟、万元吉为协守计。

　　既而浙东报至，我大清兵以是月一日渡钱塘江，鲁监国航海去；连陷绍兴、东阳、金华、衢州、严州，张国维、朱大典等皆死（详「鲁纪传」）。鸿逵驻关外闻警，徒跣疾行三日抵浦城；事闻，削鸿逵爵。芝龙时已通款于洪承畴，托言海寇至，撤兵回安海，守关将士皆随去；仙霞岭空无一人，惟所遣守关文臣及内官数人侦探报闻而已。

　　是月，我大清兵复定陕西；孙守法所得州县复失，声势寖衰，退保五郎山。武大定败于兴安，遁入蜀。太湖义师溃，忠义伯、兵部尚书吴易被执至杭州不屈，死之；江东义师略尽矣。

　　七月己巳（二十五日），上御门，内侍捧小匣置御前，谕群臣曰：『朕本无利天下心，以勋辅拥戴，不得已勉徇群策。浣衣粝食，有何人君之乐！朝夕干惕，恐负重付，岂意诸臣已变初志！昨巡闽之使得尔等出关迎降书二百余封，今俱在此。朕不欲知其姓名也，今命锦衣卫焚之午门；尔诸臣有名者，尚洗心涤虑！倘能竭节奉公，不渝终始，是所望也』。上长身丰颐，声如洪钟；闻者悚息。于是择日赴赣州。时楚督何腾蛟遣郝永忠将兵奉迎；甫抵韶州，而我大清兵已过衢州矣。

　　是月，献贼毁成都，走川北。

　　八月甲午（二十一日），上知仙霞不可守，决意幸赣，自延平出奔。宫眷皆骑，犹载书十余簏以从，从者辅臣何吾驺、朱继祚、黄鸣俊数人而已。

　　乙未（二十二日），我大清兵入仙霞关，守浦城御史郑为虹、给事中黄大鹏死之。丁酉（二十四日），取延平，知府王士和死之。

　　我贝勒既克延平，询知上由汀州趋江右，乃亲统大兵取福京，而分遣降将李成栋引兵追上。是日，上发顺昌；闻追兵已至剑津，仓卒就道，妃媵有一骑而三人者，福清伯周之藩、给事中熊纬将兵五百人随扈。庚子（二十七日），抵汀州。明日五鼓，有数十骑称扈跸者突入行宫，之藩、纬皆斗死；上与曾后遇害于汀州府之大堂（或曰：遇害于福京，后投九龙潭死；亦曰：死于建宁。或又曰：建宁代死者为唐王聿钊、汀州代死者为张致远，上实未死。后朱成功屯兵鼓浪屿，有遣使存问诸臣者，云为僧于五指山；然亦莫别真伪也）。殉难可纪者，自之藩、纬外，文臣则户部尚书姜一洪、编修徐复仪、御史王国翰、艾南英、郎中赖垓、武臣则总兵胡上琛、百户闵时，或追扈力竭死，或闻难自尽死。福京殉难者，礼部尚书曹学佺、定远侯邓文昌、中书舍人郑羽仪其最著者也。时广信亦破，巡抚周定仍、副使胡奇伟、同知胡甲桂死之。降臣马士英、阮大铖、方逢年、方国安，为我大清贝勒勒克德浑所诛。总督江西义师佥都御史揭重熙翰林院检讨傅鼎铨谋援福京不及，重熙次王洞、鼎铨次乐安。九月，上杭人执职方主事李鲁以降于我大清，鲁不屈死之。前大学士蒋德璟卒于泉州。冬十月，赣城闻汀州之讣，全城气索。丙子（初四日），城破，杨廷麟、万元吉、郭维经、杨文荐等皆死之（详见列传）。永历帝立，遥上尊号曰思文皇帝。丁酉（一六五七）春，上谥曰绍宗襄皇帝。

　　绍武讳聿■〈金粤〉，隆武帝之第四弟也。隆武改元，封唐王以主唐祀。丙戌（一六四六），闽败，浮海至广州，镇将林察迎之。时两广总督丁魁楚已奉永历帝监国肇庆，故大学士苏观生自南安遣主事陈邦彦奉表劝进。贻魁楚书欲与共推戴事，魁楚拒之；观生乃自南韶旋师广州。有番禺梁朝锺、南海关捷先倡「兄终弟及」议，观生遂与旧辅何吾驺、侍郎王应华、曾道唯、布政使顾元镜以十一月癸卯朔拥王监国。丁未（初五日），立为皇帝，称号绍武，以都司署为行宫。封观生为建明伯，进吾驺等秩。旋与应华等并拜东阁大学士，分掌诸部；军国事则观生掌之。按日举行幸学、大阅、郊天、祭地诸巨典。一月覃恩数次，举朝无三品以下官。凡宫室服御卤簿仓卒不办，通国奔走，夜中如白昼，至有假冠服于优伶者；市人传以为笑。永历帝闻王已建号，命给事中彭耀、主事陈嘉谟赍诏至广州谕止；复召见陈邦彦于舟中，令赍敕继至。耀、嘉谟语不逊，王怒，杀之。邦彦闻之，不敢入；遣人以敕授观生。观生颇不自安，而事已不可中止；乃命番禺人陈际泰督师拒桂兵于三水，为桂总督林佳鼎所败。

　　十二月甲戌（初二日），佳鼎乘胜至三山口。唐总兵林察遣海盗诈降，乘风纵火；桂佥事夏四敷赴水死。桂总兵李明忠急以所部登岸列营，泥淖深三尺，人马尽陷，明忠以三十骑走免：肇庆大震。
</div>
    <div class="pagination">
<a href="小腆纪传_page9.html">上一页</a><span>...</span><a href="小腆纪传_page5.html">5</a><a href="小腆纪传_page6.html">6</a><a href="小腆纪传_page7.html">7</a><a href="小腆纪传_page8.html">8</a><a href="小腆纪传_page9.html">9</a><span class="current-page">10</span><a href="小腆纪传_page11.html">11</a><a href="小腆纪传_page12.html">12</a><a href="小腆纪传_page13.html">13</a><a href="小腆纪传_page14.html">14</a><a href="小腆纪传_page15.html">15</a><span>...</span><a href="小腆纪传_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
