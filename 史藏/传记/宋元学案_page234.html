<!DOCTYPE html>
<html>
<head>
    <meta charset="UTF-8">
    <title>宋元学案 - 第 234 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 234 页/共 437 页</h1>
    <div class="content">　　（梓材谨案：《东阳县志》载：「先生七岁能熟诵《九经》、诸子。」又称其受学于吕祖谦，则先生亦东莱门人也。《金华府志》载：「其入上庠，月书龟列，学者宗之。」）

　　知州徐先生筠

　　徐筠，字孟坚，清江人。进士，知金州。《周礼微言》十卷，记其所闻于止斋者。尝述止斋之言曰：「《周礼》纲领有三，养君德，正纪纲，均国势。郑氏《注》误有三，以汉儒之书释《周礼》，以《司马法》之兵制释田制，以汉官制之袭秦者比《周官》。」（补。）　　　干官黄先生章

　　黄章，字观复，新昌人，礼部尚书度中子也。学于止斋，尝为干官。检身以正，与人以恕，讲学以达于道德性命，应事以通于变故仓猝。其卒也，师友皆痛惜之。水心为铭其墓。（补。）

　　袁先生申儒

　　袁申儒者，建阳人也。学于止斋，为其诗传序。（补。）

　　社令林先生子燕

　　林子燕，字申甫，乐清人也。止斋之，庆元进士。官太社令，有孝行。（补。

　　吴汉英，字长卿，江阴人也。干道进士，累仕至湖南运幕。陈文节公止斋将漕时，率诸生与寮属之好学者，讲道岳麓。一日，叩先生所学，以「毋自欺」对，止斋叹曰：「吾得友矣！」而先生亦自是从止斋日亲。光宗即位，有旨减湖南月椿之太重者，止斋尽以委先生斟酌行之。喜曰：「君所谓『非苟知之，亦允蹈之』者也。」遂荐于朝，谓「奋自儒科，期为有用之学；见于吏事，本之不欺之心」。知繁昌县，通判滁州，皆有声。诏与六院差遣。安丰奏淮北流民四十万且叩淮，政府以问，先生疑其为妄，已而果然。除监都进奏院给事中。邓友龙以边议为南淮宣谕使，问曰：「何以助我﹖」先生不答，退而以书止之。友龙不悦，竟溃而归。除大理丞。韩侂冑之死也，堂吏三人下狱。先是，朝臣多结此三人者，狱起汹汹，先生惧为荐绅祸，得其所与往来书尽焚，但窜籍三人而已。嘉定元年，除大宗正丞，条上三事，曰顺祖宗之法，曰清中书之务，曰减四川之赋。除太常丞，中贵人营园亭于郊丘前，先生欲劾之，中贵人遽撤去之。迁权兵部郎，面陈三事，一论沿边形势，二论铜镪漏泄，三论宗室有罪，久闭非宜，上皆嘉纳施行。丞相钱象祖方倚先生为助，史弥远忌之，因其乞外，罢官予祠。先生平居无媟语，无慢容，缣素之衣，十年不易，皆其「毋自欺」之学所得也。而于国朝典故，考讨尤详，是则止斋之瓣香欤！所著有《归休集》十九卷。（补。）

　　节度吴云壑先生琚

　　吴琚，字居父，一字云壑，宪圣太后犹子也。止斋在太学，执弟子礼，惜名畏义，不以戚畹自骄。范石湖、陆放翁辈引为师友，项平甫辈则其客也。尤工翰墨，孝宗万几之余，即命中使召之，论诗作字，呼之为哥。光宗呼之为舅。满朝之争过宫也，先生密奏孝宗，谋所以安光宗者，因拟进谕旨曰：「予与皇帝之情，初无疑闲，比以过宫稍希，臣寮劝请，反涉形。殊不知三宫声问络绎，岂在一月四朝方为尽礼﹖今天气尚暑，过宫常礼宜免，如欲相见，予当自招皇帝矣。」会孝宗崩，不果。赵忠定公之定策也，先谋于先生。先生密奏宪圣曰：「某官传道圣语，敢不控竭。窃观今日事体，莫如早决大策，以安人心。垂帘之事，止可行之旬浃，久则不可，愿圣意察之。」宪圣曰：「是吾心也。」于是大计遂定。忠定欲先生出入通宫禁庙堂之意，先生欲重体貌，求慈福宫使，否则提举中秘书，忠定难之，乃以韩侂冑任之。侂冑佯为曲谨，虽一秩必以请。忠定堕其计，遂为所陷。垂殁，谓其从子崇龢曰：「悔不用居父，以至今日。」先生与侂冑为密姻，、党事既起，先生畏远权势，委曲逊之，然密为诸君子地，言于宪圣，以不宜进究往事，外人多不知也。侂冑忌之，谓其弟曰：「二哥祇喜引许多秀才上门，何也﹖」然以宪圣故，不敢有加于先生。一日，招同赏花，极欢闲，问先生曰：「肯为成都之行否﹖」先生对曰：「更万里亦不辞。」侂冑笑曰：「恐太母不肯放兄远去耳！」然终不欲其在朝。历帅荆、襄、鄂三路，终于开府仪同三司、镇安军节度使、判建康府江南东路安抚使兼行营留守。吴曦之复帅蜀，惟先生言其必反，后果验。太常议谥，谓其功有人所不尽知者。朝廷后恤忠定，先生子钢亦以密奏进其始末。史弥远以吴、韩本密姻，疑之不录，时人以为屈。（补。）

　　沈先生体仁

　　沈体仁，字仲一，瑞安人，石经先生彬老之后也。（云濠案：《慈湖集》《深明阁记》以彬老为先生族曾王父。）彬老自汴都搨石经《春秋》以归，戒子孙世守之，不得以学官废《春秋》辍其业，先生筑深明阁以奉之。志意闳雅，鄙远声利。师事止斋，记其言，观其行，老而益恭。其取友适馆授粲，死而不贰。岁或饥，即发施。或有所建置，及荒，赈而不以为德。役成而不以为功，或偶汗漫败事，亦无恨意，不追诮首议者。雅爱水心之文，手钞自甲至癸。将卒，戒其子曰：「必得其文，以铭吾墓。」（补。）

　　胡季随先生大时

　　直阁沈先生有开（并见《岳麓诸儒学案》。）

　　少保赵先生希錧（别见《徐陈诸儒学案》。）

　　◆黄氏家学

　　干官黄先生章（见上《止斋门人》。）

　　◆黄氏门人

　　正字周山房先生南（别见《水心学案》。）

　　◆戴氏门人

　　胡季随先生大时

　　周敛斋先生奭（并见《岳麓诸儒学案》。）

　　郡守宋先生之源（别见《清江学案》。）

　　◆蔡氏家学袁、徐四传。

　　侍郎蔡先生范

　　蔡范，字遵甫，文懿第四子。编《宋通志》五百卷。守衢，化行山峒。终吏部侍郎。参《温州旧志》。

　　◆蔡氏门人

　　忠文周先生端朝（别见《岳麓诸儒学案》。）

　　博士李三江先生元白（别见《广平定川学案》。）

　　◆倪氏门人

　　知州虞远斋先生复

　　虞复，字从道，义乌人也。学于倪起万。以进士为杨村酒官，上四十八规，理宗大喜。累官大宗正丞知信州。史嵩之开督府，以御札尽收列郡利权，先生以上表进爱养根本之说，忤旨，除都官郎。御史金渊因承望劾之，奉祠。已而知兴化军，不赴。郑清之再相，亦恶之。退居东岩十有五年。董文清公槐相，力荐于朝，改尚书郎官。轮对，举《大学》正心诚意为纲领，分好乐忿懥为节目，援汉文帝止造露台以为戒，上嘉纳之。知瑞州，以疾辞。着有《成己集》、《告蒙集》、《告忠集》、《远斋集》共八十卷。（补。）

　　◆止斋续传

　　宗正木先生天骏（别见《南轩学案》。） 
 卷五十四　水心学案（上）
水心学案上　（黄宗羲原本　黄百家纂辑　全祖望补定）

　　水心学案表

　　叶适　　　　　陈耆卿　　吴子良　　　舒岳祥　　戴表元（别见《深宁学案》。）

　　（郑氏门人。）　　　　　　　　　　　　　　　　林处恭

　　（徐氏再传。）　　　　　　　　　　　刘庄孙

　　（安定四传。）　　　　　车若水（别见《南湖学案》。）

　　王象祖

　　王汶

　　丁希亮

　　方来

　　周南

　　孙之宏　　　　　　　　　　　　　（从孙）嵘叟

　　林居安

　　赵汝铎

　　王植

</div>
    <div class="pagination">
<a href="宋元学案_page233.html">上一页</a><span>...</span><a href="宋元学案_page229.html">229</a><a href="宋元学案_page230.html">230</a><a href="宋元学案_page231.html">231</a><a href="宋元学案_page232.html">232</a><a href="宋元学案_page233.html">233</a><span class="current-page">234</span><a href="宋元学案_page235.html">235</a><a href="宋元学案_page236.html">236</a><a href="宋元学案_page237.html">237</a><a href="宋元学案_page238.html">238</a><a href="宋元学案_page239.html">239</a><span>...</span><a href="宋元学案_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
