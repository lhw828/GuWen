<!DOCTYPE html>
<html>
<head>
    <meta charset="UTF-8">
    <title>金佗稡编 - 第 12 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金佗稡编 - 第 12 页/共 28 页</h1>
    <div class="content">　　自中原板荡敌冦交侵余发愤河朔起自相台緫髪从军厯二百余战虽未能逺入龙荒洗荡巢穴亦且快国仇之万一今又提一旅孤军振起宜兴建康之城一鼓败敌恨未能使匹马不回耳故且养兵休卒蓄鋭待敌嗣当激厉士卒功期再战北逾沙漠仰报朝廷尽复彊土迎二圣归京阙取故地上版图朝廷无虞主上奠枕余之愿也河朔岳飞题
　　广徳军金沙寺壁题记
　　余驻大兵冝兴沿干王事过此陪僧僚谒金仙徘徊暂憇遂拥铁骑千余长驱而往然俟立竒功殄仇敌复三关迎二圣使宋朝再振中国安强他时过此得勒金石不胜快哉建炎四年四月十二日河朔岳飞题
　　东松寺题记
　　余自江隂军提兵起发前赴饶郡与张招讨防合崎岖山路殆及千里过祁门西约一舍余当途有庵一所问其僧曰东松遂邀后军王团练并幕属随嬉焉观其基址乃凿山开地创立廊庑三山环耸势凌碧落万木森欝宻掩烟甍胜景潇洒实为可爱所恨不能款曲进程遄发俟他日殄灭盗贼凯旋回归复得至此即当聊结善縁以慰庵僧绍兴改元仲春十有四日河朔岳飞题
　　永州祁阳县大营驿题记
　　权湖南帅岳飞被旨讨贼曹成自桂岭平荡巢穴二广湖湘悉皆安妥痛念二圣逺狩沙漠天下靡寜誓竭忠孝頼社稷威灵君相贤圣他日功业成就复归故国迎两宫还朝寛天子宵旰之忧此所志也顾蜂螘之羣岂足为功过此因留于壁绍兴二年七月初七日





　　金佗稡编巻十九
　　钦定四库全书
　　金佗稡编巻二十
　　宋　岳珂　撰
　　吁天辨诬通叙
　　臣闻天下之不可泯没者惟其理之正也藏于人心散于事情虽或晦而未彰抑而未扬暧昧而未白然是理之在人心自有隐然而不可厚诬者是故伸屈有时而不同荣辱既久而自判昔日之辱未必不为今日之荣而今日之屈未必不基后日之伸也臣先臣飞奋自单平宣政之间已着功于河朔髙宗皇帝受密诏开霸府而先臣首被识擢盖自是而歴官孤卿专制阃外未尝有蚍蜉蚁子之援独以孤忠结知明主自信不疑勲名既髙防惎横出而先臣之迹始危矣是时城狐负恃势可炙手天下之士莫敢一撄其锋而先臣之得罪也何铸薛仁辅以不愿推鞫而逐李若朴何彦猷以辨其非辜而罢士防以百口保任而幽之闽韩世忠以莫须有三字何以服天下为问而夺之柄最后而刘允升以布衣叩阍而坐极典矣一时附防之徒如万俟卨则以愿备鍜錬自谏议而得中丞王俊则以希防诬吿自遥防而得廉车姚政厐荣傅选之流亦以阿附而并沐累迁之宠矣夫赏者人之所慕而刑者人之所甚惧也豺狼朶颐而当路顾乃相率而犯之至于轩冕在傍睨而不视是岂人之情哉其必有大不安于其心而后不敢为也盖非特搢绅之流心知义理之所在平恕之吏日击寃抑之莫伸者之为也而异时同列之将不敢以嫌疑而不言衡茅之士不忍以非位而不言夺柄而未至于僇谓未足以惩犹之可也朝上匦函暮拘天狴风防之下凌虐可知讫不能逭寸草之命僇及其身为世大耻而先臣既殁之后复有程宏图者大书直指以明先臣之寃幸而大明当天谗惎悉殄而宏图之言适合圣意宏图盖未敢逆为此望也然则是理之在人心盖如何哉绍兴更化逐谗党复纯州还诸孤之在岭峤者重以念先臣不忘之徳意属之孝宗皇帝嗣位之初首加昭雪既复其官爵又锡之冢地疏以宠命而禄其孙子予以缗钱而恤其家族给以原业而使之不糊口于四方旌以庙貌而俾有以尉部曲三军之心日月照临下烛幽隐雨露沾溉徧及死生圣恩洋洋夐出史谍盖自汉魏以来功臣被诬诞慢无实未有如先臣之抑及其昭雪之际眷渥有加亦未有先臣之荣者也圣诏之下朝阙庭而暮四海老耄童稚不谋同辞咸曰此太上之本心而今皇所以奉承而行之者也忠愤之气固有时而伸而徇国之臣亦非奸邪之所能遏也盖于是而三军北首死敌之志益鋭中原来苏望霓之心益切天下抵掌抚足者亦遂少舒其抑郁之气此非臣私其祖之言天下之公言也先臣果何以得此于天下哉其必有不泯于人心者存而非可以智力使抑以其理之正而已何以明之汪澈宣谕荆襄周行旧垒见其万灶鳞比寂无讙哗三军云屯动有纪律乃竦然叹曰良将之遗烈盖如此继而列校造前捧牍讼先臣之寃澈遂喻之以当以奏知之意此语一出哭声如雷咸愿各効死力至有为岳公争气之语澈慰谕久之而啜泣者犹未止也故先臣复官之防亦略叙其归功之意先臣御军严整虽小犯不贯非直以姑息结之而使之然也即此以明先臣之事盖有人心之所同而不待臣区区之辨然先臣之得罪天下皆知其寃而不知其所以为寃请叙先臣之所以寃而后他可言也盖先臣之祸造端乎张俊而秦桧者实成之俊之怨先臣不一也而大者有三焉淮西俊之分地赵鼎命之怯敌不行迨先臣一战而捷俊则耻之一也视韩世忠军俊迎桧意欲分其背嵬先臣执义不可比行楚州城俊欲兴版筑先臣又曰吾曹当戮力图克复岂可为退保计耶俊则怒之二也彊敌大冦俊等不能制而先臣谈笑取之主上眷宠加厚逾于诸将先臣于俊为后辈不十数年爵位相埓俊则疾之三也桧之怨先臣亦不一也而大者亦有三焉全家南还已莫揜于达兰纵归之迹草檄辱国复汗腼于室撚寄声之问以至二防之合不得辄易大臣之盟桧之私敌如此则主和之际岂容有异议然先臣一则曰恢复二则曰恢复犯其所甚讳一也昔先兄臣甫守鄞防稽文惠王史浩谓之曰方代邸侍燕间尝一及时事桧怒之辄损一月之俸赵鼎以资善之议忤桧卒以贬死其谋危国本之意非一日矣然先臣誓众出师乃首进建储之议犯其所不欲二也韩世忠谋刼使者败和议得罪于桧桧命先臣使山阳以捃摭世忠军事且戒令备反侧托以上意先臣曰主上幸以世忠陞宥府楚之军则朝廷军也公相命飞以自衞果何为者若使飞捃摭同列之私尤非所望于公相者及兴耿着狱将究分军之説连及世忠先臣叹曰飞与世忠同王事而使之不辜被罪吾为负世忠乃驰书吿以桧意世忠亟奏求见上惊谕之曰安有是既而以诘桧且促具着狱着得减死犯其所深恶三也夫俊以其憾先臣之心而谄事于桧桧之憾先臣者视俊为尤切唱和一辞遂启大狱况当是时辅之以罗汝楫之迎合王雕儿之吿讦万俟卨挟故怨而助虐王贵劫于私而强从则先臣固非以淮西之逗留而先伯臣云非通书而致变张宪亦非以谋复先臣掌军而得罪也虽然淮西之事御札可考也通书之迹书已焚矣惟锻錬之是从矣复掌军之谋则又取信于仇人之説而必成于狴犴之内甚而陈首之事自甘军法以实其言至行府兴狱虽张俊极力以文致而其半亦自云妄矣明辨皆可覆也呜呼寃哉吁天莫闻洪皓尝奏事而论及先臣不觉为恸以为敌中所大畏服不敢以名称者惟先臣至号之为岳爷爷及先臣之死敌之诸将莫不酌酒相贺以为和议自是可坚而查籥尝谓人曰敌自叛南之盟先臣深入不已桧私于金人劝上班师乌珠遗桧书曰尔朝夕以和请而岳飞方为河北图且杀吾壻不可以不报必杀岳飞而后和可成也桧于是杀先臣以为信即皓之所奏而观之籥之言其不妄也臣故先述先臣之寃而后述所以为吁天辨诬之意盖先臣自结髪从戎凡歴数百战而其内翦外攘之尤彰大着见者虽三尺之童亦能言其事破张用收曹成敺防防而归之农蹶叛将而降其众擒杨么以清重湖战李成以复六郡秘计成而刘豫废忠信着而梁兴来两至淮堧而北骑遁迹一至朱仙而敌将愿降忠义百余万应于河北颍陈数十郡复于河南境土骎骎乎返旧矣而奸臣误国亟命班师使先臣之勲不克自究此又虽三尺之童亦能为先臣扼腕而太息也此皆不必备论独以先臣受暧昧不根之谤于今防七十载虽忠义之心昭昭乎天下而山林之史疑以传疑或者犹有以议先臣之未尽臣窃痛焉臣自龆龀侍先父臣霖日闻先臣行事之大畧诚恨不及逮事以亲其所闻惟先父臣霖易箦而命臣者言犹在耳不敢不卒厥志自束髪以来朝夕忧惕广搜旁访而订正之一言以上必有据依而参之以家藏之诏本月日不谬而后书盖如是者累年而仅成诚惧无以终父志而使先臣之忠无所别白乃于行实之中摘其未明者自建储而下凡五条条皆有辨辨必有据庶防上附信史下答先命使先臣之误得因是而暴白于天下臣死且不朽矣臣重惟先臣得罪于绍兴十一年之十二月而秦桧死于绍兴二十五年之十月其间相距凡十四载而桧是时凶焰烜赫威制上下盖专元宰之位而董笔削之柄当时日歴之官言于人曰自八年冬桧既监修国史岳飞每有捷奏桧辄欲没其实至形于色其间如濶畧其姓名隐匿其功状者殆不可一二数大率用薄先臣之功以欺后世使后世以为不足多恨天下莫不哀先臣之不幸且惜千载之后何以传信如臣前所陈致祸之六条后所陈辨误之五条虽天下之人户知之人诵之野老贱卒得于传小夫庸俗腾于説按之诏防而不谬騐之嵗月而有稽可谓不诬矣然臣窃意国史未之书也抑臣闻之桧之始罢相也上召当制学士綦崇礼出桧二防示以御札明着其罪日星焜燿垂戒万古岂易磨灭哉暨桧再相深掩讳之公腾函章下台州于崇礼之壻谢伋家取之以灭迹煌煌奎画尚敢举而去之于先臣之事何恤哉呜呼此岂特先臣之不幸庙谟神算郁而不彰桧之罪尤不胜诛矣金匮石室之书固匪臣所得而见然臣所以附其言于此者亦特见天下之所以哀先臣不幸之意而痛直笔之无攷也呜呼此吁天辨诬之所以不得不作也司马迁之言曰要之死日而后是非乃定是非定于既死此人心之公论也而先臣既死之后秦桧方秉国钧天下噤不敢议稔恶而毙继之者犹一时之党也中经更化尝欲复先臣官而时宰以为敌方顾和一旦无故而録故将且召祸不可故还岭峤之诸孤复纯州之旧号皆出一时之特断而拳拳圣眷首发于揖逊面命之顷故先臣复官録孤之事皆高宗之所亲见而先父臣霖钦州召还赐对便殿玉音宣谕谓卿家寃枉朕悉知之天下共知其寃则孝宗之所以得先臣诬枉于问安视膳之余者盖详矣故一时值先臣之事如李若朴何彦猷或生拜郎曹之除或死沐褒赠之典而睿防曲颁且有秦桧诬岳飞举世莫敢言之语则先臣之事盖可不辨而自明呜呼圣恩垕矣而时宰之所以进言者得非以先臣勦敌之功为罪乎建炎初伪楚不就北面一时肉食者献言曰张邦昌敌之所立宜有以尊显之李纲敌所恶寘散可也上敛容曰恐朕之立亦非金人所喜即圣谟而论之则先臣之事可明时宰之言可辟独以古人之言所谓是非至死而后定者盖已出于不幸而先臣之死余二十年然后奸邪辟正论兴九泉孤忠始遂昭雪此其不幸尤可哀也臣尚忍言之哉其他如以不附和议为懐奸以深入奋讨为轻敌以恢逺略为不量彼已以不事家产为萌异志以不结权贵为妄自骄傲此臣又将哀桧之愚而以为不必辨谨叙
　　金佗稡编巻二十
　　钦定四库全书
　　金佗稡编巻二十一
　　宋　岳珂　撰
　　吁天辨诬一
　　建储辨
　　绍兴十一年八月九日甲戌臣寮上言伏见枢密副使岳飞不避嫌疑而妄贪非常之功不量彼已而防败国之大事
　　熊克中兴小歴曰绍兴七年夏四月初张浚与湖北京西宣抚使岳飞议不合飞丧母乞持服乃弃其军而去居江州庐山以本军提举事务官张宪主管军事浚因请用兵部侍郎枢密院都承防兼都督府参议张宗元为宣抚判官宪在吿而宗元除书下军中籍籍曰张侍郎来我公不复还矣参谋官薛弼请宪强出临军宪谕羣校曰我公心腹事参谋官必知盍往问之羣校至弼谓之曰张侍郎来由宣抚请也宣抚解政未防汝辈军法如此宣抚闻之且不乐今朝廷已遣敕使起宣抚复矣张非久留者众遂安上诏飞入觐弼亦移书趣飞行至是飞偕弼入奏事飞以手疏言储贰事冲风吹纸动摇飞声战不能句飞退弼进上视之色动弼曰臣在道常怪飞习写细字乃作此奏虽其子弟无知者【此据朱胜非秀水闲居録并野记与薛季宣所録参修胜非又曰时张浚捃摭岳飞之过以张宗元监其军盖浚方谋収内外兵柄天下寒心又张戒黙记曰薛弼以甲子正月道由建康谓戒曰弼之免于祸天也往者丁已嵗被防从鹏入觐与鹏遇于九江之舟中鹏説曰某此行将陈大计弼请之鹏云近谍报敌人以丙午元子入京阙为朝廷计莫若正资宗之名则敌谋沮矣弼不敢应扺建康与弼同日对鹏第一班弼次之鹏下殿面如死灰弼造膝上曰飞适来奏乞正资宗之名朕喻以卿虽忠然握重兵于外此事非卿所当与也弼曰臣虽在其幕中然初不与闻昨至九江但见飞习小楷凡密奏皆飞自书耳上曰飞意自不悦卿自以意开谕之弼受防而退嗟夫鹏为大将而越职及此取死宜哉弼又云不知若筃书生教之耳岳飞字鹏举故戒隐其语但曰鹏云】臣珂辨曰臣闻事君有犯而无隐古今之通论也自常情观之堂陛九重门庭万里其所谓势与位固扞格而不相侔然其所间者势位耳而所以一休戚一利害者盖未尝不自若也隆古盛时明良交防于一堂之上都俞吁咈不匿厥指上以诚孚于下而下亦以诚应乎上有猷则必吿非道则不陈未闻教臣下以避嫌疑也世变益下君道日尊而后全身逺害之士始欲言而不敢乃铢量而寸较之曰是近于嫌是近于疑未可言也于是嫌疑之名始彰嫌疑之名彰而后君臣之分缺天下之事始壅于上闻矣虽然是犹非有以教之而使然也身之欲全害之欲逺臆决而意料不得不然也汝楫独何见哉当清明极治之朝而教臣下以嫌疑之避不以隆古交孚之治望其君而以衰世全身之计教其臣如是而任七臣之列居敢諌之位固无望其有格君之功也昔唐太宗尝以人言魏徴朋党诏温彦博按讯非是彦博曰徴为人臣不能着形迹逺嫌疑而被浮谤是宜责也乃命彦博诏责之徴入谢曰臣闻君臣同心是谓一体岂有置至公事形迹若上下共繇斯路邦之兴丧未可知也太宗矍然曰吾悟之矣呜呼徴言尽之矣汝楫之用心何其与徴异也先臣虽奋自单平然备位二府任兼将相国家之事休戚是同维时翠华南巡国本未定先臣激发忠义首建大谋密疏启闻深简天意故玺书赐报褒谕再三卒之朱邸肇开靑宫茂建坚与子之断遂非心之愿实先臣一语之感悟有以基之在昔至和间昭陵不豫諌官范镇首抗储议并州通判司马光闻而继之故光之论镇以为发议之勇过于贲育先臣虽未敢以比拟先正然其用心之忠爱君之勇抑亦庶防于镇与光之万一汝楫于此而以嫌疑罪先臣尚何辞哉虽然位有崇卑则责有轻重夫视三事之仪则上公经邦之任也分专阃之寄则重臣出使之名也居髙爵食厚禄而首鼠畏忌不以一言报大君此先臣之所不敢也而亦先臣之所不忍也汝楫独非臣子乎坐观国本之未立阴怀媚灶之巧计嗜进不止阿容在列当其劾先臣之时知有奉秦桧之意而已曷尝知有君父哉夫汝楫之位范镇之所居也范镇之论若此而汝楫之论若彼识者必有别于此矣论先臣之迹则若涉冒言攷先臣之心则本于报国爵位之已隆邀福之念无有也勋业之已盛要名之念又无有也犯雷霆之威陈天下莫敢言之计先臣虽至愚岂不知爱其身哉身且不爱而谓其有徼福要名之心可乎国有大议一并州通判尚得以抗言而极论之先臣蚤被不世之遇防极人臣之贵以此视彼职有加焉顾可谓其越职也哉使汝楫易地而居于至和之时则贪功之罪不当寘司马光于先臣之后以是观之则先臣之首议盖知有国而不知有家知有君而不知有身忠义激于其中蹈危机而不之顾卒之小人乘间一偾不复哀哉先臣之不幸也当是时谗臣擅当轴之位依城社之势以死生之柄怵天下以利禄之权诱新进其讳闻人言如讳闻父母之名先臣乃于其所讳之中择其所尤讳者而言之亦冝乎汝楫之谓愚也臣又闻之仁宗皇帝因采范镇司马光之议宰相韩琦力赞睿断大防中定授之英祖诏令既具将孚于庭而当时好谀之臣杂进其説皆曰陛下春秋鼎盛子孙千亿何遽作此不祥事仁宗皇帝圣虑深逺与天为谋力却羣言卒安大器臣间因窃读国朝事迹至此未尝不掩巻三叹而继之以泣也夫受尽言而不怒固本于人君之盛徳而赞大谋而不惑尤资于大臣之明断若时先正韩琦以盛徳元勲光辅王室维持正论上开帝聪故一时谀臣之进説皆逡巡却立而范镇司马光之议不惟不得罪于当世而且卒行其言先臣幸遇明主而不胜羣邪之害正遂以殒身即时而论罪桧与汝楫讵可胜诛哉呜呼范镇司马光之説不避嫌疑之尤者也谀臣之论能避嫌疑之尤者也然自至和迄今百有余载天下之公议未尝进谀臣于镇与光之上然则先臣独何罪乎是疏也于先臣本无足辨然足以误天下后世之为臣子者臣故不敢不申为之説至于张戒之黙记荒谬不根颠倒错乱尤为昭昭臣不敢以臆説与戒辨请以髙宗皇帝宸翰为证戒之言曰薛弼以甲子正月道由建康与戒言及先臣建储之义云是丁已嵗先臣因召对实建此请又以为谍报敌人将有所挟以入京师先臣与弼防于九江舟中议所以沮敌谋者而及于此既又托为玉音谓先臣虽忠而握重兵于外此事非所当预次之以先臣失措之状又次之以薛弼造膝之语而断曰飞为大将而越职及此取死宜哉熊克又从而信之笔之小歴上之史院板而行之天下臣尝捧书痛哭重叹先臣之不幸而窃怪夫弼之果于诞也夫丁已嵗绍兴之七年也先臣奉诏至督府与张浚议刘光世军不合遂疑先臣有自营得军意即日上章乞解兵柄玺书召还复畀以兵则与弼同对盖是年之六月也至冬十一月而刘豫始废则先臣召还之时豫未尝废也豫方据汴敌何自而有挟以入京之谋天正资宗之名何预于敌使先臣谓有益于国本则可而谓以沮敌谋固不若是其疎也臣之所辨亦既详矣然未有所据不足以折弼请言其所据按野史等书载皆谓先臣当时因召对罢诣资善堂见孝宗皇帝英明雄伟退而叹曰中兴基本其在是乎至绍兴十年敌再叛盟先臣洒泣厉众即日北讨将行数请面陈防以感动上听防诏趣进兵不许乃密为亲书奏上之大略以为今欲恢复必先正国本以安人心然后不常厥居以示不忘复雠之志奏至宸衷感悟赐御札褒谕有非忱诚忠谠则言不及此之语臣尝窃考野史与弼之説而见其时日之不同亦窃有疑焉及伏观臣家之藏诏究其次第而后知野史之载为可据而弼之説盖甚诬也谨按金人防河南之初先臣得誓即乞诣在所奏事御札报曰览卿来奏欲赴行在所奏事深所嘉叹既又曰自卿出师在近轻骑一来庶不废事及先臣奏已遣张宪姚政军御札复报曰览卿奏已差发张宪姚政军马至顺昌光蔡深中机防卿乞赴行在所奏事甚欲与卿相见既又曰措置有绪轻骑前来奏事副朕虚竚也先臣未及觐上遣李若虚至军御札报曰金人再犯东京贼方在境难以召卿逺来面议今遣李若虚前去就卿商量则是先臣累请面陈而不获也然后亲书建储之请密以奏上御札报曰览卿亲书奏深用叹嘉非忱诚忠谠则言不及此即天语而观之决非区区具文之奏而其褒谕之语深切着明盖直为先臣建储之义设也御札之连文曰卿识虑精深为一时至谋之将非他人比兹者河南复陷日夕怆然攷之时事则其为绍兴十年之诏也甚明是先臣尝密疏言于绍兴十年之后而未尝面对言于七年之前是先臣因兴师请觐不获而后抗疏而未尝因谍报而欲立此以沮敌谋也况谍报之事其为不根臣之辨尤明则弼所谓玉音有非卿所当与之説卿自以意开谕之説先臣有冲风吹纸之事怪其习小楷之事讵有一实哉年月先后之不同面奏疏闻之有异弼其果于诞者按弼之在先臣幕为最久及先臣得罪僚佐皆下吏逺徙独弼不与偃然如故公议皆谓弼旧居永嘉秦桧方罢相里居弼足恭奴事以徼后福及在先臣幕知桧恶先臣观望风旨动息辄报以是获免于戾天下固知之矣臣窃以为小人茍免以全身见利而忘义亦何所不用其至初不足以汚笔牍独忘国而谋家忘君而谋身忘所知而谋所芘既欺一时以免其祸又托为游谈聚议之説矫玉音而实其辞因他人之笔以欺天下后世使人莫窥其奥其用心之奸挤崖之险盖非他人比也臣伏读国朝之律伪制书及増减而足以乱俗者弃市圣人立法之意抑以制书者上之所用以信天下奸民敢矫而为之而其矫为者乂足以乱俗则虽寘之极典诚不为过夫制书不可矫也玉音其可矫乎一时之俗不可乱也天下后世之公其可乱乎原情而议法弼当在春秋诛心之典臣独惜夫高宗以宏略圣度致炎兴三十六年之治继中天二百余载之业而秦桧擅命矫称玉音已不逃沈该等之奏论弼龂龂小人亦敢驾説而矫诬又作为进对折旋之义使人见之若亲奉天语者其罔上诬君之心讵胜言哉遂使洋洋圣谟玉石不辨天下后世若之何而可以取证也若夫戒谓先臣越职取死为宜书之简牍传之万世岸然不以为耻则又臣之所未喻夫先臣为一身谋则固愚矣而为社稷谋顾不谓之忠乎人臣而一陈社稷之忠谋谗臣已嫉而陷之谏官又和而劾之搢绅士大夫之议又从而交非之则其不幸岂特一时而止哉谗臣崄欺固不足算臣之所甚惑而不能已者盖以谏官【原阙】









　　金佗稡编巻二十一
　　钦定四库全书
　　金佗稡编巻二十二
　　宋　岳珂　撰
　　吁天辨诬二
　　淮西辨
　　绍兴十一年八月九日甲戌臣寮上言伏见枢宻副使岳飞蚤称敢毅亟防奬拔不十年间致位三孤且复使之握重兵居上游其所委付可谓重矣而飞爵髙禄厚志满意得平昔功名之念日以頽堕今春敌防大入疆场骚然陛下趣飞出师以为掎角玺书络绎使者相继于道而乃稽违诏旨不以时发久之一至舒蕲匆卒复还所幸诸帅兵力自能却敌不然则其败挠国事可胜言哉厥后诸帅凯旋飞独无功圣恩寛大例有枢筦之拜宠数优渥义当感激图报而飞方事矫饰有识之士巳讥其伪又言窃见枢宻副使岳飞顷由简拔委以节制慨然似有功名之志人亦以此称之数年之间宠数频仍官兼两镇秩视二府乃始安于荣利不复为国逺图矣故昨来被旨起兵则固稽严诏畧至龙舒而不进兹者衔命出使则坚执偏见欲弃山阳而不守以飞平昔不应至是岂其忠衰于君诚如古人之谓耶臣又闻飞自登枢筦郁郁不乐日谋引去以就安闲每对士大夫但言山林之适其诚与伪固不得而知然以陛下眷待之隆委任之峻不思报称遽为是计亦忧国爱君者所不忍为也又言臣比论列枢宻副使岳飞之罪章已三上陛下尊宠枢臣眷眷然惟恐伤之姑示优容未加谴斥臣谬当言责安可但已况其间一二事大亏忠节若坚拒明诏不肯出师以玩合肥之防又言今春敌犯淮西张俊既全师遇敌朝廷连降圣防趣飞来援而逗遛不进輙以道逺乏饷为辞大将之体国固如是乎陛下新命枢臣处飞为副超逾甚峻正欲感励其心使飞改意激昻尙盖前失而外为恭逊情实饰奸又言顷者淮西之役俊方力战而飞乃按兵不动飞当是时岂以谓敌去国逺鬭其锋不可当而欲避之乎岂以谓坐观成败而效卞庄刺虎之説乎殆皆不然也其意不过专务保江之计而嫉淮西之成功耳
　　熊克中兴小歴曰初上诏湖北宣抚使岳飞以兵援淮西飞念前此每胜复被诏还乃以粮乏为辞至是濠州已破飞始以兵来援张俊秦桧皆恨之
　　王次翁叙纪【王伯庠撰】曰绍兴辛酉敌人有饮马大江之谋大将张俊韩世忠欲先事深入惟岳飞驻兵淮西不肯动以亲札趣其行者凡十有七飞偃蹇如故最后又降亲札曰社稷存亡在卿此举飞奉诏移军三十里而止上始有诛飞意
　　野史传曰绍兴十一年兀术重兵攻淮西飞念前此每胜复被诏还壮心已防且轧于和议辞以乏粮及濠梁已破方以兵来援张俊秦桧皆恨之
　　臣珂辨曰臣闻天下之难辨而易惑者惟其迹之似也小人之谗人也固诬矣而非窃取其似则不足以欺人也天下之人惟知其诬而不知其所以诬汲汲乎惜其人之不得为全人也则又即其似而求有以盖之呜呼谗诬之似果终足以欺人哉欺有时而穷则真者见矣今乃不忍于一朝之未明而求以盖其非使人见之曰是天下之公论而亦其迹之似也久而不明真者冺矣可以欺一时之人而不可以欺万世者似也可以盖一时之非而不可以盖万世者亦似也然则变真而谗以似虽晦之必彰之舍真而盖以似虽爱之实害之然则轻重缓急之辨固将何择哉以此而论先臣淮西之诬则逗遛违诏之辨尚可缓而轧于和议之説盖所当先也臣非敢先彼而后此也逗遛之罪小人之谗先臣也固有甚明者证之轧和之志公论之盖先臣也其説易以惑天下而乱先臣本心之真此臣所以先辨也先臣自金人叛盟以来尝有誓不与俱生之志献北讨之书夺官而不悔上谢赦之表忤时而不忌抗恢复之奏则自期于浑瑊复唐之大功辟屈已之议则深指于秦桧谋国之不臧岳祠之盟与将佐言者也特首言其蹀血北庭之愿莲社之诗与缁流言者也犹不忘乎力扶王室之忠甚而抒咏翠岩勒题东松书冝兴之寺壁纪湖东之军次是皆放懐景物纾情幽旷而二圣之还三闗之复其志无往而不寓造次必于君言语必于国天下至于今诵之非臣之私言也故髙宗皇帝所赐御札有曰览卿近奏毅然以恢复为请岂天实啓之将以辅成朕志行遂中兴耶又曰比降亲笔喻朕至意再览卿奏以浑瑊自期正朕所望于卿者又曰得卿奏言措置班师机会诚为可惜卿忠义许国言辞激切朕心不忘呜呼即此以论先臣之心可以逗遛之説诬之乎谗人之进言也豺狼之威踞乎其前轩冕之念勃乎其中势不得不枉他人而庶几尺蠖之一伸也诚又念夫威未至于极则人心之公论不可诬也则亦盍求其似而言之乎先臣位三孤开两镇运筹枢府视秩相庭其爵穹矣其位隆矣其禄厚矣则吾加以志得意满不复为国逺图之説人庶几信之而犹惧其言之不足以欺人也则先称以敢毅又称以有功名之志终则以为先臣之平昔不应有是抑使天下之浅心者从而窥之徒见其爵之诚穹位之诚隆禄之诚厚则亦窃意其逺图之怠非复前日而我言之或信剡腾六奏贯穿一辞先后皆是言也天下之人惟其不知淮西之事颠末甚明具在御札而惑于谗人之似意其或有是也则深爱先臣之忠而惜其不得以全其忠乃深思而旁求之则曰朱仙之战也两河忠义同为响应敌将腹心皆受宻约兀术弃京而却走韩常遣使而请降功垂成而亟班师反堕于奸臣通敌之约或者其壮心已防而不前乎反复而疑之则又曰河南之复也彼既先料其叛盟矣抗疏而言之因表而见之漫不我聼故地复失前辙可观而又惟屈已之是求或者轧于和议而不至乎呜呼是二者之説无一而可也抑皆窃取先臣之似而不忍于一朝之未明且莫知其谗之实不然也是求以盖先臣之非而适所以益先臣之非求以明先臣之忠而适所以累先臣之忠者也委质而事君抑君有命而谓吾志之阑且咎其不聼已验之説严诏沓至跬步不易是可谓之忠乎如是则止沸而扬汤救火而抱薪尚何非之可盖抑臣攷之敌之犯淮西也烽警方腾羽檄未至淮西盖非先臣分地也疑若可以晏然矣使小丈夫处此则曰吾惟求保吾境尽吾职而已何暇以议其他而先臣激发忠愤首抗奏疏歴数金人之不道愿备戎车之先驱请会诸将击敌以必成功故御札首曰昨得卿奏欲合诸帅兵破敌备见忠谊许国之意嘉叹不已今敌犯淮西张俊杨沂中刘锜已并力与彼相拒卿若乗此机会亟提兵会合必成大功此盖奏至之第一札也然则东下会合盖因先臣之请而许之奎画煌煌匪臣所得而托言也况是时先臣未奉出师之诏既思彼国必虚乞捣京洛以制其敝又恐急于退敌乞出蕲黄以议攻郤其拳拳忧国至于一日而两奏载在御札尤为明着初未尝以非已责而自安也今有巨室焉纪纲左右各司其职适有外侮而他仆越职以求御且复殚智虑竭谋书以为应之之策则必其爱主之心特切而卫上之志甚勤使其主从而聼之促之以前则反傲然而不行是岂人之情哉使其谓主不已知则勿请所以请者则其无是心也是仆也非病狂丧心安肯自请而自止以激其主之怒哉即小而论大则先臣之无是二者之心也则亦无是请也有是请也则逗遛之诬也亦可迎刃而解矣况夫臆度之説孰如亲见之审疑似之迹孰如已行之验十年冬司农少卿髙颍自陈欲禆赞岳飞十年连结河朔之谋措置两河京东忠义军马为攻取计盖已在朱仙班师之后也使壮心果阑则颍肯为此请耶十一年秋先臣行楚州按兵俊将城楚而先臣曰吾曹当戮力以复中原何至为城守计耶卒以此忤俊盖已在淮西援濠之后也使轧于和议则先臣肯出此言耶吁亦明矣虽然犹不可不申之以辨也何则张宪之狱在行府鍜链极矣而无一语以及先臣所诬以通书者先伯臣云也张俊一纸之奏方上而秦桧遽下先臣于狱初无可证之事也按坐两月廷尉不知所问反而思之柏台尝有是六奏也又其中逗遛之説或可以致其罪也乃劄下制狱令以此语诘先臣虽先臣之辨甚明而莫之省也王俊所告非此也张宪自诬亦非此也即初揆终了不相涉先臣何罪而至此哉先臣之就逮乃十月之十三日而此劄之下乃十二月之十八日其间相距两月秦桧之所以旁求而成其罪者盖无所不至矣而仅能得此又安可以不辨臣按先臣被罪尚书省勑牒之全文曰淮西之战一十五次被受御札坐观胜负呜呼御札之有十五固也抑不观其时乎前奏未上而后命防至出师之命虽在正月而至以二月九日时先臣以寒在告即以十一日力疾出师故十九日御札有曰得卿九日奏已择定十一日起发往蕲黄舒州界以此见先臣之出师实无留滞奉诏三日而行尔自鄂而蕲黄自蕲黄而舒庐皆以背嵬亲为先驱敌方在庐望风退遁还军于舒复来窥濠又次定远敌复引去盖三月之中旬也是时先臣闻命即行首尾仅月余往来道里不止数千计其时日亦可见矣而徒以其诏之多而罪之哀哉先臣之不幸也桧之所以诬先臣者以稽违御劄臣不敢以它证请以桧所诬者证之先臣淮西之诬其目有四一曰逗遛违诏二曰辞以乏粮三曰不携重兵四曰缓于救濠臣请举而枚辨之逗遛军次以违诏桧之诬也而十九日御札之连文曰闻卿见苦寒乃能勉为朕行国尔忘身谁如卿者然则先臣之所谓逗遛者何在况请防兵而破敌先臣实啓之茍惮于行则何为上剡奏以自形其怯乎故奬谕之诏曰淮东之军且出其后沔鄂之众复来自南合吾仁义之师当彼残暴之防则先臣非逗遛矣托乏粮以拒诏亦桧之诬也而三月十三日之御劄有曰卿闻命即往庐州遵陆勤劳转饷难阻卿不复顾问必遄其行非一意许国谁肯如此然则先臣之所谓托者何在况请漕臣而从军先臣实啓之茍志于托则何至召它人以自窥其伪乎故褒嘉之劄又曰中兴基业在此一举卿之此行适中机防则先臣又未尝它辞矣先臣奉诏出师以大军为缓亲以背嵬骑兵为之先驱其赴援之急亦可知也而俊乃譛先臣以携兵为寡曽不知南薰门之战以八百人破王善五十万者先臣也朱仙镇之对垒以五百骑破乌珠十万者亦先臣也况背嵬之士先臣之亲军也颍昌朱仙皆以是军取胜而八千余骑亦不可谓寡矣是时俊命杨沂中以全军敺濠之余寇而遇伏大败殿前之兵几殱焉亦宜乎其以先臣之兵为寡也俊既素懐怯敌之心而反以寡病先臣不亦哀哉乌珠既遁先臣还军舒州以俟进止而兀术用郦琼计复窥濠州三月初四日先臣闻警不竢诏麾兵而救之乌珠盖以初八日破濠而先臣先四日已赴援矣则警报固未上闻而诏命亦未至其时日之序又可攷也而防乃譛先臣以救濠为缓曾不知李成据襄阳闻军至而遽遁者先臣也刘麟防庐州见岳帜而亟走者亦先臣也况乌珠朱仙之屡败韩常长莫之乞降皆已望风詟服且先诏而赴援盖亦不可谓缓矣是时张俊以大兵驻黄莲去濠六十里而不能救无以借口亦宜乎其以先臣之兵为缓也俊既坐収退敌之功而反以缓谮先臣其寃抑甚焉俊盖初以前途粮乏误先臣而先臣不听鼓行而进及御札有不复顾问之语俊意先臣漏其书之言于上而谮害之意成矣当时先臣得罪尚书省勅牒之全文固出于一时酷吏之手而俊之遗先臣书称前途乏粮以误先臣者亦备载不遗盖亦自有不能揜也万俟卨患狱之不竟遂命元年以行军之时日杂定之桧乃先収御劄于左藏南库将灭其迹幸而终未泯于凶焰故其次第时日犹有攷也宸翰之首臣故复以甲子系日而不敢以重为嫌盖欲其昭明而易见试即而验之初未尝有暇日也奈何谓之逗遛至于王次翁之叙纪其为诬罔尢为昭灼方乌珠之来张俊以兵拒于柘臯盖已逼江矣先事深入之谋果何在先臣驻兵江夏未尝在淮西也亲劄十五耳而増其二社稷存亡在卿此举之诏元未尝有也奉诏移军三十里而止自鄂而庐自庐而舒自舒而濠果三十里乎身居政地瞢如不知而徒以口舌置人于死地先臣真不幸哉臣窃惟髙宗皇帝留意戎昭未尝顷刻忘故一日而拜数诏者有之一事而降数防者有之随邓襄阳之战御劄凡四淮西宛叶之捷御劄凡七敌人渝盟再防河南复故疆援刘锜首尾两月余奉御劄者又二十有三焉岂独以拜命之多而谓之逗遛乎寃哉先臣之忠如此而不得白此臣所以泣血而辨千载而下信史庶乎其有攷也臣重惟先臣得罪之后秦桧使其亲党王防捜括囊橐自尚方所赐之外无儋石之储赐书数箧先已举而束之左藏南库非惟龙翔鳯翥之文秘而不耀而一时庙谟所以宻授先臣者殆泯没而无闻于世先父臣霖猥防亲擢摄贰匠监露章陈请愿复赐还孝宗皇帝慨念故臣亟降俞防此臣家之所以复得寳藏而窃窥神算于云章之表臣按秦桧当时之醖祸也盖欲屏去先臣所拜之宸翰如綦崇礼所被之诏以冺其迹而使先臣之忠终于莫辨何以言之宸章圣画固非人间所得而易见先臣幸以尺寸功攀附依乗故得拜此宠渥诚使得罪亦当上之秘府与天球河图并寳而无穷桧乃敢寘之有司之藏其不臣之心亦可见矣一时指为先臣之汚秘卫不恪迄今蠧鱼蜗牛之侵虽重饰而严防犹有遗迹臣毎捧读辄哽涕而不自胜抑犹有大幸者淮西一十五劄并存而不失尔故臣得以逐时日叙次第而刋之石以传万世不然则先臣之诬尚何以为据依而辨之呜呼桧虽欲冺之而天不冺之是留以赐臣家而使先臣之事有所据依而辨明也哀哉








　　金佗稡编巻二十二
<史部,传记类,名人之属,金佗稡编>
　　钦定四库全书
　　金佗稡编巻二十三
　　宋　岳珂　撰
　　吁天辨诬三
　　山阳辨
　　绍兴十一年八月九日甲戌臣寮上言伏见枢宻副使岳飞比与同列按兵淮上公对将佐谓山阳为不可守沮丧士气动摇民心远近闻之无不失望此邦于边靣最为要害盖捍御所当先者而其议论乃尔莫晓所谓他日见士大夫则又二三其辞忠于谋国者固如是乎兹者入觐行朝力辞使命虽已勉徇所请而充位庙堂自若也夫庙堂算畧所从出使飞所为悉如山阳之事岂不上误注倚又言臣近者尝抗章论列枢宻副使岳飞过咎不一乞行罢免陛下眷遇大臣务全终始至今寂然未闻处分臣待罪言路有不得而已者其他不复缕陈姑以近日一事言之楚州外扼敌营内藩王室实淮上襟要之地所当悉力捍御不可忽也前此大帅是临为备颇严敌不得犯民以安处乃者帅臣入登庙堂而城郭兵革固自若也陛下轸念边疆宵旰以之亟命飞等出使措置其事自应仰体渊衷过为之防而乃宣言于众以楚为不可守夫所谓不可守者城不坚乎兵不众乎地利不足恃乎城之不坚葺之可也兵之不众益之可也若以地利为不足恃则相持屡年了无踈虞其效明甚质之以三説飞之所言妄矣况吾之所恃以为险者大江而已若不守楚使敌得以冲突则大江之险遂与彼共之朝廷虽欲一日奠枕其可得乎飞任隆兵枢安危所頼而谋国不令乃至于此尚俾参赞朝谟其不误事者几希又言飞昨来被旨起兵则固稽严诏畧至龙舒而不进兹者衔命出使则妄执偏见欲弃山阳而守江以飞平昔不应至是岂其忠衰于君诚如古人之谓耶又言臣比论列枢宻副使岳飞之罪章已三上陛下尊宠枢臣眷眷然惟恐伤之姑示优容未加谴斥臣谬当言责安可但已况其间一二事大亏忠节若坚拒明诏不肯出师以玩合肥之防首为异议不务保城以捐山阳之地又言闻飞近同张俊往淮东措置军事飞尝倡言山阳之不可守军民摇惑致喧外议以谓朝廷欲弃山阳所幸俊止其言纷纷遂定不然使飞言遂行则几失山阳后虽斩飞何益也岂非飞之意可以误国乎夫谋国不忠者其效必至于误国飞实有焉若使尚赞枢机终恐有误委任物论籍籍其失人之望如此又言臣尝论楚州不可不固守又论岳飞等不和各植党与有违陛下更制之初意臣初止闻时议欲不守两淮而不知主其议者为何人止闻岳飞不和不知所以致不和之由者为何事于是力采舆论而后知其原皆出于岳飞一人而已何则飞自去秋入觐便为保江之説且欲移屯于九江置两淮于度外有识闻之莫不嗟骇暨擢登宥宻与张俊同之楚州措置军事陛下深思逺虑其付托顾亦重矣方俊欲缮治楚之城也而飞輙沮之欲经营两淮要害之郡也而飞又以为不可臣不知飞之意果何如而至于是耶
　　熊克中兴小厯曰绍兴十一年秋七月右谏议大夫万俟呙言枢宻副使岳飞议弃两淮地守大江以南且飞提重兵十万无横草之劳倡言弃两淮以动朝廷此不臣之渐也癸丑宰执奏事上曰山阳要地屏蔽淮南无山阳则通防不能固敌来径趋苏常岂不摇动其事甚明比遣张俊岳飞往彼措置战守二人登城窥视飞于众中倡言楚不可守城安用修盖不坚戍山阳厌久欲弃而它之飞意在附防以要誉故其言如此朕何赖焉秦桧曰【原阙】　　之言乃至是中外或未知也八月时枢宻使张俊副使岳飞皆在镇江府而又谏议大夫万俟卨等论飞罪以谓今春敌骑犯淮西张俊全师遇敌趣飞来援而飞固稽严诏畧至舒蕲而不进比与俊按兵淮上又执偏见欲弃山阳而不守致喧外议所幸俊止其言纷纷遂定于是飞上章丐罢甲戌以为少保武胜定国军节度使充万寿观使飞既罢而俊独留镇江为备
　　野史传曰绍兴十一年奉诏按兵楚州行次镇江时韩世忠人马入教塲俊欲分其背嵬飞曰不可今国家唯自家三四辈以图恢复万一官家复使之典军吾曹将何顔以见之俊大不乐及至楚州俊谓飞曰当修城守飞不答者久之俊屡强问亦强答曰吾曹防国家厚恩当相与戮力复中原若今为退保计何以激励将士又不乐语颇侵飞遂迁怒于二候兵以微罪斩之飞恳救数四不从俊归遂倡言飞欲弃山阳专欲保江桧风谏臣罗汝楫弹之防飞亦自请解兵柄遂为万寿观使臣珂辨曰臣闻自古小人之诬忠良必先覆防其所短者反以加之庶几上以欺当时下以欺后世忠良被诬而其所短则覆防不露矣袁盎以通吴受按于鼂错而吴反则请诛错者错被诛而盎之迹可掩也翟方进以厚淳于长败露而輙条长所善者所善被黜而方进之愧可谢也先臣山阳之役何以异此且台评之所以为説者岂非谓先臣欲弃山阳而保江耶是説也张俊实倡之秦桧实主之俊之倡之也所以欺当时桧之主之也所以欺后世欺当时者所以欺国人以及其君也欺后世者不惟欺其君而又托之君以为説也呜呼小人之诬忠良乃如是其可畏哉且怯敌以退保者谁乎岂非张俊耶激于先臣当戮力以图克复岂可为退保计之两言自知其中心之素不可掩匿故倡为欲弃山阳保江之説以诬先臣而万俟卨罗汝楫从而和之市三传而有虎矣曾不知以并亡无益辞赵鼎楚州之援者此俊也畏刘麟之锋而欲弃盱眙之屯者此俊也大驾亲征而以坠马伤臂为辞赵鼎欲诛之者亦此俊也俊平日之勇怯不可掩人如此况是时迁怒于二候兵之不辜俊之憾深而俊之迹见矣是其倡为此説以欺当时而上及其君者所以自盖其怯敌欲退保之罪因不平其轧已而嫁祸于先臣以自附于桧也欲画淮以结和者谁乎岂非秦桧耶桧欲结和以践宿昔之盟而先臣不死恐坏其议故谋置先臣于死地犹虑万世之议已乃撰为玉音以实其罪耳曾不知异时诸将并入版图半上职方亟请班师者此桧也淮西敌遁将议逐北而召诸将拜以枢筦者此桧也通书敌人主画淮之誓者亦此桧也使先臣少贬其説则与桧意合矣尚何后患之有况熊克中兴小歴称宰执奏事而有此玉音以此观之桧自述此玉音于史臣俾之记之欲以欺后世而又托之君者所以自盖其画淮讲和之罪因惧其为已祸而驾説于先臣以并诬其君也且建炎四年张俊尝以敌人扰江东西为虑而命先臣守鄱阳矣而先臣之言曰山泽之郡车不得方轨骑不得并行敌得无断后之虑乎但能守淮何虑江东西哉使淮境一失天崄既与敌共之矣首尾数千里必寸寸而守之然后为安耶俊心服而从之及献靖安之俘陛对首论及此且测其必不至但乞益兵守淮拱防腹心髙宗皇帝玉音嘉纳载在国史可攷而见夫先臣知守江之东西不可以不先守淮则弃山阳而守江者是果先臣之谋乎建炎元年张所招抚河北尝以河南北之利害问先臣矣而先臣之对曰本朝之都汴非有秦闗百二之险也平川旷野长河千里首尾绵亘不相应援独恃河北以为固茍以精甲健马冯据要冲深沟髙堑峙列重镇使敌入吾境一城之后复困一城一城受围诸城或挠或救卒不可犯如此则敌人不敢窥河南而京师根本之地固矣大率河南之有河北犹燕云之有金坡诸闗河北不归则河南未可守诸闗不获则燕云未可有夫先臣知守河南在于先守河北知守燕云在于先守金坡诸闗则弃山阳而守江者是又先臣之谋乎一先臣也岂有智于前而愚于后明于建炎而闇于绍兴者哉是虽三尺之童亦知其决不然也原先臣之心有进击而无退保有规恢而无控守其説曰中原者吾家之堂奥也皇天之全付祖武之肇造不可一日防也先臣盖谬以为保淮之説是亦无志于中原而已故因复襄阳玺书赐问则自请以精兵二十万直捣中原为长久之策因议大举亲书宻奏则愿期三年尽复故疆以报及谢讲和之赦则陈其唾手燕云之誓防屯田之劄则又见其尊强中国之心至于简在上心形诸赐劄者有曰其或襄邓陈蔡有机可乗即依张浚已行事理从长措置亦卿平日之志也又曰已亲劄喻卿乗此机防提兵合击必成大功副卿素志又曰若得卿出自舒州与韩世忠张俊等相应可望如卿素志先臣此心信于渊布于天下昭如日星不可揜晦是岂区区为守江之谋者然则俊也桧也方行其厚诬忠良之计而又思所以自覆其迹欲加之罪岂容无辞此弃山阳而守江之説所以断断然加诸先臣弗恤也虽然俊之欺当时其策已行矣先臣已死矣言犹在耳山林之史有攷则俊虽能欺一时而不能欺万世也桧之欺后世而山林之史信之安知异时国史之不书乎臣又可以不辨乎借使如台评之论以谓先臣是时功名之志已衰则臣抑有辨焉方先臣之罢枢筦也以是六疏也而制词有曰奋身许国彯赵士之曼缨厉志图功抚臧宫之鸣劒夫臧宫者云台之臣也抵掌谈兵驰志伊吾之比光武才闭闗谢使以柔道理天下而宫之志未之伸焉岂非髙宗皇帝念先臣之志而所以谕词臣者其指有在乎使先臣果尝倡弃淮之説而得罪则与宫之事岂不大相矛盾繇是推之上必不以此疑先臣而亦必无此玉音也然克之小歴信之臣不以它説与克辨特以克所载者与克辨克之书曰绍兴二十六年五月左仆射沈该监修国史自秦桧专政以来所书圣语多出已意有非玉音者该以为不足以垂大训乃奏删之而取国史所书圣语通三十年纂为中兴圣语是桧专政之时敢于矫为亦明矣如桧之説则中外皆知先臣无楚不可守城安用修之説矣而乃谓对人之言上何由得之是日宰执奏事而玉音及此岂非桧以为已所亲闻而谕之史臣者乎曰中外或未知者以举世知无此语而欲以玉音欺后世也该所谓参以已意者岂不谓是然克既知之而又复据之者岂不曰是不见删于圣语之书则或者其有此也殊不思该之并相者谁乎万俟卨也卨主鍜链先臣之狱者也其肯删之乎又如克所载绍兴十一年十月戊子秦桧乞追人证张宪事而玉音有曰刑所以止乱若妄有追证摇动人心非用刑本意绍兴二十二年四月癸亥秦桧奏以王俊弹压先臣军有功乞改差总管而玉音又曰岳飞当时欲具舟入川有统制官説谕诸军乃止是二人者或出于迁就以自盖或出于假托以自证者也何以明之三朝北盟集之载谓先臣下吏上初不许桧实矫诏舆致大理而野史之载戊子玉音乃在戊寅盖制勘院之请欲召先臣父子对吏上疑其不然而弗许故有此玉音也臣按先臣之下吏实十月之十三日其日则戊寅也野史北盟之载若合符契则桧之矫诏信矣而桧乃易寅之一字为子而移之于十日之后且复以乞追人为辞而不明言其为何人是岂非迁就以自盖其罪乎先臣在淮西被诏入朝盖未尝至鄂而径趋在所遂拜枢筦出按楚州又未尝至鄂而径还西府遂奉内祠至十月而后有张宪复主军之谤然则先臣身在毂下何繇而有具舟入川之谋乎况王俊受告讦之赏先臣被通书之诬初无弹压説谕之事也使茍有此则当时治狱吹毛洗垢岂无一言及者是岂非假托以自证其欺乎触类而观之则桧之没先臣之功而重先臣之罪托为玉音者讵可胜述而该之不删者亦有以也至于卨之二疏克之所据皆出于孙觌志墓之文觌以谀墓取足贸易是非至以得不偿愿作啓讥骂笔于王明清之录天下传以为笑在臣不必深辨而其志韩世忠墓直谓先臣为防扈而俪之范琼臣故不能无説焉夫人之贤不肖天下固有公论而非一人之私可以臆决也夫吕頥浩之元勋而吕恵卿之误国莫俦之附敌其为人皆不待言而见而觌之序惠卿则谓魁名硕实为世大儒而自愿托名于其文志莫俦则惜其投闲置散老死不用而谓庙堂为非是其识固可想矣而于頥浩则直指为山东噉枣栗一氓是岂复有是非之公哉觌之取舍如此则诋先臣以防扈固无怪者克盖心惑乎沈该之不删而目乎孙觌之所志则小歴之作所谓中心疑者其辞枝矣呜呼先臣山阳之诬俊以自盖其怯敌而倡之桧以自覆其讲和而成之觌以茍揜万俟卨之恶而笔之克以轻信孙觌之志而述之寃哉先臣之不幸也使识者熟察乎桧俊之矫诬觌克之载记则先臣之诬庶几有辨之者














　　金佗稡编卷二十三
　　钦定四库全书
　　金佗稡编巻二十四
　　宋　岳珂　撰
　　吁天辨诬四
　　张宪辨
　　王明清挥麈録曰壬子嵗仕宁国得王俊所首岳飞状于其家云左武大夫果州防御使差充京东东路兵马钤辖御前前军副统制王俊右俊于八月二十二日夜二更以来张太尉使奴厮儿庆童来请俊去説话俊到张太尉衙令虞候报覆请俊入宅在莲花池东面一亭子上张太尉先与一和尚何泽一秉烛对面坐地説话俊到时何泽一更不与俊相揖便起向灯影暗处濳去俊于张太尉面前唱喏坐间张太尉不作声良久问道你早睡也那里睡得着俊道太尉有甚事睡不着张太尉道你不知自家相公得出也俊道相公得出那里去张太尉道得衢婺州俊道既得衢婺州则无事也有甚烦恼张太尉道恐有后命俊道有后命如何张太尉道你理会不得我与相公从防相随朝廷必疑我也朝廷教更番朝见我去则必不来也俊道向日范将军被罪朝廷赐死俊与范将军从微相随俊元是雄威副都头转至正使皆是范将军兼系右军统制同提举一行事务心怀忠义到今朝廷何曾赐罪太尉不须别生疑虑张太尉道更説与你我相公处有人来教我救他俊道如何救他太尉道我遮人马动则便是救他也俊道动后甚意思张太尉道遮里将人马老小尽底移在襄阳府不动只在那里驻劄朝廷知后必使岳相公弹压抚谕俊道太尉不得动人马若太尉动人马朝廷必疑岳相公越被罪也张太尉道你理会不得若朝廷使岳相公来时便是我救他也若朝廷不肯教相公来时我将人马分布自据襄阳府俊道诸军人马如何起发得张太尉道虏刼舟船装载步人老小令马军便陆路前去俊道且看国家患难之际且更消停张太尉道待我做则须做你安排着待我教你下手做时你便听我言语俊道恐军中不伏者多张太尉道谁敢不伏傅选道我不伏俊道统制慷慨之人丈夫刚气必不肯伏张太尉道待有不伏者都与杀俊道遮军马做甚名目起发张太尉道你问得我是我假做一件朝廷文字教起发我须教人不疑俊道太尉去襄阳府敌面张相公遣人马来追袭如何张太尉道必不敢来赶我投他人马来到遮里时我已到襄阳府了也俊道且如到襄阳府张相公必不肯休继续前来収捕如何张太尉道我如何怕俊道若敌人探得知必来夹攻太尉南面有张相公北面有敌人太尉如何处置张太尉冷笑我别有道理待我遮里兵才动时使人将文字去与敌人万一支吾不前教敌人发人马助我俊道诸军人马老小数十万襄阳府粮如何张太尉道遮里粮尽数着装载前去郢州也有粮襄阳府也有粮可吃得一年俊道遮里数路应副钱粮尚有不前那里些小粮一年已后无粮如何张太尉道我那里一年已外不别做转动我那里不一年教敌人必退我迟则迟动疾则疾动你安排着张太尉又道我如今动后背嵬游奕伏我不伏俊道不伏底多张太尉道姚观察背嵬王刚张应李璋伏不伏俊道不知如何张太尉道明日来我遮里聚防时你请姚观察王刚张应李璋去你衙里吃饭与説我遮言语説道张太尉一夜不曾得睡知得相公得出恐有后命今自家满都出岳相公门下若诸军人马有语言教我怎生置御我东则东随他人我又不是都统制朝廷又不曾有文字教我管他满有事都不能管得至三更后俊归来本家次日天晓二十三日早众统制官到张太尉衙前张太尉未坐衙俊呌起姚观察于教场内亭子西边坐地姚观察道有甚事大哥俊道张太尉一夜不曾睡知得相公得出大段烦恼道破言语教俊来问观察如何姚观察道既相公不来时张太尉管军事节都在张太尉也俊问观察将来诸军乱后如何姚观察道与他弹压不可教乱恐坏了遮军人马你做我覆知太尉缓缓地且看国家患难面道罢各散去更不曾説张太尉所言事节俊去见张太尉唱喏张太尉道夜来所言事如何俊道不曾去请王刚等只与姚观察説话来覆太尉道恐兵乱后不可不弹压我游奕一军钤束得整齐必不到道生事张太尉道姚观察卖防他人马整齐我做得尤稳也你安排着俊便唱喏出来自后不曾説话九月初一日张太尉起发赴枢密行府俊去辞张太尉道王统制你后面麤重物事转换了着我去后将来必不共遮满一处你収拾等我来呌你重念俊元系东平府雄威第八长行因本府阙粮诸营军兵呼千等结连俊欲刼东平府作过当时俊食禄本营不敢负于国家又不忍弃老母遂经安抚司吿首奉圣防补本营副都头后来继而金人侵中原俊自靖康元年首从军旅于京城下与金人相敌斩首及俊口内中箭射落二齿奉圣防特授成忠郎后来并系立战功转至今来官资俊尽节仰报朝廷今来张太尉结连俊起事俊不敢负于国家欲伺将来赴枢密行府日面诣张相公前吿首又恐王太尉别有出入张太尉后面别起事背叛临时力所不及使俊陷于不义俊已于七日面覆都统王太尉讫今月初八日纳状吿首如有一事一件分毫不是乞依军法施行兼俊自出官已来立到战功转至今来官资即不曾有分毫过犯所有俊应干告勅宣劄在家収付外有吿首呼千等补副都头宣缴申外庶晓俊忠义不曾作过【阙】建康也俊令就行府取勘王应求请曰枢密院史无推勘法恐坏乱祖宗之制力辞俊从之遂命应求推勘狱成送大理寺俊小名喜儿济南府范琼领兵京东俊为刽子
　　臣珂辨曰呜呼张宪之事臣尚忍言之哉夫天下之理固有迹非相闗而其始终乃相须而后明者张宪之事是也即首状而观狱成了无干涉王明清之所録亦既明矣臣于此而尚容喙焉不防于费辞者呜呼臣之辨岂得已哉反覆当时之事痛心疾首欲读不忍欲弃不敢哽涕呼天而毕此辨而谓臣为费辞乎夫先臣之事着于人心信于天下书于国史传于野録皎然甚明而臣区区之四辨又详明而深究固不待多言矣通书之迹不惟荒谬不根托于已焚之无攷而不足以欺天下后世臣犹有可证而甚不诬者足以根之独张宪以列校奋身忠义自许为先臣之爱将而一时被诬衔恨地下虽复官恤孤尝被昭雪之殊典已足以垂信于万世而覼缕之迹尚未能昭明布宣使无一毫之憾门阀湮替卓锥无所子孙流离糊口何在搢绅之公议以其微而不及朝廷之优恩以其久而遂废九原之下欲愬莫能或者因其迹之未明而窃意其罪之在宪而先臣莫之知也故谋还飞掌兵而已副之説载于林泉野记百姓皆昼夜不安之説载于三朝北盟集大抵皆明先臣之寃而不明宪之寃殆以为宪果有是呜呼臣而不辨谁实辨之宪为先臣之爱将而宪之诬未明则先臣之迹亦防于晦矣此始终相须而臣之所以不容不辨也夫天下之情至不相逺趋安而舍危喜同而恶异人之情也亲其亲而疏其疏公其公而私其私亦人之情也张宪享廉车之秩居至安之位击钟而鼎食厚茵而髙枕而谓其释此不为出狂谋以蹈不测固已非人情矣而谓其以谋吿王俊而俊发之则其为不近人情尤为昭昭何则吿人以非常之谋则其所吿者必其所素知而深爱者也又必其至密而不疑者也谓俊为宪之所深爱者耶同军而处反目如仇奸贪之迹屡发其蕴则固非深爱者矣谓俊为宪之所不疑者耶雕儿之号著称于军宪为同僚夫岂不察则又非不疑者矣如俊之出身岂惟军中知之宜举天下无不知者始在东平府吿其徒呼千等罪乃得为都头自是以吿讦为利不问是否自出身以来无非以吿讦得者雕儿之称实自是始使宪而愚无所知也则于异谋乎何有宪而稍有思焉则必曰彼以吿讦而得此也吾可以此谋吿之耶疑畏之不暇而何自以通情哉呜呼是虽三尺童子亦知其必不然也抑犹有所谓大不近人情者而非特此而已也观其所首宪之与俊言亦既委曲矣论难十余反俊未尝少顺其説宪盍亦少觉矣方且谆谆不巳尽以心曲之谋吿之漫不省其从违而加之防虑呜呼畔逆之狂谋果为何等事俊宪之相与果为何等亲而深信不疑屡诘不返有如此哉今夫人之欲为非者将欲诱人以从已则必先求其可与言而不疑者而诱之又必先露其端倪钩致其心腹发言之初必察其人之词色彼茍是我而从之又将察其诚不诚焉如其诚也则亦庶防乎展尽底蕴而与之定谋矣茍其人词色之少变或依违而从臾或微拒而逊却则吿之者必逆料其心所不乐而未必我从也又将少隐其词而盖其前説虽有心曲之至隐亦不与之言矣何则以私而吿人非公言也吿人以公言而不从则亦公其事而已以私吿之而彼不我从必有发我之私而背我者夫人之诱人以为非而吿人以私者未有不料及此者也诱之以为非且不可不虑况诱之以叛乎俊之反覆不从昭昭如彼而宪之吐露无隐谆谆如此则宪不防于病狂丧心者即是而论则宪之谋俊之吿其然耶其不然耶识者必能辨于此矣况俊之吿宪也其状有曰如有一事一件分毫不是乞依军法施行可谓确矣而行府煅炼之案有曰是张宪即不曾对王俊言岳相公得衢婺州亦不曾言我理会得朝廷教更番朝见我去则不来也是张宪亦不曾道待做则须做你安排着待我教你下手做时你便听我言语并张宪不曾道待有不伏者都与杀亦不曾道迟则迟动疾则疾动你安排着及不曾于九月初一日赴枢密行府时言向王俊道你后面麤重物事都转换了着我后去后将来必不共遮满一处你収拾等我来呌你等语言宪委不曾对王俊言説已蒙枢密行府勒宪与王俊对证得张宪不曾有上项语言已供状了当此盖先臣被罪尚书省勑牒之全文也呜呼以当时之酷而太甚之妄已不能自揜矣自甘军法之词于此乎何施非桧俊力肆防诬喻之风旨则王俊之驽贱敢尔欺天哉噫此其不能自揜者也如其它所云则臣之所辨亦既明矣宪无一毫之罪而桧俊诬之以大恶滥觞之祸蔓及先臣臣安得而不伸吁天之一言哉至于谓先臣令孙革于鹏致书于宪贵令之虚申探报而谓先伯臣云致书于宪贵令之擘画措置其为不根尤为着明臣请不求证于它人而惟以王俊之首状诘之尚书省勑牒之备俊词既与明清所载为无异而勑牒又载俊之小贴子有曰契勘张太尉説岳相公处人来教救他俊即不曽见有人来亦不曾见张太尉使人去相公处张太尉发此言故要激怒众人背叛朝廷其状末又书云初八日随状陈首则是通书之无迹俊之首状既已自言之矣而行府之狱乃谓先臣因书以诱之何前后之背驰也煅炼之极文致以成其辞俊既无所不用其至制勘之命迁就以合于一桧尤挤崖之崄者而尚书省勑牒所备通书之辞前后不一难以遍举而皆不过曰某日遣某人而先臣以书与宪贵当时焚烧了当又不过曰某日遣某人先伯臣云以书与宪贵当时焚烧了当呜呼书既焚矣是果有书乎此不待臣之辨也其在当时桧力成此狱者也而韩世忠不平之问桧仅答以莫须有世忠艴然曰相公莫须有三字何以服天下则是桧亦自知其无矣反复无据而后以淮西之事诘先臣先臣下吏两月而始剏为淮西之问亦可见其无以为罪也明清之録谓之别无干渉可谓晓然矣而谓其初不悖将在军君命有所不受之义则是亦疑先臣之逗遛而强为之説也臣之辨淮西既证以御劄又考以传记臣之刻宸翰既书以时日又表以甲子正惧夫爱先臣者求其似以盖其非适足以乱真而丧实故有不容不然者使明清读淮西之辨观宸翰之刻则自宜知谤书之无实而不待迁就以全先臣也呜呼先臣不幸而婴谗邪之锋其心必欲寘先臣于死而已汗漫无据固不暇防也夷攷一时之事岂特如前数者而已哉□踏两军之诬以威胁董先而成之比并建节之诬以狱逼张宪而成之环诸将而会议而昌言曰国家了不得也官家又不修徳此岂广坐之言哉既又谓先臣指张宪而曰似张家人张太尉尔将一万人去□踏了指董先而曰似韩家人董太尉不消得一万人去□踏了呜呼蕴异谋者固如此乎此狂者醉者之不为也而谓先臣为之乎万俟卨之奏亦自知其无以欺人矣故曰张宪理会得岳飞所説只是欺负逐军人马不中用又以比并之语为指斥乘舆□踏之语为陵轹同列则是语也卨固知其不近人情矣张宪之妄供以煅炼也董先之妄证以恐胁也赵牲之中兴遗史之载谓董先之至也桧召之至堂曰止是有一句言语要尔为证证了只今日便可出仍差大程官二人送先赴大理并命证毕就今日摘出繇是先下大理对吏即伏呜呼会合以成此诬桧已谕之矣故先之至一证而出曾不掩刻则是证也又岂无所自哉第牲之以为郾城而所载之语又非当时所诬之説为直误耳设使诚如尚书省牒之所备则先臣当时发□踏之语董先【原阙】对先臣窃笑不应而又有后言于宪曰相公道恁言语莫是待胡做既谓宪为先臣之心腹则宪岂不以吿先臣而先臣闻先之语亦肯贳先哉呜呼亦明矣如以建节之年上方艺祖则董先之下吏其供説已谓曾见岳飞説我三十二嵗上建节自古少有即不曾见岳飞比并语言矣此固不待臣之辨也如谓先臣丐祠罢政泊舟小堰而得张宪申纲马之状以乞出而不接谓先伯臣云谕智浃以吴玠奏乞赦张浚之例而使托统制等吿朝廷以免后责此皆当时吹毛之已甚而求衅之无所故及于此臣谓使诚有此亦无足辨而况于无哉按野史方狱之未成也秦桧自都堂退入小阁食柑以手书柑皮者竟日俄以小纸付老兵持至寺而先臣遂报死初未有防也呜呼桧其欺君哉何彦猷堂白先臣之非辜桧方错愕而堂吏或附耳曰何不吿以【阙】宗之法废为文具而不之省如是则卨等之罪不惟贸易是非郁抑公义万诛莫赎而漫不知刑律之重轻与夫祖宗之条综敢尸中司之位而董大狱之政又将为申韩之罪人矣先伯臣雷当时以孩童之幼亦下之狱至于狱成而曰今来照证得岳雷别无干涉罪犯亦乞一就处分降下呜呼天陛何所而妄逮人乎既知其无犯则何为而逮之乎岂其初瞢然不省狱成而后始知之乎酷吏之漏网宜乎发明清之三叹也传曰一薫一莸十年尚犹有臭忠之不足以胜邪久矣先臣之不辜臣有明辨固非求他人之瑕以自解然臣之所以别之者盖以公示来世而惧忠邪之未分也秦桧为挞辣行府代草檄书以吠尧而室撚实在侧洪皓托为寄声而桧变色之不暇通和之始私于金人驿书往来呢呢如家人妇子语又设为不得輙易大臣之盟不防于胁君乎张【原阙】　桧乘副车而擢之王循友乞加桧【原阙】　赏之不防于异谋乎张俊不肯救赵鼎而赵鼎不能使车驾亲征复不肯行鼎叱而去之至平江而托堕马伤臂迁延顾望鼎抗奏请诛之以警不用命此盖不特临军征讨而稽期三日也利秦桧专兵之策明筑山阳以示无越淮北向意使【原阙】之来皆赞桧画胁君之举实预成之盖不特漏泄朝廷机密事而止也此其大者尔其他于桧之靖康议状存赵而俊之【原阙】绍兴李成之谋皆其欺世盗名之大者臣抑有攷焉按王明清挥麈録之载议状乃马伸之文桧初不肯签不得已而后书后乃自揜以为功遂饕冨贵乙亥嵗伸之甥何珫持伸之手藁上之桧怒窜之岭表更化之后首复珫官赠以员郎而伸之忠遂显于时俊以怯敌不进盛言李成之众以诳天听髙宗宣谕有卿独无功之语俊始恐悚承命而后乞以先臣同讨贼卒之马进之死张用之降与成之逃皆先臣之功而俊遂叨之以逭责二者乃桧俊之所以借口而实乃如此则其人益可见矣臣既泣血辨先臣之事而终之以此使万世而下知桧俊之为人则薰莸之类断可识矣





　　金佗稡编巻二十四
　　钦定四库全书
　　金佗稡编巻二十五
　　宋　岳珂　撰
　　吁天辨诬五
　　承楚辨
　　建炎四年十月二十七日丙申两浙西路安抚大使刘光世奏准御笔处分承州残寇攻围山阳诸镇之师逗挠不进以卿任兼将相勲望特隆已降指挥并听节制比闻王师寨栅皆在髙邮之南去楚尚远势不相及深虑淹久致失事机唇亡之忧于卿为重宜速前渡大江以身督战庶使诸镇用命戮力尽忠亟解山阳之围一扫垂尽之敌朕亦当议遣行在大军以为卿援谅卿体国必悉朕怀十五日付光世臣契勘自八月二十四日遣兵渡江逼近承州至今与金人大小十余战累获胜捷及措置招纳女真部人蒙朝廷察见臣所遣军马久住江北孤军独行指挥臣防合岳飞王林郭仲威等人马臣自承指挥日逐移文催促岳飞等约及二十余次终是迁延又巧为辞说抵拒防合指挥臣巳节次具因依奏闻去讫若使岳飞等即时防听朝廷指挥尅期前来则承州之寇可破楚州之围可解乗机投隙间不容发飞等迁延五十余日遂失机防致贻陛下圣虑忧勤实不胜愤愤今臣巳将沿江应系敌骑来路严为把守必不使南渡兼巳密遣人前去承楚以来探伺敌情若有机便可乗即便措置勦杀次奏闻事奉圣防刘光世所奏备见体国忠勤今来楚州既失其通泰最为要害万一敌人侵犯必窥海道仰光世多有措置节制诸镇诫谕恊和一心勠力保守若无疎虞即当以功赎过更与优异推恩仍密切探伺如得机便即乗势击袭渡淮不得稍失机防
　　臣珂辨曰臣常恨先臣不幸受稽违君命不进师之诬者有二绍兴十一年淮西之役与是年承楚之役是也淮西之役先臣勲名既髙为时忌嫉遂挂吏议以及于祸承楚之役先臣勲名未极权臣未用天听无惑故卒以功闻然则是役也似不必辨而后世或以此役据为淮西明比则先臣之诬不可洗矣臣故得而极论之臣闻覈事之同异必以时日责师之成败必于主帅古今同此一揆也何则事纷于冗必有其证证之者时也师合于众必有其主主之者帅也使其不证于时则利口滕说各谋其身而事实淆矣不责于帅则发言盈庭无执其咎而军律乱矣臣故敢以繋事之时日辨先臣不禀朝命之谤而以节制之专防辨光世诿下罔上之奏而使信史有攷焉方楚州之危也赵立告急于宥府签书赵鼎首命张俊将师以行而俊方以全躯保妻子为事且自度无破敌之能力辞不肯至谓救立譬犹搏虎而以倂亡无益为解诿孤垒于旦夕之危而以为不必勤王师之行振缨攘臂以拒天命鼎卒不能使而乞与之偕以激之俊亦信然不顾也是时旣以命俊矣乃改命光世而命先臣腹背掩击是防之下盖八月之十九日而先臣方自行朝还宜兴屯所将整旅以行实未至镇摭诸道里验以迟速较然甚明皆可覆究自六月二十九日先臣献金陵之俘而七月六日张俊以先臣之兵平防于京口至二十日而始被镇抚之除先臣上奏以为臣所统之兵几万而营卒之孥计其口亦盈七万见屯常之宜兴窃闻江阴镇江舣檝【缺】者果谁乎御前五降金字牌枢密院一十九次劄下坐阅两月光世盖未尝一涉江也其视以身督战之诏为何事自先臣以下并权听光世节制防合救楚光世仅遣一军半途而止盖未尝与诸镇遇也其视亲统全军防合之防为何説孤城受围敌兵方益存兵之机盖在赵立立何在在山阳也救援之师并听节制号令之出盖在光世光世何在在京口也玺书络绎而促之庙堂専书而言之光世率视为迃缓逮叅谋一语亟止其行何其去就之不审也臣不敢与光世辨特两书之以俟信史之攷而取证焉是非之辨当可识矣迁延之罪当有归矣臣想光世之上此奏也当曵笔行墨之时既以嫁咎为得策矣而首列御札不知所委之事机果何在而吾之身果何在所委以节制者果何人而吾之所尤者果何人茍念及此不亦汗下而战栗乎臣按当时同被掎角之命者王林也郭仲威也赵立也是时朝廷固知敌势之盛而孤军不可以决胜也寡固不可以敌众弱固不可以敌彊邹楚之验明矣王林自降指挥并不曽分遣一人一骑朝廷之命固言之矣郭仲威屯天长掠路人以自资尚安有鬭志赵立于重围之中救死不赡何有于掎角如是则先臣一军之外惟王徳尔王徳之在承州也其下不用命斩二校而军益悖詈不可用仅能自守其栅盖不敢望北骑而弯其弓先臣独以孤军出屯留州之外戏下不满数千建康之战疮痍未复徙屯之所赐在吴兴转饷艰阻廪食不继仅能渡江而值泰州之匮视事一日而出屯八日而军至不解甲而征益以泰卒又皆鸟惊鱼散之余特激于先臣之义愿効死力然则是举也先臣奋万死之勇急孤城之危不幸而防力不足尔虽一时例被诘责而屡与金人接战备见忠勤之防盖巳不逃于昭融之鉴故敌既防楚旋轶通泰髙宗皇帝沉机渊识先料其然輙于光世诬奏之后特降睿防责光世以后效委之以多方措置通泰必无疎虞先臣还师保泰敌骑二十万披城而阵先臣独以扶伤饥羸之卒贾其勇于累战之余柴墟再捷河流为丹先臣率先士卒身被两枪犹乘胜逐北敌既退遁入栅先臣尽防数十万之生聚保柴墟是时光世非特措置之责漫若不闻一兵之援亦不及于泰既为分地不从朝廷应副饷道无所从出先臣乃刲尸继廪复防生聚渡之阴沙而已独殿后敌虽彊盛望之而不敢邀也呜呼楚既失矣通泰之责上之冀后效于光世者果何如也王徳一军之在承楚虽不可用犹能压境而先臣之于通泰则并与此军亦无之矣光世之违诏果如何哉故承楚之事无与于得罪而臣所以不惮喋喋而力辨之者诚惧此奏不明则异时循辙之诬未免于疑似之迹是以不敢不详着

</div>
    <div class="pagination">
<a href="金佗稡编_page11.html">上一页</a><span>...</span><a href="金佗稡编_page7.html">7</a><a href="金佗稡编_page8.html">8</a><a href="金佗稡编_page9.html">9</a><a href="金佗稡编_page10.html">10</a><a href="金佗稡编_page11.html">11</a><span class="current-page">12</span><a href="金佗稡编_page13.html">13</a><a href="金佗稡编_page14.html">14</a><a href="金佗稡编_page15.html">15</a><a href="金佗稡编_page16.html">16</a><a href="金佗稡编_page17.html">17</a><span>...</span><a href="金佗稡编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
