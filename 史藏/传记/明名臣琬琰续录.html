<!DOCTYPE html>
<html>
 <head>
  <meta charset="utf-8"/>
  <title>
   明名臣琬琰续录 - 第 1 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明名臣琬琰续录 - 第 1 页/共 8 页
  </h1>
  <div class="content">
   ●钦定四库全书
　　
　　明名臣琬琰续録卷一
　　
　　（明）徐纮 撰
　　
　　文敏杨公墓志铭　　杨士奇
　　
　　正统五年二月十八日少师工部尚书兼谨身殿大学士建安杨公奉勅归展先墓既毕事卜日启行病作众曰曷俟少间公曰君命不可稽也挟医以行至临安武林驿病加遂不起是年七月二十也守臣治棺敛既驰奏皇上嗟悼辍视朝一日赐特进光禄大夫左柱国太师赐谥文敏遣礼部尚书胡濙莅祭遣中使护丧还塟其乡命有司治坟曽大父伯逊大父达乡父伯成皆赠荣禄大夫少傅工部尚书兼谨身殿大学士曾大母黄大母谢继阮母刘皆赠夫人公初名子荣字勉仁自学诸生乡试选第一会试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中专典宻务七人者解缙胡广黄淮胡俨金幼孜公及士奇也公齿最少最警敏一日晚上出右顺门召内阁诸臣公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟赍勅抚谕子谟行将一日又遣都督韩观率兵继之如抚谕不下即加兵及是奏至上谕公曰观不至不下其降勅褒观公读奏讫曰计发奏之日观尚在中道未足褒从之自是益重公时四方之事方殷七人者旦夕侍左右承顾问受旨退治职务且兼稽古纂述之事不虚寸晷上时步至阁中亲阅其劳且视其所治咸称旨时公尤勤励遂皆进官公进修譔数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官以任辅导公兼右春坊谕徳授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议邉务察视守备还奏称旨六年夏丧父给传归既葬遂命起复是年冬丧母公奏归守制时已下诏巡守北京不许七年春内阁胡公金公及公奉命扈从北京甘肃总兵何福奏降元托卜辉罕等率部来归命公往同福处置还奏上悦遂奉命持节往额齐讷之地封福为宁逺侯八年春车驾北征巴雅尔实喇公三人仍扈从至驴驹河命公先赍勅还报皇太子复还北京冬扈从还南京九年春奏合母丧遣中使护送既还皇太子命公侍诸皇孙学且命公曰严则有成公尽心不怠重修髙皇帝寔録命胡广胡俨黄淮及公为总裁十年二月赐诰命并追赠父母妻冬月肃守帅西宁侯宋琥奏边人娄达罕逃居齐勤蒙古卫将为边患丰城侯李彬镇陜西遂勅彬率师剿之且命公往与彬计度十二月还奏饷道险阻今冱寒人疲马瘠不可行且边地不足以烦王师遂勅彬旋师无几叛者复归十一年春从狩北京十二年三月从征卫喇特时皇太孙侍行上命胡金及公三人凡行营有暇即与讲柝理义开其聪明尚宝司官阙命公兼之既还勅翰林修性理五经四书大全公三人皆为总裁十四年升翰林院学士仍兼庶子扈从南归十五年春复扈从巡北京十六年夏进髙庙实録赐宴赉胡公没公掌翰林院事益见亲宻一时廷臣狎恩多纵忌公抗直发其私适太学阙祭酒众共举之寔欲踈公上不聴公遂宻言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可征用出奏示公公对云陛下命复民业二十年矣今复征非信上曰朕意固如此遂寝三殿灾公偕金公陈便宜十数事皆见施行重贤爱民或陷非辜必援之尚书夏原吉以兵饟不给坐繋吕震言其柔奸侍读李勉时尝论事亦有言其卖直者皆激上怒公悉委曲为之辨解二十一年秋复扈从西征驻跸万全一切军务悉付公掌宁阳侯陈懋奏番王额森图罕来归命公往议定降归奏称旨二十二年复从北征中道军饷不继上闻之命公与金公总计其数遂如二公言遣使谕其释兵弗臣之罪下令班师浙江三司奏处州之丽水福建之政和山冦劫掠请勅两都司合兵讨之公言愚民为有司所苦出不得已兵出则良民先被害愿遣一勅使抚谕之不足烦兵上从之卒如公言兼事一日上从容坐帐殿谕公二人曰东宫监国久熟政务此归悉付以天下事吾惟优游暮年二公共对曰皇太子孝友仁厚天下属心允称陛下付托上悦师次榆木川上不豫既上宾凡沐浴袭奠饭含棺敛一切之礼悉出二公众遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即升公工部尚书仍兼前二职赐勅褒谕三俸俱支尚书一俸全给米洪熙元年赐诰赠二代考妣无几上命范白金为方寸印四枚其文曰绳愆纠谬以赐师傅公与金公同受其一皆期之直言臣辅修文皇帝实録公预总裁仁庙上宾时皇太子监国南京遗诏召嗣位公往迎于徳州既还命公同有司相陵地宣宗皇帝嗣位修仁庙实録仍预总裁髙煦反在廷多怀二心惟文臣三四人劝上亲征公其首也遂扈从讨平之师还特受骈蕃之赐马骐激变交址黎利聚众抗王师总帅孱弱不支輙与利和且为利请立陈氏后遂以师还奏至上以示文武大臣皆劝发兵击利上不聴竟偃兵息民公预力焉是年八月车驾巡邉至遵化闻兵逼塞下以道陿师难并进上率铁骑数千先驰撃之文臣独公从既还升少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋髙并赐勅褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勅有忠言谠论禆益为多之褒赐宴礼部遂赐少傅诰进封三代后两扈从巡边皆至洗马林而还宣庙上宾复偕有司相陵地皇上嗣位公与同官三人协志合力以效禆益赐赉特厚修宣庙实録皆为总裁书成进公光禄大夫柱国少师兼尚书大学士如故赐玉带时上日勤圣学命公同知经筵事五年谒告省墓赐褒敕谕加厚赉给传遣中官护送既还京道薨春秋七十公仕于朝四十年皆居清宻考乡试者一读廷试卷九为人闿疏果毅遇事当为奋前不疑于论古人必欲出新见不肯茍同议辟率归寛恕勤职事盛寒暑及小疾未尝少怠于四裔及邉徼事及邉将勇怯智愚靡不通知故忖量事势率豫中内笃孝友睦婣之行家故丰裕且有厚禄能济穷恤患无间疏戚喜宾客善交际虽贵盛无涯岸贵贱大小皆归心焉故闻其没也咸有嗟悼怅惜之意所著文章有黙庵集云山小稿静轩稿退思集北征记训子编藏于家元配刘赠夫人继刘封夫人子男六恭让锡阳贵芳贵通女七孙男十二奏俨伦俊俭佶儆佐倧伟伷仪孙女七曽孙女二士竒与公同僚三十有九年同事四圣今内阁旧臣惟吾两人未能退公又溘先余逝公之塟其子属少保杨公书墓上之石余铭诸幽呜呼凡今能文士大夫感公之徳述公之行虽有之矣若交之久知之深言之信者余两人其庶几可无愧也铭曰桓桓文敏通才博识遭际圣明光奋于绩承明廷阁著作之庭以翱以翔舒叶振英北裔西垂从狩万里职典署文亦兼知武外蕃胸臆帅垣弱强重瞳屡顾数奏惟明晚陟三孤二公弘化恪恭朝夕敢或遑暇帝懐敷仁鞠躬承之民怀被福黾勉成之志存寛惠行在果断嘉谋谠议褒书有焕予告南旋曽几何时上下延竚而讣奄来越昔内阁七人同事荏苒三纪我铭其四公寿考终哀荣宠光于乎文敏殁也不亡
　　
　　少保文定杨公言行録（溥）　　失名
　　
　　杨溥字弘济湖广石首人进士歴仕洪武正统间位至少保卒年七十五谥文定仁宗一日东宫观汉史叹张释之不易得公进曰释之诚贤然非文帝之寛仁曷得行其志臣以为释之汉一时不易得如文帝三代而下不易得也退采文帝事编为事类以献仁宗甚悦赐书褒美（名臣赞）
　　
　　先生在狱中十余年家人供食数絶粮又上命莫测日与死为邻愈励志读书不辍同难者止之曰势已如此读书何为曰朝闻道夕死可也五经诸子读之数回已而得释晚年遭遇为阁老大儒朝廷大制作多出其手实有頼于狱中之功盖天玉成之如此为人谦恭小心接吏卒亦不敢慢初入乡试为首选胡俨典文衡批其所刋文曰初学小子当退避三舍老夫亦让一头地又曰立玉阶方寸地必能为董子之正言而不效公孙弘之阿人以俨为知人后俨为祭酒先生已在禁垣位望益髙终身执门生礼俨亦不辞人两髙之（古穰杂録）
　　
　　公祭座主胡祭酒先生曰区区昔承见许于文字之间继而沗同官得相从者二十余年先生致仕以音问往来者又二十余年区区夙夜砥砺惟恐负先生所知有玷于斯文而未能也（文集）
　　
　　杨文定公最善王检讨张修撰一相见輙出所作就二人评有所改易即乐从公亦喜改人文字泰和陈学士当笔譔祭文公欲有所易陈忿然不平见于言色公即已之（水东日记）
　　
　　尝闻杨文定公桃符有曰黎庶但教无菜色官居何必用桃符宣徳正统间名臣称三杨文贞为西杨文敏为东阳盖以姓同因居第以别之文贞因出江西而文定郡望每书南郡乃因以南阳号文定焉东王则抑庵西王则泉坡盖亦然也（同上）
　　
　　宣徳元年春三月既望太常卿兼翰林学士杨公弘济被命归省其母太夫人于江陵时不得见者十有八年矣先是公由翰林编修为太子洗马侍仁庙于春宫丁先太常府君忧诏夺起侍讲经筵后屡欲归宁而竟不果行荐以迍晦十年不得快适大夫人年髙强食益壮教诸孙综理家政裕如也公在覊逺念不得见母中抱沉欝食息几废然闻其康强冀他日必复得见輙用自解永乐甲辰秋公再入翰林为学士赐诰命太夫人受五品封号未数月超拜太常卿推恩上及三代太夫人加封三品国初江陵人有南徼之戍什伍连属杨氏亦隶籍焉其地在瘴乡往戍者多不得生还追迫无虚岁太夫人甚厌苦之至是上优诏复其家公在京师驰书还报而加封之命适至太夫人披三品命服北向稽颡诸妇孙皆罗拜欣跃以至感泣公今又乘传南还日抵舍太夫人童颜白髪云冠霞帔坐堂上公朱衣象笏于阶下诸妇孙先后奔走奉觞上寿当此之时更不知天壤间复有何乐可以及此也况内帑泉币白金文绮之锡绚烂稠迭拜墓燎黄祭毕而燕乐与父兄宗族侈上之赐士君子效用于峕沐此光宠可谓盛矣虽然贤才之生天固有以启之是以明良相逢功业克建而令名无穷焉若公之徳器材识卓为一伐伟人而君臣知遇又如此岂偶然哉（送归省序）
　　
　　自昔声华谒辇林几年出处叹浮沉汉文未许冯唐老鲍叔偏知管仲心赐食每当琼署晓退朝长傍落花阴眼中亲旧无多在白髪相看意转深（金实奉咏直弘文阁诗并觉非集）
　　
　　正统九年春修国子监讫工杨文定公奉旨御制碑文文定以重建太学为题具稿进呈命范太监持示杨文贞公时文贞已卧病乃作一篇以新建庙学为题封进用之文定不悦执用其题文贞具本论凡言重建者谓已作之后又作之庙学虽前元所建非国朝事此不可论今既悉彻而新作之只当云新建且庙与学二者若只书建太学而不云庙于礼未安请通改作新建庙学四字为宜廷议虽韪文贞之言然已刻石无及矣二公之学识于是可见（塞亝琐缀）
　　
　　公撰绣林读书记曰学宫在绣林之阳与龙盖诸峯相望此其读书处也子自髫龀就傅于兹者若干年读书之暇偕同逰登山椒盻长江望洞庭览云梦之墟天光万里逸兴云飞有不自知其乐者及出仕途歴险夷又若干年今年七十有一追惟父祖教育于斯师友训砺于斯国家作养于斯而寤寐之间未尝不在于斯也复惟少时拙工呈璞备员翰林由编修迁洗马以事坐废若干年复入翰林迁太常再还礼官忝列三少之末仰惟圣明过蒙拔擢不敢不敬谨从事以图报万一况读书终身亦恒以礼自度不敢以夷险易心第由才识踈庸年益衰迈而终不能无慊然于进退之节尚思以义制之而不敢昧于所私也
　　
　　公年七十乞老上疏曰臣一介书生荷蒙国家作养出仕四十五年歴事列圣叨享廪禄复蒙皇上厚恩擢居显秩日侍清光恩礼优厚臣再世再生莫能补报臣今年七十有三筋力衰耗耳目昏瞶思虑不周事多遗忘加以今复遘疾叨蒙圣恩命医调治痊可然自是血气益衰日甚一日虽欲勉强图报万一而力不从心切自思维有毙而已仰惟古昔圣帝明王斟酌人情制为致仕之典圣朝稽古为治推广仁心优老恤贤人臣七十得致仕不强其所不能以全始终之谊士君子揣分知足明于进退不敢贪禄固位以存廉耻之心维时人有士行朝无幸位良以此也
　　
　　公自赞小像云资可以为学而理或有未明时可以行道而力有不至缅怀古人夙夜惟厉而莫及焉呜呼老矣又自赞待漏像云以一介书生居三公之贰峨峨其冠玱玱其佩日近清光谈仁道义将为徳为民以为志乎抑碌碌庸庸以保富贵乎圣贤之道匪知之艰而行之不易也尚思时之所遭身之所自以报万一庶几于君亲无愧也
　　
　　李文达公序公文集曰公早掇巍科擢官翰苑进宫僚而辅导之功显入内阁而论思之职修日备顾问于弘文而经济之畧大展屡任总裁于国史而劝戒之义弥彰平生之志于是乎伸矣则其事业岂易及哉及观其所为文章辞惟达意而不以富丽为工意惟主理不以新竒为尚言必有补于世而不为无用之赘言论必有合于道而不为无定之荒论有温柔敦厚之旨趣有严重老成之规模真所谓台阁之气象也平生之学岂不由是而着乎（并文集）
　　
　　司冦彭文惠公赞曰江汉炳灵以发文明早居馆阁晚践孤卿惩艾思奋处困而亨谦虚好学保泰以贞老成体国蓍龟典刑东里建安叅合成名二十余年光辅太平（名臣赞）
　　
　　少师杨公传　　王直
　　
　　公杨氏字士竒其先叶阴人南唐虞部府君辂始居庐陵再世从吉水后至允素乃徙居太和故今为太和人曽祖景行仕元累官以翰林侍制致仕有传在国史祖公荣父子将皆不仕而皆以文学行义重于时公早孤母夫人陈氏教育之甫六七岁告以世徳之详公即感奋力学虽甚贫亲执劳事然未尝废卷时丧乱虽平而苦无书四书五经皆手钞以读海桑陈先生夫人世父也甚爱公早夜训饬使咸由道年十五褎然为人师学行日益有闻缙绅君子礼重焉郡县交举为学官皆不就乆之朝廷以博学征入翰林任编纂共事者皆天下宿儒雅公精慱未几令吏部考第其文授以官又以公为第一授亲王府审理副然犹执笔在翰林太宗皇帝即位遂擢为编修时方开内阁于东角门内命解缙黄淮胡广胡俨杨荣金幼孜及公七人处其中典机宻寻升侍讲上尝谕公曰朕知尔文学亲擢置此尔但尽心勿自疑畏公感上知遇忠勤不解早夜孜孜以修其职仁宗皇帝为皇太子又以本官兼左春坊左中允益见宠任文华殿甞讲大学公呈讲义于上前览毕上曰先儒谓尧典克明峻徳章一部大学皆具公因奏曰二帝三王所以修诸身施之国家天下皆大学之道上复曰孟子道性善言必称尧舜讲说之际必以前古为证庶几易入侍讲学士王逵讲干九四举储贰为说皇太子疑其言问公公曰此宋儒胡瑗说也曰与常人言亦举此说乎公曰程子尝言卦中六爻人人有用圣贤有圣贤用众人有众人用君有君用臣有臣用无所不通王昭素尝为宋太祖言之矣讲臣非有据岂敢妄出意见哉皇太子尝阅真徳秀所辑文章正宗喜其有益于学者公曰徳秀道学之儒志诚甚正其着大学衍义尤有益于朝廷君臣皆不可不知皇太子即取视且命飜刻以赐诸子亦以赐公曰予倚卿为辅卿亦当留意也饶州士人朱季支献所著书斥廉洛关闽之说上览之怒曰此儒之贼也时礼部尚书李至刚翰林学士解缙侍读胡广及公侍侧上示之其书缙曰惑世诬民莫甚于此至刚曰不罪之无以示儆宜杖之摈之四裔公曰当尽毁所著书庶几不误后人广曰闻其人已七十毁书示儆足矣上曰谤先贤毁正道治之可拘常例耶遣行人押季支还饶州会布政司及府州县官与其乡士人明谕其罪而笞以示罚悉索其所著书焚之上复谕羣臣曰除恶不可不尽悉毁其所著书最是广东布政徐竒朝京师载岭南藤簟诸物将以遗廷臣或得其单目以进上阅视无公名乃独召公问故将以私交罪之公曰竒自都给事中受命赴广时众皆作诗文赠之故有此馈臣不与名者以当时病未有作不然亦不免今众名虽具然受否未可知且物微甚当无他上意解命中官毁其目一无所问升左春坊左谕徳兼侍讲礼部尚书郑赐为侍郎赵羽所间忧鬰感疾勉强奉职如平时忽以卒告上疑其自尽召翰林诸臣问之众未及对公进曰臣观赐病数日但未敢即安昨晚同立右顺门下赐忽仆地旁人怪赐无人气臣遽命其属官掖出午门外上闻公言曰微汝言几悞疑赐赐本君子顾才不足耳命工部与棺礼部往祭之六年冬以廵狩北京诏告天下命公视草上称善又命与诸尚书观之兵部尚书刘儁私于公曰请以有字易自字公善之众谓二义不相逺且上既称善不必易公奏曰国家大体当用儁言上喜公能服善曰则何有败事由是益属意于公明年车驾廵狩北京皇太子监国上命蹇义金忠黄淮与公职辅导义于事多疑少断常持两端曰事当熟虑不然必有后忧公曰事岂得不思但多思则惑惟当据理而行皇太子闻而笑曰此须兼知行勇自今择事议当理者从之不必多思致惑也然皇太子知公诚笃惟公言是从或初若有疑而终必见用由是少有阙失而上下安春坊赞善王汝玉每以诗法进皇太子以问公公曰诗以言志明良喜起之歌南熏之诗可见舜之志汉髙祖大风唐太宗雪耻酬百王除凶报千古之作所尚者覇力非王道汉武秋风辞志气已衰若隋炀帝陈后主皆滛靡不足道殿下明经讲道之暇娯意文事两汉诏令皆可观非但文辞髙古亦可禆益治道诗非所急也皇太子曰儒者亦作诗否公曰儒者固皆作诗然儒之品有髙下有徳行之儒有经济之儒专意词章君子谓之俗儒人主尤当辨于此皇太子喜读易凡决疑必用蓍而以易断命公取朱子本义纂其要以进名周易直指公因进曰易固为卜筮作然文王周公孔子所系辞凡修齐治平之道悉具请编辑以备观览书成以进名曰周易大义九年上还南京一日退朝召公问曰尔辅东宫久果何如公以孝敬对上使言其实对曰凡有事宗庙祭品祭器皆亲阅去年将时享头风作医言当汗殿下曰汗即不敢莅祭左右请遣人代斥之曰上以命我又可遣人代乎遂亲祭祭毕汗遍体勿药疾自愈每进御用物皆躬阅封识遣行不轻信下人车驾北征殿下不敢宁居恒日中昃始食驾还而后能安上曰此子道当然公曰古圣贤亦皆尽其当然者且殿下天资髙或有过未尝不知知之未尝不速改又其存心以爱人为本将来必不负陛下付托之重上悦十二年正旦日食先数日上问礼部及翰林诸臣正旦日食百官行贺礼乎尚书吕震曰日食与朝贺不同时当贺侍郎仪智曰终然同日冝免贺公对曰日食天变之大者也宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有自契丹还者言于是日罢宴仁宗悔今诚冝免贺上曰君子爱人以徳士竒与智言是也遂免贺及宴十四年上在北京闻髙煦有异志还京师欲发其事疑未决独召公问曰昨问蹇义汉府事对曰不知若朕有未知尔軰疑有离间不敢言今朕既知矣尔言之何害公对曰臣与义事东宫外无敢与臣等言者但汉王始封国云南不肯行改青州又不肯行今知将徙都北京惟欲守南京天下皆疑其心惟陛下善处之使早有定所全父子之恩为永世之利上黙然起还宫后数日悉得其反状及所为战具大怒褫其冠带絷之西华门内东宫力捄解乃免遂命削其两护卫处之乐安州曰去此北京甚迩即其作祸可朝发而夕擒也是冬周王楚王来朝谒孝陵上命东宫皇太孙及诸皇孙陪谒问翰林诸臣拜位当何如众疑未有言公对曰二王尊属当分列在前东宫稍后■〈尸外立内〉中皇太孙又后亦■〈尸外立内〉中诸皇孙与太孙同班而分列两傍上出片楮所书位次与公言合然下有六字未书授笔命完足之遣鸿胪寺丞周升持赴陵俾率行之少顷复命以宸翰上遂以与公公寳藏之至今存焉皇太孙勤于学问上命吏部翰林举老成正大儒者侍讲读公与蹇义举仪智众以为老公曰仪智道理明执守正精神不衰老成正大廷臣未见其比上闻之喜曰智虽老识朝廷大体能直言不阿向言元正日食冝免贺朕知之可谓得人矣二十二年八月太宗皇帝北征上宾学士杨荣归自行在以闻仁宗皇帝即遣皇太孙往迎梓宫时京兵皆随征在外城中空虚虑赵府兵为变因秘未发丧皇太孙然之顾急未有所与以问公公言上所用东宫图书今请暂假之行此一时之权归即追纳上即取付太孙曰有启事以此封识此亦久当归汝汝就留之既而谓公曰卿言诚是昔大行临御储位久未定浮议喧腾吾今就以付之浮议何由兴且曰朝廷事卿与蹇义当究心吾当重用卿二人也公曰殿下嗣位事无大小皆当尽公此收人心之机也恩之所及必先扈从征行之臣汉文即位首进宋昌史书以为贬臣两人不应先及上初即位有诏减冗费而惜薪司准常例赋北京山东枣八十万斤为香炭之用公入奏曰诏下甫二日而即有此虽云岁用得无过多上曰数日事丛脞此盖急遽中荅之不暇致审耳即命减其半九月癸未尚书吕震言于上曰今丧服已踰二十七日请如太祖仿汉制易吉服上时未有荅震退徧语羣臣明旦易从吉公谓震曰今未可比此例盖洪武中有遗诏且仁孝皇后崩太宗皇帝衰服后仍素服衣冠绖带者数月今上于皇考可遽即吉乎震厉声曰朝廷事尔每执异尚书蹇义兼取二说明旦羣臣皆就衣冠黒角带遂以闻上亦未荅明旦上素冠麻衣麻绖出视朝文臣惟学士武臣英国公如上所服罢朝上谕左右大臣曰吕震昨奏当易服朕听臣下易之梓宫在殡吾岂忍易士竒所执是也公自左春坊大学士进礼部侍郎兼华盖殿大学士寻升少保翰林以公等所受诰草进呈上取笔亲増二语曰勿谓崇髙而难入勿以有所从违而或怠顾谓公等曰此实朕心卿其勉之公对圣徳能容臣等敢不勉昔富弼有言愿不以同异为喜怒不以喜怒为用舍成汤改过不吝所以为圣人愿陛下常以古人为法升少传阶荣禄大夫时天下方面大臣及羣有司皆朝京师兵部尚书李庆言于上曰民间马畜蕃以散之军伍尚余数千请今朝觐官领之少苏民力正官领牡马佐贰官领牝马太仆寺苑马寺岁课其息有亏罚与民同公谓庆不可庆忿不纳公独奏曰朝廷求贤任官今乃使养马而课责与民同岂贵畜贱贤之意乎明日复奏曰必行此令天下贤者谁复肯仕盖亏损一马必责陪偿破家产累子孙朝廷可为负此名于天下后世乎上许出内批罢其事不报明日公又言兵部已督朝觐官领马所领多驹南人脆弱不能控制立视其奔逸号泣于道路臣恐将来逺虑者非但不愿仕亦无志学问此令之失非小上曰吾偶忘之当即批出不爽也午刻上御思善门召公谕曰内批岂真忘之朕闻李庆吕震軰皆忿卿朕念孤立恐为众所伤不欲因卿言而罢今有名矣出示一章乃陜西按察使陈智言畜马不便命公据此草勑止散马公顿首言陛下知臣臣不孤矣但马已领者当何如上曰已领者准洪武中官员乘例不责生息亏损不责偿未给者止勿给复谓公曰继今令有不便惟宻与朕言李庆軰不识大体不足语也上以梓宫在殡命礼部尚书吕震新正朝仪不用乐及鸿胪习礼仪仍用盖震主之公与黄淮等入疏言前已议不用乐今仍用不可乞勑礼部设而不作未报乃复进奏侍廷中至夜漏下十刻遂有旨如公言越三日上召公等谕之曰吕震每事误朕卿等所奏停乐是臣以能直言为贤如用震言今悔何及洪熙元年正月命公兼兵部尚书公辞曰臣为少传大学士已踰涯分尚书一职更不敢当上厉色曰黄淮杨荣金幼孜皆三职卿独二职人将谓何卿勿辞公请辞俸上曰卿于朕劳勤二十年故赒以此禄何用辞公曰尚书月俸六十石可飬壮士六十人臣受二俸已过分安敢复加尚书蹇义言冝听辞学士俸公言辞禄当辞厚何用取虚名上曰朕成卿志乃听辞顾义曰廉贪之风士竒有焉于是黄淮亦辞户部尚书俸上监国时御史舒仲成尝以事迕旨后已升为湖广按察副使矣及即位尚书蹇义因以他事奏仲成即命都御史逮治之公上疏曰向来小人得罪者多陛下即位皆宥之令追理仲成即诏书不信汉景帝为太子召卫绾不赴即位用绾前史韪之上喜罢治仲成赐公米及钞币且降勑奬谕曰卿导朕以仁助朕以徳欲朕为唐虞之君诚忠臣股肱之臣也有卿如此朕复何忧洪熙元年二月上以田二顷赐公时蹇义先以受赐公恳辞上曰卿事朕表里一诚资益良多朕心不忘卿前辞禄今又辞田何执之固也公曰臣起自寒微今受恩踰分岂可不知止是幸少延残喘得更事陛下三二年获全归山林受赐多矣上曰汝勿忧终身吾送汝入土身后事皆勿忧公曰圣仁在上臣复何忧遂听辞明日谕蹇义曰士竒真能廉使仕者皆如此世岂有赃吏乎四月人上书颂太平者上以示公及蹇义夏原吉杨荣义等曰陛下即位所行皆仁政百姓无科敛徭役可谓治世矣公对曰陛下恩泽已敷但流徙尚有未归疮痍尚有未复逺近犹有艰食之人湏再休息二三年庶几人皆得所上笑曰朕与卿軰相与出自诚心去年各与绳愆纠缪图书切望匡辅惟士竒曽上五章朕皆从所言卿三人未有一言岂朝政果无阙生民果皆安乎卿軰吾所倚任事有未当皆湏直言勿有所隐大理少卿戈谦数言事过于矫激尚书吕震呉中都御史刘观侍郎呉廷用等交奏其卖直沽名上颇厌之公进曰谦虽昧于大体盖亦感恩图报耳古人有言主圣则臣直惟陛下容之上以众言犹不怿因免谦朝而使视事如故公又进言曰陛下有诏求言言不当者不之罪今谦因言取咎朝臣皆以为戒且四方朝觐之臣咸在岂能尽知谦过失若传之逺人将谓朝廷不能容直言上惕然曰朕非恶谦言事其言自有过实者卿可以朕心谕众人公曰此非臣言所能言当以玺书开谕可也上遂命公书勑引过而待谦如初令百官言事毋以谦为戒由是天下知圣徳之实上念公匡辅之力赐公玺书其畧曰朕膺监国之命而卿侍左右同心合徳狥国忘身屡歴艰虞曽不易志及朕嗣位以来嘉谟嘉猷入告于内期予于治以惠黎元正固无二简在朕心兹以已意创制杨真一印一枚赐卿用藏于家传之后世惟卿子孙由是知卿克致显荣不易惟艰思保守之惟朕子孙亦由是知卿弼朕之功以保全尔与国咸休永世无斁上尝论科举湏是取南北士上曰北人学问不逮南人公曰长材大器多出北方岂但南人有文可用也上曰然则将如何公曰试卷例缄其姓名请于外书南北二字如当取百人则南六十北四十南北人材皆就用矣上曰壮士得进则北方学者亦感发兴起往年壮士少自科目进故怠惰成风卿言良是往与礼部计议以议定未上而宫车晏驾宣宗即位遂行之宣徳元年髙煦反车驾亲征罪人既得尚书陈山来迎见上请乘势移师彰徳袭执赵王则朝廷永无忧矣上疑之以问杨荣荣力赞其决又语蹇义夏原吉二人依违其间荣遂传旨令公草勑诘赵王公曰事当有实天地鬼神其可欺乎今当以何为辞荣曰令逆党言实与赵谋即是矣何患无辞公曰如此能服人心否乎往见蹇夏反复言不可状蹇夏曰即如公言当若何公曰朝廷重尊属厚待之有疑则严防之当必无虞而国体正矣二人曰上今特信荣言不系吾軰可否也公复见荣曰太宗皇帝惟三子今上惟二叔其有罪者不可恕无罪者当加厚庶几仰慰皇祖之灵荣意未解曰汝不草勑则吾当以闻时惟杨溥与公意合溥曰吾二人俱请入见明其大义荣先趋入公二人继之门者不内俄复召蹇夏蹇夏以公言白之上不怿而止车驾还京师意大悟不复论彰徳事然言者犹喋喋上皆不听特召公曰论赵王者日益多当如何公对曰今日宗室惟赵于陛下最亲当思保全之岂可惑羣言上曰吾亦思之皇考于赵最友爱且吾惟此一叔奈何不爱今思所以保全之道欲封羣言示之俾自处公曰更得一玺书谕之尤好遂遣广平侯袁容都御史刘观持敇书往谕且示以众言赵王得书喜曰吾生矣即献护卫上表谢恩而言者顿息上待赵王日亲厚而薄陈山竟永斥之久之召公谕曰吾侍赵叔不失亲亲之礼尔有力焉赐公白金文绮楮币二年十月黎利遣人进前安南陈王嫡孙暠表乞立为陈氏后词甚恳切上亦厌兵欲从之大臣有言此黎利之谲当亦发兵诛之或以为与之无名徒尔示弱上召公与杨荣谋之荣曰永乐中费数万人命得此至今劳者未息困者未苏因其请而与之便公曰荣言当从初求立陈氏后者太宗皇帝之心求之未得乃郡县其地耳数年来兵民困于交址极矣此皆祖宗之赤子体祖宗之初心保祖宗之赤子正陛下盛徳何谓无名汉弃珠厓前史以为美何谓示弱臣侍仁宗皇帝久圣心每憾此事有意外之虑愿陛下勿疑上意遂决五年二月上以四方屡有水旱欲下寛恤之令独召公议之上曰被灾之处税粮首当免民间有欠孶畜马骡官责偿甚急民苦之亦所当恤凡尔所知者当悉为朕言公曰百姓积欠薪刍及采买诸物官府但知督责而民不能输官粮额重民困无聊多有委弃逃徙者当量与减除部符坐征买办诸物不问其地有无一槩趣办民费价十倍不能完唯当于产有处取之无者勿强也年来刑狱不清旱潦恐由于此冝戒饬法司敦用平恕务求实情四方工匠丁男皆征集京师役于公者无几受私役者十六七身既劳困而妻孥顾未免怨叹当命官察治丁多免其半单丁者皆免老病无丁者除其籍其本非匠诬引为匠者察实除之今军民若漕运而仓廋无闗防奸盗相继恬不畏法冝命风宪官廵察上称善即书勑明旦行之民大感悦七年二月上谕公曰忆前下令恤民今已再期民事不又有可恤乎公曰官田减租民间皆感圣恩而户部不行追如旧此循习之弊上色怫然曰今欲再下勑寛恤必举此为首如再格不行必罪之因问事之当寛恤者公曰逃移之民朝廷既赦使复业而家业尽丧又有公逋私债之扰所在官司不能恤则必逃聚山林相结为非请下有司凡逃民愿归者郡县善抚恤免其征徭不愿归者听于所在附籍给以闲田为经营居处免徭役三年庶使得安上曰在彼在此皆吾民但得人安足矣公又言各处课程先因钞法不行加倍征纳盖一时权冝今钞法颇通冝减倍征之额天下课程皆纳钞惟湖广广西浙江商税鱼课旧皆纳银请裁为一例上命纳银一两者折钞百贯又言小民之不安皆原有司贪暴请令风宪考察上曰然若有廉能者亦令以名闻奬用之公又言方面及郡守请令京官三品以上及布政按察荐务取公廉端厚能为国为民者吏部审其可用奏授以官后犯赃罪并坐举者凡因保举授官如有指告其罪者先逮问余人有验然后及之庶不为小人所诬年来吏员太冗多有昏愚不通请令六部都察院翰林院同考试选择而用之军民中有文学才行卓然出众智谋才勇精于武畧者亦冝察举唐虞之世罚弗及嗣今极刑之家有贤子弟例不许进用上曰舜殛鲧用禹圣人至公之心也今除谋反大逆外其余犯者子孙有文学才行并听用公又奏臣见闻不广愿命大臣谨厚者一人共议之得推广仁恩徧及天下上以胡濙谨厚命与公宻议凡可行者悉以进事皆施行今上即位之初惓惓以天下为心率其同列首言当整肃军政饬边防以奠安百姓南京根本之地虽有襄城伯李隆守备其老成忠直如尚书黄福当令参赞军务有事同议而后行庶几无阙湖广河南山东江西去年旱灾人民艰食虑有啸聚为非者冝委文武大臣各一人往镇之事定而归縁边将士所以警备非常其无马者冝令于行在太仆寺苑马寺简用西蕃在诸处贡马有可充边用亦听留官员冗滥宜从吏部及内外风宪官考察近诏寛恤军民内外诸司当体朝廷之意凡事务从减省冝令条奏事有应行者取自上裁诏如所言公等又上疏曰皇上肇登寳位上继列圣下统万邦心明尧舜禹汤文武之道以兴唐虞之治去年十月宣宗皇帝诏臣士竒曰明年春暖东宫出文华殿读书凡外侍从俱用慎择贤良亷谨之人臣谓此第一事望皇上留心不幸大行上宾臣未敢遽言然此事至重伏望山陵毕日早开经筵以进圣学其所条奏惟在慎择儒臣及左右侍御之臣其学术不正立心行已颇僻者皆冝屏逺使不得上惑聪明宗社生民之福实闗于此疏奏上与太皇太后皆嘉纳焉太皇太后遂告谕公等专以择讲臣为务寻升少师特进光禄大夫柱国同知经筵事公又念今遣御史清军有以陜西山东河南北直隶之人往南方极边补伍者两广四川贵州云南江西福建湖广浙江南直隶之人往北方极边补伍者其水土不相习南人死于寒冻北人死于瘴疠且去乡或万里或七八千里道路遥逺困于无资多致死亡深为可惜在祖宗时已除逃军仍旧其余军丁南北各就近卫服役之今兵部以文移烦劳惮于改发不念下人之艰苦不思兵备之无实遂与少保杨溥计议具疏而率同列上之且曰臣愚欲以今后清出山东山西河南陜西北直隶军丁皆发甘肃宁夏延安大同宣府永平辽东诸处云南两广贵州四川湖广江西福建浙江南直隶军丁皆发四川云南贵州两广及边海卫所待补足其缺又以填腹里之空则兵备有实下人不困上命公侯大臣议行之天下便焉又言尧汤之世不免水旱而尧汤之民不至甚病者有备故也我太祖皇帝笃意飬民其于备荒皆定制天下郡县悉出官钞籴榖各于四乡置仓贮之以时敛散又相其地宜开浚陂塘修筑圩岸闸坝以备水旱小大之民各安其业此万世之利也歴岁既久奸弊日滋豪猾侵渔榖尽仓毁凡诸水利亦多堙废或被占夺稍遇凶灾民无所頼风宪不举守令漫不究心事虽若缓所系甚切请令户部择遣京官廉干者往督有司凡丰稔州县各出库物平籴储以备荒陂塘闸坝皆令修复具实奏闻若有灾之处则候稔岁而后行郡县官满兼以此之废举为殿最风宪官廵歴各务稽考仍有欺弊怠废者具奏罪之若廵歴所至不复问理听其堂上官纠治庶几官有实积荒岁人民不至狼狈耕农无旱潦之虞仁政所施无切于此上曰此祖宗之良法美意命户部亟行之时有言方面官及府州正官专用保举即是恩出于下欲如洪武永乐故事皆令吏部选除上命公与杨溥等议之公等上疏曰宣徳七年以前藩宪二司及府州正官多不得人百姓受害是以宣宗皇帝勑令大臣举保自兹以后多得其人间有一二非才盖縁举主审察不至亦或实是狥私所司不行纠举以致如此大抵宣宗皇帝求贤养民之心皆上体祖宗之心非是有所更改昔尧舜禹汤文武及我朝祖宗相承为政皆有因时损益之冝宣宗皇帝临御之时体祖宗之心以行仁民之政者尚多保官乃第一事当时不闻人有异言多以得人为喜唐太宗力行仁义命在京三品以上官举郡守县令后来致天下斗米三钱之效明鉴在前可无疑也圣旨所谕保官则恩出于下切縁众臣举保吏部审择具名奏请圣意允俞然后授官不允即不得除授恩实非出于下也近年有等京官无人举保造为诱语专欲隳壊先帝良法则小人皆得升用小人日进君子日退天下何由治平伏望圣断只依先皇帝勑旨而行但所举之人后有犯赃必须明正举主之罪则人知警畏不敢滥举官必得人臣受四朝大恩惭无寸补惟念用人贤否生民休戚国家治忽所关是以竭诚尽心惟圣明裁择诏如公议五年公闻四方雨泽不足率其同列上疏曰皇上临御以来凡百科征一切停罢官府通欠悉皆宥免民生既安天休当应然今犹旱灾者岂刑狱或未清欤圣心惓切惟恩施不虚恐理官奉行未至乞令三法司精选其属清廉仁厚公正无私者数人赐之以敇分行天下审囚録犯亲诰州县召集里老亲邻审问实情具奏处置不令有寃轻罪有疑者即与决断不得淹禁致伤人命两京法司悉与疏理庶几可以回天意从之公之在朝廷处宥宻之地言动以理不苟为异同亦不惑于利害惟以忠诚结主知而仁宗皇帝知公尤深由是太皇太后亦知公为人宣宗皇帝尝奉太皇太后往谒陵公与蹇义杨荣等皆从上传太皇太后旨命公等进见劳问慰勉加以厚赐既数日上谕公曰太皇太后为朕言皇考往年在宫中谈卿等姓名及行事甚熟太后悉能记忆其间才学优劣孰肯任事不任事皆有讥评言蹇重厚小心但多思少断卿能持正言不避迂意议事之际先帝数不乐卿然能从卿言以不败事尝有小失甚悔不用卿言太后又谓朕曰凡正直之言尔不可以为迂而不从谨之谨之公对曰太皇太后之盛徳仁宗皇帝之盛徳也愿陛下常奉圣训公处心公正论事必当大体常扶君子而抑小人羣臣有罗譛毁而非辜者必尽诚为之伸解有恣贪邪不悛者必正言其不可用三朝史事皆公总裁是是非非悉征诸实每与同列曰天下万世之事当以天下万世之心处之如有一毫出于私意不论厚薄皆当获罪神明所举贤才列于中外者五十余人皆能正已恤民盖公取人必先徳行而后才能无问识与不识博询于众而信乃举以此不得于公者怨诽忿兴不恤也直道而行不为阿狥永乐宣徳中同列有譛公于上者皆赖上明不听公闻之亦不为憾待其人如初笃故旧解缙尹昌隆之死言于仁皇皆存其后公秉谦执虚未尝自满薄利笃义壮老一心直尝观之宋欧阳文忠公以道徳文章名天下其功业之盛亦既显于当时若君臣相得内外无间享其福禄荣名而久于其位盖未之能也今公徳行文学表之为四方之望议论政事施于朝廷者四十年君明臣良志同道合军国之务知无不言而言无不尽典册制命皆出公手在位之臣事有可疑者一于公决之若公者非书所谓商老成人诗所谓王之荩臣也与公尝以其进于上上之命于公者备録成书曰此列圣大徳所寓也何可忘哉直从公久其受教为多而知公亦深公之细行皆可书当别有备载之者姑取其事有闗于天下国家之大者为之传使后之君子有考焉
　　
　　明名臣琬琰续録卷一
　　
　　●钦定四库全书
　　
　　明名臣琬琰续录卷二
　　
　　（明）徐纮 撰
　　
　　祭酒文毅李公言行录　　杨廉
　　
　　李时勉名懋字时勉以字行江西安福人进士歴任永乐正统间官至祭酒卒年七十七谥文毅先生少负大志勤于学问穷性命道徳之奥于书无所不读永乐间取进士第太宗皇帝锐意文学择进士之尤者俾尽读中秘书学古为文辞先生与焉其文学日进有盛名以母忧去居丧务尽礼服除授刑部主事而所治无寃人与修髙庙实录成授翰林侍读先生自以蒙恩厚思所以报殊遇事有当言者辄以闻上亦多聴纳虽甚忤终不谴宣宗皇帝尤矜容之升侍读学士待之加厚宾兴之岁三命典文衡上临轩策士则命读卷人皆以为公正统初上御经筵命先生兼经筵官每当进讲必尽诚敬冀有所感悟上亦为之倾聴闻者莫不称善以为范淳夫其人也时太学缺祭酒而难其选诸公皆谓莫如先生相与言于上遂以任之诸生数千人皆习经艺先生开导训诲各因其才而必穷其旨趣俾有所领解如饥者得食渇者得饮于是小大皆有所造就病者有医死者有归其未娶者俾有室皆先生出资为之倡而仁义之行成焉诸生事先生亦如子之事父有急必赴虽危难不避贤才之盛盖彬彬焉车驾视学行释菜礼退御彛伦堂祭酒当以经进讲而先生久病嗽人疑之至是升堂愈敬慎色温气和赐坐西南隅讲尚书阐明帝尧所以亲亲仁民协和万邦之道辞旨清逺聴者忘倦上为之喜甚赐予有加（王直撰墓表）
　　
　　李时勉在翰林直言进谏仁庙怒命力士打十数爪不死洎宣庙即位察其忠复召入翰林拜学士自后不闻直言矣正统时为祭酒仿胡安定教随其器而造就之诸生勃然兴起人才遂盛于一时待诸生恩义兼尽有病者委医调治死者助其棺衾为文以祭之后王振怒其持儒礼构以罪枷于监门诸生不忍愿代者甚众获免未几乞归士林髙之亦可谓明哲保身矣（古穰杂录）
　　
　　李先生为祭酒严毅正大极意造就人才督励尤切夜读务尽二更将五更命膳夫提铃循门唤起读书或自潜行察勤惰无灯者明日责罚自是灯光达旦书声不絶（可斋杂记）
　　
　　洪熈改元文毅充讲席奋忠谠动天地而感鬼神继司成均诸生爱之如父母晚路权珰执命文毅见辱石大用代死诸生号救阙下者数十人（罗伦跋帖）
　　
　　于乎刚士浩然正气博文有养学自中秘危言峻行歴事四帝臣身百折臣心不替学士司成奸骄我忌荷校愿代门徒之义归老于田名儒风致（彭韶撰赞）
　　
　　尚书文端王公神道碑铭　　李贤
　　
　　公讳直字行俭别号抑庵系出琅琊晋太傅导之后也导辅东晋遂家金陵后数世有崇文者仕唐为吉州刺史因家吉州又数世孙贽仕宋为户部侍郎徙居泰和代有显人曽祖以道祖子兴隠居不仕父伯贞仕国朝为肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去赖祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时太宗皇帝笃意古学诏选进士曽棨等二十八人为翰林庶吉士俾读中秘书冀成逺大之学公在选中感激奋志不数年文辞追古作者上以公卓越诸士召入内阁凡机宻之政属执笔焉寻授翰林修撰车驾巡幸北京仁宗为皇太子监国留务之重选任尤严时翰林则留黄淮杨士竒与公三人辅导公夙夜勤慎不懈中外咸倚重之及再幸北京公在扈从遂与修太祖实录未成以忧去服阕仍入翰林升侍读仁宗即位进侍读学士宣宗为皇太子慎选官僚首升公右春坊右庶子仍兼侍读学士凡经筵讲义及文武羣臣诰敕皆以属公又兼记注于圣政圣训之当书者皆录之以备纂述进阶奉议大夫宣宗即位与修两朝实录成进詹事府少詹事仍兼侍读学士有白金彩币袭衣宝镪之赉进阶中顺大夫今上嗣位诏修先朝实录以公总裁书成进礼部左侍郎仍兼学士赏赉如前久之以礼部缺人命公出莅部事宗伯胡公大喜阖部之政悉付之公处之裕然若素习者吏部尚书郭琎去位诏以公代之命下士类皆悦进阶资善大夫歴再岁有无赖不得志者以选拨事嫁祸于公给舍御史交章论列乃直公诬加授资徳大夫正治上卿正统己巳秋北兵犯边境车驾欲亲征公独以为不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少傅壬申兼太子太师进阶光禄大夫公累疏求退不允天顺改元皇上复位图任旧人公艰于步履不能朝谒恳乞休致幷辞师傅二职诏特许之赐以玺书有忠清之操简于朕懐之语复出白金文绮宝镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士类莫不拭目海内想闻其风采及位冢宰益加廉慎时方面官罢廷臣荐举専属吏部公益留意人才委任部属凡御史出巡归者必令报其髙下以备拔用自是四方号得人奔竞之风为之一息居第隘陋曽不屑意一切世味安于淡薄朝廷重公之徳每优礼之免其朝谒及退休居家杜门不出日课诸生读书而已所著有抑庵集若干卷行于世天顺六年九月二十三日以疾终于正寝享年八十有四讣闻上为之悼惜特赠太保谥文端遣官谕祭于其家复令有司营葬事公配陈氏累封一品夫人先公二年卒子男五人长■〈木资〉翰林检讨居母忧以卒次曰稹次曰穆曰秱孙男十人曽孙男七人稹等卜以天顺七年正月十六葬于邑之实信乡髙坪之原乃以公所为墓志示贤请铭其神道贤从公游最久公未尝待以属吏又引之同升平生之知未有过于公者谨次第其事而系之以铭铭曰国之明昌系彼才贤有一挺生繄岂偶然侃侃王公天赋其秀有声煜然大江之右鸾坡凤阁容与翱翔惟学之富惟誉之芳遂秉钧衡不倚不忒百司庶府位称其徳位称其徳乂我烝民列圣汝嘉保傅师臣公之旋归既禄且寿国藉蓍龟士仰山斗公之云亡轸我圣衷节惠二名锡命三公有美哀荣无然愧怍铭在丰碑元老之墓
　　
　　祭酒陈公言行录 杨廉
　　
　　陈敬宗字光世浙江慈溪人进士歴任永乐天顺间官至祭酒卒年八十三
　　
　　陈敬宗由翰林拜南京祭酒美须髯容仪端整步履有定则望之者起敬当会食诸生稍有失仪者即待罪不轻容也或有所禀严于对君之礼对客善饮襄城伯重斯文或盛设延宾既罢必留敬宗再饮主至酩酊犹自俨然若未尝饮者人皆服其量（古穰杂录）
　　
　　公登永乐甲申进士第选翰林庶吉士与修髙庙实录成授刑部主事十二年修五经四书大全成改翰林侍读后丁母忧宣徳改元起复修两朝实录未成转南京国子司业秩满升祭酒为人矜严好礼久居太学力以师道自任严立教条痛革旧习日励诸生进学成徳户部尚书闗中杨鼎初发解于乡试春闱不利自北京求入南监从公卒业其为士大夫所重如此景泰元年致仕国子祭酒四明陈先生遇僚属诸生严有懐忿而讼之者法司将覆奏就逮周文襄公其同年谓先生当具疏申雪遂属笔于公未免有迁就之辞先生见之惊曰无乃诳君公笑曰在法惟奏事不实耳闻者或迂先生而先生不亦纯臣哉（水东日记）
　　
　　行方而严学优而粹势利纷如颓然无累抑抑徳隅人望知畏词林重轻卜其进退师于国子身以为诲朋来是乐不解于位时有古廉于公作配（彭韶撰赞）
　　
　　副都御史吴公言行录　　杨亷
　　
　　吴讷字敏徳直隶常熟人由荐举歴任永乐天顺间官至右副都御史卒年八十六
　　
　　公父为沅陵县主簿常被诬系京师公乞身代事未白而父没公治丧如礼不用浮屠法力学尚义兼善医术声闻江东郡邑荐为校官不就永乐末举医生至南京上疏恳辞时仁庙监国闻之命教诸功臣子弟复拜监察御史歴升南京都察院右佥都左副都御史
　　
　　海虞呉敏徳为佥都御史持敬慎之心秉廉直之节其议论举措有前贤之遗风视世之随俗变化方外而圆内者相去逺矣（王直撰赞序）
　　
　　呉思庵先生谈及浅学后进曰此韵府羣玉秀才好趁航船耳航船呉中所谓夜航船接渡徃来船中羣坐多人偶语纷纷盖言其破碎摘裂之学祗足供谈笑也（水东日记）
　　
　　公为人端重纯明履方居约不以穷达易所守其学务遵儒先阐经训以正士习为文章根据义理有禆世教不徒作也公自童卯积学有素其求端用力必由博以入约自体而达用不事矫饰务以行检为先至其为文根抵则以羣经为之本波澜则以迁固为之辅于是形诸论著不茍同人言必以实而要其归则一本于理公应诏起自田里为御史为佥都御史所至皆籍籍有声若夫文则又公之余事耳（魏骥撰思庵文集序）
　　
　　公渊乎其学炳乎其文才识论议博达今古其在台宪十有余年蹇蹇谔谔正气凛凛其心寛厚仁恕未尝察察以求人过而奸赃不法之徒自然消缩摧沮不敢喘息方将倚公恃重台宪坐肃风纪而公力以老去非众人所以望于公也（陈敬宗撰赠致仕序）
　　
　　古貌古心学窥性理孝义幼闻实形践履避迹儒医监国所礼乃教世胄乃司风纪卒贰宪台清徳莫比独老劬书以忘忧喜修正遗文垂训无已（彭韶撰赞）
　　
　　谅江知府刘公言行录　　尹直
　　
　　刘子辅讳（阙）以字行江西庐陵人永乐宣徳间歴官监察御史广东宪使左迁谅江知府死节
　　
　　子辅自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不茍许与独数数称子辅为贤御史几载考最升广东宪使到官数日丁家艰去服阕坐微累左迁交址谅江知府不鄙夷其民抚绥如子民咸爱戴之叛冦黎利攻围谅江城时冦势猖獗他郡县城多已陷子辅与守将倡兵民效死守数月冦増众攻城城中食尽而人心益固又踰月冦攻益力遂破城城中兵民尽力斗以死无一人降者子辅知事不支曰吾奉命守郡郡亡与亡义不可污贼手即自经死一子一妾皆先子辅死事闻赠子辅布政司叅政遣官赐祭复其家子辅平素恂恂若无所言少长者且不慕交际人盖鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徒甘心从贼反兵来攻图茍活旦暮间卒之不逃诛于国典夫死一也彼身戮家偾贻诮无穷视子辅盖氷炭薫莸之不相同矣时戍守之将如都指挥李任等毅然奋节而死者盖多死民社者子辅及谅江知府易先政平知府何忠辈亦非一人忠骂贼不絶口从容赋诗乃与其子皆死曷尝乏正人君子哉顾系于用之者之何如也（并杨士竒撰传）
　　
　　尹直撰赞曰呜呼子辅志节端方观风两浙凛凛氷霜乃司广臬乃守谅江抚绥民夷恺悌循良黎孽叛冦所在披猖独率兵民御遏捍防食尽力屈矢与城亡子要先尽不污赋戕妾义子孝忠俪许张恤恩有腆庐陵有光
  </div>
  <div class="pagination">
   <span class="current-page">
    1
   </span>
   <a href="明名臣琬琰续录_page2.html">
    2
   </a>
   <a href="明名臣琬琰续录_page3.html">
    3
   </a>
   <a href="明名臣琬琰续录_page4.html">
    4
   </a>
   <a href="明名臣琬琰续录_page5.html">
    5
   </a>
   <a href="明名臣琬琰续录_page6.html">
    6
   </a>
   <a href="明名臣琬琰续录_page7.html">
    7
   </a>
   <a href="明名臣琬琰续录_page8.html">
    8
   </a>
   <a href="明名臣琬琰续录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
