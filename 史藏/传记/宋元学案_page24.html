<!DOCTYPE html>
<html>
<head>
    <meta charset="UTF-8">
    <title>宋元学案 - 第 24 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 24 页/共 437 页</h1>
    <div class="content">
　　附录

　　叶水心志其墓曰：谷叔尝着《仁义》、《礼乐》、《扶中》、《截流》等论，推明圣人之道，归于中正不偏，常行不厌。而佛者以寂灭无为乱之，此性命道德之蠹。

　　◆刘氏续传

　　县令刘先生恭

　　刘恭，字伯协，南城人。绍熙元年进士，知瑞安县。象山尝作书，言郡县官贪残之害，以告大吏。先生以「其人家世方盛，若极言之，恐撄其怒；且居是邦非其大夫，或于名分未安」。象山答以「向来区区之意，不在利害，至于理之所在，必争，虽区夫不可犯」。先生又以「道大，何所不容」为辞，象山以「不知务」示之。

　　（梓材谨案：是传谢山稿底列《象山门人》。顾象山与书，一称之以「门下」，再尊之以「来示」又自逊曰「敬虚心以俟教」，则先生特象山讲友，初未及象山之门也。考《杨诚斋集》，先生为新吉守，诚斋与之书曰：「近世人物之盛，莫江西若者。江西人物之盛，又莫刘氏若者。公是、公非二先生偕以道鸣，如古文篇何必减《原道》，如弟子所记何必减《法言》，如西垣训词何必减西京。家传正学之派，心授斯文之脉，不在执事而在谁乎」据此，则先生固承二刘家学者，不必附之陆门矣，故移入于此。
 卷五　古灵四先生学案（全氏补本）
　　古灵四先生学案（全祖望补本）

　　古灵四先生学案表

　　陈襄　　　　　孙觉（别见《安定学案》。）

　　（安定同调）　吴道

　　张公谔

　　章衡

　　傅楫　　　　　　　（从子）希龙

　　陈贻范

　　管师复

　　管师常　　　　　　　林石　　　沈躬行（别见《周许诸儒学案》。）

　　陈砥

　　吕逢时　　　　　　　钱景臻

　　黄颖　　　　　　　（子）公坦

　　刘淮夫

　　郑穆

　　陈烈

　　周希孟　　　　　　　刘康夫

　　潘鲠

　　曾伉

　　刘彝（别见《安定学案》。）

　　（并古灵讲友。）

　　章望之

　　吴师仁（并见《士刘诸儒学案》。）

　　司马光（别为《涑水学案》。）

　　张载（别为《横渠学案》。）

　　（并古灵同调。）

　　刘夔

　　曹颖叔

　　蔡襄

　　（并公辟学侣。）

　　古灵四先生学案序录

　　祖望谨案：安定、泰山并起之时，闽中四先生亦讲学海上，其所得虽未能底于粹深，然而略见大体矣，是固安定、泰山之流亚也。宋人溯导源之功，独不及四先生，似有阙焉。或曰：「陈烈亦尝师安定。」未知所据。述《古灵四先生学案》。（梓材案：《古灵学案》，谢山所特立。谓之「述」者，谦辞也。黄氏补本仍属之洲，非是。又案：其表以古灵为安定门人，亦无据。）

　　◆安定同调

　　忠文陈古灵先生襄

　　陈襄，字述古，侯官人也。学者称为古灵先生。是时，学者方溺于雕篆之文，相高以词华，所谓知天尽性之说，皆指以为迂阔，而士亦莫之讲也。先生独有志于传道，与其同里陈烈、郑穆、周希孟者为友，气古行高，以天下之重为己任。闻者始皆笑之，先生不为动，躬行益笃，学者亦稍稍化之，多从之游，而闽海间遂有「四先生」之目。虽有诞突恣傲不可率者，不敢失礼于其门。已而四先生之名闻于天下，有从远方来受学者。以进士为浦城簿，县阙令，先生行令事，断狱明决，人莫能干以私。首兴学宫，为诸生讲学，从之者五百余人，而章衡卒为名臣。部使者安积至其县，先生以十事陈之，安是之，皆为施行。以迁为仙居令，仙居山县，莫知学，先生之兴学宫、课诸生如浦城。有问难者，得乘先生听讼之暇，入问于庭。偶出行部，遇山谷中有小学，辄下车为童子辈讲经。从学者渐多，而管师复兄弟卒为名儒。迁著作佐郎、知河阳县，仙居之民攀车遮道，几不得出境。时富郑公帅河阳，一见，厚礼之。先生之兴学宫、课诸生如仙居。或谤之富公曰：「是赚子弟辈束修耳！」富公以告，先生曰：「自反而缩，何嫌人言！」或劝先生罢讲，答曰：「以纔人，使诸生遂不得闻道，吾耻之。」讲益力。富公久而益奇之，入相，荐为太常博士，召试秘阁校理，寻判祠部。译经僧法护遗奏，乞度十僧，赵亦请列子庙中三年度一道士，先生坚执不行，且请禁宫闱要近之妄有陈乞者。坐是解祠部，编昭文馆书籍。已而以祠部员外郎知常州，复兴学宫、课诸生如河阳。时承安定先生湖学之后，东南讲席稍衰，先生复振之，以顾临司之，每晨亲往，与诸生讲经义，旁决吏事，于是毗陵之盛，拟于湖学。常州运渠横遏震泽，积水不得北入于江，为吴下民田之害。先生以渠之丈尺，对民田之步亩，分授以浚，深广有制，不月而成，遂削望亭古堰，而震泽积水乃克北流，田患以除。迁司封员外郎，为开封府推官。将行，得公帑杂收无名钱数百万，因以偿积年官逋之未清者。入为三司判官，使辽。寻修起居注，知谏院，管句国子监等。先生荐可为太学师长者四人，小程子其一也。寻罢　谏院，兼侍御史知杂事。故事，左右史以次知制诰，而台杂乃迁三司副使。于是有旨侯知制诰阙，召试，先生辞曰：「陛下以义使臣，敢不惟命是听，岂敢计较资地，以为轻重。况知杂之任，上裨朝政，下肃台纲，岂顾宠禄之居后哉。若有顾避之心，身且不正，焉能正人。」乃许追寝前命。于是王荆公执政，行新法，先生力言青苗不便，五奏皆不报。其进第四状曰：「臣观制置奏请，莫非引经以为言，而其实贷民以取利，是特为管仲、商君之术。臣愿陛下为尧、舜之君，以仁义治天下，不愿陛下为霸主也。陛下富有中国，广轮万里，内无强臣敌国之患，外无西戎、北狄之难。四海九州岛之赋，供用不为不足。不于此时与庙堂之臣坐而论道，以行王政，而反屑屑为均输、举贷之事，臣窃惜之！」其第五状曰：「误陛下者，王安石也。误安石者，吕惠卿也。安石持强辩以荧惑于前，惠卿画诡谋以阴助于后，故虽陛下之至圣，不能无惑。近者中丞吕公着而下，皆以不职乞从责降，臣独区区未敢请者，尚冀犬马之诚，一悟圣意，许以青苗之法下百官集议。如臣等言非，甘从远窜；如是，则安石、惠卿乞行贬斥，以谢天下。」又言：「刘述、刘琦、钱顗等皆以言事责降，范纯仁以此待罪。朝廷上下之情，乖戾若此，臣甚忧之。乞免其罪，以大有容之德。又乞召还范纯仁，以厌人望。」又言：「中丞吕公着以造膝之言落职补郡，安石增改诰词，暴扬其语，欲以中伤，尤失事体。右正言李常待罪，两月不报，必非陛下之意。」又言：「韩绛以制置三司条例司而为参政，是以利进，自古进用大臣所未有。」又言李南公、李定不可用，王子韶为小人。于是神宗有诏，召先生试知制诰，而所奏皆留中不下。先生辞曰：「臣所言不能开悟圣心，方且待不职之罪，未知谴所，召试非臣所敢当。荆公方遣人趣先生承命，见奏大恨，议出为陜西转运使。上曰：「陈襄经术，宜在讲筵。」乃复令修居注，直舍人院，兼天章阁侍讲，先生固辞。神宗赐手诏曰：「卿以言事未遂，不受知制诰之命，且求外补。朕慕卿经术，深惜远去，特还旧职，庶几左右经席，渐摩道义。来奏尚欲固辞，岂未悉朕意与﹖还卿来章，当亟就职。」先生不敢复辞。次年，卒用为知制诰。荆公终欲出之，上不许，诏直学士院。荆公恶之不已，以草河北诏言「水不润下」，中书改之；又赦文有「奉祠紫宫」之语，为犯俗。先生乞出，遂知陈州。未，移杭州。先生以杭之学校不兴，复修筑聚讲如常州，且修六井水利。已而复知陈州，其讲学如杭州。熙宁八年，召还，知银台，迁枢密直学士，判太常。次年，兼侍讲　。又次年，命为郊祀礼仪使，详定郊庙礼乐。元丰二年，判尚书都省。神宗且有意大用之，而先生病矣。次年，卒。妻子问遗言，索笔书「先圣先师」四字。赠给事中。其后累赠少师，谥忠文。所著书有《易义》、《中庸义》、《古灵集》二十五卷。（云濠案：先生所著书尚有《州县提纲》。其《古灵集》二十五卷，为先生子绍夫所编。《居易录》称为二十卷，盖未见完帙也。）先生一言一行，皆以古人为法，喜怒不形于色。荆公之退也，先生在讲筵，荐司马温公以下三十三人，神宗善之而不能尽用也。元佑名臣，皆在其中。南渡后，高宗　得其稿，诏示天下，以为荐士者法。

　　祖望谨案：宋仁之世，安定先生起于南，泰山先生起于北，天下之士从者如云，而正学自此造端矣。闽海古灵先生于安定盖稍后，其孜孜讲道，则与之相埒。安定之门，先后至一千七百余弟子，泰山弗逮也，而古灵亦过千人。安定之门如孙莘老、管卧云辈，皆兼师古灵者也。于时濂溪已起于南，涑水、横渠、康节、明道兄弟亦起于北，直登圣人之堂。古灵所得虽逊之，然其倡道之功，则固安定、泰山之亚，较之程、张，为前茅焉。故特为立一《学案》，而以郑氏、陈氏、周氏三子并见于后。

　　古灵先生文集

　　隐居求志，古人尚之。然有圣人之隐，有贤人之隐，有介夫之隐。圣人之隐，乐天以俟命，时未可而潜，时可而跃者，蜿蜿蜒蜒，莫知其神，舜、伊尹是也。贤人之隐，养气以畜德，庸言庸行，居贫贱而乐，颜、曾是也。介夫之隐，但洁身而不累乎世，足以自牧而不足与忧天下，长沮、桀溺是也，是则君子不为也。（《与章表民》。）

　　后进士来兹者，亦早夜不已，有所勉。然进而是，退而疑，故吾日为之忧，恐不能有远到者。（《与陈砥》。）

　　好善之人，惟恐有所不闻。好为善之人，惟恐有闻。（《答黄殿丞》。）

　　不离经而用权，不先利而后义。

　　视非正色，谓之不明。听非正言，谓之不聪。故君子不以耳目近小人，不以小人乱视听也。（以上《与安度支》。）

　　圣人之经，待人而传。当明大义，折诸家异同之说，以示后学，不宜有让。（《答许太博》。）

　　仆他无一二至于古人，至于好人之善，乐闻己之过，则似有之。（《答周有终》。）
</div>
    <div class="pagination">
<a href="宋元学案_page23.html">上一页</a><span>...</span><a href="宋元学案_page19.html">19</a><a href="宋元学案_page20.html">20</a><a href="宋元学案_page21.html">21</a><a href="宋元学案_page22.html">22</a><a href="宋元学案_page23.html">23</a><span class="current-page">24</span><a href="宋元学案_page25.html">25</a><a href="宋元学案_page26.html">26</a><a href="宋元学案_page27.html">27</a><a href="宋元学案_page28.html">28</a><a href="宋元学案_page29.html">29</a><span>...</span><a href="宋元学案_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
