<!DOCTYPE html>
<html>
 <head>
  <meta charset="utf-8"/>
  <title>
   十七史百将传 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十七史百将传 - 第 2 页/共 4 页
  </h1>
  <div class="content">
   祭遵，字弟孙，颍川颍阳人也。光武破王寻等，还过颍阳，遵以县吏数进见，留为门下史。从征河北，为军市令。舍中儿犯法，遵格杀之。光武怒，命收遵。时主簿陈副谏曰：“明公常欲众军整齐，今遵奉法不避，是教令所行也。”光武乃贳之，以为刺奸将军。谓诸将曰：“当避祭遵！吾舍中儿犯法尚杀之，必不私诸卿也。”拜征虏将军，定封颍阳侯。南击弘农、厌新、柏华蛮中贼。弩中遵口，洞出流血，众见遵伤，稍引退，遵呼叱止之，士卒战皆自倍，遂大破之。时新城蛮中山贼张满，屯结险隘为人害。诏遵攻之。遵绝其粮道，满数挑战，遵坚壁不出。而厌新、柏华馀贼复与满合，遂攻得霍阳聚，遵乃分兵击破降之。张满饥困，城拔，生获之。初满祭祀天地，自云当王，既执，叹曰：“谶文误我！”乃斩之。复令进屯陇下。及公孙述遣兵救嚣，吴汉、耿＿等悉奔还，遵独留不却。卒于军。遵为人廉约小心，克己奉公， 赏赐辄尽与士卒，家无私财。制御士心， 不越法度。所在吏人，不知有军。遵为将军，取士皆用儒术，对酒设乐，必雅歌投壶。虽在军旅，不忘俎豆，可谓好礼悦乐，守死善道者也。其后会朝，帝每叹曰：“安得忧国奉公之臣如祭征虏者乎！”遵之见思若此。
　　孙子曰：“法令执行。”遵杀舍中儿而光武知其不可犯。又曰：“修道而保法。”遵之所在，吏人不知有军是也。
　　●后汉马援
　　马援，字文渊，扶风茂陵人也。其先赵奢为赵将，号曰“马服君”，子孙因为氏。援少有大志，为郡督邮，送囚至司命府，囚有重罪，援哀而纵之，遂亡命北地。遇赦，因留牧畜。转游陇汉间，常谓宾客曰：“丈夫为志，穷当益坚，老当益壮。”因处田牧，至有牛马羊数千头，谷数万斛。既而叹曰：“凡殖货财产，贵其能施赈也，否则守钱虏耳。”乃尽散以班昆弟故旧，身衣羊裘皮绔。援留西州，隗嚣甚敬重之，以援为绥德将军，与决筹策。是时公孙述称帝于蜀，嚣使援往观之。援素与述同里，相善，以为既至当握手欢如平生。而述盛陈陛卫，以延援入。欲授援以封侯大将军位，宾客皆乐留，援晓之曰：“天下雄雌未定，公孙不吐哺走迎国士，与图成败，反修饰边幅，此子何足久稽天下士乎？”因辞归，谓嚣曰：“子阳井底蛙耳，而妄自尊大，不如专意东方。”嚣使援奉书洛阳。援至，引见于宣德殿。世祖迎笑谓援曰：“卿遨游二帝间，今见卿，使人大惭。”援顿首辞谢，因曰：“当今之世，非独君择臣也，臣亦择君矣。臣与公孙述同县，少相善。臣前至蜀，述陛戟而后进臣。臣今远来，陛下何知非剌客奸人，而简易若是？”帝复笑曰：“卿非刺客，顾说客耳。”援曰：“天下反覆，盗名字者不可胜数。今见陛下，恢廓大度，同符高祖，乃知帝王自有真也。”帝甚壮之，使太中大夫来歙持节送援西归陇右。隗嚣与援共卧起，问以东方流言及京师得失。援说嚣曰：“前到朝廷，上引见数十，每接宴语，自夕至旦，才明勇略，非人敌也。且开心见诚，无所隐伏，阔达多大节，略与高祖同。经学博览，政事文辨，前世无比。”嚣曰：“卿谓何如高帝？”援曰：“不如也。高帝无可无不可。今上好吏事，动如节度，又不喜饮酒。”嚣意不怿，曰：“如卿言，反复胜邪？”然雅信援，故遂遣长子恂入质。援因将家属随恂归洛阳。会隗嚣用王元计，发兵拒汉。援乃上疏曰：“臣援自念归身圣朝，奉事陛下，本无公辅一言之荐，左右为容之助。臣不自陈，陛下何因闻之？夫居前不能令人轾，居后不能令人轩，与人怨不能为人患，臣所耻也。臣与隗嚣，本实交友。初，嚣遣臣东，谓臣曰：‘本欲为汉，愿足下往观之。于汝意可，即专心矣。’及臣还反，报以赤心，实欲导之于善，非敢谲以非义。而嚣自挟奸心，盗憎主人。愿听诣行在所，极陈灭嚣之术，得空胸腹，申愚策，退就陇亩，死无所恨。”帝乃召援计事。因使援将突骑五千，往来游说嚣将高峻、任禹之属，下及羌豪，为陈祸福，以离嚣支党。帝自西征嚣，至漆，诸将多以王师之重，不宜远入险阻，计犹豫未决。会召援，夜至，帝大喜，引入，具以群议质之。援因说隗嚣将帅有土崩之势，兵进有必破之状。又于帝前聚米为山谷，指画形势，开示众军所从道径往来，分析曲折，昭然可晓。帝曰：“虏在吾目中矣。”明旦，遂进军至第一，嚣众大溃。自王莽末，西羌寇边，遂入居塞内，金城属县多为虏有。来歙奏言陇西侵残，非马援莫能定。拜援陇西太守。援乃发步骑三千人，击破先零羌于临洮，斩首数百级，获马牛羊万馀头。守塞诸羌八千馀人诣援降。诸种有数万，屯聚冠钞，拒浩＿隘。援与杨武将军马成击之。羌因将其妻子辎重移阻于允吾谷， 援乃潜行间道，掩赴其营。羌大惊坏，复远徙唐翼谷中，援复追讨之。羌引精兵聚北山上，援陈军向山，而分遣数百骑绕袭其后，乘夜放火，击鼓叫噪，虏遂大溃，凡斩首千余级。援以兵少，不得穷追，收其谷粮畜产而还。是时，朝臣以金城破羌之西，涂远多寇，议欲弃之。援上言，破羌以西城多完牢，易可依固，其田土肥壤，灌溉流通。如令羌在湟中，则为害不休，不可弃也。帝然之。于是诏武威太守，令悉还金城客民。归者三千馀口，使各反旧邑。援奏为置长吏，缮城郭，起坞候，开导水田，劝以耕牧，郡中乐业。又遣羌豪杨封譬说塞外羌，皆来和亲。武都参狼羌与塞外诸种为寇，杀长吏。援将四千馀人击之，至氐道县，羌在山上，援军据便地，夺其水草，不与战。羌遂穷困，豪帅数千万户亡出塞，诸种万馀人悉降。于是陇右清静。援务开宽信，恩以待下，任吏以职，但总大体而已。宾客故人，日满其门。诸曹时白外事，援辄曰：“此诚椽之任，何足相烦。颇衰老子，使得遨游。若大姓侵小民，黠羌欲旅距，此乃太守事耳。”傍县尝有报仇者，吏民惊言羌反，百姓奔入城郭。狄道长诣门，请闭城发兵。援时与宾客饮，大笑曰：“烧虏何敢复犯我？晓狄道长归守寺舍，良怖急者，可床下伏。”后稍定，郡中服之。援善兵策，帝常言：“伏波论兵，与我意合。”每有所谋，未尝不用。交趾女子徵侧及女弟徵贰反，攻没其郡，九真、日南、合浦蛮夷皆应之，寇略岭外六十馀城，侧自立为王。于是玺书拜援伏波将军，以扶乐侯刘隆为副。遂缘海而进，堕山刊道千馀里。军至浪泊上，与贼战，破之，斩首数千级，降者万馀人。援追徵侧等至禁溪，数败之，贼遂散走。斩徵侧、徵贰，传首洛阳。封援为新息侯。将楼船大小二千馀艘，战士二万馀人，进击九真贼徵侧馀党都阳等，自无功至居风，斩获五千馀人，峤南悉平。初，援军还，平陵人孟冀，名有计谋，于坐贺援。援谓之曰：“吾望子有善言，反同众人邪？方今匈奴、乌桓尚扰北边，欲自请击之。男儿要当死于边野，以马革裹尸还葬耳，何能卧床上在儿女子手中邪？”冀曰：“谅为烈士，当如此矣。”武威将军刘尚击武陵五溪蛮夷，深入，军没。援因复请行。时年六十二，帝愍其老，未许之。援自请曰：“臣尚能被甲上马。”帝令试之。援据鞍顾盼，以示可用。帝笑曰：“矍铄哉是翁也！”遂遣援率耿舒等，将十二郡募士及弛刑四万馀人征五溪。援夜谓友人谒者杜〓曰：“吾受厚恩，年迫馀日索，常恐不得死国事，今获所愿。”军至临乡，遇贼攻县，援迎击，破之，斩获二千馀人，皆散走入竹林中。初，军次下隽，有两道可入，从壶头则路近而水〓，从充则涂夷而运远，帝初以为疑。及军至，耿舒欲从充道，援以为弃日费粮，不如进壶头，扼其喉咽，充贼自破。以事上之，帝从援策。进营壶头。贼乘高守隘，水疾，船不得上。会暑甚，士卒多疫死，援亦中病，遂困，乃穿岸为室，以避炎气。贼每升险鼓噪，援辄曳足以观之，左右哀其壮意，莫不为之流涕。耿舒与兄好时侯＿书曰：“前舒上书当先击充，粮虽难运而兵马得用，军人数万争欲先奋。今壶头竟不得进，大众怫郁行死，诚可痛惜。前到临乡，贼无故自致，若夜击之，即可殄灭。伏波类西域贾胡，到一处辄止，以是失利。今果疾疫，皆如舒言。”＿得书，奏之。帝乃使虎贲中郎将梁松乘驿责问援，因代监军。会援病卒，松遂因事陷之。帝大怒，追收援新息侯印绶。
　　孙子曰：“亲而离之。”援陈祸福以离嚣支党。又曰：“计险厄远近，上将之道。”援聚米为山谷，而汉帝谓“虏在吾目中”。又曰：“绝山依谷。”援据水草而羌困败。又曰：“攻其所不戒。”援陈军向山而绕袭其后。又曰：“涂有所不由。”援从壶头而军不利是也。
　　●后汉班超
　　班超，字仲升，扶风平陵人。为人有大志。居家常执勤苦，不耻劳辱。有口辩而涉猎书传。家贫，常为官佣书以供养。久劳苦，尝辍业投笔，叹曰：“大丈夫无他志略，犹当效傅介子、张骞，立功异域，以取封侯。安能久事笔砚间乎？”左右皆笑之。超曰：“小子安知壮士志哉！”其后行诣相者，曰：“当封侯万里之外。”超问其状，相者指曰：“生燕颔虎颈，飞而食肉，此万里侯相也。”奉车都尉窦固出击匈奴，以超为假司马，与从事郭恂俱使西域。超到鄯善，鄯善王广奉超礼意甚备，后忽更疏解。超谓其官属曰：“宁觉广礼意薄乎？此必有北虏使来，狐疑未知所从故也。明者睹未萌，况已著邪。”乃召侍胡诈之曰：“匈奴使来数日，今安在乎？”侍胡惶恐，具服其状。超乃闭侍胡，悉会其吏士三十六人，与共饮，酒酣，因激怒之，曰：“卿曹与我俱在绝域，欲立大功，以求富贵。今虏使到裁数日，而王广礼意即废，如令鄯善收吾属送匈奴，骸骨长为豺狼食矣。为之奈何？”官属皆曰：“今在危亡之地，死生从司马。”超曰：“不入虎穴，不得虎子。当今之计，独有因夜以火攻虏，使彼不知我多少，必大震怖，可殄尽也。灭此虏，则鄯善破胆，功成事立矣。”众曰：“当与从事议之。”超怒曰：“吉凶决于今日。从事文俗吏，闻此必恐而谋泄。死无所名，非壮士也！”众曰：“善。”初夜，遂将吏士往奔虏营。会天大风，超令十人持鼓藏虏舍后，约曰：“见火然，皆当鸣鼓大呼。”余人悉持兵弩夹门而伏。超乃顺风纵火，前后鼓噪。虏众惊乱，超手格杀三人，吏兵斩其使及从士三十馀级，馀众百人许悉烧死。明日乃还告郭恂，恂大惊，既而色动。超知其意，举手曰：“掾虽不行，班超何心独擅之乎？”恂乃悦。超于是召鄯善王广，以虏使首示之，一国震怖。超晓告抚慰，遂纳子为质。还奏于窦固，固大喜，具上超功效，并求更选使使西域。帝壮超节，诏固曰：“吏知班超，何故不遣而更选乎？今以超为军司马，令遂前功。”超复受使，固欲益其兵，超曰：“愿将本使从三十馀人足矣。如有不虞，多益为累。”是时于＿王广德新攻破莎车，而匈奴遣使监护其国。超既西，先至于＿。广德礼意甚疏，且其俗信巫。巫言：“神怒何故欲向汉？汉使有＿马，急求取以祠我。”广德乃遣使就超请马。超密知其状，报许之，而令巫自来取马。有顷，巫至，超即斩其首以送广德，因辞责之。广德素闻超在鄯善诛灭虏使，大惶恐，即攻杀匈奴使者而降超。超重赐其王以下，因镇抚焉。时龟兹王建为匈奴所立，攻破疏勒，杀其王，而立龟兹人＿题为疏勒王。超从间道至疏勒，去兜题所居＿橐城九十里，逆遣吏田虑先往降之。敕虑曰：“兜题本非疏勒种，国人必不用命。若不即降，便可执之。”虑既到，兜题见虑轻弱，殊无降意。虑因其无备，遂前劫缚兜题。左右出其不意，皆惊惧奔走。虑驰报超，超即赴之，悉召疏勒将吏，说以龟兹无道之状，因立其故王兄子忠为王，国人大悦。忠及官属皆请杀兜题，超不听，欲示以威信，释而遣之。肃宗初即位，下诏召超。超发还，疏勒举国忧恐。其都尉黎＿曰：“汉使弃我，我必复为龟兹所灭耳。诚不忍见汉使去。”因以刀自刭。超还至于＿，王侯以下皆号泣曰：“依汉使如父母，诚不可去。”互抱超马脚， 不得行。超恐于＿终不听其东，又欲遂本志，乃更还疏勒。 乃上疏请兵，曰：“臣窃见先帝欲开西域，故北击匈奴，西使外国，鄯善、于＿即时向化。今拘弥、莎车、疏勒、月氏、乌孙、 康居复愿归附， 欲共并力破灭龟兹，平通汉道。若得龟兹，则西域未服者百分之一耳。前世议者皆曰取三十六国，号为断匈奴右臂。今西域诸国，贡奉不绝，惟焉耆、龟兹独未服从。今宜拜龟兹侍子白霸为其国王，以步骑数百送之，与诸国连兵，数月之间，龟兹可禽。以夷狄攻夷狄，计之善者也。”帝知其功可成，议欲给兵。平陵人徐干素与超同志，上疏愿奋身佐超。遂以干为假司马，将驰刑及义从千人就超。先是莎车以为汉军不出，遂降于龟兹，而疏勒都尉番辰亦复反叛。会徐干适至，超遂与徐干击番辰，大破之，斩首千馀级，多获生口。趋既破番辰，欲进攻龟兹。以乌孙兵强，宜困其力，乃上言：“乌孙大国，控弦十万。可遣使招慰，与共合力。”帝纳之。遣卫候李邑护送乌孙使者，赐大小昆弥以锦帛。李邑始到于＿，而值龟兹攻疏勒，恐惧不敢前，因上书陈西域之功不可成，又盛毁超。帝知超忠，乃责邑，令邑诣超受节度。诏超：“若邑任在外者，便留与从事。”超即遣邑将乌孙侍子还京师。徐干谓超曰：“邑前亲毁君，欲败西域，今何不缘诏书留之，更遣它吏送侍子乎？”超曰：“是何言之陋也！以邑毁超，故今遣之。内省不疚，何恤人言！快意留之，非忠臣也。”超因发疏勒、于＿兵击莎车。莎车阴通使疏勒王忠，啖以重利，忠遂反从之，西保乌即城。超乃更立其府承成大为疏勒王，悉发其不反者以攻忠。积半岁，而康居遣精兵救之，超不能下。是时月氏新与康居婚，相亲，超乃使使多赍锦帛遗月氏王，令晓示康居王，康居王乃罢兵，执忠以归其国，乌即城遂降于超。后三年，忠说康居王借兵，还据损中，密与龟兹谋，遣使诈降于超。超内知其奸而外伪许之。忠大喜，即从轻骑诣超。超密勒兵待之，为供张设乐。酒行，乃叱吏缚忠斩之。超发于＿诸国兵二万五千人，复击莎车。而龟兹王遣左将军发温宿、姑墨、尉头合五万人救之。超召将校及于＿王议曰：“今兵少不敌，其计莫若各散去。于＿从是而东，长史亦于此西归，可须夜鼓声而发。”阴缓所得生口。龟兹王闻之大喜， 自以万骑于西界遮超， 温宿王将八千骑于东界徼于＿。超知二虏已出，密召诸部勒兵，鸡鸣驰赴莎车营，胡大惊乱奔走，追斩五千馀级，大获其马畜财物。莎车遂降，龟兹等因各退散，自是威震西域。初，月氏尝助汉击车师有功，因求汉公主。超拒还其使，由是怨恨。遣其副王谢将兵七万攻超。超众少，皆大恐。超譬军士曰：“月氏兵虽多，然数千里逾葱岭来，非有运输，何足忧邪？但当收谷坚守，彼饥穷自降，不过数十日决矣。”谢遂前攻超，不下，又抄掠无所得。超度其粮将尽，必从龟兹求救，乃遣兵数百于东界要之。谢果遣骑赍金银珠玉以赂龟兹。超伏兵遮击，尽杀之，持其使首以示谢。谢大惊，即遣使请罪，愿得生归。超纵遣之。月氏由是大震，龟兹、姑墨、温宿皆降。乃以超为都护，徐干为长史，拜白霸为龟兹王。西域唯焉耆、危须、尉犁怀二心。超遂发龟兹、鄯善等八国兵合七万人讨焉耆。兵到尉犁界，而遣晓说焉耆、尉犁、危须曰：“都护来者，欲镇抚三国。即欲改过向善，宜遣大人来迎，当赏赐王侯已下，事毕即还。今赐王彩五百匹。”焉耆王广遣其左将北＿支奉牛酒迎超。超诘＿支曰：“汝虽匈奴侍子，而今秉国之权。都护自来，王不以时迎，皆汝罪也。”或谓超可便杀之，超曰：“非汝所及。此人权重于王，今来入其国而杀之，遂令自疑，设备守险，岂得到城下哉！”于是赐而遣之。广乃与大人迎超于尉犁，奉献珠物。焉耆国有苇桥之险，广乃绝桥，不欲令汉军入国。超更从他道厉度。到焉耆，去城二十里，止营大泽中。广出不意，大恐，乃欲悉驱其人共入山保。焉耆左侯元孟先尝质京师，密遣使以事告超，超即斩之，示不信用。乃期大会诸国王，因杨声当重加赏赐，于是焉耆王广、尉犁王况及北＿支等三十人相率诣超。其国相腹久等十七人惧诛，皆亡入海，而危须王亦不至。坐定，超怒诘广曰：“危须王何故不到？腹久等何缘逃亡？”遂叱吏士收广、况等斩之，传首京师。更立元孟为焉耆王。超留焉耆半岁，慰抚之。于是西域五十馀国悉皆纳质内属焉。下诏封超为定远侯。超自以久在绝域，年老思土，上疏曰：“臣闻太公封齐，五世葬周，狐死首丘，代马依风。夫周齐同在中土千里之间，况于远处绝域，小臣能无依风首丘之思哉？臣不敢望到酒泉郡，但愿生入玉门关。”乃诏超还。超在西域三十一岁。至洛阳，拜为射声校尉。超素有胸胁疾，既至，病遂加。卒，年七十一。初，超被召，以戊己校尉任尚为都护。与超交代，尚谓超曰：“君侯在外国三十馀年，而小人猥承君后，任重虑浅，宜有以诲之。”超曰：“年老失智，任君数当大位，岂班超所能及哉！必不得已，愿进愚言。塞外吏士，本非孝子顺孙，皆以罪过徙补边屯。而蛮夷怀鸟兽之心，难养易败。今君性严急，水清无鱼，察政不得下和。宜荡佚简易，宽小过，总大纲而已。”超去后，尚私谓所亲曰：“我以班君当有奇策，今所言平平耳。尚至数年，而西域反乱，以罪被召，如超所戒。
　　孙子曰：“过则从。”超之吏士谓“死生从司马”。又曰：“火人。”超因风纵火而杀虏使。又曰：“衢地合交。”超请招慰乌孙而攻龟兹。又曰：“用而示之不用。”超欲击莎车而诡言散去。又曰：“以饱待饥。”超收谷坚守而败月氏是也。
　　●后汉虞诩
　　虞诩，字升卿，陈国武平人也。初，辟太尉李府，拜郎中。永初中，羌胡反乱，残破并、凉，大将军邓骘以军役方费，事不相瞻，欲弃凉州，弁力北边，乃会公卿集议。骘曰：“譬若衣败，坏一以相补，犹有所完。若不如此，将两无所保。”议者咸同。诩闻之，乃说李曰：“窃闻公卿定策当弃凉州，求之愚心，未见其便。先帝开拓土宇，劬劳后定，而今惮小费，举而弃之。凉州既弃，即以三辅为塞；三辅为塞，则园陵单外。此不可之甚者也。谚曰：关西出将，关东出相。观其习兵壮勇，实过馀州。今羌胡所以不敢入据三辅，为心腹之害者，以凉州在后故也。其土人所以摧锋执锐，无反顾之心者，为臣属于汉故也。若弃其境域，徙其人庶，安土重迁，必生异志。如使豪雄相聚，席卷而东，虽贲、育为卒，太公为将，犹恐不足当御。议者喻以补衣犹有所完，诩恐其疽食侵淫而无限极。弃之非计。”曰：“吾意不及此。微子之言，几败国事。然则计当安出？”诩曰：“今凉土扰动，人情不安，窃忧卒然有非常之变。诚宜令四府九卿，各辟彼州数人，其牧守令长子弟皆除为冗官，外以劝厉，答其功勤；内以拘致，防其邪计。” 善其言，更集四府，皆从诩议。于是辟西州豪桀为掾属，拜牧守长吏子弟为郎，以安慰之。邓骘兄弟以诩异其议，因此不平，欲以吏法中伤诩。后朝歌贼宁季等数千人攻杀长吏，屯聚连年，州郡不能禁，乃以诩为朝歌长。故旧皆吊诩曰：“得朝歌可哀！”诩笑曰：“志不求易，事不避难，臣之职也。不遇＿根错节，何以别利器乎？”始到，谒河内太守马＿。＿勉之曰：“君儒者，当谋谟庙堂，反在朝歌邪？”诩曰：“初除之日，士大夫皆见吊勉。以诩筹之，知其无能为也。朝歌者，韩、魏之郊，背太行，临黄河，去敖仓百里，而青冀之人流亡万数。贼不知开仓招众，劫库兵，守成皋，断天下右臂，此不足忧也。今其众新盛，难与争锋。兵不厌权，愿宽假辔策，勿令有所拘阂而已。”及到官，设令三科以募求壮士，自掾史以下各举所知，其攻劫者为上，伤人偷盗者次之，带丧服而不事家业为下。收得百馀人，诩为飨会，悉贳其罪，使入贼中，诱令劫掠，乃伏兵以待之，遂杀贼数百人。又潜遣贫人能缝者，佣作贼衣，以彩线缝其裾为识，有出市里者，吏辄禽之。贼由是骇散，咸称神明。后羌寇武都，邓太后以诩有将帅之略，迁武都太守。羌乃率众数千，遮诩于陈仓、崤谷，诩即停军不进，而宣言上书请兵，须到当发。羌闻之，乃分钞傍县。诩因其兵散，日夜进道，兼行百馀里。令吏士各作两灶，日增倍之，羌不敢逼。或问曰：“孙膑减灶，而君增之。兵法日行不过三十里，以戒不虞，而今日且二百里。何也？”诩曰：“虏众多，吾兵少。徐行则易为所及，速进则彼所不测。”虏见吾灶日增，必谓郡兵来迎。众多行速，必惮追我。孙膑见弱，吾今示强，势有不同是也。”既到郡，兵不满三千，而羌众万馀，攻围赤亭数十日。诩乃令军中，强弩勿发，而潜发小弩。羌以为矢力弱，不能至，并兵急攻。诩于是使二十强弩共射一人，发无不中，羌大震，退。诩因出城奋击，多所伤杀。明日悉陈其兵众，令从东郭门出，北郭门入，贸易衣服，回转数周。羌不知其数，更相恐动。诩计贼当退，乃潜遣五百馀人于浅水设伏，候其走路。虏果大奔，因掩击，大破之，斩获甚众，贼由是败散，南入益州。诩乃占相地势，筑营壁百八十所，招还流亡，假赈贫人，郡遂以安。先是运道艰险，舟车不通，驴马负载，僦五致一。诩乃自将吏士，案行川谷，自沮至下辨，数十里中，皆烧石翦木，开漕船道，以人僦直雇借佣者，于是水运通利，岁省四千馀万。永和初，迁尚书令，卒。临终，谓其子恭曰：“吾事君直道，行己无愧。所悔者，为朝歌长时杀贼数百人，其中何能不有冤者。自此二十馀年，家门不增口，斯获罪于天也。”
　　孙子曰：“强弱形也。”诩增灶示强，而羌不敢逼。又曰：“形人而我无形。”诩贸易衣服，而羌不知其数是也。
　　●后汉皇甫规
　　皇甫规，字威明，安定朝歌人也。永和中，西羌大寇三辅，围安定。征西将军马贤将诸郡兵击之，不能克。规虽在布衣，见贤不恤军事，审其必败，乃上书言状。寻而贤果为羌所没。郡将知规有兵略，乃命为功曹，使率甲士八百，与羌交战，斩首数级，贼遂退却。举规上计掾。其后羌众大合，攻烧陇西，朝廷患之。规乃上疏求乞自效，曰：“臣比年以来，数陈便宜。羌戎未动，策其将反，马贤始出，颇知必败。误中之言，在可考校。臣每恨贤等拥众四年，未有成功，久师之费且百亿计。夫羌戎溃叛，不由承平，皆因边将失于绥御。乘常守安则加侵暴，苟竞小利则致大害，微胜则虚张首级，军败则隐匿不言。军士劳怨，困于猾吏，进不得快战以徼功，退不得温饱以全命，饿死沟渠，暴骨中原。徒见王师之出，不闻振旅之声。酋豪泣血，惊惧生变。是以安不能久，败则经年。臣所以搏手叩心而增叹者也。愿假臣两营二郡，屯列坐食之兵五千，出其不意，与护羌校尉赵冲共相首尾。土地山谷，臣所晓习；兵＿巧便，臣已更之。可不烦方寸之印，尺帛之赐，高可以涤患，下可以纳降。若谓臣年少官轻，不足用者，凡诸败将，非官爵之不高，年齿之不迈。臣不胜至诚，没死自陈。”桓帝不能用。时泰山贼叔孙无忌侵乱郡县，中郎将宗资讨之未服。公车特召规，拜泰山太守。规到官，广设方略，寇贼悉平。延熹中，叛羌零吾等与先零别种寇钞关中，护羌校尉段＿坐召。后先零诸种陆梁，覆没营坞。规素悉羌事，志自奋效，乃上疏曰：“臣生长豳岐，年五十有九。昔为郡吏，再更叛羌，豫筹其事，有误中之言。臣素有固疾，恐犬马齿穷，不报大恩。愿乞冗官，备单车一人之使，劳来三辅，宣国威泽，以所习地形兵＿，佐助诸军。”至冬，羌遂大合，朝廷为忧。 三公举规为中郎将，持节监关西兵，讨零吾等，破之，斩首八百级。先零诸种羌慕规威信，相劝降者十馀万。规因发其骑兵讨陇右，而道路隔绝，中军大疫，死者十三四。规亲入庵庐，巡视将士，三军感悦。东羌遂遣使乞降，凉州复通。先是安定太守孙隽受取狼籍，属国都尉李翕、督军御史张禀多杀降羌，凉州刺史郭闳、汉阳太守赵熹并老弱不堪任职，而皆倚恃权贵，不遵法度。规到州界，悉条奏其罪，或免或诛。羌人闻之，翕然反善。沈氐大豪滇昌、饥恬等十馀万口，复诣规降。拜度僚将军，至营数月，上书荐中郎将张奂以自代，曰：“臣闻人无常俗，而政有治乱；兵无强弱，而将有能否。伏见中郎将张奂，才略兼优，宜正元帅，以从众望。若犹谓愚臣宜充军事者，愿乞冗官，以为奂副。”朝廷从之，以奂代为度僚将军，规为使匈奴中郎将。再转为护羌校尉。熹平三年，以疾召还。未至，卒。
　　孙子曰：“良将警之。”规以马贤不恤军士而知其必败。又曰：“进不求名。”规举张奂自代，而身为之副是也。
　　
　　●后汉张奂
　　张奂，字然明，敦煌酒泉人也。举贤良，擢拜议郎，迁安定属国都尉。初到职，而南匈奴左＿＿台耆、且渠伯德等七千馀人寇美稷，东羌复举种应之。而奂壁唯有二百许人，闻即勒兵而出。军吏以为力不敌，叩头争止之。奂不听，遂进屯长城，收集兵士，遣将王卫招诱东羌，因据龟兹，使南匈奴不得交通东羌。诸豪遂相率与奂和亲，共击＿＿等，连战破之。伯德惶恐，将其众降，郡众以宁。羌豪帅感奂恩德，上马二十匹，先零酋长又遗金＿八枚。奂并受之，而召主簿于诸羌前，以酒酹地曰；“使马如羊，不以入厩；使金如粟，不以入怀。”悉以金马还之。羌性贪而贵吏清，前有八都尉率好财货，为所患苦，及奂正身洁己，威化盛行。迁使匈奴中郎将。时休屠各及朔方乌桓并同反叛，烧度僚将军门，引屯赤坑，烟火相望。兵众大恐，各欲亡去。奂坐帷中，与弟子讲诵自若，军士稍安。乃潜诱乌桓阴与通和，遂使斩屠各渠帅，袭破其众。诸胡悉降。延熹元年，鲜卑寇边，奂率南单于击之，斩首数百级。迁度僚将军。数载间，幽、并清静。九年春，召拜大司农。鲜卑闻奂去，其夏，遂招结南匈奴、乌桓数道入塞，或五六千骑，或三四千骑，寇掠缘边九郡，设杀百姓。秋，鲜卑复率八九千骑入塞，诱引东羌与共盟诅。于是上郡沈氐、安定先零诸种共寇武威、张掖，缘边大被其毒。朝廷以为忧，复拜奂为护匈奴中郎将，以九卿秩督幽、并、凉三州及度僚、乌桓二营。匈奴、乌桓闻奂至，因相率还降，凡二十万口。奂但诛其首恶，馀皆慰纳之。司隶校尉王寓，出于宦官，欲借宠公卿，以求荐举。百僚畏惮，莫不许诺，唯奂独拒之。寓怒，因此遂陷以党罪，禁锢归田里。奂少立志节，尝与士友言曰：“大丈夫处世，当为国家立功边境。”及为将帅，果有勋名。董卓慕之，使其兄遗缣百匹。奂恶卓为人，绝而不受。光和四年卒，年七十八岁。
　　孙子曰：“威加于敌，则其交不得合。”奂使羌不得交通而败＿＿。又曰：“廉洁可辱。”奂正身洁己，而先零不能以货动。又曰：“军扰者，将不重也。”奂坐帷讲诵而众心安是也。
　　●后汉段纪明
　　段＿，字纪明，武威姑臧人也。少便习弓马，尚游侠，轻财贿，长乃折节好古学。初举孝廉，为宪陵园丞，迁辽东属国都尉。时鲜卑犯塞，＿即率所领驰赴之。既而恐贼惊去，乃使驿骑诈赍玺书召＿，＿于道伪退，潜于还路设伏。虏以为信然，乃入追＿。＿因大纵兵，悉斩获之。延熹二年，迁护羌校尉。会烧当、烧何、当煎、勒姐等八种羌寇陇西、 金城塞， ＿将兵及湟中义从羌万二千骑出湟谷，击破之。追讨南渡河，使军吏田晏、夏育募先登，垂索相引，复战于罗亭，大破之，斩其酋豪以下二千级，获生口万馀人，虏皆奔走。四年冬，上郡沈氐、陇西牢姐、乌吾诸种兵共寇并、凉二州，＿将湟中义从讨之。凉州刺史郭闳贪共其功，稽固＿军，使不得进。义从役久，恋乡旧，皆悉反叛。郭闳归罪于＿，＿坐召下狱，输作左校。羌遂陆梁，覆没营坞，转相招结，唐突诸郡，于是吏人守阙讼＿以千数。朝廷知＿为郭闳所诬，诏问其状。＿但谢罪，不敢言枉，京师称为长者。起于徒中，复拜议郎，迁并州刺史。八年夏，进军击当煎种于湟中，＿兵败，被围二日，用隐士樊志张策，潜师夜出，鸣鼓还战，大破之，首虏数千人。＿遂穷追，展转山谷间，自春及秋，无日不战，虏遂饥困败散。＿凡破西羌，斩首二万三千级，获生口数万人，马牛羊八百万头，降者万馀落。封＿都乡侯。永康元年，当煎诸种复反，合四千馀人，欲攻武威。＿复追击，杀其渠帅，斩首三千馀级，西羌于此弭定。而东羌先零等，自覆没征西将军马贤后，朝廷不能讨，遂数寇扰三辅。其后度辽将军皇甫规、中郎将张奂招之连年，既降又叛。桓帝诏问＿曰：“先零东羌造恶反逆，而皇甫规、张奂各拥强众，不时辑定。欲移兵东讨，未识其宜。 可三思术略。 ”＿因上言曰：“臣伏见先零东羌虽数叛逆，而降于皇甫规者，已三万许落，善恶既分，馀寇无几。今张奂踌躇久不进者，当虑外离内合，兵往必惊。且自冬践春，屯结不散，人产疲羸，自亡之＿，徒更招降，坐制强敌耳。臣以为狼子野心，难以恩纳，＿穷虽服，兵去复动。 唯当长矛挟胁，白刃加颈耳。计东种所馀三万馀落，居近塞内，路无险折，非有燕、齐、秦、赵从横之＿，而久乱并、凉，累侵三辅、西河、上郡，已各内徙，安定、北地复至单危，自云中、五原，西至汉阳二千馀里，匈奴、种羌并擅其地，是为拥疽伏疾，留滞胁下。如不加诛，转就滋大。今若以骑五千，步万人，车三千两，三冬二夏，足以破定，无虑用费为钱五十四亿。如此，则可令群寇破尽，匈奴长服，内徙郡县得反本土。伏计永和中，诸羌反叛，十有四年，用二百四十亿；永和之末，复经七年，用八十馀亿。费耗若此，犹不诛尽，馀孽复起，于兹作害。今不暂疲人，则永宁无期。臣庶竭驽劣，伏待节度。”帝许之，悉听如所上。建宁元年春，＿将兵万馀人，赍十五日粮，从彭阳直指高平，与先零诸种战于逢义山。虏兵盛，＿众恐。＿乃令军中张镞利刃，长矛三重，挟以强弩，列轻骑为左右翼。激怒兵将曰：“今去家数千里，进则事成，走必尽死，努力共功名！”因大呼，众皆应声腾赴，＿驰骑于傍，突而击之，虏众大溃，斩首八千馀级，获牛马羊二十八万头。拜＿破羌将军。夏，＿复追羌出桥门，至走马水上。寻闻虏在奢延泽，乃将轻兵兼行，一日一夜二百馀里，晨及贼，击破之。馀虏走向落川，复相屯结。＿乃分遣骑司马田晏将五千人出其东，假司马夏育将二千人绕其西。羌分六七千人攻围晏等，晏等与战，羌溃走。＿急进，与晏等共追之于令鲜水上。＿士卒饥渴，乃勒众推方夺其水，虏复散走。＿遂与相连缀，且斗且引，及于灵武谷。＿乃被甲先登，士卒无敢后者。羌遂大败，弃兵而走。追之三日三夜，士皆重茧。既到泾阳，馀寇四千落悉散入汉阳山谷间。时张奂上言：“东羌虽破，馀种难尽。宜以恩降，可无后悔。”诏书下＿。＿复上言：“臣本知东羌虽众，而软弱易制，所以比陈愚虑，思为永宁之算。而中郎将张奂，说虏强难破，宜用招降。又言羌一气所生，不可诛尽。案奂为汉吏，身当武职，驻军二年，不能平寇，虚欲修文戢戈，招降犷敌，诞辞空说，僭而无证。何以言之？昔先零作寇，赵充国徙令居内；煎当乱边，马援迁之三辅。始服终叛，至今为鲠。故远识之上，以为深忧。今傍郡户口单少，数为羌所创毒，而欲令降徒与之杂居，是犹种枳棘于良田，养＿蛇于室内也。故臣奉大汉之威，建长久之策，欲绝其本根， 不使能殖。 本规三岁之费，用五十四亿，今适期年，所耗未半，而馀寇残烬，将向殄灭。臣每奉诏书，军不内御，愿卒斯言，一以任臣，临时量宜，不失权便。”二年，诏遣谒者冯禅说降汉阳散羌。＿以春农，百姓布野，羌虽暂降，而县官无廪，必当复为盗贼，不如乘虚放兵，＿必殄灭。夏，＿自进营，去羌所屯凡亭山四五十里，遣田晏、夏育将五千人据其山上。羌悉众攻之，厉声问曰：“田晏、夏育在此不？湟中义从羌悉在何面？今日欲决死生。”军中恐。晏等劝激兵士，殊死大战，遂破之。羌众溃，东奔，复聚射虎谷，分兵守诸谷上下门。＿规一举灭之，不欲复令散走，乃遣千人于西县结木为栅，广二十步，长四十里，遮之。分遣晏、育等将七千人，衔枚夜上西山，结营穿堑，去虏一里许。又遣司马张恺等将三千人上东山。虏乃觉之，遂攻晏等，分遮汲水道。＿自率步骑进击水上，羌却走，因与恺等挟东西山，纵兵击破之，羌复败散。＿进至谷上下门穷山深谷之中，处处破之，斩其渠帅以下万九千级，获牛马驴骡毡裘庐帐什物，不可胜数。冯禅等所招降四千人，分置安定、汉阳、陇西三郡，于是东羌悉平。凡百八十战，斩三万八千六百馀级，获牛马羊驴骡骆驼四十二万七千五百馀头，费用四十四亿，军士死者四百馀人。更封新丰县侯。＿行军仁爱，士卒疾病者，亲自瞻省，手为裹创。在边十余年，未尝一日蓐寝，与将士同苦，故皆乐为死战。光和二年，为太尉。会日食自劾，有司举奏，诏收印绶，诣廷尉。时司隶校尉阳球奏诛王甫，并及＿，就狱中诘责之，遂饮鸩死。初，＿与皇甫威明、张然明，并知名显达，京师称为“凉州三明”云。
　　孙子曰：“用而示之不用。”纪明欲击鲜卑而诈为召还。又曰：“料敌制胜，上将之道。”纪明谓三冬二夏足以破定。又曰：“死地，吾将示之以不活。”纪明谓士卒进则事成，走必尽死。又曰：“将能而君不御者，胜。”纪明每奉诏书，军不内御是也。
　　●后汉皇甫嵩
　　皇甫嵩，字义真，安定朝那人。少有文武志介，好诗书，习弓马。灵帝公车召为议郎，迁北地太守。初，钜鹿张角起，皆著黄巾为标帜，时人谓之“黄巾”。所在燔烧官府，州郡失据，长吏多逃亡。旬日之间，天下响应，京师震动。于是博选将帅，以嵩为左中郎将，持节，与右中郎将朱隽，共发五校、三河骑兵及募精勇，合四万馀人，嵩、隽各统一军，共讨＿川黄巾。隽前与贼波才战，战败，嵩因进保长社。波才引大众围城，嵩兵少，军中皆恐，乃召军吏谓曰：“兵有奇变，不在众寡。今贼以草结营，易为风火。若因夜纵烧，必大惊乱。吾出兵击之，四面俱合，田单之功可成也。”其夕遂大风，嵩乃约敕军士皆束苣乘城，使锐士间出围外，纵火大呼，城上举燎应之，嵩因鼓而奔其陈，贼惊乱奔走。会帝遣骑都尉曹操将兵适至，嵩、操与朱隽合军更战，大破之，斩首数万级。封嵩都乡侯。时北中郎将卢植及东中郎将董卓讨张角，并无功而还，乃召嵩进兵计之。嵩与角弟梁战于广宗。梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其陈，战至晡时，大破之，斩梁，获首三万级，赴河死者五万许人。复与钜鹿太守冯翊郭典攻角弟宝于下曲阳，又斩之。首获十馀万人，筑京观于城南。即拜嵩为左车骑将军，领冀州牧，封槐里侯。嵩奏请冀州一年田租，以赡饥民。帝从之。百姓歌曰：“天下大乱兮市为墟，母不保子兮夫失妻，赖得皇甫兮复安居。”嵩温恤士卒，甚得众情，每军行顿止，须营幔修立，然后就舍帐，军士皆食尔乃尝饭。吏有因事受赂者，嵩更以钱物赐之，吏怀惭，或至自杀。梁州贼王国围陈仓，复拜嵩为左将军，督前将军董卓，各率二万人拒之。卓欲速进赴陈仓，嵩不听。卓曰：“智者不后时，勇者不留决。速救则城全，不救则城灭。全灭之＿，在于此也。”嵩曰：“不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀。有馀者动于九天之上，不足者陷于九地之下。今陈仓虽小，城守固备，非九地之陷也。王国虽强，而攻我之所不救，非九天之＿也。夫＿非九天，攻者受害；陷非九地，守者不拔。国今已陷受害之地，而陈仓保不拔之城，我可不烦兵动众，而取全胜之功，将何救焉！”遂不听。王国围陈仓，自冬迄春，八十馀日，城坚守固，卒不能拔。贼众疲敝，果自解去。嵩进兵击之。卓曰：“不可。兵法：穷寇勿迫，归众勿追。今我追国，是迫归众，追穷寇也。困兽犹斗，蜂虿有毒，况大众乎！”嵩曰：“不然。前吾不击，避其锐也；今而击之，待其哀也。所击疲师，非归众也。国众且走，莫有斗志。以整击乱，非穷寇也。”遂独进击之，使卓为后拒。连战大破之，斩首万馀级，国走而死。卓大惭恨，由是忌嵩。卓拜为并州牧，诏使以兵委嵩，卓不从。嵩从子郦时在军中，说嵩曰：“卓被诏委兵，而上书自请，此逆也。又以京师昏乱，踌躇不进，此怀奸也。大人今为元帅，仗国威以讨之，上显忠义，下除凶害，此桓文之事也。”嵩曰：“专命虽罪，专诛亦有责也。不如显奏其事，使朝廷裁之。”于是上书以闻。帝谪卓，卓又增怨。及后秉攻，乃召嵩为城门校尉，欲因而杀之。嵩将行，长史梁衍说曰：“今召将军，大则为祸，小则困辱。今卓在洛阳，天子来西，以将军之众，精兵三万，迎接至尊，奉令讨逆，发命海内，召兵群帅，袁氏逼其东，将军迫其西，此成禽也。”嵩不从，遂就召。有司奉旨，奏嵩下吏，将遂诛之。嵩子坚寿与卓素善，自长安亡走洛阳，归投于卓。卓方置酒欢会，坚寿直前责以大义，叩头流血，坐者感动，皆离席请之。卓乃起，牵与共坐，使免嵩囚。及卓被诛，以嵩为征西将军。病卒。
　　孙子曰：“凡火攻，必应火变而应之。”嵩外方纵火而出兵以奔其阵。又曰：“强而避之。”嵩则闭营休士以观其变。又曰：“不战而屈人之兵。”嵩不救陈仓而走王国。又曰：“避其锐气，击其堕归。”嵩初不击贼，及其走而击之是也。　  卷　五
　　●后汉朱隽
　　朱隽，字公伟，会稽上虞人也。本县长山阳度尚见而奇之，荐于太守韦毅，稍历郡职。后太守尹端以隽为主簿。后端坐讨贼许昭失利，为州所奏，罪应弃市。隽乃羸服间行，轻赍数百金到京师，赂主章吏，遂得刊定州奏，故端得输作左校。端喜于降免而不知其由，隽亦终无所言。交＿部群贼并起，牧守软弱不能禁。又交＿贼梁龙等万馀人，与南海太守孔芝反叛，攻破郡县。光和元年，即拜隽交＿剌史，令过本郡简募家兵及所调，合五千人，分从两道而入。既到州界，按甲不前，先遣使诣郡，观贼虚实，宣扬威德，以震动其心。既而与七郡兵俱进逼之，遂斩梁龙，降者数万人，旬月尽定。以功封都定侯。及黄巾起，公卿多荐隽有才略，拜为右中郎将，持节，与左中郎将皇甫嵩讨颍川、汝南、陈国诸贼，悉破平之。嵩乃上言其状，而以功归隽，于是进封西乡侯，迁镇贼中郎将。时南阳黄巾张曼成起兵，称“神王使”，众数万，杀郡守褚贡，屯宛下百馀日。后太守秦颉击杀曼成，贼更以赵洪为帅，众浸盛，遂十馀万，据宛城。隽与荆州剌史徐＿及秦颉合兵万八十人围洪，自六月至八月不拔。有司奏欲召隽。司空张温上疏曰：“昔秦用白起，燕任乐毅，皆旷年历载，乃能克敌。隽讨颍川，已有功效，引师南指，方略已设，临军易将，兵家所忌，宜假日月，责其成功。”灵帝乃止。隽因急击洪，斩之。贼帅韩忠复据宛拒隽。隽兵少不敌，乃张围结垒，起土山以临城内围，鸣鼓攻其西南，贼悉众赴之。隽自将精卒五千，掩其东北，乘城而入。忠乃退保小城，惶惧乞降。司马张超及徐＿、 秦颉皆欲听之， 隽曰：“兵有形同而＿异者。昔秦项之际，民无定主，故赏附以劝来耳。今海内一统，惟黄巾造逆，纳降无以劝善，讨之足以惩恶。今若受之，更开逆意，利则进战，钝则乞降，纵敌长寇，非良计也。”因急攻，连战不克。隽登土山望之，顾谓张超曰：“吾知之矣。贼今外围周固，内营逼急，乞降不受，欲出不得，所以死战也。万人一心，犹不可当，况十万乎！其害甚矣。不如撤围，并兵入城。忠见围解，＿必自出，自出则意散，易破之道也。”既而解围，忠果出战，隽因击，大破之。乘胜逐北数十里，斩首万馀级，忠等遂降。而秦颉积忿忠，遂杀之。馀众惧不自安，复以孙夏为帅，还屯宛中。隽急攻之。夏走，追至西鄂精山，又破之，复斩万馀级，贼遂解散。明年春，遣使者持节拜隽右车骑将军，更封钱塘侯。初平中，以病卒。
　　孙子曰：“将能而君不御者，胜。”隽得假日月而破赵洪。又曰：“善攻者，敌不知其所守。”隽攻西南而掩东北。又曰：“围师必阙。”隽解围而降韩忠是也。
　　●魏张辽
　　张辽，字文远，雁门马邑人也。汉末，以兵属董卓。卓败，以兵属吕布。太祖破吕布于下邳，辽将其众降，拜中郎将，赐爵关内侯。数有战功，迁裨将军。与夏侯渊围昌 于东海，数月粮尽，议引军还，辽谓渊曰：“数日已来，每行诸围， 辄属目视辽。又其射矢更稀，此必 计犹豫，故不力战。辽欲挑与语，倘可诱也？”乃使谓 曰：“公有命，使辽传之。” 果下与辽语，辽为说：“太祖神武，方以德怀四方，先附者受大赏。” 乃许降。辽遂单身上三公山，入家，拜妻子。 欢喜，随诣太祖。太祖遣 还，责辽曰：“此非大将法也。”辽谢曰：“以明公威信著于四海，辽奉圣旨， 必不敢害故也。”从讨袁谭，谭破，别将徇海滨，破辽东贼柳毅等。还邺，太祖自出迎辽，引共载，以辽为荡寇将军。时荆州未定，复遣辽屯长社。临发，军中有谋反者，夜惊乱起火，一军尽扰。辽谓左右曰：“勿动。是不一营尽反，必有造变者，欲以动乱人耳。”乃令军中，其不反者安坐。辽将亲兵数十人，中阵而立。有顷定，即得首谋者杀之。太祖既征孙权还，使辽与乐进、李典等将七千馀人屯合肥。太祖征张鲁，教与护军薛悌，署函边曰：“贼至乃发。”俄而权率十万众围合肥，乃共发教，教曰：“若孙权至者，张、李将军出战；乐将军守，护军勿得与战。”诸将皆疑。辽曰：“公远征在外，比救至，彼破我必矣。是以教指及其未合逆击之，折其盛势，以安众心，然后可守也。成败之机，在此一战。诸君何疑？”李典亦与辽同。于是辽夜募敢从之士，得八百人，椎牛飨将士，明日大战。平旦，辽被甲持戟，先登陷阵，杀数十人，斩二将，大呼自名，冲垒入，至权麾下。权大惊，众不知所为，走登高冢，以长戟自守。辽叱权下战，权不敢动，望见辽所将众少，乃聚围辽数重。辽左右麾围，直前急击，围开，辽将麾下数十人得出，馀众号呼曰：“将军弃我乎！”辽复还突围，拔出馀众。权人马皆披靡，无敢当者。自旦战至日中，吴人夺气，还修守备，众心乃安，诸将咸服。权守合肥十馀日，城不可拔，乃引退。辽率诸军追击，几复获权。太祖大壮辽，拜征东将军。孙权称藩。辽还屯雍丘，得疾。孙权复叛，帝遣辽乘舟，与曹休至海陵，临江。权甚惮焉，敕诸将：“张辽虽病，不可当也。慎之！”是岁，辽与诸将破权将吕范。辽病遂笃，薨于江都。
　　孙子曰：“以利动之。”辽谕以先附受赏，而昌果降。又曰：“以静待哗。”辽安坐中阵而定军中之乱。又曰：“三军可夺气。”辽折权盛势，以夺吴人之气是也。
　　●魏张
　　张 ，字＿义，河间郑人也。以兵归袁绍，绍以 为校尉。太祖与袁绍相拒于官渡，绍遣将淳于琼等督运屯乌巢，太祖自将急击之。 说绍曰：“曹公兵精，往必破琼等。琼等破，则将军事去矣。宜急引兵救之。”郭图曰：“ 计非也。不如攻其本营，势必还，此为不救而自解也。” 曰：“曹公营固，攻之必不拔。若琼等见禽，吾属尽为虏矣。”绍但遣轻骑救琼，而以重兵攻太祖营，不能下。太祖果破琼等，绍军溃。图惭，更谮 曰：“＿快军败， 出言不逊。 ” 惧，乃归太祖。太祖得 甚喜，谓曰：“昔子胥不早寤，自使身危。岂若微子去商、韩信归汉邪？”拜 偏将军，封都亭侯。诸葛亮出祁山，加 位特进，遣督诸军，拒亮将马谡于街亭。谡依阻南山，不下据城。绝其汲道，击，大破之。亮复出，急攻陈仓，帝驿马召 到京都。帝自幸河南城，置酒送 ，遣南北军士三万及分遣武卫、虎贲使卫 ，因问 曰：“迟将军到，亮得无已得陈仓乎！” 知亮孤军无谷，不敢久攻，对曰：“比臣未到，亮已走矣，屈指计亮粮不至十日。”晨夜进至南郑，亮退。诏 还京都，拜征西车骑将军。 识变数，善处营阵，料战势地形，无不如计，自诸葛亮皆惮之。亮复出祁山，诏 督诸将西至洛阳。亮还保祁山， 追至木门，与亮军交战，飞矢中 右膝，薨。
　　孙子曰：“绝山依谷。” 以马谡不下据城而绝其汲道。又曰：“归师勿遏。” 追亮归军，而败覆得也。
　　●魏徐晃
　　徐晃，字公明，河东杨人也。太祖围邺，破邯郸。易阳令韩范伪以城降而拒守，太祖遣晃攻之。晃至，飞矢城中，为陈成败。范悔，晃辄降之。既而言于太祖曰：“二袁未破，诸城未下者倾耳而听，今日灭易阳，明日皆以死守，恐河北无定时也。愿公降易阳以示诸城，则莫不望风。”太祖善之。韩遂、马超等反关右，遣晃屯汾阴以抚河东。太祖至潼关，恐不得渡，召问晃。晃曰：“公盛兵于此，而贼不复别守蒲阪，知其无谋也。今假臣精兵，渡蒲阪津，为军先置，以截其里，贼可禽也。”太祖曰：“善。”使晃以步骑四千人渡津。作堑栅未成，贼梁兴夜将步骑五千馀人攻晃，晃击走之，太祖军得渡。遂破超等。晃助曹仁讨关羽，屯宛。会汉水暴溢，于禁等没。羽围仁于樊，又围将军吕常于襄阳。晃所将多新卒，以羽难与争锋，遂前至阳陵陂屯。太祖复还，遣将军徐商、吕建等诣晃，令曰：“须兵马集至，乃俱前。”贼屯偃城。晃到，诡道作都堑，示欲截其后。贼烧屯走，晃得偃城，南面连营，稍前，去贼围三丈所。未攻，太祖前后遣殷署、朱盖等凡十二营诣晃。贼围头有屯，又别屯四冢。晃扬声当攻围头屯，而密攻四冢。羽见四冢欲坏，自将步骑五千出战，晃击之，退走，遂追陷与俱入围，破之，或自投沔水死。太祖令曰：“贼围堑鹿角十重，将军致战全胜，遂陷贼围，多斩首虏。吾用兵三十馀年，及所闻古之善用兵者，未有长驱径入敌围者也。且樊、襄阳之在围，过于莒、即墨，将军之功，逾孙武、穰苴。晃振旅还摩陂，太祖迎晃七里，置酒大会。太祖举卮酒劝晃，且劳之曰：“全樊、襄阳，将军之功也。”时诸军皆集，太祖案行诸营，士卒咸离阵观，而晃军营整齐，将士驻阵不动。太祖叹曰：“徐将军可谓有周亚夫之风矣。”晃将军常远斥候，先为不可胜，然后战，追奔争利，士不暇食。常叹曰：“古人患不遭明君，今幸遇之，当以功自效，何用私誉为！”终不广交援。太和元年，薨。
　　孙子曰：“拔人之城而非攻。”晃飞矢城中而降韩范。又曰：“由不虞之道，攻其所不戒。”晃因贼不守蒲阪津而潜军以渡。又曰：“善攻者，敌不知其所守。”晃扬声攻围头而密攻四冢。又曰：“军扰者，将不重也。”晃军营整齐，虽太祖案行而将士不动是也。
　　●魏李典
　　李典，字曼成，山阳钜野人也。太祖击谭、尚于黎阳，使典与程昱等以船运军粮。会尚遣魏郡太守高蕃将兵屯河上，绝水道，太祖敕典、昱：“若船不得过，下从陆道。”典与诸将议曰：“蕃军少甲而恃水，有懈怠之心，击之必克。军不内御，苟利国家，专之可也。宜破击之。”昱亦以为然。遂北渡河，攻藩，破之。水道得通。刘备北侵，至邺，太祖遣典从夏侯＿拒之。备一旦烧屯去，＿率诸军追击之，典曰：“贼无故退，疑必有伏。南道窄狭，草木深，不可追也。”＿不听，与于禁追之，与留守。＿等果入贼伏里，战不利，典往救。备望见救至，军散退。典宗族部曲三千馀家，居乘氏，自请愿徙诣魏郡。太祖笑曰：“乡欲慕耿纯邪？”典谢曰：“典驽怯功微，而爵宠过厚，诚宜举宗陈力。加以征伐未息，宜实郊遂之内，以制四方，非慕纯也。”遂徙部曲宗族万三千馀口居邺。太祖嘉之，迁破虏将军。与张辽、乐进屯合肥，孙权率众围之，辽欲奉教出战。进、典、辽皆素不睦，辽恐其不从，典慨然曰：“此国家大事，顾君计何如耳，吾不可以私憾而忘公义也！”乃率众与辽破走权。典好学问，贵儒雅，不与诸将争功。敬贤士大夫，恂恂若不及，军中称其长者。年三十六薨。
　　孙子曰：“战道必胜，主曰无战必战可也。”典不从太祖之命而破高蕃。又曰：“佯北勿追。”典谓贼无故退而不可追。又曰：“上下同欲者，胜。”典不以私憾害公，而率众破权是也。
　　●魏邓艾
　　邓艾，字士载，棘阳人也。每见高山大泽，辄规度指画军营处所，时人多笑焉。后见司马宣王，宣王奇之，辟之为掾，迁尚书郎。时欲广田畜谷，为灭贼资，使艾行陈、项已东至寿春。艾以为：“良田水少，不足以尽地利，宜开河渠，可以引水浇溉，大积军粮，又通运漕之道。”乃著济河论以喻其指。又以为：“昔破黄巾，因为屯田，积谷于许都以制四方。今三隅已定，事在淮南，每大军出征，运兵过半，功费巨亿，以为大役。陈、蔡之间，上下田良，可省许昌左右诸稻田，并水东下。令淮北屯二万人，淮南三万人，十二分休，常有四万人，且田且守。水丰常收三倍于西，计除众费，岁完五百万斛以为军资。六七年间，可积三千万斛于淮上。此则十万之众五年食也。以此乘吴，无往而不克矣。”宣王善之，事皆施行。正始二年，乃开广漕渠。每东南有事，大军兴众，泛舟而下，达于江、淮，资食有储而无水害，艾所建也。嘉平元年，与征西将军郭淮拒蜀偏将军姜维。维退，淮因西击羌。艾曰：“贼去未远，或能复还，宜分诸军以备不虞。”于是留艾屯白水北。三日，维遣廖化自白水南向艾结营。艾谓诸将曰：“维令卒还，吾军人少，法当来渡而不作桥，此维使化持吾，令不得还。维必自东袭取洮城。”洮城在水北，去艾屯六十里。艾即夜潜军径到，维果来渡，而艾先至据城，得以不败。赐爵关内侯，后迁城阳太守。是时并州右贤王刘豹并为一部，艾上言曰：“戎狄兽心，不以义亲，强则侵暴，弱则内附。故周宣有＿狁之寇，汉祖有平城之困。每匈奴一盛，为前代重患。自单于在外，莫能牵制去卑。诱而致之，使来入侍。由是羌夷失统，合散无主。以单于在内，万里顺帆。今单于之尊日疏，外土之威浸重，则胡虏不可不深备也。闻刘豹部有叛胡，可因叛割为二国，以分其势。去卑功显前朝，而子不继业，宜加其子显号，使居雁门。离国弱寇，追录旧勋，此御边长计也。”又陈：“羌胡与民同处者，宜以渐出之，使居民表崇廉耻之教，塞奸宄之路。”大将军司马景王新辅政，多纳用焉。迁汝南太守，所在荒野开辟，军民并丰。迁兖州剌史。上言曰：“国之所急，惟农与战。国富则兵强，兵强则战胜。然农者，胜之本也。今使考绩之赏，在于积粟富民，则浮华之原塞矣。”母丘俭作乱，遣健步赍书，欲疑惑大众，艾斩之，兼道进军，先趣乐嘉城，作浮桥。司马景王至，遂据之。文钦以后大军破败于城下，艾追之至丘头。钦奔吴。艾解王经围于狄道，姜维退驻锺提，乃以艾为安西将军，假节、领护东羌校尉。议者多以为维力已竭，未能更出。艾曰：“洮西之败，非小失也，破军杀将，仓廪空虚，百姓流离，几于危亡。今以策言之，彼有乘胜之势，我有虚弱之实，一也。彼上下相习，五兵犀利，我将易兵新，器杖未复，二也。彼以船行，吾以陆运，劳逸不同，三也。狄道、陇西、南安、祁山，各当有守，彼专为一，我分为四，四也。从南安、陇西，因食羌谷，若趣祁山，熟麦千顷，为之垂饵，五也。贼有黠数，其来必矣。”顷之，维果向祁山，闻艾已有备，乃回从董亭趣南安，艾至武城山以相持。维与艾争险，不克，其夜，渡渭东行，缘山趣上＿，艾与战于段谷，大破之。景元四年，诏诸军征蜀，大将军司马文王皆指授节度，使艾与维相缀连，雍州刺史诸葛绪要维，令不得归。艾遣天水太守王颀等直攻维营，陇西太守辛弘等邀其前，金城太守杨欣等诣甘松。维闻钟会诸军已入汉中，引退还。欣等追蹑于强川口，大战，维败走。闻雍州已塞道，屯桥头，从孔涵谷入北道，欲出雍州后。诸葛绪闻之，却还三十里。维入北道三十馀里，闻诸军却，寻还，从桥头过。绪趣截维，较一日不及。维遂东引，还守剑阁。钟会攻维未能克。艾上言：“今贼摧折，宜遂乘之，从阴平由邪径汉德阳亭趣涪，出剑阁西百里，去成都三百馀里，奇兵冲其腹心。剑阁之守必还赴涪，则会方轨而进，剑阁之军不还，则应涪之兵寡矣。军志有之曰：攻其不备，出其不意。今掩其空虚，破之必矣。”艾自阴平道行无人之地七百馀里，凿山通道，造作桥阁。山高谷深，至为艰险，又粮运将匮，频于危殆。艾以毡自裹，推转而下。将士皆攀木缘崖，鱼贯而进。先登至江油，蜀守将马邈降。蜀卫将军诸葛瞻自涪还绵竹，列陈待艾。艾遣子忠等出其右，司马师纂等出其左。忠、纂战不利，并退还，曰：“贼未可击。”艾怒曰：“存亡之分，在此一举，何不可之有？”乃叱忠、纂等，将斩之。忠、纂驰还更战，大破之，斩瞻。进军到雒，刘禅遣使请降。艾至成都，禅诣军门，艾受而宥之。检御将士，无所虏略，缓纳降附，使复旧业，蜀人称焉。辄依邓禹故事，承制拜禅行骠骑将军。于绵竹筑台以为京观，用彰战功。士卒死事者，皆与蜀兵同共埋藏。艾深自矜伐，谓蜀士大夫曰：“诸君赖遭某，故得有今日耳。如遇吴汉之徒，已殄灭矣。”又曰：“姜维自一时雄儿也，与某相值，故穷耳。”有识者笑之。诏曰：“艾耀威奋武，深入虏庭，斩将搴旗，枭其鲸鲵，而使僭号之主，稽首系颈，历世通诛，一朝而平。兵不逾时，战不终日，云彻席卷，荡定巴蜀。虽白起破强楚，韩信克劲赵，吴汉禽子阳，亚夫灭七国，计功论美，不足比勋也。其以艾为太尉。”艾言司马文王曰：“兵有先声而后实者，今因平蜀之势以乘吴，吴人震恐，席卷之时也。然大举之后，将士疲劳，不可便用，且徐缓之。留陇右兵三万人，蜀兵二万人，煮盐兴冶，为军农要用，并作舟船，豫为顺流之事，然后发使告以利害，吴必归化，可不征而定也。今宜厚刘禅以致孙休，安士民以来远人。”文王使监军卫＿喻艾：“事当须报，不宜辄行。”艾重言曰：“衔命征行，奉指授之策，元恶既服，至于承制拜假，以安初附，谓合权宜。今蜀举众归命，地尽南海，东接吴会，宜早镇定。若待国命，往复道途，延引日月。春秋之义，大夫出疆，有可以安社稷，利国家，专之可也。今吴未宾，势与蜀连，不可拘常以失事机。兵法：进不求名，退不避罪。艾虽无古人之节，终不自嫌以损于国也。”钟会、胡烈、师纂等皆曰艾所作悖逆，变衅以结。诏书槛车召艾。艾本营将士追出艾槛车，迎还。＿遣田续等讨艾，遇于绵竹西，斩之。子忠与艾俱死。
　　孙子曰：“以饱待饥。”艾谓“积五年之食，则无往而不克”。又曰：“善守者，敌不知其所攻。”艾先据洮城而姜维不能败。又曰：“我专而敌分。”艾请割二国以分刘豹之＿。又曰：“以虞待不虞。”艾有备而姜维退于祈山。又曰：“出其不意。”艾行无人之地七百里。又曰：“毁人之国而非久。”艾兵不逾时而灭蜀。又曰：“进不求名，而退不避罪。”艾事不拘常而终不自嫌是也。
　　●魏司马懿
　　司马懿，字仲达，河内温县人。少有奇节，聪明多大略，博学洽闻，服膺儒教。汉末大乱，常慨然有忧天下心。魏武帝闻而辟之。从讨张鲁，言于魏武曰：“刘备以诈力虏刘璋，蜀人未附而远争江陵，此机不可失也。今若耀威汉中，益州震动，进兵临之，势必瓦解。因此之势，易为功力。圣人不能违时，亦不失时矣。”魏武曰：“人苦无足，既得陇右，复欲得蜀！”言卒不从。又言荆州剌史胡 粗暴，南乡太守傅方骄奢，并不可居边。魏武不之察。及蜀将关羽围曹仁于樊，于禁等七军皆没，、方果降羽，而仁围甚急焉。是时汉帝都许昌，魏武以为近贼，欲徙河北。懿谏曰：“禁等为水所没，非战守之失，于国家大计未有所损，而便迁都，既示敌以弱，又淮沔之人大不安矣。孙权、刘备外亲内疏羽之得意，权所不愿也。可谕权，劝令掎其后，则樊围自解。”魏武从之。权果遣将吕蒙西袭公安，拔之，羽遂为蒙所获。魏武薨，文帝即位。孙权帅兵西过，朝议以樊、襄阳无谷，不可以御寇。时曹仁镇襄阳，请召仁还宛。懿曰：“孙权新破关羽，此其欲自结之时也，必不敢为患。襄阳水陆之冲，御寇要害，不可弃也。”言竟不从。仁遂焚弃二城，权果不为寇。蜀将孟达之降也，魏朝遇之甚厚。懿以达言行倾巧不可任，骤谏不见听，乃以达领新城太守，封侯，假节。达于是连吴固蜀，潜图中国。蜀相诸葛亮恶其反覆，又虑其为患。达与魏兴太守申仪有隙，亮欲促其事，乃遣郭模诈降，过议，因漏泄其谋。达闻其谋漏泄，将举兵。懿恐达速发，以书谕之曰：“将军昔弃刘备，托身国家，国家委将军以疆场之任，任将军以图蜀之事，可谓心贯白日。蜀人愚智，莫不切齿于将军。诸葛亮欲相破，惟恐无路耳。模之所言，非小事也。亮岂轻之而令宣露，此殆易知耳。”达得书大喜，犹豫不决。懿乃潜军进讨。诸将言达与二贼交＿，宜观望后而动。懿曰：“达无信义，此其相疑之时也，当及其未定促决之。”乃倍道兼行，八日到其城下。吴、蜀各遣其将向西城安桥、木阑塞以救达，懿乃分诸将以拒之。初，达与亮书曰：“宛去洛八百里，去吴一千二百里，闻吾举事，当表上天子，比相反覆，一月间也，则吾城已固，诸军足办。则吾所在深险，司马公必不自来，诸将来，吾无患矣。”及兵到，达又告亮曰：“吾举事八日，而兵至城下，何其神速也！”上庸城三面阻水，达于城外为木栅以自固。懿渡水破其栅，直造城下。八道攻之，旬有六日，达甥邓贤、将李辅等开门出降。斩达，首传京师。俘获万馀人。天子访问：“二虏宜讨，何者为先？”对曰：“吴以中国不习水战，故敢散居东关。凡攻敌，必扼其喉而＿其心。夏口、东关，贼之心喉。若为陆军以向皖城， 引权东下，为水战军向夏口，乘其虚而击之。此神兵从天而堕，破之必矣。”天子并然之。诸葛亮攻天水，围将军贾嗣、魏平于祈山。天子曰：“西方有事，非君莫可付者。”乃使懿西屯长安，都督雍、梁二州诸军事，统车骑将军张、后将军费曜、征蜀护军戴凌、雍州剌史郭淮等拒亮。张 劝懿分军驻雍、＿为后镇，懿曰：“料前军独能当之者，将军言是也。若不能当。而分为前后，此楚之三军所以为黥布禽也。”遂进军＿麋。亮闻大军且至，乃自帅众将芟上＿之麦。诸将皆惧，懿曰：“亮虑多决少，必安营自固，然后芟麦，吾得二日兼行足矣。”于是卷甲晨夜赴之，亮望尘而遁。懿曰：“吾倍道疲劳，此晓兵者之所贪也。亮不敢据渭水，此易与耳。”进次汉阳，与亮相遇，懿列阵以待之。使将牛金轻骑饵之，兵才接而亮退，追至祁山。亮屯卤城，据南北二山，断木为重围。懿攻，拔其围，亮宵遁，追击破之。后，亮又帅众十馀万出斜谷，垒于湄之渭水南原。天子忧之，遣征蜀护军秦良督步骑二万，受懿节度。诸将欲住渭北以待之，懿曰：“百姓积聚皆在渭南，此必争之地也。”遂引军而济，背水为垒。因谓诸将曰：“亮若勇者，当出武功，依山而东。若西止五丈原，则诸军无事矣。”亮果止原，将北渡渭，懿遣将军周当屯阳遂以饵之。数日，亮不动。懿曰：“亮欲争原而不向阳遂，此意可知也。”遣将军胡遵、雍州剌史郭淮，共备阳遂，与亮会于积石。临原而战，亮不得进，还于五丈原。会有长星坠亮之垒，懿知其必败，遣奇兵掎亮之后，斩五百馀级，获生口千馀，降者八百馀人。时朝廷以亮侨军远寇，利在急战，每命懿持重，以候其变。亮数挑战，懿不出，因遗懿巾帼妇人之饰。懿怒，表请决战，天子不许，乃遣骨鲠臣卫尉辛毗杖节为军师以制之。后亮复来挑战，懿将出兵以应之，毗杖节而立军门，懿乃止。初，蜀将姜维闻毗来，谓亮曰：“辛毗杖节而至，贼不复出矣。”亮曰：“彼本亡战心，所以固请者，以示武于其众耳。将在军，君命有所不受，苟能制吾，岂千里而请战邪！”懿弟子书问军事，懿复书曰：“亮志大而不见机，多谋而少决，好兵而无权，虽提卒十万，而堕吾画中，破之必矣。”与之对垒百馀日，会亮病卒，诸将烧营遁走，百姓奔告，懿出兵追之。亮长史杨仪反旗鸣鼓，若将距懿者。懿以穷寇不之逼，于是杨仪结阵而去。经日，乃行其营垒，观其遗事，获其图书、粮谷甚众。懿审其必死，曰：“天下奇才也。”辛毗以为尚未可知，懿曰：“军家所重，军书密计、兵马粮谷，今皆弃之，岂有人捐其五藏而可以生乎？宜急追之。”关中多蒺藜，懿使军士三千人著软材平底木履前行，蒺藜悉著履，然后马步俱进。追到赤岸，乃知亮死。时百姓为之谚院“死诸葛走生仲达。”懿闻而笑曰：“吾便料生，不料死故也。”先是亮使至，懿问曰：“诸葛公起居何如，食可几米？”对曰：“三四升。”次问政事，曰：“二十罚已上皆自省览。”懿既而告人曰：“诸葛孔明其能久乎！”竟如其言。辽东太守公孙文懿反，召懿诣京师。天子曰：“此不足以劳君，事欲必克，故以相烦耳。君度其作何计？”对曰：“弃城预走，上技也。据辽水以距大军，次计也。坐守襄平，此成禽耳。”天子对曰：“其计将安出？”对曰：“惟明者能深度彼己，预有所弃，此非其所及也。今孤军远征，将谓不能持久，必先距辽水而后守，此中、下计也。”天子曰：“往还几时？”对曰：“往百日，还百日，攻百日，以六十日为休息，一年足矣。”遂进师，经孤竹，越竭石，次于辽水。文懿果遣步骑数万阻辽隧，坚壁而守，南北六七十里，以拒懿。懿盛兵多张旗帜出其南，贼尽锐赴之。乃泛舟潜济以出其北，与贼营相迫，沉舟焚梁，傍辽水作长围，弃贼而向襄平。诸将言曰：“不攻贼而作围，非所以示众也。”懿曰：“贼坚营高垒，欲以老吾兵也。攻之，正入其计，此王邑所以耻过昆阳也。古人曰：敌虽高垒，不得不与我战者，攻其所必救也。贼大众在此，则巢窟虚矣。我直指襄平，必人怀内惧，惧而求战，破之必矣。”遂整阵而过。贼见兵出其后，果邀之。懿谓诸将曰：“所以不攻其营，正欲致此，不可失也。”乃纵兵逆击，大破之，三战皆捷，贼保襄平，进军围之。初，文懿闻魏师之出也，请救于孙权。权亦出兵遥为之声援，遗文懿书曰：“司马公善用兵，变化若神，所向无前，深为弟忧之。”会霖潦，大水平地数尺，三军恐，欲移营。懿令军中敢有言徙者斩。都督张静犯令，斩之，军中乃定。贼恃水，樵牧自若。诸将欲取之，皆不听。司马陈__曰：“昔攻上庸，八部并进，昼夜不息，故能一旬之半，拔坚城，斩孟达。今者远来而更安缓，愚窃惑焉。”懿曰：“孟达众少而食支一年，文懿将士四倍于达而粮不淹月，以一月图一年，安可不速？以四击一，正令失半，犹当为之。是以不计死伤，与粮竞也。今贼众我寡，贼饥我饱，水雨乃尔，功力不设，虽当促之，亦何所为？自发京师，不忧贼攻，但恐贼走。今贼粮罄尽，而围落未合，掠其牛马，抄其樵采，此故驱之走也。夫兵者诡道，善因事变。贼凭众恃雨，故虽饥困，未肯束手，当示无能以安之。取小利以惊之，非计也。”朝廷闻师遇雨，咸请召还。天子曰：“司马公临危制变，计日禽之矣。”既而雨止，遂合围。起土山地道，盾橹钩__，发矢石雨下，昼夜攻之。时有长星，色白，有芒鬣，自襄平城西南流于东北，坠于梁水，城中震__。文懿大惧，乃使其所立相国王建、御史大夫柳甫乞降，请解围面缚。不许，执建等，皆斩之。檄告文懿曰：“昔楚郑列国，而郑伯犹肉袒牵羊而迎之。孤为王人，位则上公，而建等欲孤解围退舍，岂楚国之谓邪？二人老耄，必传言失旨，已相为斩之。若意有未已，可更遣年少有明决者来。”文懿复遣侍中卫演乞克日送任。懿谓演曰：“军事大要有五，能战当战，不能战当守，不能守当走，馀二事惟有降与死耳。汝不肯面缚，此为决就死也，不须送任。”文懿攻南围突出，懿纵兵击破之，斩于梁水之上星坠之所。时有兵士寒冻，乞襦，懿弗之与。或曰：“幸多故襦，可以赐之。”懿曰：“襦者官物，人臣无私施也。”吴将全琮寇芍陂，朱然、孙伦围樊城，诸葛瑾、步骘掠祖中，懿请自讨之。议者以为贼远来围樊，不可卒拔，挫于坚城之下，有自破之势，宜长策以御之。懿曰：“边城受敌而安坐庙堂，疆场骚动，众心疑惑，是社稷之大忧也。”乃督诸军南征，车驾送出津阳门。懿以南方暑湿，不宜持久，使轻骑挑之，然不敢动。于是休战士，简精钝，募先登，申号令，示必攻之势。吴军夜遁走，追至三州口，斩获万馀人。懿寝疾，薨于京师，时年七十三。晋国初建，追尊宣王。
　　孙子曰：“其次伐交。”懿令孙权掎刘备之后。又曰：“兵之情主速。”懿攻孟达，八日到其城下。又曰：“形人而我无形。”懿以陆军出皖城而以水军向夏口。又曰：“以分合为变。”懿不分军为前后。又曰：“怒而挠之。”懿虽敌以巾帼挠之而不动。又曰：“知战之日。”懿讨辽东谓一年足矣。又曰：“攻其必救。”懿弃贼而向襄平。又曰：“兵闻拙速。”懿讨孟达，不计死伤与粮竞。又曰：“能而示之不能。”懿讨文懿，不取小利以示无能。又曰：“形之，敌必从之。”懿示必攻而吴师夜遁是也。
　　●蜀诸葛亮
　　诸葛亮，字孔明，琅邪阳都人也。躬耕陇亩，好为梁父吟。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。时先主屯新野。徐庶见先主，先主器之，谓先主曰：“诸葛孔明者，卧龙也，将军岂愿见之乎？”先主曰：“君与俱来。”庶曰：“此人可就见，不可屈致也。将军宜枉驾顾之。”由是先主遂诣亮，凡三征，乃见。因屏人曰：“汉室倾颓，奸臣窃命，主上蒙尘。孤不度德量力，欲信大义于天下。君谓计将安出？”亮答曰：“曹操比于袁绍，则名微而众寡，然操遂能克绍，以弱为强者，非惟天时，抑亦人谋也。今操已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉沔，利尽南海，东连吴会，西通巴蜀。此用武之国，而其主不能守。此殆天所以资将军，将军岂有意乎？益州险塞，沃野千里，天府之地，高祖因之以成帝业。刘璋暗弱，张鲁在北，民阜国富而不知存恤，智能之士思得明君。将军既帝室之胄，信义著于四海，总览英雄，思贤如渴。若跨有荆、益，保其岩阻，西和诸戎，南抚夷越，外结好孙权，内修政理，天下有变，则命上将将荆州之军以向宛洛，将军身率益州之众，出于秦川，百姓孰敢不箪食壶浆以迎将军者乎？诚如是，则霸业可成，汉室可兴矣。”先主曰：“善。”于是与亮情好日密。关羽、张飞等不悦，先主解之曰：“孤之有孔明，犹鱼之有水也。愿诸君勿复言。”羽、飞乃止。刘表长子琦亦深器亮。表卒，琮闻曹公来征，遣使请降。先主在樊闻之，卒其众南行，为曹公所破。先主至于夏口，亮曰：“事急矣，请奉命求救于孙将军。”时权拥军在柴桑，观望成败。亮说权曰：“将军起兵据有江东，刘豫州亦收众汉南，与曹操并争天下。今操芟夷大难，略已平矣，遂破荆州，威震四海。英雄无所用武，故豫州遁逃至此。将军量力而处之：若能以吴、越之众与中国抗衡，不如早与之绝；若不能当，何不案兵束甲，北面而归之！今将军外托服从之名，而内怀犹豫之计，事急而不断，祸至无日矣！”权曰：“苟如君言，刘豫州何不遂事之乎？”亮曰：“田横，齐之壮士耳，犹守义不辱，况刘豫州王室之胄，英才盖世，众士慕仰，若水之归海。若事之不济，此乃天也，安能复为之下乎！”权勃然曰：“吾不能举全吴之地，十万之众，受制于人。吾计决矣！非刘豫州莫可以当曹操者，然豫州新败之后，安能抗此难乎？”亮曰：“豫州军虽败于长阪，今战士还者及关羽水军精甲万人，刘琦合江夏战士亦不下万人。曹操之众，远来疲弊，闻追豫州，轻骑一日一夜行三百馀里。此所谓强弩之末，势不能穿于鲁缟者也。故兵法忌之，曰必蹶上将军。且北方之人，不习水战；又荆州之民附操者，逼兵势耳，非心服也。今将军诚能命猛将统兵数万，与豫州协规同力，破操军必矣。操军破，必北还，如此则荆、吴之势强，鼎足之形成矣。成败之机，在于今日。”权大悦，而遣周瑜、程普、鲁肃等水军三万，随亮诣先主，并力拒曹公。曹公败于赤壁，引军归邺。先主遂收江南，以亮为军师中郎将，使督零陵、桂阳、长沙三郡，调其赋税，以充军实。建安十六年，益州牧刘璋遣法正迎先主，使击张鲁。亮与关羽镇荆州。先主自葭萌还攻璋，亮与张飞、赵云等率众溯江，分定郡县，与先主共围成都。成都平，以亮为军师将军。先主外出，亮常镇守成都，足食足兵。先主即帝位，策亮为丞相。章武三年春，先主于永安病笃。召亮于成都，属以后事，谓亮曰：“君才十倍曹丕，必能安国，终定大事。若嗣子可辅，辅之；如其不才，君可自取。”亮涕泣曰：“臣敢不竭股肱之力，效忠正之节，继之以死！”先主又为诏敕后主曰：“汝与丞相从事，事之如父。”建兴元年，封亮武乡侯，开府治事。顷之，又领益州牧。政事无巨细，咸决于亮。南中诸郡，并皆叛乱，亮以新遭大丧，故未便加兵。且遣使聘吴，因结和亲，遂为与国。三年春，亮率众南征，其秋悉平。军资所出，国以富饶，乃治戎讲武，以俟大举。五年，率诸军北驻汉中，临发，上疏曰：“先帝创业未半，而中道崩殂。然侍卫之臣不懈于内，忠志之士忘身于外者，盖追先帝之殊遇，欲报之于陛下也。侍中、侍郎郭攸之、费 、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，谘臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。先帝知臣谨慎，故临崩寄臣以大事。受命以来，夙夜忧叹，恐托付不效，以伤先帝之明，故五月渡沪，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝，而忠陛下之职分也。”遂行，屯于沔阳。六年春，杨声由斜谷道取＿，使赵云、邓芝为疑军，据箕谷，魏大将军曹真举众拒之。亮身率诸军攻祁山，戎阵整齐，赏罚肃而号令明，南安、天水、 安定三郡叛魏应亮，关中响震。魏明帝西镇长安，令张 拒亮。亮使马谡督诸军在前，与 战于街亭。谡违亮节度，举动失宜，大为 所破。亮拔西县千余家，还于汉中，戮谡以谢众。上疏曰：“臣以弱才，叨窃非据，亲秉旄钺以厉三军，不能训章明法，临事而惧，至有街亭违命之阙，箕谷不戒之失，咎皆在臣授任无方。臣明不知人，恤事多暗，春秋责帅，臣职是当。请自贬三等，以督厥咎。”于是以亮为右将军，行丞相事，所总统如前。冬，亮复出散关，围陈仓，曹真拒之，亮粮尽而还。魏将王双率骑追亮，亮与战，破之，斩双。七年，亮遣陈戒攻武都、阴平。魏雍州剌史郭淮率众欲击蜀，亮自出至建威，淮退还，遂平二郡。诏策亮曰：“街亭之役，咎由马谡，而君引愆，深自贬抑，重违君意，听顺所守。前年耀师，馘斩王双；今岁受征，郭淮遁走，降集氐、羌，兴复二郡，威震凶暴，功勋显然。方今天下骚扰，元恶未枭，君受大任，干国之重，而久自抑损，非所以光扬洪烈矣。今复君丞相，君其勿辞。”九年，亮复出祁山，以木牛运，粮尽退军，与魏将张交战，射杀 。十二年春，亮悉大众由斜谷出，以流马运，据武功五丈原，与司马宣王对于渭南。亮每患粮不继，使己志不申，乃以分兵屯田，为久驻之基。耕者杂于渭滨居民之间，而百姓安堵，军无私焉。相持百余日。其年八月，亮疾病，卒于军，时年五十四。及军退，宣王按行其营垒处所，曰：“天下奇才也！”谥为忠武侯。亮性长于巧思，损益连弩，木牛流马，皆出其意。推演兵法，作八阵图，咸得其要云。
　　孙子曰：“衢地合交。”亮谓孙权可与为援。又曰：“百里而争利者，禽三军。”亮谓曹公强弩之末不能穿鲁缟。又曰：“胜敌而益强。”亮破南夷，即其渠帅而用之。又曰：“敌不得与我战者，＿其所之。”亮开门却洒而宣王遁。又曰：“法令孰行。”亮以马谡违命而戮之。又曰：“令素信者，与众相得。”亮不留代兵而军士感悦是也。
　　●蜀关羽
　　关羽，字云长，河东解人也。亡命奔涿郡，先主于乡里合徒众，而羽与张飞为之御侮。先主之袭徐州，使羽行太守事。曹公东征，先主奔袁绍，曹公禽羽以归，拜为偏将军，礼之甚厚。绍遣大将军颜良攻东郡太守刘延于白马，曹公使张辽及羽为先锋击之。羽望见良麾盖，策马剌良于万众之中，斩其首还。绍诸将莫能当者，遂解白马围。曹公即表封羽为汉寿亭侯。初，曹公壮羽为人，而察其心神无久留之意，谓张辽曰：“卿试以情问之。”既而辽以问羽，羽叹曰：“吾极知曹公待我厚。然吾受刘将军厚恩，誓以共死，不可背之，吾终不留。吾要当立功以报曹公乃去。”辽以羽言白，曹公义之。及羽杀颜良，曹公知其必去，重加赏赐。羽尽封所赐，拜书告辞而奔先主于袁军。左右欲追之，曹公曰：“彼各为其主，勿追也。”先主收江南诸郡，拜羽为襄阳太守、荡寇将军，驻江北。先主西定益州，拜羽董督荆州事。羽闻马超来降，旧非故人。羽书与诸葛亮，问超人才可谁比类。亮知羽护前，乃答之曰：“马超兼资文武，雄烈过人，一世之杰，黥、彭之徒。当与翼德并驱争先，犹未及髯之绝伦逸群也。”羽美须髯，故亮谓之髯。羽省书，大悦，以示宾客。羽尝为流矢所中贯其左臂，后疮虽愈，每至阴雨，骨常疼痛。医曰：“矢镞有毒，毒入于骨，当破臂作疮，刮骨去毒，然后此患乃除耳。”羽便伸臂，令医劈之。时羽适请诸将饮食相对，臂血流离，盈于盘器，而羽割炙引酒，言笑自若。先主为汉中王，拜羽为前将军。是岁羽率众攻曹仁于樊，曹公遣于禁助仁。秋霖雨，汉水泛溢，禁所督七军皆没，禁降羽，羽又斩将军庞德。梁郏、陆浑群盗或遥受羽印，号为之支党。羽威震华夏。曹公议徙许都以避其锐，司马宣王、蒋济以为关羽得志，孙权必不愿也。可遣人劝权蹑其后，许割江南以封权，则樊围自解。曹公从之。先是，权遣使为子索羽女，羽骂辱其使，不许婚，权大怒。又南郡太守糜芳在江陵，将军傅士仁屯公安，素皆嫌羽轻己。羽之出军，芳、仁供给军资，不悉相及。羽言：“还当治之。”芳、仁咸怀惧不安。于是权阴诱芳、仁，芳、仁使人迎权。而曹公遣徐晃救曹仁。羽不能克，引军退还。权已据江陵，尽虏羽士众妻子，羽军遂散。权遣将逆击羽，斩羽于临沮。
　　孙子曰：“强而避之。”羽威震华夏，而曹公议徙许都。又曰：“大吏怒而不服。”羽将芳、仁怀惧而叛是也
　　●蜀张飞
　　张飞，字翼德，涿郡人也。少与关羽俱事先主，羽年长数岁，飞兄事之。先主从曹公破吕布，随还许，曹公拜飞为中郎将。先主背曹公，依袁绍、刘表。表卒，曹公入荆州，先主奔江南。曹公追之一日一夜，及于当阳之长阪。先主闻曹公卒至，弃妻子，使飞将二十骑拒后。飞据水断桥，＿目横矛曰：“身是张翼德也，可来共决死。”敌皆无敢近者，故遂得免。先主既定江南，以飞为宜都太守。先主入益州，还攻刘璋。飞与诸葛亮等溯流而上，分定郡县。至江州，破璋将巴郡太守严颜，生获颜。飞呵颜曰：“大军至，何以不降而敢拒战？”颜答曰：“卿等无状，侵夺我州，我州但有断头将军，无有降将军也。”飞怒，令左右牵去斫头，颜色不变，曰：“斫头便斫头，何为怒邪！”飞壮而释之，引为宾客。飞所过战克，与先主会于成都。益州既平，以飞领巴西太守。曹公破张鲁，留夏侯渊、张 守汉川。 别督诸军下巴西，欲徙其民于汉中。进军，与飞相拒五十馀日。飞率精卒万馀人，从他道邀 军交战，山道窄狭，前后不得相救，飞遂破 。弃马缘山，独与麾下十馀人从间道退，引军还南郑，巴土获安。先主为汉中王，拜飞为右将军。初，飞雄壮威猛，亚于关羽，魏谋臣程昱等咸称羽、飞万人之敌也。羽善待卒伍而骄于士大夫，飞爱敬君子而不恤小人。先主常戒之曰：“卿刑杀既过差，又日鞭挞健儿，而令在左右，此取祸之道也。”飞犹不悛。先主伐吴，飞当率兵万人，自阆中会江州。临发，其帐下将张达、范强杀飞，持其首，顺流而奔孙权。飞营都督表报先主，先主闻飞都督之有表也，曰：“噫！飞死矣。”
　　孙子曰：“由不虞之道。”飞从他道而邀张 。又曰：“视卒如爱子。”飞反不恤小人，而为帐下所杀是也。　  卷　六
　　●吴周瑜
　　周瑜，字公瑾，卢江舒人也。初，孙坚兴义兵讨董卓，徙家于舒。坚子策与瑜同年，独相友善，瑜推道南大宅以舍策，升堂拜母，有无通共。及策薨，权统事，瑜与张昭共掌众事。曹公入荆州，刘琮举众降曹。公得其水军，船步兵数十万。将士闻之，皆恐。权延见群下，问以计策。议者咸曰：“曹公豺虎也，然托名汉相，挟天子以征四方，动以朝廷为辞，今日拒之，事更不顺。且将军大势可以拒操者，长江也。今操得荆州，掩有其地。刘表治水军，蒙冲斗舰，乃以千数。操悉浮以沿江，兼有步兵，水陆俱下。此为长江之险，已与我共之矣。而势力众寡，又不可论。愚谓大计不如迎之。”瑜曰：“不然。操虽托名汉相，其实汉贼也。将军以神武雄才，兼仗父兄之烈，割据江东，地方数千里，兵精足用，英雄乐业，尚当横行天下，为汉家除残去秽，况操自送死，而可迎之邪？请为将军筹之：今使北土已安，操无内忧，能旷日持久，来争疆场，又能与我校胜负于船楫可乎？今北土既未平安，加马超、韩遂尚在关西，为操后患。且舍鞍马，杖舟楫，与吴越争衡，本非中国所长。又今盛寒，马无藁草，驱中国士众远涉江湖之间，不习水土，必生疾病。此数四者，用兵之患也，而操皆冒行之。将军禽操，宜在今日。瑜请得精兵三万人，进住夏口，保为将军破之。”权曰：“老贼欲废汉自立久矣，徒忌二袁、吕布、刘表与孤耳。今数雄已灭，惟孤尚存，孤与老贼势不两立。君言当击，甚与孤合，此天以君授孤也。”时刘备为曹公所破，欲引南渡江，与鲁肃遇于当阳，遂共图计，因进住夏口，遣诸葛亮诣权。权遂遣瑜及程普等与备并力逆曹公，遇于赤壁。时曹公军众已有疾病，初一交战，公军败退，引次江北。瑜等在南岸，瑜部将黄盖曰：“今寇众我寡，难与持久。然观操军方连船舰首尾相接，可烧而走也。”乃聚蒙冲斗舰数十艘，实以薪草，膏油灌其中，裹以帷幕，上建牙旗，先书报曹公，欺以欲降。又预备走舸，各系大船后，因引次俱前。曹公军吏士皆延颈观望，指言盖降。盖放诸船，同时发火。时风盛猛，悉延烧岸上营落。顷之，烟炎张天，人马烧溺死者甚众，军遂败退，还保南郡。备与瑜等复共追。曹公留曹仁等守江陵城，径自北归。瑜与程普又进南郡，与仁相对，各隔大江。兵未交锋，瑜即遣甘宁前据夷陵。仁分兵骑别攻围宁。宁告急于瑜。瑜用吕蒙计，留凌统以守其后，身与蒙往救宁。宁围既解，乃渡屯北岸，克期大战，瑜亲跨马掠阵，会流矢中右胁，疮甚，便还。后仁闻瑜卧未起，勒兵就阵。瑜乃就兴，案行军营，激扬吏士，仁由是遂退。权拜瑜偏将军，领南郡太守，屯据江陵。刘备以左将军领荆州牧，治公安。备诣京见权，瑜上疏曰：“刘备以枭雄之姿，而有关羽、张飞熊虎之将，必非久屈为人用者。愚谓大计宜徙备置吴，盛为筑宫室，多其美女玩好，以娱其耳目，分此二人，各置一方，使如瑜者得挟与攻战，大事可定也。今猥割土地以资业之，聚此三人，俱在疆场，恐蛟龙得云雨，终非池中物也。”权以曹公在北方，当广览英雄，又恐备难卒制，故不纳。是时刘璋为益州牧，外有张鲁寇侵，瑜乃诣京见权曰：“今曹操新折衄，方忧在腹心，未能与将军连兵相争也。乞与奋威俱进取蜀，得蜀而并张鲁，因留奋威固守其地，好与马超结援。瑜还与将军据襄阳以蹙操，北方可图也。”权许之。瑜还江陵，为行装，而道于巴丘病卒。
　　孙子曰：“天地孰得？”瑜谓曹公盛寒驱中国士涉江湖。又曰：“亲而离之。”瑜威声远著，而曹公、刘备咸疑谮之是也。
　　●吴吕蒙
　　吕蒙，字子明，汝南富陂人也。少南渡，依姊夫邓当。当为孙策将，数讨山越。蒙年十五六，窃随当击贼，当顾见大惊，呵叱不能禁止。归以告蒙母，母恚欲罚之，蒙曰：“贫贱难可居，脱误有功，富贵可致。且不探虎穴，安得虎子？”母哀而舍之。当职吏以蒙年小轻之，曰：“彼孺子何能为？此欲以肉喂虎耳。”他日与蒙会，又笞辱之。蒙大怒，引刀杀吏，出走。后策召见，奇之，引置左右。数岁，邓当死，张昭荐蒙代当，拜别部司马。权统事，料诸小将兵少而用薄者，欲并合之。蒙阴赊贳，为兵作绛衣行＿。及简日，陈列赫然，兵人练习。权见之大悦，增其兵。从征黄祖，祖令都督陈就逆以水军出战。蒙勒前锋，亲枭就首，将士乘胜，进攻其城。祖闻就死，委城走，兵追禽之。权曰：“事之克，由陈就先获也。”以蒙为横野中郎将。益州将袭肃举军来附，周瑜表以肃兵益蒙。蒙盛称肃有胆勇，且慕化远来，于义宜益不宜夺也。权善其言，还肃兵。瑜使甘宁前据夷陵，曹仁分众围宁。宁困急，使使请救。蒙说瑜分遣三百人柴断险道，贼走可得其马。瑜从之。军到夷陵，即日交战，所杀过半。敌夜遁去，行遇柴道，骑皆舍马步走。兵追蹙击，获马三百匹，方船载还。于是将士形势自倍，乃渡江立屯，与相攻击，曹仁退走。遂据南郡，抚定荆州。鲁肃代周瑜，当之陆口，过蒙屯下。肃意尚轻蒙，或说肃曰：“吕将军功名日显，不可以故意待也。君宜顾之。”遂往诣蒙。酒酣，蒙问肃曰：“君受重任，与关羽为邻，将何计略，以备不虞？”肃造次应曰：“临时施宜。”蒙曰：“今东西虽为一家，而关羽实熊虎也，计安可不豫定？”因为肃画五策。肃于是越席就之，拊其背曰：“吕子明，吾不知卿才略所及乃至于此也。”遂拜蒙母，结友而别。时蒙与成当、宋定、徐顾屯次比近，三将死，子弟幼弱，权悉以兵并蒙。蒙固辞，陈启顾等皆勤劳国事，子弟虽小，不可废也。书三上，权乃听。蒙于是又为择师，使辅导之，其操心率如此。后权拒曹公于濡须，数进奇计，又劝权夹水口立坞，所以备御甚精，曹公不能下而退。曹公遣朱光为庐江太守，屯皖，大开稻田，又令间人招诱鄱阳贼帅，使作内应。蒙曰：“皖田肥美，若一收熟，彼众必增，如是数岁，操态见矣，宜早除之。”乃具陈其状。于是权亲征皖，引见诸将问以计策。蒙乃荐甘宁为升城督，督攻在前，蒙以精锐继之。侵晨进攻，蒙手执桴鼓，士卒皆腾踊自升，食时破之。既而张辽至夹石，闻城已拔，乃退。权加其功，即拜庐江太守，所得人马皆分与之。庐陵贼起，诸将讨击，不能禽。权曰：“鸷鸟累百，不如一鹗。”复令蒙讨之。蒙至，诛其首恶，余皆释放，复为平民。是时，刘备令关羽镇守，专有荆土。权命蒙西取长沙、零、桂三郡。蒙移书二郡，望风归服，惟零陵太守郝普城守不降。而备自蜀亲至公安，遣羽争三郡。权时住陆口，使鲁肃万人屯益阳拒羽，而飞书召蒙，使舍零陵，急还助肃。初，蒙既定长沙，当之零陵，过酃，载南阳邓元之。元之者，郝普之旧也，欲令诱普。及被书当还，蒙秘之，夜召诸将，授以方略，晨当攻城，顾谓元之曰：“郝子太闻世间有忠义事，亦欲为之，而不知时也。左将军在汉中，为夏侯渊所围。关羽在南郡，今至尊身自临之。近者破樊本屯，救酃，逆为孙规所破。此皆目前之事，君所亲见也。彼方首尾倒垂，救死不给，岂有馀力复营此哉！今吾士卒精锐，人思致命，至尊遣兵，相继于道。今子以旦夕之命，待不可望之救，犹牛蹄中鱼，冀赖江汉，其不可恃亦明矣。若子太必能一士卒之心，保孤城之守，尚能稽延日夕，以待所归者，可也。今吾计力度虑，而以攻此，曾不移日，而城必破。城破之后，身死何益于事。而今百岁老母，戴白受诛，岂不痛哉？度此家不得外问，谓援可恃，故至于此耳。君可见之，为陈祸福。”元之见普，具宣蒙意，普惧而听之。元之先出报蒙，普寻后当至。蒙豫敕四将，各选百人，普出，便入守城门。须臾普出，蒙迎执其手，与俱下船。语毕，出书示之，因拊手大笑。普见书，知备在公安，而羽在益阳，惭恨入地。蒙留孙河，委以后事，即日引军赴益阳。后曹公又大出濡须，权以蒙为督，据前所立坞，置强弩万张于其上，以拒曹公。曹公前锋屯未就，蒙攻破之。鲁肃卒，蒙西屯陆口，肃军人马万馀尽以属蒙，又拜汉昌太守，与关羽分土接境。知羽骁雄，有并兼心，且居国上流，其势难久。初，鲁肃等以为曹公尚存，祸难始构，宜相辅协，与之同仇，不可失也。蒙乃密陈计策曰：“今征虏守南郡，潘璋住白帝，蒋钦将游兵万人，循江上下，应敌所在，蒙为国家前据襄阳，如此，何忧于操，何赖于羽？且羽君臣，矜其诈力，所在反覆，不可以腹心待也。今羽所以未便东向者，以至尊圣明，蒙等尚存也。今不于强壮时图之，一旦僵仆，欲复陈力，其可得邪？”权深纳其策。初至陆口，外倍修恩厚，与羽结好。后羽讨樊，留兵将备公安、南郡。蒙上疏曰：“羽讨樊而多留备兵，必恐蒙图其后故也。蒙常有病，乞分士众还建业，以治病为名。羽闻之，必撤备兵，尽赴襄阳。大军浮江，昼夜驰上，袭其空虚，则南郡可下，而羽可禽也。”遂称病笃，权乃露檄召蒙还，阴与图计。羽果信之，稍撤兵以赴樊。魏使于禁救樊，羽尽禽禁等，人马数万，托以粮乏，擅取湘关米。权闻之，遂行，先遣蒙在前。蒙至寻阳，尽伏其精兵＿＿中，使白衣摇橹，作商贾人服，昼夜兼行，至羽所置江边屯候，尽收缚之，是故羽不闻知。遂到南郡，士仁、糜芳皆降。蒙入据城，尽得羽及将士家属，皆抚慰，约令军中不得干历人家，有所求取。蒙麾下士，是汝南人，取民家一笠，以覆官铠。官铠虽公，蒙犹以为犯军令，不可以乡里故而废法，遂垂涕斩之。于是军中震栗，道不拾遗。蒙旦幕使亲近存恤耆老，问所不足，疾病者给医药，饥寒者赐衣粮。羽府藏财宝，皆封闭以待权至。羽还，在道路，数使人与蒙相问，蒙辄厚遇其使，周游城中，家家致问，或手书示信。羽人还，私相参讯，咸知家门无恙，见待过于平时，故吏士无斗心。会权寻至，羽自知孤穷，乃走麦城，西至漳乡，众皆委羽而降。权使朱然、潘璋断其径路，即父子俱获，荆州遂定。以蒙为南郡太守，封孱陵侯。蒙疾，权时在公安，迎置内殿，所以治护者万方。年四十二，遂卒。蒙常以部曲事为江夏太守蔡遗所白，蒙无恨意。及豫章太守顾邵卒，权问所用，蒙因荐遗奉职佳吏，权笑曰：“君欲为祁奚邪？”于是用之。甘宁粗暴好杀，既常失蒙意，又时违权令，权怒之。蒙曰：“将如宁难得，宜容忍之。”权遂厚宁，卒得其用。孙权与陆逊论周瑜、鲁肃及蒙曰：“公瑾雄烈，胆略兼人，遂破孟德，开拓荆州，邈焉难继，君今继之。公瑾昔要鲁肃来东，致达于孤，孤与宴语，便及大略帝王之业，此一快也。后孟德因获刘琮，张言方率数十万众水步俱下。孤请诸将，问所宜，俱言宜遣使迎之。肃即驳言不可，劝孤急呼公瑾，付任以众，逆而击之，此二快也。且其决计策意，出张、苏远矣。后虽劝吾借玄德地，是其一短，不足以损其二长也。周公不求备于一人，故孤忘其短而贵其长，常以比方邓禹也。又子明少时，孤谓不辞剧易，果敢有胆而已。及长，学问开益，筹略奇至，可以次于公瑾，但言议英发不及之耳。图取关羽，胜于鲁肃。肃答孤书云：帝王之起，皆有驱除，羽不足忌。此肃内不能辨，外为大言耳。孤亦恕之，不苟责也。”
　　孙子曰：“料敌制胜，计险厄远近。”蒙料贼必遁而柴险得马。又曰：“因间者，因其乡人而用之。”蒙因邓元之而降郝普。又曰：“攻其无备。”蒙令关羽撤兵而袭南郡。又曰：“法令孰行？”蒙乡人盗笠而斩之是也。
　　●吴陆逊
　　陆逊，字伯言，吴郡吴人也。孙权为将军，逊仕幕府。权数访世务，逊建议曰：“方今英雄棋＿，豺狼＿望，克敌宁乱，非众不济，而山寇旧恶，依阻深地。夫腹心未平，难以图远。可大部伍，取其精锐。”权纳其策，以为帐下右部督。会丹阳贼帅费栈受曹公印绶，扇动山越为作内应。权遣逊讨栈。栈支党多而往兵少，逊乃益施牙幢，分布鼓角，夜潜山谷间，鼓噪而前，应时破散。遂部伍东三郡，强者为兵，羸者补户，得精卒数万人，宿恶荡除，所过肃清。吕蒙称疾，诣建业。逊往见之，谓曰：“关羽接境，如何远下？”蒙曰：“诚如来言，然我病笃。”逊曰：“羽矜其骁气，陵轹于人。始有大功，意骄志逸，但务北进，未嫌于我。有相闻病，必益无备。今出其不意，自可禽制。下见至尊，宜好为计。”蒙曰：“羽素勇猛，既难为敌，且已据荆州，恩信大行，兼始有功，胆势益盛，未易图也。”蒙至都，权问：“谁可代卿者？”蒙对曰：“陆逊意思深长，才堪负重。观其规虑，终可大任。而未有远名，非羽所忌，无复是过。若用之，当令外自韬隐，内察形便，然后可克。”权乃召逊，拜偏将军右部督代蒙。逊出陆口，书与羽曰：“前承观衅而动，以律行师，小举大克，一何巍巍！敌国败绩，利在同盟。闻庆拊节，想遂席卷，共奖王纲。近以不敏，受任来西，延慕光尘，思禀良规。”又曰：“于禁等见获，遐迩欣叹，以为将军之勋足以长世。虽昔晋文城濮之师，淮阴拔赵之略，蔑以尚兹。闻徐晃等步骑驻旌，＿望麾葆。操猾虏也，忿不思难，恐前增众，以逞其心。虽云师老，犹有骁悍。且战捷之后，常苦轻敌，古人杖术，军胜弥警。愿将军广为方计，以全独克。仆书生疏迟，忝所不堪，喜邻威德，乐自倾尽，虽未合策，犹可怀也。”羽览逊书，有谦下自托之意，意大安，无复所嫌。逊具启形状，陈其可禽之要。权乃潜军而上，使逊与吕蒙为前部，至即克公安、南郡。黄武元年，刘备率大众来向西界，权命逊督五万人拒之。备从巫峡、建平连围至夷陵界，立数十屯，以金锦爵赏诱动诸夷，使将军冯习为大督，张南为前部，赵融、廖淳、傅彤等各为别督。先遣吴班将数千人于平地立营，欲以挑战。诸将皆欲击之，逊曰：“此必谲，且观之。”备知其计不可，乃引伏兵八千，从谷中出。逊曰：“所以不听诸军击班者，揣之必有巧故也。”逊上疏曰：“夷陵要害，国之关限。虽为易得，亦复易失。失之非徒损一郡之地，荆州可忧。今日争之，当令必谐。备干天常，不守窟穴，而敢自送。臣虽不材，凭奉威灵，以顺讨逆，破坏在近。寻备前后行军，多败少成。推此论之，不足为戚。臣初嫌之，水陆俱进，今反舍船就步，处处结营，察其布置，必无他变。伏愿至尊高枕，不以为念也。”诸将并曰：“攻备当在初，今乃令入五六百里，相衔持经七八月，其诸要害皆以固守，击之必无利矣。”逊曰：“备是猾虏，更尝事多，其军始集，思虑精专，未可干也。今住已久，不得我便，兵疲意沮，计不复生，掎角此寇，正在今日。”乃先攻一营，不利，诸将皆曰：“空杀兵耳。”逊曰：“吾已晓破之之术。”乃敕各持一把茅，以火攻拔之。一尔势成，通率诸军同时俱攻，斩张南、冯习及胡王沙摩柯等首，破其四十馀营。备将杜路、刘宁等穷逼请降。备升马鞍山，陈兵自绕。逊督促诸军四面蹙之，土崩瓦解，死者万数。备因夜遁，驿人自担烧铙铠断后，仅得入白帝城。其舟船器械，水步军资，一时略尽，尸骸漂流，塞江而下。备大惭恚曰：“吾乃为逊所折辱，岂非天邪！”初，孙桓别讨备前锋于夷道，为备所围，求救于逊。逊曰：“未可。”诸将曰：“孙安东公族，见围已困，奈何不救？”逊曰：“安东得士众心，城牢粮足，无可忧也。待吾计展，欲不救安东，安东自解。”及方略大施，备果奔溃。桓后见逊曰：“前实怨不见救，定至今日，乃知调度自有方耳。”当御备时，诸将军或是孙策时旧将，或公室贵戚，各自矜恃，不相听从。逊案剑曰：“刘备天下知名，曹操所惮。今在境界，此强对也。诸君并荷国恩，当相辑睦，共翦此虏，上报所受，而不相顺，非所谓也。仆虽书生，受命主上。国家所以屈诸君使相承望者，以仆有尺寸可称，能忍辱负重故也。各任其事，岂复得辞！军令有常，不可犯也。”及至破备，计多出逊，诸将乃服。权闻之曰：“君何以初不启诸将违节度者邪？”逊对曰：“受恩深重，任过其才。又此诸将或任腹心，或堪爪牙，或是功臣，皆国家所当与共克定大事者。臣虽驽懦，窃慕相如、寇恂相下之义，以济国事。”权大笑，称善。加拜逊辅国将军，领荆州牧。备寻病亡，子禅袭位，诸葛亮秉政，与权连和。时事所宜，权辄令逊语亮，并刻权印，以置逊所。权每与禅、亮书，常过示逊轻重可否。有所不安，便令改定，以印封行之。七年，权使鄱阳太守周鲂谲魏大司马曹休，休果举众入皖。乃召逊假黄钺，为大都督，逆休。休既觉知，耻见欺诱，自恃兵马精多，遂交战。逊自为中部，令朱桓、全琮为左右翼，三道俱进，果冲休伏兵，因驱走之，追亡逐北，径至夹石，斩获万馀，牛马骡驴车乘万两，军资器械略尽。休还，疽发背死。诸军振旅过武昌，权令左右以御盖覆逊，入出殿门。凡所赐逊，皆御物上珍，于时莫与为比。嘉禾五年，权北征，使逊与诸葛瑾攻襄阳。逊遣亲人韩扁赍表奉报，还，遇敌于沔中，钞逻得扁。瑾闻之甚惧，书与逊云：“大驾已旋，贼得韩扁，具知吾阔狭。且水干，宜当急去。”逊未答，方催人种葑豆，与诸将奕棋射戏如常。瑾曰：“伯言多智略，其当有以。”自来见逊，逊曰：“贼知大驾已旋，无所复戚，得专力于吾。又已守要害之处，兵将意动，且当自定以安之，施设变术，然后出耳。今便使退，贼当谓吾怖，仍来相蹙，必败之势也。”乃密与瑾立计，令瑾督舟船，逊悉上兵马，以向襄阳城。敌素惮逊，遽还赴城。瑾便引船出，逊徐整部伍，张拓声势，步趋船，敌不敢干。军到白围，托言住猎，潜遣将军周峻、张梁等击江夏新市、安陆、石阳，石阳市盛，峻等奄至，人皆捐物入城。城门噎不得关，敌乃自斫杀己民，然后得阖。斩首获生，凡千馀人。其所生得，皆加营护，不令兵士干扰侵侮。将家属来者，使就料视。若亡其妻子者，即给衣粮，厚加慰劳，发遣令还。或有感慕相携而归者，邻境怀之。又魏江夏太守逯式兼领兵马，颇作边害，而与北旧将文聘子休宿不叶。逊闻其然，即假作答式书云：“得报恳恻，知与休久结嫌隙，势不两存，欲来归附，辄以密呈来书表闻，撰众相迎。宜潜速严，更示定期。”以书置界上，式兵得书以见式，式惶惧，遂送妻子还洛。由是吏士不复亲附，遂以免罢。赤乌七年，为丞相。卒。次子抗袭爵。
　　孙子曰：“夜战多火鼓，昼战多旌旗。”逊讨费栈，益施牙幢而分布鼓角。又曰：“出其不意。”逊以吕蒙称疾而请出羽之不意。又曰：“卑而骄之。”逊与羽书有谦下之意，而羽无所嫌。又曰：“其所居易者，利也。”逊以吴班营于平地而谓必有巧。又曰：“避其锐气，击其堕归。”逊以备军始集，不击而待其疲沮。又曰：“爱民可烦。”逊谓孙桓无可忧而不必救。又曰：“我不欲战，乖其所之。”逊种豆奕棋而敌不敢蹙。又曰：“亲而离之。”逊假作式书是也。
　　●吴陆抗
　　陆抗，字劲节，孙策外孙也。与诸葛恪换屯柴桑。抗临去，皆更缮完城围，葺其墙屋，居庐桑木，不得妄败。恪入屯，俨然若新。而恪柴桑故屯，颇有毁坏，深以为惭。孙皓即位，政令多阙。抗上疏曰：“臣闻德均则众者胜寡，力侔则安者制危，盖六国所以兼并于强秦，齐楚所以北面于汉高也。今敌跨制九报，非徒关右之地，割据九州，岂但鸿沟以西而已。国家外无连国之援，内非西楚之强，庶政陵迟，黎民未＿。而议者所恃，徒以长川峻山，限带封域，此乃书传之末事，非智者之所先也。”凤凰元年，西陵督步阐据城以叛，遣使降晋。抗闻之，即部分诸军，令将军左奕、吾彦、蔡贵等径赴西陵，敕诸营更筑严围，自赤溪至故市，内以围阐，外以御寇，昼夜催切，如敌已至，众甚苦之。诸将咸谏曰：“今及三军之锐，亟以攻阐，比晋救至，阐必可拔。何事于围，而以弊士民之力乎？”抗曰：“此城处势既固，粮谷又足，且所缮修备御之具，皆抗所宿规。今反身攻之既非可卒克，且北救必至，至而无备，表里受难，何以御之？”诸将咸欲攻阐，抗每不许，宜都大守雷谭言至恳切，抗欲服众，听令一攻。攻果无利，围备始合。晋车骑将军羊祜率师向江陵，诸将咸以抗不宜上，抗曰：“江陵城固兵足，无所忧患。假令敌没江陵，必不能守，所损者小。如使西陵＿结，则南山群夷皆当扰动，则所忧虑，难可以言也。吾宁弃江陵而赴西陵，况江陵牢固乎？”初，江陵平衍，道路通利，抗敕江陵督张咸作大堰遏水，渐渍乎中，以绝寇叛。祜欲因所遏水，浮船运粮，扬声将破堰以通步军。抗闻，使咸亟破之。诸将皆惑，屡谏不听。祜至当阳，闻堰破，乃改船以车运，大费损功力。晋巴东监军徐嗣率水军诣建平，荆州剌史杨肇至西陵。抗令张咸固守其城；公安督孙遵巡南岸御祜；水军督留虑、镇西将军朱琬拒嗣；身率三军，凭围对肇。将军朱乔、营都督俞赞亡诣肇。抗曰：“赞军中旧吏，知吾虚实者，吾尝虑夷兵素不简练，若敌攻围，必先此处。”即夜易夷兵，皆以旧将充之。明日，肇果攻故夷兵处，抗命旋军击之，矢石雨下，肇众伤死者相属。肇至经月，计屈夜遁。抗欲追之，而虑阐畜力项领，伺视间隙，兵不足分。于是但鸣鼓戒众，若将追者。肇众凶惧，悉解甲挺走。抗使轻兵蹑之，肇大破败，祜等皆引军还。抗遂陷西陵，诛夷阐族及其将吏，修治城闱。东还乐乡，貌无矜色，谦冲如常，故得将士欢心。拜大司马、荆州牧。遂卒。
　　孙子曰：“城有所不攻。”抗违众议而不攻西陵。又曰：“上兵伐谋。”抗决堰以破羊祜之策。又曰：“善守者，敌不知其所攻。”抗以旧将易吏兵是也。
　　●晋羊祜
　　羊祜，字叔子，泰山南城人也。尝游汶水之滨，遇父老谓之曰：“孺子有好相，年未六十，必建大功于天下。”既而去，莫知所在。武帝将有灭吴之志，以祜为都督荆州诸军事，出镇南夏。开设庠序，绥怀远近，甚得江汉之心。与吴人开布大信，降者欲去皆听之。吴石城守去襄阳七百馀里，每为边害，祜患之，卒以诡计令吴罢守。于是戍逻减半，分以垦田八百馀顷，大获其利。祜之始至也，军无百日之粮，及至季年，有十年之积。诏罢江北都督，置南中郎将，以所统诸军在汉东江夏者，皆以益祜。祜在军常轻裘缓带，身不被甲，铃＿之下，侍卫者不过十数人，而颇以畋渔废政。尝欲夜出，军司徐嗣执＿当营门，曰：“将军都督万里，安可轻脱！将军之安危，亦国家之安危也。嗣今日若死，此门乃开耳。”祜改容谢之，此后稀出矣。吴西陵督步阐举城来降。吴将陆抗攻之甚急，诏祜迎阐。祜率五万出江陵，遣荆州剌史杨肇攻抗，不克，阐终为抗所禽。有司奏：“祜所统八万馀人，贼众不过三万。祜顿兵江陵，使贼备得设。乃遣杨肇偏军入险，兵少粮单，军人挫＿。背违诏命，无大臣节。”坐贬为平南将军，而免杨肇为庶人。祜以孟献营武牢而郑人惧，晏弱城东阳而莱子服，乃进据险要，开建五城，收膏腴之地，夺吴人之资，石城以西，尽为晋有。自是前后降者不绝，乃增修德信，以怀柔初附，慨然有吞并之心。每与吴人交兵，克日方战，不为掩袭之计。将帅有欲进谲诈之策者，辄饮以醇酒，使不得言。人有略吴二儿为俘者，祜遣送还其家。后吴将夏详、邵＿等来降，二儿之父亦率其属与俱。吴将陈尚、潘景来寇，祜追斩之，美其死节而厚加殡敛。景、尚子弟迎丧，祜以礼遣还。吴将邓香掠夏口，祜募生缚香，既至，宥之。香感其恩，率部曲而降。祜出军行吴境，刈谷为粮，皆计所侵，送绢偿之。每会众江沔游猎，常止晋地。若禽兽先为吴人所伤，而为晋兵所得者，皆封还之。于是吴人翕然悦服，称为羊公，不之名也。祜与陆抗相对，使命交通，抗称祜之德量，虽乐毅、诸葛孔明不能过也。抗尝病，祜馈之药，抗服之无疑心。人多谏抗，抗曰：“羊祜岂＿人者！”时谈以为华元、子友复见于今。抗每告其戍曰：“彼专为德，我专为暴，是不战而自服也。各保分界而已，无求细利。”孙皓闻二境交和，以诘抗。抗曰：“一邑一乡，不可以无信义，况大国乎！臣不如此，正是彰其德，于祜无伤也。”祜以伐吴必藉上流之势。又时吴有童谣，曰：“阿童复阿童，衔刀浮渡江。不畏岸上兽，但畏水中龙。”祜闻之曰：“此必水军有功，但当思应其名者耳。”会益州剌史王＿召为大司农，祜知其可任，＿又小字阿童，因表留＿监益州诸军事，加龙骧将军，密令修舟楫，为顺流之计。祜缮甲训卒，广为戎备。至是上疏曰：“今若引梁益之兵水陆俱下，荆楚之众进临江陵、平南、豫州，直指夏口，徐、杨、青、兖并向秣陵，鼓＿以疑之，多方以误之，以一隅之吴，当天下之众，势分形散，所备皆急。巴汉奇兵出其空虚，一处倾坏，则上下震荡。孙皓恣情任意，与下多忌，名臣重将不复自信。将疑于朝，士困于野。平常之日，犹怀去就；兵临之际，必有应者。终不能齐力致死，已可知也。其俗急速，不能持久，弓弩戟盾不如中国，唯有水战是其所便。一入其境，则长江非复所固，还保城池，则去长入短。而官军专进，人有致节之志；吴人战于其内，有凭城之心。如此，军不逾时，思可必矣。”帝深纳之。会秦凉屡败，祜复表曰：“吴平则胡自定，但当涉齐大功耳。”而议者多不同，祜叹曰：“天下不如意事，十居七八。故有当断不断，天与不取，岂非更事者恨于后时哉！”会吴人寇弋阳、江夏，略户口，诏遣侍臣移书诘祜不追讨之意，并欲移州复旧之宜。祜曰：“江夏去襄阳八百里，比知贼问，贼去亦已经日矣。步军方往，安能救之哉！劳师以免责，恐非事宜也。昔魏武置都督，类皆与州相近，兵势好合恶离。疆场之间，一彼一此，慎守而已，古之善教也。若辄徙州，战出无常，亦未知州之所宜据也。”使者不能诘。祜寝疾，求入朝。及侍坐，面陈伐吴之计。帝以其病，不宜数入，遣张华问其筹策。祜曰：“吴人虐政已甚，可不战而克。若孙皓不幸而没，吴人更立令主，虽百万之众，长江未可而越也，将为后患乎！”华深赞成其计。祜谓华曰：“成吾志者，子也。”帝欲使祜卧护诸将，祜疾笃，乃举杜预自代。寻卒。南州人征市日闻祜丧，莫不号恸，罢市，巷哭者声相接。吴守边将士亦为之泣。其仁德所感如此。襄阳百姓于岘山祜平生游＿之所，建碑立庙，岁时飨祭焉。望其碑者，莫不流涕。杜预因名为堕泪碑。祜卒一岁，而吴平。群臣上寿，帝执爵流涕曰：“此羊太傅之功也。”因以克定之功，策告祜庙。
　　孙子曰：“全国为上。”祜增修德信，而吴人归附。又曰：“进而不可御者，冲其虚。”祜料吴人一处倾坏，则上下震荡。又曰：“自战其地，为散地。”祜谓吴人有凭城之心是也。
　　●晋杜预
　　杜预，字元凯，京洮杜陵人也。博学多通，明于兴废之道。常言：“德不可以企及，立功立言可庶几也。”预损益万机，不可胜数，朝野称美，号曰“杜武库”，言其无所不有也。时帝密有灭吴之计，而朝议多违，唯预、羊祜、张华与帝意合。祜病举预自代。及祜卒，拜镇南大将军、都督荆州诸军事。预既至镇，缮兵甲，耀威武。乃简精锐，袭吴西陵督张政，大破之。政，吴之名将也，据要害之地，耻以无备取败，不以所丧之实告于孙皓。预欲间吴边将，乃表还其所获之众于皓。皓果召政，遣武昌监刘宪代之。故大军临至，使其将帅移易，以成倾荡之势。预处分既定，乃启请伐吴之期。帝报待明年方欲大举，预上表曰：“凡事当以利害相校，今此举十有八九利，其一二止于无功耳。其言破败之形亦不可得，直是计不出己，功不在身，各耻其前言，故守之也。昔汉宣帝议赵充国所上，事效之后，诘责诸议者，皆叩头而谢，以塞异端也。自秋以来，讨贼之形颇露。若令中止，孙皓怖而生计，或徙都武昌，更完修江南诸城，远其居人。城不可攻，野无所掠，积大船于夏口，则明年之计或无所及。”时帝与张华围棋，而预表适至。华推枰敛手曰：“陛下圣明神武，国富兵强。吴主淫虐，诛杀贤能，当今讨之，可不劳而定。”帝乃许之。预陈兵于江陵，遣周旨、伍巢等率奇兵八百，泛舟夜渡，以袭乐乡。多张旗帜，起火巴山，出于要害之地，以夺贼心。吴都督孙歆震恐，与伍延书曰：“北来诸军，乃飞渡江也。”旨、巢等伏兵乐乡城外。歆遣军出距王＿，大败而还。旨等发伏兵，随从军而入，歆不觉。直至帐下，虏歆而还。故军中为之谣曰：“以计代战，一当万。”于是进逼江陵。吴督将伍延伪请降而列兵登阵，预攻克之。既平上流，于是沅湘以南，至于交广，吴之州郡皆望风归命，奉送印绶。预仗节称诏而绥抚之。王＿先列上得孙歆头，预后生送歆，洛中以为大笑。时众军会议，或曰：“百年之寇，未可尽克。今向暑，水潦方降，疾疫时起，宜俟来冬，更为大举。”预曰：“昔乐毅藉济西一战以并强齐，今兵威已振，譬如破竹，数节之后，皆迎刃而解，无复著手处也。”遂指授郡帅，径造秣陵。所过城邑，莫不束手。议者乃以书谢之。孙皓既平，振旅凯入，以功进爵当阳县侯。初攻江陵，吴人知预病瘿，惮其智计，以瓠系狗颈示之。每大木似瘿，辄斫使白，题曰“杜预颈”。及城平，尽捕杀之。巴丘湖、沅湘之会，表里山川，＿为险固，荆蛮之所恃也。预乃开杨口，起夏水，达巴陵千余里，内泻长江之险，外通零桂之漕。南土歌之曰：“后日无叛由杜翁，孰识智名与勇功。”预公家之事，知无不为。凡所兴造，必考度始终，鲜有败事。或讥其意卒者，预曰：“禹、稷之功，期于济世，所庶几也。”预身不跨马，射不穿札，而每在大事，辄居将率之列。结交接物，恭而有礼。既立功之后，从容无事，乃耽思经籍，为《春秋左氏经传集解》。时王济解相马，和峤颇聚敛。预常称济有马癖，峤有钱癖。武帝闻之，谓预曰：“卿有何癖？”对曰：“臣有《左传》癖。”预在镇，数饷遗洛中贵要。或问其故，预曰：“吾但恐为害，不求益也。”寻卒。
　　孙子曰：“敌人开阖，必亟入之。”预表还所获而间张政。又曰：“善攻者，动于九天之上。”预以奇兵袭乐乡，而孙歆以谓飞渡江。又曰：“善战者，求之于势。”预谓兵威已振如破竹是也。
　　●晋王
　　王＿，字士治，弘农湖人也。博涉坟典，恢廓有大志。常起宅，开门前路广数十步。人或谓之何太过，＿曰：“吾欲使容长戟幡旗。”众或笑之，＿曰：“陈胜有言：燕雀安知鸿鹄之志。”后参征南军，羊祜深知待之。祜兄子暨白祜：“＿为人智大，奢侈不节，不可专任，宜有以裁之。”祜曰：“＿有大才，将欲济其所欲，必可用也。”识者谓祜可谓能举善焉。除巴郡太守。郡边吴境，兵士苦役，生男多不养。＿乃严其科条，宽其徭课，其产育者皆与休复，所全活者数千人。迁益州刺史。武帝谋伐吴，诏＿修舟舰。＿乃作大船连舫，方百二十步，受二千馀人。以木为城，起楼橹，开四出门，其上皆得驰马来往。又画＿首怪兽于船首，以惧江神。舟楫之盛，自古未有。＿造船于蜀，其木柿蔽江而下。吴建平太守吴彦取流柿以呈孙皓曰：“晋必有攻吴之计，宜增建平兵。建平不下，终不敢渡。”皓不从。寻以谣言拜＿为龙骧将军、监益梁诸军事。时朝议咸谏伐吴，＿乃上疏曰：“臣作船七年，日有朽败，又臣年七十，死亡无日。愿陛下无失事机。”帝深纳焉。又杜预表请，帝乃发诏，分命诸方节度。＿于是统兵。先在巴郡之所全育者，皆堪徭役供军，其父母戒之曰：“王府君生尔，尔必勉之，无爱死也！”＿发自城都。吴人于江险碛要害之处，并以铁锁横截之，又作铁锥长丈余，暗置江中，以逆拒船。先是羊祜获吴间谍，具知其状。＿乃作大筏数十，亦方百余步，缚草为人，被甲持杖，令善水者以筏先行，筏遇铁锥，辄著筏去。又作火炬，长十余丈，大数十围，灌以麻油，在船前，遇锁，然炬烧之，须臾，融液断绝，于是船无所碍。诏进＿为平东将军、督益梁诸军事。＿自发蜀，兵不血刃，攻无坚城。于是顺流鼓棹，径造三山。皓遣游击将军张象率舟军万人御＿，象军望旗而降。皓闻＿军旌旗器甲，属天满江，威势甚盛，莫不破胆。＿入于石头，皓乃肉袒面缚，造于垒门。＿躬解其缚，送于京师。收其图籍，封其府库，军无私焉。初，诏书使＿下建平，受杜预节度，至秣陵，受王浑节度。预至江陵，谓将帅曰：“＿得下建平，则顺流长驱，威名已著，不宜令受制于我。若不能克，则无缘得施节度。”＿至西陵，预与之书曰：“足下既摧其西藩，便当径取秣陵，讨累世之逋寇，释吴人于涂炭，亦旷世一事也。”＿大悦，表呈预书。及＿将至秣陵，王浑要令暂过论事，＿举帆直指，报曰：“风利，不得泊也。”王浑又破皓中军，斩张悌等，顿兵不敢进。而＿乘胜纳降，浑耻而且忿，乃表＿违诏不受节度。诏责＿曰：“前诏使将军受安东将军浑节度，浑思谋深重，案甲以待将军。云何径前，不从浑命，违制昧利，甚失大义。”＿上书自理曰：“前至三山，见浑军在北岸，遣书与臣，可暂来过。臣水军风发，乘势造贼城，无缘得于长流之中回船过浑。伏读严诏，惊怖悚栗，不知驱命当所投厝。岂唯老臣独怀战灼，三军上下咸尽丧气。案春秋大夫出疆，由有专辄。臣虽愚蠢，以为事君之道，惟当竭节尽忠，奋不顾命，量力受任，临事制宜，苟利社稷，死生以之。若其顾护嫌疑，以避咎责，此是人臣不忠之利，实非明主社稷之福也。”浑又报周浚书，云＿军得吴宝物。＿复表曰：“昔乐毅伐齐，下城七十，而卒被谗间，脱身出奔。乐羊既反，谤书满箧。夫犯上干主，其罪可救；＿忤贵臣，则祸在不测。故朱云折槛，婴逆鳞之怒，庆忌救之，成帝不问。望之、周堪违忤石显，虽阖朝嗟叹，而死不旋踵。此臣之所大怖也。臣将军素严，兵人不得妄离部陈间。在秣陵诸军，凡二十万众。臣军先至，为土地之主。百姓之心，皆归仰臣，臣切敕所领，秋毫不犯。有违犯者，凡斩十三人，皆吴人所知也。又闻吴人言，前张悌战时，所杀才有二千人，而浑、浚露布亦以万计。以吴刚子为主簿，而遣刚至洛，欲令刚增斩级之数。若信如所闻，浚等虚诈，尚欺陛下，岂惜于臣！”＿自以功大而为浑所抑，每进见，陈其攻伐之劳，及见枉之状，或不胜忿愤，径出不辞。帝每容恕之。益州护军范通，＿之外亲也，谓＿曰：“卿功则美矣，然恨所以居美者，未尽善也。”＿曰：“何谓也？”通曰：“卿旋＿之日，角巾私第，口不言平吴之事。若有问者，辄曰：‘圣主之德，群帅之力，老夫何力之有焉！’如斯，颜子之不伐，龚遂之雅对，将何以过之。蔺生所以屈廉颇，王浑匪无愧乎！”＿曰：“吾始惧邓艾之事，畏祸及不得无言，求不能遣诸胸中，是吾偏也。”卒，时八十。
　　孙子曰：“毁人之国而非久也。”＿径造三山而降孙皓。又曰：“上下同欲者胜。”＿下建平而杜预不施节度是也。
　　●晋马隆
　　马隆，字孝兴，东平平陆人。少而智勇。泰始中，将兴伐吴之役，下诏曰：“吴会未平，宜得猛士以济武功。虽旧有荐举之法，未足以尽殊才。其普告州郡，有壮勇秀异才力杰出者，皆以名闻，将简其尤异，擢而用之。”兖州举隆才堪良将。稍迁司马督。初，凉州剌史杨欣失羌戎之和，隆陈其必败。俄而欣为虏所没，河西断绝，帝每有西顾之忧，临朝而叹曰：“谁能为我讨此虏通凉州者乎？”朝臣莫对，隆进曰：“陛下若能任臣，臣能平之。”帝曰：“必能灭贼，何为不任？顾卿方略何如耳？”隆曰：“陛下若能任臣，当听臣自任。”帝曰：“云何？”隆曰：“臣请募勇士三千人，无问所从来，率之鼓行而西，禀陛下威德，丑虏何足灭哉！”帝许之，乃以隆为武威太守。公卿佥曰：“六军既众，州郡兵多，但当用之，不宜横设赏募以乱常典。隆小将妄说，不可从也。”帝弗纳。隆募限腰引弩三十六钧、弓四钧，立标简试。自旦至申，得三千五百人。隆曰：“足矣。”因请自至武库选仗。武库令与隆忿争，御史劾隆，隆曰：“臣当亡命战场，以报所受，武库令乃以魏时朽仗见给，不可复用，非陛下使臣灭贼意也。”帝从之，又给其三年军资。隆于是西渡温水。虏树机能等以众万计，或乘险以遏隆前，或设伏以截隆后。隆依八阵图作扁箱车，地广则鹿角车营，路狭则为木屋施于车上，且战且前，弓矢所及，应弦而倒。奇谋间发，出敌不意。或夹道累磁石，贼负铁铠，行不得前，隆卒悉被犀甲，无所留碍，贼咸以为神。转战千里，杀伤以千数。自隆之西，音问断绝，朝廷忧之，或谓已没。后隆使夜到，帝抚赏欢笑。诘朝，召群臣谓曰：“若从诸卿言，是无秦凉也。”乃诏曰：“隆以偏师寡众，奋不顾难，冒险能济，其假节、宣威将军。”隆到武威，虏大人猝拔韩、且万能等率万馀落归降，前后诛杀及降附者以万计。又率善戎没骨能等与树机能大战，斩之，凉州遂平。朝议将加隆将士勋赏，有司奏隆将士皆先加显爵，不应更授。卫将军杨珧驳曰：“前精募将士，少加爵命者，此适所以为诱引。今隆全军独克，西土获安，不得便以前授塞此后功。”乃从珧议，赐爵加秩各有差。太康初，以隆为平虏护军、西平太守，将所领精兵，又给牙门一军，屯据西平。时南虏成奚每为边患，隆至，帅军讨之。虏据险距守，隆令军士皆负农器，将若田者。虏以隆无征讨意，御众稍怠。隆因其无备，进兵击破之。毕隆之政，不敢为寇。太熙初，授东羌校尉。积十馀年，威信振于陇右。时洛阳太守冯翊严舒与杨骏通亲，密图代隆，毁隆年老谬耄，不宜服戎。于是召隆，以舒代镇。氐羌聚结，百姓惊惧。朝廷恐关陇复扰，乃免舒，遣隆复职，卒于官。
　　孙子曰：“兵无选锋曰北。”隆募勇士三千而平凉州。又曰：“践墨随敌以决战事。”隆依八阵法，且战且前。又曰：“兵以诈立，以利动。”隆令士卒诈为田者，因其无备而破之是也。
　　●晋周访
　　周访，字士达，汝南安城人也。元帝渡江，命参镇东军事。寻以为扬烈将军，领兵一千二百，屯寻阳、鄂陵，与甘卓、赵诱讨华轶。所统厉武将军丁乾与轶所统武昌太守冯逸交通，访收斩之。逸来攻访，访率众击破之。逸遁保柴桑，访乘胜进讨。轶遣其党王约、傅礼等万余人助逸，大战于湓口，约等又败。访与甘卓等会于彭泽，与轶水军将朱矩等战，又败之。轶将周广烧城以应访，轶众溃，访执轶，斩之，遂平江州。帝以访为振武将军，复命访与诸军共征杜＿。＿作桔槔打官军船舰，访作长岐枨以拒之，桔槔不得为害。而贼从青草湖密抄官军，又遣其将张彦陷豫章，焚烧城邑。王敦时镇湓口，遣督护缪蕤、李常受访节度，共击彦。蕤于豫章石头，与彦交战，彦军退走。访率帐下将李午等追彦，破之，临阵斩彦。时访为流矢所中，折前两齿，形色不变。及暮，访与贼隔水，贼众数倍，自知力不能敌，乃密遣人如樵采者而出。于是结阵鸣鼓而来，大呼曰：“左军至！”士卒皆称万岁。至夜，令军中多布火而食，贼谓官军益至，未晓而退。访谓诸将曰：“贼必引退，然终知我无救军，当还掩人，宜促渡水北。”既渡，断桥讫，而贼果至，隔水不得进，于是遂归。＿遣杜弘保庐陵，访追击败之，贼婴城自守。寻而军粮为贼所掠，退住巴丘。粮廪既至，复围弘于庐陵。弘大掷宝物于城外，军人竞拾之，弘因阵乱突围而出。访率军追之，获鞍马铠仗不可胜数。帝又进访龙骧将军，王敦表为豫章太守，加征讨都督。时梁州剌史张光卒，愍帝以侍中第五琦为征南大将军，监荆、梁、益、宁四州，出自武关。贼帅杜曾、挚瞻、胡混等并迎琦，奉之，聚兵数万，破陶侃于石城，攻平南将军荀崧于宛，不克，引兵向江陵。王敦以从弟＿为荆州剌史，令督护征虏将军赵诱、襄阳太守朱轨、陵江将军黄峻等讨曾，而大败于女观湖，诱、轨并遇害。曾遂逐＿，径造沔口，大为寇害，威震江沔。元帝命访击之。访有众八千，进至沌阳。曾等锐气甚盛，访曰：“先人有夺人之心，军之善谋也。”使将军李常督左甄，许朝督右甄，访自领中军，高张旗帜。曾果畏访，先攻左右甄。曾勇冠三军，访甚恶之，自于阵后射雉以安众心。令其众曰：“一甄败，鸣三鼓；两甄败，鸣六鼓。”赵嗣领其父馀兵属左甄，力战，败而复合。嗣驰马告访，访怒，叱令更进。嗣号哭还战，自旦至申，两甄皆败。访闻鼓音，选精锐八百人，自行酒饮之，敕不得妄动，闻鼓音乃进。贼未至三十步，访亲鸣鼓，将士皆腾跃奔赴，曾遂大溃，杀千馀人。访夜追之，诸将请待明日。访曰：“曾骁勇能战，向之败也，彼劳我逸，是以克之。宜及其衰乘之，可灭。”鼓行而进，遂定汉沔。曾等走固武当。访以功迁南中郎将、督梁州诸军、梁州剌史，屯襄阳。访谓其僚佐曰：“昔城濮之役，晋文以得臣不死而有忧色。今不斩曾，祸难未已。”于是出其不意，又击破之，曾遁走。访部将苏温收曾诣军，并获第五琦、胡混、挚瞻等，送于王敦。又白敦，说琦逼于曾，不宜杀。敦不从而斩之。进位安南将军，持节、都督、剌史如故。初，王敦惧杜曾之难，谓访曰：“禽曾，当相论为荆州剌史。”及是而敦不用，访大怒。敦手书譬释，并遗玉环玉碗以申厚意。访投碗于地曰：“吾岂贾孺，可以宝悦乎！”阴欲图之。既在襄阳，务农训卒，勤于采纳，守宰有缺辄补，然后言上。敦患之，而惮其强，不敢有异。访威风既著，远近悦服，智勇过人，为中兴名将。性谦虚，未尝论功伐。或问访曰：“人有小善，鲜不自称。公勋如此，初无一言何也？”访曰：“朝廷威灵，将士用命，访何功之有！”士以此重之。访练兵简卒，欲宣力中原，与李矩、郭默相结，慨然有平河、洛之志。善于抚纳，士众皆为致死。闻敦有不臣之心，访常切齿。敦虽怀逆谋，故终访之世未敢为非。太兴三年卒。
　　孙子曰：“形之，敌必从之。”访扬言左军至而走杜＿。又曰：“饵兵勿食。”访军竞拾宝物而杜弘得出。又曰：“以佚待劳。”访纵杜曾破其两甄而后出。又曰：“善战者，其节短。”访击敌于三十步是也。
　　●晋陶侃
　　陶侃，字士行，鄱阳人也。刘弘为荆州剌史，将之官，辟侃为南蛮长史，遣先向襄阳讨贼张昌，破之。弘既至，谓侃曰：“吾昔为羊公参军，谓吾其后当居身处。今相观察，必继老夫矣。”陈敏之乱，弘以侃为江夏太守，加鹰扬将军。敏遣其弟恢来寇武昌，侃出兵御之。随郡内史扈瑰间侃于弘曰：“侃与敏有乡里之旧，居大郡，统强兵，脱有异志，则荆州无东门矣。”弘曰：“侃之忠能，吾得之久矣，岂有是乎！”侃潜闻之，遽遣子洪及兄子臻诣弘以自固。弘引为参军，资而遣之。又加侃为督护，使与诸军并力距恢。侃乃以运船为战舰，或言不可，侃曰：“用官物讨官贼，但须列上有本末耳。”于是击恢，所向必破。侃戎政齐肃，凡有虏获，皆分士卒，身无私焉。迁龙骧将军、武昌太守。时天下饥荒，山夷多断江劫掠。侃令诸将诈作商船以诱之劫，果至，生获数人，是西阳王＿之左右。侃即遣兵逼＿，令出向贼，侃整阵于钓台为后继。＿缚送帐下二十人，侃斩之。自是水陆肃清，流亡者归之盈路，侃竭资振给焉。又立夷市于郡东，大收其利。而帝使侃击杜＿。时周＿为荆州剌史，先镇浔水城，贼掠其良口。侃使部将朱伺救之，贼退保冷口。侃谓诸将曰：“此贼必更步向武昌，吾宜还城，昼夜三日行可至。卿等谁能忍饥斗耶？”部将吴寄曰：“要欲十日忍饥，昼当击贼，夜分捕渔，足以相济。”侃曰：“卿健将也。”贼果增兵来攻，侃使朱伺等逆击，大破之。遣参军王贡告捷于王敦，敦曰：“若无陶侯，便失荆州矣。”即表拜侃荆州剌史。贼王冲据江陵。王贡还，至竟陵，矫侃命，以杜曾为前锋大督护，进军斩冲，悉降其众。侃召曾不到，贡又恐矫命获罪，遂与曾举兵反，击侃督护郑攀于沌阳，破之，又败朱伺于沔口。侃欲退入郧中，部将张奕将贰于侃，诡说曰：“贼至而动，众必不可。”侃惑之而不进。无何，贼至，果为所败。贼钩侃所乘舰，侃窘急，走入小船。朱伺力战，仅而获免。张奕遂奔于贼。侃坐免官。王敦表以侃白衣领职，复率众击杜＿，破之。敦于是奏复侃官。＿将王贡精卒三千，出武陵江，诱五溪夷，以舟师断官运，径向武昌。侃使郑攀及伏波将军陶延夜趣巴陵，潜师掩其不备，大破之。贡遁还湘城，＿遂疑张奕而杀之。王贡复挑战，侃遥谓之曰：“杜＿为益州吏，盗用库钱，父死不奔丧。卿本佳人，何为随之也？天下宁有白头贼乎！”贡初横脚马上，侃言讫，贡敛容下脚，辞色甚顺。侃知其可动，复令谕之，截发为信，贡遂来降，而＿败走。王敦深忌侃功，左转广州剌史、平越中郎将，以王＿为荆州。侃将郑攀等不欲南行，遂西迎杜曾以距＿。敦意攀承侃风旨，被甲持矛，将杀侃者数四。侃正色曰：“使君雄断，当裁天下，何此不决乎！”因起如厕。谘议参军梅陶言于敦曰：“周访与侃亲姻，如左右手，安有断人左手而右手不应者乎！”敦意遂解，侃便夜发。既达豫章，见周访，流涕曰：“非卿外援，我殆不免！”侃因进至始兴。先是，广州人背剌史郭讷，迎长沙人王机为剌史。机复遣使诣王敦，乞为交州。敦从之，而机未发。会杜弘据临贺，因机乞降，劝弘取广州，弘遂与温邵谋反。或劝侃且住始兴观察形势，侃不听，直至广州。弘遣使伪降。侃知其诈，先于封口起发石车。俄而弘率轻兵而至，知侃有备，乃退。侃追击破之。又遣部将许高讨机，斩之，传首京都。将皆请乘势击温邵，侃笑曰：“吾威名已著，何事遣兵？但一函纸自定耳。”于是下书谕之，邵惧而走，追获于始兴。侃在州无事，辄朝运百甓于斋外，暮运于斋内。人问其故，答曰：“吾方致力中原，过尔优逸，恐不堪事。”其励志勤力皆此类也。侃性聪敏，勤于吏职，常语人曰：“大禹圣者，乃惜寸阴，至于众人，当惜分阴。生无益于时，死无闻于后，是自弃也。”时造船，木屑及竹头悉令举掌之，咸不解所以。后正会，积雪始晴，厅事前余雪犹湿，于是以屑布地。及桓温伐蜀，又以侃所贮竹头作丁装船。其综理微密皆此类也。既苏峻作逆，与温峤、庾亮等俱会石头。诸军即欲决战，侃以贼盛不可争锋，当以岁月智计禽之。累战无功，诸将请于查浦筑垒。监军部将李根建议，请立白石垒。侃不从，曰：“若垒不成，卿当坐之。”根曰：“查浦地下，又在水南，唯白石峻极险固，可容数千人。贼来攻不便，灭贼之术也。”侃笑曰：“卿良将也。”乃从根谋，夜修晓讫。贼见垒大惊。贼攻大业垒，侃将救之，长史殷羡曰：“若遣救大业，步战不如峻，则大事去矣。但当急攻石头，峻必救之，而大业自解。”侃又从羡言，峻果弃大业而救石头。诸军与峻战陈陵东，侃督护景陵太守李阳部将彭世斩峻于阵，贼众大溃。属后将军郭默矫诏袭杀平南将军刘胤，辄领江州。侃闻之曰：“此必诈也。”遣将军宋夏、陈修率兵据湓口，侃以大军继进。默遣使写中诏呈侃。参佐多谏曰：“默不被诏，岂敢为此事？若进军，宜待诏报。”侃厉色曰：“国家年小，不出胸怀。且刘胤为朝廷所礼，虽方任非才，何缘猥加极刑！郭默＿勇，所在暴掠，以大难新除，威纲宽简，欲因隙会骋其从横耳。”侃既至，默将宗侯缚默诣侃降，侃斩之。默在中原，数与石勒等战，贼畏其勇。闻侃讨之，兵不血刃而禽也，益畏侃。侃薨，时年七十六。苏峻之役，庾亮轻进失利。亮司马商融诣侃，谢曰：“将军为此，非融等所裁。”将军王章至，曰：“章自为之，将军不知也。”侃曰：“昔商融为君子，王章为小人。今王章为君子，商融为小人。”初，议者以武昌北岸有邾城，宜分兵镇之。侃每不答，而言者不已，侃乃渡水猎，引将佐语之曰：“我所以设险而御寇，正以长江耳。邾城隔在江北，内无所倚，外接群夷。夷中利深，晋人贪利，夷不堪命，必引寇虏。乃致祸之由，非御寇也。且吴时此城乃三万兵守，今纵有兵守，亦无益于江南。若羯虏有可乘之会，此又非所资也。”后庾亮戍之，果大败。梅陶与亲人曹识书曰：“陶公机神明鉴似魏武，忠顺勤劳似孔明，陆抗诸人不能及也。”谢安每言：“陶公虽用法，而恒得法外意。”其为世所重如此。
　　孙子曰：“因利而制权。”侃因山夷劫掠而诈作商船。又曰：“守其所不攻。”侃以贼保冷口而先备武昌。又曰：“无约而请和者，谋也。”侃知贼伪降而为之备。又曰：“屈人之兵而非战。”侃威名已著，谕之以书而贼遁。又曰：“攻其所必救。”侃攻石头而解大业之围。又曰：“地有所不争。”侃不守邾城是也。　  卷　七
　　●晋谢玄
　　谢玄，字幼度。少颖悟，为叔父安所器重。及长，有经国才略，屡辟不起。后与王＿俱被桓温辟为掾，并礼重之。苻坚强盛，边境数被侵寇，朝廷求文武良将可以镇御北方者，安乃以玄应举。中书郎郗超虽素与玄不善，闻而叹之曰：“安违众举亲，明也。玄必不负举，才也。”时咸以为不然，超曰：“吾尝与玄共在桓公府，见其使才，虽履屐间亦得其任，所以知之。”于是召还，拜建武将军、兖州剌史、领广陵相、监江北诸军事。时苻坚遣军围襄阳，车骑将军桓冲御之。诏玄发三州人丁，遣彭城内史何谦游军淮、泗，以为形援。襄阳既没，坚将彭超攻龙骧将军戴＿于彭城。玄率东莞太守高衡、后军将军何谦次于泗口，欲遣间使报＿，令知救至，其道无由。小将田泓请行，乃没水潜行，将趣城，为贼所获。贼厚赂泓，使云“南军已败”。泓伪许之，既而告城中曰：“南军垂至，我单行来报，为贼所得，勉之！”遂遇害。时彭超置辎重于留城，玄乃扬声遣谦等向留城。超闻之，还保辎重。谦驰进，解彭城围。及苻坚自率兵次于项城，众号百万，而凉州之师始达咸阳，蜀、汉顺流，幽、并系至。先遣苻融、慕容＿、张蚝、符方等至颍口，梁成、王先等屯洛涧。诏以玄为前锋，都督徐兖青三州、扬州之晋陵、幽州之燕国诸军事，与叔父征虏将军石、从弟辅国将军琰、西中郎 将桓伊、龙骧将军檀元、 建威将军戴熙、扬武将军陶隐等拒之，众凡八万。玄先遣广陵相刘牢之五千人直指洛涧，即斩梁成及成弟云，步骑崩溃，争赴淮水。牢之纵兵追之，生禽坚伪将梁佗、王显、梁悌，慕容屈氐等，收其军实。坚进屯寿阳，列阵临淝水，玄军不得渡。玄使谓苻融曰：“君远涉吾境而临水为阵，是不欲速战。诸君稍却，令将士得周旋，仆与诸君缓辔而观之，不亦乐乎！”坚众皆曰：“宜阻淝水，莫令得上。我众彼寡，势必万全。”坚曰：“但却军，令得过，而我以铁骑数十万向水，逼而杀之。”融亦以为然，遂麾使却阵，众因乱不能止。于是玄与琰、伊等以精锐八千涉渡淝水。石军拒张蚝，小退。玄、琰仍进，决战淝水南。坚中流矢，临阵斩融。坚众奔溃，自相蹈藉投水死者不可胜计，淝水为之不流。余众弃甲宵遁，闻风声鹤唳，皆以为王师已至，草行露宿，重以饥冻，死者十七八。诏遣殿中将军慰劳，进号前将军，固辞不受。赐钱百万，彩千匹。既而安奏苻坚丧败，宜乘其衅会，以玄为前锋都督，率冠军将军桓石虔径造涡颍，经略旧都。玄复率众次于彭城，遣参军刘袭攻坚兖州剌史张崇于鄄城，走之，使刘牢之守鄄城。兖州既平，玄患水道险＿，粮运艰难，用督护闻人谋，堰吕梁水，树栅，立七埭为派，拥二岸之流，以利运漕。自此公私利便。又进伐青州，故谓之青州派。遣淮陵太守高素以三千人向广固，降坚青州剌史苻良。又进伐冀州，遣龙骧将军刘牢之据＿＿，济阳太守郭满据渭台，奋武将军颜雄渡河立营。坚子丕遣将桑据屯黎阳。玄命刘袭夜袭据，走之。丕惶遽欲降，玄许之。丕告饥，玄馈丕米二千斛。又遣晋陵太守滕恬之渡河守黎阳，三魏皆降。以兖、青、司、豫平，加玄都督徐、兖、青、司、冀、幽、并七州军事，卒于官。
　　孙子曰：“择人而任之。”玄之使才，各当其任。又曰：“夺其所爱则听。”玄向留城而解彭城之围。又曰：“乱而取之。”玄因符坚阵乱而决战破之是也。
　　●燕慕容恪
　　慕容恪，字元恭，＿之子也。沉深有大度。年十五，身长八尺七寸，容貌魁杰，雄毅严重，每所言及，辄经纶世务，＿始器焉，乃授之以兵。数从＿征伐，临机多奇策。使镇辽东，甚有威惠，高句丽惮之，不敢为寇。＿将终，谓隽曰：“今中原未一，方建大事，恪智勇俱济，汝其委之。”及隽嗣位，弥加亲任。累战有大功，封太原王。隽寝疾，引恪与慕容评属以后事。及＿之世，总摄朝权。初，建邺闻隽死曰：“中原可图矣。”桓温曰：“慕容恪尚存，所忧方为大耳。”慕容根之就诛也，内外危惧。恪容止如常，神色自若，出入往还，一人步从。或有谏之者，恪曰：“人情怀惧，且当自安以靖之。吾复不安，则众何瞻仰哉！”于是人心稍定。恪虚襟待物，谘询善道，量才处任，使人不逾位。虽执权政事，必谘之于评。罢朝归第，则尽心色养，手不释卷。恪之围洛阳也，秦中大震，苻坚亲将以备潼关，军回乃定。恪为将不尚威严，专以恩信御物，务于大略，不以小令劳众。军士有犯法，密纵舍之，捕斩贼首以令军。营内不整似可犯，而防御甚严，终无丧败。临终，＿亲临问以后事，恪曰：“臣闻报恩莫大荐士，板筑犹可，而况国之懿藩乎！吴王文武兼才，管、萧之亚，陛下若任之以政，国其少安。不然，臣恐二寇必有窥＿之计。”言终而死。
　　孙子曰：“辅周则国必强。”恪在中原，桓温以谓所忧方大。又曰：“卒未亲附而罚之，则不服。”恪之为将，专以恩信而不尚威严是也。
　　●秦王猛
　　王猛，安景略，北海剧人，家于魏郡。少贫贱。以鬻畚为业。尝货畚于洛阳，有一人贵买其畚，而云无直，自言：“家去此无远，可随我取直。”猛利其贵而从之，行不觉远，忽至深山，见一老父，须发皓然，踞胡床而坐，左右十许人，有一人引猛进拜之。老父曰：“王公何缘拜！”乃十倍偿畚直，遣人送之。猛既出，顾视，乃嵩高山也。猛博学好兵书，气度雄远。隐华山，怀佐世之志，候风云而后动。桓温入关，猛被褐诣之，一面谈当世之事，扪＿而言，旁若无人。温察而异之。温之将还，赐猛车马，请与俱南。猛还山谘师，师曰：“卿与桓温岂并世哉！在此可富贵，何为远乎！”猛乃止。苻坚将有大志，闻猛名，遣吕婆楼招之。一见便若平生，语及废兴大事，异符同契，若玄德之遇孔明也。岁中五迁，权倾内外。后率诸军讨慕容＿，军禁严明，师无私犯。猛之未至邺，劫盗公行，及猛至，远近帖然，燕人安之。既留镇冀州，遣猛于六州之内听以便宜从事，简召英隽，以补关东守宰，授讫，言台除正。俄入为丞相，稍加都督中外诸军事。猛表让久之。坚曰：“卿昔螭蟠布衣，朕龙潜弱冠。朕奇卿于暂见，拟卿于卧龙，卿亦异朕于一言，回考＿之雅志，岂不精契神交，千载之会！虽傅岩入梦，姜公悟兆，今古一时，亦不殊也。朕且欲从容于上，望卿劳心于下，弘济之务，非卿而谁！”遂不许。猛乃受命。军国内外万机之务，事无巨细，莫不归之。猛宰政公平，流放尸素，拔幽滞，显贤才，外修兵革，内崇儒学，劝课农桑，教以廉耻，无罪而不刑，无才而不任，庶绩咸熙，百揆时序。于是兵强国富，垂及升平，猛之力也。坚从容常谓猛曰：“卿夙夜匪懈，忧勤万机，若文王得太公，吾将优游以卒岁。”猛曰：“不图陛下知臣之过，臣何足以拟古人！”坚曰：“以吾观之，太公岂能过也！”尝敕其太子宏、长乐公丕等曰：“汝事王公，如事我也。”其见重如此。性刚明清肃，于善恶尤分。微时一餐之惠，睚眦之忿，靡不报焉，时论颇以此少之。寝疾，坚亲临省病，问以后事。猛曰：“晋虽僻处吴越，乃正朔相承。亲仁善邻，国之宝也。臣没之后，愿不以晋为图。鲜卑、羌虏，我之仇敌，终为人患，宜渐除之，以便社稷。”言终而死。
　　孙子曰：“知彼知己。”猛谏苻坚不以晋为图是也。
　　●宋檀道济
　　檀道济，高平金乡人也。宋武帝北伐，道济为前锋，所至望风降服。径进洛阳，议者谓所获俘囚应悉戮以为京观。道济曰：“伐罪吊人，正在今日。”皆释而遣之。于是中原感悦，归者甚众。文帝即位，使道济与中领军刘彦之前驱西伐。上问策于道济，对曰：“臣昔与谢晦同从北征，入关十策，晦有其九，才略明练，殆难与敌。然未尝孤军决胜，戎事恐非其长。臣悉晦智，晦悉臣勇。今奉王命外讨，必未阵而禽。”时晦本谓道济与徐羡之同诛，忽闻来上，遂不战自溃。事平，迁征南大将军。元嘉八年，刘彦之侵魏，已平河南，复失之。道济都督征讨诸军事，北略地，转战至济上。魏军盛，遂克滑台。道济时与魏军三十馀战，多捷。军至历城，以资运竭乃还。时人降魏者具说粮食已罄，于是士卒忧惧，莫有斗志。道济夜唱筹量沙，以所馀少米散其上。及旦，魏军谓资粮有余，故不复追，以降者妄斩以徇。时道济兵寡弱，军中大惧。道济乃命军士悉甲，身白服乘舆，徐出外围。魏军惧有伏，不敢逼，乃归。道济虽不克定河南，全军而反，雄名大振，魏甚惮之。道济立功前朝，威名甚重，左右腹心，并经百战，诸子又有才气，朝廷疑畏之。时人或目之曰：“安知非司马仲达也？”文帝寝疾，彭城王义康虑宫车晏驾，道济不复可制，召道济入朝，其妻向氏曰：“夫高世之勋，道家所忌。今无事相召，祸其至矣。”道济见收，愤怒气盛，目光如炬。俄尔间引饮一斛，乃脱帻投地曰：“乃坏汝万里长城！”魏人闻之，皆曰：“道济已死，吴子辈不足复惮。”自是频岁南伐，有饮马长江之志。文帝问殷景仁曰：“谁可继道济？”答曰：“道济以累有战功，故致威名馀未任耳。”帝曰：“不然。昔李广在朝，匈奴不敢南望，后继者复有几人？”魏至瓜步，文帝登石头城望，甚有忧色，叹曰：“若道济在岂至此。”
　　孙子曰：“将军可夺心。”道济谓晦悉臣勇，果不战而自溃。又曰：“强弱形也。”道济唱筹量沙而却魏军是也。
　　●宋王镇恶
　　王镇恶，北海剧人也。祖猛，仕苻坚，任兼将相。镇恶以五月生，家人以俗忌，欲令出继疏宗。猛曰：“此非常儿，昔孟尝君恶月生而相齐，是儿亦将兴吾门矣。”故名为镇恶。颇读诸子兵书，喜论军国大事，骑射非常而从横善果断。宋武帝伐广固，人或荐之武帝。召与语，异焉，因留宿。旦谓诸佐曰：“镇恶，王猛孙，所谓将门有将。”武帝谋讨刘毅，镇恶曰：“公若有事西楚，请给百舸为前驱。”及西讨，转镇恶参军事，使率龙骧将军蒯恩百舸前发。镇恶受命，便昼夜兼行，扬声上兖州，刘毅谓为信，不知见袭。镇恶去江陵城二十里，舍船步上，蒯恩军在前，镇恶次之。舸留三人，对舸岸上立旗安鼓，语所留人曰：“计我将至城，便长鼓，若后有大军状。”又分队在后，令烧江津船。镇恶径前袭城，津戍及百姓皆言刘藩实上，晏然不疑。将至城，逢毅要将朱显之，驰前问藩所在。军人答曰：“在后。”及至军后不见藩，又望见江津船舰被烧而鼓声甚盛，知非藩上，便跃马告毅，令闭城门。镇恶亦驰进，得入城，便因风放火，烧大城南门及东门，又遣人以诏及赦并武帝手书凡三函示毅，毅皆烧不视。金城内亦未信帝自来。及短兵接战，镇恶军人与毅下将，或是父兄子弟中表亲亲，且斗且语，知武帝在后，人情离懈。毅从大城东门出奔牛牧佛寺，自缢。镇恶身被五箭，手所执＿，手中破折。江陵平后二十日，大军方至。武帝北伐，与镇恶谘议，行龙骧将军，领前锋。将发，前将军刘穆之谓曰：“昔晋文王委蜀于邓艾，今亦委卿以关中，卿其勉之。”镇恶曰：“吾等因托风云并蒙抽擢，今咸阳不克，誓不济江。三秦若定而公九锡不至，亦卿之责矣。”镇恶入贼境，战无不捷，大军次潼关，谋进取计。镇恶请率水军自河入渭，直至渭桥。镇恶所乘皆蒙冲小舰，行船者悉在舰内，溯渭而进，舰外不见有行船人。北土素无舟楫，莫不惊以为神。镇恶既至，令将士食毕，便弃船登岸。渭水流急，诸舰悉逐流去。镇恶抚士卒曰：“此是长安城北门外，去家万里，而舫乘衣粮，并已逐流，唯宜死战，可立大功。”乃身先士卒，即陷长安城。城内六万馀户，镇恶抚慰初附，号令严肃，于灞上奉迎，武帝劳之曰：“成吾霸业者，贞卿也。”谢曰：“此明公之威，诸将之力。”帝笑曰：“卿欲学冯异邪。”帝留第二子义真为安西将军。镇恶以征虏将军领安西司马，委以＿御之任。王猛之相苻坚也，北人以方诸葛亮。入关之功，又镇恶为首，时论者深惮之。沈田子与镇恶争功。武帝将归，留田子与镇恶，私谓田子曰：“钟会不得遂其乱者，为有卫＿等也。语曰：猛兽不如群狐。卿等十馀人，何惧镇恶？”故二人常有猜心。时镇恶与田子俱会傅弘之垒，田子求屏人因斩之。弘之奔告义真，义真率王修被甲登横门以察其变。俄而田子至，言镇恶反。修执田子，以专戮斩焉。
　　孙子曰：“兵以诈立。”镇恶扬声刘藩来上而谲刘毅。又曰：“死地示之以不活。”镇恶弃衣粮而励士卒是也。
　　●梁韦
  </div>
  <div class="pagination">
   <a href="十七史百将传.html">
    上一页
   </a>
   <a href="十七史百将传.html">
    1
   </a>
   <span class="current-page">
    2
   </span>
   <a href="十七史百将传_page3.html">
    3
   </a>
   <a href="十七史百将传_page4.html">
    4
   </a>
   <a href="十七史百将传_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
