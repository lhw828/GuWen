<!DOCTYPE html>
<html>
<head>
    <meta charset="UTF-8">
    <title>闽中理学渊源考 - 第 12 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中理学渊源考 - 第 12 页/共 87 页</h1>
    <div class="content">
　　备考

　　孙畊后序曰畊自儿时侍先君旴江官舍郡斋修刋礼乐书先君实董其事与益国周公诚斋杨先生书问往来订正讹舛甚悉暇日因与言曰吾家先拙斋书解今传于世者自洛诰以后皆讹葢是书初成门人东莱吕祖谦伯恭取其全本以归诸生传録十无二三书坊急于锓梓不复叅订讹以传讹非一日矣先君犹记乡曲故家及尝从先拙斋逰者録得全文及归方寻未获不幸此志莫偿畊早孤稍知读书则日夕在念虑间汩汩科举业由乡选入太学跋涉困苦如是者三十余年淳佑辛丑侥幸末第闲居需次得理故书日与抑斋今观文陈公虚斋今文昌赵公参考讲求抠趋请益抑斋出示北山先生手迹具言居官婺女日从东莱先生学东莱言吾少侍亲官于闽从林少颕先生学且具知先拙斋授书之由时抑斋方阅六经尤加意于林吕之学虚斋亦仿朱文公辨安国书着本旨畊得互相诘难其间凡诸家讲解搜访无遗一日友人陈元凤仪叔携书说拾遗一集示予蠧蚀其表蝇头细书云得之宇文故家葢宇文之先曽从拙斋学亲传之藁也其集从康诰至君陈此后又无之遂以锓本参校康诰酒诰梓材召诰皆同锓本自洛诰至君陈与锓本异其详倍之至是益信书坊之本误矣当令儿辈作大字誊出以元集归之然犹未有他本可以参订也又有一朋友云建安书坊余氏数年前新刻一本谓之三山林少颕先生尚书全解此集葢得其真刋成仅数月而书坊火今板本不存矣余亦未之信因遍索诸鬻书者乙巳春仲一老丈鹑衣衔袖踉蹡入门喜甚揖余而言曰吾为君求得青毡矣开视果新板以尚书全解标题书坊果建安余氏即倍其价以鬻之以所誊本参校自洛诰至君陈及顾命以后至卷终皆真本向者麻沙之本自洛诰以后果伪矣朋友转相借观以为得所未见既而畊暂摄乡校学録叶君真里之耆儒尝从勉斋逰其先世亦从拙斋学与东莱同时又出家藏写本林李二先生书解及诗说相示较之首尾并同葢得此本而益有证验矣嗟夫此书先拙斋初着之时毎日诵正经自首至尾一遍虽有他务不辍贯穿诸家旁搜逺绍会而稡之该括详尽不应于洛诰以后详略如出二手今以诸本参较真赝晓然信而有征可以传而无疑矣书解自麻沙初刻继而婺女及蜀中皆有本然承袭舛误竟莫能辨柯山夏氏解多引林氏说自洛诰以后则畧之仅有一二语亦从旧本往往传讹东莱解只于禹贡引林三山数段他未之详东莱非隐其师之说葢拙斋已解者东莱不复解而惟条畅其义嗟夫书自安国而后不知其几家我先拙斋裒集该括自壮及耄用心如此之勤用力如此之深始克成书而传袭谬误后学无从考证我先君家庭授受中更散亡极意搜访竟无从得畊恪遵先志又二十余年旁询博问且疑且信又得宇文私録又得余氏新刋全解又得叶氏録家藏写本稽验新故订正真赝参合旧闻而后释然以无疑确然而始定然则著书传后岂易云乎哉畊既喜先拙斋之书获全又喜先君县丞公之志始遂顾小子何力之有抑天不欲坠废斯文故久郁而获伸欤不然何壁藏汲冡之复出也淳佑丁未之岁石鼓冷厅事力甚微学廪粗给当路诸公不赐鄙夷捐金拨田悉有所助三年之间补葺经创石鼓两学轮奂鼎新书板旧帙缺者复全于是慨然而思曰吾先君未偿之志孰有切于此者吾先世未全之书岂容缓于此者实为子孙之责也乃会书院新租岁久之积因郡庠宪台拨镪之羡撙学厅清俸公给之余计日命工以此全书亟锓诸梓字稍加大匠必用良板以千计字以五十万计厘为四十卷始于乙酉之孟冬迨明年夏五月而毕是书之传也亦难矣哉亦岂茍然哉旧本多讹畊偕次儿骏伯重加点校凡是正七千余字今为善本庶有补于后学淳佑庚戌夏五嗣孙迪功郎衡州州学教授兼石鼓书院山长畊谨书

　　邓均曰观林君畊叟序述其先王父全书始末两世访求志亦苦矣先是抑斋陈先生为仆言闽学源流开教甚悉乃知始于紫薇吕公载道而南而拙斋先生实亲承心学拙斋著书多而于尚书尤注意即少颕先生书解是也然自洛诰以后传者失真世不得其全书为恨先生之犹子讳子冲登癸丑科为南丰簿尝分教盱江再转为丞仆顷在庠序尚及识县丞公于文席县丞公在盱据勘遗文多矣独于拙斋全书散佚之余访求而未得不幸赍志以殁又数十年而先生之孙畊始克摹就岂其书之泰阨固自有时耶拙斋虽不克竟其用而传圣贤之心寿斯文之脉其功大矣县丞公刻志世其学而畧不获施于用至畊而全书始出以传惟拙斋之学卓然光明久而益昌何容绘画畊字畊叟暨先生甫三世其孜孜问学多识往行好修者也君子曰无忝厥祖淳佑十年七月既望

　　（按畊叟序中言抑斋今观文陈公疑即北山先生之子韡时为观文殿学士后谥忠肃言虚斋今文昌赵公者考三山艺文志赵公以夫有虚斋乐府二卷疑即此公也二公渊源正学宋季士林多推重之） 

　
闽中理学渊源考卷八

　

　　

　　广平府知府李清馥 撰

　　○文节林艾轩先生光朝学派

　　陈正献公曰闽中洛学之兴肇自建剑而莆儒风之盛自绍兴以来四五十年崇尚洛学艾轩先生实作成之林公希逸曰自南渡后洛学中微朱张未起以经行倡东南使知圣贤心不在训诂者自莆南夫子始莆南者艾轩先生也朱子曰这道理易晦而难明某少年过莆见林谦之与方次云说一种道理说得精神为之踊跃鼓动退而思之至忘寝食后来过莆二公已往无有能继其学者矣刘后村曰以言语文字行世非先生意也先生干淳间大儒国人师之文公于当世之学间有异同惟于先生加敬于时朝野语先生不以姓名皆曰艾轩观此则公之从游陆公子正渊源程氏之学其时岂特为莆所宗仰哉先生曽与杨次山手札自言与方次云论晋代人物如寒蝉孤洁不入俗调心甚乐之方云此数人来孔子之门恐一日着脚不定乃悟夫子之门为人物凖的千岁人物要入得此窠様中乃为无愧耳此又先生与方氏黙会孔门亲切之训者也维时莆之宗派发自艾轩其平日师友讲习多从事于经术行检使人知圣贤心不在文字训诂间也圣学湮废寥寥千载于孔门德行之科莫能寻讨契合而不知其体认于学问根柢渊源未易窥也朱子尝释善言德行之说谓所言皆其自已分上事故当时惟颜闵以上从事此工夫自洛闽之学兴师弟讲切无非此义而一发千古之蒙方林二公得程氏绪余殆窥见此旨欤乾隆辛未四月望后一日书

　　文节林艾轩先生光朝

　　林光朝字谦之莆田人学者称艾轩先生少有声场屋再举礼部不第不复以得失为意闻吴中陆子正学出尹和靖遂往从之自是专心圣贤践履之学通六经贯百氏出入起居必中规矩归莆设讲于东井红泉四方来学者无虑数百称为南夫子葢先生之学一传为林亦之再传为陈藻三传为林希逸其为教以身为律以道德为权舆不专习词章为进取计平生未尝著书其于圣贤微旨有得于师传者惟口授学者使之心通理解尝曰道之全体存乎太虚六经既发明之后世批注固已支离若复増加道愈逺矣又曰日用是根株言语文字是注脚学者须求之日用求之不已则察乎天地隆兴元年年五十始以进士及第授袁州司户参军干道三年龙大渊曽觌以潜邸恩幸进先生与刘朔以名儒荐对颇及二人罪由是改知永福县而大臣论荐不已召试馆职为秘书省正字歴著作郎进国子司业兼太子侍读九年张说再除签书枢宻院先生不往贺遂以显谟阁出为广西提点刑狱淳熈元年移广东以击杀茶冦功拜国子祭酒四年孝宗幸国子监命讲中庸大称善面赐金紫除中书舍人兼侍讲时吏部郎谢廓然以曽觌荐赐同进士出身除殿中侍御史命从中出先生愕然曰是轻台諌羞科目也立封还词头孝宗度先生必不奉诏改权工部侍郎请外遂以集英殿修撰出知婺州引疾提举江州兴国宫年六十五卒谥文节先生老儒通达世务负士望甚重出使入朝徇义忘私无田宅以遗妻子在后省久未有建明吕东莱私谓所知曰未知此老若为收煞及缴驳谢廓然除命乃喜曰此举过江后未有也先生既没朱文公尝叹曰某少年过莆见林谦之方次云说得道理极精细为之踊跃鼓动退而思之至忘寝食后来再过则二公已没更无一人能继其学者矣陈正献公曰莆儒风特盛自绍兴以来四五十年士始知洛学而以行义修饬闻于乡里者艾轩实作成之也有集二十卷陈氏宓谓其森严奥美上叅经训下视骚辞刘氏克庄亦谓髙处迫檀弓谷梁平处与韩并驱林氏俊曰艾轩不独道学倡莆诗亦莆之祖用字命意无及者后付虽工其深厚未至也按先生尝师事同郡林霆林公深于象数之学者所著有易论诗书语録中庸解等集（莆阳文献　闽书　朱子语类　林贞肃集）

　　文畧

　　与朱编修元晦曰前此数得来书祝耕老有五夫便人去令来取书因循如许言之愧甚去年过黄亭只相隔得三二日所欲道者亦何数唯耿耿比承除书之下此在公论以为太迟不知贤者出处自有时直道之信善类増气见教恭而安数语乃是从根株上说过来别后对此如一对面语但所谓与虞仲达及此一节更记忆不上是日说数件语当不止此耳林用中闻以馆舍处之得质正所闻而求所未闻甚善复之到官已三月偶疾唾中有血杂出令人忧悬也

　　与杨次山曰某授徒三十年不过为场屋举子之习学问一事虽稍涉其涯而所以作语及所以传授于人唯是一律岂敢辄出场屋绳尺之外也某年近二十未知龟山所遗后来者为何书及随计走都下此说一歴耳又二三年中乃得之是时有周先生尹先生谆谆然八九十岁人乃文靖公一辈流也王信伯得之于龟山施廷先得之于信伯廷先吾友也廷先毎说洞庭之野有一人吾所畏当买舟同一见之不及见此人廷先死矣伤哉廷先毎对人道说必为之出涕廷先乃吾亡友方正字次云之友某以次云六兄之故遂定交某幼岁闻李太白石曼卿之为人即踊跃道其事又初读晋书见一様人物如寒蝉孤洁不入俗调此心甚乐之一日对次云说古人如此终是不俗六兄云此数人来孔子之门恐一日着脚不定某乃悟夫子之门为人物凖的千岁人物要入得此窠様中乃为无愧耳

　　诗

　　送别湖北漕李秘监仁甫诗曰文字眇烟云过眼徒浩浩所有未见书惜哉吾已老子云客长安陈迹如一扫同叔向来人我生苦不早亦闻青城山斯翁为有道瞿塘不可上秋梦长颠倒白日来西昆一见自应好纵谭百代前至境非枯槁多为开口笑明日生懐抱黄鹤有髙楼怳如事幽讨揽辔逢道州听书下下考周南勿留滞掇拾供史藁分手重酸辛璠玙众所寳十日不得面何为太草草

　　备考

　　陈正献公俊卿撰艾轩祠堂记畧曰淳熈壬寅夏四月永嘉林仲元来守此邦以厚风俗敦教化为本阖郡之士咸造于庭曰莆虽小垒儒风特盛自绍兴以来四五十年士始知洛学而以行义修饬闻于乡里者艾轩先生实作成之也先生学通六经旁贯百代蚤游上庠已而思亲还里开门教授四方之抠衣从学者岁率数百人其取巍科登显仕者甚众先生之为教以身为律以道德为权舆不专习词章为进取计也其出入起居语黙问对无非率礼蹈义士者化之间有经行井邑而衣冠肃然有不可犯之色人虽不识望之知其为艾轩弟子也莆之士风岂无所自先生殁已六年人思其矩范愿得立为祠宫春秋荐以苾芬以慰邦人之思太守乃择南城隙地为屋十六楹丹艧一新因谋刻岁月谒记于予予于艾轩游四十年所谓三益之友其可辞乎

　　明贞肃氏俊撰艾轩文选序略曰吾家艾轩先生崛起南服专志圣贤于时遗儒陆子正施廷先尝学和靖山先生特从指授以上绍伊洛之传穷博而会之要絶意著述东井倡道尽羣俊而朋来之四方年五十始奏名十一转而至中舍平茶冦讲中庸一再为孝宗褒奬坐封还词头改工部侍郎以集英修撰知婺州提举兴国宫以卒先生长晦翁一十六岁晦翁商畧理道独先生意合嘉其精细退若有得请质时见于书兑泽南轩于易有所异为晦翁独与其缴驳新端也东莱曰平生保任此老不负谥文节也君子谓允去今三百五十年祠久圯墓之田易数姓穉弱二孙稀落可念龙坡之为仰止书院冯公行健雷公孟升意也俊偕汝华谋曰先生尝同晦翁讲道以齿则兄以道则友晦翁固道学渊源先生亦道学名派一方而名天下称南夫子无异词宜并祀雷喜白之冯暨贰暨大巡宣司监司督学议可并祀二先生侍以莆髙弟子而复梓其文以传云

　　侍讲陈英仲先生士楚（以下门人）

　　陈士楚字英仲莆田人从学林公光朝登干道八年进士调临江户曹摄新喻县政化大洽改秩调侯官丞相周必大荐之以国子监簿召对孝宗奬其诚实绍熈初除宗正丞兼嘉王府直讲一日百官已趣班雪大作宰相索表称贺援笔立就朝士称叹青宫开经筵讲周书无逸章其解稼穑艰难曰百谷丽于土荄萌既敷方有实三农力于田莠草既除方有秋以讽小人妨君子之意寿皇传谕曰陈直讲说书议论精详理致深奥得师儒之道除右侍郎右史退葺御书阁扁阳春堂揖壶楼观稼亭皆宸笔挥洒庆元改元除侍讲林希逸守莆祠艾轩纲山乐轩于谷城山后人以士楚侑飨云（莆阳文献　闽书）

　　主簿黄季野先生刍

　　黄刍字季野莆田人少从林艾轩学志行髙古自刘夙刘朔林亦之而下皆推让焉登绍兴二十一年进士第调懐安簿未上卒二刘葬之表其墓（莆阳文献　闽书）

　　推官卓进之先生先

　　卓先字进之莆田人少从林艾轩学年十五拔乡解绍兴四年年四十以特科调龙溪主簿岁旱疫多所全活累迁建宁军节度推官岁亢旱松溪政和建阳浦城四邑仰食下流客米府禁米舟出城先争曰四邑非建民耶平生居官亷静言论据经与人寡合陈宓郑爚许与特甚而傅伯成尤敬重之族孙得庆（莆阳文献　闽书）

　　魏天随先生几

　　魏几字天随福清人从林艾轩以克己复礼问艾轩曰五湖明月因以颕悟赋丹霞夹明月有半白在梨花之句人以半白梨花郎目之其昆仲有雪堂天游亦名士也（闽书　三山郡志）

　　林载德先生阿盥

　　林阿盥字载德福清人林髙诸孙也从林艾轩学苦六经无所入至欲投江死艾轩称之谓鱼盐中胶鬲（闽书　三山郡志）

　　陈先生叔盥

　　陈叔盥福清人少从林艾轩讲学出揖客而容頳艾轩曰心不负人面无頳容叔盥悟而自克遂以行谊名（闽书　三山郡志）

　　傅景初先生蒙

　　傅蒙字景初仙逰人少从林艾轩学工词赋兼五经孝宗朝尝上万言书退而讲学龙池以淑后进（闽书　仙逰邑志）

　　教授林恭之先生肃

　　林肃字恭之仙逰人淳熈三年进士少有文名与傅蒙逰林艾轩之门试教官科授临安教授卒（仙逰邑志　闽书）

　　提举杨似之先生兴宗

　　杨兴宗字似之长溪人祖惇礼字穆仲兴宗少师事郑夹漈后执经林谦之之门登绍兴三十年进士调铅山簿孝宗登极上封事末陈以守为攻之策时相汤思退主和议使人要曰若登对无立异当以美职相处郄之累书抵东府力争孝宗嘉其志除武学博士丞相陈俊卿举充馆职条对时弊歴迁校书郎与林谦之同校文省殿擢郑侨蔡幼学陈傅良时称得人修四朝会要歴迁司勲郎论张说不当与赵汝愚同拜不报又驳杨和王存中封爵太优忤时相虞允文乞祠出守处州大有政声除知温州改严州终湖广提举着有自观文集（闽书）

　　林先生恂如

　　林恂如莆田人少从林艾轩学尝倾赀殚力修筑木兰坡之南岸堤祖国钧建红泉学延族子艾轩为师焉（闽书）

　　判官林井伯先生成季（以下家学）

　　林成季字井伯艾轩从子有学行从朱子游朱子深器重之所与笔札甚多赵忠定礼为上客毎事必咨仕兴国军判官（莆阳文献）

　　备考

　　刘后村跋赵忠定公朱文公与林井伯帖某为童子时受教于先友井伯林丈初筮主靖安簿辱授印焉卷中诸帖昔皆尝见后三十余年复从君保陈君见之葢先友冡上之木已拱而其家亦益落矣感今念昔不胜悲慨当干淳间艾轩先生与忠定相君同馆井伯丈以艾轩犹子为忠定上客所交皆当世名人而于朱张吕三君子尤厚忠定帖虽家事琐碎亦谋焉文公帖如党论之兴大愚之贬衡阳之薨皆当时大变故士大夫掩耳不敢闻公独谆谆然赴告于井伯丈一太学生未脱韦布而隐然任世道之隆替受诸老之付嘱可不谓贤哉初余干县尹有憾于忠定谪命下祖昔人憾莱公元城故智张皇特甚井伯丈适在吴中先驰书以报忠定赖以自安呜呼使遇良史笔之岂减于陈仲弓郭有道耶

　　漕举吴省斋先生澥（以下交友）

　　吴澥字清臣龙溪人两请乡举有声又请漕举及同文馆举澥著述甚富援笔立成皆极精妙与陈知柔林光朝诸公为莫逆交知柔尝击节称赏谓其貌古心古学古文古三山林子晦亦叹其为天下竒才学者师之称省斋先生有省斋集行世（道南源委　闽书）

　　县令陈元榘先生昭度

　　陈昭度字符榘兴化人绍兴五年进士第为尤溪主簿部使者檄令捃摭属吏细过昭度怃然拂衣去闲居读书着文十余年不出与乡大夫林迪为忘年友艾轩林光朝次云方翥正字刘夙兄弟皆尝至其家登堂拜母谊均兄弟既而教授藤州藤地鄙逺俗尚庳陋昭度励士以致知谨独之学由是士竞于学知所指归改知长乐县未上卒昭度渊源濓洛为文得古法简严闲淡理致深逺艾轩志其墓谓不縁师授视横渠为同时独晓者（莆阳文献　闽书）

　　郑夹漈先生樵

</div>
    <div class="pagination">
<a href="闽中理学渊源考_page11.html">上一页</a><span>...</span><a href="闽中理学渊源考_page7.html">7</a><a href="闽中理学渊源考_page8.html">8</a><a href="闽中理学渊源考_page9.html">9</a><a href="闽中理学渊源考_page10.html">10</a><a href="闽中理学渊源考_page11.html">11</a><span class="current-page">12</span><a href="闽中理学渊源考_page13.html">13</a><a href="闽中理学渊源考_page14.html">14</a><a href="闽中理学渊源考_page15.html">15</a><a href="闽中理学渊源考_page16.html">16</a><a href="闽中理学渊源考_page17.html">17</a><span>...</span><a href="闽中理学渊源考_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
