<!DOCTYPE html>
<html>
<head>
    <meta charset="UTF-8">
    <title>今献备遗 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>今献备遗 - 第 6 页/共 7 页</h1>
    <div class="content">许进
许进字季升河南灵寳人成化丙戌进士擢御史出按甘肃山东所至持风裁官吏豪右不法多自按问不下所司墨吏皆望风解去都御史陈钺妄杀建州之人启衅辽东御史强珍劾钺汪直诬奏珍逮下狱进论救且言直罪状诏夺俸三月珍谪戍辽东湖广总兵李经有道士以黄白术干之者不用怨经乃诬经不轨首其事于汪直直奏逮经百口赴锦衣卫狱进察其寃具状以闻即日诏诛道士且禁校尉勿再妄缉事直愈怒日令逻卒侦于门无所得后竟以章疏字讹奏进杖午门下几死迁山东按察副使监试有欲私贵介子者执不从东昌一武官子懐金同儒生饮酒家是夜被杀有司疑生严讯诬服进徧阅商歴知酒家以杀人之翌日买布数疋遂伏辜寻以公事逮赴锦衣狱会赦得出升广西按察使擢都察院右佥都御史廵抚大同上备边四事一曰定策应二曰备战具三曰修墩墙四曰筑屯堡复陈边事者八曰恤边军寛边民専主守平输纳复军粮便接逓去无益革冗官劾太监石岩岩诬进擅用旗帜降知兖州府进陜西按察使甲寅敌侵甘凉拜左佥都御史廵抚甘肃土鲁畨世雠哈宻其首阿哈玛特遣将伊兰袭据其城进与都督刘寜调集齐勤罕东诸兵夜冒雪进兵伊兰遁走城中人从乱者余八百或请尽屠之以徼封矦进不可曰得城无人城谁与守遂复哈宻以功进右副都御史廵抚陜西陈八事召为户部右侍郎论救刑部主事郑岳彗见复上修省数事会推大臣或不协舆议即正言人以为侵官进曰古之大臣知无不言今既曰会议而乃黙黙耶庚申和硕攻宣大命兼左佥都御史提督诸军事时平江伯陈锐出师无功进坐累免官乙丑以荐起为兵部右侍郎提督团营进尚书正徳改元上疏请勤圣学戒游逸改吏部尚书加太子少保逆瑾擅政嫉进违异乃以署员外郎再署郎中者为非制谪令致仕又以进甞荐雍泰为失当坐除名而怒犹未巳乃招进在大同时甞籍军丁出银雇役为典守者所克故苛为稽察因以中进事未结瑾败复官致仕进已先卒赠太子太保谥襄毅所著有平畨始末何瑭曰语称忠臣不和和臣不忠予甞疑之舜命九官济济相让和之至也岂皆不忠者乎近世仕者唯唯而言循循而行于世多同者往往立致通显言必据理行必守法不肯苟同于众者往往不免挫折乃知语所称者为后世言耳襄毅公自为御史至吏部累经挫折而刚方正大始终不变盖忠臣不和之効也夫人情经利害祸福往往惩创往事刚者变柔方变圆甚则易而从邪者有之如公始终不变岂易得哉然公卒登台鼎使徳业声名布于天下后世岂非天定而能胜人乎论曰国家凖周建治庻政掌于六官尚书总喉舌之司酌台衡之运非宏徳硕望推贤朝宁及上意所殊眷者莫之得任也况父子世登斯位也哉二百年来父子尚书者凡十八九家海内歆谈以为章缝异遇其间奋庸熈洽垂休扬烈铭勒金石者非无其人至于拱黙盱睢无所可否外席隆宠而中惭尸素者盖亦有焉望崇者易隳任重者多仆岂不难哉许襄毅公始忤汪直中抗刘瑾幽囚不摄廷挞不挫其刚心劲气生死得失靡能动之若少傅公讃司徒公诰司马公论父子兄弟世掌邦治兼总枢务蹇蹇侃侃承弼六朝西北市事至今不废迹其正直忠厚终始靡疚辟之璠瑜之性寜毁不渝麟凤在庭驯而不狎庻几哉匪躬之节鼎画之臣矣可不谓世济其美者哉他若吏部尚书兼翰林学士承旨詹公同太子少保吏部尚书兼都察院左都御史徽太子太保吏部尚书何公文渊刑部尚书乔新少保吏部尚书谨身殿大学士王公文南京礼部尚书宗彛刑部尚书耿公九畴太子太保吏部尚书裕南京刑部尚书周公瑄太子太保礼部尚书经南京礼部尚书倪公谦太子少保吏部尚书岳刑部尚书施公礼太子少保礼部尚书掌鸿胪寺纯太子少保兵部尚书白公圭太子少保礼部尚书翰林院学士钺太子太保吏部尚书王公恕南京户部尚书承裕南京工部尚书侯公瓉户部尚书观南京兵部尚书林公瀚太子太保工部尚书廷■〈木昻〉南京礼部尚书廷机及其子南京礼部尚书燫南京吏部尚书王公华新建伯南京兵部尚书都察院左都御史守仁南京刑部尚书呉公洪刑部尚书山户部尚书李公讃太子宾客户部尚书翰林院学士廷相太子少保刑部尚书刘公璟刑部尚书讱南京工部尚书何公诏刑部尚书鳌皆以父子继其官云
王槩
王槩字同节庐陵人正统七年进士授刑部主事歴迁河南按察使天顺初被诬下狱会襄宪王入朝上问所过官吏贤否王对曰臣过河南百姓遮道诉王廉使寃且言王廉使清劲锄豪拊善有恩有威殿下幸为百姓奏皇帝还我王亷使上喜立命法司雪之还任寻升右副都御史廵抚陜西设法救荒全活数万人流徙归业天顺七年迁大理卿时吏谙律比者类多深刻槩独持明允济以长厚诸所审驳会文切理伦要简畅转相类录类成卷籍成化八年迁刑部尚书疏陈时政十事上嘉纳商文毅知之荐代姚文敏吏部主议者不喜南人竟用尹同仁十年卒谥恭毅
黄绂
黄绂字用章封丘人正统十三年进士歴南刑部郎中亷直遇事飙发即重忤时贵不恤人或笑黄郎中呆绂抗不移歴四川右布政使初督松茂军饷劾治将领侵冒擒诸倚势豪肆边上者过崇庆忽旋风起舆前拥不得行绂曰即有寃且散吾为若理风遂止抵州沐祷城隍夣中若有神言州西寺云起即宻访州西四十里有寺当孔道倚山为巢旦率吏兵急抵寺尽逮诸僧诸僧中一人少而状且恶诘之无祠谍即涂醋垩额上晒洗之隠有巾痕绂曰是盗也即讯诸僧诸僧不能隠尽得其奸状盖寺西有巨塘夜杀投宿人沉塘中众共分其囊负有妻女则又分其妻女匿妻女隠窖中恣淫毒久矣尽按律杀僧毁其寺仓吏倚王亲侵没官粮万计王曲庇仓吏竟按如法右使时奏闭建昌矿左使湖广妖僧继暁至势薫人绂曰继晓以妖术故不离上左右今且得罪避出名扫墓实逸贼檄武昌府馆之后堂好饮食无令得出入俄事败槛送京师伏诛副都御史廵抚延绥劾叅将郭镛等擒豪奸张网绂行道望见川中饮马妇片布遮下体大惭俯首叹息曰我为廵抚令健儿家贫至此何面目坐临其上亟令豫出饷三月边健儿素贫苦延绥特甚大臣廵抚者輙厚自奉健儿虽冻饿死不问延绥人又素忠朴至死无怨言闻之惭叹军中人人感泣愿出死力焉俄有诏毁庵寺绂令汰尼尽转军门给配军中壮无妻者比去延绥有携子女拜道傍送者已为尚书户部益不屑顾忌威棱截然尽革财赋内外诸积弊改左都御史入台天下仰望风采第戅直崖异忤人自恐伏祸不可测请老去未几卒　　论曰王公长厚所至有恵政迹其被知藩邸上回圣心岂其驩虞为哉黄公威棱凛凛有汲直风而优恤健儿又何其恺悌君子也延绥故槖驼军以骁勇闻自嘉靖庚戌敌残蓟东之后每岁征兵入卫客死戍所者至十之半凡二十年所矣顷在壬午幸奉明诏始得息肩仁人哉兹举其利溥哉
今献备遗卷三十三
●钦定四库全书
今献备遗卷三十四
（明）项笃寿 撰
耿裕
耿裕字好问河南卢氏人也弱冠登景泰甲戌进士授给事中以父九畴官尚书奏改翰林检讨为文辞醇深有古风歴迁国子监祭酒师范端严升吏部侍郎进礼部尚书改南京兵部尚书叅赞机务召还复为礼部尚书拜吏部尚书寻加太子太保铨综公明坦夷无物世多称焉谥文恪　　论曰世称耿文恪刚严不及清恵而长厚过之惟其长厚故无私怨恶而能爱惜人才为国家养和平之福崇耻逊之风视世之中懐媢嫉而外矫诡异者不亦异乎
倪岳
倪岳字舜咨直隶上元人也父谦仕终礼部尚书甞奉命祀北岳其妻姚夫人夜梦绯袍神人入室寤而生岳因名岳状貌魁岸目光烱然望之如神人举天顺甲申进士选翰林庻吉士授编修进侍读歴升学士与修英庙实録及宪宗文华大训每进讲必以古义傅时事其言剀切而音吐鸿畅进礼部侍郎弘治初议祧庙礼诏悉从之议者欲改定孔庭从祀诸贤及七十二子之祀岳言马融王弼之徒其立身不无可贬然秦汉以来六经出于煨烬赖诸子抱遗经専门讲授经以复存唐之注疏咸祖其言而今之经传引用尚多其说何可尽废况七十二子名字自马迁以来相沿已久今生千百年后安敢臆定从祀诸贤咸仍其旧进左侍郎有诏灾异求言岳与尚书耿裕等疏寅畏天戒七事上深嘉纳焉复陈八事多从之京师雨雹岳上疏请励精以勤圣学推诚以开言路止无功之赏停不急之役黜奸贪进忠直时有旨召畨僧珠展岳言珠展僣侈为异端首皇上即位首赐罢黜中外称圣一旦召复为圣政累西域人从海道贡狮岳言狮子外国之兽真伪未可知且海道非西域常贡之路诏还之进尚书加太子少保改南京吏部尚书改叅赞兵部吏部缺尚书特召用岳兵部尚书马文升上言天下财力大耗计无所出独苏松折粮银价轻宜稍增之诏下廷议岳曰东南民力竭矣又复重之可乎乃不果增云南思迭梗化守臣请用兵马文升上疏言民疲财困兵不可用且欲遣京朝官往谕之岳言不可用朝官不如姑遣藩臣有威望者谕之卒从岳议卒赠少保谥文毅　　论曰国朝罢中书省専任六部而慎简之其更迭登用期以练习世务非徒叙迁已也世循耳目人习浮沉稍自振迅即以立异目之故卓然自立者鲜昔在东汉多谨畏袭故循常其流必如胡伯始者谓士之中庸倪文毅挺然任事不少避忌其亦异乎患失者哉
周经
周经字伯常山西阳曲人也天顺庚辰进士选翰林庻吉士歴升春坊左中允弘治己酉擢礼部右侍郎每议政莅事必傅经义奏却西域贡狮子改吏部左侍郎内降欲以通政司经歴髙禄为叅议经独承谕不可退与尚书王恕上疏论之乙夘诸司以灾异言事吏部请早视朝勤聴政节侈费省游幸止贡献而斥乐戏一事语尤激经所草也后有踪迹草疏者以问尚书耿裕经曰宜以实对裕曰吾为尚书不宜他诿时论两贤之拜户部尚书加太子太保诸王府多奏乞自领河泊所赐税罢其官经言国体非便且民力不能堪乃止南京供应机房奏给长芦盐八千引鬻于两淮仍给淮盐银二万两经言盐筴本以济边且各有分地若官盐许越境则私贩必多官盐反滞命长芦盐勿给浙江守臣亦请给竹木银钞税为织造费经言关征非旧且浙地大水民困征役乞暂停织造从之每委官监税必戒以节爱民力如课入多者则与下考大同缺马兵部尚书马文升请给折粮盐市之且戒督粮官毋得沮格既得旨经言粮马各有职不宜侵夺且引祖训六部不许相压之文词甚激上为改命兵部以马价银充用给事中鲁昻以财用不足请令诸省公帑积贮及均徭羡余尽输太仓经言用不足者以织造赏赉斋醮土木之故若一切节省自冝少裕必欲尽括天下之财恐非蔵富于民之道有旨取太仓银三万两为张灯具经言不可内灵台奏増洒扫卒当给月廪经言禁地非外人所得入不过为守者私役耳疏再上竟寝清寜宫灾方议修建兵部欲调山东民夫七千余人经曰今岁歉民贫不可使逺去乡井请以本部羡银就京师雇役便外戚张氏有河间赐地数百顷欲并其旁民田千余顷得之且乞亩加税银二分经言河间地多沮洳比因久旱贫民即退滩地耕之遇潦輙没即欲加税将贻无穷之害且王府赐田例亩税二分而此独加税人将谓朝廷待外戚与宗亲异矣疏三四上后有以雄县退滩地献为东宫庄者上因经奏皆抵之罪凡贵戚陈请经悉以法裁之久掌国计以身任事不顾利害有古大臣风卒赠太保谥文端　　论曰周公抑寺戚缩浮滥裕国用纾民力嘉猷谠议可谓有大臣风矣彼侈费而亟于求财浚膏血以填溪壑者独何心乎
今献备遗卷三十四
●钦定四库全书
今献备遗卷三十五
（明）项笃寿 撰
谢铎
谢铎字鸣治浙江太平人天顺甲申进士选翰林庻吉士授编修奉旨校勘通鉴纲目上疏言宋神宗喜通鉴理宗好纲目而不能推之政治因劝求贤讲学以史册质经传穷义理则大本立而万目自随矣歴升南京国子祭酒上疏请増杨时从祀而黜呉澄复疏择师儒慎科贡广载籍复会馔均差遣寻改北雍请増号舍修堂室以庙门衢面多狭斜买地廓之买官廨三十余区居学官以省僦直皆出夫皂雇役羡籍之于公诸生贫困者有给死者请京府致赙给驿归其丧凡所建白皆师古义持独见不狥俗希世也所著有方石文集及赤城论谏録赤城诗集刻方逊志集以传仕终礼部右侍郎卒赠尚书谥文肃　　论曰谢公发迹艺林两司辟雍矩严道立无忝师模方毅简洁卓然罕俦矣
黄孔昭
黄孔昭字世显浙江太平人天顺庚辰进士歴升文选郎中甞曰国家用才犹农积粟粟积于丰岁可以济饥才储于平时可以济事茍负矫激以闭门谢客为髙天下人才何由知之公退客至輙延见询访有所得即书于册叅之舆论用之各当其才虽小官不忽也势要干请輙力言其不可或不能尽沮其人多自败在文选者十五年称知人仕终南京工部右侍郎论曰世称文选为庻官衡镜百度枢机人才进退理乱系之非律己严而知人哲者安能称此任乎黄公开门以礼天下之士而苞苴自不敢入宜其用无遗才而比无私昵也
张元祯
张元祯字廷祥江西南昌人天顺庚辰进士改庻吉士授翰林院编修宪庙即位请行三年丧上陈四事曰讲学曰聴治曰用人曰风化以病告归家居二十余年潜心理学弘治初召修宪庙实录进春坊左赞善上疏劝行王道反复几万言实録成升南京翰林院侍讲学士乞归养母召修大明会典为副总裁升翰林学士侍经筵日讲时孝皇意向元祯就聴之进南京太常寺卿修歴代通鉴纂要复召为副总裁改太常寺卿兼翰林院学士仍侍经筵日讲并侍东宫讲读命掌詹事府事司内阁诰勑上疏劝经筵讲太极图及西铭性理诸书东宫讲孝经小学孝皇嘉纳亟索太极图以观曰天生斯人以开朕也将大用之竟不果仕终吏部左侍郎论曰张公好理学负盛名家居三十年以累荐起奋跻清华终不免于谗口夫一人之身而先后毁誉顿异若此蝇声雷同自古然矣
夏寅
夏寅字正夫直隶华亭人正统戊辰进士除南京吏部主事进稽勲郎中拜江西按察副使専董学政复文信国祠葺白鹿书院修陶侃读书台以风励学者升浙江叅政处州民有苦虐政走聚山谷者招之不聴曰须夏叅政来乃可寅下檄即散复业进山东右布政使甞疏论国家之势在离合合则安离则土崩今两京并建其势宜常合以制天下徐州地连山东饥馑无聊宜赐赈恤临清乃南北咽喉或暂梗焉为害不小宜选大臣有实望者镇守训兵屯田示天下形势有旨出白金四万两赈徐而命都御史贾俊镇临清焉他所论列若文庙礼乐之数正风俗立纪纲崇文化作文材之类虽不尽用识者韪之甞语客曰君子有三惜此生不学一可惜也此日闲过二可惜也此身一败三可惜也客以为名言　　论曰夏公好论建其所议临徐利害诚天下大计惜任事之日浅虽不究其用然督学政亦略概见矣
王鸿儒
王鸿儒字懋学河南南阳人少竒颖工书楷为诸生提学副使陈选试其文惊曰是经世之文非举子业也成化癸夘举乡试第一丁未举进士授南京户部主事迁员外郎榷税淮安凤阳皆着声绩迁山西提学副使抑浮崇雅先行检而后词华品藻不失因才开发终日面命不倦多士归心焉孝皇一日与刘大夏论人才曰如山西副使王鸿儒他日可大用对曰此人才行不易得诚如圣谕歴迁吏部左侍郎以甄拔为己任博综经史尤明习国家故事官至南京户部尚书卒谥文庄　　论曰王公操履端纯学问博洽文行政事蔚然一时生有令闻没有美谥夫岂溢哉
王云鳯
王云鳯字应韶山西和顺人也成化甲辰进士歴官礼部郎中弘治丁巳上疏诋中贵辟左道人为危之上知云鳯名置不问是岁冬驾还自泰坛以事出知陜州迁陜西提学副使设四科以取士曰求道曰读书曰学文曰治事建楼于正学书院广收载籍以资诵览取人首名节次文辞斥贪残拔正直禁止僧道师巫邪术尚严威不姑息士始不堪而终服其公其所引进皆知名士仕终都察院副都御史　　论曰语云三晋多豪杰王公非其人欤即其侃侃竒气不屑脂韦设教俪词方正古雅可谓严师矣
蔡清
蔡清字介夫福建晋江人也成化甲辰进士授礼部主事调吏部寻复礼部乞改南未几以病告归起为江西提学副使故事三司以朔望朝王次日谒孔庙清言不可定朔望日先谒孔庙后往朝王寜庻人衔之及贺生日清又独去朝服中蔽膝顾庻人素嫉都御史林俊以清俊所厚也乃益衔清清遂引致仕去逆瑾専政起清为国子祭酒命下清已卒清饬躬砥行动凖古人其学长于经义作易四书蒙引学者宗之　　论曰蔡公明经尤深于易其去衡部而乞南曹甘澹泊以逺权利知时审势卒脱淮南之祸不庻几哉见几而作不俟终日者乎
今献备遗卷三十五
●钦定四库全书
今献备遗卷三十六
（明）项笃寿 撰
邹智
邹智字汝愚四川合州人也年十二能文章登成化丁未进士选庻吉士孝皇朝御史汤鼐当侍班纠仪智造其私第告曰祖宗朝御史纠仪得面陈政务得失近年遇事惟退而具本此君臣之情所由间隔不通也公以言官奏对幸值大政维新之日请効故事此太平机会也吏部尚书王恕征至京智曰三代而下人臣不获见君事多壅蔽愿公弗受职先请见君政之可否歴陈于前庻其有济一受职再无可见之时矣恕善其言是岁冬星变智抗疏极论阴阳之理请黜万安刘吉尹直而用王竑王恕彭韶疏入不报弘治己酉言事者诬知州刘概御史汤鼐妄议朝政事连智下锦衣狱身亲三木神色自若供词略云智与汤鼐等往来会聚或论经筵不宜以大寒大暑辍讲或论午朝不宜以一事两事塞责或论纪纲废弛或论风俗浮沉或论生民憔悴无赈济之策或论边境空虚无储蓄之具议者欲处以死刑部侍郎彭韶辞疾不判案获免左迁广东石城吏目之官甫两月废政悉举居无何暴病卒　　论曰蹇谔风衰士多缄黙以射富贵间有能自树立者必摧挫不能容其身以死如汝愚者世岂少哉
黄巩
黄巩字伯固福建莆田人也弘治乙丑进士授徳安府推官部使者交荐之以考绩留为刑部主事堂官皆遣子就学令掌一部奏牍尚书何鉴转兵部奏调巩为兵部主事倚任尤専正徳甲戌进员外郎充会试同考官得马理等三十余人皆知名士歴车驾职方二司郎中以母丧去服除时武宗北狩人心危疑或谓巩勿出巩题其书室曰茅屋石田为生太拙■〈氏鸟〉夷马革自许何愚盖已有志殉国矣补武选郎中已夘春有旨南廵时寜藩蓄逆上下以为忧大臣科道交疏不聴诸部寺司属咸起而诤之巩以其事出于边将江彬诱惑彬方席宠擅权无敢及之者巩独疏六事略曰陛下临御以来祖宗之纪纲法度一壊于逆瑾再壊于佞幸又再壊于边帅至是将荡然矣天下知有权臣不知有陛下者寜忤陛下而不敢忤权臣陛下弗知也乱本已生祸变将起窃恐陛下知之晚矣试举图治六事于今为最急者为陛下陈之其一曰崇正学二曰通言路三曰正名号四曰戒游幸五曰去小人六曰建储贰文多不复载车驾员外郎陆震见其疏稿愿同署名以进疏既入自分必死为书别知友托以后事彬果大怒欲必寘之死乃下诏狱廷跪五日杖百余除名陆竟死巩幸得苏以诗遗其弟曰不用汝谋方至此须知吾道固当然盖万死不悔也两都盛传巩疏几于纸贵盖无不叹其剀切者巩归杜门著述家贫留客輙贷米邻舍日中未举火晏如也嘉靖初起为南京大理寺丞寻病卒赠大理少卿　　论曰武皇南幸外有宸濠之觊觎内有江彬之惑乱危疑甚矣黄公独危言极论明白痛切可为流涕世所传谏书未有及之也乃卒以夭死是曷故哉
今献备遗卷三十六
●钦定四库全书
今献备遗卷三十七
（明）项笃寿 撰
孙燧
孙燧字徳成浙江余姚人弘治癸丑进士授刑部主事迁郎中谳狱江西疑狱不决者断决如流多平反以忤刘瑾连罚赎瑾诛迁陜西叅政累进都察院右副都御史廵抚江西时逆濠横敛剥民王府人暴甚白昼市杀人夺人财产燧至首举官校及乐官之尤者请具狱濠驾其罪宗室而薄惩之燧因宻疏其罪状章凡七上悉被邀匿屡乞骸去亦不报乃于是平嚚讼均赋役清诡寄严保甲寛课办汰墨旌贤峙粮练兵囚徒自大辟以下悉聴入金榖赎罪申饬卫所郡县募敢勇戒部伍以时阅操预防制变会南昌人张仪官于京卫具以濠事告御史萧淮淮以闻诏遣重臣戒谕未至而逆校林华自京师驰报濠己夘六月十四日三司官入谢生日宴礼濠阴令诸兵校衷刀匿幕中出立露台曰太后有宻旨令我监国燧请旨看濠曰不必多言我往南京汝保驾否燧曰天无二日臣寜有二君太祖法制在谁敢违之濠怒却入殿庭易戎服以出幕中兵皆走出露刃环立濠大呼骂燧曰我何负于汝奏我七本燧曰朝廷何负于汝汝反耶一时官属骇愕相顾咸股栗不敢出口独副使许逵厉声反复辨白我辈亦方面大臣何得若此濠大怒喝武卒缚燧并逵反接曳出恵民门外刦之跪皆挺立不屈骂不絶口遂遇害是日方烈忽阴曀黯然无光城中男女无大小皆流涕泣数行下事平皆扶携吊哭一日数十祭祭数十人或百余人皆哭尽哀诏赠礼部尚书谥忠烈立祠曰旌忠春秋祀之初燧于厅事前掘得有古铜镜背刻篆字二十有八有昭明光运忠扶日月等语竟死忠盖先兆云　　论曰传有之徳厚者流泽逺徳薄者流泽卑此非虚语方孙许二公之骂贼请诏义形于色躬蹈白刃辞气不挠岂意计奉甞于百祀流庆于来裔哉乃其士民相率奔走哭而庙之台谏数以闻隆锡谥赠俾有司秩之殷祀勒铭斾常标炳史册此其于身至厚矣两家者荫叙世官皆能拾武巍科绍其家声孙氏奕世六十年来若都督堪尚寳墀宗伯升都督钰光禄鑨少宗伯铤叅藩錝文选矿进士如法锦衣如津好修积学陟膴驰芳舒鸿渐之翼弼熈明之治诸曽若玄又鸑奋鹏骞策茂实以衍丕树而忠直之节训辞之良播在表着较诸簮绂之家莫可比隆当此时志节之士咸扼掔称忠臣之遗烈近也天与人盖若相接施予速于响应征负白于质剂岂或然之数哉所称海内冠冕他如鄞县杨氏吏部右侍郎詹事府丞守陈南吏部尚书守址工部尚书掌大理寺事守随广西右布政使守隅守陈子刑部侍郎茂元按察使茂仁灵寳许氏太子少保吏部尚书进进子少傅吏部尚书文渊阁大学士讃南京戸部尚书诰太子太保兵部尚书论及诸子孙为郡守曹郎登科甲者又十余人福州林氏郡守元美子南京吏部尚书瀚瀚子太子太保工部尚书庭■〈木昻〉南京礼部尚书庭机子通政司叅议炫庭机子南京礼部尚书燫副使郡守烃呉江呉氏尚书洪子尚书山叅政岩知府昆诸孙行太仆卿邦祯布政承焘乡贡士六七人铅山费氏少师大学士宏少保尚书寀伯父叅议瑄宏子武选懋贤从子修撰懋中工部郎中完孙宪副尧年欧阳氏少宰铎大宗伯徳御史席少司空塾太保必进太仆卿衢都御史重余丞郎数人潘氏少司马珍及旦少司空希曽大司空鉴大司马潢会稽陶氏叅议怿司马都宪谐少宰学士大临南大宗伯承学布政使幼学叅政大年按察使大顺宪副大有尚寳允淳主事允宜隆万间同时入进士而荐乡科者又十余人叅之世家皆其章章者也其它名宗华冑继起高位都荣名者仆又未能悉数之也
许逵
许逵字汝登河南固始人也正徳戊辰进士拜乐陵令以靖寇功升山东佥事进江西副使时宸濠持权利制诱诸守臣逵独违之数絷缚其党禁抑不少假濠大憾逵濠反缚都御史孙燧将杀之次问许逵何言逵曰惟有赤心耳岂从汝反耶反复辨论不可濠怒喝武卒弁缚逵斩之逵甞与燧谋欲先发后闻至是顾燧曰早聴吾言当不至此既就缚慷慨大骂曰我则死汝逆贼亦当旋死自府中出道行比受害骂不絶口挺立死恵民门外观者壮之濠复竿逵及燧首于通衢者三日江西人思其遗爱痛其忠烈殓二公尸供奉佛寺中时诸守臣皆就执系狱户部主事马思聪不食三日死叅议黄宏以索蹙其项亦死逵父方家居闻江西有变杀一都御史一副使便为位易服而哭人怪问之曰吾儿素有此志今必果然赠左副都御史谥忠节　　唐龙曰呜呼孙许不可加矣马黄亦难哉夫大节同者不拘小异至徳合者不狥微迹四子虽死有先后身有执弗执首领或割或不割要皆同于能死而已其余不必屑屑论也故杲卿骂而磔龚胜饿而殒巡先杀逺后亡君子不敢有轩轾者岂非以临难能死者是贤乎呜呼士于君犹女于夫终身弗易焉灭义求活故持二心乃禽兽之道逆理之行春秋所讥也四子免矣　　论曰渊渊乎先王之御天下也赏不遗幽罚不淫逺恵流而不费威震而不有风被羣动功洽后世所以导物阐化经世轨俗者也髙皇帝躬冒矢石昭奠华夏而燕朔诸州丧沦千祀者亦始复我帝王疆土之旧侔徳天地迈功汤武越既首褒元忠臣余阙及殷祀先代休烈懿臣肇修天常茂建人极二百年来朝有批鳞之臣野多死绥之士云蒸雾变异世同揆圣人一变之功若是至已夫王教之作也始未甞不饬终以玩也匪浚则湮弗植则仆恒度而时振之故操倦而人靡有匮已自夫教之衰也士知死而不知耻于是懐二心以事上忠义之道鲜焉故危言色厉气溢于平居而徼■〈郄，几代阝〉恐诎腼颜苟难旁睇则鹰击豹眒无少下乃预危茹诟豕鼠突窜者众也衽金蒙革委诚敌忾者时弗知闻而媻姗选愞于睢罔上者或登大僚洞膺达腋元殒弗惩顾死不得以蒙泽其全躯保妻子之臣自挂吏议辄复嫁祸他人以掩其罪譬之丑妇秽行益掩益彰不更足嗤哉嗟夫贪夫狥生畜缩竦詟自视恬然久矣生为游气死为萎草闻者弗知见者罔道哲人狥义守死洁身气蒸霜雷腾虹薄星闻斯岳岳酸鼻抚膺故义士不以须臾而易万世不以同尽而丧永存以予观于孙许两公者今而后可以喻也
今献备遗卷三十七
●钦定四库全书
今献备遗卷三十八
（明）项笃寿 撰
王守仁
王守仁字伯安余姚人父华成化十七年进士第一人歴官南京吏部尚书守仁少有才名弘治五年与胡端敏孙忠烈同举浙江乡试十二年举进士授刑部主事复除武选主事正徳元年十二月刘瑾乱政首抗疏乞诛瑾瑾大怒缚杖阙下几死谪贵州龙场驿丞居夷力学学益进瑾诛七年升考功郎中十一年升佥都御史廵抚南赣汀漳等处当是时宸濠蓄逆谋江西上流山溪中剧盗四出刼掠焚官府篡狱囚广东湖广江西诸抚臣相观望久之积至数十万宸濠又輙与诸贼通曲护贼十二年守仁名讨贼请提督军务兵部尚书王琼素竒守仁请上即与兵符兼廵抚至则日夜练兵教射不数月得精兵数万且智计絶人用兵神秘是时茶寮贼大起江广湖郴骚然三四年矣上命三省会征首诛通贼者十月督江西兵自南康入破横水左溪诸巢贼败奔复连战奔桶冈又攻桶冈大战西山界贼大溃尽殪之凡破巢八十四擒斩三千余俘三千六百有竒释其胁从千余众归流亡使复业度地居民凿山开道夷其险阻浰头贼尤悍黠拟官僣号是冬輋猺既殄益増机险阱毒虞王师守仁休士归农明年正月计擒其魁遂进兵击其懈连破三浰乘胜逐北大小三十余战灭巢三十有八俘斩三千余三月还师开县置官司坚明约束诸贼薮尽为治境虔吉人皆立生祠岁时祀之升副都御史十四年六月宸濠反适勘事福建道经丰城县令顾泌告以宸濠反状即指心吁天誓不与贼俱生急走小舸返至吉安与知府伍文定谋起兵讨贼发檄召江西诸知府邢珣等兵又宻遣谍四出投檄言京师及湖广广东广西南京淮安浙江各发兵讨贼以疑宸濠使不敢出南昌又致叛臣家族谬托心腹云吾直应勅旨且聚兵耳又曰寜王事且成败未可知吾安得遂进兵乎贼果疑四路兵且至不敢直趋南京又喜其或不进兵迟回数日出南昌攻南康九江安庆兵已大集始传檄骂宸濠贼又遣人宻书与贼心腹李士实刘养正及闵廿四呉十三若有约内应者书既发故令人泄贼党书所过处贼党以告宸濠宸濠尽得致书人及书遂疑士实等士实等劝宸濠去安庆直趋南京否径出蕲黄趋京师宸濠遂不聴乃进兵攻破南昌擒其居守宜春王拱涤及宸濠子三哥四哥宸濠时攻安庆闻之解围反顾巢穴迎战樵舍纵火攻之大破贼擒宸濠及其子大哥当是时南京大震非据上流疑贼贼不犯南京必走蕲黄矣既生擒宸濠诸奸佞导上南廵欲攘其功是时宸濠未死诸奸佞素通宸濠得金钱者多在上左右颇有异谋畏守仁不敢发守仁深机曲算内戢凶幸外防贼走抚定疮痍激励将士日夜如对勍敌宸濠诛内阁大臣素恶王琼亦并忌守仁以提督军务得専制召兵平贼归功琼内阁益不说久之不赏嘉靖改元诏录其功封新建伯兼南京兵部尚书叅赞机务遣使迎至京宴劳诸忌者又以劳费为词嗾言官论沮未几外艰去服阕竟不召谗谤益甚一时勤王有功诸臣废斥殆尽惟文定得升副都御史荫一子千户邢珣徐琏戴徳孺升布政使徳孺死于水珣琏亦被斥陈槐削籍纪功御史伍希儒谢源以考察去益不自安累疏辞封乞录诸勤王者功竟格不行已而言官及大臣又交荐之嘉靖五年岑猛叛两广聚兵讨猛死田州而其党卢苏王受相结再叛益发四省兵岭南大困起守仁代姚镆至则开示恩信班师撤旅苏受等自缚来归薄示惩罚遣令归农谕苏等朝廷宥尔宜有以报皇恩众皆顿首愿效死因八寨反侧久毒岭表与苏等约且用尔众一战与期日去又因永顺保靖土兵自岭南还宻与领兵官约束过八寨径捣其巢苏受等兵相掎角或遏其前或截其后或张左右翼夹击八寨剧贼诛斩万计捷奏至桂文襄素忌之言守仁挟诈専兵时亦病殊乞致仕至南安卒桂又言擒宸濠攻城纪律不臧及斥其学术不端壊士习乞削夺官爵上怜其功又封爵本先朝信令不允但停恤典子不得嗣封公英敏天成机权莫测其用兵也训练严明筹划精密对客笑谈万众遄集擒酋斩馘献凯辕门左右尚不知也　　论曰汉以来所称三文成者其才知学识节概勲名大畧相若第留侯早退终始两全诚意新建卒阻多口信哉功名之际不亦难乎谭者谓刘公术数掩其经纶王公论学偏于徳性要之此两公者真命世才也蝇点虿咥此何心哉　　叙曰道术之分也固者以说溺经而华者以辩破义専锢党伐之俗成钩釽离析之患作棼然争乎同异之辩而后功能之说得以抵巇雠其便便巧之用利一切之效速而后真儒之泽郁滞不得施用盖学者好不相悦而务相胜之过也昔者夫子修六学以待来辟有意乎后世欲用其所未试其后天下争于战陈六籍废阙七十子之响既絶而晚周之末犹有子游氏之儒子夏氏之儒漆雕氏之儒若是其懿也岂与夫哗众取宠务趋合于乱国苟以徼利挠世为哉然而去之弥逺其失弥甚则有离逖本真舛驰末伪安其所已知毁其所未见于是辩说哄于斗讼攻难急于操戈起异说之涂而立之帜阋同气于墙而不顾其外侮于时法吏为师学士寖绌有反杂之目被愚诬之讥迄于暴秦乃有儒祸则是好不相说而务相胜之罪也宋之末造朱陆之门人不能观乎两师之深更是所闻转相姗议同徳比义之规滋缺専已耀俗之风尤炽而不知晦翁之意先条析而后贯通固未甞索理于外而不约之内象山之意先本原而畧文义亦未甞谢事于外而空明于内也我朝经学以朱传为宗间有肄其言而不归之约者阳明先生倡为致良知之说示人以极本穷原之归其学有似于象山而实非挟陆以毁朱也自阳明之教行而学者稍知趋向然有肄其言而不要其实者甘泉先生又为随处体认天理之说示人以一本万殊之用其学虽异于象山而亦未甞排陆以及王也近世学者率尚髙明而弃沈密乐简易而鄙勤渠以觉悟为天真以闻见为障碍不屑践迹而遽谈玄奥乃谓圣人有心法无事法不涉文字不主向往交骛于雅词矩步而力行衰微矣不几惑世诬民哉嗟乎有能绍明洙泗之业振二季之敝由博归约明析而躬行之进则仁者之效用着退则先儒之典刑具使功能记问之士弭口不得关其说窃愿为之执鞭云
今献备遗卷三十八
●钦定四库全书
今献备遗卷三十九
（明）项笃寿 撰
胡世寜
胡世寜字永清浙江仁和人弘治癸丑举进士授湖广徳安府推官升南京刑部陜西司主事西寜矦家讼更九司十三道讼者老且贫矣世寜一阅得其情即日断决富翁顾金箔诬致大辟为辨出之上疏言时政备边十事一曰严考核以正士风二曰崇节俭以制财用三曰从权宜以足边储四曰立简便以收盐利五曰汰冗食以选将校六曰阅军实以修武备七曰广收蓄以储将材八曰立经制以御外侮九曰董将权以责成效十曰用间谍以觇敌情复应诏陈言六事勤学问广延纳公用人汰冗费重守令慎辅导乙丑进山东司署员外郎机户顾谦侵官镪累万世寜立正其罪谦乃干逆瑾愬下南道阿瑾者疏谦无罪劾世寜为枉牍上仍如世寜所拟谦发配阿瑾者竟抵重罚世寜以守正得免升广西太平知府郡边荒属夷桀黠难制世寜抚以恩信而絶其私馈边人皆服太平州土官李璇阻兵拒命久不能讨潜檄龙英州赵元瑶捕缚之思明府黄文昌兄弟作乱大将徂征驻师太平世寜协赞方略与有功郡治三面阻江惟北面无险不可守建筑壶闗至今頼之擢江西按察副使备兵抚州东乡东乡贼巢也世寜抚驭反侧甚有恩信其怙乱者擒杀之効顺者为奏原其死迁县筑城民頼以安调征姚源大盗王浩八力疾提兵深入战裴源山下十日三捷及征建昌毛坊盗皆有功因城广昌又城南丰又城新城三县遂免宼患宸濠反迹已着人莫敢言世寜发愤抗疏首陈江西贼情抚剿机宜因言江西之祸不止盗贼可虑者省城被火延烧万室基地所便尽归王府债负所责遍及闾阎庄田所逼民久立寨三司官员多受钤束问刑叅吏举奉成案买办渐行于外府骚扰遍及于穷乡此不善处则良民不得安生皆起为盗臣下恐有隠祸多懐二心礼乐政令渐不出自朝廷地方之事益有可虑者矣又言寜王自讨护卫以来威势日盛乞推选大臣兼任提督廵抚假以便宜之权悉听区画更乞戒谕崇谦逺嫌遵依祖训严戢下人有旨令宸濠钤束其下自是世寜厨廨门逵本贯旧任濠皆置人焉久之无所得乃擿前疏中语为离间亲亲奏逮世寜未下而世寜以升福建按察使离任矣临发中毒下血几殆廵按浙江御史忽遣官挟寜府私卒数十人诱执世寜世寜间道走京师投系诏狱刑讯逾年世寜濒死者数矣又数从狱中上书皆不报言官论救不已用事者迫于公议得减死谪戍辽东沈阳中卫躬履行间授徒以自业抚镇而下延致馆糓皆不就凡四载濠反庚辰复湖广按察使擢佥都御史勅抚四川嘉靖初进吏部右侍郎莅蜀甫两月首处松畨军饷令近边者输租于边而缩其额以所缩之额加征内地内地勿输边复条奏急处重边以安全蜀要在用人才添兵将更赏罚足财用四者而已被召上疏乞早定追崇之礼而赦群臣议礼不合之失因言宦官外职不可假以威权言官不可加罪藩臬守令不得其职累数千言切中时弊蒙嘉纳施行之乙酉召为兵部左侍郎进言保养圣躬在慎起居节饮食而已愿慎用医药又撰讲义三章以进疏皆留中引疾改南京吏部左侍郎拜南京工部尚书福建解料银二万两皆赦前已征者也所司以市价不雠欲令加征世寜疏言各省未输者尽聴蠲免而此解至者反欲加征乎得请勿市料输其银于京师是秋以左都御史召还改刑部尚书用议者言特加太子少保仍左都御史掌院事入见辞免宫保首疏劝上虚心以执中聴言用人之道上嘉纳焉既总宪务持大体奏上画一之法申明职掌凡十条最后论执法被诬夺职者乞复其官诏以所奏付中外遵行而考察夺职者始许大臣言官论辨矣改刑部尚书凡中外诸司要囚剧狱皆研虑叅订务当情罪不以文法嫌怨祸福自沮至有狱械已成罪在不测众莫敢言者世寜必奋身论救赖圣明感悟数见优纳时刑官分录天下罪囚事竣悉审别当否品其勤怠不职者劾治之其因事建明得着为令者三复因灾异陈言勤圣学一事恤民任官九事转兵部尚书加太子太保陈兵政十事一定武畧二崇宪职三重将权四増武偹五更赏罚六御土夷七足边储八絶弊源九正谬误十惜人才已丑复上増武偹用人才足边储三事内荐都御史马昊陈九畴副使施儒杨必进堪统军旅而吏部言昊不可用世寜引疾求去三疏得致仕是年秋诏起为南京兵部尚书叅赞机务不拜犹上疏劝图广嗣育容受直言爱惜人才庚寅卒于家赐谥端敏赠少保公雅志俭朴位居端揆布素如寒士门无私谒接引后进谈论世务终日不倦甞曰学贵经济不在诗文因读衍义补着肤见四卷居辽阳着春秋志疑十八卷幼精骑射及遇盗于沧败杨虎刘六群贼述沧洲退贼事畧一卷徳安行稿太平寳庆杂稿各二卷姚源建昌征案东昌抚案共十卷抚蜀杂稿一卷读易私记四卷诗文二卷自述年谱一十六卷奏议二十卷　　论曰方宸濠之谋逆也吏江西者刼于积威輙依违不遑间有循黙自保观望规避脱虎口于幸耳孰有奋不顾身如胡公者哉疏入祸发左右寝居皆逆徒也而间走得免及械系掖庭备甞百毒党濠者批抵机穽几陷不测赖御史徐文华等抗章申救末减逺戍而濠之逆谋始彰着矣已夘之变孙许骈戮朝野震惊向使当国者采徙薪之谋谨履霜之戒先事制变祸阶何自生哉端简郑公谓胡公身不踰中人言期若不出口及论大政事决大疑侃侃谔谔守死不回居常忧国不遑寝食事有不可者即闭门草疏无少顾忌甞愤守正者遭诬落职恳恳言之正色立朝孤立无与頼主上明圣曲加优纳一时新进用事之臣虽极恩宠然上所敬惮者胡公一人而已见几勇决进退有礼世尤髙之孔子所谓大臣庄助所云社稷臣若胡公者近之矣
呉廷举
呉廷举字献臣广西梧州人成化丁未进士知顺徳县与陈献章游时庻吉士邹智以直言谪石城吏目廷举敬礼之初市舶内臣每市物于县县輙还其直廷举阳不知由是忤意升同知广东盗起以荐拜兵备佥事征十三村池水诸洞贼平之兼理屯田盐法会逆瑾查盘库藏取内进银众以为当出于盐法廷举疏请留备军需瑾大怒已而廷举方劾岷府门正陈鹤买药至广多不法又劾总镇太监潘忠数十事忠亦讦奏廷举逮系诏狱考掠无所得乃坐枉道还乡罪枷号吏部门外九日死而复生谪戍鴈门会风霾变放为民瑾诛起云南副使未行而江西姚源峒贼发乃升右叅政往抚之为贼所留刦以威不为动居贼巢者数日乃稍以利贿其左右有力者使执其酋卒以平定升广东右布政使疏立畨舶进贡交易之法定均平省驿逓以舒民困岭西猺獞哨聚命兼兵备副使经畧其事寻升右副都御史赈济湖广处分辰州土官雠杀得其情嘉靖改元升兵部侍郎改南京工部转户部侍郎进右都御史廵抚南畿赈济凶荒均补粮运抑遏豪右称贷除积年供应之无艺者所至令人种蔬以自给升工部尚书致仕归创东湖书院积书万卷每夜必阅数卷乃寝家居二年卒所著有奏疏数百篇诗文数十卷　　论曰粤南荒徼自开国来名臣罕有闻者呉公清操特立卓伟不凡乃苍梧桂林彬彬竒士间出斯焉取斯殆闻呉公之风而兴起者与
今献备遗卷三十九
●钦定四库全书
今献备遗卷四十
（明）项笃寿 撰
刘珝
刘珝字叔温寿光人正统十三年进士改庻吉士成化十年升吏部左侍郎明年兼翰林学士入内阁十四年加太子少保兼文渊阁大学士十八年修续资治通鉴纲目纂文华大训成进太子太保谨身殿大学士珝素薄万安时对客言安负国无耻安积恨百计中之二十一年致仕去卒赠太保谥文和珝善谈论遇人无矫餙景泰初议迎銮成化初议睿皇后丧礼末年论李孜省左道乱政动揺国本宻疏昌言卒定储位有大臣之节当是时与博野同在内阁人称珝东刘博野北刘林俊甞曰余以妖僧孽寺售术贡邪不揆狂躁上干宸怒缚下诏狱刘公立为上解乃得薄谪崔铣曰公秉心不疑谅直无顾而谗嫉肆作构恶于群小假威于逻卒竟去位嘉靖二年言官疏公孝友孚化于乡闾为立昭贤祠祀之　　论曰文和端详劲直屡陈谠谟而好善嫉邪别白太过竟蒙谗阻惜哉
谢迁
谢迁字于乔余姚人成化十一年进士授修撰弘治四年升少詹事兼侍读学士与长沙同入内阁泰陵大渐入受顾命康陵初奄瑾専政正徳元年乞致仕去瑾指迁等为奸党矫上旨榜示天下成化弘治间翰林声望最重者呉文定公及迁二人皆进士第一人并负公辅之望丘文庄卒文定适忧去迁入内阁十余年间能持正为贤相文定竟不得入内阁洛阳为首相迁数言文定洛阳曰吾且去用之未晚他日又言曰吾岂私原博耶顾渠科第先予年齿先予望实先予故言之公终不聴耶洛阳笑不答正徳初天变辅臣皆上章自劾迁求去不得复上疏荐文定及王文恪自代初入内阁宜兴洛阳相继为首相当是时长沙位在迁上凡条答敷奏章疏皆出长沙迁与洛阳并勒致仕长沙为首相文恪以时望所属焦芳欲援以为重告瑾内阁宜南北各用一人以故芳与文恪同入内阁嘉靖初遣使存问嘉靖六年复召入内阁寻进户部尚书大学士如故明年乞归卒年八十赠太傅谥文正　　论曰文正见几明决不俟终日观其累荐文定可谓休休文定卒不能得之洛阳长沙故乃能容文恪语曰力田不如逢年又信然矣
刘忠
刘忠字司直陈留人成化十四年进士庻吉士正徳二年升南京礼部侍郎寻进尚书明年改南京吏部焦芳荐其贤五年瑾传旨召入翰林比至又不喜改吏部尚书兼翰林学士掌詹事府事管诰勅是年瑾诛始入内阁是时张永幸用事忠不加礼大不说乞致仕不许累进少傅兼太子太傅吏部尚书谨身殿大学士輙进谠言贵幸益不恱正徳六年累疏辞疾未允强起考礼部贡士出院即乞省墓上忽召长沙至暖阁摘録中语言欲罪之长沙为之力解即日陛辞去嘉靖初遣使存问卒赠太保谥文肃
石珤
石珤字邦彦藁城人成化二十三年进士庶吉士授检讨正徳元年为南院侍读学士嘉靖初代王琼吏部尚书吏部黩乱者数年珤以孤贞行一意柄臣不恱阅两月解吏部以尚书兼学士仍掌詹事府事嘉靖三年五月大礼议起诸大臣相继去兼文渊阁大学士入内阁五年六月加少保兼太子太保大学士武英殿尚书如故时时召对平台暖阁议庙乐再议庙衢又议章圣太后皇后谒太庙仪上谓珤非通儒珤又三封内批忤旨六年致仕卒谥文隠兄玠同举进士累官戸部尚书　　论曰文肃不比佞幸旋召旋更文隠清仕路旋用旋罢去侃侃有大臣风可谓一代伟人者矣
今献备遗卷四十
●钦定四库全书
今献备遗卷四十一
（明）项笃寿 撰
李东阳
李东阳字宾之茶陵人戍籍居京师四岁能大书景帝召见加诸膝赐寳镪六岁八岁两召试讲尚书大义命肄京庠年十六举乡试天顺八年进士翰林庻吉士弘治间兼文渊阁大学士入内阁时占城为安南侵扰请赐诘问东阳曰安南虽奉正朔然负固已久今遣官往小必饰非大或抗命不问则损威多即问罪兴师尤贻大患宜勿聴十年中官李广以烧炼斋醮被宠率同官上疏人君之心必有所系正士疎则邪说乘间入近以有斋醮烧炼进者此乃异端惑世之术圣王之所必禁宋徽宗崇信道流社稷颠覆金石酷烈一入肠腑为祸百端唐宪宗药发致疾虽杖杀方士栁泌何益今上清龙虎宫神乐祖师殿及畨经厂皆焚毁无遗是天厌其秽亦已明甚矧荧惑失度太阳无光天鸣地震草妖木异四方殆无虚日伏望严早朝之节复奏事之期勤讲学之功优接下之礼逺邪佞斥诬罔太平之业可保矣科道疏救武冈知州刘逊上震怒俱下狱又同疏申救得释寻召至平台奏事云十一年太子出阁加太子少保礼部尚书召见面议四营总兵官去留是年清寜宫灾又与同官上疏曰近年灾异频仍内府尤甚且贿赂公行赏罚失当纪纲废弛贤否混淆工役繁兴军民困惫下情不达上泽不宣愁叹之声上干和气灾异之积正此之由时康陵即位加少傅兼太子太傅正徳元年又与同官上疏曰近日视朝太迟免朝太多奏事渐晚嬉游渐广夫奢靡玩戏非所以崇俭弹射钓猎非所以飬仁鹰犬狐兔田野之物不可育于朝廷弓矢甲胄战斗之象不可施于宫禁正人不亲直言不闻而此数者交杂于前臣窃忧之近六月中风雨飘荡雷霆震怒正殿鸱吻太庙脊兽天坛树木禁门房柱摧折烧毁灾异尤甚惕然省悟侧身励精庻可回天慰人不聴又与同官上疏曰先帝顾命惓惓以陛下为托臣痛心刻骨誓以死报迩者地动天鸣五星凌犯星斗昼见白虹贯日群灾迭异并在一时歴观载籍徧阅古今未有如此而不乱者且诏令废格变易殆尽忧在于民生国计若罔闻知事渉于近幸贵戚牢不可破或旨从中出略不预闻或有所议拟径行改易臣若诿顾命之名不尽辅导之责天下后世其谓臣何不报又陈政令十失是冬加少师兼太子太师吏部尚书华盖殿大学士二年逆瑾擅权益恣尚寳卿崔璇御史姚祥主事张伟为逻卒诬执荷校长安门外力救得戍内苑御船猎兽上疏曰今岁自端阳后金鼓炮火声彻都邑廏牧厮役纷充禁廷大臣畏忌不敢言小臣震慑不敢諌不知祖宗分軄设官朝廷縻禄飬士将焉用之伏望鉴古道以端好尚视朝加早则炎暑不侵进膳有时则元气日盛三年给事中安奎御史张彧忤瑾荷校都御史杨一清逮系至皆力救之是夏早朝有投匿名文书数瑾罪者瑾怒群臣悉逮诏狱又力救五年夏旱霾上疏条四事会张永发瑾奸伏诛上以其有反正功加特进左柱国七年流贼数十万残破半天下贼就平加荫一子锦衣卫指挥辞上以京军不习战阵欲调边军卫京师上疏陈十不便不聴遂乞休卒年七十赠太师谥文正　　论曰西涯善调护周旋逆瑾间和不失正所保全善类尤多迹其抗言时政要亦侃侃不阿者矣
杨一清
杨一清字应寜云南世寜州人父徙巴陵又徙丹徒年八岁以竒童荐入翰林为秀才成化八年进士为中书舍人出为提学歴南京太常卿弘治十五年刘忠宣公言马政废壊升副都御史督马召诣阙面授勅行明年拜理茶马盐马陜西人素喜一清顾官益髙才益展布条上茶盐监收事宜及易置马吏奏请辄允十七年敌入花马池塞十八年勅往经畧边务兼巡抚陜西御敌遂遁去正徳元年改总制三边兼理马政是年升右都御史疏言陜西各边延绥城堡据险寜夏甘肃河山阻隔敌虽侵犯为患犹浅惟花马池至灵州一帯地里寛漫城堡稀疎兵力单弱一或失守彼众拆墙入犯环庆宼固原深入平凤临巩其间汉土杂处倘兵连祸结内变因之根本动揺诚非细故成化初年北人在套时尚未有边墙恣肆出入已而巡抚寜夏都御史徐廷璋修边墙二百余里开浚沟堑一道延绥地方边墙壕堑又巡抚都御史余子俊修浚完固北人知不能犯不复入套者二十余年世平人玩边备稍踈墙既日薄沟又日浅弘治十四年敌竟由花马池拆墙而入戕破内郡边人得志始蔑我边墙为不足畏连年拥众拆入我军动辄失利寜夏镇巡屡奏乞筑墙浚堑提督军务都御史史琳又乞于花马池韦州设立营卫兵部奏下总制尚书秦纮纮止添修四五小堡及于靖边至环庆地方挑穵边堑一道七百余里自谓可无边患弘治十七十八年冬又复大举仍自花马池清水营拆墙深入纮所修边堑营堡不能捍御阻遏攻陷清水营残破花马池上厪宸虑勅臣经理臣歴官陜西敌情边事颇甞究心但腹里频年旱荒仓廪空虚馈饷不继彼兵动号数万倐聚忽散未至而广征士马则徒费刍粮既至而调兵应援则缓不及事纵使大兵既集务速则彼或不来持久则我师先老恐终无以伐其深入之谋沮其方张之势甞闻防边之计莫危于战莫安于守自庆阳环县延绥定边寜夏花马池兴武清水营直抵灵州一帯边城墙堡墩台躬亲阅视广集众思兼收群策叅酌损益始有定论其大要有四修浚墙堑以固边防増设卫所以壮边兵经理灵夏以安内附整饬韦州以遏外侵当务之急莫先于此但陜西财匮民劳修边之役人多异议然利害有轻重闗系有大小大事可成则小费不足计逺效可图则近怨不足恤今之河套即周之朔方汉之定襄赫连勃勃统万城也唐张仁愿筑三受降城置烽堠千八百所自是突厥不敢踰山牧马朔方无宼岁省费亿计减镇兵数万受降逺在河外古今举大事者未甞不一劳而后永佚类如此受降据三面之险当千里之蔽正统以来浸失其险舍受降而卫东胜已失一面之险又辍东胜以就延绥则以一面之地遮千余里之冲遂使河套沃壤为彼瓯脱巢穴其中深山大沙势顾在彼而寜夏外险反南备河此陜西连歳兵患所以相寻而莫之能解也兹欲复守东胜因河为固东接大同西接寜夏使河套方千里之地归我耕牧开屯田数百万用省内运不然则陜西用兵殆无虚日八郡之人疲于奔命民穷盗起祸将何及今将延绥寜夏一帯边防设法整饬敌来有以待之虽非上计犹愈于无策彼其闻知或数十年未敢轻犯我得休飬生息东胜之议未必终不可复也世之论边事者或専主于战伐臣亦非敢忘战者方将搜选官军策励将士修车马备器械储糗粮明斥堠今冬边人若复侵犯谨当督率诸将恭行天罚今年套内无事腹里有秋人民稍安正可有为之日应合经理边防事冝条奏下兵部议勅自经理二年又疏臣即兼廵抚已不能専理马政今冒总制事益废阁乞仍遣廵茶御史兼马政是年引疾东归瑾恶之已乂逮诏狱长沙力救得释兵部疏言一清修边纔有端绪而去凡籴饷费银十余万两起户役银十六万两及诸犒劳药饵转运木石皆一清精神运用计虑周悉今付之新任抚臣意有异同事无统纪恐徒费财靡益边务乞遣大臣専理议上兵部右侍郎文贵右副都御史张鼐陜西廵抚副都御史曹元乞简用瑾意不欲修边内批罢役银镕大镪解京事竟止五年安化王反寜夏召起总制陜西延绥寜夏甘凉各路军务同张永讨贼兵纔至陜仇钺先已擒贼遂谓永曰藩室乱易除国家内变不可测柰何永曰谓何一清曰公岂一日忘情顾无能为公画策者遂促席手画瑾字永曰渠日夜在上傍上一日不见渠不乐今其枝附已成耳目广矣柰何曰公亦天子信幸臣今讨贼不付他人付公上意可知试班师入京诡言请上间语寜夏事上必就问于此时上寘鐇伪檄并述渠乱政凶狡谋不轨海内愁怨大乱将起上英武必悟且大怒瑾瑾诛柄用公益矫瑾行事吕强张承业暨公千载三人耳永曰即不济柰何曰他人言济不济未可知言出公必济顾公言时须有端绪且委曲上万一不信公顿首请死愿死上前即退瑾杀奴喂狗又涕哭顿首得请即行事无缓顷刻漏机事祸不旋踵永勃然作曰老奴何惜余年报主乎已而永入京请见如策竟诛瑾永力荐其才望长沙又荐之召入户部尚书寻加太子太保六年改吏部尚书中原盗起上平贼十一策贼平加少保兼太子太保在吏部时给事中王昻劾吏部谪官御史孟洋劾内阁谪官皆为疏救宻云陜西镇守太监诬奏廵按御史张璞刘天和王廷相逮下诏狱又疏救之十年入内阁加少傅太子太傅大学士武英殿尚书如故被劾去归丹徒嘉靖初遣使存问大礼议起阅永嘉疏曰此论圣人复起不能易也张桂内用力荐之嘉靖四年边人入塞扰闗陇起兵部尚书兼宪职提督军务陜西未几召入内阁首荐起余姚铅山遂请老亦请老寻加公少师改华盖殿上怜其老令朝朔望复锐意修边及选将练兵屯田防边上亦用公言竟中止恶武定侯勋横骄讽御史陈镗劾勋夺勋后府及团营八年秋计去张桂霍韬曰议大礼者吾辈三四人张桂去且及我急上疏列一清罪二十四事上立召永嘉还内阁俄朱继宗狱起坐受张容金钱名请永志又輙与容指挥世锦衣上怜大臣且老不问言官劾上削籍明年疽发背卒嘉靖二十七年赠太保谥文襄　　论曰邃庵以文学显而明习边事晓畅军务有将相才其所陈说修筑墙堡详哉乎其言之也至于定谋诛瑾有社稷功而烦言啧啧乌能掩之国初自徐太傅达出为总兵大将军入为中书右丞相其出将者文襄而后若翟文懿廵九镇杨文敏三使寜夏甘肃与寜逺西寜谋军务景泰中王毅愍髙文懿皆以赈济行江少师督察四川军情理储饷行李文正以次辅祭孔庙兼撰碑文以阙里完故重之也
席书
席书字文同遂寜人弘治三年进士初知郯城歴河南按察佥事兼理庐凤会岁饥请漕台京粟贱宜截漕粟赈粜积舟车费又数万皆可易银转京库又便得截粟四十万石饥民大济正徳四年升副使提学贵州延王守仁省城讲授十二年右布政使云南剿沾益构乱土舍转左福建闻宸濠反发库金募兵二万讨贼嘉靖改元升南京兵部侍郎时江淮南北大饥奏截漕粟五十万石给军饷又条上赈法一言江北四郡饥最甚江南八郡苏松常镇次之徽池寜太又次之廷中方难得人往赈见书疏喜请以赈事付之书赈有法敛郡县银米数并截漕粟戸部赈银量饥重轻为多寡大抵専设粥以故侵冒者少全活数十万逾两月人稍苏当是时大礼未定桂文襄上疏并录书及方文襄疏同封进上览疏喜急征入京言官论书赈事无法书亦疏辞召寻升礼部尚书内传下言官又交论赈济干没银八万两三法司户部出案之上曰众且中伤书再遣司礼监官事得白庙议定将下诏令书议诏条书力言不可召至左顺门传问又力言不可遂止寻检姚崇要说上图新政十二事御史蓝田论书自比姚崇是以玄宗视陛下大不道乞罢不许削田藉大同军叛书荐一清守仁讨贼时相方主抚议不果又议世庙街宜避太庙及礼乐宜逊减于太庙者四事上大礼集议纂要六卷五年献帝实录成进少保时已失明荐罗钦顺自代修明伦大典充总裁官六年加武英殿大学士赐第给俸留京师卒赠太傅谥文襄弟春吏部侍郎　　论曰席公举荒政策亦甚良坐是竟被烦言頼先皇明圣得白然亦岌岌矣卒被恩眷以功名终若席公才乌能久为人下乎
张孚敬
张孚敬初名璁字秉用永嘉人七试礼部正徳十五年始得举进士明年嘉靖改元赐进士时议大礼未定公上疏为上极言父子之伦不可夺是年冬授南京刑部主事嘉靖三年上疏上召与众廷议竟如公说升翰林学士四年进庙议升詹事兼学士五年升兵部右侍郎转左谒庙议及奉安献皇帝神主仪六年兼翰林学士进大礼要略命修明伦大典是年八月诏讯李福达狱署都察院事公卿台谏郎署多得罪谪戍削籍福达竟脱死十月升礼部尚书兼文渊阁大学士入内阁赐银图书二忠良贞一绳愆弼违公遂奏革镇守内臣清勘皇亲庄田七年加太子太保辞遂再加少保上享太庙见公喜赐诗称公貌竒才杰进姚溪书院集赐书院名贞义六月明伦大典成加少傅进太子太傅吏部尚书谨身殿大学士建议请严宣谕杜私谒重制诰平潞贼定服制应制陈言曰审几微専委任惜人才求民隠八年勅重修大明会典是年与桂文襄不相能八月降勅谕百官并勒致仕公至天津召还九年有四郊之役知营建事修祀仪成典进郊祀议又请仿古立九嫔以广储嗣又正孔子祀典去王号以名与御名嫌请更名上改名孚敬字懋恭十年雷震午门西楼致仕十一年召还三月加兼太子太师进华盖殿少傅尚书如故八月又致仕十二年四月召还十三年加少师余官如故十四年病乞致仕十五年命锦衣千尸视病谕疾愈还朝至舟疾作归再起至金华疾又作归卒年六十五岁赠太师谥文忠　　论曰张公晚遭其遇合甚竒即其议礼明伦裁罢镇守百代不能易也方永陵初朝着建论殆纷纷矣公危言激说不隠豪强举袂抗颜顿挫卿相中人贵近廪廪下之可谓杰矣惜议狱一事黒白交随机数起诏狱是谁阶之其被恩遇天子命名赐字不甚隆乎
今献备遗卷四十一
●钦定四库全书
今献备遗卷四十二
（明）项笃寿 撰
李梦阳
李梦阳字献吉陜西庆阳人年十八举乡试第一明年弘治癸丑举进士授户部主事倡为古文辞时外戚张氏怙宠骄恣声焰熏灼莫敢问梦阳上疏论之语极切直下锦衣卫狱掠问辞气慷慨无所挠孝庙召见大学士刘健李东阳谢迁问李梦阳宜何如健叩头对曰梦阳狂直不足深罪迁从容对曰梦阳虽狂然其心无他实欲尽忠于陛下孝庙曰谢先生言是有旨梦阳复职一日孝庙独召见兵部尚书刘大夏问日来外间事何如大夏曰近释李梦阳中外欢呼圣徳如天地之大孝庙曰初下梦阳狱有劝朕杖之者恐杀直臣故释之大夏曰此尧舜之心也梦阳既材髙不肯同流俗人以是多忌之者久之迁江西提学副使振起古学力变士习时宸濠懐逆召致文学士以梦阳有大名折节下之按察使郑岳为濠所陷而梦阳与岳素不相能岳既得罪谓梦阳倾之也遂相讦奏梦阳闲住归大梁濠败辞连梦阳赖刑部尚书林俊力救得免后桂萼方献夫霍韬暨抚按数论荐不用卒子枝善文赋有父风举进士终海州判官　　论曰昔人言文章与时髙下不其然哉汉氏去古未逺而迁向雄固之下亦鲜称矣殆后韩栁欧王苏氏父子各以所长擅称汉唐而说者犹低昻之昭代文章发于金华数子而宋刘二公润色鸿业特尚典则虽竒丽不足而朴醇有余气运熈洽使然也弘治间李公梦阳以命世雄才洞视元古谓文莫如先秦西汉古诗莫如汉魏近体诗莫如初盛唐乃与姑苏徐祯卿信阳何景明作为古文辞以荡涤数百年来之陋而后学者有所凖的彬彬郁郁蔑以尚矣李公才最髙其人负竒气傲晲一世以是得竒祸坎■〈土禀〉终其身世咸疾之如雠世传李公双瞳烱烱如电论古今终夜不少休世莫能容良有故矣若李公者安能使无闻哉
何景明
何景明字仲黙河南信阳州人八岁能属文十五举乡试第三明年会试以文多竒字不第入太学比归祭酒林瀚赋诗赠之弘治壬戌举进士授中书舍人方逆瑾用事上书诸大臣言宜自振立以抑瑾权不用谢病归踰年免官瑾败大学士李东阳荐复授中书舍人直内阁制勑房经筵官其友李梦阳遭江西之讼众多谋孽其短莫肯为直者景明独上书争之讼得辩干清宫灾上书陈时政言人事不修天变将作且诋义子不当蓄宦官不当宠疏留中不下时四方学士咸愿知景明车马填门巷钱寜欲交驩景明持画求题谢曰此名画不可点污卒不许进吏部验封司员外郎仍直内阁升陜西按察司提学副使政尚严务在崇本起弊士初稍不堪久而安之病呕血弃官归卒于家所著有何氏集十二论及雍大记常曰文靡于隋韩力振之而古文亡于韩诗弱于陶谢力振之而古诗亡于谢人以为知言　　论曰弘治初北地李梦阳首为古文辞变宋元之习文称左迁赋尚屈宋诗古体宗汉魏近律法李杜学士大夫翕然从之同时济南边贡姑苏徐祯卿及景明最有名世称四杰四人者才各有所长李天才雄健徐陶冶精融而景明藻思秀逸皆艺苑之杰也边公朴质有余而华采不足岂天限之与
徐祯卿
徐祯卿字昌谷呉人也善属文弱冠作谈艺録以究诗体之变断自汉魏而止举进士与北地李梦阳游李方以文雄海内见祯卿所为文异之特相友善人称徐李祯卿善赋颂怪扬雄反骚作反反骚赋其辞曰稽卬氏之攸肇兮累楚均之遐瓞侯帝顼之流裔兮承灵泽之汪澈夙陈力于皇轨兮歆仁朗之所庐反仰吾均之洁修兮羌引躯以伏羲播昌烈之赫煜兮雧众芳之菲菲愤遭世之眊浊兮杂纷扬于江之汜在炎漠之微季兮孰临岷而悼均投束藻之谹丽兮何理拙而诽深寃志而抑道兮冀披诵而有明惟帝鉴之孔圣兮敢党族而诬贞初均幼志于粹清兮乃中情之独与蹇厉节以植身兮熹浩荡之修誉进亹亹于中行兮恐日月之凋迈凖前修以共蹈兮遑先时而逆败约性行以赴榘兮经五常以缀佩灵修谓其允淑兮目成欢而叶妃夫均既沐灵修之眤泽兮又信言之哙哙苟中路而迁好兮寜予心之有介泛光华之的皪兮众姢姢而妬之何有惧谗与招慝兮排蛾眉而错之扬蕙服之芬郁兮遭纷媢而幽毁寜遭幽以迸斥兮敢诡污而合秽鳯凰翔林而挂经兮龙行陆而困蚁为鳯凰神龙岂无知兮亦处身之多虞所贵贤者之韫玉兮不迷邦而遐举哀宗社之不长兮比干皇皇而不忍去世蔑复以相明兮心耿耿以无从涉湘波以南愬兮昭均心之确忠俗丛萧而鄣兰兮寔重华之所丑効精白以殒躯兮自先圣之所厚奉灵氛之玄筮兮申以巫咸之嘉告览九州岛以求匹兮寜闺容之有淑则神古其未然兮岂均曾好此诡疑谂从人以辱义兮不如赴身于淤泥飱莠芬以介齿兮竟河清之难俟违苟生以保誉兮夫何悔于九死泛浮云之翳翳兮晦沉茫其曷排阳陵微而渝度兮晨北风又雨霾精徘徊而不去兮凭拙诚其未爽人情重于捐故兮焉冀白日之回光懐薜萝与荰蘅兮时不与其有芳杂绲粒以扬波兮馥烈烈其弥章精气通于至清兮神髣髴以凭虚驾玉虬与云骖兮访太素之旧庐闻至道其可承兮钦均诚之匪懈舍佚游以自湛兮夫何以诛其好怪昔贞士之蒙佞兮愤伏毙而靡悔务光沉于渊瀬兮将恶浮埃之霏■〈雨上对下〉忠贤忉切以苦身兮盖有隠于隳祚韪三仁之所裁兮见叹誉于孔父独耿耿而靓侮兮曽吾均之所尤卬愬之惟诐兮骈执正于阳侯作书与李梦阳论文载集中初授大理寺副非其好也上书乞改国子监博士好飬生习摄形化气之术久之病死京师所著文集六卷谈艺録一卷新倩集一卷其文纯雅出入汉魏间曹陆弗过也　　论曰初弘治间海内淳耀缙绅先生翕然兴于学厌时俗颓薾踔厉振迅务抚先秦西京之画而诎唐宋当是时李献吉尚型范而何仲黙贵幼眇号称复古天下向风焉徐生崛起江南雄视中土议论雄辩飙飞泉涌即才不逮识而镕冶雕饰歩凖趋绳华而不靡质而不俚深而不晦壮而不怒约而精骋而中节斯亦竒矣频岁以来风尚日茂卓然名家者何啻十倍顾文胜之弊其流滋烦靡靡同风渐而怪僻甚且奴仆左马掇拾庄荀竒字涩词意庸识浅方乃雄视千古恣情绳弹诞滞浮薄即文艺未足数也况器识乎
今献备遗卷四十二
●题今献备遗后
</div>
    <div class="pagination">
<a href="今献备遗_page5.html">上一页</a><a href="今献备遗.html">1</a><a href="今献备遗_page2.html">2</a><a href="今献备遗_page3.html">3</a><a href="今献备遗_page4.html">4</a><a href="今献备遗_page5.html">5</a><span class="current-page">6</span><a href="今献备遗_page7.html">7</a><a href="今献备遗_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
