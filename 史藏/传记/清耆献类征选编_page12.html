<!DOCTYPE html>
<html>
<head>
    <meta charset="UTF-8">
    <title>清耆献类征选编 - 第 12 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清耆献类征选编 - 第 12 页/共 35 页</h1>
    <div class="content">　　十三年，琅随定远大将军世子济度击败郑成功贼众于福州，授同安副将；寻迁总兵官，仍驻同安。圣祖仁皇帝康熙元年，擢水师提督。时郑成功已死，其子锦纠众窥伺海澄；二年八月，琅遣守备汪明等剿击贼船于海门，斩贼将林维，获其船及器械。十月，靖南王耿继茂、总督李率泰等攻克厦门，贼众乘船遁；琅率所募荷兰国夹板船邀击之，毙贼千余，乘胜克浯屿、金门二岛。叙功，加右都督。三年，加授靖海将军。七年，琅密陈『郑逆负嵎海上，虽戢翼敛迹、未敢突犯，而沿海不宁；朝廷两次招抚，尚梗顽如故。若恣其生聚，是养痈也；宜急剿之』！疏上，召至京，面询方略；琅言『贼兵不满数万、战船不过数百，郑锦智勇俱无，各伪镇亦皆碌碌。若先取澎湖以扼其吭，贼势立绌；倘复负固，则重师泊台湾港口，而别以奇兵分袭南路打狗港及北路文港、海翁堀，贼分则力薄、合则势蹙，台湾计日可平』。事下部议，以「风涛莫测，难以制胜」寝其奏。于是裁水师提督；授琅内大臣，隶镶黄旗汉军。
　　二十年七月，内阁学士李光地奏：『郑锦已死，子克塽幼，部下争权；征之必克』。因荐琅素习海上情形；上遂授琅福建水师提督，加太子太保，谕之曰：『海寇一日不靖，则民生一日不宁。尔当相机进取，以副委任』！琅至军，疏言『贼船久泊澎湖，悉力固守；冬春之际，飓风时发，我舟骤难过洋。臣现在练习水师；又遣间谍通臣旧时部曲，使为内应。一俟风便，可获全胜』。二十一年四月，给事中孙蕙疏言：『征台湾宜缓』。七月，彗星见，诏臣工指陈时务；户部尚书梁清标谓『天下太平，凡事不宜开端，当以安静为主』。上因命暂停进剿台湾。九月，琅疏言：『臣于水师营中，已简精兵二万余、战船三百，足破灭海寇。请令督、抚趣办粮饷给臣军，而独任臣以讨贼；无拘时日，但遇风利，即可进兵』。诏如所请行。琅旋复请调陆路官兵随征；并从之。时郑克塽虽仍其祖父伪爵称延平王，凡事皆决之伪武平侯刘国轩、伪忠诚伯冯锡范；共恃海道险阻，致书总督姚启圣，言『克塽愿称臣入贡，不薙发登岸，如琉球、高丽例』。启圣以奏，上不许，趣琅进师。二十二年六月，琅由铜山攻克花屿、猫屿、草屿，乘南风进泊八罩。国轩据澎湖，凡缘岸可登处筑短墙、置腰铳，环二十余里为壁垒。琅遣署游击蓝理以鸟船进攻，贼船乘潮四合，琅乘楼船冲突贼阵，流矢伤目，以帕渍血，督战益力；总兵吴英继之，斩贼将及贼兵三千余人，克虎井、桶盘二屿。旋以百船分别东西，遣总兵陈蟒、魏明、董义、康玉率兵东指鸡笼屿四角山、西指牛心湾，以分贼势；琅自督五十六船分八队，以八十船继后，扬帆直捣。贼悉众来拒，我师联络齐进，总兵林贤、朱天贵突入贼阵，八队踊跃奋呼、东西两路夹攻，波涛腾沸；自辰至申，焚贼船百余、毙贼将及兵卒万余人，遂取澎湖。国轩乘小船遁归台湾，与克塽及冯锡范等皆震慴无措；乃遣使乞降。琅为奏请，上许之。八月，琅统兵自澎湖入鹿耳门，至台湾；克塽率其属薙发迎于水次，缴伪延平王金印，台湾平。上谕吏、兵二部曰：『向来海寇窜踞台湾，出没岛屿、窜伺内地，扰害生民；虽屡经剿、抚，余孽犹存，沿海地方烽烟时警。迩者滇、黔底定，逆贼削平；惟海外一隅，尚梗王化。爽以进剿方略咨询，廷议咸谓海洋险远、风涛莫测，驰驱制胜，难计万全。朕念海氛不靖，则沿海兵民弗获休息；特简施琅为福建水师提督，前往相度机宜，整兵进征。施琅忠勇性存、韬钤夙裕，兼能洞悉海外形势，力任克期可奏荡平；遂训练水师、整顿战舰，扬帆冒险直抵澎湖。鏖战立功，大败贼众；克取要地，立奏肤功。余众溃遁台湾，慑服兵威，乞降请命；已经纳土登岸，听侯安插。自明朝以来，逋诛贼寇，始克殄除；濒海远疆，自兹宁谧。此皆施琅矢心报国，大展壮猷，筹画周详、布置允当，建兹伟伐；宜霈殊恩。施琅着加授靖海将军，封为靖海侯，世袭罔替；以示酬庸』。遣侍卫豑御用袍及诸服物赐之。琅疏言：『臣蒙特简，征剿海贼；受命之初，窃意藉此可雪父弟子侄仇恨。迨审量贼中情形，要当服其心；又不敢因私仇而致多伤生命。幸仗圣主威德，克成厥功。且大海风涛，尤赖各镇臣吴英、林贤等及协营将弁同心鏖战；臣又何敢贪为己力！兹荷恩加授靖海将军，为荣已极。乃锡封侯爵，世袭罔替；则不惟分所难当，深恐武夫福薄，弗克庇及子孙。前此在内大臣之列，蒙赐戴翎；自离阙下，梦想时萦。伏乞皇上收回靖海侯世袭之成命，仍恩赐戴翎，俾有生之年虽远在万里，犹如侍从班行，日觐天颜，臣颜足矣』。疏上，谕勿辞，余下部议。部臣言：『在外将军、提镇，无议准给翎之例』。上特旨赐戴孔雀翎，遣侍郎苏拜往福建与督、抚及琅议善后计。
　　时有议迁其人、弃其地者；十二月，琅疏言：『明季设澎水标于金门，出汛至澎湖而止；台湾原属化外，土番杂处，未入版图。然其时中国之民潜往生聚于其间，已不下万人。郑芝龙为海寇时，以为巢穴。及崇祯元年郑芝龙就抚，借与红毛为互市之所；红毛遂联结土番、招纳内地民，成一海外之国，渐作边患。至顺治十八年，海逆郑成功攻破之，盘踞其地；纠集亡命、胁诱土番，荼毒海疆、窥伺南北，侵犯江、浙。传及其孙克塽，积数十年；一旦畏天威、怀圣德，纳土归命。此诚天佑皇上以未辟之方舆，资东南之保障，永绝海滨之祸患；岂人力所能致！善后之计，尤宜周详。若弃其地、迁其人，以有限之船渡无限之民，非阅数年难以报竣；倘渡载不尽，窜匿山榖，所谓「藉寇兵而齎盗粮」也。且此地原为红毛所有，无时不在垂涎；乘隙复踞，必窃窥内地，鼓惑人心。重以夹板船之精坚，海外无敌；沿海诸省，断难晏然无虞。至时复勤师远征，恐未易见效；如仅守澎湖，则孤悬汪洋之中，土地单薄，远隔金门、厦门，岂不受制于彼而能一朝居哉！部臣苏拜、抚臣金鋐等以未屐其地，莫敢担承。臣伏恩海氛既靖，汰内地溢设之官兵分防两处，台湾设总兵一员、水师副将一员、陆营参将二员、兵八千名，澎湖设水师副将一员、兵二千名；初无添兵、增饷之费，已足以固守。其总制、参、游等官，定以三年或二年转陞内地；谁不勉力竭忠！其地正赋、杂粮，暂行蠲免。现在一万之兵，仍给全饷；三年后开征济用，即不尽资内地转输。盖筹天下之形势，必期万全。台湾虽在外岛，实关四省要害。无论彼中耕种犹少资兵食，固当议留；即为不毛荒壤，必藉内地挽运，亦断断乎其不可弃！我朝兵力比于前代，何等强盛！昔年封疆大臣无经国远猷、矢志图贼，狃于目前苟安，尽迁五省边地以避寇患，致贼势逾炽而民生顾沛；往事不臧，致延祸及今，重遗宵旰之忧。臣荷恩高厚，年六十有余，频虑报称无由。熟审其地形势，若今日不言，后来倘或滋蔓难图，皇上必责臣缄默；臣罪又何能自逭！窃谓弃之必酿成大祸，留之诚永固边隅。会议之际，难尽其辞；不避冒渎，自行详绅披陈。并绘台湾地图，恭呈御览。事关封疆重大，伏祈干断施行』！疏入，下议政王大臣等会议，仍未即决；上召询廷臣，大学士李霨奏「应如琅请」。寻侍郎苏拜与总督姚启圣等亦从琅议，请设总兵等官及水陆兵，并设三县、一府、一巡道；上允行。琅又同苏拜等疏言：『纳土归诚之郑克塽应携族属，刘国轩、冯锡范应携家口，同明裔朱恒等俱令赴京；伪武职一千六百有奇、伪文职四百有奇，应候部议；降兵四万余人，或入伍、或归农，各听其便』。诏授郑克塽公衔，刘国轩、冯锡范伯衔，俱隶上三旗；其余伪官及明裔朱恒等，命于附近各省安插垦荒。
　　二十四年三月，琅疏言：『虑事必计其久远，防患在图于未然。迩者海禁既开，设关差、定税额，沿海商民增造多船，飘洋贸易，捕采纷纷；水师汛防，无从稽察。据中军参将张旺报称：「刘仕明缯船出口，给有官票往吕宋经祀；载货无多，附搭人数一百三十三名。一船如此，余概可知。弗为设法立规，节次搭载而往；恐内地贫乏人民，俱为引去。以台湾难民，尚荷皇上德意，移入内地安插；今内地之人，反听其相引而之外国，殊非善固邦本之法。即观外国进贡之船，人数有限，岂肯遗留一人在我中土！更考历代以来，备防外国甚为严密。今虽许其贸易，亦须有制，不可过纵。况新造贸易之船皆轻快牢固，炮械全备，倍于水师战舰；倘或奸徒窃发，借其舟楫、攘其资本，恐致蔓延。盖天下东南之形势，在海而不在陆；陆地之为患也有形，海外之藏奸也莫测。且台湾、澎湖新辟，远隔汪洋；虽有汛守官兵，一遭阻击，声息难通。其时必复议禁止贸易、采捕，宁惟负我皇上子养亿兆之德意，将东南环海地方不又仰廑宸衷顾虑哉！皇朝定鼎四十余年，偶有梗化之区，精骑一到，莫不降服；独此海氛积年负抗，调发劳费，动关亿万。幸蒙睿断，航海征剿；甫尔荡定，而四省尽弛海禁，出入无忌。臣在闽言闽，当此未然，深知情弊。伏乞敕部行令督、抚，各将通省之内凡可兴贩外国各港门，议定船数，每船酌定人数；其采备渔船，亦设法使互相稽察，以杜泛逸海外：则祸患不萌，疆隅永以宁谧矣』。疏上，会监督闽海税务郎中伍什巴请令防守海口官员稽察各船，有关口照票者放行，无则拏报；上命左都御史达哈塔往会琅确议。旋议令关口稽核船数、人数，仍归督、抚、提、镇责成汛员防范。是年，琅疏请恤赏进剿澎湖伤亡及受伤兵丁，部议令地方官再行察核；上曰：『此等贫兵，早给一日恤赏，使得早受一日实惠；此后一概速行议给』！
　　二十七年七月，琅入觐，赐朝服。先是，二十三年七月，内阁学士锡住奉使福建还，上询及陆路提督万正色品行若何？锡住以忠厚和平对。上曰：『万正色前督水师时，奏台湾断不可取；朕见其不能济事，故将施琅替换，令其勉力进剿，一战而克。二人今相睦否』？锡住奏曰：『二人阳为和好，阴相嫉妒』。上曰：『施琅居官如何』？锡住奏：『善用兵；但行事微觉好胜』。至是，上谕施琅曰：『尔前为内大臣十有三年，当时因尔闽人，尚有轻尔者；惟朕深知尔，待尔甚厚。其后三逆反叛，虐我赤子，旋经次第平定；惟有海寇游魂潜据台湾，尚为闽害。欲除此寇，非尔不可；爰断自朕衷，特加擢用。尔果能竭力尽心，不负任使，举六十年难靖之寇，殄灭无余：诚尔之功也。迩来或有言尔恃功骄傲者，朕亦颇闻之。今尔来京，又有言当留尔勿遣者。朕思寇乱之际，尚用尔勿疑；况天下已平，反疑尔勿遣耶！今命尔复任；自此宜益加敬慎，以保功名。从来功高者，往往不克保全终始，皆由未能敬慎之故。尔其勉之！更须和辑兵民，使地方安静，以副朕爱兵恤民并保全功臣之意』。施琅奏曰：『臣年力已衰，封疆重大，恐精神不堪』。上曰：『为将尚智不尚力；朕用尔亦智耳，岂在手足之力乎』！三十五年三月，卒于官；年七十有六。赠太子少傅，赐祭葬如「典礼」；諡「襄壮」。子世纶，仕至漕运总督；世骠，仕至福建提督；世范，袭三等候。世宗宪皇帝雍正十年，以施琅入祀贤良祠。
　　——右「国史馆本传」。
　　施琅字尊侯，汉军镶黄旗人；世居福建晋江。
　　琅少有识度，膂力绝人；通阵法，尤善水战，谙海中风候。顺治十三年，「海贼」郑成功围福州，定远大将军世子济度知琅能，命为前部；扬旗鸣鼓，循海边北至闽安，贼闻琅至，解围走。以功授副总兵，守同安，与厦门贼垒相对；前后擒获、招降无算。加都督佥事，充同安总兵。成功据台湾，故红毛番地；成功逐红毛而据之，益肆为患。康熙元年，擢琅福建水师提督，琅密陈金门、厦门诸岛可取状；鼓励将士乘轻舰搏战，所向皆克，降万八千人；晋右都督。明年，成功死，子锦袭伪号；琅请就闽省选锐卒先取澎湖，必可荡定。廷议难之，撤水师提督，以琅为内大臣。
　　十三年，耿精忠叛，海氛复炽；已而郑锦死，子克塽幼，其党争权不相下，人有离心。圣祖欲讨之，诏琅问计；琅具对曰：『愿假臣专征权，必扫除逋孽以报』。二十年，复授琅水师提督；至闽，治舟楫、练兵士。二十二年六月，师由铜山进，夺猫屿，次八罩湾。贼帅刘国轩据澎湖拒守，琅使署游击蓝理等以七舟冲贼坚；南潮正发，为疾流所压，贼■〈舟宗〉四合；琅亲率师冲其围，流矢中目，战不辍；总兵官吴英继之，杀贼将七十、贼兵三千余，遂取虎井、桶盘屿。旋以百舟列东、西各五十，东指鸡笼山、西指牛心湾为奇兵，以分贼势；琅亲督五十六舟分八队进，以八十舟为后援。贼悉众迎战，炮矢雨集，烟焰蔽天；我师奋呼用命，声撼波涛。总兵官林贤先陷阵，八队齐进，东、西两路继至夹击；焚贼船百九十余，贼兵将多被擒杀，精锐殆尽，刘国轩仅以身免。克塽惧，遂降。先是，琅父及弟俱为成功所害，人谓琅必执仇；琅曰：『绝岛新附，一有诛戮，恐反侧子不安；吾所以衔恤茹痛者，为国事重，不敢顾私也』。论功，授靖海将军；封靖海侯，世袭。台湾既定，圣祖遣大臣至闽议弃留孰便。琅疏言：『其地北通吴会、南接粤峤，乃东南之保障。且野沃土肥，居人稠密；若抑令内徙，人情安土重迁，必至逋逃窜匿，恐滋他虞。今海氛既靖，台湾、澎湖两处，分内地溢设之兵得万人，足以固守，无庸增设。虽地当初辟，正赋、杂饷宜在蠲豁，三年后开征，亦自足供军食，并无烦内地转输；不宜弃』！遂置郡县。
　　琅帅闽十五年，三十五年卒；赠太子少傅，予祭葬，諡「襄壮」。
　　——右「国史贤良小传」。
　　公讳琅，字尊侯，一字琢公；晋江人也。曾祖、祖父，俱如公勳阶、官爵追赠。公讳大宣，生三子；公其仲也。将诞，母洪太夫人梦天神以鼓乐迎宝镜授之，寤而生公，姿宇骏异。里有定光庵，公幼时从伯姊入庵赛神，彷佛见旁泥像随之拜起；由是自负。稍长，识度湛厚，膂力绝人。见明季所在多窃发，遂学万人敌，精晓五花阵法；以居滨海，尤善于水师，海洋中风云气候讲之甚悉。
　　初从戎伍，讨山寇；频有功，授游击。唐王之建号福州，以为左冲锋。尝从大学士黄公道周出仙霞关以策干，黄公奇之而不能用；知事不可为，遂谢黄公去。明亡，郑芝龙子成功窃用永历年号，逋逃岛上；邀公入海，用为左先锋，弟显为援剿左镇。公威名日盛，郑氏麾下皆归仰，成功寖生猜忌，久益甚。会有标弁犯法当死，逃之成功所为亲校，意扬扬无所惮；公不能忍，执而诛之。成功大怒，期灭公家；羁赠公及弟显，禁公舟中。赠公潜使人谓曰：『子胥并命，终无益也；速自为计』！公绐守者脱身，走抵其故将。诸故将感义，一心并力脱公于难；乘轻舟归命本朝，家皆遇害。成功后悔之，常叹息曰：『楚国之患，其在子胥矣』！
　　顺治十三年，成功从海道围福州，定远大将军知公勇略，遣领兵往救；公曰：『贼闻吾至，当自退走，无事于战也』。扬旗鸣鼓，循海边北上，至闽安；贼果解围先遁。以功，为同安副将。同安与厦门切近，屡擒其骁将，降万余人；升总兵官。康熙元年，授水师提督，密陈金、厦可取状。鼓厉将士乘轻舰直捣其岛，俱克之；伪帅逃归台湾，降万八千人。策功，授右都督，挂「靖海将军」印。其年，成功死，子经袭伪藩名号；公屡密陈征台湾之计，有旨召至京师面询方略。先是，提督马得功泛海东征，遭风覆没；北方将帅不习舟楫，行兵者多失利。廷议惩于既往，佥谓台湾悬绝海外，鹿耳天险，可抚而决不可征。于是撤水师提督，以公为内大臣，封伯爵，奉朝请；时康熙七年也。
　　逮十三年耿精忠叛，郑经乘势窃两岛，踞泉、漳诸郡；十六年复诸郡，十九年收两岛，郑经复遁归台湾。二十年，三逆胥定，宇内廓清；独台湾时出没，为闽南患。时安溪李文贞公光地方为内阁学士，奏言『台湾未平，闽南夜不安寝，不可以鳞介、衣裳之伦为比。近郑经死，伪总制陈永华为台湾所信者亦死；经子克塽幼，诸将帅权不相能，果于杀戮，兵民离心。若以大师征之，必克；机不可失』！上曰：『尔言是，朕计决矣。然孰可将者』？李公对曰：『必闽人熟习海中事而有智算威望者，惟内大臣施琅可。若任以专征，臣保其功必成』。上可其奏，召公问大计。公奏言：『郑氏扰乱东南，历四世、盈五纪，罪恶已稔，数穷理极。今日事势，征之必克。在皇上天衷独断，假臣专征之权；军机迟速，得以自主。必当扫除逋孽，纾九重南顾忧』。上意益决；复授水师提督，加太子少保。其年五月至军，简兵士、整舟楫，泊平海卫。卫故有井，久废涸；公拜祷，甘泉立沸，命之曰「师泉」。治军岁余，舟楫完坚、兵士练习。二十二年，定期东征；以六月兴师，大书将弁姓名揭于桅竿，以别功罪。由铜山乘南风进发，泊于八罩湾；八罩之水溢数尺，舟舰安稳。贼帅刘国轩守澎湖，据险要为壁垒；凡缘岸可登处筑短墙、置腰铳，环二十余里，为固守计。公筮日进讨，以十有六日（丁亥）选前锋署游击蓝理等舟七只直入贼■〈舟宗〉，奋呼力战；会南潮发，为亟流所压，贼舟四合；公亲驾帅舰卫其围，总兵官吴英继之，杀贼将大小七十、贼兵二千余。会日暮，泊西屿。戊子，复归八罩；申军令，明赏罚。己丑，取虎井、桶盘屿。庚寅，驾小舟详度形势。癸巳，督师大举，重申军令；誓于众曰：『今日之行，期在必胜』！分布战舰，用五十只从东指鸡笼山为奇兵、五十只从西指牛心湾为疑兵，以分贼势；五十六只分为八股、股七只，分三叠，公居中为一股，左四、右三；八十只为后援：分布有序，鼓螺交响。贼每舟用红衣大炮一（重至四、五千斤）、鹿铳二百，悉众来拒。总兵官林贤率先陷阵，八股齐进，东、西两路继至夹攻；海洋中炮火交加，响震如雷、子落如雨、气蒸如云。我师踊跃用命，呼声撼波涛，用火桶、火罐飞掷贼舟；自辰加申，焚贼舟百余，杀其将三百余、兵万二千有奇。贼精锐悉歼，舟楫殆尽；刘国轩乘小舟，遁归台湾。海洋占候之法：云合而风生、雷鸣而风息。将战时黑云乍起，狂风将作，刘国轩命开筵以贺；忽闻殷雷震动，惊愕变色，推翻筵俎，失声叹诧曰：『天之所助，不可敌也；今败矣』！公既报捷疏，乃安抚澎湖居民；所获贼卒饥者给赀粮、病者畀医药，曰『皆吾人也』！不愿充伍者悉放归，以示宽大。有请遂捣台湾者；公曰：『此时风信亦未利，且俟之』。国轩既遁归，郑克塽童騃，其余将帅震讋无措，兵民解体，回首内向；遂遣使乞降。公为疏请，乃于八月统大兵至台湾、入鹿耳门，潮骤涨四尺余，大小舟联翩而进；郑克塽率其属迎于水次。人谓郑氏，公深仇也；将快意焉。公曰：『义不共戴，宁忍忘之。顾绝岛新附，有一诛残，恐上下疑阻，人情反侧；吾所以衔恤茹痛者，为国家事重，不敢顾私也』！宣布朝廷德意，令其主臣束装待命；绥辑兵民，市肆不改、耕耘如故。疏报至京，适值中秋，上览奏大悦，即解所御龙袍、御制诗章叙述功积，并驰以赐；加授靖海将军、靖海侯，世袭罔替。公将出师时，李文贞公请假旋里，雨甚，憩城外旅店；公造焉。李公曰：『公出师在此月，然众皆言南风不利；公必犯之，何也』？公曰：『此庸夫之论也。夫北风猛急，夜则更甚。今往攻澎湖，未能一战克也。附近岛屿皆为贼踞，泊舟之所拒贼稍远，中途暴风忽起，入夜不休，大洋之中不可抛椗；各舟从风星散，非二、三日不能集也。惟夏至前后二十余日风微浪静，夜可泊洋，聚而观衅；不过七日，举之必矣。然节候月离，旬日间当有飓风，亦偶间岁不起；此则天意，非人虑所及。又贼将刘国轩者，为彼魁杰。设以他将守澎湖，虽败未服也，台湾必以兵取。今闻国轩为守，然非吾敌也；或死、或败，则力竭胆丧，台湾可不战而下』。李公喜曰：『寇平矣』！公笑曰：『何相信之深也』？李公曰：『夫为将者，必识天时利害、地理向背；较将之智勇，公兼之矣，能无平乎』！至是，悉如所料。盖当其初督水师时，前后两疏备陈讨贼机宜；越十余年，其言无一不售。胸有成算，不自兹日始也。
　　台湾既降，上遣大臣至闽与督、抚及公议弃留之计。公上疏言：『此地北通吴会、南接粤峤，乃东南之保障。明天启间，郑芝龙以为巢穴；后为红毛互市之所，联络土番、招纳内地奸民，渐作边患。顺治十八年，为郑成功所攻破；盘踞其地，纠集亡命、招诱番人，窥伺南北，侵犯江、浙。传子及孙，积六十余年；无时不仰廑睿虑。臣亲历其地，备见野沃土腴、物产利溥、耕桑并盛、鱼盐充足、满山茂树、遍处修竹，硫磺、水藤、糖蔗、鹿皮一切日用之需无所不有，实肥饶之区、险阻之域。今纳土归命、既入版图，善后之计，尤宜周详。若弃为荒陬、置之度外，则今人居稠密、四民乐生，安土重徙，失业流离。况以有限船徙无限之人，使渡载不尽，则深山穷榖窃伏潜匿者和同土番从而啸聚，假以内地奸民急而走险，纠党为祟，剽掠滨海，势所必至。又红毛原为住处，无时不在涎贪，乘隙以图；一为所有，彼性桀黠，善能鼓惑人心；重以夹板船精壮坚大，海外所不敌；既得此千余里之膏腴，必合党伙窃窥边场、迫近门庭，沿海诸省断难晏然。如仅守澎湖而弃台湾，澎湖孤悬汪洋之中，土地单薄，近界台湾、远距金厦，岂不受制于彼而能一朝居哉！伏思皇上建极以来声灵远播，日月所照，莫不臣服；以斯方拓之土，奚难设守以为东南数省之藩篱。今海氛既靖，内地溢设之兵可以陆续汰减。即以此分防台湾、澎湖两处，台湾设总兵一员、水师副将一员、陆路参将二员、兵八千名，澎湖设副将一员、兵二千名，通计一万之兵，足以固守；初无添兵增饷之费。其防守官员，定以二、三年升转内地，无令久任。又此地初辟，正赋、杂饷宜在蠲豁；三年后开征，可以佐需，无庸尽资内地之转输也。臣仰荷高厚，知而不言，至于后来万或滋蔓难图，缄默之罪，安所自逭！窃以为弃之必酿成后祸，留之则永固边圉』。疏奏适契上意，遂屏群议，悉从公言，置郡、县焉。时议欲徙投诚者移驻他省；公疏言：『从前移驻投诚者，虑有反侧也；自康熙十三年以后，概迁徙。今海外沾化，人心已安，革面倾诚；不若就本省安插，尤见皇上推心置服，使各遂其生之厚恩也』。又疏言：『郑氏僭称一国，重科其民。今既为天朝赤子，宜沛格外之泽；减其旧额，使海外诸国慕义引领』。皆奉旨报可。自顺治十八年徙濒海居民入内地，郑氏无所劫掠，势大窘；然黎庶弃业，荡析离居。至是，尽归故土，井里相望；禾麻、鱼蟹之出，有倍于前。闽南土狭人稠，从昔以来多以贩洋为生；一舶之利待以举火者，不可胜数。郑氏为闽患久，海禁严切；至是设关通商，风樯所指凡数十国，远者逾万里，百货流通。又泉、漳户口蕃滋，田畴所出虽丰岁不供；台湾垦辟日广，稻榖丛生，地多雾露，不忧旱熯，岁岁大稔，内地大资其益：所谓「民到于今受其赐」者与！
　　二十七年，入觐京师；上命宗室、额驸、侍卫、礼部诸大臣设供帐三，迎途次。陛见畅春园，复召对干清宫，温旨慰劳，问地方事甚悉。三十二年，复入觐，时七十有三；上顾其步履稍艰，命侍臣持掖拜起，赐坐奏对。因恳年力衰迈，不任海疆重寄，愿乞身依阙下；上温谕再三，谓『朕用卿之心，不在手足。更二十年，当如所请』。公拜命回任。上他日谓侍臣曰：『如施琅者立如此奇勳，必令永秉节钺荣华以终其身也』。
　　公爱文敬士，值寰瀛清泰、桑梓安乐，老成镇静，坐以无事；日启铃阁，招致同里士大夫敷俎陈尊、选伶征歌，相与欢咏。台平于是十有四年。三十五年三月，以疾薨于位。遗疏奏，上为震悼。诏赠太子少傅，赐諡「襄壮」；给全葬，加祭二次。有庙在厦门，祷者辄应；英灵不泯也。公为将纪律严明，所到之处鸡犬无惊；熟习洋务，闽人精水师者无出其右，经其指授，皆赫然有声。所用部曲、家将及为帅舰舵工、水手，自立绩效、拥旌旄者前后相属，若浑马之奔走于汾阳也。有子八人，次世纶，漕运总督；六世骠，水师提督；八世范，袭侯爵。
　　赞曰：先师李文贞公尝言：郑芝龙朝京师，过龙虎山，有异人焉为决未来事；语甚隐，意若跨土称孤者。末云：『金鸡唱，龙种消』。公辛酉生，其专征又以辛酉年；龙种者，芝龙子孙也。有命帝廷，前定之矣。余从李公最久；凡传中所纪，有与其家旧传相出入者，皆闻之于李公。李公尝值公于礼部侍郎富鸿基公所，从容竟日，因论曩日江南兵事；公雄略，其气发越于词辨之表，李公所由知公而信之深也。李公博闻善记，其言往事有征；盖其家子姓有不及知者，故具述焉。
　　——右「家传」，陈万策撰。
　　康熙间，福建提督施琅平定台湾，功第一；诏封琅靖海侯，世袭罔替。琅疏辞侯爵，恳照前此在内大臣之列，赐戴花翎；部臣议：『在外将军、提督无给翎例』；圣祖特旨赐戴。以开疆海外、削平僭伪之元勳赏翎弗及，以泽延后世巍巍五等之崇封愿易一翎而格于廷议；当时之重花翎如此。
　　——右「纪闻」，陈康祺撰。
　　--以上录自「国朝耆献类征初编」卷二百七十六（「将帅」十六）。
　　吴英
　　吴英，福建莆田人。幼为「海贼」掠置岛中，更姓王。康熙二年九月，赴泉州投诚，给守备劄。三年，提督王进功征「海贼」郑锦，拔铜山城；叙功，加都司佥书衔。寻授浙江提标都司。
　　十三年，逆藩耿精忠叛，伪帅曾养性连结叛镇祖宏勳陷温州，分犯宁波、绍兴；英随提督塞白理击败贼兵，招降伪总兵李荣春等，迁提标左营游击。十四年四月，提督常进功领水师至毛头洋，我军先进者为贼所困；英乘船奋进，用炮击死贼将朱飞熊，贼惊遁。七月，曾养性、祖宏勳率贼十余万犯台州；英献计塞白理，佯修茅坪山径，潜引兵从仙居县凉棚小道袭贼后。贼踞黄岩县半山岭以拒，英同游击曾承等冒矢石前进，阵斩伪都督刘邦仁、邱天陞等及贼兵二千余；寻复黄岩县城。九月，迁提标中军参将。十五年二月，贝子傅喇塔规复温州，曾养性、祖宏勳率贼三万余用木马拒阻，乘夜焚劫我营，矢集如蝟，英所乘马中炮毙；即斩贼，夺马力战，冲破木马。贼返走，追斩及溺水死者无算。六月，随提督石调声援象山。贼屯踞石开、西溪二岭，英同游击侯奇、副将汪国祥、参将饶承德分兵三路，前抵黄溪，击沈贼船，歼殪甚众；遂复象山县。九日，康亲王杰书进征福建，耿精忠降，檄曾养性、祖宏勳率众还闽，温州平；伪总兵冯公辅犹盘踞松阳山中，英入山，招之出降。其党林惟仁等屯处州之柱溪、周公源口及黄皮山、杨梅滩诸处，英相机剿抚，斩贼五百余，降惟仁及弁丁千余名。
　　十七年五月，「海贼」郑锦犯泉州，康亲王檄提督石调声赴援；英率兵随征。伪帅刘国轩据洛阳桥，英从上游陈山坝渡江，以奇兵出贼后，乘贼返顾，遂造浮桥济师；前后夹攻，斩贼六百余级。九月，迁福建督标中军副将。寻为先锋，赴援漳州。侦知江东桥为贼所焚毁，贼众分踞山寨；英直前剿杀，破其营垒。转战至江边，用炮击沈贼船，督造浮桥以通漳、泉路。十八年四月，刘国轩复引贼万余屯郭塘、欧溪头，谋夺江东浮桥；英率本标兵击走之。十二月，擢同安总兵官。十九年二月，提督万正色进征海坛，英同宁海将军拉哈达、巡抚吴兴祚由同安港口进攻，破■〈氵丙〉洲、浔尾二处贼寨；分兵径渡，拉哈达由中铬、兴祚由左、英由右，用炮击沈贼船，贼大溃；遂克厦门，伪镇张雄、黄端、吴兴隆、吴俊率众降。是年十一月，英奏复原姓。
　　二十二年正月，调兴化总兵官。六月，同水师提督施琅进取澎湖，英与总兵朱天贵、林贤等由八罩屿乘风破贼。游击蓝理陷贼围，英与施琅冲入，击伤伪总督林升，救出蓝理。次日，进取虎井屿；贼右先锋陈谅、伪镇郑仁等拒战，林贤中伤，朱天贵中炮死。英右耳亦中创，益力战，大破贼；复乘间跃入贼船，手刃郑仁，余贼骇窜，刘国轩旋与郑克塽乞降。二十四年三月，英入觐；上问『有何欲言』？英奏：『台湾设兵八千，请半为镇守、半为屯种』。谕曰：『边地屯田，古有成法。尔具疏奏，朕自酌行』。寻奏：『台湾地势，南北延袤三千余里；四面海，势绝险。土番止求衣食，素无他愿。从来小寇窃发，皆内地奸民下海作祟；陆师搜剿可尽。前议设水师赶缯双篷船一百号，不特岁修多费，且恐多船泊外洋，或起奸人觊觎之心。请减去十之八，留二十船分拨台湾、澎湖二处以传递文书。其台湾、澎湖经制官兵一万员名，前议以鹿皮、白糖通洋助饷，诚为善策。然恃货物交易以济兵食，不能如期给发；而且波涛可虞。臣见台湾水田颇好，俱系郑锦亲党及伪镇将所占，不在民田之内。今有郑克塽所遗耕牛甚多，除澎瑚二千官兵无田可耕，其防守台湾之八千官兵，以四千屯田，每兵水田三十亩、牛一头，令其耕种；闲则操练，则兵有恒产，饷可省半矣』。疏下九卿、詹事、科道议，令督、抚、提、镇会同酌行。四月，调浙江舟山总兵官。九月，擢四川提督。先是两叙军功，由总兵加左都督衔，予云骑尉世职；至是，叙克澎湖、平台湾功，晋世职三等轻车都尉。
　　三十六年，擢福建陆路提督。三十七年，调水师提督。四十四年，上南巡，赐御书「作万人敌」扁额，并御书「燕翼诒谋」赐其祖祠。四十六年，上南巡，复御书「世锦堂」以赐。上询英『闽地有海寇否』？英奏言：『海寇断不至蔓延。若蔓延，则任臣等何用！但海中与城郭不同，城郭有里甲易于稽察；海水汪洋，乘一小舟到处可藏匿，殊难缉获。然多由商贩亏折资本，不得已而劫夺；不可遽谓之海寇也』。上是其言，谕大学士等曰：『朕召吴英入语良久，见其为人笃实而明达；朕言及海寇，其所奏深得窾要』。寻谕兵部曰：『国家绥辑兵民、乂安海峤，必资威望素重之臣，以畀干城之寄。有能久镇岩疆、实彰劳绩者，则锡命酬庸，宜加显秩。福建水师提督吴英，当王师初定八闽，即亲履行阵；自偏裨以至大将，扬历四十余年。比任提督以来，益殚壮猷，克修军纪。目前诸将中，明习水性、训练舟师者，罕与比伦。是用特涣殊恩，膺兹异数。着授为威略将军，仍管水师提督事务，以示优眷劳臣至意』。回銮后，御制七言诗存问，有「黾勉防微计未然」之句。
　　五十一年七月，卒于官；年七十有六。诏赠太子少保，赐祭葬如例。遗疏言『次子应龙、第三子应凤俱官郎中，请以随标游击第四子应鹏袭世职』。下部议，从之。
　　——右「国史馆本传」。
　　--录自「国朝耆献类征初编」卷二百七十九（「将帅」十九）。
　　吴郡
　　吴郡，字云士；其先凤阳人。祖高，明季官京卫指挥使。李自成偪京师，与父贵及家属七人同日殉难。郡时年八岁，同老仆逃至闽省。及长，胆力绝伦。落魄汀、泉间，久于泉；后乃居浦城之黄溪洲。
　　会海疆未宁，乃仗剑从军。康熙癸亥六月，随靖海将军施琅攻取——澎湖澎为台门户，贼之精锐聚焉。郡随舟师夜冲贼艘，炮发，贼大惊；贾勇而前，火矢交攻，贼艘被焚投水者无算。官兵乘势夹击，遂克澎湖，进攻鹿耳门；乘胜直偪台城，七日而逆藩郑克塽率众归降。叙功十九等，加左都督衔，补授山西大同镇标游击。尝从镇将俞某出猎，枪毙一虎；众诧为神勇。
　　俞益谟提督湖广，奏郡与俱；旋补天柱营参将。大将军席某督兵征红苗，命郡为前驱，同破天星、悬落、愁叹诸砦；苗患平。郡以天柱界接滇南，夷民杂处，易构衅；因椎牛飨士，耀以兵威，使之畏戢。苗民苦杂派夫徭，会同有司禁革，俾此后皆官自雇募；苗人悦服。镇将疏荐，擢黄州协副将。
　　调广东香山协。广东大盗东瓜三，出没海岛，为民患；郡请宽其罪，使捕盗自效。又贼有花芋艿船，身窄而长，可容三、四十人，涉水如飞；归则沈诸水底。郡严稽察，禁出口；盗无所容，皆远遁。
　　四十七年，升浙江定海镇总兵，驻军舟山。相度机宜，添设兵船，于倒斗澳、长途、双合山、两头洞等处蚤夜巡防，凡商贾往来必护送过境。舟山民结茅而居，易罹火患；郡设扑火具，火发立救灭。次年，闽省告饥，上命截留江、浙漕粮赈济；郡请自僦商船，与子兴业分途运送。自乍浦起行，不半月，五万石米齐集漳、泉，民喜若更生。旋署松江提督。
　　五十一年，擢浙江水师提督；惕励官方，简练士卒，葺墩台、勤巡缉。念洋盗为患，多内地奸民为之耳目；因指陈近海居民恶习四条，移咨督、抚通饬严禁。又以水师非熟练者未克奏效，旧例游、守以下，因公罣误，辄停升转；因疏请遇有水师员缺，许破格拣用。既得请，人人皆感激奋励。
　　逾二年，卒于官。予全祭葬，授荣禄大夫，加赠太子太保，諡「武宁」；从祀昭忠祠。
　　——右「传」，朱秉盐撰。
　　--录自「国朝耆献类征初编」卷二百八十（将帅二十）。
　　王文雄
　　王文雄，顺天大兴人。康熙二十二年，由行伍随提督施琅剿「海贼」郑克塽于台湾。为侯刘国轩率贼二万余踞澎湖，文雄随游击蓝理由铜山进攻，冲锋奋击，连败贼兵。叙功，加左都督衔。
　　二十九年六月，大军征噶尔丹，诏绿旗候缺有职衔人员赴军前效力。文雄隶火器营，败贼于乌兰布通；得旨录用，部议以游击候补。寻授张家口游击。三十五年，上亲征噶尔丹，文雄随军至拖诺山。九月，迁张家口副将。三十八年，调江南督标中军副将。四十一年，军政卓异。
　　四十二年二月，擢登州总兵。四十三年二月，疏言：『臣母未葬，心不能安。虽武职从无给假养亲之例，乞破格俞允，以遂乌私』。特旨给假四十日。八月，疏言：『东省沿海二千余里，自开海禁以来，商民舟楫往来，奸宄不无觊觎。登州坐临大海，控御尤要。向来水师无船，设额兵仅三百八十六名；请增至一千二百，于所属各官抽调足数，酌拨镇江、松江、狼山、崇明等处赶缯船二十备用。改设游击一、守备一、千总四、把总六，操演水师，防汛巡岛，商民均有裨益』。下部议行。四十六年五月，上南巡回銮，文雄扈从至临清；赐孔雀翎，御书「辑和东土」匾额并赐之。
　　四十八年二月，擢贵州提督。先是，提督李芳述疏言：『黎平一协孤悬边徼，最易藏奸；距省窵远，呼应不及。请以黎平府割归湖南，改协为镇』。部议令二省督、抚、提督会议；佥以地亩钱粮分省已久，应仍旧制。文雄言：『黎平一隅，界连粤西边徼，偪近九股生苗。所辖西山一汛，尤为紧要。应专设一营，增守备一、千总一、把总二，移兵三百名，驻防弹压；仍归黎平副将管辖。又黎平至省，必经湖南之天柱、靖州，往返四、五十日。若由所属之湖耳司经天柱县及瓦寨即抵镇远，只十余日。宜安设塘汛，以便往来文移』。与巡抚刘廕枢会疏以闻；下部议，从之。五十年八月，疏言：『安笼镇所辖之黄草坝，接连滇、粤，偪近三江，去普利州二百余里；必须大员驻守。原系安笼镇左营汛地，以左营游击一、千总一、把总二、兵三百名驻防，庶足控扼要隘。其右营游击之分汛新城者，撤回镇标操防。又安笼一镇，深处万山之中；与滇属之罗平、广南、粤属之西隆、泗城接壤；去石门坎二十里，即邻粤西烟瘴之地，实为贵州要区。请照威宁、大定等处事例，遇武职缺出，遴人地相宜之员题补，以收得人之效』。得旨俞允。
　　五十一年十月，调广东提督，谕曰：『王文雄任山东总兵时，布置有方，调度得宜；建造战船，大有裨益。今调广东提督，人地尤相宜也』。寻以流匪陈四等沿途抢夺、经由贵州，与巡抚刘廕枢同议，降四级调用；得旨「从宽留任」。五十二年五月，疏言：『广州府番禺县之市桥，人烟辐辏，兼有附近之石碁等处奸民相济为匪；渔船而外，私造花渔奶船，一船可容四、五十人，出海截劫商民。如此要区，既无文员驻劄，仅有千总一员、兵三十四名，不足资防守。又归善县属之饭箩冈一汛，滨临大海，密迩外洋；土着之民无几，多聚无藉之徒。日有渔船四、五百出入澳口；虽有水汛把总一员、兵六十六名远驻稔山，相隔数里，未免鞭长莫及。请拨虎门协都司千把总各一、兵三百驻守市桥内外，千总一员、兵百名分防石碁，互巡外海内河；并移沙湾司巡检同驻市桥，以广州协大龙汛把总及兵六十名移驻石碁，以平山汛守备及兵百名移驻饭箩冈，又移平海营稔山水汛把总及兵船驻海口，以文官稽核保甲、渔船，以武官盘诘海口奸匪，水陆交严，庶可戢奸戢盗』。下部议，从之。五十六年六月，疏言：『海洋商船准带军器，原为御贼之计。但商船被劫，从未闻与贼相拒；所带军器，不特不能御贼，翻以资贼。请嗣后沿海各省商船出洋贸易，不许携带枪炮等军器；其原有者，尽缴入官』。事下九卿核议：『器械为防贼之具，不宜概行禁止；应照前闽浙总督金世荣奏：炮不得过二位，枪不得过八杆，腰刀、片刀不得过十五』。得旨：令闽省总督满保等公同定议。覆奏：『枪炮、弓矢，皆非商船水手所素习，徒借盗资；应概行禁止。除官兵外，无军器出洋；倘有贼船，一览可知：亦属防海久远计』。如文雄所请。是年十月，疏言：『参将裴繜缉获三盗于海阳，县官避处分，妄行抢夺』。巡抚法海疏言：『擒贼实系县役，营将夺贼捏功』。诏总督杨琳核奏，仍下部议：以文雄平时不能禁戢盗贼，又思脱罪，粉饬陈奏，应革职；得旨：『王文雄屡着战功，着自备鞍马，赴进藏军营效力』。时其子廷梅官侍卫，奉使军营；文雄因偕行。寻以疾，还京。
　　雍正元年，卒；年六十有二。乾隆八年，祀山东「名宦」。
　　——右「国史馆本传」。
　　——录自「国朝耆献类征初编」卷二百八十一（「将帅」二十一）。
　　蓝理
　　蓝理，福建漳浦人。
　　康熙十三年，耿精忠反，康亲王杰书为奉命将军，统师征之。理于浙江迎降，为乡导；破伪都统曾养性于温州。十五年，随师入闽，授建宁游击。十七年，都统赉塔等败「海贼」于蜈蚣山，复长泰县；理在事有功。十八年，迁灌口营参将。十九年，贼将何佑领众屯乌屿，理随昭武将军提督杨捷分三路夹击，大败之。总督姚启圣令理分兵守高浦，辞不赴；又以虚兵冒饷事，为启圣所劾。奉旨革职；下部议罪，拟杖徒。理自请剿「海贼」赎罪；上允之，发台湾效力。
　　二十一年，提督施琅奏署右营游击，委管舟师。部议以前经获罪，不准所请；特旨允行。时琅统师进剿，贼将刘国轩分众拒守澎湖。理偕游击曾成等首先冲击，毁沈其舟，为飞炮所伤；裹创力战，自辰至午，杀贼殆尽，遂克澎湖。台湾平，功加左都督，以参将先用。
　　寻丁忧。三十六年，服阕，引见；上谕兵部：『蓝理效力行间，着有劳绩；升授副将，补神木营副将』。旋擢宣化镇总兵，挂「镇朔将军」印。
　　二十九年，调浙江定海镇。三十二年，以保奏闽省功加人员蔡明等不合，部议降二级，以功二次抵销。
　　四十二年，调天津镇；赐孔雀翎及冠服，并御书「所向无敌」额。四十三年，以旧伤疾作，请解任；上曰：『蓝理勇于军旅，勤劳懋着；自简任总兵，整饬营伍、和辑兵民。览奏，虽旧疾屡作，医治即可全愈。着照旧供职，不必求罢』。并赐御医诊视。四十五年三月，偕直隶巡抚赵宏燮请于直隶所属荒洼田地开垦水田；上命理先于天津试垦，冬后奏闻。嗣内务府总管黑硕子等奉旨往勘，以理所开垦稻田计百五十顷入奏；报闻。
　　六月，擢福建陆路提督；御书「昼锦萱荣」额，赐其母苏氏。四十六年，上南巡，理迎驾于扬州；赐御书「勇壮简易」额并衣一袭。四十七年，丁母忧；奉旨「在任守制」。五十年二月，盗首陈五显等纠众二千扰泉州永春、德化等县界；六月，理始以「五显潜匿山榖，附近贼巢村落安集如故」入奏，奉旨：『督、抚、提、镇平时不能恤民训兵，及事出又不能相机剿抚，纵容盗贼骚扰地方又不即行奏闻，转称百姓照常安集。凡盗伙至三、四十人，百姓尚且畏避；况数千人为盗，岂得谓百姓安居旧业乎？此系掩饰己过，巧行诳奏甚明。着该部严察议奏』。寻议革职治罪；得旨：『蓝理前曾奏称：「福建地方有臣与水师提督吴英料理，可保宁谧。倘犹有盗贼、臣无面目再觐天颜」。今盗贼窃发，不能即行剿抚，迄今尚未尽获；且蓝理居官不端，殊为溺职！着革职，从宽免交刑部』。先是，福建总督梁鼐面奏「理贪劣，克扣兵丁钱粮，贻害地方」；上念其人材壮健，未治罪。至是，福建巡抚觉罗满保会同浙闽总督范时崇劾理贪婪酷虐、流毒士民状；上命兵部侍郎觉罗和托等往审。寻奏『理霸市抽税，婪赃累万，流毒已极；应斩立决』。得旨：『蓝理应依议处斩。但在台湾、澎湖对敌时，夺勇向前，曾着劳绩；着从宽免死，调取来京入旗』。五十四年，大军分三路剿策妄阿喇布坦，理吁请赴军前效力；上以其骁勇、熟练军机，赐总兵衔，随都统穆尔赛协理北路军务。
　　五十七年，以病回京。五十八年，卒。上追念理功，特旨免所追银，遣其妻子回原籍。
　　——右「国史馆本传」。
　　公讳理，字义甫，号义山；漳浦人。蓝氏于南宋自青州迁闽；族二万，人多将材。公幼膂力过人，读书一过不忘。弱冠，能诗文；而不得志于有司。是时，郑氏负嵎台湾，靖南王跋扈之形已露；公知闽难正未已，乃改习韬略。
　　康熙十三年十月，耿精忠反，康亲王统大师临闽。公时年二十八，杖策间道谒军门，陈平贼机宜；王署为前锋，破仙霞关，屡战有功。十五年，提督段公某荐授松溪游击。时「海寇」猖獗，公剿抚有方，百姓安堵；擢灌口参将。一如在松溪时，乡人父老为立生祠。上官过使诛求不遂，诬以虚冒兵粮，罢职。
　　二十二年，靖海将军施公琅征台湾，奏公嫺方略、且习海道，檄署水师提标右营游击。六月，领前锋，驾哨船发铜山。贼哨屯花屿、猫屿，公出不意，自以轻舟薄之；子母炮连环递击，沈其数舟。贼退守澎湖，公即安抚岛民。越一日，始进兵；贼将曾遂、沈诚率众五万来迎，公指挥将士，出入贼舟，杀伤无算。用火攻，沈其舟十，余贼已败散；而南潮适至，舟为潮所涌，迫近贼城。贼复合，以孑钩我舟，不得行；火罐、火箭，彼此互攻。贼有飞天鼠者，衔刀缘樯而上，手扪我舟帆索，一跃而下；公弟瑶，应手斩之。公手杀八十余人，身被十余创。正酣战时，忽飞炮摩公腹，肠出晕绝，瑶从后抱持；公裹创少顷即苏，复带创奋臂大呼「曾遂」名，直捣中坚，贼稍却。大军继至，前后夹击，杀沈诚等大小头目七十余，其众死者二千余人；旋取虎井及桶盘屿。翌日，官军分道而进，与靖海将军直趋娘妈宫；贼迎战，自辰至酉，焚沈贼舟无算。又以计攻其炮船、乌船共二十一艘，舟中贮火药皆自烂，杀伪将军曾遂等四十七人、伪监督以下三百余人、无名者万二千人，海水为沸；贼从吼门遁去，降伪将军杨德等一百六十五人及其众五千，遂克澎湖。公请将军驻师三日，察夷伤、检兵器、后扬帆抵鹿耳门。时提督吴公某为贼所困，公率亲丁冲阵，自午至酉不解；遂飞盾跃过伪中军舟，连斩巨魁十余及正副水手六人，复跃而还，贼气夺。又凿沈其巨舰二，围遂解。乃引军入港，屯安平。盖澎湖、鹿耳门，重险也；二险失，而贼无藩篱之固矣。七月十五日，郑克塽遣伪官冯锡圭、曾蜚、朱绍熙诣军门纳款，台湾平。靖海将军以公裹创血战首功上，廷议蓝某革职参将，依有名外委官例，加十九等，拔左都督，记余功二次。有旨：『蓝某首宜先用』；公以二亲年高，乞终养。
　　明年，丁外艰。二十七年，起复；于赵北口召见行在，问澎湖血战之状，圣祖仁皇帝令解衣验炮痕。吏部以公原革职案，仅授神木副将；特旨赐白金三百两，挂「镇朔将军」印。未至，擢宣化镇总兵。
　　三十一年，调浙江定海镇。定海者，旧之舟山也，负山带海；时新立县治，屯重兵。公通商惠民，地辟货聚，居然一都会矣。尝四摄宁波提督事；在浙东凡十年，调天津镇。召募丁夫开稻田数千亩，岁获万余石充军需营田；奏上之，圣祖不许，赐名「蓝田」，着为世业。
　　擢福建陆路提督。至则浚漳州城壕、除奸锄恶、举贤任能，令行禁止；而势豪巨室多不便，赂两院吏胥万金，造飞语中伤公。而封疆大吏因旧嫌，转以捕盗不力上奏。吏议欲付刑部治罪，圣祖仅与罢职而已。俄飞语上闻，令对簿。当是时，文致罗织，公不能辨、亦不欲辨，几蹈不测，而圣明终念澎湖之功，又从宽典编人旗籍。
　　五十四年，大军征泽旺，将军富宁安出西路，大丧军实；公率子国英、国庭、国定、国柱自备资斧，从将军真穆赛出东路，驻二十五台。当师之初出也，上谕穆赛：『蓝某谙练行间，汝宜亲信，大有裨益』。至是，上又云：『蓝某用兵合机宜，久已知之。今驻二十五台，正合朕意』。
　　五十八年，以疾征还；未至，卒于天津蓝田庄。圣祖命公妻子以丧归漳浦，除其旗籍；有公案未完者，一切免议：犹以澎湖血战功也。
　　尝论自古名将多不善终，而公又肮脏不合于众。圣祖尝云「蓝某率真」，又尝赐御书「勇壮简易」四字：公之生平尽之矣。公固以澎湖之战知名，而开营田以作军食，有营平、武乡之风。虽遭物议，蒙圣明照察，始终矜全；亦亘古所未有。当四十二年扈从行在，赐所射鹿，令弟荆门总兵瑶驰归祭祖，敕建生祠。其提督福建也，特恩封赠三代皆荣禄大夫、一品功加左都督，曾祖妣以下皆一品大夫：并属异数。其他宸翰累褒、赉予优渥列行于状者，未暇悉数焉。
　　百二久耳公名，不得其实；适文孙田璧相遇任城，出公状以家传为属，乃依状叙次其略云。
　　——右「家传」，盛百二撰。
　　天津城南五里，有水田二百余顷，号曰「蓝田」；因田为康熙间总兵蓝理所开浚也。河渠圩岸，周数十里。蓝尝召闽、浙农人，督课其间；土人称为「小江南」。
　　--右「纪闻」，陈康祺撰。
　　--以上录自「国朝耆献类征初编」卷二百八十一（「将帅」二十一）。
　　赵邦试（蔡老等）
　　赵邦试，河南柘城人；任福建同安镇标右营游击。
　　康熙十四年，「海寇」郑锦陷漳、泉属邑，邦试随提督施琅复海澄，尽取厦门、金门、渐山十九寨。叙功，授左都督，给一等云骑尉世职。
　　二十二年，贼帅刘国轩遁台湾，琅进讨，国轩领贼二万、战舰二百，于牛心湾山头诸处环筑炮台；大兵由铜山进抵澎湖，破其战舰，贼死无算。自是贼累战累败，大兵纵火焚贼船，邦试被炮阵亡。同时死事者，水师提标原任左营都督同知管千总事蔡老、原任后营都督佥书管千总事王友、原任左营署都督佥事管把总事王显、原任前营署副将管千总事林鹏、副将杨熙重、林连得、林启祥、黄瑞、郑平忠、署副将黄胜、杨春、林卫、陈孟虎、黄志禄、陈成福、都督佥事林登阁、参将方英、兴化镇标把总李跃龙、平海营把总游嵩、水师提标右营外委把总吴麟、欧春。事平议恤，邦试以左都督系正一品、无级可加，给恤银如例，廕守备；老赠右都督，友、显、登阁俱都督同知，熙重、连得、启祥、瑞、平忠、鹏、胜、春、卫、孟虎、志禄、成福俱都督佥事，英副将，俱廕卫千总；跃龙、嵩，廕卫千总；余恤如例。老、友、显、登阁、熙重、连得、启祥、瑞、平忠、鹏、胜、春、卫、孟虎、志禄、成福、英、嵩、麟、欧春，皆福建人；跃龙，顺天人。
　　——右「国史馆本传」。
　　——录自「国朝耆献类征初编」卷三百四十五（「忠义」十五）。
　　姚昌
　　呜呼！求世之本行于今世，其犹有耶，抑亡也？才不足与有为，退而修子弟之职者，有之矣。抱负殊绝，致崇阶卒弃去、跧伏而不出以养其亲，吾未见其人也。若文山姚公，其庶几者耶！
　　公讳昌，字凤和；文山其别字。系出江南徽州；七世祖迁浙江余姚，曾祖讳某再迁杭州，始为仁和人。祖讳某，负才早没。考讳某，以孤子知名；构翼鸿堂，藏书数千卷。生子三，公其季也。生四岁，亦孤。母潘孺人，年甫三十，矢志抚之。稍长，问母『吾父安在』？母泣曰：『汝父没久矣』！即恸绝。
　　既就傅，读书必求其义训；每更端请益，塾师或穷不能答。十五岁，试文，补弟子员；余艺事，性而能之。杭故参议黄公汝亨，号名家；塚孙讳灿者，偕其弟负门第，召诸少俊为文讌，公数百言立就。酒半，投壶乐宾；算多独贤，莫有钧者。旋出射戟枝角饮辄连中。黄骇叹，赠古研、墨各一，以子归焉——今敕封孺人者也。
　　岁辛酉，靖海侯施公琅奉命取台湾；闻公才，檄至幕府。公念母，不欲往；潘孺人趣曰：『能报国，取出身，不必独在文章也』。同学生并为「秀才从军诗」赠行。遂至闽，与施侯论合，参与密谋。癸亥六月出洋，风猛，舟颠簸；接战，小不利。或献策：悬辘轳舟中，士乘其上，随波俯仰，即不苦瞑眩。公力赞其法曰：『我士习水不若寇，非此无以制胜也』！再战果捷，斩首万二千，遂复澎湖。贼犹恃险曰鹿耳门者，石沙隆起两崖间，舟莫敢飞越。公曰：『此地利耳；可以气势夺。若从万岩乘胜趋鹿耳，守者意不及，疑神兵自天而下，必鸟兽散；泅而攫其舟，可入也』。施侯以为善。即日乘风进发，直抵鹿耳门；万众噪呼，海水为起立，骤高数十丈。戈船衔尾而前，拔其水砦；贼奔溃，穷蹙出降，三十六岛尽拔。捷闻，论功外委官，首施侯子世骠及公；并加十九等，授左都督，仍各纪余功二次。
　　初任在闽海，音问阻绝，或妄传公战没；潘孺人昼夜哭曰：『儿故不欲行；杀儿者，老寡妇也』！且哭且呕，若有虫啮腹，痛辄绝；月一作，作三昼夜，乃平。公归治之，百方不愈；橐金尽，鬻所乘马取药。藩孺人止之曰：『儿方以武功进，马不可弃也』！公泣曰：『儿以从军，致母得奇疾。每闻呻吟声，心即裂；敢复仕乎？武职多在边海，如险远不得奉版舆往，即方寸乱，安能复任事；愿终身守吾母，不复出矣』。当是时，施侯子与公叙阶埒，仕至福建水师提督；其叙亚于公，藉战阶取节钺，若参、游以下犹数十人。或劝公出，终不应。
　　丙戌，潘孺人没，毁甚；持服历三十六月。或疑过礼，则泫然应曰：『三年之丧，二十五月而毕，中月而禫；礼诚不可过也。顾吾母节未彰，报德无所遂。吾哀焉固且无穷，敢歉于三年之实乎』？兄早卒，抚其孤；推遗产、御外侮，甚有恩。家居久，涵养深粹；老不废学，工书、精诗笔。既不仕，以授诸子。长世荣，廪监生；次鸿雯，山阴县学生；次宪发，并国子监生。
　　岁庚子，余典浙江乡试，举世荣。明年，典会试，世荣复中式殿试，赐二甲第四人进士出身，改授翰林院庶吉士。又明年，遇新天子登极，恩封公如世荣官。踰旬，讣至京。盖公于十一月十七日卒于家，年七十有二。公素无疾，以疽发左股，数日遂殆。弥留，戒鸿雯等：『我死，魂魄恋吾母；葬我母墓侧』。无他语云。
　　黄孺人，温且惠，助公孝事姑。先姑一岁没；姑恸曰：『丧余妇，余其能久』！明岁，果病不起。黄孺人，祔姑墓前若干尺——墓在塘栖镇超山之阳。
　　世荣归，将以某年月日启黄孺人隧，合窆；乞余为志且铭。公女子三人：长嫁钱振，次嫁候选县丞顾彝，次嫁国子监生金宏图。孙男五人，女九人。铭曰：澎湖金、厦横南东，鸡笼、虎井海若雄；投笔仗策收奇功。建牙开府哲爽邦，胡弃不取桑梓恭！曰有嫠母畴尸饔，九京相从犹孤童。厥配俪德美必双，兹邱崨嵲孝作忠；有来封土维蕴崇，我铭勿坏垂无穷。
　　——右「墓志铭」，李绂撰。
　　--录自「国朝耆献类征初编」卷三百八十四（「孝友」十）。
　　周洽
　　周洽，字载熙；居郏店。六岁，母亡，能执礼尽哀。每出，闻邻妪呼儿声，辄悲泣。妪怪，问之；曰：『痛我无母呼也』！年十六、七，贫甚；欲执一艺为菽水资，遂学画于赵伊。不数月，尽其技。游扬州，纵观前人名蹟；而泰兴季氏所藏尤富，洽日夜临摹，学益进。远近诸公贵人争延致之，皆知洽有才，不敢目以艺士。
　　在福州都统胡启元幕下最久。总督姚启圣调诸道兵征台湾，驻城外；一日，忽移城中。城中人皆恶，而启元亦未测总督意，疑有变；急召部下兵，使与连营相次，以备非常。洽闻之，入见启元曰：『公此举，得毋以总督召兵入城故，冀以制之乎』？启元曰：『然』。洽曰：『公与总督身为大臣，转相疑忌；是非所以制之，乃所以激之也。某观总督忠诚，无他虑；此举不过欲耀武于众耳。公诚简骑从往过，微讽以「地方当兵燹后，静镇为先。一旦兵民杂处，虽军令严肃，而小民无知，必致烦扰；恐乖公平日爱民之意」。如此，则彼必喜公之推诚。且理无以夺，虑无不乐从』。启元从洽言，两人驩好如初。
　　又在潮州知府梁文暄所，方夜半，总兵据县；详文云：『甲首乙交通海寇，宜急发兵掩捕』。文暄即卧内，告洽；洽曰：『此事虚实未可知。今海宇宁谧，人无异志；恐是奸民陷害良善耳！宜拘乙，即讯而缓其刑；使不致妄承。然后密访甲素行若何，并查与乙有无仇衅？则事可立断矣』。文暄如其言；乃知甲售田于乙，因加价构讼不胜而陷之者也。
　　在河道总督靳辅幕时，河工始告成，辅欲绘黄、运两河图呈览；以事属洽。洽曰：『历年所进河图，多不称旨；非亲历其山川、城郭，则位置不能无误也』。乃遍历兖、豫、雍、冀四州之地。阅四月，相度河势迂直缓急及堤闸要害之处，手自摹写；而别为「看河纪程」三卷，绘以进呈。上览之，下旨褒美。
　　洽晚读王守仁书，觉生平所疑涣然冰释，不复留意于诗人笔墨。然兴至作画，人争以价购之。
　　年七十有五，卒。有「摊诗阁文集」，藏于家。
</div>
    <div class="pagination">
<a href="清耆献类征选编_page11.html">上一页</a><span>...</span><a href="清耆献类征选编_page7.html">7</a><a href="清耆献类征选编_page8.html">8</a><a href="清耆献类征选编_page9.html">9</a><a href="清耆献类征选编_page10.html">10</a><a href="清耆献类征选编_page11.html">11</a><span class="current-page">12</span><a href="清耆献类征选编_page13.html">13</a><a href="清耆献类征选编_page14.html">14</a><a href="清耆献类征选编_page15.html">15</a><a href="清耆献类征选编_page16.html">16</a><a href="清耆献类征选编_page17.html">17</a><span>...</span><a href="清耆献类征选编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
