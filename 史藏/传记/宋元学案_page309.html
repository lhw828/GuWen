<!DOCTYPE html>
<html>
<head>
    <meta charset="UTF-8">
    <title>宋元学案 - 第 309 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 309 页/共 437 页</h1>
    <div class="content">
　　黄溍，字晋卿，义乌人。先生生而俊异，比成童，授以书诗，不一月成诵。迨长，以文名于四方。登延佑进士第，累转国子博士，视弟子如朋交，未始以师道自尊，轻纳人拜，而来学者滋益恭，业成而仕，皆有闻于世。出为江、浙等处儒学提举。先生年始六十七，不俟引年。亟上纳禄侍亲之请，绝江径归。俄以秘书少监致仕，未几，除翰林直学士、知制诰同修国史。兼经筵官，执经进讲者三十有二，帝嘉其忠，数出金织纹段赐之。升转至中奉大夫。旋上章求归，不俟报而行，帝闻之，遣使追还京师，复为前官。久之，始得谢南还。卒，年八十一。累赠参知政事，追封江夏郡公，谥曰文献。先生天资介特，在外唯以清白为治。及升朝行，挺立无所附，足不登巨公势人之门，君子称其清风高节，如冰壶三尺，纤尘弗污。然刚中少容，触物或弦急霆震，若未易涯涘，一旋踵间，煦如阳春。先生之学，博极天下之书，而约之于至精，剖析经史疑难，及古今因革制度名物之训，旁引曲证，多先儒所未发。文辞布置谨严，援据精切，俯仰雍容，不大声色，譬之澄湖不波，一碧万顷，鱼蛟龙，潜伏不动，而渊然之光，不可犯。所著书，有《日损斋禀》二十五卷、《义乌志》七卷、《笔记》一卷。（参史传。）

　　（梓材谨案：《儒林宗派》以先生为石氏门人。宋潜溪状先生行实，言其「常着《吊诸葛武侯辞》，太学内舍刘应龟见而叹之，因留受业。又从仙华山隐者方凤游」。是先生又为刘氏、方氏门人也。杨铁崖志其墓云：「与其徒私谥曰文贞先生。」

　　◆舣翁同调

　　隐君李复庵先生直方

　　李直方，字德方，东阳人。少以世业治《尚书》，举进士不第，退治伊洛之学。宋末，隐居教授。其受业弟子陈樵与胡、陈士允皆以文学知名。晚岁家益贫，与其弟子耦耕南山之麓，人皆以庞德公拟之。（参《金华先民传》。）

　　（云濠谨案：隆庆《东阳志》载「先生一名幼直，字良佐。为人沈毅方介」。又言「其所著书百余篇，皆未竟，惟《易象数解》为全书。至元中，录故上书言宋丞相者，至其家，则焚且久矣」。《金华府志》云：「学者称《复庵先生》。」）

　　◆元道门人

　　隐君汪东山先生华（别见《双峰学案》。）

　　右丞燕先生公楠

　　燕公楠，字国材，建昌人。十岁能属文、居父丧，庐墓三年。再贡于乡，不第，后以连帅辟，五迁至通判赣州事。元世祖既平江南，帅臣板授同知赣州事。后召至上都，奏对称旨，赐名赛因襄加带，命参大政，辞、乞补外。累拜江浙，湖广行省右丞。召还朝以卒。（参史传。）

　　（梓材谨案：先生为宋礼部侍郎肃七世孙，与汪东山为同门友，亦赵氏弟子也。着有《五峰集》十五卷。见程雪楼所作神道碑。）

　　◆草窗门人

　　乡举陈定宇先生栎

　　陈栎，字寿翁，一字定宇，晚称东阜老人，徽之休宁人。学以朱子为宗。所著有《百一易略》、《四书发明》、《书传纂疏》、《礼记集义》等书。时双湖、东阜最称宿儒。延佑初，诏以科举取士，有司强之乡闱，中选，竟不复赴礼部。先生性孝友刚介，日用之间，动中礼法，善诱学者，江东士人就学草庐者，尽遣而归。先生年八十三卒。（修。）

　　（梓材谨案：汪氏为《定宇行状》云：「其为学得于家庭之讲贯为多，最后始从乡先生黄常甫游。」

　　定宇文集

　　《书》载帝王之治，而治本于道，道本于心。道安在﹖曰在中。心安在﹖曰在敬。揖让放伐、制度详略等事虽不同，而同于中，钦、恭、寅、祗、慎、畏等字虽不同，而同于敬，求道于心之敬，求道于治之中，详说反约，《书》之大旨，不外是矣。况诸经全体上下千数百年之治，二帝三王之渊懿，皆在于《书》，稽古者，舍是经奚先哉！孔子所定，半已遗逸，厥今所存，出汉儒口授，孔宅壁藏，错简断编，当阙疑者何限。自有批注以来，三四百家，朱子晚年始命门人集传之，惜所订正，三篇而止。本朝科举兴行，诸经《四书》，壹是以朱子为宗，《书》宗蔡《传》，固亦宜然。栎不揆晚学，三十年前，尝编《书解折衷》，以羽翼蔡《传》，亡友胡庭芳见而许可，又勉以即蔡《传》而纂疏之，遂加博釆精究，方克成编，期与四方学者共之。（《书传纂疏序》。）

　　程松谷先生显道

　　程显道，号松谷，婺源人也。有《孝经衍义》。尝刲股救亲，水浆不入口三日，哭哀于墓，书「衔恤」二字于扇，蔬食终三年。定宇以为「不言躬行之士」，亦草窗弟子也。（补。）

　　◆复斋家学

　　乡举陈定宇先生栎（见上《草窗门人》。）

　　◆翠屏门人

　　知事张先生复

　　张复，字伯阳，建安人。仕元为建宁路知事。师事郑翠屏，学《易》得丘氏之传，尝辑诸儒论议，编《性理遗书》十四卷。

　　◆舣翁家学（刘、李六传。）

　　隐君陈鹿皮先生樵

　　陈樵，字君釆，取青之子。好以鹿皮为衣，自号鹿皮子。先生学于家庭，又从李直方受《五经》大义。性沈敏嗜学，独取遗经精思，逾四十年，心领神会，自以圣贤大指可识，乃入东白山大霞洞中著书。其微词奥义，多前儒未经道。虞伯生、黄晋卿、欧阳圭斋辈皆向慕，以为不可及。宋潜溪志其墓，称为「东阳隐君子」。（百家记。）

　　◆文贞门人

　　文宪宋潜溪先生濂（别见《北山四先生学案》。）

　　忠文王华川先生祎

　　王祎，字子充，义乌人。幼秀爽奇敏，师事黄晋卿。元政乱，先生为书数千言，上时宰，危素、张起岩并荐，不报，隐青岩山著书。明洪武初，授江西儒学提举司校理，迁起居注，同知南康府事，召修《元史》，为总裁官。书成，擢翰林侍制，兼国史编修。奉使云南，为梁王把都所害。其遗文有《华川集》、《玉堂杂着》诸书。正统间，追赠翰林学士，谥忠文。（参《人物考》。）

　　提举戴九灵先生良（别见《北山四先生学案》。）

　　陈夷白先生基

　　陈基，字敬初，临海人也。黄晋卿高弟，学者称夷白先生。（补。）

　　隐君刘青村先生涓（别见《北山四先生学案》。）

　　学正蒋先生允升

　　蒋允升，字季高，东阳人，贞节先生元之子也。幼颖异，长益自力于学。贞节性严毅，教训甚笃，延方先生麟、李先生亦于家为之师，凡天人性命之奥，礼乐名物度数之详，悉得于耳提面命，而会其指归。贞节与两先生继殁，先生束书入怀归山中，博考而精思之。所有既富，发为文章，动合法度。会黄侍讲致政家居，先生爰登其门。尝试有司不合，遂弃其业弗为。部使者举其茂材，当得官，未报而卒，年二十九。所著有《时敏斋■》。（参《王忠文集》。）

　　（梓材谨案：宋潜溪志贞节墓言：「先生尝从黄文献公游，有文，用荐者授庆元路儒学正。」）

　　都事高则诚先生明（附弟诚。）

　　高明，字则诚，永嘉人。自少以博学称。一日叹曰：「人不专一经取第，虽博奚为﹖」乃自奋读《春秋》，识圣人大义，属文操笔立就。登至正乙酉第，授处州录事。数忤权贵，谢病去。除福建行省都事，道经庆元，方氏窃据强留幕下，力辞不从，卧病卒。所著有《柔克斋集》二十卷。弟诚，字则明，亦有文名。时号「高氏两难」。（参《姓谱》。）

　　（云濠谨案：《温州旧志》载东海赵汸尝称其学博而深，才高而赡。隆庆《东阳志》则称其从义乌黄文献，盖亦黄氏门人也。）

　　◆复庵门人

　　隐君陈鹿皮先生樵（见上《舣翁家学》。）

　　征君胡蔗庵先生（附门人李思齐、徐黼、胡太和。）

　　胡，字景云，号蔗庵，东阳人。与陈樵、陈士允从李直方游，耽嗜《六经》，兼通子史，学问深邃，文章典雅，长于诗赋，尤善表启。其诗似李长吉，有元一代作者，鹿皮子外，惟景云氏。家居授徒，李思齐、徐黼、胡太和皆从之游。生平笃于实行，动必以礼，言论风釆，师表一时。朱编修廉称为隐君子。洪武初，以荐授史馆，命已下，卒。所著有《伧鸣集》。（参《东阳县志》。）

　　陈先生士允

　　陈士允，东阳人。从李直方游。为人古朴迂远，不趋势利，闭户读书，深明《易》旨。尤虑学者未易读程、朱传义，乃辑诸家所著为《集注》。（同上。）

　　◆定宇门人

　　隐君倪道川先生士毅

　　倪士毅，字仲宏，隐居徽州祁门山，定宇陈氏弟子也，学者称为道川先生。生平事亲至孝，接物以诚，非仁义道德之说、素论定于郡先师朱子者，不以教人，故黟人信其言而尊其行。与赵东山、汪环谷朝夕讲学，时称「新安三有道」。尝言：「朱子《四书集注》既行，当时儒者惧后学诵习之难，因各为诠解。」于是勉斋有《通释》，而釆《语录》附于《大学章句》之下，始自西山真氏，名曰「集义」；祝氏宗道《四书附录》，放而成之；格斋赵氏有《纂疏》；克斋吴氏有《集成》；定宇陈氏有《发明》；云峰胡氏有《四书通》；仁山金氏有《指义》。由宋迄元，不下数十家，而义理未为明备，着《四书辑释》三十六卷，环谷为之序。（修。）
</div>
    <div class="pagination">
<a href="宋元学案_page308.html">上一页</a><span>...</span><a href="宋元学案_page304.html">304</a><a href="宋元学案_page305.html">305</a><a href="宋元学案_page306.html">306</a><a href="宋元学案_page307.html">307</a><a href="宋元学案_page308.html">308</a><span class="current-page">309</span><a href="宋元学案_page310.html">310</a><a href="宋元学案_page311.html">311</a><a href="宋元学案_page312.html">312</a><a href="宋元学案_page313.html">313</a><a href="宋元学案_page314.html">314</a><span>...</span><a href="宋元学案_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
