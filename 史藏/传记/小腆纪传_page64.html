<!DOCTYPE html>
<html>
<head>
    <meta charset="UTF-8">
    <title>小腆纪传 - 第 64 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 64 页/共 71 页</h1>
    <div class="content">
　　顺治五年（一六四八），泽清以谋叛诛（良佐事，见「国史」「贰臣传」）（补）。

　　沙定洲者，阿迷土司普明声部将也。明声死，妻万氏抚有其众；万淫而狡，尝召部下丁壮入侍，其将沙源之子定海、定洲皆与之私。久之，无以服众，竟赘定海为婿；已复厌其朴陋，而定洲年少白晰，乃杀定海而赘定洲。明声之子普服远耻之，遂分寨以居。未几，服远忧抑死；定洲遂兼为阿迷土司。

　　乙酉（一六四五），元谋土司吾必奎反，定洲奉调领兵会剿；至则必奎已伏法。定洲自以徒来无功，逡巡城外，不即归。有奸民饶希之、余锡朋尝往来黔国公沐天波第中，以货宝玩为名，累负天波金巨万无以偿；因诣各土司营，夸沐氏富埒国。定洲心动，阴结城中土司阮韵嘉、张国用、袁士宏等为应，以十二月朔入城辞行；入门，辄呼噪焚劫，天波逸而家属皆死。定洲遂尽得沐氏所有，盘踞省城。劫巡抚吴兆元，题请代天波镇滇；至禄丰，执前大学士王锡衮于家：皆不屈，拘之别室，夺其印以伪疏入告福京，遂行府事。

　　万氏闻定洲之乱也，惊曰：『吾家当败此贼手』！谋自至省，执以投诚。既至，见其声焰赫然，尊若王者；又大喜过望。定洲遂悉兵追天波。时金沧副使杨畏知以监军驻楚雄，教天波西走永昌，使楚雄得为备，为首尾牵制之策；天波从之。定洲至楚雄，城闭不得入；畏知绐之曰：『若定永昌还，朝命当已下；吾当以礼见之耳』！定洲遂去。遣其党王朔、李日芳等分攻大理、蒙化陷之，屠杀万计。畏知乘间撤城外居民入城，清野筑陴；檄调汉土兵马，远近应之。明年丙戌（一六四六），贼闻楚雄设守，又迤东龙在田、禄永命各自完保，因不敢至永昌，还攻楚雄；不能下，发巨炮击之。姻焰冲城上，群蛮欢呼谓：『杨公死矣』！须臾烟散，则杨公端坐城楼如故；惊以为神，稍稍引去。东攻石屏，在田御却之；转攻宁州，破之，永命自杀。乘势下嶍峨，土官王克猷走死。在田闻之惧，与其党许名臣弃石屏，窜入大理；于是迤东诸县尽陷。乃复引兵攻楚雄，分兵为七十二营、每七营各为一大营屯之，环城凿濠为久困计。而城中守益坚，终不能克。

　　初，龙在田奉总理熊文灿命，驻榖城；献贼之未叛也，尝相识。是时献贼诛而其下孙可望、李定国、艾能奇、刘文秀号四将军者，收余众，由遵义入黔。在田使人告急，可望因诈称黔国焦夫人弟引兵复雠。丁亥（一六四七）三月入滇，定洲解楚雄围，御之革泥关。可望以兵五万突之，定洲大败；杀王锡衮，遁归阿迷。可望西徇诸郡；而分遣定国徇迤东，攻定洲部目李阿楚于临安。阿楚拒战甚力；穴地炮轰之，城破，阿楚赴火死，兵犹巷战。定国怒，执城中绅衿、兵民尽杀之，计七万八千人，而焚缢阵亡者不与焉。将袭阿迷，闻晋宁有警，还师屠之（详见「纪年」）。可望既据有全滇，益自尊大，定国倔强不为下；可望谋诸众，缚定国于演武场杖之。已复抱持哭，令取定洲自赎。佴革竜者，定洲之老巢也；有九山最险，硐名溪乌。其外巢曰大庄，夷目黑老虎守之；其战也，口衔双刀、手舞大刀，所向无前。文秀围之，久不下。时定洲自居佴革竜，其下汤嘉宾、陈长命等亦各据一山，相去数十里为犄角之势；外通交趾，以固诸蛮心。一日，宴集嘉宾营。定国侦得，率兵掩至；围以木城，绝其水道。三阅月，诸蛮惧，出降；遂擒定洲及万氏，凡沙氏之属数百人。械送省城，声其罪、剥其皮，号令通衢；滇人靡不快。

　　初，沙乱由万氏，滇人疑其为夏姬。及就俘，魋墨奇丑，莫不大笑云。

　　黄斌卿号虎痴，福建兴化卫人。少随其父于京邸，流落不能归；有妓刘氏助之赀，得以恩例授把总，自参将升江北总兵。南都亡，遁归。闽中立，附表劝进；并言『舟山为海外巨镇，番舶往来，饶鱼盐之利。西连越郡、北绕长江；此进取之地』！上善之，封为肃卤伯；赐剑印，屯舟山，得便宜行事。疏乞周鹤芝自副。斌卿为人猜忌，鹤芝慷慨下士。鹤芝尝欲乞师日本，斌卿阻之；由是，不合而归。斌卿出师窥崇明，战败；遇周瑞，得还军。

　　丙戌（一六四六）六月，浙东事败，富平将军张名振扈监国鲁王至舟山；斌卿不纳。永胜伯郑彩适至，奉监国入闽；名振故与斌卿为儿女姻，因留驻舟山。斌卿怯于大敌，而勇于害其同类：副使荆本澈屯舟山之小沙岙，其将士善射；斌卿忌而杀之。温州总兵贺君尧收玉环山渔税，挟重赀入舟山；杀之而攫其赀。镇倭将军王鸣谦至舟山，诱杀之，尽并其众。叛将张国柱，故鸣谦同事也，悉定海舟师来攻；国柱有弓箭手五百人，号骁勇。斌卿知陆战不能取胜，令百姓乘城，而身率舟师以出洋；力战三昼夜，窘甚。求救于名振；名振之将阮进者精水战，以四舟冲国柱营，乘潮发炮，所当辄糜碎，国柱仅以身免。斌卿得其楼船百号，声势益震。又忌名振之有阮进也，间之，使背名振去。平西将军王朝先骁勇善战，拥兵蛟关；斌卿三书招之。朝先率二舰渡横水洋，斌卿遣标将朱玖、陆玮以假迎劫之；朝先跳水免，妻子死焉。朝先既失势，斌卿摘其印，令为标将；名振怜之，赠千金、请还其印，朝先自是归心名振。

　　丁亥（一六四七）四月，吴淞提督吴胜兆谋叛我、复归于明，以血书结舟山为应，斌卿犹豫不敢应；名振自以其兵就约，遇风，尽丧其军。朱玖劝斌卿杀之；名振乃避之，屯田南山。郑彩自莆中送斌卿子还舟山，即名振婿也；道经南山，名振留饮十日。玖扬言名振实杀公子，鼓众钞掠名振及标属将士家。无何，斌卿子至，备道名振情；斌卿大惭，然是时已构隙矣。

　　是年冬十二月，鄞县诸生华夏、屠献宸等约斌卿以海师攻城，己翻城以应之；斌卿固不愿，冀内应成功、己享其利，泊舟桃花渡。已而谋泄，无功。既返，甚悔其一出，刻意为保聚计。限民年十五以上充乡兵；男子死，妻不得守制，田产入官。年六十无子者，收其田产，别给口食。又尽籍内地大户田之在舟山者为官田：妄冀如土司法为不侵、不叛之岛夷而已，故不肯与海上义师相犄角。名振、朝先既以失欢去，而妻孥在舟山，未敢为难也。阮进在健跳，恃其有保全舟山功，以军饥，告籴于斌卿，斌卿不之应；进亦怨之。

　　己丑（一六四九）九月，有标将黄大振者，劫获番船数万，全以馈斌卿，不餍；大振无以应，逃入朝先营，危言动之。朝先遂与名振进议曰：『海上诸岛惟滃洲稍大，而斌卿负固；不若共诛之，则监国可驻军』。遂传檄进讨。斌卿遣陆玮、朱玖御之，战辄败，求救于安昌王恭■〈木枭〉；大学士张肯堂上章待罪，请迎监国以自赎。名振将许之，而玮与玖背约出洋；进疑斌卿逃，纵兵大击，砍伤斌卿，沈之水中。  
　 
卷第六十五

　　前翰林院检讨加詹事府赞善衔六合徐鼒譔

　　列传第五十八

　　逆臣（二）

　　李成栋 金声桓（王得仁） 刘承胤 陈邦傅（传阙）　孙可望（张虎、张胜、王尚礼、王自奇、方于宣、朱运久）

　　 李成栋金声桓（王得仁）刘承胤陈邦傅（传阙）

　　孙可望（张虎、张胜、王尚礼、王自奇、方于宣、朱运久）

　　李成栋，辽东人（或曰陕西人）；为人朴讷刚忍。初为史可法部将，以总兵守徐州；我大清兵南征，成栋率所部降。贝勒博洛征浙，成栋分徇太仓、嘉定、南汇、上海，授镇守吴淞总兵官。下崇明，荆本澈窜入海；从征福建，定邵武、汀州、漳州。

　　顺治三年（丙戌、一六四六）十月，贝勒承制以总兵佟养甲为两广总督、成栋署两广提督，合军征广东，所向克捷；成栋收缴文武印信五十余颗，而取「总督」印藏之。既叙功，养甲授总督两广、假便宜，而成栋仅授提督衔；疑养甲抑之，怨望形诸词色。爱妾张氏，陈子壮之妾也；艳而纳之，年余不欢。偶演剧，张氏见之而笑；成栋诘之，氏曰：『为见台上威仪，触目相感』。成栋遽起着明冠服，氏取镜照之；成栋欢跃。氏察知之，因怂惥焉；成栋抚几曰：『怜此云间眷属也』！时成栋眷属犹在松江，故言及之；氏曰：『我敢独享富贵乎！请先死以成君子之志』！遂自刎死。成栋大哭曰：『女子乎，是矣』！拜而殓之。遣部下载宝入京将行贿；过江西，地已归明，扼之不得通。子壮虽殉难，其子中书乔生犹拥旧卒，为复雠计；成栋益惧。一日，与署藩司袁彭年、养子李元胤登楼，去梯；相谓曰：『吾辈因国难归清，然每念之。自少康至今三千余年矣，正统之朝虽败，必有中兴者。本朝深仁厚泽，远过唐、宋；先帝之变，遐荒共悯焉。今金将军声桓所向无前、焦将军琏以二矢复粤七郡、陈邦傅虽有降书而不解甲；天时人事，殆可知也。又闻新天子在粤西，遣人瞻仰龙表，酷似神祖；若引兵辅之，事成则易以封侯，事败亦不失为忠义』！议遂决。池州有胡奇者，故从养甲办事，授南雄知府，褫职闲住；密知之，以告养甲，养甲不之备。会赣州告急，养甲拨饷八万，令成栋往援之；藩司主饷，彭年故迁延不发，以激怒军心。成栋又潜招花山群盗纵火焚野，呼声动地；绐养甲曰：『赣州早暮亡，而此间土寇深，五岭且不保；彼声言复故国耳，曷若权宜许之，俟治军再剿』！养甲故知其不可而无如何；用「甲子榜」出示，许士民复冠裳。成栋密制大旗，遣人掣总督旗而以新旗易之；宣言曰：『总督降矣』！即用所藏明「总督」印，奉永历朔戊子（一六四八）为明永历二年。闰三月，遣投诚进士洪天擢、潘曾纬、李绮赍奏赴南宁，迎驾入粤。时陈禹玉、赵台相仇杀，人心皇皇；乍闻成栋反正，惊疑百端。天擢等力陈成栋忠诚，且述金声桓反正事甚悉；人心始安。上命侍郎吴贞毓、祥符侯侯性劳军，封成栋惠国公、佟养甲襄平伯。上自邕江登舟出南宁，大学士瞿式耜时留守桂林，虑成栋之挟上自专也，疏言：『楚、黔雄师百万，翘首威灵；不可乐新复之土，寒将士心』！而吴贞毓奉使还，力言成栋忠诚迎驾，初无虚伪，宜幸广；成栋亦疏言：『天下乃太祖之天下；今日光复旧业，何为乐新土！陛下中兴，须亲统六师行间指挥，俾诸将奋勇戮力；四方咸知有君，自当响应。岂可偏安粤西，优游岁月乎！此臣鳃鳃至计，非冀邀驾之功也』！上乃由梧入肇庆，式耜促刑部侍郎刘远生入朝阻之。而成栋亦自岭南还师，议改两广军门为行宫，迓乘舆；远生奉命劳师，因谓成栋曰：『天子者，天下主也。脱上驾此，爵赏征伐，人疑天子有私，隐令寄政；不可不嫌也。指挥进取，奚能如意』！成栋乃罢修广州行宫而以肇庆为驻驆之所。备法驾，自梧州至肇庆结彩楼数百里，旌旗蔽空，楼船相属。连日天气和朗，上驻鸡笼山，有景云覆其上；黄龙见于海口、吕宋遣使入贡、瓯逻巴国人进图谶：上大喜。八月癸巳（初一日）辰刻，成栋率文武百官郊迎，手扶銮舆入行宫；备赏赉银万两，殿陛供帐亦粗可观。上赐成栋袍带、尚方剑；抚其背曰：『朕中兴，全赖卿力』！成栋疏言：『式耜拥戴元臣；粤西扼御已定，勿庸乎于外，应召还纶扉』！上专命促之入。式耜疏辞乞骸骨，不许；乃留守桂林。上进成栋为翊明大将军，以其养子元胤为锦衣卫指挥使、曹烨为兵部尚书、耿献忠为工部尚书、袁彭年为都察院左都御史。朝政皆成栋父子掌之，诸臣充位而已。

　　时议攻赣州以救南昌；成栋言于上曰：『南雄以下事，诸臣任之；庾关以外事，臣任之』。将筑坛，拜成栋为帅；成栋曰：『事在人为耳，岂必坛之登与否乎』！率众二十万上南雄。故与我守将高进库有旧，遣使招之；进库伪输款以缀其师，踰秋不降。成栋厉气攻之，尽移军中火具以行；苛执夫役，士人亦不免焉。十月丁巳（二十六日）薄暮，抵赣州；将士饥疲而成栋气骄，莫敢言。五更，城上呼「董大哥」者三；成栋梦中惊醒，曰：『董大成是我中军；岂我军已为彼有邪』！俄而，城中鼓角齐鸣，开门突出；成栋策马先奔，军士争窜。自庾关至梅岭，军资、器械靡有存者；退驻信丰。明年（己丑、一六四九）正月，王师既克南昌，鼓行而前；诸将欲拔营归，成栋不可。二月乙卯（二十六日）四更时，发火器手三百人；命之曰：『遇敌则发炮，我为后应』！时天久雨，发炮不然，三百人皆歼。黎明不闻炮声，谓火器军已往；披甲坐城楼上，召诸将议事，则去者已大半矣。因慷慨欷歔，呼巨觥痛饮；誓死城上。俄而王师突至，左右挽之上马渡河。三日后，见有擐甲抱鞍植立水中者，始知成栋死也。事闻，举朝大骇。上震悼，赐葬、赠宁夏王；封元胤爵南阳伯。

　　成栋之归明也，慨然以中兴自任；既败，颇有惜之者。然专恣好杀：其西征也，降将田起凤统兵五千人驻郴州，成栋分兵三万取道乐昌、宜章往招之；起凤以众来归。往来骚扰，乡民有结寨自保者。成栋戏谓起凤：『试攻之』！毙于炮；成栋怒而屠之。广州人卫姓者，醵酒谓其邻党曰：『兵至，协力御之』！一无赖子嫌酒薄，告成栋，谓『合谋歼公』！众问以『何为验』？曰：『凡内裾缀短幅数寸者，其党用以自别也』。成栋怒，欲屠城；百官跪请，命逻卒四出掩得，即戮之。保昌知县潘名世，亦从成栋反正者也；圉人以求索不获，蜚语曰：『知县诮公不能杀贼，但能杀百姓也』！成栋竟缚名世斩之。又以私憾，杀宣忠伯王承恩、大学士朱由■〈木艺〉。盖凶暴，亦天性也。

　　金声桓字虎臣，辽东卫人。我大清平辽东，全家被俘；独跳身入关，投左良玉军。良玉以同里故，任之；积功至都督同知，充总兵官。甲申（一六四四），巡抚路振飞调诸将防河，声桓与之。大学士史可法出师，请以自属；寻隶良玉后队。

　　左梦庚之以所部三十六营降也，诸将相率北去；声桓不欲从，请规取江省以自效。我英亲王阿济格令以提督抚剿总兵衔，挂讨逆将军印；与副将王体忠合营屯九江。声桓遂传檄下南康、南昌；寻授镇守江西总兵。体忠，闯将白旺之部下也；李自成死，体忠刺旺以降。兵既强，又不肯薙发；声桓结其左右王得仁诱体忠至都察院，杀之。其部众大噪，与声桓兵战于南昌城中；民居尽毁。得仁抚定之，乃以得仁代为副将；得仁骁勇善战，军中所呼为「王杂毛」也。以次定抚州、饶州、吉安、广信，江右悉平；惟赣州未下。聋桓之初至南昌也，诸生数十人跪迎于江干。声桓以武人骤膺文谒，顾左右：『当如何答礼』？且笑且引诸生起，口中喃喃欲言而无其词；从官皆匿笑，声桓则喜不自胜。以明都司署为帅府，大治宫室。役夫役万余人，舂白瓷屑为尘垩壁；阿阁曲房，铺层毡、覆绛缯，履之若绵。尝病思食虎，三日果得虎以脯：暴纵，皆此类也。自以不世功，疏言：『臣原衔「提督剿抚」，今更为「镇守」，体统迥异；请如原衔赐敕印，节制文武、便宜行事』！章皇帝以所请冒昧，不许；命还其孥。

　　既克赣州，旦夕望封侯；不得叙录，亦不列得仁衔，二人气索。声桓阴狠，能箝噤不泄；得仁性犷躁，不能无恶言。或曰：『天下事大定，顾君命当侯否耳。富贵自有时，君其忍之』！得仁益愤，则招致方士起宫观，煅金银；以万金使丹客宗超一开天宝洞，将立坛致物怪，檄罡神役使丁甲神将为百胜天符军法。所居为宜春王故第，深九重；尝于后堂张乐，着明衣冠，令优人演郭子仪、韩世忠故事。由是，两家怨词稍稍闻于外。方赣州之未破也，督师万元吉遣间说声桓反正；声桓得书不报。间使去，乃捕万仆箐华械于庭；夜深解其缚，与善饮食，问督师起居，殷勤甚厚。元吉死，箐华亦间泄其语。诸曾事隆武帝逃归者，闭匿不出；既闻有间，往往缘所知私觌两人。声桓少时尝师事维扬僧德宗；僧拊其背曰：『勉之！二十年后江右福主。世人尽变红头虫，此其侯已』。后王师帽着红缨，声桓建牙江省，益礼信之。僧每劝其改图；南昌诸生胡以宁至幕下，言如僧指，声桓心始动。新建诸生殷国桢不从薙发令；尝从隆武帝乞敕书、札印，连络山泽忠义之士；说得仁部下王禹门反正，禹门说得仁，得仁亦心动。胡澹、陈大生各缘以迎合，谓二人曰：『隆武实未死；许公以江西归明者，即举江西封公矣』！二人深信之，阴遣之出。会巡抚李翔凤死；代之者为章于天，遇诸将益倨，且勒贿无厌心。丁亥（一六四七）秋，有公燕，席地置氍毹，文吏皆上坐；声桓、得仁坐于外。得仁有忿色，于天顾之笑曰：『王把总，汝欲反邪』！二人耻且恨。七月，得仁提兵如建昌，于天差官票追其饷三十万；得仁拍案大呼曰：『我王流寇也，崇祯皇帝被我逼死，汝不知邪！语汝官，无饷可得，杠则有之』！声嘶眦裂。敲差官三十杠；曰：『寄章于天，此三十万饷银也』！声桓闻之，谓诸客曰：『王家儿急矣；陈大生等皆不还，奈何』！丹客宗超一之弟子黎士广亦轻儇喜事，游于金客黄人龙之门；自荐于声桓曰：『若辈非能得之，独我知隆武所在耳；公无爱厚赀，可期而至也』。声桓遽曰：『功名本共之』。有间，黎偕胡尔音者袖两玉印入，一为「镇江侯」、一为「维新伯」，篆皆柳叶文、玉亦美甚；曰：『此上所私赐也』！得仁曰：『可矣』！而觇者言明兵破于宝庆；会胡以宁病死，诸客莫能得要领，二人以故按不发。有讦得仁于巡按董学成者；学成扬言将奏闻，而阴遣人求重赂兼乞侍儿。得仁恐，以侍儿予之；则居家状更泄。抚按并力持之，诛求累亿；得仁益怒。戊子（一六四八）正月，于天搜括富室庄田，率数十骑赴瑞州；得仁告声桓曰：『此非为括金，其赣抚会议不利于我邪』！适声桓妻子已自都还，因集将士密议，书约山东、河南刻日并举；得仁出建昌，合揭重熙、余应桂诸部。或谓得仁曰：『声桓疑而诈；脱有中变，而公顾居外也。不若坐据省门，仗钺投袂，为必不可遏之势以胁之，彼必不敢不从；但贵神速耳』。于是得仁立传令部勒全营，杜七门，围守巡按官廨；时二十六日（壬戌）夜漏下巳三十刻。翌晨，得仁擐甲缚学成至声桓所，大声言：『奉诏恢复』！声桓唯唯未及答，得仁即起而割其辫；以令箭传示诸营悉翦辫，凡军民之戴缨帽者辄射杀之，一时城中弃积如山。即日，缢杀学成及副使成大业，擒章子天于江中。迎太保姜曰广入省为盟主，告示安民，称「隆武四年」；声桓称豫国公、得仁称建武侯、曰广称太子太保中极殿大学士，三衔皆兼吏兵二部尚书、赐尚方剑便宜行事。以声桓中军官宋奎光为左军都督佥事、幕客黄人龙为总督、得仁妇弟黄天雷为兵部侍郎，诸金皆为都督；各开幕府，门趋如市。诸客首言明事者，录皆不及；惟陈大生、黎士广、林亮数人得部曹。诸客既失望，始稍稍去；向所遣迎隆武帝者，趑趄道中。金、王亦觉其诈，然事已举，微闻隆武死、永历已立于广东，乃更署告示「永历二年」。识者见举动错谬，相告戒勿出。东路督师揭重熙、傅鼎铨至南昌一日，即引兵还；独姜曰广在位而已。声桓遣人间道赍佛经，置密疏其中；赴南宁输款。声桓降表自署「豫国公」，诏改封「昌国」，封得仁建武侯；声桓颇鞅鞅，致书朝臣请还故封。久之，始如所请。

　　二月朔，得仁率众取九江，一鼓而拔。胡澹进言：『宜乘破竹势，直趋建业；下流猝无备，必易举。建业举而兖、豫响应；更引兵而北，中原可传檄定也』！而声桓闻捷，召得仁还。得仁以澹谋告，众皆主之；黄人龙不可，曰：『赣州居上游，文武重臣俱在，宜先取之；不然，且拟我后』！姜曰广亦言『宁庶人起兵不破赣，卒贻后患』。我湖广提督罗锦绣恐声桓兵趣楚，欲先敌之于赣州，观胜负为向背；贻之书曰：『人心未死，谁无汉思！公创举非常，扶大义，为天下倡，咸引领企足日夜望公至！但赣州东西要害，山川上游。公欲通粤，则赣界其中；公欲他出，则赣乘其后。莫若先下赣，赣下，则楚地可传檄定矣』！声桓然之，率兵围赣；以宋奎光守南昌。赣州守将高进库勒兵出战，声桓使副将白朝佐冲之；曰：『战酣，来助』！朝佐故铁岭骁将，为声桓刺杀王体忠者；前破建昌获金银巨万，索之不与。及与高氏战，追奔数十里，使人望大军，相去尚远；怒曰：『是以银故，致我死地也』！遽收兵归南昌；进库得复入城固守，相持七十日不下。我固山额真谭泰、何洛会师进讨，水陆并进，议救赣；有献「伐魏救韩」之策者。遂分兵复九江、南康，进逼南昌。报至赣，得仁先知之；计曰：『我闻先发制人，不制于人。莫若秘其警报，不令人知；锐志攻城。城中乏食，不知外援，三日赣且下；赣下，则一军守赣、一军守粤。粤知赣破，必从风而靡；然后西通西粤、右守岭表。清兵知赣破，必解围向赣；我以逸待劳，南昌亦得息肩。间出以绝粮道，则数十万之众可歼于旦暮矣！若攻城垂破而弃之，强敌在前、赣乘其后，此危道也』！声桓以家在南昌，遽退师；得仁部众见之亦走，斩之不能止。城中兵突出，自相践踏，死者数千人。声桓既突围入南昌，得仁乃以兵二万趋九江。姜曰广檄召之；得仁曰：『九江据长江要津，转输必由之道。敌以数十万之众深入攻城而粮道已绝，非分兵攻我，即撤兵东下；分则势弱，撤则师劳。九江四面临江，城小而固；以我守之，未可猝下。公辈引兵徐出，东西挠击、内外夹攻，此犄角之势。若弃要害入孤城，譬猛虎陷阱，徒成擒耳』！曰广不听；一日夜檄数十至。得仁叹曰：『不过欲得仁同公辈死也』！遂撤兵西上；王师以劲弩、巨炮扼诸路，得仁身先士卒，转斗而前，斩级数千。旋中伏，大败于七里街，嗒焉若丧，尽撤城外兵入壁；宋奎光、郭天才争之，不能得。有一道士自言能运粟、役鬼；茹素戒杀，自有天兵来助。城中信之，百日不出兵。初，王师虽屡胜，而军中每夜惊『王杂毛来』！久之，见城中无斗志，乃堀长濠以固之：东自王家渡属灌城、西自鸡笼山属生米渡，起土城、驾飞桥；自是内外耗绝。

　　声桓、得仁之主坚壁也，恃粤师之援；而书记所草「乞师表」但陈胜状，不告急。

　　比闻江事危，上命李赤心由吉安、李成栋再出庾岭；赤心逗遛不进，成栋驻军信丰，不敢踰梅关。南昌粮尽，斗米需八十金，人相食；乃尽出居民。王师知城中无足忌，遂以余暇旁收郡县。己丑（一六四九）正月，大雨连旬，城多坏。声桓部将汤执中守进贤门约内应；王师乃佯攻得胜门，声桓、得仁齐赴救，而奇兵已从进贤门梯垒以登，城遂陷。声桓自投于城之东湖死；得仁短兵突得胜门，三出三入，已而被获，杀之。事闻，赠声桓南昌王，设坛祭之（自姜曰广以下诸人，另有传）。

　　刘承胤，南都人。酗酒，有膂力，号「刘铁棍」。以征蛮獠功，累官至副总兵。何腾蛟之受闯贼余党降也，题授总兵官，镇武冈；渐骄肆。腾蛟在长沙时征其兵，怒不应；驰入黎平，执腾蛟子索饷数万。腾蛟度不能制，乃为之请，得封定蛮伯；且与为姻。

　　永历帝立，晋封侯。丁亥（一六四七）正月，上奔桂林；梧州陷，决意幸楚，承胤具疏迎驾。兵科给事中刘尧珍以事过武冈，语不合，承胤拳殴之；指挥张同敞、御史傅作霖责之曰：『尔具疏迎驾而得罪朝绅，何也』？承胤乃具酒请罪。其后谒上全州，倨侮无人臣礼；御史瞿鸣丰疏劾之。次日朝退，承胤指都御史杨乔然曰：『汝任风宪长；言官妄言，汝不能表率，要汝何为』！乔然与之争，至裂冠毁裳。初，亦以为武人麤卤，无足责。且尝逐擅权之司礼太监王坤，面叱周鼎瀚为奄寺鼻息；闻桂林警，遣兵三千赴援：故或以此多之。既晋爵安国公、勋上桂国，赐尚方剑；与锦衣卫马吉翔相表里，专权自恣。请封吉翔等三人为伯，御史毛寿登、吴德操、刘湘客、万六吉持不可。承胤怒，请上予四人廷杖；既缚之行在午门外，复为申救，免杖夺职。

　　桂林之捷，式耜请返跸桂林；乃劫上幸武冈。五月，改武冈州为奉天府；事皆决于承胤。初为腾蛟门下；至是嫌腾蛟出己上，自请为户部尚书，专领饷务。且以长沙失守，奏解腾蛟兵柄；上弗许，遣中使密召腾蛟为计。然腾蛟固无如何，且无兵；上命以云南援将赵印选、胡一青兵隶之，归守白牙市。及辞朝，赐银币，命廷臣郊饯，承胤伏甲将袭之；印选、一青力战，歼其众，承胤讳之。既总兵张先璧拥溃兵数万，疏请入朝，且劾承胤专擅；承胤惧，乃请命腾蛟驻衡州。督师堵胤锡复疏劾承胤，且及截杀腾蛟事；而高必正、李赤心之众亦欲就食湖南，承胤益惧。计非胤锡不能制之，乃加胤锡大学士，驻长沙；稍自敛戢。

　　八月，王师破常德、宝庆，且逼奉天。上召承胤谋之；则言『我兵多，敌决不来』！上疑而察之，则已密议投降；乃仓猝出奔。承胤举城降，导王师追上至古泥而退。我大师恶其为人，移其眷口至武昌。后部将陈友龙反正，大帅疑承胤与通；明年四月，并眷口皆伏诛。

　　孙可望本名可旺，又名旺儿；米脂人。幼无赖，为人执鞭。数日返，不见其母，讼其邻于官；官怒曰：『汝未以母托邻人；汝母自他适，安所知』！杖之。可旺逃而为贼。久之，遇献贼。狡黠，善伺人意；故献贼尤喜之，养为子。李定国、艾能奇、刘文秀以下，皆呼为大哥。

　　既入蜀，可旺以平东将军称东府、定国以安西将军称西府。每遇敌，可旺能率所部坚立不动，号「一堵墙」。献贼死，可旺与定国、能奇、文秀率余众破涪江、遵义，入贵州（事详「蜀、黔诸臣列传」）。时云南苦沙定洲之乱，石屏副将龙在田遣使告急于可旺；因诈称黔国焦夫人弟举兵复雠。滇人延颈望之，而不知其为贼也。既破沙贼于革泥关，遂屠曲靖；连陷南宁、师宗，进逼楚雄。巡抚杨畏知拒战于禄丰兵败，投水不死，踞地而骂。可旺以畏知同乡，甚重之；下马慰曰：『吾为讨贼来，愿相与共扶明室，非有他也』！畏知要以三事，皆许诺；且折箭以誓。用是，定迤西八郡；别遣定国定迤东八郡。

　　可旺既据有云南，耻名不雅，改可望；自称平东王。在籍御史任僎、礼部主事方于宣倡议遵可望为国主，制卤簿、定朝仪；定国等亦皆自名为王。置四王府，撤呈贡、昆阳二城砖石为之；又毁民居万余间作演武场，收各路工技悉归行伍。可望谋窃大号，然定国辈犹侪视之，遇事相抗；可望谋之王尚礼，乃说能奇、文秀曰：『我兵虽多，号令不一，众议以平东为主；若何』？能奇然之。诹日，赴演武场。定国先至，放炮、升「帅」字旗。可望诘之，尚礼请责旗鼓官；定国怒曰：『我与汝兄弟耳，何如是』！众力解之。可望登座欲予定国杖，定国愈喧哄；白文选抱持之，曰：『请勉受责，以成好事。一决裂，则我辈必各散，为人所乘矣』！尚礼等亦力持之，鞭五十。可望复相抱哭，令取沙定洲自赎。定国心憾之；念兄事久，未可仓猝发难。既并蛮部，声势益强，可望不能制，独霸之念于是乎沮；慨然曰：『我辈汗马二十年，破坏天下；张、李究无寸土而清享渔人之利，甚无谓也！我当挈天下还之明朝，一雪此耻耳』。又闻李赤心、李成栋并加封爵；念同辈不相下，得朝命加王封，庶可相制。杨畏知愤可望僭妄，喜其革面也，因而怂恿之。会四川巡抚钱邦芑亦以书来招；己丑（一六四九）春，可望乃遣畏知及故扬州副使龚彝赴肇庆进表请王封。给事中金堡七疏争之，贵阳镇皮熊、遵义镇王祥亦疏言其不可；议久不决。畏知曰：『可望欲权出刘、李上耳；今晋之公，而卑刘、李为侯可也』！乃议封可望景国公、赐名朝宗，文秀、定国皆列侯；令大理卿赵昱为使，加畏知兵部尚书、彝兵部侍郎，同衔命入滇。昱知可望必不受，谋之督师堵胤锡；胤锡曾赐空敕，得便宜行事，因承制改封平辽王，易敕书以往。南宁密迩云南，可望之求册封也，谓『不允封号，即提兵杀出』！守将陈邦傅闻之大惧，其部将武康伯胡执恭请先矫命封为「秦王」；邦傅乃范金为文曰「秦王之宝」，填所给空敕，令执恭赍往；可望肃然就臣礼，叩头呼「万岁」。既闻朝议未决，私诘执恭；执恭诳之曰：『此敕印乃太后与皇上在宫中私铸者；外廷诸臣实不知也』！可望虽心知其伪，然假以夸示其下。既畏知、昱赍平辽王敕书至；可望骇，不受。曰：『已得「秦」封』！畏知曰：『此伪也』！执恭曰：『彼亦伪也！所封实景国公，敕印故在』。可望怒，下畏知、执恭于狱。明年八月，遣使至梧州问故。马吉翔请封为澄江王，使者谓非「秦王」不敢复命；阁臣严起恒、文安之力持之，且请却所献金玉、良马。会郧国公高必正入朝，召使者言：『本朝无异姓封王例。我破京师，蒙恩赦宥，亦止公爵；尔张氏窃据一隅，封上公足矣，安冀王爵！自今当与我同心报国、洗去贼名，毋欺朝廷孱弱；我两家士马足相当也』！又致可望书，词严义正。使者唯唯退，议遂寝。而可望称「秦王」如故；改诸军悉曰行营、设护卫曰驾前官，自称曰孤、曰不榖，文书下行曰「秦王令旨」，各官上书曰「启」；称定国、文秀曰「弟安西李」、「弟抚南刘」，其下称之曰「国主」。

　　皮熊畏其逼也，遣官李之华通好请盟；可望致书曰：『贵爵坐拥貔貅，战则可以摧坚虏、守则可以资保障；独是不肖有司，罔知邦本，征派日烦，民生日蹙！黔中乃兵出之途，宁无救灾恤邻之念，以为假道长发之举！若滇、若黔，总属朝廷封疆；留守、留兵，绸缪粮糗，惟欲与行在通声息。若祗以一盟了事为燕雀处堂之计，非不榖所望于君子矣』！熊得书益惧，避之清浪卫。庚寅（一六五○）九月，可望亲至贵州执熊，夺其兵；令贵州所属文武呈缴滥札，裁革文职之监军、督饷、部卿、佥宪，武职之总制、参、游各衔名；无敢抗拒者。惟巡按御史郭承汾、威清道黄应运、总兵姚某、刘某等六人诟贼，求死；可望怒曰：『尔欲死，不与尔良死』！缚六人于地，驱劣马数十蹴踏之；籍其家，陈尸平越之四门以怖不顺己者。既闻袁韬、武大定杀杨展，始有图蜀心。上书为展讼冤，使王自奇、文秀、文选分道取四川。

　　是冬十一月，桂林、广州相继陷，上走南宁，王师日逼；乃遣编修刘■〈艹洍〉封可望为冀王。至平越，不得入；畏知曰：『秦、冀等耳，假何如真』！不听。定国请令畏知终其事；畏知复至南宁，乃真封可望为秦王。而可望怒不能待，邀文安之于都匀，夺所赍封川中诸将敕印；遣其将贺九仪、张胜、张明志率劲兵五千称「迎扈」，杀严起恒及沮封之尚书杨鼎和、给事中刘尧珍、吴霖、张载述于南宁舟中。畏知因痛哭自劾，极言可望擅杀大臣罪，上留为东阁大学士；可望召而杀之。然既获「秦」封，心甚慰。浔州陷，上仓卒自南宁登舟；壬辰（一六五二）正月十六日（戊子），次广南。可望遣总兵王爱秀迎驾；表言：『臣以行在孤露，再次迎请，未奉允行；然预虑圣驾必有移幸之日，故遣兵肃清道路。广南虽云内地，界邻交趾，夷情叵测；惟安隆所为滇、黔、粤三省会区，城郭坚固、行宫修葺、粮储完备，朝发夕至，莫此为宜』！上至安隆，岁以银八千两、米六百石上供，从官皆取给焉。上寻遣太常寺卿吴之俊赍玺书至滇，慰劳可望。

　　三月，闻王师将自楚入黔，奏遣定国及征卤将军冯双礼将步骑八万出全州，文秀及讨卤将军王复臣将步骑六万出叙州、重庆。秋七月，定国拔桂林，孔有德自杀；执叛将陈邦傅父子送贵阳。冬十一月，战于衡州失利，而我敬谨亲王尼堪以穷追殁于阵。是时定国连复楚、粤，两蹶名王，声威大震；不复受可望节制。可望心恶之，既奏请封西宁王，遣检讨方于宣、中书杨惺光赍敕并犒师万金往矣，复追还之；曰：『孤今出师入楚，当面会安西大庆宴，奉皇上敕书以光宠之』。召定国赴沅州议事。或谓定国曰：『此伪游云梦计耳』！辞不赴，赏遂不行。文秀入蜀，亦所向克捷。追蹑吴三桂于保宁，以轻进败，王复臣战死；可望责令罢职闲住。诸将既以定国故不服，又以废处文秀太过，怏怏有怨心。可望怒定国甚，欲自将袭之。其亲兵称「驾前军」者固选锋，以桂林之捷不得一当为恨；谓敌殊易杀，亦劝可望亲立大功以服众。谍知王师屯宝庆之岔路口，冯双礼将左、白文选将右，可望自将中军，轻骑来袭。时阴雨连绵，行三日始至。王师出不意，惊欲溃；明兵易之，甫斩数人，便掠马。我贝勒还军搏战，望见可望中军建龙旗、列鼓吹，麾兵急攻之；可望大败，走保峒口，惟冯双礼军不动。王师亦鉴于衡州之失，引还。是役也，可望虑诸军有图己者，既不敢严督诸军前战；诸军亦以驾前军奋欲立功，不愿与并力，以致于败。

　　先是，任僎、方于宣之尊可望为国主也，将设六部翰林官，而虑人议其僭；乃以范矿、马兆义、任僎、万年策为吏、户、礼、兵尚书，并加行营之号；后又以程源代年策。而僎最宠，与于宣屡劝进；可望令待上入黔议之。上久驻安龙，将吏罕人臣礼；穷促日甚。马吉翔、庞天寿之徒谄附可望，谋逼上禅位；吉翔属其门生郭璘说武选司主事胡士瑞曰：『今大势已去；我辈追随至此，无非为爵禄计耳。今秦王宰天下，马公甚亲重，欲以中外事属之。公能达此意于诸当事，何愁不富贵！不然，我辈无死所矣』！士瑞叱之退。他日，又求武选司郎中古其品画「尧舜禅受图」以献可望，其品拒不从；谮于可望而杀之。已可望自设内阁六部官，铸八迭印；尽易旧印。于宣又为之立太庙，享太祖高皇帝主于中、张献忠主于左，而右则可望祖父也；拟国号曰「后明」。上闻之益惧，与阁臣吴贞毓等谋，遣主事林青阳赍密敕召定国入卫。谋泄；甲午（一六五四）三月，可望遣其将郑国至安龙械贞毓等十八人严鞫之。狱具，矫诏曰：『朕以眇躬，缵兹危绪；上承祖宗，下临臣庶。阅今八载，险阻备尝；朝夕焦劳，罔有攸济！自武、衡、肇、梧以至邕、新，播迁不定。兹冬湍濑仓卒西巡，苗截于前、敌迫于后；赖秦王严兵迎扈，得以出险；定跸安隆，获有宁宇。数月间，捷音迭至；西蜀、三湘以及八桂，洊归版图。忆昔封拜者累累若若，类皆身图富贵。惟秦王力任安攘，毘予一人；二年以来，渐有成绪，朕实赖之！乃有罪臣吴贞毓等包藏祸心，内外连结；盗宝矫敕，擅行封赏，贻祸封疆！赖祖宗之灵，奸谋发觉。随命朝臣审鞫，除赐辅臣吴贞毓死外，其张镌、张福禄、全为国等同谋不法，无分首从，宜加伏诛。朕以频年患难，扈从无几。故驭下之法，时从宽厚；以至奸回自用，盗出掖廷。朕德不明，深自刻责！此后大小臣工各自洗涤，廉法共守，以待升平』！可望既杀十八人，复奏言：『皇上既将诸奸正法，李定国臣弟也，剿敌失律，法自难宽。方责图功以赎前罪，而敢盗宝行封，是臣议罚诸奸以为应赏矣。臣部诸将士，比年来艰难百战，议赏、议罚惟臣专之；前疏付杨畏知奏明，可复阅也。忆两粤并陷时，驾跸南宁。国步既已穷蹙，加之叛爵焚劫于内、强敌弯弓于外，大势岌岌；卒令駾喙潜迹，晏然无恙，不可谓非贺九仪等星驰入卫之力也。又忆濑湍移跸时，诸奸力阻幸黔，请随元胤；使果幸防城，则误主之罪，寸磔岂足赎乎！兹跸安龙三年矣，纔获宁宇，又起风波；岂有一防城、一元胤，可以再陷圣躬乎！臣累世力农，未叨一命之荣、升斗之禄；亦非原无位号，不能自雄者也。沙定洲以云南叛，臣灭沙定洲而有之；又非无屯兵之地，难于进攻退守者也。总缘孤愤激烈，冀留芳名于万古耳。即「秦王」之宠命，初意岂觊此哉！臣关西布衣，据弹丸以供驻跸；愿皇上卧薪尝胆，毋忘濑湍之危！如以安隆僻隅，欲移幸外地，当备夫马、钱粮护送；断不敢阻，以蒙要挟之名』！时可望憾定国益深；定国亦恐其来袭，因出掠雷、廉以避之。冬十一月，攻广州，败于珊洲；明年二月，败于兴业、又败于横州，收余众退保南宁。

　　先是，可望闻珊洲之败，遣冯双礼袭之，为定国所败；既闻其退驻南宁，精锐尽丧，乃遣总兵张明志、关有才统兵三千再往，定国走间道袭破之于田州，三千人皆降。可望闻败，知定国必至安龙；命白文选将兵迎上入贵州。文选虽为可望用，心不直其所为；辄与定国连和，奉上走云南。守将刘文秀亦怨可望者，与盟而入。上既入滇，定国、文秀、文选以功进爵，而可望心腹王尚礼、王自奇、贺九仪、张虎等亦皆进爵为公侯；又遣张虎送可望妻子回贵州以安之。虎至贵阳，则构之益甚。会上再遣文选议和，可望拘留之，夺其兵；而遣其伪通政司朱运久入滇，假议和与尚礼、自奇辈谋内应。丁酉（一六五七）八月，举兵犯阙。释文选而礼之，以为大总统，马宝为先锋；合兵十四万。十八日，渡盘江；九月，至交水，列三十六营，去曲靖三十里。定国、文秀众纔数千人，相顾失色；议奉上出走，未决。时文选反正已久，马宝、马进忠、马维兴亦皆心归朝廷；文选之再出将也，实出诸人谋，定国未及知也。忽文选率所部拔营来归，单骑见定国、文秀于朝；具言成约，宜速出战，且誓之。定国、文秀遂成师以出。初，可望见文选逃，议退兵，马宝止之；张胜亦请身任。可望大悦，语胜曰：『云南军尽出，城内空虚；尔率武大定、马宝选铁骑七千连夜间道袭之，王尚礼、龚彝为内应。尔一入城，则定国、文秀知家口已失，不战自走矣』。宝遣其私人入定国营言之；且曰：『明日决战，迟则无及』！定国大惊，夜告诸将。十九日天未明，拔寨起；文选率所部铁骑直冲马维兴营，维兴开阵迎之入，合兵绕出可望阵后。定国挥兵大进，诸营皆欢呼「迎晋王」；所向瓦解。可望逃至贵州，从骑才十余人；命冯双礼守威清要隘，约曰：『追至，则发三炮』！文秀追至普安，尚迟疑不敢进；双礼发炮以绐之，可望遽挈妻子出城，辎重、妇女悉被掠。过镇远平溪，沅州守将闭门不纳；惟靖州道吴逢圣率所部迎之。狼狈走长沙，遣使投诚于我经略洪承畴军前；章皇帝封为义王。未几，病死。

　　可望承献贼之余，诸将为所抚用，初不知有朝命。既据滇、黔，专封拜，文臣多污伪官者。自定国奉上入滇，多反正；惟张虎、张胜、王尚礼、王自奇等始终党逆，文臣则方于宣、朱运久为尤着云。

　　张虎者，随刘文秀守滇。上入滇都，推恩，进诸将爵公侯，虎封淳化伯；自以位在诸人下，甚怏怏。时孙可望妻子在滇，未敢为逆，上欲归其妻子以安之；白文选言于李定国曰：『今尚礼、自奇拥兵在辇毂下，虎尤诡；日伺左右，祸且不测。令与可望议和，必皇上亲遣虎行，乃无反复耳』。上召虎至后殿，拔头上金簪赐之曰：『和议成，卿功不朽，必赐公爵。此簪赐卿为信，见簪如见朕也』！虎至黔，则谓可望曰：『上虽在滇，端拱而已，大权尽归定国。定国所信者，文则金维新、龚铭，武则靳统武、高文贵。人无固志，可唾手取也』！缴所封伯印，曰：『在彼处不受，恐生疑忌。臣受国主厚恩，岂敢贰哉！白文选受国公之职，已为彼用矣』！取赐簪示可望曰：『皇上赐此簪，命臣刺国主，许封臣「二字」王；臣何敢不以上闻』！可望信之，怒益甚；遂日夜谋犯阙。交水之败，与可望相失。数日，率残兵回贵阳；刘文秀已先入，诘之曰：『皇上赐汝金簪议和，何从有行刺之说』？虎无以答，解赴云南；上告庙，御门献俘磔之。

　　张胜，与马宝同将孙可望驾前军，勇猛绝人。交水之役，白文选拔营走曲靖，可望大惊，欲退军。时宝已反正，虑回黔谋泄；大言曰：『我众十倍于彼，奈何以一人为进退？岂我辈非人乎』！胜曰：『某一人足擒定国矣』！可望大悦曰：『诸将如是，吾复何忧』！令宝与胜袭滇都。甫至城下，而交水报捷旗插于金马碧鸡坊下；胜见之大惊，拔营去。回至浑水塘，遇定国，列阵死战。定国几不支；忽宝于阵后连发大炮，胜惊溃，走益州。部将李承爵诱而缚之；胜骂曰：『汝何叛我』！承爵曰：『汝叛天子，吾何有于汝乎』！解云南，告庙献俘；与其党赵珣皆伏诛。

　　王尚礼，献贼伪中军府都督也。献贼死，孙可望、李定国与艾能奇、刘文秀为四王，权相埒也；可望谋窃大号，尚礼为之主谋，说能奇推平东为帅。自是，可望得专制诸将。随文秀守滇，封保国公；而阴与可望相呼应。张胜之来袭也，尚礼将内应；沐天波知其情，以兵守之，不得发。已闻胜拔营走，遂自缢死。

　　王自奇，献贼伪后军府都督。随刘文秀守滇，封夔国公；移守楚雄。醉后，杀李定国营将而惧，引其众渡沧澜江据永昌，去云南二千余里；以故孙可望入滇时不相闻。可望既败，自奇不自安，与永寿伯关有才举兵反；定国自将，讨而诛之。时王师入贵州，不及援；故逆党平而贵州已不守矣。

　　方于宣，云南人；以进士官礼部主事。丁亥（一六四七）春，孙可望入滇，于宣与在籍御史任僎倡议尊可望为国主，设卤簿、定朝仪，以干支纪年；铸九迭印暨「兴朝通宝」钱，设阁部科道官。可望以时未至，命俟上入滇议之。既上久驻安龙，又为之立太庙、括民田，拟国号曰「后明」；僎为吏、兵二部尚书，于宣为翰林院编修，谋逼上禅位。未行，而李定国以兵卫上入滇都；于宣言于可望曰：『皇上在滇，定国辅之，人心渐属于彼；国主宜正大统，则人心自定矣』！可望以妻孥在滇，未敢为逆；已张虎奉命送可望妻孥而构之曰：『上命我刺国主也』！可望怒益甚；于宣侍侧，因请间左右。遥窥之，但见于宣叩头跪奏，可望点头许可之状，莫知其所献何策也。出谓其私人曰：『国主登九五，我为首相，已亲许我矣』！可望将举兵犯阙，于宣时为提学试沅靖诸属；表题有「拟秦王出师讨逆大捷」语。既闻可望败，则驰书于钱邦芑：『欲纠义旅，擒可望以献』。邦芑鄙之，答以诗曰：『修史当年笔削余，帝星井度竟成虚！秦宫火后收图籍，犹见君家劝进书』。盖于宣尝为可望修史，奉献贼为太祖，作「太祖本纪」；又尝言『帝星明井度，秦王当有天下』故也。其终事不可闻。

　　朱运久，不知何许人。朱容藩之乱蜀也，运久为伪湖广巡抚；容藩败，又为孙可望伪通政使。上入滇都，命白文选与可望议和；可望拘文选而夺其兵，遣运久入滇，阳为议和者，实与王尚礼等谋内应。运久遽黄盖大轿入城，无复人臣礼；上亦未敢问也。  
　 
补遗卷第一

　　男承礼谨譔

　　列传
</div>
    <div class="pagination">
<a href="小腆纪传_page63.html">上一页</a><span>...</span><a href="小腆纪传_page59.html">59</a><a href="小腆纪传_page60.html">60</a><a href="小腆纪传_page61.html">61</a><a href="小腆纪传_page62.html">62</a><a href="小腆纪传_page63.html">63</a><span class="current-page">64</span><a href="小腆纪传_page65.html">65</a><a href="小腆纪传_page66.html">66</a><a href="小腆纪传_page67.html">67</a><a href="小腆纪传_page68.html">68</a><a href="小腆纪传_page69.html">69</a><span>...</span><a href="小腆纪传_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
