<!DOCTYPE html>
<html>
<head>
    <meta charset="UTF-8">
    <title>元朝名臣事略 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元朝名臣事略 - 第 7 页/共 16 页</h1>
    <div class="content">　　八年，授开府仪同三司、平章军国重事，仍令丞相安童谕公曰：「中书省、尚书省、御史台，或一月或一旬，遇有大事，卿可商量，小事不必烦卿也。」 【神道碑。】 
　　十年，宋将吕文焕以襄阳内附，圣天子赫然有扫清六合混一车书之意。明年春，诏公与丞相伯颜总大军，自襄阳水陆并进，趣鄂渚渡江，中道病，不能进。上闻，遣使劳公，仍慰谕曰：「卿自朕祖宗以来，宣力者多矣。又首事南伐，异日功成，皆卿力也。勿以小疾阻行便为忧劳，可且北归，善自调护。」 【又牧庵文集云：公方将百万之众南伐，至郢而疾，诏他将专制，而还公于军，其辞若曰：「画翦宋策汝也，成功而疾，汝安可言！诚有不讳，碑汝之勋，班汝之爵，子不可必死者之知，能知之者，非人与汝子孙耶！」】 公还真定，上又遣其子杠与尚医驰视，因附奏曰：「臣大限有终，死不足惜。第愿天兵渡江，以杀掠为戒。」言讫而薨，略不及其家事。 【家传。】 
　　公忠亮有大节，出入将相近五十年，其元勋硕德，柱石四朝，师表百辟，殆古社稷臣，而气貌循然，若无所为者。及临大事，论大政，夷大难，毅然以天下之重自任。要以竭忠徇国，尊主庇民为心，一以至诚将之。其视富贵权势，敛然畏避，若将有浼于己者。其善始令终，世儗之郭汾阳。而器量涵弘，识虑明哲，又根于天性然。 【家传。】 
　　公孝敬友爱，忠信诚笃，明而恕，宽而肃，言约而理到，气和而色庄，人诬之而不辨，人誉之而不喜，劳而不伐，有功而不德，见利不苟就，见害不苟避。其行己也知时识势，其临事也应变制宜。 【行状。】 
　　公年四十，始折节读书，酷嗜资治通鉴，真积力久，义精理贯，至成败是非，往往立论出人意表，虽老师宿儒，有不加详者。至于矢谟庙堂，运筹戎幄，良法美意，契合融会，见诸行事者，诚无愧于古人。 【家传。】 
　　初，武仙既害都元帅，公绍其职，及兄子楫长，即奏请以职归之。太宗曰：「但闻争官者多，让职者鲜。卿此举殊可嘉尚，朕自有官畀之。」即诏楫为真定路兵马都总管。又奏次侄权充唐、邓军万户。宪宗驻六盘也，诏发民为兵，勑使拟公子为帅，公曰：「吾昆弟三人，大兄之子俱显，仲之子未也，幸先之。」使者嗟服，竟以侄子枢充新军万户。 【行状。】 
　　公尝戒其子侄曰：「史氏起陇亩，际风云，凉德薄効，其将几何？今身名显赫，宗族昌炽如是，何以答乾坤大造，累朝之恩私乎！若以王事殁身边野，裹马革归葬，吾素愿也。汝等谨服此训，苟违吾言，与暴吾丘墓等耳。」 【家传。】 
　　初，公之取卫也，获卫士蒲察辅之，公问：「金朝才干之人，汝识者谁？」辅之以近侍局副使李正臣对，及破归德，缚数人将杀之，公问一缚者为谁，曰：「我李正臣也。」公救免，遣人护送至真定，后任为参谋，一路事悉听其施为措注焉。每南征北觐，公必署空名委札数十通，有可用者即书畀之，或谗间之，公一不听。卫既为公食邑，即命军前参议王昌龄治之。卫前为萧帅所节制，凡萧氏所署矫虔之吏，所行蠹政，一切罢之，失职者造为诬毁，公用之愈笃。其知人之明，用人之专，类如此。【行状。】 
　　北渡后，名士多流寓失所，知公好贤乐善，偕来游依，若王滹南、元遗山、李敬斋、白枢判、曹南湖、刘房山、段继昌、徒单侍讲，公为料其生理，宾礼甚厚，暇则与之讲究经史，推明治道。其张颐斋、陈之纲、杨西庵、孙议事、张条山，擢用荐达至光显云。 【家传。】 
　　宪宗驻合州也，一夕诏巩昌汪帅及东诸侯军，各摘锐士若干，以备宿卫，命公总之。有边将蒲察琚者，偃蹇不为下，公含容之。明年，浑都海平，行台上其功，独琚名阙，公问之，或以前事对，公曰：「若战功最多，其可后哉！」遂均赏赉。其忘过记功又如此。 【家传。】 
　　公初大拜，朝野交庆，公门阁萧然，有面说公不以威权自张者，公因举唐周墀为相问于韦澳曰：「力小任重，何以能济？」澳曰：「愿相公无权。」墀愕然不知所谓，澳曰：「刑赏爵禄，与天下共之，何权之有。」言者悚服而退。 【家传。】 
　　自中统建元以来，中书省官少即五六员，多至七八员，列坐一堂，凡政事议行之际，所见异同，互相轩轾，待其国相可否之，然后为定。公于其间，审其无害，则行之不疑，若有失当，心平气和，委曲论列，期合于理而已，不以诡随为得计，不以循默为知体。故在中书十余年，或奉行上意，或更张事宜，弥缝扶持，天下阴受其赐者，不可胜计。 【行状。】 
　　尝有上书奏先朝太宰请以汾阳王郭子仪、济阳王曹彬例封谥者，上曰：「朕想郭子仪、曹彬皆有显功，终身无大过，以致如此。今所奏岂其然哉，朕所知者史天泽其人也。」 【行状。】 

　　○平章廉文正王（希宪） 

　　平章廉文正王 

　　卷七之三 

　　王名希宪，字善甫，畏吾氏，由父官廉访使氏焉。初事潜邸，岁癸丑，授京兆宣抚使。丁巳，宣抚司罢，中统元年，复为京兆宣抚使。未几，拜中书右丞，行秦蜀省事，就拜平章政事。四年，召入朝，拜中书平章政事。至元二年，分省山东，踰月召还。七年，罢相。十一年，行省事北京。明年，行省江陵。十四年，以疾召还。十七年，薨，年五十。 
　　公以辛卯五月二十五日生于燕，适孝懿公廉访使命下，孝懿喜曰：「是儿必大吾门，吾闻古者以官受氏，天将以廉氏吾宗乎！吾其从之。」举族承命。 【河内高公撰家传。】 
　　公幼魁伟，举止异常。九岁，家奴四人盗五马逸去，已而俱获，失所盗物，时法制未定，盗咸当死，孝懿怒，将付有司，公泣谏止之，卒活此四人。孝懿北上，魏国夫人留居中山， 【魏国夫人留居中山　「中山」原作「山中」，于文义不通。按元史卷一二五布鲁海牙传云：「庄圣太后闻其廉谨，以名求之于太宗，凡中宫军民匠户之在燕京、中山者，悉命统之，又赐以中山店舍园田、民户二十，授真定路达鲁花赤。」是希宪之母曾居中山。卷一二六本传即云：「尝侍母居中山。」今据乙正。】 有豪奴两人酗酒出恶言，公曰：「是幼我也。」即械系府狱，杖之，家人悉震慑，无敢哗者。公仁义之施，见诸幼年者已如此。 【家传。】 
　　年十九，侍孝懿北觐，入侍世祖潜藩，上亦目其多质，有威容，论议宏深，恩顾殊绝。 【家传。】 
　　公于书嗜好尤笃，虽食息之顷，未尝去手。一日，方读孟子，闻急召，因怀以进，上问：「何书？」对曰：「孟子。」上问其说谓何，公以「性善义利之分，爱牛之心，扩而充之，足以恩及四海」为对，上善其说，目为廉孟子。 【家传。】 
　　诸贵臣校射上前，一贵臣顾公箙三矢，欲取以射，公曰：「尔岂亿我为不能耶？顾吾弓力差软。」诸贵假以劲弓，三发连中。诸贵惊服曰：「真文武全材，有用书生。」 【家传。】 
　　上初以京兆分地置宣抚司，岁甲寅，还自云南，即命公为宣抚使。京兆诸郡臂指陇蜀，诸王贵藩环拥周布，户杂羌戎，尤号难治。公讲民瘼，不惮设施，摧摘奸强，扶植贫弱，事无遗便。少暇，则延访耆宿，如鲁斋许公、雪斋姚公，咸待以师友，荐许公于潜邸，充京兆提学，俾教育人材，为根本计。辟河南智仲可参幕府。扁所居堂曰「止善」，公退，则坐于中，明经读史，凡义理精粗，事务得失，研究纤密，必归于是而后已。 【家传。】 
　　富民贷钱民间，至本息相当，责入其本，又以其息为券，岁月责偿，号羊羔利。其征取之暴，如夏以火迫，冬置凌室，民不胜其毒。公正其罪，虽岁月逾久，毋过本息对偿，余皆取券焚之，后着之令。 【家传。】 
　　国朝创制，凡名为士类者，毋隶奴籍，独京兆多豪右，废格不行。公至，一如令，有稍通章句者，亦来徼幸，其主蓄憾弗置，公哀其情，出私钱赎之，俾附儒籍。 【家传。】 
　　民有其妻与卜者厌诅其夫，置毒杀之，狱成，僚佐皆言：「方大旱，宜减死卜者。」公并署伏法，澍雨随应。 【家传。】 
　　岁丁巳，宪宗以世祖尝受命经理河南关右，入谗者言，谓王府诸臣多擅权为奸利事，命其贵强相阿蓝答儿以丞相行省事，刘太平以参知政事佐之，钩校括索，不遗余力，又取诸路酷吏分领其事，复大开告讦，虐焰恟恟。公言：「关中宣抚一司，某当身任，佐属受成事而已。」事竟，卒无毫发得。自是河南关右诸司，诏并停寝。公还王府，凡府属汉人之在行者，悉命公领之，如古纳言。 【家传。】 
　　岁己未，宪宗方驻跸合州，而世祖已径渡大江，取鄂城，克之日，命公入籍府库。公引儒生百余拜伏军门，因言：「今王师一举渡江，宜令军中应俘获南儒，并以官钱购遣还家，以广异恩。」上嘉纳之，所还者五百余人。 【家传。】 
　　宪宗讣至，且闻河朔摘军之扰，勑诸军守鄂，公从世祖北还。因陈大计曰：「殿下太祖嫡孙，先皇母弟。前征云南，克期抚定，暨今南伐，率先取鄂，天道可知。且殿下收召贤杰，悉从人望，子育黎庶，率土归心。今先皇奄弃万国，神器无主，而殿下位亲望重，功德兼隆，天意人心，灼然可见。」上颇然之，且命公前行，审察事变。公闻刘太平与先朝大将霍鲁怀复至关右，又念先帝征蜀，尝留大将浑都海以骑兵四万屯守六盘，及征南诸军尚散处秦、蜀，太平自先朝用事，与诸将要结，素习险诈，又畏主上英果，因关中形便，扇摇民心，惊动汾、晋、河南，诚非细故。及上既渡河，悉以闻奏，遣赵良弼西行，假以他故，侦伺事情，上深然之。 【家传。】 
　　宪宗南征，留季弟阿里不哥居守北庭，及讣闻，遣其用事臣脱忽思征兵河朔，大肆凶暴。真定名士李盘，尝以庄圣太后命侍阿里不哥讲读，及脱忽思至真定，怒盘不附己，械系之狱，燕南诸路震骇，无所控语。公闻，访盘于狱，言于上，释之，民情大悦。 【家传。】 
　　上欲赐塔察儿王饮膳，难其人，公请行。既至，王甚欢，语及上渡江事，公曰：「主上圣德神功，天顺人归，高出前古，臣下论议已定。大王位属为尊，若至开平，首当推戴，无为他人所先。」王大然之，许以身任其事。公还奏其言，上曰：「如此大事，卿辄言之，何不畏甚耶？」对曰：「臣所读书云『时然后言』，臣语言之顷，得其诚心，故言。」 【家传。】 
　　岁庚申春，上在开平，诸王宗室相继劝进，上谦让未许，公以天时人事进言曰：「今阿里不哥虽殿下母弟，彼以前尝居守，专制有年，设有奸人，俾正位号，以玺书见征，我为后时。今若早承大统，颁告德音，彼虽迁延宿留，便名叛逆。安危逆顺，间不容发，宜早定大计。」上良久曰：「汝等能叶心辅翼，吾意已决。」促篆宝文，一冶而成，众皆称贺。翌日，上登宝位。 【家传。】 
　　时鄂兵未还，公奏言：「宋尝压以天威，彼已破胆，或遣信使谕以息兵讲好，勑诸军北归，则恩威并着。」上善其言，乃遣使入宋。 【家传。】 
　　赵良弼还自关右，奏言：「刘太平、霍鲁怀已行尚书省，拘收关中诸处钱谷，名为应接川蜀，实欲据有其地，与六盘相为表里，其势张甚。又四川大帅纽邻一军私属，与六盘密迩，其副将乞台不华亲戚军属，并在北庭，其心皆不可测。又闻阿里不哥已分遣心腹，易置诸将，又散金帛，分赉将吏。」大抵皆如公言。上既即位，以秦蜀地重，非公莫可，及分十道宣抚，乃以关右四川并为一道，首命公为宣抚使，公受命驰赴。太平、霍鲁怀闻之，以五月一日乘急传入城中，密谋为变。秦人前被阿蓝答儿、太平等威虐，闻其来皆胆落。初三日，公亦入城，大集官吏，宣示诏旨，遣人驰往六盘宣谕安抚。时庶事新集，人素怀公，不数日，官府粗定，颇知趣向。后旬余，城门候引一急使至，云：「我来自六盘，断事官阔阔出遣我。今浑都海已反，公所遣使已杀。又分遣人乘急传，入成都密里霍者、青居乞台不华，各起军马来赴援。又多遗蒙古军奥鲁官兀奴忽等金帛，使尽起新军，且约太平、霍鲁怀同时举事。」公集僚佐议曰：「圣上首命我辈，正为今日。事疑变生，脱致罪衅，我当身任，不以相及。」乃分遣万户刘黑马、京兆治中高鹏霄、华州尹史广，掩捕太平、霍鲁怀等，具得逆党与六盘要结状。又遣黑马诛密里霍者于成都，总帅汪惟正诛乞台不华于青居。时关中无兵备，公尝厚遇总帅汪良臣， 【公尝厚遇总帅汪良臣　「良臣」原作「惟良」，按点校本元史卷一二六廉希宪传已校改作「良臣」，今从改。下同。】 知其材可用，又以汪府兵精，并征秦、巩、平凉等处诸军，俾将之进讨。汪帅危疑，未即听命，公取金虎符、银印授之，曰：「此皆身承密旨，君第辨吾事，制符已驰奏矣。」又付银万五千两，以充犒赏，又出库币为军衣，汪大感激，遂行。公又摘蜀卒践更，及在家余丁，复得四千人，推蒙古官八椿将之，逆击。谓八椿曰：「君所将乌合，六盘兵精，毋与争锋，但张吾军声，使不得东，则大事济矣。」 【家传。】 
　　公系太平等于狱，一日，急报赦至临潼，公曰：「勍寇在迩，太平等岂赦所原。」乃遣人逆止近郊，绞太平等于狱，尸诸通衢，方出迎赦，民心帖然。公遣使自劾停阁赦恩、征调诸军、擅帅良臣等罪，上深善之，曰：「此辈读书所说权字是也，朕委卿以方面之权，事当从宜，无拘常制，坐失事机。」 【家传。】 
　　八椿遣其子执送纽邻军奥鲁官二人，曰：「此曹已受浑都海重赏，欲举军应募，同行五十余人，已械系干州，宜并诛戮，以警余军。」两人者自分必死，公谓佐属曰：「浑都海不能乘势以东，保无他虑。今虽民心粗定，众志未一，反侧不安，乱何由息。彼皆诸军将校，彼军见其执囚，或别生心，为害不细。今因其惧死，并加宽释，使恩出非望，必思効力，就发此军余丁，往隶八椿。」两人者既得释，果大喜过望，切谕其属，使出兵効力。初八椿既囚执诸校，此军疑惧，骇乱四出，莫可禁遏，及使至，知诸校安全，且闻两人语，人人感悦，八椿亦释然开悟，果得精骑数千，将与俱西。公复谓八椿曰：「闻君欲深入追袭，慎无轻鬪，宜缓行追蹑，掎角此寇。」浑都海亦知公有备，且据有六盘仓库，遂西渡河，径趣甘州。阿蓝荅儿复自和林提兵与浑都海军合，又遣奸人约结陇、蜀诸将，又使纽邻兄恤敦者，为书招纽邻。于是成都帅百家奴，兴元帅忙古带，青居帅汪惟正、钦察等，俱遣使来言，人心危疑，仓粮不继，恐南寇生心事或莫测。公遣使申敕将吏曰：「公等皆勋业世冑，政宜协心毕力，无替先烈。一旦以观望召衅，悔将何及！」两川将帅素惮公威名，佩服忠荩，咸思辑睦，军政怗然。上即拜公中书右丞，行秦蜀省事。 【家传。】 
　　时朝议欲捐两川，退守兴元，公闻，谓佐属曰：「今四川已安，粮饷已给，忽出此议，必遗后悔。」即遣使论奏，朝廷是之。 【家传。】 
　　初，浑都海、阿蓝答儿既合兵而东，我前军失利，河右大震，西土亲王执毕怗木儿辎重皆空， 【执毕怗木儿辎重皆空　「儿」、「空」二字原脱，聚珍本作「哲伯特穆尔弃辎重」，与元史卷一二六本传「执毕帖木儿辎重皆空」义合，今据补。】 就食秦雍。会亲王合丹及汪帅、八椿等军合，复与浑都海、阿蓝荅儿大战西凉，我师大捷，俘斩西军略尽，得三叛首以送，枭之京兆市。三日诸军还，悉分屯便近，所至足饷而居者不扰。事闻，上大嘉之曰：「此真男子事。」遂进拜平章政事，公时年三十矣。 【家传。】 
　　公奏：四川降民，皆散处山谷，宜申敕军吏，无妄虏掠，违者自本军千户以下，与犯人同科。又禁诸人毋贩易生口。由是四川遂安，降民益众。又罢解盐户所摘军，及京兆诸处无籍户戍灵州屯田者，以裕民力。 【家传。】 
　　东川帅钦察获宋知资州张炳震、兴戎司统制王政，两人俱言母老，咸愿矜贷。公乃遣还，就为书遗四川帅余玠，大略谕圣天子威德，必能混一六合，兼强弱异势，较如白黑，彼方权臣用事，猜忌勋旧，终当瓦解。玠得书感愧，虽未即降，自是亦谨疆界，怗然自守而已。 【家传。】 
　　巩昌帅府言，镇戎州有谋为不轨者，反形已具，连引四百余人。公详扣之，得首恶五人，诛之，余并原释。 【家传。】 
　　诏大会诸王，公驰驿入朝，上已留公，参政商挺驰使奏曰：「向时浑都海之乱，若非廉相，关中安危未可知，兼关中军民他人难制，惟廉相能得其心，闻朝廷欲留，人心惊疑，皆不自安。今关中最为重地，关西安，则河南、河北俱安，所系利害不小，乞早命公还镇。」上不得已，还公西省。 【家传。】 
　　泸州降将刘整囚我叛人数百，军吏请诛以戒，王曰：「力屈而降，岂其心哉！」奏而免之。导整入觐，手书宰臣，使整有所观感，恩浃其心，当得死力。 【清河元公撰神道碑。】 
　　诏括京兆诸郡马、牛，以济河西，王奏曰：「关中兵乱，凋瘵已极，岁赋不充，尚堪此役！」奏入，特复二年，马、牛免括。其年，自春涉夏大旱，王步祷终南，其夕大雨。 【神道碑。】 
　　时以阿里不哥之变，北事未宁，恒有旨谕公与汪帅：「宜申敕将吏，严整部伍，及一切器备，所摘新军，毋或散遣，所部城池，宜令深峻。」先是，宋俘费寅以利口才捷，仕国朝为同知兴元府事，后坐法当死，会赦出之，公悉其人不用。寅怀憾以北，适李璮反山东，寅乘间谗公聚兵完城，当有他志。上命中书右丞南合代公行省，且覆视所告事，无一得。诏公还朝，公陛见言曰：「臣在京兆三年，值逋叛四起，川、陇未宁，民心危疑，事急星火，臣随宜所为，佐贰毋或柅止。如寅所言，罪止在臣，请逮系有司。」上抚御座曰：「当时之言，天知之，朕知之，卿果何罪。」慰谕良久，拜中书平章政事。 【家传。】 
　　方逆璮未诛，平章赵壁素忌公勋名，倡言王文统一穷措大，由廉某、张易荐，遂至大用，今日岂得不坐。一日夜半，中使召公入，从容道潜邸事，良久及赵言，公曰：「向行跸驻鄂，贾似道以木栅环城，一夕而办，圣谕谓扈从诸臣曰：『吾安得如似道者用之？』秉忠、易进言：『山东一王文统，才智士也，今为李璮幕僚。』诏问臣，臣对：『亦闻之，其心固未识也。』」上曰：「然，朕亦记此。」 【家传。】 
　　公在中书，毅然以振举纲维，朘削冗类，裁抑侥幸，考核名实为务，凡前政踵习故弊者，毋弛不张。故当时翕然致理，文物典章，粲然可考。 【家传。】 
　　公言：「国家自开创以来，凡纳土及始命之臣，咸令世守，逮今垂六十年。故其子若孙，并奴视所部，而郡邑长吏，皆其皁隶僮使，此在古所无。宜从更张，俾考课黜陟。」始议行迁转法，五品以上制授，六品以下敕授。 【家传。】 
　　丁太夫人忧，公率族亲行古丧礼，勺饮不入口者三日，恸辄呕血，扶乃能起，既葬，苫块庐墓所。诸相以居忧无例，欲极力起公，相与诣庐，闻公号痛，竟不忍言。数月，制夺哀起复。 【家传。】 
　　至元二年，分省山东，黜陟官吏，省并郡邑，登能进贤，摧恶扶弱，物无遁情，山东诸侯皆震摄失次，公徐谕以「祖先创业之艰，汝曹宜一力与国，作成新政，庶几保有基绪。」取其尤不法者数人，系治之。旧以县名户不及者，立约裁省，转易之地，远不踰五百里，不两月讫事，召还。 【家传。】 
　　公以举选未立，权令各路，岁荐经明行修，及长于吏治者各一人，以备选择。 【家传。】 
　　有中贵传旨朝堂：「某事当尔。」诸相欲从之，公曰：「此小臣预政渐也，事宜覆奏。」上是公言，杖其人。 【家传。】 
　　时阿合马宠眷日隆，已领左右部，其党自相攻击，上命都省推覆，众畏其权，莫敢问。公独穷治其事，阿合马竟得决杖，遂罢所领，复还有司。 【家传。】 
　　上谕王曰：「吏弛法而贪，民废业而逃，工不给用，财不赡费，先朝尝以戚矣。自相卿等，朕无此戚。」王对曰：「陛下圣犹尧、舜，臣等未能以皋、契之道，赞辅治化，以致雍熙，惭对天颜。今日小康，未足多也。」上因论及魏征，王曰：「忠臣良臣，何代无之，顾人主用与不用尔。」 【神道碑。】 
　　言者讼史丞相子侄布列中外，威权太盛，久将难制。诏王罢丞相政事，待鞠，王奏曰：「知天泽深者，陛下也。粤自潜藩，多经任使，将兵牧民，悉着治效，以其可属大任，固使丞兹相位。小人一旦有言，陛下察其心迹，果有跋扈不臣者乎？今日信臣，故臣得预此旨，他日一人讼臣，臣亦入疑矣。臣等承乏政府，上之疑信若是，何敢自保。天泽既罢，亦当罢臣。」上曰：「卿姑去。」明日，召王曰：「昨思之，天泽无对讼者。」 【神道碑。】 
　　有讼西川帅钦察罪者，上勑中书急发使诛之。明日，王覆奏，上怒曰：「尚尔迟回！」对曰：「钦察大帅，以一人之言被诛，西川必骇，逮之至此，与讼者庭对，暴其罪于天下可也。」上曰：「其遣能者按问。」既而卒无一实，钦察得免。 【神道碑。】 
　　王奏议上前，谠论具陈，无少回惜。上曰：「汝昔事朕王邸，犹或容受，为天子臣，乃尔木强邪？」王对曰：「王府事轻，为天子论天下事，一或面从，天下将受其害，非不自爱也。」 【神道碑。】 
　　方士请炼大丹，敕中书给其所需，王奏曰：「前世人主，多为方士诳惑。尧、舜得寿，不假灵于大丹也。」上曰：「然。」郄之。 【神道碑。 【神道碑　按此段文字不见于元文类卷六五平章政事廉文正王神道碑，或为家传之文。】 】 
　　上命公受戒国师，公对曰：「臣已受孔子戒。」上曰：「汝孔子亦有戒耶？」对曰：「为臣当忠，为子当孝，孔门之戒，如是而已。」 【家传。】 
　　始建御史台，外设诸道提刑按察司。时阿合马专总财利，乃曰：「庶务责成各路，钱谷付之转运，必绳治若此，胡能办事？」公曰：「今立台察，不独事遵古制，盖内则弹劾奸邪，外则察视非常，访求民瘼，裨益国政，无大此者。如君所言，必使上下专恣，贪暴公行，然后事可集耶？」权臣语塞。 【家传。】 
　　回鹘官匿赞马丁者，用事先朝，为怨家所诉，系狱。未几，诏释大都见禁囚，诏至，公适在告，堂判无公署。至秋车驾还都，怨家复诉，上怒，召留守诸相诘之。公令取堂判补署之，曰：「倘天威莫测，岂可幸无已署独苟免也。」公进，以前诏为言，上曰：「诏释囚，并释匿赞马丁岂亦有诏耶？」公对曰：「不释此囚，臣等亦未闻有诏。」上愈怒，曰：「汝等号称读书，此宜何罪？」公曰：「臣等备员宰相，有罪当罢退。」上曰：「第从汝言。」即与左丞相耶律铸并罢政事，寔至元七年也。 【家传。】 
　　当权奸柄用，公家居教子读书，而忧国之心，食息不忘。闻一令之苛，戚见颜间，或一事裕民，喜至忘寐。一日，公偶问门客曰：「十月何以谓之小春？」客曰：「为其嫌于无阳。」公叹曰：「阳岂可无，阴亦无绝，理也。圣人者进君子，抑小人，尽人道尔。」 【家传。】 
　　上尝问：「希宪居家何为？」左右以读书对，上曰：「读书固朕所教，读之不肯见用，何多读为。」阿合马谗曰：「日与妻孥燕乐尔。」上色变曰：「希宪清贫，何从燕设。」 【神道碑。】 
　　王疾大作，上遣医三人诊视，或言须砂糖作饮良，时最艰得。王弟某求诸阿合马，与之二斤，且致密意，王推着在地，曰：「使此物果能活人，吾终不以奸人所遗愈疾也。」上闻，特赐三斤。 【神道碑。】 
　　先是，以嗣国王条辇哥行省镇辽霫东，人有言其不便者。十一年春，王疾稍愈，上命公往，将行，肩舆入辞，赐坐，上曰：「昔我先朝，卿先事知几，每启朕以帝道，及鄂渚班师，屡述天命，朕心不忘。丞相，卿实宜为，顾自退托尔。辽霫户不数万，政以诸王、国婿分地所在，居者行者，联络旁午，明者见往知来，察微烛着，塔察儿诸王，素知卿能，命卿往者，识朕此意。」 【神道碑。】 
　　王至北京，问民所苦，皆曰：「有西域人，自称驸马，营于城外，系富家，诬其祖父尝贷子钱，讯之使偿，无所于诉。」旦日，持牒告王，王即遣吏逮驸马者，其人怒，乘马而来，直入省堂，径坐榻上，王令曳下跪，而诘之曰：「制无私狱，汝何人，敢尔系民？其械系之。」哀祷请命，国王亦为之言，稍宽待对，一夕拔营遁去。 【神道碑。】 
　　塔察儿使者传旨，国王立听，王坐自如，曰：「大臣无为王起者。」使者还语其王，王曰：「彼朝廷大臣，无违礼也。」诏国王临国， 【诏国王临国　「临」清钞本、聚珍本及上引元文类均作「归」。】 王独行省事。 【神道碑。】 
　　朝廷发宝钞市马六千五百，王遣市东州，尽所发钞得羡马千三百。王曰：「上之，则类自衒。其以马依元直予它郡，它郡马不入数，害及其民。」终不忍分彼此也。 【神道碑。】 
　　长公主及国壻入朝，纵猎郊原，发民牛车，载其所获，征求须索，其费至钞万五千贯。王燕公主，从者怨食不及，王曰：「我天子宰相，非汝庖者。」国婿怒起，王随之曰：「主壻纵猎原禽，非国务也。费民财不赀，我且驰奏矣。」国婿愕然，入语公主，公主出饮王酒，曰：「从者烦民，我不知也。请出钞如数馈民，幸公止使者。」自后贵人过者，皆不敢纵。 【神道碑。】 
　　王师渡江，急召王朝会。右丞阿里海涯下江陵，图其地形上之，请曰：「荆州西距梁、益，南控交、广，据江淮上游，诚为要地，非朝廷重臣开大府以镇之，未足以绥新附徕远人。」上夜召王，赐坐，曰：「荆南入我版籍，使新附者感恩忘苦，未来者怀化効顺，宋知我朝有臣如此，亦足降其心也。南土湿下，于卿疾非宜，今以大事托卿，卿当不辞。赐卿田以其入食留者，马五十疋以给从者。」王对曰：「臣每惧识度浅薄，不能仰荷重寄，何敢辞疾。」力请不受新赐。诏荆湖行省承制官三品以下，刻印板授，奏入制出。 【神道碑。】 
　　公冒暑兼程以进，既至，阿里海涯率其属郊迎，比公止车，已望拜尘中，南人大骇。先是，政无纲纪，士卒纵横，剽夺商贩，城门昼闭，灯火禁严，民心惊疑，生意萧索。公即日开罪□□□□□军归营， 【公即日开罪□□□□□军归营　按所脱五字原为墨钉。北图藏元刻本、清影元钞本亦均为墨钉，明钞本、清钞本则均为阙文。惟聚珍本将此段文字改作「公即日开谕令各军归营」。】 骑兵徙屯高敞，以便牧养，非调发请给不得辄出。辟城四门，毋得拘检，弛灯火之禁。内外帖然，民始安枕。 【家传。】 
　　归附之初，故官咸怀惊疑，阴有去志。公下车议录用宣抚、制置两司幕僚，以备采访，左右难之，公曰：「今天下一家，皆大元臣子也，君等勿疑。」择可与论议者二十余员，访逮物情，随材录用，人心感激，怀服威惠。不数月，政化大行。 【家传。】 
　　时宋故官礼谒大府，必以珍玩重器，动至数床。公至，亦来谒见，公曰：「汝等身仍故官，或不次升擢，当念圣恩，报効朝廷。使此物尽诸公己财，我取非义，一或系官，事同盗窃；若丐敛于人，不为无罪。慎勿为此，以蠹政害民。」公一无所受，各官感激谢去。 【家传。】 
　　有言南人立券鬻妻子者，公闻，蹙然曰：「人伦之坏一至此耶！」乃严为条禁，当相买卖者并坐，没入所直，且即罪有司，立督绝。公号令一行，赏罚必信，凡下条约，所在奉行惟谨而不敢犯。 【家传。】 
　　公暇日登城，顾见城闉之外，滀水弥望，公曰：「此宋扞敌下策，当还之江流。」遂得陆地数百万亩，招谕富民，随力耕种，约以三年后减半收租，贫民趍之，曾未朞年，已成沃壤。 【家传。】 
　　初，江陵沙市后降，其仓储不入官籍，恣豪右私取，公闻之，曰：「此皆民力，岂可徒资贪鄙。」乃令槩阅，得米二十万斛，会公安民阙食，公发廪赈赉，全活益众。 【家传。】 
　　王顾民粗安，乃曰：「风教不可后也。」遂大兴学，旦日亲至校官讲授，以倡它郡。彻官屋以复竹林书院，与书万四千卷，学者日盛。 【神道碑。】 
　　王政化大行，声及四远，思、播田、杨二氏负固不下，重庆赵定应坚守耻降，皆遣使纳款，王谓二使曰：「归语尔主， 【归语尔主　「尔主」原作「而王」，据清影元钞本及元文类卷六五平章政事廉文正王神道碑改。】 速归所隶，以全民命，我已驰奏天子，诏安尔土矣。」奏上，上曰：「国家不用兵得地，未之见也。希宪坐致数千里之坚城劲士，其仁政为何如也。」宝庆、武岗、益阳、安化、善化、宁乡诸城，籍编民冒围纳款，王移文其省，使安全之。 【神道碑。】 
　　镇远溪洞蛮酋，以其乐工四十余人，重译来至，曰：「愿奏土风于天子之庭。」王曰：「而辈独无妻子乎？驱迫而来，岂其心哉！且天子仁圣，不重夷音。」皆泣拜而回。 【神道碑。】 
　　关讥得江陵人私书，不敢发封，枢密臣发之上前，其语曰：「归附之初，人无生意。大元皇帝命廉相出镇荆湖，岂惟人渐德化，草木昆虫咸被泽矣。」上叹曰：「希宪不嗜杀人，故能致此。」 【神道碑。】 
　　王或疾，士民羣走僧寺道馆，为王祈福，语及，必额手叩齿祝曰：「愿我公永长我人。」 【神道碑。】 
　　王疾日剧，上闻，即命尚医驰视。十四年春，佥枢密院事董文忠奏曰：「江陵热湿，奈希宪沉痾何？」上即召还。荆南人闻王且去，皆号泣随之，拥所乘车不得行，王慰谕再四，乃拜哭而别。大者绘像建祠，小者书版瞻礼。王囊橐萧然，琴书自随。 【神道碑。】 
　　五月，公至上都，馆华严寺。时太常卿田忠良领阴阳事，一日来问疾，公曰：「上都，圣上龙飞之地，天下视为根本。近闻龙岗遗火，此居民常事。今南人萃此，勿令妄谈风水，惑动上意。」未几，副枢张公易、左丞张公文谦果与南人数辈廷辩徙置都邑，二相力言不可，上不怿而罢。明日，召太常质前所言，忠良以公言对，上曰：「希宪方大病，念及此耶。」其议遂寝。 【家传。】 
　　诏征名医王仲明于扬州，未见行意，士大夫责之曰：「君术固妙，其能已亿兆人之疾乎？苍生悬望廉公复相久矣，能起廉公，是惠及天下也。」仲明乃至，进其良剂，能杖而起。上喜召入： 【上喜召入　按「入」下，上引元文类有「曰」字，似是。】 「闻卿比得良医，日俟痊复。」王对曰：「医持善药治臣沈疾，苟能戒谨，诚如圣谕。稍或肄惰，终将不疗。」盖以医谏也。 【神道碑。】 
　　会议立门下省，上曰：「首官何称？」曰：「侍中。」曰：「侍中非希宪不可。」遣近臣谕旨曰：「鞍马之任，不以劳卿，乘轩论道，时至治所，必须执奏，肩舆以入。」王附奏曰：「臣疾何恤，输忠効力，生平深愿。」时皇太子方听政，遣人谕王曰：「上命领门下省，勿难羣小，吾为公除之。」阿合马不利而止。 【神道碑。】 
　　安西王相商挺以博古名世，尝语公宜蓄古器物，以广见闻，公曰：「古物无古于易与书者，他尚何求。」 【家传。】 
　　时营缮东宫，工部官请曰：「牡丹名品，惟相公家，乞移植数本，太子知出公家矣。」王曰：「若出特命，园虽先业，一无所靳。我蚤事圣主，备位宰相，未尝曲丐恩幸，方尔病退，顾以花求媚耶！」请者愧止。 【神道碑。】 
　　十六年春，诏复入中书，王称疾笃。皇太子遣侍臣问疾，因叩治道，王曰：「君天下者二道，用君子则治，用小人则乱。臣病虽剧，委之于天。所甚忧者，大奸专柄，羣邪蠭附，误国害民，病之大者。殿下宜开圣意，急为屏除。不然，日以沈痼，不可药矣。」语闻，深嘉重之。 【神道碑。】 
　　王尝戒子恂、恪曰：「丈夫见义勇为，祸福安可逆必。」又曰:「宰相须有力量，未有无力量能为贤相者。天下事苟无牵制，三代可复也。」又曰：「稷、契、皋、夔、伊、傅、周、召便为不及，是自弃也。」又曰：「汝读狄梁公传否？梁公有大节，乃为不肖子所坠，汝辈当深以为警。」 【神道碑。】 
　　公秉政中书凡六年，当是时也，朝廷清明，海内乂安，台察百司，日渐张举，官无滞事，野无遗才，权臣韬奸，羣小敛畏。故公常言：「君子小人，势犹水火，必欲兼收并用，以致尧、舜之理者，前未闻也。」及公去位，奸臣滔天，羣小附起，天下靡然，风俗大变。彼虽外为狐媚求好，而投间抵巇，以相毒螫者，无所不至，而公卒以直言正道，至终其身不变。 【家传。】 
　　十七年十一月十九日夜，大星殒于正寝之后乐堂，流光烛地，久之方灭，是夕，王薨。士大夫走哭相吊，天下知之者无不嗟伤，咸曰：「良相逝矣，苍生何望！」上每追思之，曰：「当诸王大会议决大事，惟廉希宪能也。」 【神道碑。】 
　　丞相淮安忠武王曰：「廉公，宰相中真宰相，男子中真男子。」可谓名言。 【神道碑。】 

　　○左丞张忠宣公（文谦） 

　　左丞张忠宣公 
</div>
    <div class="pagination">
<a href="元朝名臣事略_page6.html">上一页</a><span>...</span><a href="元朝名臣事略_page2.html">2</a><a href="元朝名臣事略_page3.html">3</a><a href="元朝名臣事略_page4.html">4</a><a href="元朝名臣事略_page5.html">5</a><a href="元朝名臣事略_page6.html">6</a><span class="current-page">7</span><a href="元朝名臣事略_page8.html">8</a><a href="元朝名臣事略_page9.html">9</a><a href="元朝名臣事略_page10.html">10</a><a href="元朝名臣事略_page11.html">11</a><a href="元朝名臣事略_page12.html">12</a><span>...</span><a href="元朝名臣事略_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
