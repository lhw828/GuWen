<!DOCTYPE html>
<html>
<head>
    <meta charset="UTF-8">
    <title>元朝名臣事略 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元朝名臣事略 - 第 11 页/共 16 页</h1>
    <div class="content">　　初，中统三年，立领部，以阿合马总钱谷，至是革去。公与太保刘公等奏燕王为中书令，入省听政，罢世官，行迁转法，并州县户耗者。 【墓志。】 
　　二年，平章赵璧奏立诸路行省，丞相耶律铸行省河东，公为之贰，旋召还。 【墓志。】 
　　六年，同佥枢密院事。连年迁佥书、迁副使。数军实，差万户、千户等三，给军吏俸，使四千人屯田，给牛、种、农器，垦田三万亩，收其获以饷亲军。汰不胜军者户三万，户一丁者亦汰去；若于丁多业寡、业多丁寡者，财力相资，合出一军。 【墓碑。】 
　　十年，封皇子忙阿剌为安西王，立王相府，以公为王相。上曰：「王年少，河迤西尽以委卿。」公进十策于王，曰睦亲邻、安人心、敬民时、备不虞、厚民生、一事权、清心源、谨自治、固本根、察下情，王为置酒嘉纳。 【墓碑。　又牧庵文集云：至元九年，立皇子为安西王。明年，至长安，营于素浐之西，毳殿中峙，卫士环列，车间容车，帐间容帐，包原络野，周四十里，中为牙门，讥其出入。其时犍河之外，秦固内地，教令之加，于陇、于凉、于蜀、于羌，诸侯王、郡牧、蕃酋，星罗棊错于是间者，靡不舆金篚帛，效马献琛，辐辏庭下，勃磎竭蹙，如恐于后。其大如军旅之振治，爵赏之予夺，威刑之宽猛，承制行之。自余商贾之征，农亩之赋，山泽之产，盐铁之制，不入王府，悉邸自有。又明年，诏益封秦王，绾二金印。易府在长安者为安西，六盘者为开成，皆听为官邸用，不足，取之朝廷，岁或多至楮币贯计者百三十万。裁七年而弃其国。】 
　　王薨，王妃使公请嗣于天子，未允。明年，又入请，赐允，犹未遣也。公病于京兆。其年，王妃杀王相赵昞于六盘，辞连公及子瓛，逮至行在所，下公吏，久之得免。 【墓碑。　又墓志云：至元十五年冬，王薨，王子阿难答当嗣，王妃命公请于上，上曰：「齿弱，祖宗之训未习也。卿姑行王相府事以俟。」初运使郭琮、郎中令郭叔云与王相赵昞构隙相攻。人或告赵昞不法，王妃命囚之六盘狱以死。朝廷疑擅杀之，执二郭鞠问，伏辜，事无一毫及公。惟王府女奚彻彻以预二郭谋，将刑，规以求生，始有暧昧语，罥公及其子瓛亦知之。上怒，召公拘于赵氏，瓛下狱。上命赵氏子曰：「商孟卿老书生，可与诸儒谳其罪。」宋儒青阳梦炎以议勋之义，为奏曰：「臣宋儒，不知商孟卿向来之功可补今日之过乎？」上不怿，曰：「是同类相助之辞也。」佥枢密事董文忠奏曰：「宋儒不知商孟卿何如人，臣以曩时推戴之功语之矣。」上良久曰：「其事果何如？」对曰：「臣目未覩，耳固闻之，杀人之谋，商孟卿不预也。」上默然不答。十六年春，有旨：商孟卿不可全以无罪释之，籍其家。是冬，始释公及瓛。】 
　　二十年，复枢密副使，寻以疾免。二十一年，赵氏子复讼父死，公又被逮，百余日乃释。公叹曰：「苏端明贬黄州，作雪堂于东坡，贬惠州，筑室于白鹤观，若将终身，善处变矣。吾有慕焉。」遂茸小圃于都城之南以居，澹然与造物者游。朝士及僧道日造门问遗不绝，益为世所重。 【墓志。】 
　　曹有阜曰：「左山公自号左山老人，着诗千余篇，尤善隶书，时人铭其先世者，以不得公书为未孝。」 【墓碑。】 
　　公具文武材，明允公亮，慷慨有大志。遭际世祖圣神之主，道同气合，获展宏略，功在社稷，德洽黎元，庆流子孙，可谓一代英杰者矣。虽罥安西之狱，事旋昭雪，克终令名，盖有以也。 【墓碑。】 

　　○枢密赵文正公（良弼） 

　　枢密赵文正公 

　　卷十一之三 

　　公名良弼，字辅之，赵州赞皇人。国初，举进士，教授赵州。岁辛亥，召居王邸，历邢州、陕西幕官。己未，王师伐宋，参议元帅府事。中统元年，拜陕西四川宣抚使。至元七年，授高丽经略使，奉使日本。还朝，改四川经略使。十年，拜同佥枢密院事，居官九年，以疾辞归。二十二年，薨，年七十二。 
　　公女直人，避辽章帝宗真讳易真为直，以部族朮要甲姓，佐金祖平辽、宋功，世长千夫，戍真定赞皇，人不能金言者讹为赵家，其曾大父镇国上将军讳祚者，喜曰：「天将华姓吾家耶！」因赵姓。 【牧庵姚公撰庙碑。】 
　　公少聪警，负胆膂机数。其父元帅、右都监节死，谥忠悯，公官公奉职。 【公官公奉职　聚珍本作「公袭官奉职」。】 义宗播归德，上党公部将防城提控崔立，杀守相降而自王，犹讥城门，妄出入者杀，积骸狼藉。公侍母夫人，怀其家牒及忠悯以上世遗绘，曰：「非是无以知吾生族。」彷佛仪形，杂薪丐人窃出，将归赵。及河，已集将北之民数千，惟七艘济舟，兵病民之争，挺刃乱投，及夫人首，公臂受之，几折，兵顾见哀， 【兵顾见哀　「哀」原作「衰」，明钞本描改作「哀」，清钞本、聚珍本均作「哀」，今据改。】 手援以登。 【庙碑。】 
　　公辇母夫人北渡河至乡，奉事之外，日从名儒讲论文艺，尤致意司马氏通鉴，历代典章制度，兵马强弱，地理阨塞，有关国家兴衰治乱者，无不记忆。戊戌，朝命试诸道进士，公中优选，教授赵州。 【野斋李公撰墓碑。】 
　　上居潜邸，用荐者召公北上，占对称旨。会立邢州安抚司，擢公为幕长。邢久不得善吏，积弊日深。公区画有方，事或掣肘，则请诸王府，再阅岁，凡六往返，所请率赐俞允，邢赖以治。升陕西宣抚司郎中。 【墓碑。】 
　　己未，王师伐宋，大臣霸都鲁为元帅，公参议帅府事，兼江淮安抚使，五战皆捷。渡江至鄂，分道趣湖南，攻下岳州，抵潭州而还。用兵有纪律，未尝妄戮一人。 【墓碑。】 
　　大驾北幸，陈时务十二事，言皆有征，上深嘉叹。至卫，驿遣如京兆，访察秦、蜀人情事宜，不踰月，具得其实还报，且列十事上闻，多见采用。 【墓碑。】 
　　公言：「高丽虽名小国，依阻山海，国家用兵二十余年，尚未臣附。前岁世子王倎来朝，适銮辂西征，留滞者二年矣，供张疏薄，无以怀辑其心，一旦得归，将不复来，宜厚其馆谷，待以藩王之礼。今闻其父已死，诚立之为王，遣送还国，世子必感恩戴德，愿修臣职，是不劳一卒得一国也。」上是其言，即日改馆世子，顾遇有加。寻赐封册遣还，高丽遂壹意内附，皆自公发之。 【墓碑。】 
　　上即位，首立陕西宣抚司，廉公希宪为使，商公挺为副使，公参议司事。时甫罹大变，众心未一，事机少忽，变生意外。公受命即就道，先二公至，知事不可缓，乘机决策，前事而发。廉、商二公继至，同心协谋，卒平大乱，安反侧，公赞画之力居多。九月，改宣抚司为行中书省，拜公陕西四川宣抚使，兼参议行省事。属用武之际，调兵马，给粮饷，所统九路，禀成受事，日不暇给，心计口授，物来则应，卒赞成秦、蜀之功。 【墓碑。】 
　　二年冬，省诸路宣抚司，公遂不出。居无何，费寅以九事讼诸朝，诬廉公、商公有异志，指公为征。寅成都人，初我师取四川，攻之急，宋边将力惫不支，遣寅入秦为间，厚资之使仕于我。寅桀黠，久不败，至同知兴元府事，后以奸恶事觉，宣抚司鞠之，狱成待报，会赦免。寅衔之，捃摭二公所行涉于疑似者，攻讦以报怨。时方惩李璮、王文统之叛，上闻是说，信之，召公问焉，对曰：「臣与二人共事者九年，宁有是事？」再三问，对如初。讯以九事，皆枚举以对。上以为强辩饰辞，益怒，威刑临恐，谴诃百至，公守前说而力辨其诬，至扪膺而前进，乞剖心明之。旁睨者为之褫魄，公神色自若。明日，有旨命中书讯鞠，寅辞屈。奏请右丞南合代廉公行省事，往就按问，会寅逆谋败，遂解。 【墓碑。】 
　　至元七年春，授高丽安抚使，寻改经略使。先是，数遣使使日本，竟不得要领而还，上必欲通使，而未得其人。公既受命，私念高丽、日本止隔一水，人何地不可死，等死耳。吾为国家，何惜一行。遂以奉使请。前使过高丽，名为遣人护送，取道对马、一岐等岛，实漏密谋，益惧其日本既通，有以轧己也。公曲为防遏，使不得逞其计，自绝景岛登舟，径趍太宰府。既至，宋人与高丽、聃罗共沮挠其事，留公太宰府，专人守护，第遣人往返议事，数以兵威相恐，或中夜排垣破户，兵刃交举，或火其邻舍，喧呶叫号，夜至十余发，公投床大鼾，恬若不闻。如是者三日，彼诈穷，变索公，呼守护所大加诟责：「彼来请受国书。」公言：「国书当俟见国主日致达。」数欲胁取，公以辞拒之，啧有烦言，随方诘难，彼不能屈。日本遂遣使介十二人入觐，上慰谕遣还，其国主拟奉表议和，会宋人使僧曰琼林者来渝平，以故和事不成。公还，以疾请归老樊川。 【墓碑。】 
　　诏授四川经略使。未几，复召议进讨日本，公奏曰：「臣前岁渡海，留居彼地者几再岁，熟知其民俗凶狠骁勇，不识父子之亲，不知上下之礼，蹲夷踞肆，与鸟兽无别，家置干戈，百姓皆兵。其地山水居多，可佃者极少，无桑蚕丝枲。得其人不可役，得其地不益富。且舟楫恃风而行，忽值风变，漂流触撞，沉溺之祸莫可预防。虽贲、育之勇，良、平之智，将无所施。臣奉使时，同行三舟为风所漂，会集先后有相去二十余日者。用兵无虑百舟，随波星散，寄命沧海，欲进退齐一，协力成功，难矣。」 【墓碑。】 
　　十年，授同佥枢密院事。首议军律，若赏功罚罪，兵符军籍，教练之类，条具三十余事，皆次第行之。 【墓碑。】 
　　公自日本得上气之疾，既入枢府，适用兵江表，食少事殷，力疾不懈，久之浸至羸瘠，屡请谢事，凡九年始遂所请。 【墓碑。】 
　　公与清河相共政八年，讽视权臣，奸欺结舌，其傍若无与己然者。加太盛盈蚤，宜收身末路。比闻誉僧善役鬼神，试每有征者，于上前，大臣可巫事君耶？罪且相及。公辞疾，三年，其人见误是僧，坐擅发卫兵以醢。 【庙碑。　又蜀郡虞公文集云：至元十九年，丞相阿合马方用事，妖僧高菩萨、千户王着，乘人心之不与，构变图杀之。时裕皇方从上北廵，贼乃结党数百人，伪为仪服器仗，矫称皇太子，夜扣建德门，启钥而入，直抵太子宫西门，传令开宫门。工部尚书张公九思方留宿禁中，遽启叱户者毋得擅启关，使语传令者曰：「它时殿下还宫，必以完泽、赛羊先，请见二人则启关矣。」贼计穷，知不可绐，循墙而南行，且语曰：「前门可入也。」张公侦闻之，曰：「其诈明矣。」亟遣人走告守前门者，而贼已至，急呼阿合马出，与左丞郝祯俱为贼击死。枢密副使张易，素称有权畧，为上倚信，故以宥密留京。贼之入也，传太子令索兵甚遽，易素恶相奸，即以兵与之，坐弃市。而论者以为易知谋，请传首郡邑。张公入告裕皇曰：「张易不察贼诈，而与之兵，罪至死宜矣。以为预贼谋，则无也。大臣被罪而死，传首则过矣。」裕皇悟，言诸上而从之。】 
　　公为人精敏，饶知略，见义勇为，临难不苟避。初，阿蓝答儿、刘太平之来会计也，二人性资狠愎，恣为威酷，盛暑械人炽日中，顷刻即死。招集羣不逞辈，开导告讦，横生罗织，官吏望风畏遁，死于威恐者二十余人。公时为宣抚司郎中，挺身直前，一司之事己独任之，酬应上命，纲领曹局，威怒之下竟事无一辞屈挠，中外叹服。日本之行，寇盗之间阻，风涛之艰险，异俗之狠戾，濒于死者盖以百数，卒之全节而归。古所谓有专对之材，不辱君命者，公其有焉。 【墓碑。】 
　　宋平，诸将校及新附官属入朝，诏听枢府受贽见之礼。公日积所有，立赞皇庙学，市田六百亩，以赡给生徒。又别市地千六百亩，为赵郡学田，且释俘户三，以供二庙洒洒。温县别业故有地三千亩，公致仕南归，析而为二，以其六畀怀州，以其四畀孟州，皆永隶庙学。自以身出儒素，示不忘本也。 【墓碑。】 
　　或问为治，公曰：「『必有忍，其乃有济。』人性易发而难制者，惟怒为甚。必克己，然后可以制怒；必顺理，然后可以忘怒。能忍所难忍，容所难容，事斯济矣。」 【墓碑。】 
　　圣主尝问佥院赵良弼：「高丽小国，匠人棊人皆胜汉人，至于儒人通经书，学孔、孟，汉人只是课赋吟诗，将何用？」良弼对奏：「此非学者之病，实在国家所尚。尚诗赋，则人必从之；尚经学，则人亦必从之矣。」 【鲁斋文集。】 

　　○参政贾文正公（居贞） 

　　参政贾文正公 

　　卷十一之四 

　　公名居贞，字仲明，真定获鹿人。初事潜邸。中统元年，授中书左右司郎中。参议中书省事、给事中。至元十年，襄阳降，授襄阳路总管。十二年，佥行中书省事。十四年，迁湖北道宣慰使。明年，拜江西行省参知政事。十七年，薨，年六十三。 
　　公年十五，汴乱，奉妣夫人孙踰河居天平。甫冠，入官行台。于时法制宽简，凡受事者，惟以贿先，或馈黄金为两半百，峻绝不取。太宗闻之，称其清慎，特勑有司月给白金为两百。 【牧庵姚公撰神道碑。】 
　　汴京之破，金族属及朝臣子孙奴于人者，公悉闻而民之。 【汶上曹公撰行状。】 
　　世祖渊龙，驿致诸邸，与语合意，俾董城上都。竟工，丁妣夫人忧去。及践天位，首以为中书左右司郎中，不名惟官命之坐政事堂，位宰相下，他为郎者莫与之班。由善国言，大小庶政不资舌人，皆特入奏。其冬，帝自将讨叛王漠北，汉人惟丞相史公及公从行，有暇，陈说资治通鉴，纳君于善。一日，帝问：「卿郎俸几何？」公如数对，则曰：「何薄如是！」勑增之，公曰：「品制宜然。」后太保刘公奏公参知政事，公又曰：「他日必有由郎援例求执政者，将何为御？」皆不许。 【神道碑。】 
　　有言华人富且反者，上以问公，公曰：「盗由贫起，未闻富而反。」或曰：「山东李璮非富以叛耶？」公曰：「璮之变，在于权太重。今郊遂之民，或冻馁欲死，子独言其富，何耶？」上深是其言。 【行状。】 
　　云中民一母三子，伯从军，季杀兄，众议以母故原其死，公曰：「弟杀兄，天下大恶也。若恤其母，宜免从军者以养。」上可之。 【行状。】 
　　至元改元，参议中书省事，诏同先世父中书左丞公行省河东山西，罢世侯，置牧守。 【神道碑。】 
　　五年，再为左右司郎中。盗杀臣平章欲擅利权，病其束手，中书不得肆欲，奏求分六曹繁务，立尚书省，授公中书给事中，与丞相惟署制勑而已。同两丞相史公、耶律公润色国史。 【神道碑。】 
　　十一年，诏丞相伯颜、平章阿朮、右丞阿里海涯行中书省，将围襄诸军济以新籍之兵，合数十万众，平宋，授公宣抚使，议行省。浮汉济江下鄂，大师其东，留右丞及公戍鄂。 【神道碑。　又苦斋雷公文集云：岁甲戌冬十二月，天兵由阳罗洑渡江，直抵鄂州，薄城而营，鄂人开门出降。丞相议曰：「方有事东南，比城实为根本，须择人守之。」留右丞阿里海涯及公分省而治。右丞与公谋守御之策，公曰：「江陵，宋制阃所在，屯诸重兵。闻诸将不睦，迁徙之民盈城，复皆疾疫，而又刍薪乏阙，杜门不敢樵采。不乘隙先之，咫尺春水弥漫，傥彼顺流而下，则鄂危矣。」亟以驿闻。明年春，右丞奉命引兵西讨，独以公主省事。】 
　　十二年，授公佥行中书省事。荆阃遣安抚使高世杰来袭，右丞出御，败之，降世杰，乘锐下岳，进拔江陵，又移军围潭。独公留戍，士民求见者，前其人而却其挚金帛，一钱不入其门，酒茗之微亦绝，戢吏卒无入乡，敢纵暴者，刑以重典。发庾赈饥、宋宗室仰食官者，仍廪之，不变其服，而行其楮币。弛湖荻禁，听民渔樵。东南未下之州，商旅滞此者，给繻归之。创舟百数十艘，操以水军。免括商民，置药局，遣医更视疾疠。 【神道碑。】 娄安邦以信阳来归，从其子入觐矣，裨将陈思聪屠其家，或议加兵，公曰：「为是益坚其叛，惟可计致。」遣朱千户从十人往，使戒无操兵，好谓之曰：「汝与安邦同功，有怨盍明之省，何俟其出而屠其家？或仇党夙夜甘心于汝柰何？宜身至省告余以故，余则直汝。不然，少犹豫，则以叛加兴兵诛矣。」思聪果来，随征其妻子、其徒至，数以戕贼主帅家，与未受使言迎射杀其从二人罪，并肆其子诸为乱于市。 【神道碑。】 
　　幼主既降，其相陈宜中、文天祥挟益、卫两王，逃之闽、广，爵人号年，东南大蠢，觊幸之徒，相煽以动，大或数万，小亦千数，在在为羣。蕲寇起司空山，剽黄及寿昌。寿昌距鄂尤迩，鄂属县傅高，亦集众跳梁为应。公多为檄晓曰：「汝皆平民，为贼驱胁至此，俘杀之获子女货财，渠恶悉有，汝何利焉！捐父母妻子，徒受叛逆之名以取族，为乡里所丑。今能投兵返其居者，复齿平民，不踪迹其既往；有斩贼首至者，以级多少受赏；以渠首至者，官之。」言中其情，上下猜阻，稍稍离涣，压以官军，遂尽诛橛，翦平无留，高亡之江西武宁。公又檄：「敢舍匿者，诛及其邻。」穷无所归，变姓名返家，为尉束缚致，磔死。初，遣万户某者讨是贼，其人顾以高为辞，请急尽歼鄂之豪杰大姓，以绝祸本。公曰：「应贼者高，鼠子何为，旋就枭夷！豪杰大姓初无与知，柰何以高诬诛，逆天欺君以祸民？汝第往，吾能必其无他。」其人出，留所善部将，戒曰：「闻吾还军，汝举烽城楼，内外合发，必尽歼是。」会其战不利，水死，其事始彰。鄂人大恐，转益德公，恃为司命。时精兵尽于围潭，居守半老疾，乃杂新民乘城，民相誓曰：「设寇诚至，吾曹二三千人，必无回顾其家，专拥卫贾相。」 【神道碑。】 
　　江左之定也，诏夷其城，公独完鄂不隳，后屡更寇，卒莫能犯。 
　　十四年，拜湖北宣慰使，民素父母爱，而神明敬之，号送其去，像事于学。 【神道碑。　又苦斋文集云：初朝廷易省为宣慰司，以公为使，命书已下印章未至，公闭门不出。鄂民大为骇惧，骄将悍卒，争用威力，志在财币，酣嗜虏掠，密有屠戮大姓之议。公闻知事势纷纭，不得已起而视事。或者犹执前议，公曰：「若此城皆逆，吾以一家保之。」阖境赖以存全。】 
　　十五年，迁江西行省参知政事，先声至江西，民有迎诉千里外者。时其省收海隅伪命甚急，有者坐以连贼，无者谓为靳匿将为后用，诛论巨室踰三百家，犹有幽狱未断者。公至，出其非辜，下令凡宋告身以城来者，朝廷既加其旧官之矣，自余蓄此无所叙复，徒自取祸，其悉投水火。敢有以索兵仗为名，挟入民家，罔为收匿，以起狱取货，与奴妾人子女，痛绳以法。大水坏民庐室盖藏者，发粟以赒，其逃登屋木者，遣吏具舟载糜粥糗糒以食，脱沉溺数万家。 【神道碑。　又行状云：公迁江西，时连雨饥，欲发廪以赈，或以为必咨中书乃可。公曰：「若然，则民其鱼矣。先行后闻，不从者于我乎偿。」所全活数万人。】 
　　宰相出入，以甲士导从，至省班立庭下。其冬大雪，堕地旋消，移时不能满寸。右丞塔出顾谓公曰：「南方并有北寒减三月。」公曰：「相公袭貂裘，炽炭其前，而帐幄于后，言是则宜。彼庭立者，必以为加三月矣。」右丞谢其失言，休士于庑。由是知其为心，斯须不忘恤下也。 【神道碑。】 
　　十六年，李梓发盗据南安，公虞他将往则为暴，坚其不下，请身往平，纔从兵千，营于城北，为檄推诚招怀。梓发度其猖獗日久，势不敢归，以其徒知公有素，战不为用，乃闭妻子一室，自焚死，众皆散还其乡。不戮一人，平南安归。江东饶之属县都昌杜万一挟左道媚人，有众万数，狂僭置相。公曰：「都昌与吾南康止限彭蠡，此寇不馘，将乱南康。」乃调国兵戍遏彭蠡西濒，别遣方招讨将其军伏仗舟中，伪为商农，径造茇舍，生擒万一与其相曹者以归，磔龙兴市。其徒骇散，复其民居。后有列巨室姓名百数来上，云与贼连，公曰：「大慝诛矣，延求何为！」火之。 【神道碑。】 
　　十七年，诏再征日本，赋江浙、江西、湖广三省再造海舰。公极言如是将乱江南，欲身任入闻，陈其过举，他相以为不可废阁诏令，异同之间公薨于豫章，而始成战舰，遣宣慰某者总致于军东征，丞相愤失军兴，将以是日斩使。忽诏下，既江西海舰后期，罢兵。君子谓公薨犹利国，犹古尸谏云。 【神道碑。】 
　　公家居事妣夫人，曲尽孝敬，迨薨，移是以养寡姊。视政之休，未尝废书，从戎亦橐駞负书以行，延师私塾，毓德诸子，日或一至其舍。事世祖二十有一年，其居中当睿圣大有为之时，与二三元臣，上以毗赞其经国，下以燮熙其子民者，十有三年。出而经理南纪，谋猷大军，于襄阳、于湖广、于江西。新造之邦，向化未淳，安而集之，煦而濡之，如恐一夫不获其所。逐有海隅之难， 【逐有海隅之难　「逐」，元文类卷六一参知政事贾公神道碑作「一」，清钞本作「遂」，聚珍本作「卒」。】 
　　盗贼附起，祸譬而赏劝，德绥而威挞，徐革其面而浃其心，俾方三数千里之氓，一喙同辞，称其仁人。求能推守大帝谕忠武王以曹彬取南唐不杀之训者，无公亚疋。 【神道碑。】 

　　●国朝名臣事略卷第十二 

　　内翰王文康公（鹗） 
　　内翰王文忠公（盘） 
　　尚书李公（昶） 
　　太常徐公（世隆） 

　　○内翰王文康公（鹗） 

　　内翰王文康公 

　　卷十二之一 

　　公名鹗，字百一，开州东明人。金正大初，中进士第，累擢尚书省右司员外郎。金亡，居保定。岁甲辰，召居王邸。中统元年，拜翰林学士承旨，奏立翰林国史院，诏从其请。至元五年，致仕。十年，卒，年八十四。 
　　公幼颖悟，读书日记千余言，终身不忘。长工词赋，有声场屋。年十九，由东平贡礼部，再荐科名，会河朔乱，举家南渡。流离顿挫中，身愈困而学愈力，故其成就有过人者。正大甲申，登词赋第一甲第一人第。 【始公之生，有大鸟鸣于庭，乡张先生奫号博物，见之曰：「此鹗也。」因为制名，字曰百一，盖取鸷鸟累百不如一鹗之义，且语人曰：「此子后有大名，当居百人之一。」迨及第，果魁百人。】 释褐赐绯，授奉直大夫、 【授奉直大夫　「授」原作「受」，据聚珍本及元史卷一六○本传改。】 应奉翰林文字、同知制诰兼国史院编修官。再考，改归德府判官兼城父令。下车之后，立教条，正风俗，未几政成，吏畏而民安之。廉司以治闻，迁同知申州事兼汝阳令，政声籍甚。俄丁内艰。金主迁蔡，起复尚书省都事，升右司员外郎兼翰林修撰。金主见公言事深中时病，惜其柄用之晚。 【太常徐公撰墓碑。】 
　　蔡陷，万户张柔素闻公名，辇之北渡，馆于保州者余十年，深自韬晦，若将终身焉。 【墓碑。】 
　　上之在潜邸也，好访问前代帝王事迹，闻唐文皇为秦王时，广延四方文学之士，讲论治道，终致太平，喜而慕焉。岁甲辰，遣故平章政事赵璧、今礼部尚书许国祯首聘公于保州， 【今礼部尚书许国祯首聘公于保州　「祯」原作「桢」，据秋涧集卷一九礼部尚书许公挽辞及元史卷一六八许国祯传改。】 从人望也。公自以亡国累臣，义不可再仕，辞疾者久之，已而就道。既至，上一见喜甚，赐之坐，呼状元而不名。朝夕接见，问对非一，凡圣经所谓修身齐家、治国平天下之道，无不陈于前，上为耸动。尝谕公曰：「我今虽未能即行，安知它日不能行之耶！」 【墓碑。】 
　　公北行时，故人马云汉以宣圣画像为赠，既达北庭，适值秋丁，公奏行释奠礼，上悦，即命办其事。公为祝文，行三献礼，礼毕，进胙于上。上既饮福，熟其胙，上下均之，其崇敬如此。自是春秋二仲岁以为常。主上所以尊师重道者，实公启之。 【李恺撰言行录。】 
　　丙午春正月辛卯朔，日有食之。上问公应受贺否，公以富弼故事对，遂罢宴彻乐，明日始受贺。 【言行录。】 
　　上留公漠北二载，恐年老不可再历冬寒，召公谓曰：「朕欲遣人送子南归，子何所欲？」公对曰：「臣本闲人，误蒙宠召，待遇加厚，亦已幸矣，复何欲之有。但愿吾王好贤乐善之心，有加无替，则臣之受赐岂有量耶！」 【言行录。】 
　　庚戌春，宪宗遣故参知政事李舜咨以安车来征，公同玉峯、魏璠应召，访及军国大计，称旨，将任以政，公力辞而还。 【墓碑。】 
　　上龙飞，特授公翰林学士承旨，公遂举李冶、李昶、王盘、徒单公履、高鸣、徐世隆同为学士。公视诸老，年最高，学最博，言最切直，若政之美疵，事之可否，人之贤不肖，皆极言正论，无所顾忌。至于主盟吾道，奖进后学，推毂人材，布列台阁，纪纲法度，文物典章，焕然一新。 【墓碑。】 
　　公奏言：「自古帝王得失兴废，班班可考者，以有史在。我国家以威武定四方， 【我国家以威武定四方　「威」原作「成」，据明钞本、清钞本、聚珍本改。】 天戈所临，罔不臣属，皆太祖庙谟雄断所致，若不乘时纪录，窃恐岁久渐至遗忘。金实录尚存，善政颇多；辽史散逸，尤为未备。宁可亡人之国，不可亡人之史。若史馆不立，后世亦不知有今日。」上甚重其言，命修国史，附修辽、金二史。 【墓碑。　又言行录云：初，公侍王邸，屡以史事为言，尝举杨奂、元好问、李冶，宜令秉笔。至是，公申前请，命立翰林国史院。时元、杨已物故，又举李冶及李昶、王盘、徐世隆、徒单公履、郝经、高鸣为学士，杨恕、孟攀麟为待制，王恽、雷膺为修撰，周砥、胡祗遹、孟祺、阎复、刘元为应奉。凡前金遗老，及当时鸿儒，搜抉殆尽。】 
　　公又言：「学校久废，无以作成人材。宜选博学洽闻之士，提举各路学校，严加训诲，以备它日选用。」上可其奏，为立十路提举学校官。 【墓碑。】 
　　是时，任贾胡以钱谷事，夤缘为奸，欲乘隙取相位，求荐于公。公奋然曰：「即欲举此人为相，吾不能插驴尾矣。我以衰老之年，无以报国，忍为此耶！」后数年竟用为相，切弄威福，无所不至，为王着刺而杀之。 【商文定公撰先茔碑。】 
　　至元五年春，属有微恙，恳乞致仕，诏允其请，然有大事则遣中使就访焉，又勑有司岁给廪禄，俾终其身。 【墓碑。】 
　　十年八月，公薨。上闻之，嗟悼，且问临终何语，左右以不用释、老、冥钱为对。公无恙时，尝谓「世俗以疾革之言为遗嘱，当神思昏乱，其言非复可从。」故自七十以来，手书治命，岁一更之，预为戒勑嗣子之纲，庀治后事，俾身后有所遵守，如释、老、冥钱之弗用，皆治命云。 【墓碑。】 
　　十五年秋九月，翰林承旨和鲁忽孙、前中书左丞张文谦奏请：「状元藩邸旧人，嘉言善猷，于国多所裨益。今已云亡，在典礼宜有封谥。」诏特赠谥曰文康。 【墓碑。】 
　　公岂弟乐易，无城府崖岸。爱交游，喜施舍，家酿法酒，客至辄留饮，谈笑终日，气不少衰。在翰林十余年，凡大诰命大典册皆出公手，以文章魁海内，而未尝谈文章。尝谓门人曰：「分章析句，乃经生举子之业，求之于致知格物之理，则懵如也。为己之学，当以穷理为先。」故一时学者翕然咸师尊之，如中书左丞阔阔子清、右三部尚书柴祯辈，皆出公门。 【墓碑。】 
　　公向侍王邸，尝请葬祭金主，许之。及达汝阳，求访百至，竟无遗弓可获，但具牢醴表诔，为位以哭，哀动蔡人，其大节如此。 【墓碑。】 

　　○内翰王文忠公（盘） 

　　内翰王文忠公 

　　卷十二之二 

　　公名盘，字文炳，广平永年人。金正大中，登进士第。中统初，擢益都等路宣抚副使。王师围济南，参议行中书省事。迁翰林直学士。出为真定宣慰使。至元元年，复召入翰林，寻兼太常卿，进拜承旨。居翰林二十年，累乞致仕，不许，年八十二始遂所请。三十年，卒，年九十二。 
　　公自幼志趣不凡，为学即知自勉。金迁都汴，举家南渡河，居汝之鲁山。既冠，闻偃城麻征君九畴为时名儒，裹粮往从之学，勤苦百至。擢正大四年经义进士第，授归德府录事判官，不赴。自是为学益力，涵泳经史，渐浸百氏，发为歌诗古文，波澜闳放，浩无津涯，邈乎其不可穷已。岁壬辰，河南受兵，避难南走襄阳，宋制置司素挹公名，署议事官。丙申，襄阳难作，公孑身北归，至洛西，适杨中书惟中被命招集士流，一见喜甚，录其名，授以告身，惟所欲往，遂北游河内。居亡何，值王荣之变去，隐共山，寻迁相下。会东平总管严公兴学养士，虚师席迎致。公师道尊严，望之若莫可梯接，及即之温然和怿，随问随答，亹亹忘倦，其辞约，其义明，学者于句读抑扬之间，已得之矣。受业者常数十百人，往往为名士。居数年，东游齐，乐青社风土，遂有定居之志。 【野斋李公撰墓志。】 
</div>
    <div class="pagination">
<a href="元朝名臣事略_page10.html">上一页</a><span>...</span><a href="元朝名臣事略_page6.html">6</a><a href="元朝名臣事略_page7.html">7</a><a href="元朝名臣事略_page8.html">8</a><a href="元朝名臣事略_page9.html">9</a><a href="元朝名臣事略_page10.html">10</a><span class="current-page">11</span><a href="元朝名臣事略_page12.html">12</a><a href="元朝名臣事略_page13.html">13</a><a href="元朝名臣事略_page14.html">14</a><a href="元朝名臣事略_page15.html">15</a><a href="元朝名臣事略_page16.html">16</a><a href="元朝名臣事略_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
