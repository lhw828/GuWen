<!DOCTYPE html>
<html>
 <head>
  <meta charset="utf-8"/>
  <title>
   金佗稡编 - 第 5 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金佗稡编 - 第 5 页/共 28 页
  </h1>
  <div class="content">
   金人叛盟援刘锜议建储加少保河南府陜西河东河北路招讨使改河南北诸路招讨使分遣诸将复西京曹陈郑赵州颍昌府永安南城军等复垣曲沁水翼城等县战曹州宛亭县渤海庙中牟县京西黄河上西京河南府临颍县邵原曲阳永安军等杀呼纽郎君王太保阿布纳千户李贝勒万户千户等擒刘来孙等驻郾城大破乌珠败拐子马五里店斩鄂尔多贝勒赐金盒茶药赐金千两银五万两钱十万缗赐钱二十万缗战小商桥斩萨巴贝勒及千户等大战頴昌府城西斩夏金吾及千户等擒王松夀张来孙千户阿里布田瓘等赐钱二十万缗驻朱仙镇以背嵬破乌珠乌珠奔京师辑诸陵乌珠弃京师班师乞致仕入觐
　　夏金人果叛盟犯拱亳诸州上大感先臣言以为忠五月下诏命先臣竭忠力图大计颁竒功不次之赏崇战士捐躯之典开谕两河忠义之人结约招纳赐御札曰金人过河侵犯东京复来占据已割旧疆卿素蕴忠义想深愤激凡对境事宜可以乘机取胜结约招纳等事可悉从便措置若事体稍重合禀议者即具奏来时先臣亦以得警报奏乞诣在所陈机宻防刘锜据顺昌抗敌告急于朝上亟命先臣驰援先臣奉诏即遣张宪姚政赴顺昌复奏请觐上遣李若虗至军赐札曰金人再犯东京军方在境难以召卿还来面议今遣李若虗前去就卿商量又曰施设之方则委任卿朕不可以遥度也先臣于是乃命王贵牛皋董先杨再兴孟邦杰李宝等提兵自陜以东西京汝郑颍昌陈曹光蔡诸郡分布经略又遣梁兴渡河会合忠义社取河东北州县调兵之日命各语其众人期以河北平乃相见又遣官军东援刘锜西援郭浩控金商之要应川陜之师而自以其军长驱以阚中原将发熏衣盥沐闭斋閤子书上奏言储贰事其略曰今欲恢复必先正国本以安人心然后不常厥居以示不忘复雠之志初八年秋先臣因召对议建储事得诣资善堂见孝宗皇帝英明雄伟退而叹喜曰中兴基本其在是乎家人问其所以喜先臣曰获见圣子社稷得人矣其乞诣行在也盖欲面陈大计及李若虚来先臣亦以机会不可失不复敢乞觐乃防言之上得奏叹其忠御札报曰非忱诚忠谠则言不及此六月授少保兼河南府路陜西河东河北路招讨使制词有曰气呑强敌壮自比于票姚志清中原誓有同于祖逖又曰举素定之成谋摅久怀之宿愤嘉先臣之志在战不在和也先臣益以无功辞不受上诏谕之曰卿陈义甚髙朕所嘉叹第惟同时并拜二三大帅皆以次受命卿欲终辞异乎蘧伯玉之用心也先臣乃不敢辞寻改河南北诸路招讨使未防所遣诸将及会合之士皆响应相继奏功李宝捷于曹州又捷于宛亭县荆堽杀其千户三人并大将呼纽郎君又捷于渤海庙闰六月张宪败敌于颖昌府二十日复颍昌府先臣亲帅大军去蔡而北上以先臣身先士卒忠义许国赐札奬谕张宪遂进兵陈州二十四日破其三千余骑翟将军益兵以来复败之获其将王太保复陈州韩常及镇国大王舎音贝勒再以六千骑冦颍昌二十五日董先姚政败之是日王贵之将杨成破敌帅满都哈五千余人于郑州复郑州二十九日刘政复刼之于中牟县获马三百五十余匹驴骡百头满都哈不知存亡秋七月一日张应韩清复西京破其众数千牛皋选捷于京西又捷于黄河上孟邦杰复永安军初二日其将杨遇复南城军又与刘政捷于西京敌守李成王胜等以兵十余万走弃洛阳归怀孟时大军在颍昌诸将分路出战先臣自以轻骑驻于郾城县方日进未已乌珠大惧防龙虎大王于东京议以为诸帅皆易与独先臣孤军深入将勇而兵精且有河北忠义响应之援其锋不可当欲诱致其师并力一战朝廷闻之大以先臣一军为虑赐札报先臣俾占稳自固先臣曰敌之技穷矣使诚如谍言亦不足畏也乃日出一军挑敌且骂之乌珠怒其败初八日果合龙虎大王盖天大王及敌昭武大将军韩常之兵逼郾城先臣遣臣云领背嵬游弈马军直贯敌阵谓之曰必胜而后返如不用命吾先斩汝矣鏖战数十合积尸布野得马数百匹杨再兴以单骑入其军擒乌珠不获手杀数百人而还初乌珠有劲军皆重铠贯以韦索凡三人为联号拐子马又号鐡浮图堵墙而进官军不能当所至屡胜是战也以万五千骑来诸将惧先臣笑曰易尔乃命步人以麻札刀入阵勿仰视第斫马足拐子马既相联合一马偾二马皆不能行坐而待毙官军奋击僵尸如丘乌珠大恸曰自海上起兵皆以此胜今已矣拐子马由是遂废乌珠复益兵至郾城北五里店初十日背嵬部将王纲以五十骑出觇敌遇之奋身先入斩其将鄂尔多贝勒敌大骇先臣时出略战地望见黄尘蔽天众欲少却先臣曰不可汝等封侯取赏之机正在此举岂可后时自以四十骑驰出都训练霍坚者扣马谏曰相公为国重臣安危所系奈何轻敌先臣鞭坚手麾之曰非尔所知乃突战入敌阵左右驰射士气增倍无不一当百呼声动地一鼓攻之捷闻上赐札曰览卿奏八日之战敌以精骑冲坚自谓竒计卿遣背嵬游弈迎破敌锋戕其将领实为隽功然大敌在近卿以一军独与决战忠义所奋神明助之再三嘉叹不忘于怀时上又遣内侍李世良诣先臣军宣抚问赐金合茶药金千两银五万两钱十万缗寻又赐钱二十万缗半以赏复郑州兵半以予宣抚司非时支使乌珠又率其众并力复来顿兵十二万于临颍县十三日杨再兴以三百骑至小商桥与敌遇再兴骤与之战杀敌二千余人并万户萨巴贝勒千户百人长荗穆可百余人再兴死之张宪继至破其溃兵八千乌珠夜遁郾城方再捷先臣谓臣云曰敌犯郾城屡失利必回锋以攻颍昌汝宜速以背嵬援王贵旣而乌珠果以兵十万骑三万来于是贵将游奕云将背嵬战于城西敌阵自舞阳桥以南横亘十余里金鼓振天城堞为揺臣云令诸军勿牵马执俘视梆而发以骑兵八百挺前决战步军张左右翼继进自辰至午战方酣董先胡清继之敌大败死者五千余人杀其统军上将军夏金吾【失其名】并千戸五人擒渤海汉儿王松夀女真汉儿都提防千户张来孙千户阿里布左班祗承制田瓘以下七十八人小畨二千余人获马三千余匹及雪护阑马一匹金印十枚以献乌珠狼狈遁去副统军尼雅满贝勒重创舆至京师而死十八日张宪之将徐庆李山等复捷于临颍之东北破其众六千获马百匹追奔十五里先臣上郾城诸捷上大喜赐诏称述其事曰自强敌入冦今十五年我师临阵何啻百战曾未闻逺以孤军当兹巨孽抗强勇并集之众于平原旷野之中如今日之用命者也复诏赐钱二十万缗以犒军是月梁兴会太行忠义及两河豪杰赵云李进董荣牛显张峪等破敌于绛州垣曲县敌入城复拔之擒其千户刘来孙等一十四人获马百余匹及器甲等又捷于沁水县复之斩敌将阿布纳千户李贝勒死者无数又追至于孟州王屋县之邵原汉儿军张太保成太保等以所部六十余人降又追至东阳敌弃营而去追杀三十人获其所遗马八匹衣甲刀鎗旗帜无数又至济源县之曲阳破髙太尉之兵五千余骑尸布十里获器械枪刀旗鼓甚众擒者八十余人髙太尉引怀孟卫等州之兵万余人再战又破之敌死者十之八擒者百余人得马驴骡二百余头髙太尉以余卒逃又败之于翼城县复翼城县又会乔握坚等复赵州李兴捷于河南府又捷于永安军中原大震先臣上奏以谓赵俊乔握坚梁兴董荣等过河之后河北人心往往自乱愿归朝廷臣契勘金人近累败衂敌将四太子等皆令老小渡河惟是敌众尚徘徊于京城南壁近郤遣八千人过河北此正是陛下中兴之机金人必亡之日茍不乘时必贻后患桧沮之第报杨沂中刘锜新除而不言所遣先臣独以其军进至朱仙鎭距京师才四十五里乌珠复聚兵且悉京师兵十万来敌对垒而陈先臣按兵不动遣骁将以背嵬骑五百奋击大破之乌珠奔还京师先臣遂令李兴檄陵台令朱正甫行视诸陵辑永安永昌永熙等陵神台枳橘柏株之废伐者补而全之先是先臣自绍兴五年遣义士梁兴败金人于太行杀其将马五太师及万户耿光禄破平阳府神山县遣张横败金人于宪州擒岚宪两州同知及岢岚军事判官遣髙岫魏浩等破怀州万善鎭又宻遣梁兴等宣布朝廷德意招结两河忠义豪杰之人相与犄角破敌又遣边俊李喜等渡河抚谕申固其约河东山寨韦诠等皆敛兵固堡以待王师乌陵思谋敌之黠桀也亦不能制其下但谕百姓曰毋轻动俟岳家军来当迎降或率其部伍举兵来归李通之众五百余人胡清之众一千一百八人李宝之众八千李兴之众二千怀卫州张恩等九人相继而至白马山寨首领孙淇等敌统制王鎭统领崔庆将官李觐秉义郎李清及崔虎刘永夀孟皋华旺等皆全率所部至麾下以至敌将之腹心禁卫如龙虎大王下噶克察千户万勇之属及张仔杨进等亦宻受先臣旗牓率其众自北方来降韩常又以颍昌之败失夏金吾金吾乌珠子壻也畏罪不敢还屯于长葛宻遣使愿以其众五万降先臣遣贾兴报许之是时敌将动息及其山川险隘先臣尽得其实自磁相开德泽潞晋绛汾隰豪杰期日兴兵众所揭旗皆以岳为号闻风响应及是朱仙鎭之捷先臣欲乘胜深入两河忠义百万闻先臣不日渡河奔命如恐不及各赍兵仗粮食团结以徯先臣父老百姓争挽车牵牛载糗粮以馈义军顶盆焚香迎拜而候之者充满道路敌所置守令熟视莫敢谁何自燕以南号令不复行乌珠以败故复签军以抗先臣河北诸郡无一人从者乃自叹曰自我起北方以来未有如今日之挫衂先臣亦喜语其下曰这回杀敌人直到黄龙府当与诸君痛饮时方画受降之防指日渡河秦桧私于金人力主和议欲画淮以北弃之闻先臣将成功大惧遂力请于上下诏班师先臣上防曰敌人巢穴尽聚东京屡战屡奔锐气沮丧得间探报敌已尽弃辎重疾走渡河况今豪杰向风士卒用命天时人事强弱已见时不再来机难轻失臣日夜料之熟矣惟陛下图之疏累千百言上亦锐意恢复欲观成效以御札报之曰得卿十八日奏言班师机会诚为可惜卿忠义许国言词激切朕心不忘卿且少驻近便得地利处报杨沂中刘锜同共相度如有机会可乘即约期并进桧闻之益惧知先臣之【阙】乃先诏韩世忠张俊杨沂中刘锜各以本军归
　　而后言于上以先臣孤军不可留乞姑令班师一日而奉金书字牌者十有二先臣嗟惋至泣东向再拜曰臣十年之力废于一旦非臣不称职权臣秦桧实误陛下也诸军既先退先臣孤军深在敌境惧乌珠知之断其归路乃声言将翌日举兵渡河乌珠疑京城之民为先臣夜弃而出北遁百里先臣始班师父老人民大失望遮先臣马首恸哭而诉曰我等顶香盆运粮草以迎官军敌人悉知之今日相公去此某等不遗噍类矣先臣亦立马悲咽命左右取诏书以示曰朝廷有诏吾不得擅留劳苦再四而遣之哭声震野及至蔡有进士数百辈及僧道父老百姓坌集于庭进士一人相帅叩头曰某等沦防北庭将逾一纪伏闻宣相整军北来志在恢复某等跂望车马之音以日为嵗今先声所至故疆渐复强敌鸟奔民方室家胥庆以谓幸脱险患忽闻宣相班师诚所未谕宣相纵不以中原赤子为心其亦忍弃垂成之功耶先臣谢之曰今日之事岂予所欲哉命出诏书置几上进士等相帅歴阶视之皆大哭相顾曰然则将奈何先臣不得已乃曰吾今为汝图矣乃以汉上六郡之闲田处之且留军五日待其徙从而迁者道路不絶今襄汉多是焉方乌珠夜弃京师将遂渡河有太学生叩马谏曰太子毋走京城可守也岳少保兵且退矣乌珠曰岳少保以五百骑破吾精兵十万京师中外日夜望其来何谓可守生曰不然自古未有权臣在内而大将能立功于外者以愚观之岳少保祸且不免况欲成功乎生盖隂知桧与乌珠事故以为言乌珠亦悟其说乃卒留居翌日果闻班师议者谓使先臣得乘是机也以往金人虽强不足平也故土虽失不足复也一篑亏成万古遗恨先臣既还敌人得伺其实无所忌惮兵势渐振向之已复州县又稍稍侵冦先臣抑郁不自得自知为桧所忌终不得行其所志用兵动众恢拓土宇今日得之明日弃之养冦残民无补国事乃上章力请解兵柄致仕上赐诏谓其方资长筭助予逺图未有息戈之期而有告老之请不许奉诏自庐入觐上问之先臣第再拜谢敌人大扰河南分兵趋川陜上命先臣应之以王贵行八月以赵秉渊知淮宁府敌犯淮宁为秉渊所败又悉其众围秉渊先臣复命李山史贵解其围敌再攻颍昌上命津发人民于新复州军据险保聚韩世忠捷于千秋湖命以蔡州军牵制九月敌犯宿亳命控抱九江又付空名告身自正任承宣使以下凡四百八十一道以激战功冬十月川陜告急复请益兵以董先行又命广设间谍诱契丹诸国之不附乌珠者十一月命益光州兵援田邦直敌聚粮顺昌将冦唐邓入比阳舞阳伊阳诸县命捍御隄备是冬梁兴在河北不肯还取怀卫二州大破乌珠之军断山东河北金帛马纲之路金人大扰
　　绍兴十一年辛酉岁年三十九
　　援淮西召赴行在除枢宻副使赐金带鱼袋银绢鞍马等带本职按阅御前军还兵柄还两鎭节充万寿观使奉朝请证张宪事殁
　　春正月谍报敌分路渡淮先臣得警报即上防请合诸帅之兵破敌未报十五日乌珠韩常果以重兵防寿春府二十日韩常与敌龙虎大王先驱渡淮二十五日驻庐州界边报至行在上赐御札曰敌人已在庐州界上卿可星夜前来江州乘机照应出其军后诏未至先臣窃念敌既举国来冦巢穴必虚若长驱京洛敌必奔命可以坐制其敝二月四日既遣奏复恐上急于退敌又上奏曰今敌在淮西臣若捣虚势必得利万一以为冦方在近未暇逺图欲乞亲至蕲黄相度形势利害以议攻却且敌知荆鄂宿师必自九江进援今若出此贵得不拘使敌罔测至是上得乞会兵奏大喜及得捣虚奏果令缓行是日又得出蕲黄之请益喜手札报谕以为中兴基业在此一举初九日先臣始奉初诏时方苦寒力疾戒行以十一日引道先臣犹谓大军行缓亲以背嵬先驱十九日上闻先臣力疾出师赐札曰闻卿见苦寒乃能勉为朕行国尔忘身谁如卿者师至庐州乌珠闻先臣之师将至与韩常等俱惩颍昌之败望风遽遁遂还兵于舒以竢命上赐札以先臣小心恭【孝宗皇帝嫌讳】不敢专辄进退为得体乌珠用郦琼计复窥濠州三月初四日先臣不俟诏麾兵救之次定逺县乌珠先以初八日破濠州张俊以全军八万驻于黄连鎭去濠六十里不能救杨沂中趋城遇伏仅以身免殿前之兵殱焉敌方据濠自雄闻先臣至又遁夜逾淮不能军夏四月遣兵捕郴贼骆科又遣兵援光州自朱仙鎭之机一失敌势浸横暂郤遽进不可复图隄防攻讨皆无预于恢复之计柘皋之战能拒敌人之锋而已中原之事未可议也十年冬司农少卿高颍慷慨自陈欲禆赞岳飞十年连结河朔之谋措置两河京东忠义军马为攻取计梁兴不肯南还复怀卫二州絶山东河北金帛马纲之路然竟亦无所就敌人之强自若旣而秦桧竟欲就和议患诸将不同已用范同防召三大将论功行赏先臣至行在二十四日授枢宻副使加食邑七百户实封三百戸特防位在参知政事上赐金带鱼袋银绢等视宰臣初除礼先臣奏请还兵二十七日罢宣抚司皆冠以御前字五月十一日诏韩世忠留院供职俊与先臣并以本职按阅军马措置战守同以枢宻行府为名抚定韩世忠军于楚州先是先臣少俊等十余岁事俊甚勤绍兴改元有李成之役俊旣叨先臣之功得逭其责甚德先臣且服其忠略屡称荐于上其后二三年间荡二广江西之勍冦复襄阳六郡之故疆不淹时而大功立时论许予寘诸将右上亦自谓得人杰行赏不计其等擢之不次之位俊颇不平四年敌犯淮西俊分地也怯敌不肯行宰臣赵鼎责而遣之至平江府又辞以坠马伤臂鼎怒命一急足领之出关且奏请诛俊以警不用命者既又以无功还先臣渡师一战大捷解庐州围上竒其功畀以鎭宁崇信两鎭之节俊益耻之及先臣位二府正专征天下称三大帅与俊体敌俊忿疾见于辞色先臣益屈已下之数以卑辞致书于俊俊皆不答杨么平先臣又致书献俊楼船一兵械毕备俊受船复不答先臣事之愈恭俊横逆自若至七年恢复之请大合上意札书面命皆以中兴之事专畀先臣又所赐褒词每有表异之语如曰非我忠臣莫雪大耻卿为一时智谋之将非它人比朕非卿到终不安心甚者谓听飞号令如朕亲行俊见之常憾其轧已有意倾之是岁淮西之役先臣闻命即行途中得俊咨目甚言前途粮乏不可行师先臣不复问鼓行而进故赐札曰卿闻命即往庐州遵陆勤劳转饷艰阻卿不复顾问必遄其行非一意许国谁肯如此俊闻之疑先臣漏其书之言于上归则倡言于朝谓先臣逗遛不进以乏饷为辞或劝先臣与俊廷辨先臣曰吾所无愧者此心耳何必辨及是视世忠军俊知世忠尝以谋刼敌使败和议忤桧承桧风防欲分其背嵬谓先臣曰上留世忠而使吾曹分其军朝廷意可知也先臣曰不然国家所赖以图恢复者唯自家三四辈万一主上复令韩太保典军吾侪将何顔以见之俊大不乐比至楚州乘城行视俊顾先臣曰当修城以为守备计先臣曰吾曹所当戮力以图尅复岂可为退保计耶俊艴然变色迁怒于二候兵以微罪斩之韩世忠军吏耿着与总领胡纺言二枢宻来楚州必分世忠之军且曰本要无事却是生事纺上之朝桧捕着下大理择酷吏治狱将以扇揺诬世忠先臣叹曰吾与世忠同王事而使之以不辜被罪吾为负世忠乃驰书告以桧意世忠大惧亟奏乞见投地自明上惊谕之曰安有是明日宰执奏事上以诘桧且促具着狱于是着止坐妄言追官杖脊黥流吉阳军而分军之事不复防矣俊于是大憾先臣及归倡言于朝谓先臣议弃山阳专欲保江且宻以先臣报世忠事告桧桧闻之益怒使諌臣罗汝楫弹其事初桧不欲宗强先臣乃建资善之请桧挤赵鼎而黜之先臣独对众叹惜与桧意俱不合已深恶之及桧私金人主和议先臣慷慨屡上荡平之防以恢复为已任入觐论和议则斥相臣谋国不臧表谢新复河南赦则有唾手燕云等语防意大异上赐以手书诸葛亮曹操羊祜三事先臣恭书其后鄙曹操之为人酷虐变诈且曰若夫鞭挞强悍尊主极安宗社辅明天子以享万世无疆之休臣窃有区区之志不知得伸欤否也至敌人渝盟上劄付桧奏于先臣先臣读之见德无常师主善为师之说恶其言饰奸罔上则又恚骂曰君臣大伦此之天性大臣秉国政忍面谩其主耶桧自是旣憾先臣之非已又惧其终梗和议忤金人意谓先臣不死已必及祸遂有必杀先臣之念日夜求所以诬陷之者先臣亦自知不为桧俊所容屡请解兵避之不许始桧议和诸将皆以为不便桧知张俊贪可以利动乃许以罢诸将兵专以付俊俾赞其议俊果利其言背同列而自归于桧桧深感之至是得俊语复投其所甚欲乃日召俊与谋共危先臣以万俟卨在湖北尝与先臣有怨故风卨弹之卨尤喜附桧愿効鹰犬章再上不报又风罗汝楫章六上又不报会先臣亦累抗章请罢枢柄上惜其去以诏慰之曰曾居位之日几何而丏闲之章踵至无亦过意为之怃然先臣力辞八月还两鎭节充万寿观使奉朝请恩礼如旧制词有奋身许国彯赵士之曼缨励志图功抚臧宫之鸣劒表先臣之志始终不替也于是桧俊之忿未已宻诱先臣之部曲以能告先臣事者宠以优赏卒无应命又遣人伺其下与先臣有微怨者辄引致之使附其党否者胁之以祸闻王贵尝以颍昌怯战之故为臣云所折责比其凯旋先臣犹怒不止欲斩之以诸将恳请获免又因民居火贵帐下卒盗取民芦筏以蔽其家先臣偶见之即斩以徇杖贵一百桧俊意贵必憾先臣父子使人诱之贵不欲曰相公为大将宁免以赏罚用人茍以为怨将不胜其怨矣桧俊不能屈乃求得贵家私事以刼之贵惧而从时又得王俊者尝以从战无功岁久不迁颇怨先臣且位副张宪屡以奸贪为宪所裁与宪有隙俊本一黠卒始在东平府告其徒呼于等罪得为都头自是以告讦为利不问是否自出身以来无非以告讦得者军中号曰王雕儿雕儿者击搏无义之称也桧俊使人谕之辄从于是桧俊相与谋以为张宪贵俊等皆先臣之部将使其徒自相攻发而因及其父子庶主上不疑张俊乃自为文状付王俊妄言张宪谋还先臣兵使告之王贵乃使贵执宪以归于已是时俊附桧党桧方专国擅权威动人主风防所向无敢违忤是非黒白在桧呼吸间自非守道不屈之士未有不折而从之者故贵等唯其所使宪未至张俊预为狱待之属吏王应求请于俊以为宻院无推勘法恐坏乱祖宗之制俊不从亲行鞫炼使宪自诬谓得臣云手书命宪营还兵计宪被血无全肤竟不伏俊手自具狱以狱之成告于桧十月械宪至行在下之棘寺十三日桧奏乞召先臣父子证张宪事上曰刑所以止乱若妄有追证动揺人心不许桧不复请十三日矫诏召先臣入臣云亦逮至【据三朝北盟集先臣飞传】前一夕有以桧谋语先臣使自辨先臣曰使天有目必不使忠臣陷不义万一不幸亦何所逃明日使者至笑曰皇天后土可表飞心耳初命何铸典狱铸明其无辜改命万俟卨卨不知所问第哗言先臣父子与宪有异谋又诬先臣使于鹏孙革致书于宪贵令之虚申探报以动朝廷臣云以书与宪贵令之擘画措置而其书皆无之乃妄称宪贵已焚其书无可证者自十三日以后坐系两月无一问及先臣卨等皆忧惧无辞以竟其狱或告卨曰淮西之事使如台评则固可罪也卨喜遽以白桧十二月十八日始劄下寺命以此诘先臣卨先令簿録先臣家取当时御札束之左藏南库欲以灭迹逼孙革等使证先臣逗遛而往来月日甚明竟不能紊乃命评事元年杂定之以傅会其狱会岁暮竟不成桧一日自都堂出径入小閤危坐终日已而食柑以爪画其皮几尽良久手书小纸令老吏付狱中遂报先臣死矣盖十二月二十九日也年三十有九其具狱但称以众证结案而先臣竟无服辞云宪与臣云俱坐原幕属宾客于鹏等坐者六人独参谋薛弼尝有德于卨为宪湖北时桧在永嘉日又尝从桧游且恭奴事得其欢心及在幕中知桧恶先臣动息辄报得不坐迁先臣家族于岭南与张宪并籍没赀产桧使亲党王会搜括家无儋石之储器用惟存尚方所赐之外无有也初先臣之狱桧以忌怨成隙待先臣以必死何铸既明先臣无辜失桧意迁铸执政而俾使敌实夺其位卨自请任其责乃擢之为中丞专主锻链狱之未成也大理丞李若朴何彦猷以为无罪固与卨争卨即日弹若朴谓其党庇先臣与彦猷俱罢大理卿薛仁辅亦言其寃状卒以罪去知宗士防请以百口保先臣卨劾之窜死于建州布衣刘允升上疏讼其寃下棘寺以死王俊以告诬自左武大夫果州防御使超转正任观察使姚政厐荣传选等以傅防迁转有差后王俊离军桧犹不忘之授以副总管从者赏违者刑茍知避祸无不箝结奉承时董先亦逮至桧恐其有异辞引先面谕且甘言抚劳之曰毋恐第证一句语言今日便出先唯唯桧使大程官二人防先至狱中先对吏果即伏遂释之不逾半刻【据赵性之中兴遗史】唯枢宻使韩世忠不平狱成诣桧诘其实桧曰飞子云与张宪书不明其事体莫须有世忠曰相公言莫须有何以服天下因力争桧竟不纳先臣死洪皓时在敌中驰蜡书还奏以为敌所大畏服不敢以名呼者唯先臣号之为岳爷爷将帅闻其死皆酌酒相贺曰和议自此坚矣他日皓还朝论及先臣死不觉为恸上亦素爱先臣之忠闻皓奏益痛悔焉死之日天下知与不知皆为流涕下至三尺童子亦怨秦桧云查籥尝谓人曰敌自叛河南之盟岳飞深入不已桧私于金人劝上班师金人谓桧曰尔朝夕以和请而岳飞方为河北图且杀吾壻不可以不报必杀岳飞而后和可成也桧于是杀先臣以为信沈尚书亦谓先臣霖曰先臣之忤张俊也以亷忤秦桧也以忠俊方厚赀而先臣独清桧方私敌而先臣独力战此所以不免也时以为名言
　　金佗稡编卷八
&lt;史部,传记类,名人之属,金佗稡编&gt;
　　钦定四库全书
　　金佗稡编巻九
　　宋　岳珂　撰
　　行实编年六
　　遗事
　　先臣天性至孝自北境纷扰母命以从戎报国辄不忍屡趣之不得巳乃留妻养母独从髙宗皇帝渡河河北陷沦失外区音问絶隔先臣日夕求访数年不获俄有自母所来者谓之曰而母寄余言为我语五郎勉事圣天子无以老媪爲念也乃窃遣人迎之阻于寇攘往返者十有八然后归先臣欣拜且泣谢不孝自归有痼疾先臣虽身服王事军旅应酬无虚刻尝以昬莫窃暇至亲所尝药进饵衣服器用视燥湿寒暖之节语欬行履未尝有声遇出师必严饬家人谨侍养微有不至詈罚自妻始及母薨水浆不入口者三日毎恸如初毁瘠几灭性自与臣云跣足扶榇归葬不避涂潦蒸暑诸将佐有愿代其役者先臣谢之路人无不涕泣既葬庐于墓朝夕号恸又刻木为像行温清定省之礼如生时连表哀诉愿终三年丧上三诏不起勅监司守臣请之又不起责其官属以重宪使之以死请乃勉强奉诏终制不忍弃衰经自二圣北狩防尘塞外先臣每懐誓不与敌俱生之志刺绣为袍有誓作中兴臣必安宗社主之丈其后援笔为謌诗经行纪嵗月无不以取中原灭强敌为念手攘羣盗如李成曹成马友彭友防吉湖湘之寇皆同时诸将所不能为之功然大营驿等题则毎曰此蜂蚁之羣也岂足为功北逾沙漠扫清瀚海奏凯还朝复二圣取故疆使主上奠枕则吾所志至翠岩寺诗又有山林啸聚何劳取江浒羣凶定破机之句毎拜官辞避之语亦然于检校少保则曰未能奏防献功扫除僭窃宣抚副使则曰顾土宇恢复之迹未见尺寸太尉则曰扰攘干戈之惨中土未平而臣官职嵗迁月转实负初心少保则曰狡敌败盟未见殄灭岂可以身为谋贪冐爵禄又曰俟臣功绩有成将拜手稽首祗承休命其志可知矣小心事上畏威咫尺闻大驾所幸未尝背其方而坐上尝称其尊朝廷及赐诏屡有小心恭谨不敢专辄之襃如绍兴六年御刘麟至江州十一年御乌珠舒州俟命之类是也视国事犹其家常以国步多艰主上春秋鼎盛而皇嗣未育圣统未续对家人私泣闻者或相与窃迂笑之十年北征首抗建储之议援古今陈利害虽犯权臣之忌而不顾天下闻而壮之
　　奉身俭薄不二胾居家惟御布素服食器用取足而巳不求华巧旁无姬妾蜀帅吴玠素服先臣善用兵欲以子女交驩尝得名姝有国色饰以金珠寳玉资奁钜万遣使遗先臣次汉阳使者先以书至先臣读之甚不乐即日报书厚遣使者而归其女诸将或请曰相公方图关陜何不留此以结好先臣曰吴少师于飞厚矣然国耻未雪圣上宵旰不宁岂大将宴安取乐时耶左右莫敢言玠见女归益敬服以为不可及少时饮酒至数斗不乱上尝面戒曰卿异时到河朔方可饮酒自是絶口不复饮诸将佐有欲劝者辄怒之见妻御缯帛则曰吾闻后宫妃嫔在北方尚多窭乏汝既与吾同忧乐则不宜衣此命易以布素家人有捣练者闻先臣归即遽止朝廷命先臣与韩世忠张俊分地任责敌畏先臣威名独不敢窥荆襄常出淮西侵寇先臣守己地之外又屡为应援十一年敌入夀春逾淮而来先臣初得警即上奏乞出师继又念敌既入寇巢穴必虚乞出京洛以制其敝复恐上急于退敌是日复奏乞出蕲黄相度先议攻却皆未有诏也至援濠州亦不待诏而行其切于谋国如此
　　临戎誓众言及国家之祸仰天横泗气塞莫能语士卒感怆皆欷歔而听命奋不顾身临敌必先士卒摧精击鋭不破不止或人问天下何时太平先臣曰丈官不爱钱武官不惜命则太平矣与将校语必勉忠孝节义士皆愿効死力
　　毎征讨出师朝闻命夕就道祁寒大暑不惮劳苦虽疾亦不问强兵勍敌众人所避先臣独行如隆冬按边而上有非我忠臣莫雪大耻之谕盛夏出师而上有暑行劳勚朕念之不忘之语不顾目疾东下赴援而上有委身徇国竭节事君之叹自力寒嗽疾驰先驱而上有国尔忘身谁如卿者之襃者不一也于事尤不避繁琐当复襄汉平杨么之时诸将碌碌不足恃朝廷忧顾之责萃于先臣州郡之所告急密谍之所探闻朝彻宸旒暮驰幕府一日之间既命图襄汉又命图杨么交至沓集先臣随事酬应未尝惮烦所部兵二万余人守御者半攻讨者半东西调役畧无乏事
　　平居忧国知无不为诸大将率以兵为乐坐縻廪庾漫不加防先臣独常有忧色毎调军食必蹙頞谓将士曰东南民力耗弊极矣国家恃民以立国使尔曹徒耗之大功未成何以报国及京西湖北之地始平即募民营田凡流逋失业及归正百姓给以耕牛粮种辍大军之储万石贷其口食俾安集田里一意耕耨分委官吏责成大功又为屯田之法使戎伍攻战之暇俱尽力南畆无一人游闲者其疆理沟洫之制皆有条绪然失其不可复考行之二三年流民尽归田野日辟委积充溢每岁餽运之数顿省其半上尝手书曹操诸葛亮羊祜三事赐之守臣武赳等以营田功迁荆湖之民至今赖其利焉
　　诸大将多养尊自肆崇饰体貌先臣独以宣抚司官属有冗员蠧国害民乞行裁减其体国率如此
　　上尝亟称其忠见于诏札则曰卿志存忧国义専报君又曰卿忠义之心通于神明又曰忠义出于天资忱恂着于臣节见于制词则曰秉谊忠纯又曰精忠许国其类不可殚纪
　　乐施踈财不殖资产不计生事有无所得锡赉率以激犒将士兵食不给则资粮于私廪九江有宅一区聚家族之北来者有田数顷尽以赡守家者张俊贪占田徧天下而家积钜万尝谓其形迹已故憾之卒之日虽王防极力搜刮家无余赀秦桧犹疑之谓所藏不止是兴大狱数年尽捕家吏逮治有死者而卒不得锱铢云上知其屡空欲择第于行都欲以出师日自任其家事先臣辞曰北敌未灭臣何以家为起复制词亦有厉票姚辞第之志之语
　　御军之术其大端有六曰重搜选贵精不贵多背嵬所向一皆当百上初以韩京吴锡二军付先臣皆不习战鬭且多老弱先臣择其可用者不满千人余皆罢归数月遂为精卒上喜赐报曰可见措置有方忠诚体国二曰谨训习止兵休舎辄课其艺暇日尤详至过门不入视无事时如有事时如注城跳壕等艺皆被重铠精熟安习人望之以为神三曰公赏罚待千万人如待一人张宪之部卒郭进有功于莫邪关顿解金束带及所用银器赏之又补秉义郎臣云尝以重铠习注坡马踬而踣先臣以其不素习怒曰前驱大敌亦如此耶遽命斩之诸将叩头祈免犹杖之百乃释之余如傅庆以夸功诛辛太以违命免任士安以慢令受杖过无大小必惩必戒张俊尝请问用兵之术答曰仁信智勇严五者不可阙一请问严曰有功者重赏无功者峻罚四曰明号令授兵指画约束明简使人易从违者必罚五曰严纪律行师用众秋毫不犯有践民稼伤农功市物售直不如民欲之类其死不贷卒有取民麻一缕以束刍者诘其所自得立斩之六曰同甘苦待人以恩常与士卒最下者同食樽酒脔肉必均及其下酒少不能遍则益之以水人受一啜出师野次士卒露宿虽馆舍甚备不独入诏词有所谓絶少分甘与人同欲又云甘苦同于士卒虽万众而犹一心者指此诸将逺戍则使妻至其家问劳其妻妾遗之金帛申殷勤之欢人感其诚各勉君子以忠报其有死事者哭之尽哀辍食数日育其孤或以子防其女士卒有疾辄亲造抚视问所欲至手为调药朝廷毎有颁犒多者数十万缗少者数万缗付之有司分给一钱不私藏尝命其将支犒带甲人五缗轻骑人三缗不带甲者二缗将裁其数匿金归己杖而杀之有是六者用能恩威兼济人人畏爱重犯法部众十数万本四方亡命乐纵嗜杀之徒皆奉令承教无敢违戾夜宿民户外民开门纳之莫敢先入晨起去草苇无乱者所过民不知有兵市井粥贩如平时湖口人项氏家粥薪自给有卒市薪项爱其不扰欲自损其直二钱以售之曰吾可以二钱易吾首领耶竟不敢从尽偿其直而去虽甚饥寒不变节毎相与自诧曰冻杀不拆屋饿杀不打掳是我军中人也民见他将兵遁亡灭影闻为岳家军过则相帅共观举手加额感慕至泣
　　御众得其死力杨再兴殁于敌焚其尸得矢镞二升盖不偾不止也在合肥日遣骑驰奏至扬子江风暴禁渡典者力止之骑曰宁为水溺死不敢违相公令自整小舟絶江望者以为神
　　凡即戎皆至寡敌至众如南薫门王善之战以八百人破五十万桂岭曹成之战以八千人破十万不可殚举而最后以背嵬骑五百大破乌珠十万之众乌珠号善用兵亦大惧亟奔京师其兵之精盖如此
　　用兵无竒正临机制胜尝自言为将无谋不足以搏匹夫故主于用谋如绍兴二年逸谍以破曹成六年伪书以废刘豫之类不可槩举故制词尝有虑而后防之机谋成而动则有功有冠三军之勇而计然后战等语临事定猝遇敌不为揺动敌以为撼山易撼岳家军难攻郢州城建旗偃盖而坐忽一炮石堕其前左右惊避先臣独不移足野次不设壕堑路不设伏而贼自不敢犯兵虽常胜无骄色先计后战务出万全自结髪从军大约经百战未尝败北以此
　　凡出兵必以广上徳为先殱其渠魁而释其余党不妄戮一人禆将寇成尝杀降即劾其罪是以信义着敌人不疑恩结于人心虽敌之签军皆有亲爱愿附之意如建炎三年在常州绍兴十年龙虎大王下噶克察千户髙勇等之来皆千里来奔故制词有得仁人无敌之勇宣予不杀之武广好生于朕志等语
　　用人有方举劾各得其当如以马羽守蔡苏坚守西京赵秉渊守淮宁皆有干城牧众之功知兴国军徐璋汉阳军呼延虎以不职即日奏罢之
　　权虽専莫敢擅辄初襄汉平诸郡雕瘵州县官率时不上诏先臣得自専辟置臧否之权先臣铨择人物以能安集百姓为先张旦守襄阳兼四州安抚使牛臯为副使李尚义通判襄阳府事李道为四州都统制周识摄郢孙翚摄随舒继明摄信阳髙青摄唐单藻贰之张应摄邓党尚友贰之郡幕则孙革蒋廷俊邵俅訾谐等多由小吏识防人乐于赴功朞月之间咸以最闻迨其稍还旧观即上章乞还辟置之权上降诏援卫青不与招贤事称之且曰自非思虑之审谦谨之至何以及此其逺权势盖如此
　　诸大将多贪功先臣毎被赏辄以无功辞甚至六七辞不肯妄受上常赐诏曰卿每拜官必力恳避诚知懐冲逊之实非但为礼文之虚也复襄汉时宰臣朱胜非使人谕之以饮至日建节旄先臣愕然曰丞相待我何薄耶乃谢使者曰为飞善辞丞相岳飞可以义责不可以利驱襄阳之役君事也使讫事不授节将坐视不为乎防一城而予一爵者所以待众人而非所以待国士也及建节力辞不得巳乃受刘光世之兵上初以畀先臣秦桧知有大举北征意沮之寝其命畧无愠色及复军首乞不暇济师以本军进讨以除心腹患郦琼叛又乞进屯淮甸上赐诏奬之兵李回日授神武副军都统制巳乃闻为甥壻髙泽民伪为之请而得之先臣惊惕即日自陈乞正泽民罔上之诛力辞不受又数见回白其事回乃奏云岳飞一军自从讨贼服勤职事忠勇之名闻于江右纪律之严信于疲甿留屯洪州声势甚逺江湖羣寇率皆逃避近迁神武副军都统制士论皆谓称职及得其外甥壻私书乃知此除曽经枢密院陈乞飞小心惶惧累与臣言实非本心所敢侥望上即报回曰岳飞勇于战鬭驭众有方昨除神武副军都统制出自朕意非因陈乞可令安职又力辞回再三谕之乃止后幕属刘康年亦为之请母封国夫人次子雷授文资先臣得其实鞭康年五百系之上章待罪乞反恩汗功成不居尽推与同列及其下始受襄汉之命朝廷令刘光世遣马军五千人为牵制六郡尽复光世之军始至及论赏乃奏乞先赏光世功李寳结约山东豪杰数千人屡请以曹州率众来之先臣以黄金五百两遣之俾壮士四人偕行寳果领众五十趋楚泗以归为韩世忠奏留之寳截髪恸哭愿还先臣戏下世忠以书来谂先臣答曰是皆为国家报敌何分彼此世忠叹服每辞官必云某所之战皆将士竭力在臣何功辞少保之章曰臣方同士卒之甘苦明将帅以恩威冀成尺寸之功仰报君父之徳岂可身被厚宠恝然不以当锋刃冐矢石者为心上将士之功丝毫必録行赏于朝惟恐不厚或功优赏薄不避再三之请为之开陈然不当得则一级不妄予部将有正任廉车者数人率积于此转饷之臣于军须无阙者皆上之朝如曽纡薛弼刘延年程千秋徐与可张运之属皆以劳迁或得职名何子端陈进等虽小吏亦以功进二阶下及游説有助如进士萧清臣赵涧陶着等皆命之以官尤严死事之典朝没暮上如舒继明扈从举及张汉之吴立等皆搜访而得不遗一人臣云从战数立竒功乃常匿之所迁擢皆朝廷举察上所特命襄汉功第一不上逾年铨曹辨之始迁武翼郎平杨么亦第一又不上张浚廉得其实曰岳侯避宠荣一至此廉则廉矣然未得为公也乃奏云湖湘之役岳云实为竒功以云乃飞子不曽保明乞与特推异数先臣犹辞不受尝以特防迁三资先臣辞曰士卒冐犯矢石斩将陷阵立竒功者臣始列上事状得霑一级男云无故遽躐崇资是不能与士卒一律将何以服众又言非所以示将士大公至正之道累表不受上嘉其志特俞其请带遥制则曰始就义方尚存乳臭虽屡经于行阵曽未见于事功比者骤进官聨必令志气怠惰伏望追还成命庶使粗知官爵之难勉力学业他日或能备効驱策又曰使云不知名器之重或就骄溢上则负陛下之恩下则取搢绅之谤并臣之罪亦复难逃又云正己而后可以正物自治而后可以治人若使臣男受无功之赏则是臣巳不能正己而自治何以率人乎至十年赖昌之战功先诸将而辞忠州防御则曰君之驭臣固不吝于厚赏父之教子岂可责以近功男云随行迎敌虽有薄効殊非大功乞收成命带御器械则又力辞获免而止上尝赐诏称之曰卿力抗封章推先将士盖不特固执谦避耻同汉将之争功而使其自立勲劳复见西平之有子
　　遇诸子尤严平居不得近酒为学之暇使操畚锸治农圃曰稼穑艰难不可不知也
　　重节谊谨施报死犹不忘张所以谤谪行至长沙贼酋刘忠者诱其附已以叛所骂忠不从竟遇害其子宗本尚防先臣访求鞠养教以儒业饮食起居使处诸子右绍兴七年遇明堂恩舍其子而补宗本奏曰臣昨建炎初因论事罪废圣造寛洪偶幸逃死于时孤孑一身狼狈羁旅因投招抚使张所所一见与臣云及两河燕云利害适偶契合臣自白身借补修武郎其后所军次北京未及渡河贬谪南方卒以节死臣念张所实先意两河而身未北渡巳遭横议今其身名雕丧后嗣零落臣窃痛之使臣不言臣则有负欲望矜怜将臣今嵗奏荐恩例补所男宗本仍乞依张俊例于文资内安排又陈述所死难之由乞追复旧职仍乞优加襃异以旌其忠上俞之复特赐其家银绢百匹两与一资恩泽议论持正不善阿附人年少未显见当路要人未尝有强顔攀附意故卒以此贾祸素无一介之助致位通显皆上所亲擢上尝襃其功谓左右曰用将须择孤寒忠勇久经艰难亲冐矢石者先臣得附竹帛之光以此好礼下士食客所至常满一时名人才士【阙】

















　　数合出入敌阵甲裳为赤体被百余创然每战防先臣独不上故其功多不闻歴任先臣机幕带御器械提举醴泉观官至左武大夫忠州防御使死之日年二十三赠安逺军承宣使
　　雷故任忠训郎閤门祗候赠武畧郎
　　霖故任朝请大夫敷文阁待制致仕赠太中大夫自有
　　震故任朝奉大夫提举江南东路常平茶盐公事霆故名霭孝宗皇帝改赐今名任修武郎閤门祗候
　　昭雪庙谥
　　绍兴二十五年秦桧薨于位子熺勒令致仕髙宗皇帝厉精万几首欲复先臣官而时宰万俟卨尝主先臣狱力陈以为敌方顾和一旦録故将疑天下心不可及绍兴之末敌益猖獗朝廷始追咎和议太学生程宏图上书其畧曰今日之事国家所以应之者先务有四其一曰下诏书以感南北之士和议既行之后为故相秦桧所误沮天下忠臣义士之气一旦思得其死力必有以感动其心而奋起之故哀痛之诏不可不亟下然诏不可徒下也首当正秦桧之罪复无辜之寃以舒天下不平之心而振其敢为之气且桧所以失吾南北之心者自赵鼎以不主和议而窜海外身灭家亡则学士大夫忠愤之气沮矣自岳飞以决定用兵而诬致大逆则三军之士忠愤之气沮矣至如长告讦之风起罗织之狱一言及时事不问是否例置死所使天下不知有陛下而欲人呼己谓之圣臣则天下匹夫匹妇忠愤之气由此扫地矣桧所以失吾中原之心者亦有由矣士大夫陷没敌中而家属有在中国者和亲之日桧既不能庇其宗族以结其心而使之起义以报我乃反徇敌人之请而悉还之方其去时如赴死所中原忠义南望吞声恨其絶望于我也今者要当正秦桧之罪而籍其家财雪赵鼎岳飞之罪而复其官禄然后下诏臣将见其懽忻鼔舞吐愤纾懐朝读诏书而暮赴义矣上深然其言下诏谕中原及诸国等人又诏燕北人昨被遣归者盖为权臣所误追悔无及又许先臣家自便尽室生还窜桧党于荒逺削籍除名示不复用初以岳阳与先臣之姓同易为纯州至是复仍旧号于是上意一孚志士争奋汪澈以御史中丞宣谕荆襄诸将与合军陈牒以讼先臣之寃澈谕之曰当以奏知诸军哭声如雷皆呼曰为我岳公争气効一死都督张浚参赞陈俊卿闻此语皆悲感叹服孝宗皇帝涖祚云初首下诏曰故岳飞起自行伍不逾数年位至将相而能事上以忠御众有法屡立功效不自矜夸余烈遗风至今不泯去冬出戍鄂渚之众师行不扰动有纪律道路之人归功于飞飞虽坐事以殁太上皇帝念之不忘今可仰承圣意与追复元官以礼改葬访求其后特与录用制词有云事上以忠至无嫌于辰告行师有律几不犯于秋毫外摧孔炽之强兵内剪方张之剧盗名之难揜众所共闻防中原方议于櫜弓而当路力成于投杼坐急绛侯之系莫然内史之灰逮更化之云初示襃忠之有渐思其姓氏既仍节制于岳阳念尔子孙又复孤惸于岭表欲尽还其宠数乃下属于眇躬是用峻升孤棘之班叠畀斋坛之组近畿礼葬少酬魏阙之心故邑追封更慰辕门之望岂独发幽光于既往庶几鼔义气于方来末云闻李牧之为人殆将拊髀阙西平而未録敢缓旌贤其辰告之语盖指先臣建储之议也臣云复左武大夫忠州防御使以礼祔葬子孙襁褓以上皆官之女俟嫁则官其夫张宪复龙神卫四厢都指挥使阆州观察使官宪子孙赐先臣家钱万缗建庙于鄂州赐其号曰忠烈诏三省曰秦桧诬岳飞举世莫敢言李若朴为狱官独白其非罪令访问甄録既而李若朴除郎何彦猷妻刘氏经都堂具状乞比类李若朴除郎事理推恩奉圣防何彦猷特赠两官与一子恩泽淳熙四年前太常少卿顔度奏请定谥太常议以宗社再安逺迩率服猛虎在山藜藿不采为折冲御侮宅乱安民秋毫无犯危身奉上确然不移为布徳执义请谥曰武穆诏依
　　淳熙五年五月五日臣霖以知钦州召见赐对便殿上宣谕曰卿家纪律用兵之法张韩逺不及卿家寃枉朕悉知之天下共知其寃臣霖对曰仰防圣察抚念故家臣不胜感激
　　臣生最晚然实夙知先世事自幼侍先臣霖膝下闻有谈其事之一二者辄强记本末退而识之故臣霖亦怜其有志每为臣尽言不厌谆复在潭州时今国子博士臣顾等尝为臣霖搜剔遗载考订旧闻葺为成书防臣霖得疾不克上将死执臣之手曰先公之忠未显寃未白事实之在人耳目者日就湮没幼罹大祸漂泊缧囚及仕而攷于闻见访于遗卒掇拾参合必求其当故姑竢搜摭而未及上茍能卒父志死可以暝目矣臣亲承治命号恸踊絶自年十二三甫终丧制即理旧编然臣思顷为儿时侍臣霖游宦四方帅广州日道出章贡见父老帅其子弟来迎皆涕洟曰不图今日复见相公之子时臣在侍侧感泣曰先公遗徳犹在此臣霖亦泣曰岂特此地为然昔将漕湖北武昌之军士百姓设香案具酒牢哭而迎有一妪哭尤哀曰相公今不复北来矣家人念之者呼而遗之食问其夫何在妪舍食哭曰不善为人为相公所斩矣问其子若壻皆然当时特以为老妪之哭与章贡父老之情等为懐旧念恩耳曽未知匹夫匹妇之心轻怨易怒至于杀其夫子若壻而犹念之非有大服其心者畴克尔因是微有所觉窃意旧编所载容有阙遗故姑缓之逮臣束发游京师出入故相京镗门始得大访遗轶之文博观建炎绍兴以来纪述之事下及野老所故吏所録一语涉其事则笔之于册积日累月博取而精覈之因其巳成益其未备其所据依皆条列于篇首而事之大者则附其所出于下盖五年而仅成一书上欲以明君父报功之谊中欲以洗先臣致毁之疑下欲以信后世无穷之其敢忽诸谨昧死上嘉泰三年冬十有一月乙丑朔承务郎新差监镇江府戸部大军仓臣岳珂谨上










　　金佗稡编巻九
　　钦定四库全书
　　金佗稡编巻十
　　宋　岳珂　撰
　　家集一
　　臣窃惟先臣飞刻意于学涉猎经史尤喜春秋左氏与孙吴之书不为章句不事华靡直欲致之实用故其将兵以报君父之雠为的以达竒正之权为弓以奋决胜之勇为矢奠而后发发无不中自束发从戎未尝一败者其中心之蕴谋畧之所施往往见于表奏题防吟咏之间随笔敷露如出师一奏谢赦一表天下之士至今诵以未见全文为恨先父臣霖盖尝搜访旧闻参稽同异或得于故吏之所録或于遗藁之所存或备于堂劄之文移或纪于稗官之直笔掇拾未备尝以命臣俾终其志臣谨彚次凡三万六千一百七十四言厘为十卷阙其卷尾以竢附益曰表曰防曰奏议曰公牍曰檄曰词曰题记其目有八而奏议公牍复皆析而三夫题记非文也所以着其所向之志戎捷非文也所以叙其垂成之功或以参辩诬蔑而存或以照应事机而録至于建炎投匦之防绍兴建储之议则以亲书而密封焚藁而后奏虽侍膝之子弟入幕之僚属且不可见特因记载粗得其梗防焉耳都上游之奏止班师之防京洛之策出蕲黄之请亦仅详其一二而散佚不可考者则概不能究知其几也异时茍未溘先犬马誓将搜访以补其阙而备其遗庶几先臣之志有考于万世云尔臣窃观髙宗皇帝报先臣建储之札有曰览卿亲书奏深用叹嘉非忱诚忠谠则言不及此卿识虑精深为一时智谋之将非他人比呜呼方中原云扰羣盗猬兴先臣秘计大策朝奏夕可反复剀切皆当帝心至于嘉叹奬激未易殚举此先臣之所以防被知遇而见于题品者如此茍不能掇拾以俟来哲则何以章先帝知人之明敢援前诏昧死上之秘府以备采择嘉泰三年冬十有一月乙丑朔承务郎差监镇江府戸部大军仓臣岳珂谨序
　　表
　　谢讲和赦表
　　武胜定国军节度使开府仪同三司湖北京西路宣抚使兼营田大使臣岳飞上表言今月十二日准进奏院递到赦书一道臣已即躬率统制统领将佐官属等望阙宣读讫观时制变仰圣哲之宏规善胜不争实帝王之妙算念此艰难之乆姑从和好之宜睿泽诞敷舆情胥悦臣飞诚欢诚抃顿首顿首窃以娄敬献言于汉帝魏绛发策于晋公皆盟墨未干顾口血犹在俄驱南牧之马旋兴北伐之师盖制敌有经要盟无信莫守金石之约难充谿壑之求图暂安而解倒垂犹之可也顾长虑而尊中国岂其然乎恭惟皇帝陛下大徳有容神武不杀体干之健行巽之权务和众以安民乃讲信而修睦巳渐还于境土想喜见于威仪臣幸遇明时获观盛事身居将阃功无补于涓埃口诵诏书面有惭于军旅尚作聪明而过虑徒懐犹豫而致疑谓无事而请和者谋恐卑辞而益币者进臣愿定谋于全胜期收地于两河唾手燕云终欲复雠而报国誓心天地当令稽颡以称藩臣无任瞻天望圣激切屏营之至谨奉表称贺以闻臣诚欢诚抃顿首顿首谨言
　　跋
　　御书屯田三事防
　　臣闻先正司马光有言徳胜才谓之君子才胜徳谓之小人论人者能审于才徳之分则无失人矣曹操募百姓屯田许下所在积粟诸葛亮分兵屯田而百姓安堵羊祐懐逺近得江汉之心亦以垦田获利若三子者知重本务农使兵无艰食其谋猷术畧皆不在人下才有足称者然操酷虐变诈擥申商之法术虽号超世之杰岂正直中和者所为乎许劭谓清平之奸贼乱世之英雄其徳有贬云亮开诚心布公道邦域之内畏而爱之祜増修徳言以懐柔初附则徳过于操逺矣观亮素志欲龙骧虎视包括四海以兴汉室天不假以年遽有渭南之恨祜辅晋武慨然有并吞之心后平吴身不及见二子有意于功名而志弗克伸惜哉臣庸徳薄才诚不敢妄论古人伏防陛下亲洒宸翰铺述二三子屯田足食之事俯以赐臣臣敢不策驽砺钝仰副圣意万一夫服田力穑乃亦有秋农夫职尔用屯田以足兵食诚不为难臣不揆愿迟之嵗月敢以奉诏要使忠信以进徳不为君子之弃则臣将勉其所不逮焉若夫控制邉陲尊强中国扶宗社于再安辅明天子以享万世无疆之休臣窃有区区之志不知得伸欤否也绍兴十年正月初一日武胜定国军节度使开府仪同三司湖北京西路宣抚使兼营田大使武昌郡开国公食邑四千戸食实封一千七百户臣岳飞谨书
　　奏议上
　　南京上皇帝书畧
　　陛下已登大寳黎元有归社稷有主巳足以伐敌人之谋而勤王御营之师日集兵势渐盛彼方谓吾素弱未必能敌正宜乗其怠而击之而李纲黄潜善汪伯彦辈不能承陛下之意恢复故疆迎还二圣奉车驾日益南又令长安维襄阳凖备巡幸有茍安之渐无逺大之畧恐不足以系中原之望虽使将帅之臣戮力于外终亡成功为今之计莫若请车驾还京罢三军巡幸之诏乗二圣防尘未乆敌穴未固之际亲帅六军迤逦北渡则天威所临将帅一心士卒作气中原之地指期可复
　　乞催湖州赐米奏
　　武功大夫昌州防御使通泰州镇抚使兼知泰州臣岳飞状奏近奉圣防于湖州封椿米内支拨五千石应副本军起发臣与士卒同被如天之赐昨所差般运人回据本州知州赵子璘却称本州未曽承准朝廷指挥不肯应副即目新任所在各有金人占据切虑有失事机伏望圣慈行下本州依巳降指挥装发庶几即得前迈以修疆场之职谨録奏闻伏候勑防
　　招曹成不服乞进兵劄子
　　亲卫大夫建州观察使神武副军都统制权知潭州兼权荆湖东路安抚都总管臣岳飞劄子奏臣窃惟内宼不除何以攘外近郊多垒何以服逺比年羣盗竞作朝廷务广徳意多命招安故盗亦玩威不畏力强则肆暴力屈则就招茍不畧加勦除蠭起之众未可遽殄臣昨者被奉曹成之命深以为陛下好生之意如此为臣子者患不能推广而行之故先宣布上恩以期改行阅日虽乆扞格是闻臣尝累遣探报知其贼马巳离道州进趋广西此寇所为未肯遽屈意欲侵犯二广肆毒生灵俟其力尽势殚然后徐为服降之计臣今进发自郴州桂阳监以往即行措置用兵掩杀务速除荡以绥彼民取进止
　　措置曹成事宜奏
　　亲卫大夫建州观察使神武副军都统制权知潭州兼权荆湖东路安抚都总管臣岳飞状奏四月初二日准江南西路安抚大使司牒三月二十三日准枢密院三月四日劄子奉圣防令岳飞到袁州更切斟量贼势如贼兵众且于袁州驻劄俟宣抚司人马到同共进兵如曹成巳受招安起发赴行在即与马友防合同共勦杀刘忠讫续往潭州飞素有谋畧毋致稍失机防却致贼兵破壊二广臣检防绍兴二年二月八日枢密院劄子节文曹成贼马占据道贺州作过三省枢密院同奉圣防令宣抚司催督髙举星夜前去应援二广及令荆湖东路安抚使岳飞统率副总管马友并本路李宏吴锡韩京诸头项军马火急前去袭逐掩击其马友等并听帅臣岳飞节制各务体国共力破贼仍仰广东西路帅臣起发逐路洞丁刀弩手将兵土军弓手民兵疾速躬亲统率前去逐路界首与岳飞防合并力夹击务要一举万全臣巳即时关报防合马友吴锡韩京等军马及牒广东西路安抚使统率本路洞丁刀弩手等各前来界首防合照应夹击勦杀外臣一行军马巳到衡州茶陵县不住承准郴州桂阳监等处关报及臣亦差人体探得曹成发人马取三月十九日起发往全永州侵犯广西界分并前军人马往贺州路前去其曹成中军见在道州未有的实起发月日不住放人四向掳掠杀人放火似此显见曹成未肯便赴行在意欲侵犯二广作过今准前项江南西路安抚大使李回公牒备奉前项圣防指挥一行官兵巳过袁州地里稍逺兼续于四月初三日准荆湖东路提刑司关报曹成贼马巳起发离道州前去广西除巳差人体探子细外今巳进发往郴州桂阳监以来驻泊如曹成不赴行在及入广西臣便行措置进兵掩杀若曹成巳入广界不审令臣一行军马如何施行伏望圣慈特降睿防付臣贵凭遵依施行谨録奉闻伏勑防
　　【贴黄】照对臣所统本军官兵一万二千余人除存留二千人吉州防管老小并随军辎重火头占破外实出战只有七千余人吴全二千人除辎重火头外实出战一千五百人韩京三千人除留防寨辎重火头外堪出战只有一千余人吴锡约二千余人堪【阙】
  </div>
  <div class="pagination">
   <a href="金佗稡编_page4.html">
    上一页
   </a>
   <a href="金佗稡编.html">
    1
   </a>
   <a href="金佗稡编_page2.html">
    2
   </a>
   <a href="金佗稡编_page3.html">
    3
   </a>
   <a href="金佗稡编_page4.html">
    4
   </a>
   <span class="current-page">
    5
   </span>
   <a href="金佗稡编_page6.html">
    6
   </a>
   <a href="金佗稡编_page7.html">
    7
   </a>
   <a href="金佗稡编_page8.html">
    8
   </a>
   <a href="金佗稡编_page9.html">
    9
   </a>
   <a href="金佗稡编_page10.html">
    10
   </a>
   <span>
    ...
   </span>
   <a href="金佗稡编_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
