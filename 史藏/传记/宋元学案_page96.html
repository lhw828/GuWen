<!DOCTYPE html>
<html>
<head>
    <meta charset="UTF-8">
    <title>宋元学案 - 第 96 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 96 页/共 437 页</h1>
    <div class="content">　　胜兵之胜，胜在至柔，明屈伸之神尔。

　　敬斯有立，有立斯有为。

　　「敬，礼之舆也。」不敬则礼不行。

　　「恭敬撙节退让以明礼」，仁之至也，爱道之极也。

　　己不勉明，则人无从倡，道无从弘，教无从成矣。

　　熊勿轩曰：明，明礼也。人必以礼倡率，道必以礼弘大，教必以礼成就。

　　礼，直斯清，挠斯昏，和斯利，乐斯安。

　　将致用者，几不可缓；思进德者，徙义必精。此君子所以立多凶多惧之地，干干德业，不少懈于趋时也。

　　「动静不失其时」，义之极也。义极则光明着见。唯其时，物前定而不疚。

　　有吉凶利害，然后人谋作，大业生。若无施不宜，则何业之有！

　　百家谨案：吉凶利害虽无定，应之对当，则能反凶为吉，转害为利。《说苑》亦谓：「力胜贫，谨胜祸，慎胜害，戒胜炎。」此人谋、大业之所由起也。若圣人，则大公无我，顺应万事，并无大业之可言也。

　　「天下何思何虑」，行其所无事，斯可矣。

　　知崇，天也，形而上也。通昼夜而知，其知崇矣。

　　知及之，而不以礼性之，非已有也。故知礼成性而道义出，如天地位而易行。

　　知德之难言，知之至也。孟子谓「我于辞命则不能」，又谓浩然之气「难言」，《易》谓「不言而信，存乎德行」，又以尚辞为圣人之道，非知德，达乎是哉﹖「闇然」，修于隐也；「的然」，着于外也。

　　（梓材谨案：二老阁刊本第十七卷止此，以下为第十八卷，仅刻数版。今以《正蒙》统归十七卷，所以防断简也。）

　　作者篇第十

　　「作者七人」，伏羲、神农、黄帝、尧、舜、禹、汤。制法兴王之道，非有述于人者也。

　　高忠宪曰：制法兴王，谓八卦、书契、稼穑、医药、宫室、衣裳、历象、律吕、画野、分州、井田、封建、治水、革命等事，皆非有述于前也。

　　以知人为难，故不轻去未彰之罪；以安民为难，故不轻变未厌之君。及舜而去之。尧君德，故得以厚吾终；舜臣德，故不敢不虔其始。

　　高忠宪曰：未彰之罪，四凶也。未厌之君，三苗也。君德则于人无不容，臣德则于分有不敢也。

　　稽众舍己，尧也；与人为善，舜也；闻善言则拜，禹也；用人惟己，改过不吝，汤也；不闻亦式，不谏亦入，文王也。

　　「别生分类」，孟子所谓明庶物、察人伦者与﹖

　　高忠宪曰：生，姓也。别其姓，分其族类，皆圣人明庶物，察人伦处也。

　　象忧喜，舜亦忧喜，所过者化也，与人为善也，隐恶也，所觉者先也。

　　好问，好察迩言，隐恶扬善，与人为善，象忧亦忧，象喜亦喜，皆行其所无事也，过化也，不藏怒也，不宿怨也。

　　舜之孝，汤、武之武，虽顺逆不同，其为不幸均矣。明庶物，察人伦，然后能精义致用，性其仁而行。汤放桀，有惭德而不敢赦，执中之难也如是。天下，有道而已，在人在已，不见其间也，立贤无方也如是。

　　立贤无方，此汤所以公天下而不疑，周公所以于其身望道而必吾见也。（旧注：周公上疑有「坐以待旦」四字。）

　　「帝臣不蔽」，言桀有罪，己不敢违天纵赦，既已克之，今天下莫非上帝之臣，善恶皆不可揜，惟帝择而命之，己不敢不听。

　　「虞、芮质厥成」，讼狱者不之纣而之文王。文王之生，所以縻絷于天下，由多助于四友之臣尔。

　　「以包瓜」，文王事纣之道也。厚下以防中溃，尽人谋而听天命者与！

　　上天之载，无声臭可象，正惟仪刑文王，当冥契天德而万邦信悦，故《易》曰：「神而明之，存乎其人。」不以声色为政，不革命而有中国，默顺帝则而天下自归者，其惟文王乎！

　　高忠宪曰：《诗》：「上天之载，无声无臭。仪刑文王，万邦作孚。」盖圣人者，有形之天道：求天道于天，则微而难见，求天道于圣人，则有体而可法也。故《易》曰：「神而明之，存乎其人。」谓能冥契也。《皇矣》之诗曰：「不大声以色，不长夏以革，不识不知，顺帝之则。」正冥契天德而万邦自然信悦，不求革命而有天下也。

　　可愿可欲，虽圣人之知，不越尽其才以勉焉而已。故君子之道四，虽孔子自谓未能；博施济众，修己安百姓，尧、舜病诸。是知人能有愿有欲，不能穷其愿欲。

　　「周有八士」，记善人之富也。

　　重耳婉而不直，小白直而不婉。

　　鲁政之弊，驭法者非其人而已。齐因管仲，遂并坏其法，故必再变而后至于道。

　　孟子以智之于贤者为有命，如晏婴智矣，而独不智于仲尼，非天命邪！

　　山楶藻梲为藏龟之室，祀爰居之义，则归于不智，宜矣。

　　使民义不害不能教爱，犹众人之母不害使之义。礼乐不兴，侨之病与！

　　献子者忘其势，五人者忘人之势。不资其势而利其有，然后能忘人之势。若五人者有献子之势，则反为献子之所贱矣。

　　颛叟主祀东蒙，既鲁地，则是已在邦域之中矣，虽非鲁臣，乃吾事社稷之臣也。

　　三十篇第十一

　　三十器于礼，非强立之谓也。四十精义致用，时措而不疑。五十穷理尽性，至天之命；然不可自谓之「至」，故曰「知」。六十尽人物之性，声入心通。七十与天同德，不思不勉，从容中道。

　　常人之学，日益而不自知也。仲尼学行习察，异于他人，故自十五至于七十，化而知裁，其德进之盛者与！

　　穷理尽性，然后至于命。尽人物之性，然后耳顺。与天地参，无意、必、固、我，然后范围天地之化，从心而不踰矩。老而安死，然后不梦周公。

　　从心莫如梦。梦见周公，志也。不梦，欲不踰矩也，不愿乎外也，顺之至也，老而安死也，故曰「吾衰也久矣」。

　　困而不知变，民斯为下矣。不待困而喻，贤者之常也。困之进人也，为德辨，为感速，孟子谓「人有德慧术知者，存乎疢疾」以此。自古困于内，无如舜；困于外，无如孔子。以孔子之圣而下学于困，则其蒙难正志，圣德日跻，必有人所不及知而天独知之者矣，故曰「莫我知也夫」，知我者其天乎。

　　立斯立，道斯行，绥斯来，动斯和，从欲风动，神而化也。

　　仲尼生于周，从周礼，故公旦法坏，梦寐不忘「为东周」之意。使其继周而王，则其损益可知矣。

</div>
    <div class="pagination">
<a href="宋元学案_page95.html">上一页</a><span>...</span><a href="宋元学案_page91.html">91</a><a href="宋元学案_page92.html">92</a><a href="宋元学案_page93.html">93</a><a href="宋元学案_page94.html">94</a><a href="宋元学案_page95.html">95</a><span class="current-page">96</span><a href="宋元学案_page97.html">97</a><a href="宋元学案_page98.html">98</a><a href="宋元学案_page99.html">99</a><a href="宋元学案_page100.html">100</a><a href="宋元学案_page101.html">101</a><span>...</span><a href="宋元学案_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
