<!DOCTYPE html>
<html>
<head>
    <meta charset="UTF-8">
    <title>台湾文献清史列传选 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾文献清史列传选 - 第 13 页/共 22 页</h1>
    <div class="content">　　九月，河南滑县天理会教匪滋事，直隶长垣县境毗连蠢动；上命承惠为钦差大臣，赏还花翎，偕古北口提督马瑜往剿。时东明县城亦被围，命飞饬护军统领富兰带兵赶赴督剿。承惠因陈直隶各县守御暨檄各路防堵诸策；奏入，报闻。又奏「筹备兵糈，恳借通仓小米五万石」；从之。寻疏言：『兵力单薄，不敷进剿。请少宽时日，俾得厚集兵力，一举扫除』。谕调吉林、黑龙江兵各一千赴军营协剿。十月，师次滑县留固村，歼擒二百二十余名；西至梁庄、恶虎寨、新寨三处，与马瑜、富兰分剿，斩级百余。贼聚南湖、北湖，复与马瑜等合兵并进，歼五百余名，余匪南窜。时贼屯滑县城内及桃源集、道口三处；道口为河南粮运大道，其西有运河，贼设伏河西各村。会杨遇春至，与承惠合兵击之，贼败；溺死者无算，歼贼六、七百名，生擒七十余名。进至道口，贼来拒，复败之；贼还走；坚守不出。上命陕甘总督那彦成为钦差大臣，总统军务；以承惠为参赞。寻以「林清传教已阅八年之久，承惠既未能先事访拏、复不自请处分，祇论门禁不严，官兵皆应治罪；及带兵赴剿，沿途逗遛。至十月，始抵滑县；接仗二次，未获大胜。贼匪仍四出滋扰，而屡次奏报，尚以兵力未厚、不便进兵为辞」；命褫职，拔去花翎，赏五品职衔，责令办理那彦成一路军营粮饷。

　　十九年正月，命以六部员外郎用。七月，河南睢工堵筑大坝，命随刑部侍郎那彦赴工效力。十一月，补刑部员外郎。二十年二月，大工合龙，奏请议叙；谕以郎中用。三月，补郎中。七月，永定河下口移归南岸故道，命随礼部尚书戴均元往勘，留工次襄理。二十一年，充户部宝泉局监督。

　　二十三年二月，授山东按察使。十二月，巡抚和舜武奏「承惠到任后，审结积案五千四百余起」；谕曰：『该省前此盗风甚炽，现在匪徒敛戢、行旅安然，温承惠办事认真，着有成效。着加恩交部议叙』。二十四年八月，巡抚程国仁劾承惠「自以曾任督、抚大员，日益横恣，事多窒碍；委令查办堤工，负气推诿」；命革职回籍。九月，山东臬司童槐劾承惠「在任冗积案牍，滥禁无辜，复令罪人充捕役扰民」；谪戍伊犁。会河溢武陟，罚措银数万助工需。

　　二十五年，授湖北布政使。道光元年二月，谕曰：『温承惠年力就衰，着以六部郎中用』。九月，补户部郎中。因疾，乞假回籍。

　　十二年，卒。子启鹏，内阁侍读学士；启封，刑部郎中。孙中彦，内阁中书。

　　－－见原书卷三十三「大臣传次编」（八）。

　　王得禄

　　王得禄，福建嘉义人。乾隆五十一年，台民林爽文等倡乱，陷嘉义城；得禄以武生捐资募勇，从官军克复县城，授把总。五十二年九月，林复围城，得禄随总兵柴大纪督兵固守；以功，加千总衔。十一月，将军福康安帅师渡台救援嘉义，围解；得禄带领义民搜捕大坪顶等处余党，迭有歼获，赏戴蓝翎。五十三年，击之于琅峤，焚其寨，擒羽党庄大田；台湾平。叙功，赏换花翎并五品顶带。六十年，迁福建督标右营千总。

　　嘉庆元年五月，调督标水师营千总。十月，出洋巡缉，遇贼于獭窟；得禄首登船，获首逆吴兴信等八人。二年闰六月，在斧头外洋擒盗莫阿三等，毁其舟。八月，击沈盗船于竿塘洋，毙贼十余，擒贼二十余。三年，追贼洪接等于白犬洋，尽歼之，夺获船只、炮械；下部议叙。四年，升南澳镇左营守备。六年，获盗陈高等二十余人于金乡洋。七年二月，擢金门镇左营游击。时洋盗蔡牵、朱濆等分扰各洋，势张甚；得禄随浙江提督李长庚击之。五月，击蔡逆于东沪洋，沈其船二，获贼目徐业及其党百余人。十一月，遇盗船于崇武洋，擒吕送等三十余人；下部议叙。九年，随总兵罗江太击贼于虎头山洋面，沈其船一；余盗逃窜，得禄奋力追蹑，夺获船只、炮械、火药甚多。十年五月，蔡逆窜澎湖之虎井洋，偪岸欲登；我兵迎击，克之。八月，升署澎湖协副将。九月，遇蔡逆于水澳洋面，击之；毁其船二，歼贼百，擒朱列等二十余人。十一月，蔡逆窜台湾勾结岸匪，围困府城；李长庚檄得禄守洲仔尾，以断岸匪之援。十一年正月，败贼于柴头港。二月，乘胜破洲仔尾贼巢，斩获匪党；以未获其酋，褫顶带，仍责令戴罪立功。五月，蔡逆复窥鹿耳门；得禄率兵船首先冲入贼队，获船十、沈船十一，擒贼目林略、傅琛及其党二百余，歼贼千七百人。捷闻，赏加总兵衔。十二年，擢福宁镇总兵。时蔡逆由竿塘西窜，得禄击走之。十二年六月，调南澳镇总兵。七月，追击渠盗朱濆于鸡笼洋，毙贼七百，获船十四。十一月，侦知朱濆贼党在宫仔前、鲎壳澳一带游驶；我师追蹑至古雷洋，得禄手发一矢，射殪贼目朱金，复掷火斗焚毁贼船，俘贼目张祈及伙贼五十余。奏入，赏玉搬指、荷囊，并下部优叙。十三年正月，授浙江提督。六月，调福建水师提督；偕总督阿林保奏言：『台湾北路守兵单薄，请改兴化协左营守备为水师，移驻沪尾；以延平协左营守备移驻艋舺，管辖陆路弁兵』。从之。九月，获白底贼船一，擒林兼等三十余人。十四年四月，击凤尾帮船，歼其渠；乘胜追蔡逆于海坛洋，斩俘甚众。八月，剿蔡逆于定海之渔山；转战至黑水洋，围蔡逆船，并力攻击。贼不能遁，决死战，铅丸尽，以番银作炮子；得禄中炮伤，仍挥兵火其尾搂，复断其舵。贼船覆，蔡逆及逆属并落海死。奏入，谕曰：『蔡牵在洋肆逆十有余年，往来闽、浙、粤三省，扰害商旅、抗拒官兵，实属罪大恶极！王得禄协力奋追，歼除首恶；额角、手腕各受重伤，仍奋不顾身，赶拢贼船，致该逆登时落海，厥功尤伟。着加恩晋封子爵，并赏戴双眼花翎』。十五年，歼余匪于东椗外洋。十六年，搜获海盗黄治羽众郑选等于乌坵屿。十七年，吴属、黄茂等贼匪在洋肆劫，官运台榖被掠；降旨申饬。时得禄亲率舟师追剿，贼穷蹙；旋于乌坵获贼目周兴等四十余人。十八年，以鹿耳门、鹿仔港俱多暗沙，不利巨舰；奏请「仿同安梭式以为守、仿八桨艇式以为巡，底平腹宽，深浅可涉」，从之。又奏：『闽洋大盗皆系濒海匪徒，钞掠内港，聚党入海；欲清洋盗之源，巡港为要。应添造小哨船十只，以资巡缉』。又奏：『福宁镇水师左营所辖，北接浙江、东对台湾，为商船必经要道。应于提标所募水兵内拨三百名并于福宁镇右营及督标水师营拨千总、把总、外委七员归入左营，于缉捕尤为有益』。又奏：『闽安协及铜山营旧隶金门镇，水陆程途相距遥远，声势涣散；请以闽安协隶海坛、铜山改属南澳』。均如所请行。

　　二十三年，入觐，上以得禄前在海洋着有劳绩，照一品荫生例，给其子一人五品职官。二十五年，擢浙江提督。

　　道光元年，因病陈请休致；允之。十二年，台民张丙构乱，得禄赴嘉义各村劝谕固守，并亲督家属获要犯张红头等；赏加太子少保衔。十八年，嘉义县乱民沈和等纠饥民抢掠，得禄输粮、练勇，协力守城；晋太子太保衔，下部优叙。二十一年，英人扰厦门，命得禄驻守澎湖，协同防堵。

　　二十二年，卒。遗疏入，谕曰：『原任浙江提督王得禄，自乾隆年间募勇从征，着有劳绩；嘉庆初年，改用水师，历讨闽、浙、粤洋海寇，身经百战，迭建勋劳。蒙皇考擢升提督，锡封子爵。嗣因病乞休，两次在籍帮同剿平骚乱。上年逆夷在闽滋扰，该提督亲练壮勇，协同堵剿。方冀为国宣劳，长承恩眷；兹闻溘逝，轸悼实深！着加恩追赠伯爵，晋加太子太师衔；照提督例赐恤，赏银五百两经理丧事。应得恤典，该衙门察例具奏』。寻赐祭葬，予谥「果毅」。

　　子朝纲，举人，山东济东泰武临道；朝纶，户部员外郎，袭子爵。

　　－－见原书卷三十九「大臣传续编」（四）。

　　胡承珙

　　胡承珙，字景孟；安徽泾县人。嘉庆十年进士，改翰林院庶吉士；散馆，授编修。十五年，充广东乡试副考官。寻迁御史，转给事中。自以身居言路，当周知天下利弊，陈之于上，方不负职。故其数年中陈奏，多见施行；而其「条陈亏空弊端」一疏，尤为深切着明。

　　二十四年，授福建延建邵道；寻调补台湾道。台湾素称难治，承珙力行清庄弭盗之法。在台三年，民番安肃。旋乞假归里。道光十二年，卒；年五十七。

　　承珙究心经学，尤专意于毛氏诗传。归里后，键户著书；与长洲陈奂往复讨论，不绝于月。着「毛诗后笺」三十卷。其书主于申述毛义，自注疏而外，于唐、宋、元、明诸儒之说及近人为诗学者，无不广征博引；而于名物训诂及三家诗异同，类皆剖析精微，折衷至当。其最精者，能于毛传本文前后，会出指归；又能于西汉以前古书中反复寻考，贯通诗义，证明毛旨。凡四易稿，手自写定。至「鲁颂」「泮水」章而疾作，遗言属奂校补；奂乃为续成之。又以郑君注「仪礼」参用古、今文二本，撮其大例，有必用其正字者、有即用其借字者、有务以存古者、有兼以通今者、有因彼以决此者、有互见而并存者，闳意妙旨，有关于经实伙；遂取注中迭出之字并「读如」、「读为」、「当为」各条，排比梳栉，考其训诂、明其假借，参稽旁采，疏通而证明之，作「仪礼古今文疏义」十七卷。又谓惠氏栋「九经古义」未及「尔雅」，遂补撰数十条，成二卷。「小尔雅」原本不传，今存「孔丛子」中，世多谓为伪书；作「小尔雅义证」十三卷，断以为真。复着有「求是堂诗文集」三十卷。

　　－－见原书卷六十九「儒林传」（下二）。

　　盖方泌

　　盖方泌，字季源；山东蒲台人。以拔贡，就州判陕西，署汉阴厅通判、石泉县知县。

　　嘉庆三年，署商州州同知；治商州东百里，曰龙驹寨。寨之东为河南，南出武关为湖北，路四通绾，商贾输写之会（梅曾亮所撰「盖君墓志」）；又多林莽山径，易凭匿。时川、楚教匪乱，贼屡由武关入陕西寨。方泌始至，民吏扫地赤立。而贼酋张汉潮拥众至，乃置药面中，诱贼劫食多死；遂西走。大军乘之，汉潮由是不振；然且扬言曰：『必报若』！方泌集众谋曰：『贼虽去，必复东。若等逃，亦死；守不得耕种，亦死。我文官也，无兵；若能为吾兵，当全活尔』！众议三日而后复曰：『生死唯命』！乃筑堡聚粮，户三丁抽一，得三千人；无丁者，以财佐粮糗、兵械。亲教之战，辰集午散，日无废农事（「国朝先正事略」）。四年，贼屯山阳、镇安，将东走河南；迎击，败之。又击贼于铁峪铺，逐贼于林中，矛折；贼已近，夺矛以毙贼。时贼据山上，而伏其半于沟；乃分兵翦伏，夺据其东山上。数乘懈击之，杀伤过当；贼宵遁，卒不得东。后贼由雒南东逸，方泌驰至分水岭，间道走铁洞沟，出贼前而伏；贼错愕迎战，遂败，杀数百人。乡兵名，由是大振；自武关至竹林关乡兵，皆请隶龙驹寨。五年，知州困于贼；方泌驰百九十里至北湾，贼惊曰：『龙驹寨乡兵至矣』；则皆遁。是时贼屯商州西及雒南、山阳各万余人，欲东出；方泌勒武关、竹林兵二万人，列三大营以待，贼不敢前。而闻官军自商州至，即前击贼，东西夹攻；贼大败，几歼。是役，枕戈而寝者五十日。游击某诬以事，解职；大吏直其谩，得留任，贼遂相戒无过商州。八年，授盩屋县知县；犹时时入山搜贼。巡抚上其功，赏戴蓝翎；又生获宁陕倡乱者四十余人。境内甫定，即捐俸振饥、旌死节妇，及河滩马厂盐法皆区画久远计。擢宁陕同知。仁宗召见，问商州事甚悉；授四川顺庆府知府。大吏闻渠县民畔，属以兵；方泌曰：『此作会人众，客主相惊疑，讹言横兴；非畔也』。捕十二人而变息。调成都府知府。十八年，岐眉有贼入川，以乡勇屯川、陕要隘；贼知为统龙驹寨乡兵者也，即遁归陕，就灭。丁母忧，归。

　　服阕，授福建延平府知府。贼有周永和者，总督欲以兵致讨；方泌悬赏六十金，捕诛之。

　　寻调台湾府，两署台湾道。所谳四狱，皆千白聚群，稍激则变；方泌一以理谕，蔽罪如法。彰义县（？）饥，捕劫者七十人置之法；天乃雨，民呼为「太守雨」。

　　道光十八年，卒；年七十有一（梅撰「墓志」）。

　　－－见原书七十五「循史传」（二）。

　　陈化成

　　陈化成，福建同安人。嘉庆二年，由行伍捕洋盗出力，拔补额外外委。三年，以擒获接济蔡牵炮械之奸匪七人，又在贼仔澳洋面首先跃上盗舟擒杀三十人，补外委。五年，捕盗于东澳、黑水外洋、四礵外洋；六年，捕盗于竿塘下目洋面：俱有斩获。又攻杀蔡牵帮匪于白犬外洋，被刀伤额。七年，迁金门右营把总。五月，随游击王得禄攻捕洋盗孙太等；化成独跃上高大贼船，枪炮连环进击，毙盗无算，盗船倾折落水。十月，焚盗舟于横山洋面，获邱成伙匪三十四人。八年，捕盗于大板之四屿洋面。十年闰六月，随水师提督李长庚追攻蔡牵于浙江青龙港洋面，大有斩获。十月，升南澳镇右营千总。十一年，蔡牵窜至台湾，化成攻擒其帮匪于洲仔尾；又攻盗于崇武外洋、水澳、三盘外洋。十二年二月，追蹑贼■〈舟宗〉由闽洋至粤洋，化成首先冲逼蔡牵坐船，深冒矢石，被火斗烧伤两足。四月，攻贼于目门洋面。十一月，攻贼于浮鹰洋面，擒获无数，枪伤左手。十四年，升铜山营水师守备。十五年七月，擒盗于乌坵外洋。十一月，擢海坛镇右营游击。十七年二月，擒获黄茂帮匪于沙洲屿。四月，擒斩刘贵伙盗于柑桔外洋。十八年五月，署铜山营参将。十月，署水师提标中军参将。十九年正月，毁白底匪船三只于前村社，擒贼四十人。二月，捕盗于桕头乡；闰二月，捕贼于秧厝社：皆潜踪疾驰，乘其不觉，罕有逸脱者。其在秧厝社所获之郭宇，迭次将兵船米械接济外盗，饱受贼赃，尤为稔恶；由闽浙总督汪志伊以稽诛日久，奏明即予斩枭。二十年，升烽火门参将。二十一年，署水师提标中军参将。二十三年，澎湖水师副将缺出，闽浙总督董教增疏言：『澎湖四面环海，于汪洋巨浸之中兀然孤立，内为厦门之屏障、外为台郡之咽喉；堵御巡缉、抚绥弹压，悉关紧要。非熟悉海面情形、谙晓风云沙线、才识兼优、缉捕奋勉者，弗克胜任。陈化成在闽、粤洋面手擒盗匪四百八十余名，屡次斩取贼目、驰夺盗舸，并赴台湾杀贼，历着战功；晓畅水师、缉捕勤奋，熟悉外海风土情形。以之升补澎湖水师副将，可期胜任。提督王得禄亦称见在闽省水师人员，陈化成最为结实可靠』。嗣以籍隶本省，与例未符；格于部议，不行。二十四年，升浙江瑞安协副将。旋以丁忧，仍回烽火门参将任。

　　道光元年，署闽浙总督颜检以化成「熟谙水师、才具练达；在洋缉盗，屡次受伤，实为勇往」；特疏请升澎湖水师副将，允之。三年二月，调台湾水师副将。八月，擢广东碣石镇总兵。寻调福建金门镇总兵。六年，台湾嘉义、彰化乱民纠众焚掠，抗拒官兵；化成带兵由鹿港进口，会同福建水师提督许松年等三面兜剿。旋署福建水师提督，移署台湾镇总兵。八年，闽浙总督孙尔准疏劾巡防疏懈之水师备弁；上以「化成缉犯多名，功过相抵」，免其议处。十年，擢福建水师提督。十一年，台民张丙等滋事，化成筹备兵船、药械以佐军务。十二年七月，英吉利船驶入闽、浙各洋及江南、山东洋面，命化成督率水师认真巡逻；『倘有经过闽洋之英船，即严行堵截，无令北驶』。十月，嘉义乱民滋事，化成带兵渡台协剿。十三年，因金门、厦门沿海奸民私造快桨小船，暗藏炮械伺劫商民、贩运违禁货物－－其疾如飞，难于擒缉，而同安县属之潘涂、官浔、桕头等乡尤为贼薮；化成会同镇、道克期捣穴，四面兜擒，人船俱获。闽浙总督程祖洛疏闻，上以获船数十只而获犯止三名，恐尚有余船窝顿；复饬化成堵拏。十四年，化成侦贼无备，水陆兼驰，将潘涂、官浔桕、头三乡匪巢全行焚拆，多获船只、匪犯；并将附近陈头等八乡按户清查，窝巢尽毁。十五年，偕程祖洛奏：『巡洋旧制专责金门镇总兵，而越界总巡海坛洋面，未免呼应不灵。南澳一镇分隶闽、粤，不惟洋面寥阔；而巡阅章程两省互异，恒有顾此失彼之虞。台湾协镇总巡之期每年八月、闽安副将每年四月，亦觉劳逸悬殊。应更定章程，均匀周市；并由水师提督拣派将弁分作三班，作为委巡，益昭严密」。下部议行。十七年，英吉利兵船游驶闽安、五虎外洋，闽安副将周廷祥遏之；英领换坐小船入口投禀，请将漳浦难民带回。化成偕闽浙总督锺祥遣官谕止；并疏言『海面难民，应照例译讯，护送赴粤，转令回国。今译讯未供系该国之人，而英禀亦未将难民姓名指出；殊难凭信。见饬押小船，令回大船；已于即日一同开行，向东南大洋而去』。疏入，报闻。十九年九月，缉盗于东椗外洋，擒获甚众。时英船复在洋面游驶，时或抛泊；化成屡击退之。

　　十二月，调江南提督。二十年三月，署闽浙总督吴文镕奏：『查上年十月间，有英船三只停泊默林洋面，经调任水师提督陈化成督带舟师驱逐，仍然抛泊；即令各船整备炮火，联■〈舟宗〉驶进，连环轰击。英船一面挂帆、一面用炮抵敌，随拒随走，情形狼狈，立向外洋逃驶；兵船尾追不及』。寻闽浙总督邓廷桢亦奏言：『嘉庆十九年以前，闽洋从无外船游驶；其后鸦片渐行，漳、泉奸民勾引，遂公然驶至。文武员弁庸懦者不敢攻击番舶，阳收持重之名；贪黩者甚且包庇汉奸，阴享分肥之利。奸民固属罪魁，水师亦多泄视。迨严禁鸦片，皇上天威震迭，始有攻击英船之举。上年十月、十二月、本年二月，屡经调任水师提督陈化成与金门镇总兵窦振彪督率战、哨各船开炮轰击，英船先后逃逸』。疏入，均报闻。五月，偕协办大学士两江总督伊里布阅视吴淞、上海各营。六月，英军犯舟山；化成驰抵吴淞口，择东西炮台要害处依塘列帐，为守御计。二十一年正月，命裕谦为钦差大臣，赴镇海军营攻剿；谕化成以江苏海口纷歧，见经裕谦布置周密，着会同程矞采小心筹备。又屡谕裕谦会同化成实力巡防，勤加哨探。八月，英人肆扰定海；上以江苏宝山等处紧要，命化成偕江苏巡抚梁章巨相度布置，务使水陆交严。九月，偕梁章巨奏称「委员赴湖北采购精铁，先将废炮改铸数百斤及二、三千斤炮位」；得旨：『迅速铸造演试。如有调拨，即飞速解往』。二十二年，两江总督牛鉴奏：『吴淞海口地方紧要，已于东西炮台及东沟分扎四营，作为游兵、奇兵，期于彼此接应。谕曰：『该督仍当严饬陈化成、王志元督饬弁兵操演，昼夜分班瞭望防守，毋稍疏虞。倘英人来时，须静守勿动；俟其炮火将竭、大船惭近，度我炮力可及，再觑定准头，众炮环发。万一豕突登岸，守塘与接应之兵四路齐出，连环夹击，当可一鼓成擒』。二十四年四月，英■〈舟宗〉船犯乍浦，牛鉴奏「督饬化成驻守海塘，声势联络；吴淞之东西炮台均宿重兵，并伏兵为应援堵截计」。得旨：『当慎之又慎，切勿自恃无虞』。嗣牛鉴屡以会同化成添设炮位、掘置濠沟、稽查汉奸、申明纪律、激励将士各事宜，次第入告；俱得旨奖勉。五月，英驶至江境，牛鉴亲往宝山海口会筹战守，疏称「化成心如金石，士肯用命，宝山民情甚属固结」；奉朱谕：『官好方能得民心，必收众志成城之效』。

　　旋由牛鉴疏报『周历海塘，会晤陈化成。据云化成束发从军以来，经历海洋几五十年；海上防御，全凭炮力。此身在炮弹中入死出生，难以数计。如刻下之布置精密，可期必获胜仗。讵料初八日卯刻，骤闻塘岸炮声，臣即亲往督战；遥见敌船巍如山立，桅悬巨炮，直向化成营中施放，随兵多被击毙。臣竟不死于贼焰，经将士扶回。化成在塘力战，手然巨炮轰坏英船三只，击毙英人无数。旋炮箭雨集，化成犹有进无退，遂被炮阵亡』。事闻，谕曰：『英人突集船只攻犯宝山，江南提督陈化成督率弁兵在塘堵御，相持七日之久；开炮轰坏其船三只，伤毙数十人。该英人辄将巨炮施放，致将土塘轰裂，捍蔽无资；该提督阵亡，县城旋亦失守。览奏，曷胜悼惜！陈化成久历海洋，素昭忠勇。此次临敌，亦极果敢；竟尔捐躯，允宜特沛殊恩，以慰忠荩。陈化成着照提督赐恤例，仍加恩赏银一千两。并查明该故员子孙几人？据实具奏。并于殉难处所及原籍，各建专祠。灵柩回籍时，着各该地方官妥为照料』。旋赐恤如例，予谥「忠愍」；赏骑都尉兼一云骑尉世职，袭次完时以恩骑尉世袭罔替。十二月，闽浙总督怡良等以查明陈化成子孙五人奏闻；谕曰：『陈化成之子陈廷芳，着照例承袭世职；陈廷棻，着赏给举人，一体会试。伊孙陈振世，着俟及岁时，由该督、抚给咨送部引见：用示朕笃念忠贞、赏延后嗣之至意』。子廷芳，袭世职。

　　－－见原书卷三十九「大臣传续编」（四）。

　　吴文镕

　　吴文镕，江苏仪征人。嘉庆二十四年进士，改翰林院庶吉士；二十五年，散馆，授编修。道光二年，充山西乡试副考官。四年，丁父忧；五年，丁母忧。七年，服阕。八年，充湖北乡试正考官，提督河南学政。十一年，充文渊阁校理。十二年，充顺天乡试同考官。十三年三月，充会试同考官。四月，升右春坊右赞善。六月，转左春坊左赞善；旋升翰林院侍讲。七月，大考二等，赐文绮；转侍读，充日讲起居注官。八月，升侍讲学士，充咸安宫总裁。十四年三月，转侍读学士。八月，提督顺天学政。十六年，以选拔届期，疏言：『直隶考取选拔，向有卷费、册费诸名目，贫乏者至不能应考；曾经前学臣毛式郇奏请禁革。兹恐积久玩生，再行严禁。至选拔为抡才大典，登进之阶较捷，易起招摇之弊。臣衙门书吏、家丁，自应加意约束。惟扃门校阅时，内外间隔，闻见难周。请敕下直隶督臣通饬各府、州、县及提调各员严密察防；如有匪徒在外招摇撞骗，迅即拏究惩办』。允行。三月，升詹事府詹事，仍留学政任。五月，升内阁学士兼礼部侍郎衔，召回京。九月，充武会试副考官。十七年六月，署礼部左侍郎。八月，充玉牒馆副总裁、国史馆副总裁。十月，擢礼部右侍郎，充顺天武乡试正考官。十二月，兼署刑部右侍郎。十八年二月，署经筵讲官。三月，充会试副考官。四月，充庶吉士散馆阅卷大臣、殿试读卷官。闰四月，调刑部右侍郎；五月，转左侍郎。九月，兼署户部左侍郎。十月，以安徽生童滋闹庐凤颍道署，经学政王植奏闻，命偕协办大学士吏部尚书汤金钊驰往查办。十九年正月，讯属实，治如律；并以庐凤颍道胡调元办理未协及失察之凤阳府属各教职奏请分别议处。二月，复偕汤金钊遵旨赴浙江查办被参嵊县知县何瑞榴等纵容门丁各款属实，奏请分别严议、免议。三月，以御史周春祺奏「江南漕运武弁养匪害民、伍长盗米病丁」，并奏「江宁布政使唐鉴于江宁省城为女建祠，任命胞弟唐子玖署外居住，恐有属员夤缘钻刺情弊」，复遵旨偕汤金钊驰往查办。寻将武弁、运丁分别惩办；其唐鉴各款，『查省城有鉴父祠堂，其女有坟无祠；其胞弟署外居住，查无倚势招摇劣迹。鉴父唐仲冕在江宁置有房屋，设立词堂，唐鉴于简放江宁藩司时不即据实声明；鉴女病故，并不送回原籍，辄借寺旁隙地营葬，致招物议。请将唐鉴下部议处』。均从之。又以江南河道总督麟庆奏请修理惠济、福兴两闸要工，偕汤金钊遵旨顺道查勘属实；奏覆，报闻。

　　四月，授福建巡抚。十月，偕署闽浙总督魏元烺、福州将军嵩溥奏筹海口查拏贩运鸦片章程：『一、外洋设法防查，以杜偷越；一、口岸分别稽查，以免疏漏；一、水路互相严禁，以专责成；一、关口令委员亲自查验，以防夹带』。下部议行。十一月，以御史焦友麟奏「闽省营伍废弛」，遵旨查覆；略言：『漳、泉民风强悍，从前地方殷富各姓宗祠中敛有公费，专为械斗之用。每出一案，地方官会营弹压，将弁及兵丁需费不等，州县亦即借兵费名目勒派。近年公费无出，械斗亦较少。至洋船夹带鸦片、兵丁交通包庇，前曾访知水师把总林和国有包送情弊，奏参革职；陆营兵丁，尚未闻有包庇之事』。疏入，谕以「随时访查严办」。十二月，兼署闽浙总督。时英吉利船游驶内洋；二十年七月，文镕偕钦差兵部尚书祁寯藻、刑部右侍郎黄爵滋、闽浙总督邓廷桢奏筹备海防，并拣选水师将领；八月，偕邓廷桢奏请防堵经费：均允行。九月，复署闽浙总督。向例，琉球国间岁一贡；嗣于道光十九年，谕改为四年一次。至是，中山王尚育咨称：『琉球地处海边，素多风患；惟朝贡以时，则风调雨顺。每遇贡年，岁必大熟。又贡船出入闽疆，岁颁「时宪书」，得以因时趋事，庶务合宜。又琉球不产药材，俱藉贡船载回，得以养生治病。又航海针法，全赖随时学习，轮流更换。若四年一朝，则丰歉不齐、人时无准，药品阙乏、针盘荒疏。应请奏复旧制』。十一月，文镕奏闻；谕曰：『据奏情词极为真挚，着如所请；并允该国陪臣子弟四名随同贡使北上，入监读书』。十二月，调湖北巡抚；未即赴任。二十一年正月，以英人反复肆扰，奏请添拨海防经费；允之。又密陈厦门情形，略言『商民纷传：广东有许与厦门马头通市之说。查厦门周围环海，地方五十里；北达会垣，东为台、澎唇齿，西为泉、漳门户，系通省咽喉。若令外人阑入，必益肆其占据之谋；防之则已无险可扼，听之则将为所欲为：其害实不可胜言』。上韪之。又以上年英人驶扰厦门、经官兵击退，遵旨奏保总兵窦振彪、吴建勋、副将灵德、游击武攀凤、陈胜元等在事出力，密疏以闻。

　　五月，入觐，调江西巡抚。九月，以江西德化等十县夏间江湖泛涨、低田秋收失望，奏请给一月口粮并将补种复淹之南昌等四县、原勘最轻之安义县及庐陵等三县晚禾杂粮均有伤损，奏请蠲缓、递缓；如所请行。二十二年，接纂「大清一统志」告成，文镕以前充纂修，下部议叙。二十三年五月，以本籍桃北汛河决、捐助经费，下部优叙。闰七月，奏请将宋臣文天祥从祀文庙；略言：『查宋少保信国公右丞相文天祥，志宗孔、孟，生死不渝。高宗纯皇帝御制文曰：「文天祥忠诚之心，不徒出于一时之激，久而弥励；浩然之气，与日月争光。盖志士仁人欲伸大义于天下，不以成败利钝动其心也」。煌煌圣训，千古定论。所著「文山集」十六卷，其举进士策以「法天不息」为言，考官王应麟称其「古谊若龟鉴，忠肝若铁石」；此外发为文词，无非扶植纲常，维持名教。其为学，以「立诚」为主，以程、朱为宗；黜异端，崇孔氏。以之祔祀学宫，洵为不愧』。下部议行。二十四年，遵谕保奏知府倪良耀、麟桂、吴式芬、知州周玉衡、同知程灿策、知县曹士桂等，报闻。二十五年，奏拏获青莲教匪戴理钊、古魁连等，论如律。二十七年四月，以御史朱昌颐奏陈漕务积弊、请将帮弁及地方诸费明定章程，给事中雷以诚奏请裁减旗丁津贴各款，均遵旨议覆；疏言：『查江西粮额较轻，津贴亦少。嘉庆年间，迭次将旗丁各项陋规十五款分别裁革。近年复严切查禁，并无踵事加增，官民亦属相安。今若将帮丁及地方诸费明立章程，是以本非例给之银、额定之项，一一悬为令甲，不特事多窒碍，抑且迹类加征。在昔申明例禁，犹虑不肖之员暗中需索；若令明定章程，更恐有所影射，例外浮加。与其纷更而事有未便，不若循旧而察核从严』。从之。十月，拏获南、赣等府会匪谢词封等九十三名，治罪如律。

　　二十八年六月，调浙江巡抚。七月，由玉山县行抵浙江衢州，访闻衢州镇标左营游击薛思齐有借端讹索商旅情事；八月，抵任，即奏褫薛思齐职，遣戍新疆。又甄劾署归安县知县李玉典等五员，分别降革、休致；均允行。九月，以浙江各厅、州、县有七十七缺多系署事之员，奏言『此中纷纷调署，甚有一员递署他缺二、三处久不回本缺者，有卸署后不回本缺闲住省垣者；以致交代之案愈积愈多，辗转不能算结。且官无定所，即政难考成。见在访司分别核办，勒回本缺；或不堪回任者，即令揭参。其实系空缺及要地需才，亦祇准专员署理，不得纷纷更调，以专责成』。又各府、州、县一书院掌教多至数人，幕友中并有书启、征收号件等名色，每年支取干修，其实均不到馆。上司循绅士、游客之请，荐之属员，属员勉为酬应；而其中苍猾之员，即隐以此挟制上司，借口赔累，亏库项、求调济，弊端不可胜言：请严檄通行禁绝。疏入，上嘉勉之。十一月，以核办清查需人，奏请简派户部保列一等司员赴浙帮同钩稽；上以向无此例，不许，仍责成文镕遴选妥员核实办理。二十九年正月，以本籍水灾捐银备赈，下部优叙。闰四月，偕钦差仓场侍郎季芝昌清查浙江盐务，奏筹变通章程：『一、杭、嘉、绍三所引盐分别加斤，止令完正课；一、松所引盐，酌裁科则；一、虚悬口岸，选商接办，并筹款收盐；一、缉私责成官商，由运司审核；一、缉获私盐，分别充赏及补催作正配销；一、禁革引地陋规；一、核裁巡验浮费』。五月，偕闽浙总督刘韵珂奏「督剿渔山盗百余人，置诸法；沈毁盗船，并将巢穴门户分别堵除」。得旨嘉奖。时浙江积歉，本年杭、嘉、湖、绍、严五府又夏潦为灾；六月，奏招商贩运台米、洋米、山东小杂粮，各海关俱免其纳税，并请拨款备赈。又请将文闱乡试展缓一月：俱允之。旋以遇灾恐惧，上疏自劾，恳求罢斥；上责其「迂腐无能，率意上渎」，严饬之，并革去顶带，暂留浙江巡抚之任。十月，捐银备浙江各属赈需并捐备江苏本籍赈需，下部优鈙。十一月，奏：『亲赴嘉、湖一带灾区查察赈务，并无冒滥遗漏。其被浸之枯桑，经七、八月后畅晴煦暖，渐次发荣。并有野蚕作茧悬缀桑颠，用以缫丝，贫民颇资接济』。报闻。三十年，文宗显皇帝御极，诏求贤才；四月，文镕奏保布政使汪本铨、按察使黄宗汉、知府余士瑮、同知毕承昭、知县段光清、杨裕深等。又以上年办赈官绅奋勉出力，奏保秀水知县江忠源等。五月，西防厅所属北岸石塘以潦盛潮涨，决口六十余丈；文镕闻报，即往勘。时风雨交加，沿岸草松泥滑，文镕失足落水，几濒于危；以救免。寻以未能先事豫防，自请治罪；得旨：革职留任。嗣于六月力疾驻工，先将柴、土各塘克期堵合，以便八月大汛后建复石塘；奏入，恩予开复。八月，杭、嘉、湖、绍等府属大雨两昼夜，江河泛涨，田庐被淹，西防厅石塘亦续塌十余丈；文镕以「饬属疏消积水，并多购料物赶筑土塘」奏闻。十月，奏「续办缺口土塘已堵合完固，并将前次所塌石塘采购石料次第建复」。谕曰：『吴文镕前后督办，尚知奋勉。所有前经革去顶带之处，着加恩赏还』。又查明各属歉灾情形，分别蠲缓，并请给口粮；如所请行。

　　十一月，升云贵总督。咸丰元年正月，入觐，赐紫禁城骑马。四月，抵任；谢恩疏言：『前陛辞时，蒙我皇上谆谆提撕，知臣之待人以诚，而勖臣以察伪；鉴臣之任事稍急，而诫臣以爱身：此臣所懔切书绅、时加儆省者也』。奉朱批：『汝当终身诵之』。十月，甄刻不职之知府许文■〈言受〉、知县杨玉德等四员，分别奏请勒休、改教；均允之。十二月，文山县江那地方侬匪李开甲等造言敛费，纠人焚劫；檄知县刘劭高擒治如律。奏入，上嘉其办理妥速。先是，永昌边外夷匪乘虚入边焚掠，经官军堵剿，宣抚司衔土守备左大雄复率土司各练深入搜捕；至是，迭歼匪犯七百余名，俘首从五十七名，余匪悉窜雪山以外，边境肃清。文镕奏请将在事出力员弁分别奖励；允行。时粤匪洪秀全等稔乱；二年四月，文镕以嘉庆初年剿平川、楚教匪行坚壁清野法，着有成效，录呈将军伯明亮等原议奏稿，并疏言：『此事必须府、州、县得有贤员，方能收效。倘有司不得其人，无真实爱民之心与百姓联为一体，或任令差保藉端滋扰，则无益而有损也；或奉行故事，以数张告示晓谕百姓、以一纸空禀搪塞上司，则有名而无实也。法为至善，事在人为。应请敕下广西抚臣饬属实力办理』。如所请行。五月，以丰北河决，捐银备赈；下部优叙。寻兼署云南巡抚。十月，遵上「慎选将材」诏，保奏昭通镇游击巴扬阿等九员。十一月，调闽浙总督；未即赴任。三年二月，以捐备贵州防堵经费，加一级。初，云南镇康土司所属之土舍刁大、刁六等挟嫌报复，攻夺湾甸土司景庆久耿戛土署并分扰猛筒地方，与顺宁府属内地密迩；文镕饬文武员弁克复耿戛土署，匪众犹蚁聚猛筒，负隅抗拒。至是年正月，昼夜环攻，克之；获刁大、刁六于镇康。三月，奏请奖叙在事出力并捐备盐粮各员；从之。五月，以率属捐备军饷，赏戴花翎。六月，以云南汤丹厂回匪马二花等被剿后，历窜乌龙寨、鲁冲回寨并勾结八甲各村寨，抗拒官兵；文镕亲赴寻甸州督办，先将八甲寨扫穴擒渠。七月，马二花等复由鲁冲寨里胁民、回窜逸，文镕以总兵常存、爱星阿未能先事筹防，奏劾之，并自请严议；得旨：下部议处。

　　八月，调湖广总督。十月，粤匪由江西回窜湖北，连陷黄州、汉阳等府；文镕偕巡抚崇纶奏闻，下部议处。十一月，粤匪由汉阳下窜，檄按察使唐树义等追击于黄州府巴河，毁贼船七十余只，殪匪千余名。十二月，以已革总兵杨昌泗经饬令率兵追剿，擅自回省、饰词巧避，奏请议处；得旨：遣戍。先是，文镕甫抵任时，适田家镇各营失利，湖北省垣戒严，城昼闭，居民一夕数惊；巡抚崇纶意欲移营城外，为自脱计。文镕以誓与城存亡，相约死守待援，议不合；会贼已逼城，文镕日坐保安门城楼激厉将士，手治文卷督催救应，衣不解带者数旬。围解后，崇纶转以文镕闭城坐守奏劾；命文镕进复黄州。时文镕方调道员胡林翼帅黔勇七百来楚会剿，在籍前任礼部右侍郎曾国藩赴衡阳治水军；文镕驰书国藩，约夹攻黄州，拟俟曾、胡两军至，大举灭贼。而崇纶屡龁之，趣战益急；遂以四年正月督师抵黄州驻堵。城贼分股抵拒，都司刘富成当先冲阵，手刃数贼；兵勇继之，殪贼百余，贼少却；寻又两次扑营，我兵由山梁压下，均击退。未几，贼大至；正决战间，忽后营火起，众惊溃，文镕遂死之，而崇纶以「不知下落」入奏。二月，署湖广总督台涌以阵亡奏闻；谕曰：『湖广总督吴文镕历任封圻，均能尽心职守。自调任湖广，即值逆匪复扰武昌、汉阳，当经督率官兵击退。迨该逆窜聚黄州，吴文镕出省追剿，先经获有胜仗；正月十五日，以力攻堵城，中贼诡计，连营被烧，遂致阵亡。据台涌奏：该督灭贼心急，催战甚严；因而失事。吴文镕此次督兵失利，本属罪有应得；念其临阵捐躯，不亏大节，殊堪矜恻！吴文镕着照总督阵亡例赐恤；任内一切处分，悉予开复。应得恤典，该衙门察例具奏』。寻赐恤如例，予谥「文节」，入祀京师昭忠祠。赏骑都尉兼一云骑尉世职；袭次完时，以恩骑尉世袭罔替。十月，曾国藩奏：『文镕于上年九月十五日到鄂，卯刻接印，未刻即闻田镇兵败，阖城逃徙。文镕传集僚佐，誓以死守。即日移居保安门城楼，随身仅一马、一仆，衣不解带者两月；人心稍定，溃兵稍集，贼仍退下游，不敢轻犯。贼所恃以骇人者，万帆飙忽，千炮雷轰；若无舟师，虽有陆兵数万亦熟视而无如何。自上年田镇失防，文镕及江忠源与臣往来书函，于造船、配炮、选将、习战之法精思研究，忠荩之诚溢于楮墨。且言湖北仅雇小铲、摆江之类，不敢战阵；必待臣舟师办就，驶至鄂中，始堪进剿。而崇纶茫然不察，妄称炮船已备，讥督臣畏葸不出；又诬劾其安坐衙署，闭城株守。文镕素性刚介，发愤出师；居者与守者事事制肘，遂使堵城之败，全军溃没：皆崇纶参劾倾陷致之也。尤可畏者，当参劾之后，文镕毅然出征，崇纶率僚佐力阻；迨堵城既败，文镕殉难，军民皆知，而崇纶以「不知下落」入奏。正月十九日，崇纶遣守备熊正喜到衡催臣赴鄂，伪造文镕咨文，借用藩司印信；咨内但称黄州贼势猖獗，并不言堵城已败、督臣已死，无非谓文镕未能殉难，诬人大节。臣于九月中到黄州，细询居民，皆言：文镕到营时雨泥深数尺，犹亲巡营伍，激厉将士。正月十五日，贼踏破营盘四座，知事不可为，于泥雪中北向九叩首，呼曰「无以报圣朝」！遂自投塘水而死。士人言其平日之勤苦、临时之忠愤，至今有流涕者』。疏入，时崇纶已褫职，命下部治罪。同治十年，湖广总督李瀚章奏请于湖北省城建立文镕专祠；允之。

　　子养源，二品荫生、刑部员外郎，袭世职。

　　－－见原书卷四十二「大臣传续编」（七）。

　　姚莹

　　姚莹，字石甫；安徽桐城人。嘉庆十三年进士，选福建平和县知县。以才着，调台湾县，署噶玛兰通判；坐事落职。旋以获盗有功，复官，拣发江苏；为两江总督陶澍所荐，擢淮南监掣同知，权运使事。未几，特旨命为台湾道，加按察使衔。时英人来犯，莹与台湾镇达洪阿击败之，毁其船、获其人；有诏嘉奖，予云骑尉世职，进阶二品。和议成，英人诉台湾所获船皆遭风触礁，文武冒功欺罔；逮问，下刑部狱。旋出之，发往四川以同知、知州用。两使西藏，讯乍雅案，补蓬州。二年，引疾归。

　　文宗登极，以大臣荐，有湖北盐法道之命。升广西按察使，参大学士赛尚阿军事。粤逆渐炽，大帅懦不能兵；都统乌兰泰、提督向乐皆骁将，不相能。紫荆山之围，贼就擒矣；莹以为流贼如水，宜环攻以断其逸。因条举利害，累百余言；不用。比窜永安，则又为书白幕府，请明法饬将并力合剿，戒前失；又不用。军兴以来，将嚣士玩，贼善间，屡持金钱与我军媾。永安城小而卑，方是时乌兰泰军西南、向荣军东北，合滇、黔、楚、蜀之军总四万余人；贼数千壁险死斗。永安东北有隘名「水窦」，径阻荟，缘之可以达桂林；莹与乌兰泰皆主击水窦，绝贼外援。向荣主开水窦，使逸而尾追；莹力辩其失。又力疾驰叩军门，数譬解之：皆不果用。莹在军中，与乌兰泰书曰：『某就木之年，无以报国；惟念「主忧臣辱」之义，蔬食恶处，与士卒共苦辛。数十年贫贱忧患，本无定居；今日一如我素。夫功败于垂成，病加于小愈。前者武宣之事，贼已将就擒；徒以狃于大捷之后，计虑稍疏，遂使脱网。今我师愈久愈疲，贼又日怀奔逸；万一复蹈前辙，不但无以对君父，天下后世其谓之何』！未几，贼果突围犯桂林，势益炽，遂不可制；赛尚阿逮问。莹辞营务，筹饟湖南；巡抚张亮基奏署湖南按察使。积劳，卒于官；年六十八。

　　莹之学，源于从祖鼐，于书无所不窥。顾不好经生章句，而慕贾谊、王守仁之为人。文章善持论，指陈时事利害，慷慨深切；异乎世以苶弱枯涩为学桐城者。着有「东槎纪略」五卷、「康輶纪行」十六卷、「寸阴丛录」四卷、「识小录」八卷、「东溟文集」二十六卷、「诗集」二十卷、「奏稿」四卷、「遗稿」五卷、「遗稿续编」三卷。

　　－－见原书卷七十三「文苑传」（四）。

　　达洪阿

　　达洪阿，姓富察氏；满洲镶黄旗人。嘉庆十八年，以鸟枪护军随征河南教匪，洊擢蓝翎侍卫。二十一年，以射中五矢，赏三等侍卫。二十三年，授江西南昌城守营都司。道光四年，升福建建宁镇标右营游击。九年，擢同安营参将。十四年三月，升浙江绍兴协副将。十月，升贵州威宁镇总兵。十二月，调福建漳州镇总兵。

　　十五年，调台湾镇总兵。十八年，以剿办嘉义县匪徒沈和等事竣，赏戴花翎。十九年，复获匪徒胡布等首从各犯，审明正法；上嘉其办理迅速，下部优叙。二十年，上以达洪阿调任台湾五载，训练操防诸臻妥协，赏加提督衔。二十一年八月，英船驶至台湾，攻击炮台；达洪阿与台湾道姚莹督兵击之，沈其船，擒斩多人，获炮位、图册。疏入，上甚嘉之，赏换双眼花翎，仍下部优叙。九月，英船复至淡水鸡笼口门，扰及三沙湾；又击败之。是时嘉义、凤山土匪乘间起，即分兵驰剿，获股首江见、吴慈等。事平，得旨嘉奖，并赏骑都尉世职。二十二年，英船驶至淡水、彰化交界之大安港外洋，意欲入口；达洪阿使军士等诱令从土地公港驶进，搁于暗礁，船欹入水。会伏发，击破之，英兵皆落水；其窜至渔船者，又击斩殆尽。奏入，谕曰：『览奏欣悦，大快人心。该英人窥伺台湾，达洪阿等以计诱令其船浅搁，破舟斩馘，大扬国威；智勇兼施，不负委任。着赏加太子太保衔并「阿克达春」巴图鲁名号』。旋迭奉廷谕：『此次生擒白人、红人及汉奸，其中必有洞悉夷情之人；讯令据实吐供，由五百里覆奏。取供之后，除头目暂行禁锢、候旨办理外，均着即行正法，以快人心』。寻奏：『英军官颠林供称：此次大小船百余只，实在兵船连火轮船七、八十只，内多贸易之船配以军官，作为兵船。其兵皆黑人，雇自各岛，约四、五万人；每月工资番银二、三圆至十圆不等。臣伏见该国兵船半即商舟，人众数万，月费工资数十万，合头目俸银、兵众口粮、军装火药月费亦数十万，船本、货本又数百万，犯顺二年，费已不下二千万。彼以货财为命，今闭关，货物不行，所在私售无多，价亦大减；主客异形。英人虽富，何能久支！朴鼎查始冀如义律故智，思得所欲；及不可得，且人船丧失、所耗益多，其情势必绌。饥而扑食，乃更扬言大举。窃恐其势将离，未必复能久持也』。二十三年三月，以英人于就抚后，诉称达洪阿等妄戮遭风难民，作为接仗俘获朦混奏报；两江总督耆英奏请将达洪阿解部审办。耆英又奏：『曾询浙江提督李廷钰及四品京堂苏廷玉，谓英船实系遭风，非无端肇衅；请敕交闽浙总督怡良查办』。上命怡良渡台确查。怡良旋查明两次英船之破，实因遭风沈搁，并无与之接仗及计诱等事；奏请治罪。谕曰：『此事原在英人未经就抚以前，即使激于义愤，据实入奏，朕自有办理之法。乃欺饰冒功，情殊可恶！一称接仗，一称计诱。直至怡良渡台，始呈递亲供认罪，殊属辜负朕恩！达洪阿着革职解交刑部，派军机大臣穆彰阿等会同审讯，定拟具奏』。八月，讯明奏上，复谕曰：『达洪阿等原奏，仅据各属禀报，并未核实，率行入奏，本有应得之罪。姑念在台有年，于该处南、北两路匪徒屡次滋扰，均能迅速蒇事，尚有微劳足录。达洪阿，加恩免其治罪』。十月，赏三等侍卫，充哈密办事大臣。十二月，赏副都统衔，充伊犁参赞大臣。

　　二十五年七月，命驰往甘肃查办事件。九月，授西宁办事大臣。二十六年六月，偕陕甘总督布彦泰等剿办黑错寺番匪。上以达洪阿身先士卒、不遗余力，下部优叙；并谕曰：『番匪抗拒官兵，经达洪阿带兵攻剿、焚毁庄寺，该逆仍敢窜匿果岔地方，希图有险可踞；复经达洪阿督兵追击，扫荡窝巢，计乌合之众歼除殆尽。见在拉布鲁等收合散还番族带到营盘，匍匐乞命；经达洪阿严立条约，准令自新。官兵即日凯撤，所办可嘉之至。达洪阿着赏戴花翎』。十二月，以旧疾复作，奏请开缺回旗调理；允之。三十年五月，病痊，署镶白旗满洲副都统；旋授镶黄旗蒙古副都统。七月，授右翼总兵。九月，署正白旗护军统领，又署镶红旗满洲副都统。十一月，调镶白旗满洲副都统。先是，文宗显皇帝御极，以大学士穆彰阿倾排异己，诏数其罪；谕曰：『如达洪阿、姚莹之尽忠尽力，必欲陷之』－－盖指台湾之事也。

</div>
    <div class="pagination">
<a href="台湾文献清史列传选_page12.html">上一页</a><span>...</span><a href="台湾文献清史列传选_page8.html">8</a><a href="台湾文献清史列传选_page9.html">9</a><a href="台湾文献清史列传选_page10.html">10</a><a href="台湾文献清史列传选_page11.html">11</a><a href="台湾文献清史列传选_page12.html">12</a><span class="current-page">13</span><a href="台湾文献清史列传选_page14.html">14</a><a href="台湾文献清史列传选_page15.html">15</a><a href="台湾文献清史列传选_page16.html">16</a><a href="台湾文献清史列传选_page17.html">17</a><a href="台湾文献清史列传选_page18.html">18</a><span>...</span><a href="台湾文献清史列传选_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
