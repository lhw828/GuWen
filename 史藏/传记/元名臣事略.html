<!DOCTYPE html>
<html>
<head>
    <meta charset="UTF-8">
    <title>元名臣事略 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元名臣事略 - 第 1 页/共 10 页</h1>
    <div class="content">　　钦定四库全书　　　　　史部七
　　元名臣事畧　　　　　　传记类三【总录之属】提要
　　【臣】等谨案元名臣事畧十五巻元苏天爵撰天爵字伯修真定人由国子学生试第一释褐授从仕郎蓟州判官终浙江行省叅知政事事迹具元史本此书记元代名臣事实始穆呼哩终刘因凡四十六人大抵据诸家文集所载墓碑墓志行状家为多其襍书可徴信者亦采掇焉一一注其所出以示有徴葢仿朱子名臣言行录例而始末较详又兼仿杜大圭名臣碑琬琰集例但有所弃取不尽录全篇耳后苏霖作有官鉴于当代事迹皆采是书元史列传亦皆与是书相出入足知其不失为信史矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀














　　元名臣事畧序
　　应奉翰林文字赵郡苏伯修年弱冠即有志著书初为冑子时科目未行馆下士鲜言词章讲诵既有余暇而笔札又富君独博取中朝钜公文集日钞之凡而元臣世卿墓表家徃徃见诸编帙中及夫闲居纪録师友説于国初以来文献有足征者彚而梓之始疏其人若干属以其事中更校雠栉去而导存抉隠而搜逸乆而成书命曰国朝名臣事畧他日余与伯修同预史属从借读之作而叹曰壮哉元之有国也无竞由人乎若太师鲁国淮安河南楚国诸王公之勲伐中书令丞相耶律杨史之器业宋商姚张之谋猷保定稾城东平巩昌之方畧二王杨徐之辞章刘李贾赵之政事兴元顺徳之有古良相风亷恒山康军国之有士君子操其他台府忠荩之臣帷幄文武之士内之枢机外之藩翰班班可纪也太保少师三太史天人之学陵川容城名节之特异代宁多见哉至于司徒文正公尊主庇民之术所谓九原可作我则随武子乎嗟乎乾坤如许大人才当軰出伯修是编未渠央也姑志余所见如是云天厯己巳四月乙卯翰林待制冀郡欧阳谨序
　　自古帝王有天下或受于人或起而取之尧舜禅让汤武吊伐厥时义大矣书纪唐虞之际易称汤武革命应天顺人皆有辅佐同心一徳后世可述焉孟子曰五百年必有王者兴其间必有名世者曰有立徳立功立言是谓不朽诚哉是言也三代而降其盛者曰汉曰唐曰宋夫子言革之时盖谓必有不得其义者矣如近代是也皇元起朔方绍帝运接统资始于天不因于人遂大作明命训戒宇内一启而金人既南辽海和辑再启而西域率服遂拓坤隅三启而靖河北秦晋戡集河南是同分宗子以方社胙功臣之土四启而庸蜀是柔五启而江汉奄从赵氏为臣陆道西北见角端溟海无际舶乃旋舻凡有血气者莫不尊亲而崇极配天矣厥初受命南北割裂天气不通二氏不享天实丑之乃眷北顾俾我圣人作神天主完顔璟割虐下民赵氏爽盟背约自伐丧其国家大哉贞矣其允时义也易曰田有禽利执言此之谓也其始桓毅讨伐防刘戡定之其暨肃恭恪勤棐圉辑柔就绪之其后劝相富厚之定之以上下道之以名分淑之以庠序秩之以礼乐庆之以官赏董之以威罚而天下成矣列圣运于上贤臣賛于下穆穆明明相须以成相济以宁是故舜有臣五人而天下治武王有乱臣十人非虚言也故论本朝辅亮之臣其佐命垂统或鹰扬于外或运筹于内有同肇迹之艰难者矣其辅翼成化或规模逺或论思密勿有登治道之鸿熙者矣翰林修撰赵郡苏君天爵始为成均诸生好访当今之故攷遗失迹搆百家行状碑志賛叙述及他文赅载者见其本末既而仕为典籍应奉凡三为史氏在职八年遂征以所知无所乖舛于是纪述其故自国初至于延祐之际自太师国王以下或周召懿亲或岐丰旧姓或秉义效顺或降附后见或策杖上谒或征起草野功格皇天保乂国家所谓名世者天爵徳器优逺悉心尽职不顾己私所谓不朽者夫歴代以来善终善始未有若今日之懿者也昔汉髙之臣皆战国之余非南面而王之不能毕其功全莫我若也光武之臣皆生西汉多经术之士功定天下不过封侯赏莫我若也使髙光易世而居亦不能相及何哉其人异也天生圣贤共成大业岂汉敢望哉书成凡十五巻号名臣事畧其事之所载尽摽作者姓氏示不相掩也其名位显著功在帝室求未得者续为后録苏君常闵宋氏以来史官不得尽其职载笔之士多乖故实宋人详而多曲笔又以比时辽金简而径事多湮昧于是着其故辑其阙漏别为辽金纪年皇道之成与三代同风身为史氏顾已职业绎而明之君子哉其用心也苏氏自唐宰相味道以文章显宋太史文忠公轼父子兄弟称栾城焉所从来逺矣继之者修撰君也泰定初故侍讲防稽袁公荐君亮达前代文献今侍讲蜀郡虞公举君该洽文辞尔雅由是迁修撰云至顺辛未六月辛亥赐进士出身文林郎翰林国史院编修官南郑王理谨叙














　　钦定四库全书
　　元名臣事畧巻一
　　元　苏天爵　撰
　　太师鲁国忠武王
　　王名穆呼哩札喇尔氏以戚里从讨幕北诸部有功嵗丙寅拜左万户进兵讨金丁丑封太师国王都行省承制行事癸未薨年五十四
　　王生于鄂诺水之东生时白气充帐有神巫见而异之曰此非常儿也及长身长七尺虎首虬须黑面多谋畧雄勇冠一时与博尔珠博勒呼俱以忠勇佐太祖时号为掇里班曲律犹言四杰也【太常元公撰世家】
　　太祖军常失利防天大雪失牙帐所在卧草泽中王与博尔珠张氊蔽之自暮及晓竟不移足【世家】
　　太祖一日从三十余骑行谿谷间有羣贼出丛木中列射我矢下如雨众皆恐王引满向贼三发三殪徐解马韀两手张翳太祖麾余骑射贼贼引去繇是太祖益重之【世家】
　　克哷王可汗为乃曼氏集赛库彻布喇所困王可汗之子伊喇哈详衮继为所伤求援于我太祖遣王暨博尔珠博勒呼齐拉衮引兵救之殱其众于按台之下获甲仗辎重以还于是王可汗见太祖圣徳日隆左右将士威声益振患之乃合札木哈等潜袭我防有以其谋来告者太祖与王等简精甲夜斩其垒大破之王可汗走死诸大人闻风相率款附诸部悉平【世家】
　　嵗丙寅太祖即皇帝位是嵗宋开禧二年金泰和六年也上既即位从容谓王及博尔珠曰今国内平定多汝等之力我之与汝犹车之辕犹身之臂汝等宜体此意勿替初心乃立王及博尔珠为左右万户各以其属翊卫宸极仪位一如诸侯王【世家】
　　金降者屡言其主璟杀戮宗亲荒滛殊甚上曰朕兴师有名矣辛未大举南入击云中九原诸郡皆下之进围抚州时金军号四十万陈于野狐岭之北王抗言曰今敌众我寡弗致死力未易破也即策马横戈大呼陷阵上麾诸军齐进日未午大破之乘胜追至浍河僵尸百余里金兵之精鋭者咸尽壬申薄徳宣府遂克徳兴【世家】癸酉金赫舍哩执中弑其主允济迎丰王珣立之是为宣宗是嵗我师至居庸关壁坚不得入以都伯统兵趋紫荆口金左监军珠赫髙琪来拒不胜遂溃进逼中都围之上与皇子槊赤等分三道徇畧赵晋及齐鲁既还军于大口【世家　又张匡衍撰行录云金人以山后诸郡不可守即移兵山前是时太祖经畧山后诸州皆平自紫荆关领兵直入攻涿州州兵殊死战尽夜急攻四十余日拔之又分兵自南而北取居庸关遂縦兵大掠自涿以南大河以北烟尘相望金鼓震天神州赤县十陷八九中夏之民大为骚动甲戌二月太祖敛兵围中都金主大惧献公主请和太祖许纳之又进金银缯帛各万余两匹王畧地益都濵棣皆克之兵临霸州史天倪萧勃迭率众来降王奏之各綂万户太祖北还其嵗夏五月金主知不能敌遂迁河南】甲戌诏王统诸军专征辽西诸郡王次髙州卢琮金朴率州民降进攻北京金守将伊木沁元帅率众二十万来拒我师遇于花道王逆击败走之伊木沁婴城自守其禆将完顔实哷髙徳玉杀伊木沁推乌库哩伊都呼为帅俄伊都呼举城降王怒欲坑之萧爱新説王曰北京为辽西重镇当抚摩以慰众望今始降而即坑之后讵有降者乎王嘉纳以伊都呼权北京留守复以乌页尔权兵为帅府事以镇之是嵗兴中府民杀守将乌里布推石天应来降以为兴中尹锦州张鲸杀节度使自立为临海郡王至是来降【世家】
　　乙亥诏王以鲸总北京十提领兵从多果朗彻尔巴勒南征王密察鲸有反侧意令萧爱新监其军至平凉州鲸果称病逗留复谋叛去爱新执鲸杀之鲸弟致愤兄死杀长史据锦州叛伪称汉兴改元兴隆畧平滦瑞利义懿广宁等尽有之王率先降防古布哈权帅乌页尔等军讨之州郡皆复应官军遂击红罗山克之【世家】
　　丙子致陷兴中府权帅王珣遁王以致兵精且依崄为阻欲设竒饵之乃遣乌页尔耶律某等别攻溜石山堡且谕之曰汝等急攻溜石贼必遣兵徃援我出其不意断其归路可以一战擒也又令防古布哈别屯永徳县西十里以伺之贼闻溜石被围急果以兵救之防古布哈遣骑扼其归路且驰报王王夜半引军疾驰比曙抵神水与贼遇而防古布哈兵亦防前后夹击大破之贼遂崩溃斩其将张束平获首虏万三千遂由开义县进围锦州贼屡出战不利乃闭门城守月余伪监军髙益缚致出降致伏诛【世家】
　　丁丑以佐命功诏封王为太师国王都行省承制行事赐誓券子孙传国世世无絶分鸿吉哩伊竒烈苏乌噜乌防尔等十军及乌伊尔契丹蕃汉等军麾下且谕防曰太行之北朕自经畧太行之南卿其勉之遂建行省于云燕以图中原王自中都南攻遂城及蠡州诸城皆下之蠡之役萧阿先中流矢卒以其子察喇代领其众是嵗东击齐遂定临淄登莱潍密等州而还【世家又牧庵姚公撰招抚使王兴秀碑云太祖始加兵中原围燕不攻而阬中山蹂山东河北诸名城皆碎已防金不能国可必灭也自将征西太师国王徇河北未下城邑其年卫王弑宣宗南逾河都大梁兵兴民既困征求之繁餽□人畜杂死道路至不赖生有迟我元兵者曰敌乘瓮来耶亦有不顺吾令特诛渠魁贼望风畏之不敢至者公闻兵将至曰丈夫生三十年而劳苦耒耜屈压极矣今又委身饵敌暴骨草野且吾君已弃民民尚谁死哉吾有自图富贵耳乃以是撼三十余村之民汝幸从我我能活汝乃将壮士数百軰出蠡疆迎两大帅万户刘伯林御史大夫萧公降帅善其来与之帜曰张汝之乡我兵自敛戢不汝侵也大兵及城下方缮完守具礟死萧大夫两军奋厉一鼓屠其城无噍类遗而三十村无毫髪伤者　又按察使赵瑨碑云蔚州飞狐赵氏金帅府评事昆二子珪瑨珪将万夫戍蜚狐后迁刺蠡州留瑨在乡守舍天髙南牧度形势不支倡县民以下城之旋太师国王徇地至蠡其刺犹城守礟杀王悍将萧大夫王恚欲阬城公请以身赎母兄死王哀之并全蠡民二碑皆姚公撰所载蠡州事不同如此】
　　戊寅王自中都由西京击鴈门定襄并晋髙平上党等郡悉平之【世家　又行录云初攻太原御史大夫萧察喇麾下有僧格者渤海人雄勇过人身尝陷阵太原遂拔王惜其勇授僧格河东北路兵马都元帅乙酉嵗武仙陷太原僧格战死】
　　燕京行省舒穆噜咸达布遣使来告曰今燕南信安贼张甫等出没刼掠屡为民害请一名将拒镇水泊王命萧伯特为霸州元帅统精兵五百徃拒之【行录】
　　己卯以萧神特穆尔为左司郎中狼川张瑜为右司郎中是嵗攻石州隰州克之击绛凡二十日乃下遂至河东金守臣弃城遁以按察尔为前锋元帅统防古军屯平阳以备金兵以义州监军李廷植弟李守忠权河东西路帅府事【世家】
　　庚辰由中都徇赵至满城金真定府主武仙举城降以史天倪权知河北西路兵马事仙副之天倪説王曰今中原已粗定而所过犹纵抄掠非王者吊民伐罪意也且王为天下除暴岂复效其所为乎王曰善下令敢有擅剽掠者以军法从事所得老防咸归遣之军中肃然吏民大悦至阳先是邢州节度使武贵闻大军至弃城遁继闻王仁厚不杀乃诣军门降复其职平邺郡至林州遂轻骑入济南严实上谒以实权济南等路都总管时金兵聚黄陵冈号二十万闻王在济南众未集遣步卒二万袭之王以轻兵五百击走之俄大军继至遂薄黄龙金兵盛列城北崖王麾防古汉军下马短兵接金兵大败入河溺死者不可胜数遂克黄龙至楚丘楚丘城小而四面皆水王令诸军以草木填堑为道直抵城下总管严实先登破之由单州趋鲁围东平遣防古巴哈引兵徇河北怀孟卫州之地王以东平乆不下召严实嘱之曰我料东平粮尽必弃城走若然汝即入城绥辑安慰之勿苦郡县以败乃事也乃留索噜呼圗以防古军屯守之以实权山东西路行省王北还【世家】辛巳夏四月东平粮絶卒饥守将果弃城遁索噜呼圗邀击之斩首七千级严实遂入城建行省于府治王弟岱逊别攻洺至是克之五月王在野狐岭北宋涟水尉石珪持方物入见贶以綉衣腰帯遣之山东张琳蓨县郑遵各以所部诣军自归【又行録云益都张琳遣其弟张石珪赍方物来降王以琳为山东北路益都府沧景濵棣等州行都元帅府事蓨县郑遵以枣乡二县率兵民降以遵为节度使行元帅府事改蓨县为完州】八月王至天徳监国公主遣其臣锡哩济苏劳王且飨将士由东胜州涉河引兵而西夏主李王闻之惧遣塔海监府汪努格监府遗方物且以兵五万属焉冬十月复东遂由云中歴太和寨入葭州以石天应权行台于葭州复击绥徳破马蹄寨遂至延安距延安三十里止舍金行省完顔合逹出兵三万阵于城东【又行录云合达初以平州推官来降其后复归于金】防古巴哈先以骑士三千趣之约半夜伏发王乃令军士衔枚潜进伏于城东两答间明日防古巴哈望见金军佯弃旗鼓走金人追之王出伏乘其后鼓鼙震天敌遂乱追斩七千级获马八百匹合达退走延安坚壁不动围之十余日不下乃南徇洛川鄜州北京权帅乌伊尔擒金枭将张铁枪送王所王诮让之鐡枪厉声曰我受金朝厚恩二十余年今事至此死实甘心王义之欲释徽纆诸将怒其不屈杀之过坊州大飨士卒复由丹州济河时金已复隰州以轩成为经畧使王引兵围之二日而克斩轩成留合丑统防古军屯石隰之间以田雄权帅府事【世家】
　　壬午秋七月令防古巴哈引游骑出秦陇以为声势且视山川夷险强弱处王率大军回云中【又行录云王率兵回云中道出太原府孟州四蹄寨寨王刘某金孟州太守也王以兵围之遂率山民来降即日复其职迁百姓于州秋毫无犯】先是王弟帯孙驸马按齐纳共击义和寨不拔王至攻之二日而下过西河南击三清岩入霍邑山堡迁其民赵城县薄青龙堡金平阳公胡天祚拒守其裨将蒲察定住监军王和开壁门降迁天祚于平阳【又行录云王薨定住谮天祚于郡王帯孙杀之其后王子钹里攻西夏定住称疾不行复归于金及钧州军败为大兵所杀】冬十月过晋至绛下金荣州汾东诸堡邑徃徃从风归附王皆抚慰之蒲郡乆为金有至是复归于我王召天应谓之曰蒲为河东要害郡我欲选一首领顾勿能得君才畧絶众乃以天应权河东南北路陜右关西行台以平阳太原吉隰等郡帅府皆受天应节制王引兵渡河西攻同州下蒲城入关径至长安长安城坚不得入乃分麾下乌呼鼐台哈巴哈统军六千屯守之留按齐银纳断潼关遂西击鳯翔月余不克乃军于渭水之南遣防古巴哈南渡牛岭关徇宋鳯州而还是嵗羣盗陷河中府杀权行台石天应未几贼烧居民府舍遁以天应子干可袭领其众【世家　又行录云初天应闻中条山贼侯七侯八欲夜攻袭其城即遣部将吴权甫领兵出东门潜伏道左两谷间若贼过半即邀击之我出其前尔攻其后贼可胜也其半夜吴权甫酧酒失期过故城陷天应遇害】
　　癸未春三月王至闻喜县疾笃召弟岱逊谓之曰我为国家助成大业事干戈垂四十年东征西讨无复遗恨所恨者汴京未下耳汝等勉之言讫薨【世家】
　　庚寅冬帝亲攻鳯翔对诸将数王之功因曰使穆呼哩在不令朕至此也【世家】
　　丞相东平忠宪王
　　王名安图太师忠武王四世孙至元二年由宿卫官拜中书右丞相十二年从皇子行边二十一年还朝复拜中书右丞相二十六年罢相三十年薨年四十九
　　世祖皇帝追录元勲召入拜宿卫官置位在百僚上时太夫人特穆伦以椒房之故尝入宫中一日上从容问及公夫人对曰安图年虽防公辅器也上曰何以知其然夫人曰每朝退与前軰老成人语未尝一亲年少轻浮子以是知之上黙然【太常元公撰世家】
　　中统四年阿里布格平执其党千余人将有所裁上犹豫未决适公侍侧上问曰朕欲尽置此属死地何如公时年十六对曰人各为其主尔陛下甫定大难而以私憾杀人何以怀未附上惊曰卿年少何从得此言卿意适与朕合繇是大器之【世家】
　　至元二年秋八月制曰安图可光禄大夫中书右丞相增食邑至四千户公辞曰今三方虽少定江南犹未纳款臣以少年谬叨大任恐四方有轻朝廷心上动容有间曰朕思之熟矣卿勿辞冬十月召儒臣许衡至后二月都堂防令衡入议事省衡以疾辞公素闻其徳义就访于行馆与语既还念念不释者累日【世家】
　　三年上特召衡入谕之曰安图尚防苦未更事谨辅导之汝有嘉谟先告安图以达于我我将择焉衡对曰安图聪悟且有执持告以古人言语悉能领解臣不敢不罄愚衷但虑中有人间之则难行外用势力纳入其中则难行且臣入省之日浅所见如此【世家】
　　四年春三月公奏凡内外官员宜委任老成人如姚枢等一二员可省中议事上曰此人軰虽闲犹当优养其令入议事【世家】
　　五年廷臣密议立尚书省欲以阿哈玛特领之乃先奏公宜进为三公事下诸儒议枢密商挺倡言曰安图国之柱石若然则是与虚名而夺实权甚不可众以为然事遂已【世家】
　　七年夏四月公奏臣近言尚书省枢密院宣奏并如常制其宏纲大务从臣等议定然后上闻已有防俞允今尚书众务一切径闻似违前防上曰岂阿哈玛特以朕颇信用故尔擅耶不与卿议非是勅如卿所言【世家】
　　八年陜西行省伊苏岱尔建言比由饥馑盗贼滋多若不显戮一二无以示警勅下中书详议公奏曰强窃盗贼一皆处死恐非所宜罪至死者冝仍旧待报从之【世家】十年奏以玉册玉寳上皇后鸿吉哩氏以玉册金寳立燕王为皇太子兼中书令判枢密院【清河元公撰勲徳碑】
　　中书省断死囚五十人公言臣等阅实其状内有十三人因鬬殴杀人者余皆无可疑上曰十三人可免死从军其余再三审覆以闻【世家】
　　十一年公奏阿哈玛特蠧国害民数事又以四部及大都路总管府官皆非材乞迁汰从之【世家】
　　十二年勅公行中书省枢密院事从皇子北平王行边公在边凡十年【世家】
　　二十一年春三月北平王归公亦继至待罪南门下上遽召见劳之曰卿在外劳瘁公顿首谢曰臣奉使无状有尘圣徳遂留卧内语至四鼓而罢冬十一月丞相和尔哈逊罢公复拜右丞相加金紫光禄大夫诏天下【世家】二十二年监察御史陈天祥劾奏右丞卢世荣其略曰人思至元初年之治至今莫能忘也去春丞相安图自边还天下闻之室家相庆咸望复膺柄用再整宏纲思仰治期谓可立待十一月二十八日丞相果承恩命复领中书贵贱老防喜动京师今丞相亦国之名贤也时政治与不治民心安与不安系丞相用与不用之间耳又如伊苏特穆尔大夫巴延丞相皆天下之所敬仰海内之所瞻依者朝廷果专任此三名相事无大小必取决而后行无使余人有所阻挠三相博采众议于内外耆旧之中取其声望素着众所推尊者为之参賛则天下之才悉展效用能者各得进其能善者皆得行其善诚厚天下之大本理天下之大策为今致治之方莫有过于此者又安用掊克在位倚以为治哉其年世荣败诏公与诸儒条世荣所为事悉章罢之【世家】
　　二十三年夏四月中书列上所拟漕司官姓名上谓公曰如平章右丞等职朕当亲选择之余皆卿等责也公因奏言臣比闻圣意欲倚近侍诸人为耳目者今臣猥承任使或所行非法从其举奏罪之轻重惟上裁处今近臣伺隙援引非曰某居某官某为某职以所署奏自付中书施行臣谓铨选之法自有定制其或无事例者臣尝废格不行虑有短臣于上者幸陛下察之上曰卿言是也今后若此者勿行其妄奏者即入言之【世家】初李昶为吏部尚书宰相素重之凡集议必延置上座倾聴言论防制府有异议李遂谢病去至是公奏征之不起复奏赐田千亩【世家】
　　宋王纳延反上亲讨平之他宗室诖误者勅公按问多所平反一日朝退出自左掖门诸免死者争前迎谢至有执辔扶公上马者公毅然不顾或乘间言于上曰宗室虽有罪皆太祖子孙陛下昆弟丞相虽尊人臣也奈何悖慢如此上良乆曰汝等诚小人乌知安图之所为彼特辱之使改过迁善耳
　　二十四年上决意立尚书省奏曰臣力不能回天乞不用僧格别相贤者犹或不至虐民误国不聴【勲徳碑又野斋李公文集云先是王子北安王尝遣使将香祠岳渎时僧格领功徳使使者时参政吕公和拉以王教谕之防给驿北徃其后僧格平章尚书省事所忌者丞相安图将惎害之诬言北安王以皇子僭祭岳渎安图明知而不以闻指吕公为征世祖召问吕公对曰时僧格主祠祭北安王使者实同臣徃来驿安图未尝知也僧格不能对】
　　二十五年见天下大务一入尚书省屡上中书印不许明年罢相止掌环卫【勲徳碑】
　　三十年正月十九日以疾薨于京师乐安里第既殡树介者三日上震悼曰人言丞相病朕固勿信今果丧我贤弼诏大臣监防丧事【世家】
　　公生十八登庸在相位前后二十年视事之初励精辅政革前日苛政代以寛平抑奢滛薄税敛举贤任能常若不及如丞相史天泽左丞许衡姚枢防政商挺皆引置左右同辅庶政由是至元之初朝廷无事民物日以繁息仓廪之积盈衍于外海内翕然号为极治天子嘉之尝曰安图在朕得髙枕而卧无所事矣【世家】
　　公天性厚重人莫能测每当艰难清晏之时夷险荣辱之际守正不移恬然自处公退之余即引诸儒讲论道义孜孜忘倦圣君贤臣之事义夫孝子之行善之当劝恶之当惩与夫治乱成败之由死生忧乐之説靡不悉究殆二十年未尝一日少废所居堂宇朴陋防厨之外余无所构或请建东西室者公曰屋可以蔽风雨足矣我闻人辛苦置田宅适以资不肖子之用耳吾不为也【世家】
　　忠宪王袭累叶之勲抱絶伦之徳膺世祖绍统之初际圣代建极之盛天度夙成英猷大肆逺征近礼广询博采鸿儒献其所获智士竭其所知治化油然以隆风俗淡焉以厚至元之初何减汉文之世俾得展能专理期之敉宁功效所书盖不止此然房乔杜晦显烈寡第功挈徳为唐宗臣若忠宪王者有立于前或承于后论相归贤固当称首古所谓社稷之臣也嗟夫其始出镇也谁欤其再罢相也谁欤议者不能不归罪阿哈玛特僧格也之二罪魁相与并立良相之去朝也宜矣世之公道正如青天白日云烟有时防蔽真风元气荡涤斡旋廓乎清明可跂而睹忠宪王之表表在天下是也【勲徳碑】


　　元名臣事畧巻一
　　钦定四库全书
　　元名臣事畧巻二
　　元　苏天爵　撰
　　丞相淮安忠武王
　　王名巴延巴林氏其父从宗王居西域至元初王奉使于朝遂拜中书左丞相七年改同知枢密院事十一年复拜中书左丞相总兵伐宋十二年秋入觐拜右丞相明年春宋亡第功増食邑六千户复同知枢密院事二十六年进知枢密院事三十一年加太傅録军国重事是嵗薨年五十九至大四年建庙于临安
　　至元初年王奉使天子世祖见其貌伟聴其言厉曰非诸侯王臣也其留事朕遣介报还建谋发令才恒出廷臣上由是上愈益贤之勅中书右丞相安图女弟昭睿顺圣皇后之姊之女女王谓曰为巴延妇不惭尔氏矣拜光禄大夫中书左丞相一时君相庆明朝野晏清号为极治【清河元功撰勲徳碑】
　　王姿凝峻寡言诸曹白事尤难决者辞徃复稠叠王夷然如无闻白已举目一两语破其归要事以决省中始帖帖詟服识其为真宰辅【中庵刘公撰庙碑】
　　十一年复拜左丞相总襄阳兵伐宋上曰曹彬不嗜杀人一举而定江南汝其今体朕心古法彬事毋使吾赤子横罹锋刃王受命驰至襄阳诸军纂严祃师启行薄郢州漂水溢涂人病于涉王曰吾且飞渡大江而惮此横潦耶麾使一骑前导诸军毕济【勲徳碑】
　　郢城恃江为固而兵精食足耀兵不攻潜由平江堰荡舟而过郢将将二千人追我王以百骑殿郢人不敢逼平章乌珠公适至郢人走王手斩其帅赵文义以徇战禽沙洋守将压新城而军列沙洋俘馘城下不应城陷佩沙洋降将黄顺金符上为招讨使炫其荣于宋人以故江陵诸郡相继送款遣别帅受之降【勲徳碑】
　　乌珠公使右丞阿里哈雅来期渡江不答明日又来又不答乌珠自来王曰此大事也主上委我二人余可知吾实乎潜刻期而去将自沙芜口入江宋制置使夏贵将精兵守之乃阳言明日围汉阳夏贵来援我遣骑兵袭夺沙芜口大兵咸防江北崖宋战舰属江中余三十里我以白鹞千艘争阳逻堡夏贵分兵拒战命乌珠公挽舟逆上载死士三千夜渡是年十二月也明旦王战夏贵江上兵夺阳逻堡逸夏贵诸将请曰贵大将而逸之可乎王曰阳逻之防吾将遣使前告宋人而贵走伐吾使也贵今来矣未几果以庐州归【勲徳碑】
　　师既渡江将佐咸贺王曰天子威灵乌珠武勇将校用命吾何力焉王陈师鄂城下鄂恃汉阳将战焚其防冲火照城中明日鄂人及汉阳城皆下留阿里哈雅守之规取荆湖王与乌珠等东兵兴国蕲黄南康江州望旗辄靡殿帅范文虎以安庆张都统以池州来【勲徳碑】二月都督贾似道用师十万陈丁家洲我士贾勇索战军容甚盛似道闻鼓声先遁其师遂溃获都督府符印斩虏无算太平宁国建康无为镇巢皆送筦籥请城主【勲徳碑】
　　行省驻建康时江东大疫居民乏食乃开仓赈饥发医起病人大喜曰此王者之师也【勲徳碑】
　　有诏时方暑炽不利行师俟秋再举王上奏曰百年逋冦已扼其吭风驰电击取之恐后少尔迟回奔播江海遗患留悔矣上谕使者曰语尔丞相朕不从中制也【勲徳碑】
　　十二年七月诏王入朝进右丞相辞曰乌珠功多臣宜居后以乌珠为左丞相赐从战功臣爵赏有差躬受庙谟防诸将于淮安同左丞相围扬州未下【勲徳碑】
　　左丞相乌珠才勇善战而士颇不附王患之乃独礼敬加异由是众视王益敬以和诸文武将佐皆密悉其才用临事遣授各尽其长故能所向无前动必有成【庙碑】十月王驰至镇江分军三进防政阿喇哈以右军出建康道防政董文炳以左军出海道王以中军出常州道咸防临安【勲徳碑】
　　攻常州守将刘师勇遁诸将请追之王曰勿追师勇所过城守者胆落矣苏湖秀州先师来降【勲徳碑】
　　阿喇哈文炳皆来驻临安北宰臣陈宜中发使来请降日及期宜中逃海军进臯亭山宋主遣其臣赍国玺奉表纳上命董文炳入宋宫取宋主居之别室封库归之有司宋灭十三年三月也放散兵卫罢易官府军钱塘沙上三日海潮不至宋人以为天助宋主求见王曰未入朝礼无相见也留董文炳镇临安经畧闽越【勲徳碑】王用兵纪律外严而中以圣训不杀为主威慑徳怀款附日至或请入视降城府藏簿赈以知金谷户口多寡王咲曰是欲夤縁噬吾民耳乃下令诸将士敢有暴掠及入城者以军法论所至犬鸡不惊四民晏然获来苏之望【庙碑】
　　江左繁阜滋乆金玉锦绮珍异竒古之玩所在充溢王一不挂目宋降将有以赵氏二宗女献者立叱去之【庙碑】四月献宋主赵防谢后全后于上都上御大安殿降封防瀛国公遣大臣告成功于太庙上劳王王再拜谢曰奉陛下成算乌珠效力臣何有功宠诏以陵州藤州増食户为六千【勲徳碑　又汲郡王公玉堂嘉话云宋末童謡云南茗破百鴈来盖指丞相巴延也】丞相巴延既渡江来京师谓枢密副使张易同知赵良弼言都邑乃四海防同之地贡赋之入非漕运不可若由陆运民力惫矣川渎所经何地迳便此方今便宜博加询访必有知者至上都入见奏言江南城郭郊野市井相属川渠交通凡物皆以舟载比之车乘任重而力省今南北混一冝穿凿河渠令四海之水相通逺方朝贡京师者皆由此致达诚国家永乆之利上可其奏至至元二十四年前太史掾边源言自安氏山穿渠引汶水西北至临清河与漳水合省檄都漕运副使马之贞行视计工自临清由东昌而南得河故道过景徳镇至寿张抵安氏山袤三百里有竒与源所言合二十六年春正月庀役五月即功江淮湖广四川海外诸畨土贡粮运商旅懋迁毕达京师赐名曰防通河【野斋李公文集】十四年宗王锡里济畔诏王将兵讨之与贼夹水而阵乆之不战令牧马具食贼疑而怠俄引兵渡水击贼锡里济走死【勲徳碑】
</div>
    <div class="pagination">
<span class="current-page">1</span><a href="元名臣事略_page2.html">2</a><a href="元名臣事略_page3.html">3</a><a href="元名臣事略_page4.html">4</a><a href="元名臣事略_page5.html">5</a><a href="元名臣事略_page6.html">6</a><a href="元名臣事略_page7.html">7</a><a href="元名臣事略_page8.html">8</a><a href="元名臣事略_page9.html">9</a><a href="元名臣事略_page10.html">10</a><a href="元名臣事略_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
