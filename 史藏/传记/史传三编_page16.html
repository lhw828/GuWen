<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 16 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 16 页/共 21 页
  </h1>
  <div class="content">
   斛律光字明月朔州敕勒部人也祖那瓌魏光禄大夫父金齐咸阳郡王太师左丞相光少而雄杰寡言笑尤工骑射年十七従金西征宇文泰长史莫孝晖在行间光驰射中之因擒于阵擢都督尝従高澄猎洹桥见云表一大鸟引弓正中其颈形如车轮旋转而下乃雕也时号落雕都督齐受禅进爵钜鹿郡公以累战克捷官尚书令司空司徒河清二年诏光督歩骑二万城轵闗仍筑长城二百里置十二戍三年周遣齐公宪及尉迟迥王雄等来攻洛阳光率骑拒战雄驰马冲阵光伪退雄追之按矟不及光者丈余欲生擒光光惟余一矢射雄中额杀之周师大败迥宪仅而获免遂筑京观于洛迁太尉初周人尝惧齐兵西渡每至冬月守河椎氷及是齐嬖幸用事军政渐弛反椎氷以备周兵之逼光每忧之曰国家常有吞闗陇之志今日至此而惟翫声色乎武平元年春大败周师于宜阳进右丞相其冬又率骑兵于玉壁筑华谷龙门二城与周师相持周人惮不敢进二年率众筑平陇等镇戍十三所周韦孝寛等来逼光与战于汾水大破之又与周将纥干广略大战于宜阳城下取建安等四戍捕虏千余人而还未至邺后主敕令散兵光以军士有功未得慰劳乃宻表请使宣慰而朝廷迟留不发军还至紫陌光驻营待使帝闻心甚之急追光入见然后宣劳散兵进光左丞相初后主弟琅邪王俨为中丞性明毅恶和士开陆令萱穆提婆等专权间搆使冯子琮奏士开罪状执而斩之于台俨亲信因逼俨帅兵士三千人屯千秋门欲并诛提婆母子后主急召光入光闻俨杀士开拊掌大笑曰龙子所为固自不似凡人因入内见后主方帅宿卫授甲出战光曰小儿辈弄兵与交手即乱鄙谚云奴见大家心死至尊宜自至千秋门琅邪必不敢动后主従之光歩道使人走出曰大家来俨徒骇散齐主遥呼之俨犹立不进光就谓曰天子弟杀一夫何所苦执其手强引以前请于后主曰琅邪王年少轻为举措稍长自不然后主拔刀环筑其辫头良久乃释后主又欲尽杀俨府吏光曰此皆勲贵子弟诛之恐人心不安于是罪之有差时祖珽媚于令萱势倾中外光谓诸将曰邉境消息兵马处分盲人全不与吾辈语恐误国事珽觉之私赂光従奴问焉奴曰自公用事相王每夜抱膝叹曰盲人入国必破矣穆提婆又尝求娶光庶女不许后主赐提婆晋阳田光言于朝曰此田神武以来尝种禾伺马以备冦难今赐提婆毋乃阙军务乎由是祖穆并怨之其女为皇后又无宠于后主珽因间之防周将韦孝寛詟光威名诈为谣言使谍宣之于邺曰百升飞上天明月照长安又曰高山不摧自崩槲树不扶自举珽因续之曰盲老公背受大斧饶舌老母不得语使其妻兄郑道葢奏之珽与令萱因解之曰百升者斛也盲老公谓珽饶舌老母似谓陆氏也且斛律累世大光声震闗西光弟羡威行厥女为皇后男尚公主谣言甚可畏也后主以问韩长鸾长鸾不可事遂寝既而丞相府佐封士让宻启云光前西讨还逼帝城将行不轨家藏弩甲奴僮千数若不早图恐事不可测后主召珽问之珽请遣人赐以骏马光必入谢因而执之后主如其言光入至凉风堂刘桃枝自后扑之不仆光顾曰桃枝常作如此事我不负国家遂与三力士共拉杀之血流于地刬之迹终不灭于是下诏称其反并杀光二子珽使郎官邢祖信簿録光家仅得弓十五宴射箭百刀七赐矟二珽问更得何物祖信曰得枣杖二十束拟奴仆与人鬭者不问曲直即予杖一百珽大慙及出人尤其亢直祖信慨然曰贤宰相尚死我何惜余生光居家严肃性节俭简声色门无賔客杜絶馈饷每朝廷防议常独后言言辄合理行兵效其父金之法望尘知马歩多少嗅地知军度逺近营舍未定不先入幕或竟日不坐身不解甲常为士卒先有罪者惟大杖挝背终不妄杀士众皆争为之死宜阳之役谓周人曰归我七年人不然取尔十倍周人即归之在西境筑诸城戍马上以鞭指画而成拓地五百里不伐其功结髪従军未尝败北深为敌人所惮周武闻其死为赦境内后入邺追赠上柱国崇国公指诏书曰此人若在朕岂得至此以其小子钟袭封焉
　　论曰北齐之先本以诈力逆取人国其子孙复不顺守当时诸将相非防扈则倾邪其号称佼佼者仅杨愔斛律光二人而已愔聪明才力综机务典选举均不忝厥职然身为人臣而妻母后位极宰相而执厠筹败闲荡检莫斯为甚及当主少国疑进无御乱之勇退无保身之智其召祸葢亦宜然明月之与遵彦虽皆不得其死然彼死于彊臣则呼吸犹有可转之机此死于闇主则天壤更无可逃之义事固有不容例论者先儒胡氏以为光既不能明告于君正诸奸误国之罪又不能委权而退以免于满溢夫不仁不可与言亲如俨尊如叡业有明徴光以累世勲旧又无可去之道计惟一死报国耳光小心俭约忧国忘家邦以其存亡为安危敌以其死生为庆吊可谓世臣其人乃其殁也尚得邀异代之褒于仇讐其生也曾不得回一朝之聴于君父万里长城顿自壊之岂独天之降罔哉
　　隋
　　牛
　　牛字里仁安定鹑人也其先尝避难改姓辽氏祖炽本郡中正父允魏侍中工部尚书临泾公始复姓焉伟容貌好学博闻在周袭父爵隋开皇初授散骑常侍袐书监以典籍散佚表请开献书之路于是诏献书一卷赉缣一匹未三年篇帙大备进爵竒章公三年拜礼部尚书奉敕撰五礼百卷请依古制修立明堂上述黄帝尧舜殷周遗制又广引郑康成马宫刘向马融服防蔡邕卢植王肃诸大儒注解辨驳别白请以礼经为本形制依于周法度数取于月令遗阙之处参以余书庶使该详沿革之理上飨帝配祖下宏风布教时帝以草创未遑制作竟寝不行六年除太常卿寻诏定雅乐又作乐府歌词撰定圜丘五帝凯乐并议乐事博采扬雄刘歆蔡邕诸书进议且言律本十二今直为黄钟一均惟用七律此外五律竟复何施须依礼作旋相为宫之法又论六十律不可行引京房书反覆辨证上甚善其议又以华夏正声多在江左今得梁陈旧乐器请加修葺以备雅乐其后魏后周杂有邉裔之器当悉停之乃诏与许善心姚察等参定帝终信何妥之言不聼用旋宫法及新乐成淫厉而哀识者叹其不久焉时杨素恃才贵倨惟见未尝不改容素将击突厥诣别送至中门而止素曰吾以逺征来别何相送之近竟揖而退素笑曰竒章公可谓其知可及其愚不可及也献皇后崩王公以下莫能定其仪注素以属了不辞让斯须具偹皆有故实素叹曰衣冠礼乐尽在此矣进吏部尚书毎选举必先徳行而后文才务在审慎虽致停缓而所进用多称职侍郎高孝基鉴赏机悟清慎絶伦然爽俊有余迹似轻薄时宰多以此疑之独推心任委得人为多时服其识度大业初进上大将军右光禄大夫従拜恒岳凡坛墠牲币皆所定又诏与旅骑尉刘等造新律十八篇时征役繁兴有司临时廹胁以求济事不复用律令尝従容谓曰周礼士多而府史少今令史百倍于前减则不济其故何也曰古人委任责成嵗终考其殿最案不重校文不繁悉府史之任掌要目而已今之文簿恒虑覆治若锻链不宻则百年之久万里之遥皆须追证前案事繁政职此之由故曰省官不如省事也咨叹称善六年従幸江都卒赗甚厚赠开府仪同三司文安侯谥曰宪荣宠当世而行已俭恭言常呐呐不能出性寛厚虽职务繁杂书不释手弟弼醉酒射杀驾车牛还其妻迎谓曰叔射杀牛闻无所怪问直答云作脯坐定其妻又言曰已知之矣顔色自若读书不辍其孝友缓皆此也
　　论曰史言隋室旧臣始终信任悔吝不及者惟一人以隋文之猜隋炀之暴而周旋数十年不罹其难倘所谓黙足以容者乎开皇以来土宇既一海内富强正礼乐可兴之日夫明堂者礼之大也钟律者乐之微也该洽典文言论皆则古称先非茍而已使得圣明之主探其本而敬用之礼行则不争既众着于父子君臣之义乐达则无怨又隂消其放僻邪侈之心内和外顺揖让而治天下者莫善于此岂复有弑夺于上而冦攘于下者乎孔子曰人而不仁如礼何人而不仁如乐何观隋氏父子益信










　　史传三编卷四十六
　　钦定四库全书
　　史传三编卷四十七
　　大学士朱轼撰
　　名臣续传四
　　唐
　　李大亮
　　李大亮京兆泾阳人有文武才略髙祖入闗大亮自归授土门令方岁饥境多盗贼大亮招亡散抚贪卖所乘马稍稍资业之劝垦田岁大熟间出击盗所至辄平秦王行北境下书奬劳赐马五乘帛五十段顷之贼大至大亮度不能拒乃单马诣营説豪帅为分别祸福贼众感服遂相率降大亮杀所乘马与之食至步而返帝闻之悦擢金州总管府司马王烈据襄阳诏大亮安抚樊邓因图之进击下十余城迁安州刺史复使徇广州至九江防辅公祏反以计禽其将张善安公祏方围猷州刺史左难当固守大亮率兵击走之迁越州都督贞观初徙交州封武阳县男召授太府卿复出凉州都督尝有台使见名鹰讽大亮献之大亮密表曰陛下絶畋猎久矣而使者求鹰信陛下意邪乃乖昔旨如其擅求是使非其才太宗报书曰有臣如此朕何忧赐荀悦汉纪曰悦议论深博极为政之体公宜绎味之时突厥亡帝遂欲怀四裔诸部降者人赐袍一领帛五匹首领拜将军中郎将列五品者赢百员又置降裔于河南诏大亮为西北道安抚大使大亮上言臣闻绥逺必自近诸称藩请附者宜羁縻受之使居塞外畏威怀德永为藩臣臣愚愿停招慰省劳役使边人得就农畮此中国利也帝纳其计八年为劒南道廵省大使防讨吐谷浑为河东道行军总管与李靖俱出北道渉青海观河源与贼遇蜀浑山大战破之俘其名王获杂畜数万进爵为公拜右衞大将军晋王为皇太子诏大亮兼右衞率又兼工部尚书身三职宿衞两宫每番直常假寐帝劳曰公在我得酣卧十八年幸洛阳诏副房龄居守龄称有王陵周勃节可倚大事俄寝疾帝亲和药驿赐之临终表请罢辽东役又言京师宗庙所在愿以关中为意就稾叹曰吾闻男子不死妇人手命屏左右言终卒年五十九将敛家无珠玉为含惟贮米五斛布三十端帝哭为恸赠兵部尚书秦州都督谥曰懿陪葬昭陵大亮性忠谨外若不能言而内刚烈不可干非其义对天子争是非无回挠至妻子未始见惰容事兄嫂以礼闻位通显居陋狭甚在越州写书数百卷及去留都督署初破公祏以功赐奴婢百口谓曰而曹皆衣冠子女不幸破亡吾何忍录而为乎纵遣之髙祖闻咨美更赐俚婢二十后破吐谷浑复赐奴婢百五十口悉以遗亲戚葬宗族无后者三十余柩赀襚加焉尝以微时张弼脱其死及贵念有以报之时弼为将作丞匿不见大亮求之不能得一日识诸涂持弼泣悉推家财与之弼拒不受乃言于帝曰臣及事陛下弼力也愿悉臣官爵授之帝为迁弼中郎将代州都督世皆贤大亮能报而多弼不自伐也殁后所育孤姓为大亮行服如所亲者十余人
　　论曰大亮位封疆居职守征伐平定之功不及英衞谟猷弼亮不及房杜王魏马褚诸公然观其随事指陈及临没辽东一疏抑亦可以知其概矣葢太宗用之有不尽其才也大亮读书识义理韬略修门内行厚于天性徽烈尤堪仰企云
　　张素
　　张素蒲州人隋末以小吏任景城县戸曹建德乱被执将杀邑人千余号泣请代曰此清白吏杀之是无天也大王卽定天下无使善人解体因得释秦王世民平建德以为景州录事参军卽位召问治道对曰隋主自专庻务不任羣臣以一人之智决天下之务借使得失参半乖谬已多下谀上蔽不亡何待陛下诚能择羣臣而分任以事髙拱穆清而考其成败何忧不治帝称善拜侍御史迁给事中贞观四年诏修洛阳宫以备东幸上疏陈五不可大略言东都未有廵幸之期而预修宫室疲人失望陛下初平洛阳凡隋氏宫室宏侈者皆令毁之曾未数年复加营缮何前日恶之而今日效之也且以今日财力何如隋世陛下役疮痍之人袭亡隋之弊恐又甚于炀帝矣帝曰卿谓我不如炀帝何如桀纣对曰若此役不息亦同归于乱耳帝顾房龄曰吾思之不熟乃至于是后若必往虽露坐亦无伤也卽诏罢役赐防二百匹魏徴闻之叹曰张公论事有回天之力可谓仁人之言哉令傅太子承干寻迁右庻子太子好游畋不悦学屡上书谏以茍违天道人神弃之古昔三驱非以教杀以除民害不宜反玩为娱有损盛德孔頴逹奉诏劝讲宜数逮问恶小必去善小必为祸福之来皆根于初防终若始犹惧其替始之不防终将安归太子不纳复上书言心为万事主动而无节则乱须学古师训以表饰之雕虫小技止可间召以代博奕岂宜屡亲骑射防戏酣歌悦耳目移性灵以为常哉帝闻擢银青光禄大夫太子久不见賔友素曰宫中所见止妇人不知如樊姬等可益圣德者几何若无之即便诐艳嬖何足顾哉太子惮其过严夜遣人狙击几死又闻宫中击鼓声素叩閤正言面出其鼓破之然卒不悛最后不得已复上书曰周武帝平山东卑宫陋食以安海内而太子赟有秽行乌丸轨以闻帝慈仁不忍废狂暴日炽宗祀以亡故隋文帝代之至杨勇为太子骄肆败度自谓有泰山之安讵知一旦致慈父之隙遂使炀帝失国今上以殿下父子至亲故所资用不为限节然诏未六旬用逾七万龙楼望苑悉为工匠之肆深宫禁门无异阛阓之区言孝敬则阙视膳问安之礼语恭顺则违君父慈训之方求风声复无悦道好学之资观举措又有因缘戮辱之罪外所瞻仰如此内之隐密可知右庻子赵智经明行修数宜召进以广徽美今反猜嫌饰非拒谏祸可旣乎太子怒遣刺客伺之及废例坐除名顷之授潮州刺史徙邓州髙宗时以老致仕
　　论曰魏徴称张公论事有回天之力素谏诤至为徴所许则其贤可知已太宗英主可以理夺承干不令末如之何今观其孤忠恳恳正言谔谔濵于死而不悔虽承干之天终不可回而素之心固已共谅于天下后世哉
　　苏颋
　　苏颋字廷硕武功人也少敏悟一览千言辄覆诵第进士调乌程尉举贤良异等吏部侍郎马载曰古称一日千里苏生是己再迁监察御史长安中诏覆来俊臣等寃狱颋验发其诬多所洗宥神龙间拜中书舍人时颋父瓌同中书门下三品父子同在禁苑朝廷荣之明皇平内难独颋在太极后閤口所占授功状百绪轻重无所差书吏白曰丐公徐之不然手腕脱矣中书令李峤曰舍人思若泉涌吾所不及遭父丧起为工部侍郎辞不拜终制乃就职诏以为中书侍郎加知制诰给政事食给食自此遂为例由颋始也时李乂对掌书命帝曰前世李峤苏味道文擅当时号蘓李今朕得颋及乂又何愧前人哉俄袭封许国公吐蕃盗边帝怒欲自将讨之颋恳切极谏不纳因言愿稍迁延以须西音防薛讷大破吐蕃俘获来献帝乃止诏立靖陵碑命颋为之词颋辞以前世帝后无之审当可者祖宗诸陵皆须营立开元四年进同平章事修国史与宋璟同当国璟刚正多所裁决颋能推其长在帝前敷奏璟或未及或少屈颋辄助成之有不防意颋更申璟所执故帝未尝不从二人相得甚欢璟尝曰吾与苏氏父子同为宰相仆射长厚自是国器若献可替否事至即断尽公不顾私则今丞相为过之八年罢为礼部尚书俄检校益州大都督长史按察节度剑南诸州时蜀方雕敝诏颋收剑南山泽盐铁自赡颋尚简静重兴力役卽募戍人输雇直开井置罏量入计出分所赢市谷以广见粮时使蜀者檄取库钱市锦半臂琵琶杆拨玲珑鞭颋不予奏罢之或病其忤上意颋曰不然明主不以私爱夺至公我岂以逺近废忠节耶嶲州蛮苴院与吐蕃共谋入冦获其间谍将吏请讨之颋不听移书还其谍曰毋得尔苴院愧悔谋遂寝从封泰山诏撰朝觐碑文还分主十铨事卒年五十八谥文宪颋性廉俭俸廪悉散亲族储无长赀与张説文章称望略等故时号燕许大手笔帝爱其文诏令别录副本署臣某撰留中遂为故事其后李德裕著论曰近世诏诰惟颋叙事外自为文章云
　　论曰颋与父瓌相继称贤相可谓盛矣颋任职公忠实有过乃父者故能与宋璟同心辅政翼成开元之治则其贤非浅尠也在蜀能扶雕敝寝蛮谋秉道敷奏不以逺近废忠节文词敏赡与张説齐名然説多权谲而颋终守正説与姚崇不免有猜颋与宋璟相得甚欢故削説而录颋云
　　王忠嗣
　　王忠嗣华州郑人也父海濵与吐番战没忠嗣时方九岁始名训入见明皇伏地号泣帝抚之曰此去病孤也须壮而将之更赐今名养禁中天宝元年为河东节度使忠嗣本负勇敢及为将乃能持重不生事尝曰太平之将但当抚循训练士卒不可疲中国之力以幸功名有漆弓百五十觔每之示无所用军中士气盛日夜思战忠嗣纵诡间伺敌隙时出竒兵袭克之军每出召属长付以兵使授士卒虽一弓一矢亦志姓名其上军还遗亡镞皆按名第罪以是部下人人自劝器甲充牣自朔方至云中边陲数千里要害之地悉置城堡斥地甚逺俄为河西陇右节度使权朔方河东节度佩四将印劲兵重地控制万里后数出战青海积石辄大破之又讨吐谷浑于墨离平其国帝方图石堡地诏问攻取计忠嗣上言石堡险固吐蕃举国守之非杀数万人不能克臣恐所得不如所亡不如厉兵秣马待衅取之帝意不决而李林甫忌其功日钩摭过咎防董延光建言下石堡诏忠嗣分兵助之忠嗣不得已付兵而士无赏格兵马使李光弼曰大夫爱惜士卒有拒延光心然已付万众而不立重赏何以皷士勇彼无功必归罪于大夫大夫何爱数万段帛不以杜谗口乎忠嗣曰吾固审得一城不足制敌不得亦无害于国故忠嗣不欲为之忠嗣受责天子不过以羽林将军归宿衞不者黔中上佐耳忠嗣岂忍以数万人之命易一官哉光弼曰大夫乃行古人事光弼复何言延光过期不克果诉忠嗣沮兵帝怒又安禄山城雄武请忠嗣助役欲留其兵忠嗣先期至不见禄山而还数上言禄山必反林甫益恶之阴使人诬告忠嗣尝养禁中云吾欲奉太子帝怒召入付三司讯騐罪应死哥舒翰力陈其寃请以官爵赎忠嗣罪帝意乃解贬汉阳太守乆之徙汉东郡卒年四十五后翰引兵攻石堡拔之死亡略尽卒如忠嗣言初忠嗣在朔方每互市辄髙偿马值故诸蕃争来市而蕃马渐少及镇河陇又请徙朔方河东九千骑以实军故边兵益壮马以滋息
　　论曰忠嗣负勇敢善用兵而能持重不生事斯其所以为贤乎不以所得易所亡不以数万人之命易一官此仁人君子之言不意于将帅中见之从来为将皆利立功为相乃思全民忠嗣以名将之才兼有相臣之度虽不幸为林甫排挤弗得尽展所长然有唐大将控边镇重不扰威爱并行者必以忠嗣为称首
　　白居易
　　白居易字乐天其先太原人后徙韩城又徙下邽父季庚为彭城令李正已之叛説刺史李洧自归累擢襄州别驾居易敏悟絶人工文章未冠谒顾况况甚重之贞元中擢进士拔萃皆中补校书郎元和元年对制策一等调盩厔尉为集贤校理月中召入翰林为学士迁左拾遗四年天子以旱甚下诏有所蠲贷振除灾沴居易见诏节未详建言乞尽免江淮两赋以救流瘠且多出宫人宪宗颇采纳于頔入朝悉以歌舞人纳禁中或言普寜公主取以献居易以为不如归之无令頔得归曲天子李师道上私钱六百万为魏徴孙赎故第居易言征任宰相太宗用殿材成其正寝后嗣不能守陛下宜以贤者子孙赎而赐之师道人臣不宜掠美帝从之河东王锷献羡余将加平章事居易言锷求进奉不防雕瘵若假以名器恐诸道闻之争裒割生人以求所欲殃民坏法不可复追李绛亦谏曰锷在河东虽颇著绩效今因献家财而命之若后世何乃止山南东道节度使裴均进银器千五百两居易又与李绛上言均欲以此尝陛下愿却之帝遽命出付度支是时孙璹以禁卫劳擢凤翔节度使张奉国定徐州平李锜有功迁金吾将军居易请罢璹进奉国以竦天下忠臣心度支有囚系閺乡狱更三赦不得原又奏言父死絷其子夫久系妻嫁债无偿期请一切免之奏凡十余上益知名防王承宗叛诏吐突承璀率师出讨居易谏唐家制度每征伐专委将帅责成功比年始以中人为都监韩全义讨淮西贾良国监之髙崇文讨蜀刘贞亮监之且兴天下兵未有以中人专统领者神策旣不置行营节度承璀为制将又充诸军招讨处置使是实都统恐四方闻之必轻朝廷后世且传中人为制将自陛下始陛下忍受此名哉又诸将耻受承璀节制心有不乐无以立功且陛下念承璀勤劳富之可也至于军国权柄动关理乱陛下宁忍徇彼之欲而自坠法制以损圣明乎帝不听旣而师老不决居易又言亟宜罢兵毋贻后患防承宗请罪兵遂罢元微之以使外召还宿敷水驿有内侍后至破驿门入击微之伤面帝引前事贬江陵士曹居易言中使陵辱朝士中使不问而使臣先贬恐自今中使益横人无敢言者且其为御史举奏不避权贵切齿者众恐自今无复为陛下言者矣不听后对殿中论执彊鲠帝未谕辄进曰陛下误矣帝变色罢谓李绛曰是子我自抜擢乃敢尔必斥之绛曰陛下启言者路故羣臣敢论得失若黜之是箝其口使自为谋非所以发扬盛德也帝悟待之如初岁满当迁帝以资浅且家素贫听自择官居易请如姜公辅以学士兼京兆户曹参军以便养诏可明年以母丧解还拜左赞善大夫盗杀武元衡京都震扰居易首上疏请亟捕贼刷朝廷耻以必得为期宰相嫌其出位不悦俄为流言所中出为蘓州刺史中书舍人王涯上言不宜治郡追贬江州司马旣失志能顺适所遇若忘形骸者久之徙忠州刺史入为司门员外郎以主客郎中知制诰穆宗好畋游献续虞人箴以讽俄转中书舍人田布拜魏博节度使命持节宣谕布遗五百缣诏使受之辞曰布父雠国耻未雪人当以以物助之取其财谊不忍方谕问旁午若悉有所赠则贼未殄布赀竭矣诏听辞饷是时河朔复乱合诸道兵出讨迁延无功贼取弓髙絶粮道深州围益急居易上言兵多则难用将众则不一宜诏魏博泽潞定沧四节度令各守境以省度支赀饷每道各出鋭兵三千使李光顔将光顔故有凤翔徐滑河阳陈许军无虑四万可径薄贼开弓髙粮路合下博解深州之围与牛元翼合还裴度招讨使使悉太原兵西压境见利乘隙夹攻之间令招谕以动其心未及诛夷必自生变且光颜久将有威名度为人忠勇可当一面无若二人者不听居易乃匄外迁为杭州刺史始筑堤捍钱塘湖钟泄其水漑田千顷复浚李泌六井民赖其汲久之以太子左庻子分司东都复拜苏州刺史文宗立迁刑部侍郎封晋阳县男太和初二李党事兴险利乘之更相夺移进退毁誉若旦暮然杨虞卿与居易姻家而善李宗闵居易恶缘党人斥乃移病还东都除太子賔客分司开成初起为同州刺史不拜以太子少傅进冯翊县侯防昌初李德裕当国素恶居易以刑部尚书致仕六年卒年七十五赠尚书右仆射宣宗以诗吊之遗命薄葬毋请谥居易被遇宪宗时知无不言多见听可为当路者所忌遂摈斥不获施乃放意文酒与弟行简从祖弟敏中友爱东都所居疏沼种树构石楼香山凿八节滩自号醉吟先生为之传尝与胡杲吉旼郑据刘真卢真张浑狄兼谟卢贞燕集皆髙年不仕者人慕之绘为九老图居易最工诗颇以规讽得失尤能谐俗好至数千篇士人争传鸡林行贾售其国相率篇易一金其伪者相辄能辨之初与元微之詶咏故号元白微之卒又与刘禹锡齐名号刘白及敏中为相请谥曰文东都江州人皆为立祠
　　新唐书赞曰居易与元微之以诗齐名然居易用直道奋在天子前争安危以立功虽被斥而志不衰当宗闵权势震赫终不附离为进取计完节自髙而微之中道徼险得宰相名望漼然呜呼居易其贤哉
　　论曰宪宗未平蔡以前孳孳为治朝多直臣时裴垍为相居易及李绛为翰林学士屡进谠言天子改容听纳及绛为相直臣之气益张居易其可谓乘时而奋者矣宋苏轼每作诗辄以居易自比葢平生遭遇有相似者由今观之二人之忠节直气不相上下而雄迈之才轼固不可及至于冲逺和粹居易又自有以过人者雄峙二代振耀今古未知其孰先后也然皆弗获展布其能岂所谓以文章掩其政事者欤
　　柳公绰　公权
　　柳公绰字寛京兆华原人幼孝友性质严重起居皆有礼法属文典正不读非圣书举贤良方正直言极谏补校书郎累迁开州刺史边冦常廹城吏白兵力不能制愿以右职署渠帅公绰曰若同恶耶何可挠法立诛之冦亦引去迁侍御史吏部员外郎时武元衡节度剑南与裴度俱为判官尤相引重召为吏部郎中宪宗喜武功数出游畋公绰奏太医箴以讽天子高其才且谓公绰爱朕深置之坐隅逾月拜御史中丞李吉甫复当国坐与裴垍厚出为湖南观察使乞便养求分司东都不听俄徙鄂岳时方讨元济诏发鄂岳卒安州刺史李听公绰曰朝廷谓吾儒生不知兵耶即自请行引兵渡江抵安州听以军礼迎谒悉以兵务属之戒诸校曰行营事一决都将听感励尽力当时服其知权军出公绰数省问其家疾病生死厚给之军中感服曰中丞为我知家事敢不死战故鄂军每战辄克元和十一年除给事中李师道平遣宣谕郓州复命拜京兆尹以母丧去官长庆元年复为京兆尹时幽镇用兵补置诸将使驿旁午公绰奏馆逓匮乏驿置多缺敇使衣绯紫者所乘至三四十骑黄绿者不下十数吏不得视劵随口辄供驿马尽乃掠夺民马怨嗟惊扰行李殆絶请着定限以息其弊诏中书条检定数由是吏得纾罪宦官共恶疾之改吏部侍郎又改礼部尚书为山南东道节度使行部至邓县吏有纳贿舞文二人同系狱县令以公绰素持法必杀贪者公绰判曰赃吏犯法法在奸吏坏法法亡诛舞文者牛僧孺罢政事持节武昌公绰具军容伏谒左右谏止之答曰竒章始去台宰方镇重宰相所以尊朝廷也入为刑部尚书俄拜邠宁节度使先是神策诸镇列屯部中不听本道节制故冦得窥间公绰论所宜因诏屯营缓急悉受节度复为刑部尚书太和四年为河东节度遭嵗恶撙节用度辍宴饮衣食与士卒钧北使李畅以马万匹来市所过皆厚劳至太原公绰独使牙将单骑劳问待以至意辟牙门令译官引谒宴不加常畅徳之出涕徐驱道中不妄驰猎陉北有沙陁部为九姓六州所畏公绰抚之以恩沙陁悉力保障以病乞代授兵部尚书一日召故吏韦长至谓曰为我白宰相徐州专杀李听亲吏非用高瑀不能安因瞑目不复语后二日卒年六十八谥元公绰所取士多知名性仁厚尝曰吾涖官未尝以私喜怒加于人子孙其昌乎在公卿间最有家法居丧毁慕三年不澡沐事后母薛谨甚虽姻属不知非薛所生中门东有小斋自非朝谒之日每平旦辄出至小斋诸子皆束带省于中门之北公绰决私事接賔客与羣弟再防食自旦至暮不离小斋烛至则命子弟执经史躬读一过讫乃讲议居官治家之法或论文或听琴至人定然后归寝诸子复昏定于中门之北凡二十余年未尝一日变易遇饥歳每饭不过一器曰四方病饥独能饱乎令诸子皆蔬食曰昔吾兄弟侍先君为丹州刺史以学业未成不听食肉吾不敢忘也姑姊妺侄有孤嫠者虽疏逺必为择壻嫁之皆用刻木妆奁缬文绢为资装常言必待资装丰备何如嫁不失时居外藩其子每入境郡邑未尝知旣至每出入必于戟门外下马呼幕賔为丈皆许纳拜妻韩氏相国休曾孙臯之女也家法严肃俭约为缙绅家模范归柳氏三年无少长未尝见其启齿常衣绢素不用绫罗锦绣每归觐不乘金碧舆祗乘竹兠子二青衣歩屣以随常命粉苦参黄连熊胆和为丸赐诸子每永夜习学含之以资勤苦及公绰卒子仲郢一遵其法事公权如事公绰非甚病见公权未尝不束带为京兆尹盐铁使出遇公权于通街必下马端笏立公权过乃上马公权暮归必束带迎于马首公权屡止之终不小改律身以礼居家无事亦端坐拱手出内斋未尝不束带三为大镇廐无良马衣不薰香公退必读书手不释卷家法在官不奏祥瑞不度僧道不贷赃吏法凡理藩府急于济贫防孤有水旱必先期假贷廪军实必精丰逋租必贳免馆传必增饰犒军必华盛交代之际食储帑藏必盈溢于始至境内有孤贫衣缨家女及笄者皆为选壻出俸金为资装嫁之官至天平节度使以廉直称仲郢子玭亦贤为御史大夫
　　公权字诚悬公绰弟也年十二工词赋元和初擢进士第李听镇夏州表为掌书记因入奏穆宗曰朕尝见卿笔迹思之久矣卽拜右拾遗侍书学士再迁司封员外郎帝问公权用笔法对曰用笔在心心正则笔正帝改容悟其以笔谏也改右司郎中文馆学士文宗朝迁中书舍人充翰林书诏学士常与同僚六人对便殿帝称汉文帝恭俭因举袂曰此三澣矣学士皆贺独公权无言帝问之对曰人主当进贤退不肖纳谏诤明赏罚服澣濯之衣此小节耳异日与周墀同对论事不阿墀为惴恐公权益不夺帝徐曰卿有诤臣风可屈居谏议大夫乃自舎人下迁仍为学士知制诰开成三年转工部侍郎召问得失因言郭领邠宁议者颇有臧否帝曰尚父从子太皇太后季父居官无玷自大金吾位方镇何所更议对曰诚勲旧然人谓献二女乃有是除信乎帝曰女自参承太后岂献哉公权曰疑嫌间不可戸晓因引王珪谏庐江王妃事是日帝命中官送女还家其忠益多此武宗时累封河东郡公咸通初以太子太保致仕卒年八十八公权博贯经术通音律而不喜奏乐曰闻之令人骄怠其书法劲媚自成一家文宗尝与联句帝曰人皆苦炎热我爱夏日长公权属曰薰风自南来殿阁生微凉帝爱其情词皆足命题于殿壁曰钟王无以尚也
　　论曰公绰侃侃以忠智自将负文武之才公权诤而不阿亦其次也遭牛李相倾覆以好恶为盛衰公权中废其亦有不尽其才者乎自汉以来家法最著者东汉杨氏唐桞氏宋吕氏为首称杨氏世笃忠贞自震至秉及赐皆为名臣吕氏防正公着希哲祖谦俱以事功学术显柳氏虽不及杨吕然风节自持律身无过而孝友传家严整有法尤士大夫所宜矜式者以此立朝必能不负吾君以此传世庶其克昌乃后君子所以重门内之修也
　　李藩
　　李藩字叔翰赵州人也少沉静有检局姿仪闲美敏于学问家本饶父卒务施与不数年所积略尽年四十余困广陵间不自振妻子追咎晏如也杜亚守东都署为从事张建封辟为徐州从事建封卒濠州刺史杜兼阴图代之疾驱至藩曰丧难之秋君宜谨守土来欲何为须疾归否则以法劾君矣兼错愕而去恨之因诬奏藩摇动军情有非望德宗怒密诏杜佑杀之佑素重藩得诏不忍发召藩示之藩神色不变佑曰吾已以百口保君矣帝未信亟追藩入见望其仪度曰此岂作乱人耶释之授秘书郎朝臣慕其名争欲见之时尚书王绍得幸邀藩一造当即用终不往王仲舒韦成季吕洞强致之藩恶其朋党烜赫日防聚饮酒好为俳语相狎昵一见即谢絶后仲舒等果败累迁吏部郎中元和初左授著作郎再迁给事中制敇有不可者即于黄纸后批之吏惊请更连素纸藩曰如此乃文状也何名批敇裴垍荐藩有宰相器防郑絪罢因拜藩门下侍郎同平章事藩忠谨知无不言帝以为无隐甚重之问以前世帝王理天下或家给人足或国贫下困其故何也藩对曰古人云俭以足用人君不贵珠玉惟务耕桑则人无淫巧风俗敦本自然帑藏充羡稼穑丰登若务竭民力好致异物上行下效风俗日奢去本务末衣食益乏自然国家贫困盗贼乘隙而作帝悦曰当与公等上下相朂以保此言又问祈祷之説藩对曰自古圣逹不为妄祷昔楚昭王有疾卜者谓河为祟昭王以河不在楚非所获罪汉文帝每祭祀敕有司敬而不祈是皆逹识逺览超然盛徳祸福之来感应行事茍为非道何福可求若使神明无知安能降福如其有知则私己求媚之事君子尚不取况神明乎后复问神仙长年事藩对曰秦始皇汉武帝学仙之效具载前史太宗服天竺僧长年药致疾此古今之明戒也陛下春秋鼎盛励志太平宜拒絶方士之説茍道盛徳充人安国理何忧无尧舜之寿乎河东节度使王锷赂权近求兼宰相有诏下中书门下藩遽取笔灭宰相字署其左曰不可还奏之权徳舆失色曰不可应别作奏可以笔涂诏耶藩曰日暮势廹出今日便不可止何暇作别奏耶事竟得寝李吉甫复相藩颇沮之后数日吉甫中藩以事罢为太子詹事明年为华州刺史兼御史大夫未行卒年五十八赠戸部尚书谥贞简
　　论曰藩当时推为鲠挺观其挫杜兼絶朝贵请谒气槩固已凛然矣给事批敕宜为宰相所忌而裴垍以此荐之取笔涂诏亦太躁率宪宗听而不罪然则藩之鲠挺固亦其君与相共成之者乎祈禳之説神仙之对非闻道守正之君子其孰能与于斯
　　崔羣
　　崔羣字敦诗贝州武城人未冠举进士梁肃荐其有公辅才擢甲科举贤良方正授校书郎迁右补阙元和初歴翰林学士中书舍人常持谠言正论宪宗嘉纳因诏自今学士奏议待羣署乃得上羣以禁密之言人当自陈一为故事后或有恶直丑正则他学士不得上书矣坚不奉诏帝听之惠昭太子薨是时穆宗居嫡而澧王长多内助将建东宫帝命羣为澧王作让表羣不奉诏曰凡已当得则让不当得之乌用让今遂王嫡宜为太子帝从其议魏博田季安以五千缣助营开业佛寺羣以为无名之献不当受诏却之进戸部侍郎十二年拜中书侍郎同平章事李师道既诛师古妻子没入掖廷帝疑以问羣羣请释之并还其奴婢赀产帝又语羣以盐铁院官权长孺坐罪当死其母耄丐子以养羣曰陛下幸怜其老宜即遣使谕旨若待出敇无及矣于是免死其启奏平恕多此帝甞语以听受之难比诏学士集前代事为辨谤略以自警鉴羣对无情曲直辨之至易有情欺伪审之至难故孔子有众好众恶浸润肤受之説其要在于择贤而任待之以诚绳之以法则人自归正而不敢有欺帝韪其言处州刺史苗积进羡余钱七百万羣以为受之失信天下请还赐其州以纾下戸之赋时皇甫镈以言利得幸隂结左右求宰相羣奏用人得失所系非小明皇用姚崇宋璟苏颋卢懐慎韩休张九龄则理用宇文融李林甫杨国忠则乱故人皆以天宝十四年安禄山反为乱之始臣独以为开元二十四年罢张九龄専任李林甫理乱自此分矣愿陛下以开元初为法以天宝末为戒乃社稷无疆之福左右皆为感动镈深恨之防羣臣请上尊号与镈议不合镈奏之帝不乐镈给边军不时又物多敝恶军士怨怒流言欲为变李光顔忧惧至引佩刀欲自决中外皆恐羣具以闻镈密言边赐皆如旧制而人情忽如此者由羣鼓扇将以卖直归怨于上也于是罢羣为湖南观察使穆宗立徴拜吏部侍郎劳曰朕升储副卿力也羣曰先帝之意久属圣明臣何力之有焉且陛下为淮西节度使臣草制云能辨南阳之牍允符东海之贤若非知防敢轻言哉俄拜御史中丞浃旬授兵部尚书武宁节度使副使王智兴得士心讨幽镇还借兵胁羣去诏以智兴为节度使左迁羣秘书监分司东都歴兵部尚书荆南节度使改检校吏部尚书左右仆射卒年六十一赠司空
　　论曰崔羣言用人得失所系匪轻非特为皇甫镈言之也范氏谓圣人复起必不能易于戏信夫羣公忠平恕议论知大体羽翼穆宗归功先帝其贤更可嘉也武宁之逐不足为贤者累故纲目讳之



　　史传三编卷四十七
&lt;史部,传记类,总录之属,史传三编&gt;
　　钦定四库全书
　　史传三编卷四十八
　　大学士朱轼撰
　　名臣续传五
　　宋
　　曹彬
　　曹彬字国华真定灵寿人周太祖贵妃张氏彬之从母也从世宗镇澶渊蒲帅王仁镐以彬帝戚加礼遇彬执礼益恭公府燕集端简终日未尝旁视仁镐谓从事曰老夫自谓夙夜匪懈及见监军矜严始觉已之散率也显德三年迁西上閤门使五年使吴越致命即还私觌之礼一无所受吴越人以轻舟追遗之彬犹不受旣而曰吾终拒之是近名也及归悉上送官世宗强还之彬始拜赐悉以分遗亲旧初太祖事世宗在澶州以彬掌茶酒尝从求酒彬曰官酒不敢相饮乃别沽以饮太祖及太祖典禁旅彬中立不倚非公事未尝造门太祖器重焉建隆二年彬自平阳归太祖谓曰我昔欲亲汝汝何疎我彬顿首曰臣为周室近亲复忝内职靖恭守位犹恐获过安敢妄有交结太祖然之尝语羣臣曰世宗旧吏不欺其主者独彬耳干徳二年冬大举伐蜀以彬为都监诸将皆多所屠杀惟彬申禁戢之令明劝赏之法由是所至悦服不血刅而峡中郡县悉下蜀降大将王全斌等纵酒不恤军士列校求取无厌蜀人苦之彬屡劝全斌振旅速旋全斌不从俄而全师雄等作乱郡县相应盗贼蠭起彬复与崔彦进悉力翦平之洎归阙太祖尽得全斌等不法状面诘王仁瞻仁瞻歴言诸将奢纵事惟曰清慎亷恪独曹彬一人耳卽日授彬宣徽南院使充义成节度使彬辞曰收蜀将校皆得罪臣无功独防厚赏恐无以劝天下太祖笑曰卿有茂功加以不伐设有微累仁瞻肯惜言哉初克成都时有获妇女者彬悉闭一第窍以度食洎事罢咸访其亲还之无则备礼嫁之师还辎重甚多或言悉竒货也太祖密令伺之图书也无铢金寸锦之附焉七年征江南累战輙克遂围之彬每缓师冀其归服后又使人谕之曰事势如此所惜者一城生聚若能归命策之上也城埀克彬忽称疾不视事诸将皆来问疾彬曰余之疾非药石所能愈惟诸公诚心自誓克城之日不妄杀一人则自愈矣诸将许诺共焚香为誓明日城陷江南主李煜与其臣百余人诣军门降彬礼之且谕以归朝俸赐有限当厚自赍装旣归有司之籍则无及矣请煜入宫治装彬以数骑待宫门外左右曰煜入或不测奈何彬笑曰煜素懦无断旣降必不能自引决煜果无他江南官吏亲属有为军士所掠者彬即时遣还因大搜军中无得匿人妻女振乏絶恤鳏寡吴人大悦及归舟中无他物惟图籍衣被而已诣閤门入见牓子称奉勅江南干当公事回其谦恭不伐如此以功拜枢密使在宥密常公服危坐如对君父归私第闭阁燕居不妄通賔客五鼓才动已待漏禁门虽霜雪不易其操如此者八年彬性仁敬和厚伐二国秋毫无所取位兼将相不以等威自异遇士夫于涂必引车避之不名下吏每白事必冠而后见居官奉入给宗族无余积知徐州日有吏犯罪既具案逾年而后杖之人问其故彬曰吾闻此人新娶妇若杖之其舅姑必以妇为不利朝夕笞詈之使不能自存吾故缓其事然法亦未尝屈也尝曰自吾为将未尝以私怒戮一人所居堂室敝坏子弟请收葺彬曰时方大冬墙壁瓦石之间百虫所蛰不可伤其生其仁心爱物多此咸平二年被疾真宗亲临问手为和药赐白金万两问以后事对曰臣二子材器皆堪为将问其优劣对曰璨不如玮卒年六十九帝哭之恸对辅臣语及必流涕赠中书令追封济阳郡王谥武惠配享太祖庙庭彬前后征讨凡降四国主江南西川广南湖南也七子玮琮璨继领旄钺其后少子玘追封王爵实生慈圣光献太后辅佐仁宗
　　论曰古称元首股肱明一体相待而成非独辅弼之臣也征伐爪牙之将亦有之艺祖初兴武惠着节扰攘军旅之间躬擐甲胄日不暇给乃能以仁恕恭让为本亷俭律身以礼进退可谓鞠躬君子也
　　钱若水
　　钱若水字淡成一字长卿河南新安人父文敏为官有风节若水幼聪悟十岁能属文雍熈中举进士授同州观察推官以辨小女奴狱平反得情知州欲奏论其功若水固辞曰若水但求人不寃耳论功非本心也淳化初寇准掌选荐五人文学髙第召试翰林若水最优擢秘书丞累官翰林学士尝草赐赵保忠诏云不斩继迁存狡兎之三窟潜疑光嗣持首防之两端太宗览之甚悦至道初以右谏议大夫同知枢密院事李继隆与转运使卢之翰有隙欲陷之乃期八月出塞令办刍粟调发方集复言八月不利出师更待十月运司散刍粟复檄进军即日取办刍粟而仓卒不可复集继隆遂奏之太宗大怒立命中使驿取卢之翰窦玭等首两府皆不敢言惟若水争之帝拂衣起入禁中若水留廷中不去久之帝出诘曰朕所以擢用以尔为贤乃不才如是耶对曰陛下不知臣无状使待罪二府臣尝竭愚虑不避死亡补益陛下以报厚恩李继隆外戚贵重莫比陛下据其一幅奏书诛三转运使虽有罪天下何由知之鞫騐明白加诛亦何晚焉献可替否死以守之臣之常分臣未获死固不敢退帝意解吕端等因请如若水议先令责状许之旣而事皆虚诞继隆坐贬初吕防正罢相帝谓左右曰防正布衣朕擢至宰相今罢退想目穿望复位矣及刘昌言罢帝问赵镕等曰频见昌言否镕等曰见之帝曰涕泣否曰与臣等谈多至流涕若水曰昌言实未尝涕泣镕等迎合上意耳若水因念上待辅臣如此葢未有秉节高迈不贪名势能全进退之道以感动人主者遂将以满岁移疾防太宗晏驾不果上真宗即位数月即以母老上章求解机务诏不许若水请益坚遂以本官充集贤院学士判院事诏修太宗实录成八十卷判吏部流内铨从幸大名若水陈御敌安边之策其御敌策曰傅潜领雄师数万闭门不出坐视边冦俘掠生民上孤委注之恩下挫鋭师之气葢朝廷未能用法使然也今若加法于潜然后擢如杨延朗杨嗣者五七人增其爵秩分授兵柄使将万人间以强弩分路讨除孰敢不用命哉其安边策曰太祖朝制置最得其宜其时郭进在邢州李汉超在关南何继筠在镇定贺惟忠在易州李谦溥在隰州姚内斌在庆州董遵诲在通逺军王彦升在原州但授缘边廵检之名不加行营部署之号率皆十余年不易其任立边功者厚加赏赉位皆不至观察使葢位不高则朝廷易制任不易则边事尽知然后授以圣谋来则掩杀去则勿追所以十七年中北边西蕃不敢犯塞以至屡使乞和此皆陛下之所知也茍能遵太祖故事慎择名臣分理边郡罢部署之号使不相统辖置廵检之名俾递相救应如此则出必击冦入则守城不数年间边烽罢警矣知开封府陈备边五策一曰择郡守二曰募乡兵三曰积刍粟四曰革将帅五曰明赏罚改知天雄军时言事者请城绥州以备党项边城互言利害不能决诏若水驰往视之若水上言绥州顷为内地民赋登集尚须旁郡转饷自赐地赵保忠以来人户凋残若复城之卽须增戍刍粮之给全仰河东其地隔越黄河铁碣二山无定河在其城下缓急用兵输送艰阻且其地险若修葺未完边冦奔冲难于固守况城邑焚毁片瓦不存所过山林材木匮乏城之甚劳未见其利上嘉纳之遂罢役初若水率众过河分布军伍咸有节制深为戌将推服帝谓左右曰若水儒臣中知兵者也是秋遣廵抚陜西缘边诸郡令便宜制置还拜邓州观察使并代经畧使知并州事六年春以疾归京师卒年四十四赠户部尚书若水美风神有器识能断大事事继母以孝闻雅善谈论轻财好施所至推诚待物委任僚佐总其纲领无不称治汲引后进推贤重士襟度豁如也有集二十卷初若水为举子时见陈于华山有一方外人熟视若水曰急流勇退人也后若水为枢密副使致仕年未四十云
　　论曰若水之才虽未究其用然其清劲正直终始无瑕玷是时宋初开国节义之风未振如若水者顾安可少也至于争卢之翰事尤关国体洞晓边务规画可施而行帝以为儒臣知兵信夫
　　曹玮
　　曹玮字寳臣武惠王彬之子也李继迁叛诸将数出无功太宗问彬谁可将者彬曰臣少子玮可任卽召见以本官同知渭州时年十九真宗即位改内殿崇班知渭州驭军严明有部分赏罚立决犯令者无所贷善用间知敌动静举措如老将徙知镇戎军李继迁虐用国人玮知其下多怨卽移书诸部谕以朝廷恩信抚养无所间以动诸羌由是康奴等族内附继迁略西蕃还玮邀击于石门川俘获甚众以镇戎军据平地便于骑战非中国之利请自陇山以东循古长城堑以为限又以弓箭手皆土人习障塞蹊隧晓羌语耐寒暑官未尝与兵械资粮而每战辄使先拒贼恐无以责死力遂给以境内闲田春秋耕敛州为出兵防作而蠲其租继迁死德明立所属有数大族请防帐自归诸将犹豫不敢应玮曰徳明野心不急折其翮后必飏去即日将其兵薄天都山受降者内徙德明不敢拒帝以玮习知河北事乃以为真定路都钤辖领高州刺史玮尝上泾原环庆两道图至是帝以示左右曰南北山川城郭出入战守之要尽在是矣因令别绘二图一留枢密院一付本道复知渭州于是陇山诸族皆来献地玮筑堡山外为笼竿城募土兵守之曰异时秦渭有警此必争之地也徙知秦州初秦州置四门砦侵夺地羌人多叛去玮招出之令入马赎罪还故地至者数千人每送马六十匹给防一端筑十砦浚濠三百八十里皆役属羌厢兵工费不出民其年嘉勒斯赉率众数万大入冦玮迎战三都谷追奔三十里斩首千余级获马牛杂畜器仗三万余自是嘉勒斯赉势蹙退保碛中不敢出丁谓逐宰相寇准恶玮不附已指为准党谪知莱州谓败复华州观察使知青州徙天雄军玮用士得其死力平居甚闲暇及师出多竒计出入神速不可测一日张乐饮僚吏中坐失玮所在明日徐出视事而贼首已掷庭下矣尝称疾加砭艾卧阁内不出防贼至玮奋起被甲跨马贼望见皆遁去其在边蕃部有过恶者皆平定之每以饯将官为名出郊而兵马次序以食品为节若曰下某食即某队发比至水饭则防报至矣玮在秦州有士卒十余人叛赴敌军吏来告玮方与客围棋不应吏亟言之玮怒叱之曰吾固遣之去汝再三显言耶谍闻之亟归告其将尽杀之塞上多废地玮募人耕之若干畆出一卒若干畆出一马至其种敛为发州兵戍守边储以实所募皆为精兵又募弓箭手使驰射校强弱胜者予田二顷再更秋课市一马马必胜甲然后官籍之则加田五十畆至三百人以上团为一指挥择要害处为筑堡使自堑其地为方田环之立马社一马死众为出钱市马开边濠率令深广丈五尺山险不可堑者因其峭絶治之使足以限寇后皆为法降者既多因制属羌百帐以上其首领为本族军主次为指挥使又其次为副指挥使不及百帐为本族指挥使其蕃落将校止于本军叙进以其习知羌情与地利不可徙他军也旧例羌杀边民入羊马赎罪玮以如此非所以尊中国而爱吾人下令羌自相犯从其俗犯边民者论如律自是无敢犯玮为将防四十年未尝败衂自三都之战威震四海在天雄契丹使过魏地辄隂勒其从人无得高语疾驱天雄卒有犯法众谓狱具必杀之玮乃处以常法或以为疑玮曰临边对敌斩不用命者所以令吾众非喜杀也平时治内郡安事此乎初守边时邀山东知名士贾同与俱同问从兵安在曰已具旣出就骑见甲士三千列立人音不彻舍同归语人曰玮果名将也真宗慎兵事凡边事必手诏诘难至十数反而玮守初议卒无以夺他将论边事者往往密付玮处之玮好读书所如必载书数两兼通春秋公谷左传而尤熟于左氏玮为将不如其父寛然自为一家云卒赠侍中谥武穆嘉祐八年配享仁宗庙庭宝元中王为枢密使赵元昊叛帝召问枢臣皆不能对明日枢府四人皆罢而王谪虢州语所善翰林学士苏公仪曰之此行十年前已有人言之为三司盐铁副使时以事至河北曹南院为定帅事毕将还玮谓曰愿少留一日欲有所言爱其雄才遂为之留明日食罢屏左右曰公满面权骨不十年必总枢柄此时西方当有警公宜预讲边备搜阅人材不然无以应卒曰何以教之曹曰玮在陜西日赵德明尝使人以马易于中国怒其息微将杀之德明有一子方十余嵗极谏不已曰以战马资邻国已为失计今更以货杀人谁肯为我用者玮闻其言私念之曰此子欲用其人矣是必有异志闻其尝往来牙市中屡使人诱致之不可得乃使善画者图其貌观之真英物也此子必为边患计其时正在公秉政之日公其勉之是时殊未以为然今知其所画乃元昊也
　　论曰玮之在边算无遗策其料元昊也于其为童子之时十年之后毫髪无爽何其神哉忠诚谋国所以思患而预为之防者无所不用其极也父子着节宜矣
　　孔道辅　邹浩
　　孔道辅字原鲁孔子四十五代孙也举进士为宁州军事推官数与州将争事有蛇出天庆观真武殿中一郡以为神州将以下皆奠拜之欲上其事道辅径前以笏击蛇碎其首观者初惊后莫不叹服迁大理寺丞知仙源县主孔子祠事孔氏有放纵者道辅一绳以法上言庙制卑陋请加修崇诏可再迁太常博士章献太后临朝召为左正言受命日论奏枢密使曹利用尚御药罗崇勲窃弄威福宜早斥去以清朝廷立对移刻太后可其言乃退奉使契丹道除右司谏龙图阁待制契丹宴使者优人以文宣王为戏道辅艴然径出契丹使主客者邀还且令谢之道辅正色曰中国与北朝通好以礼文相接今俳优之徒侮慢先圣而不之禁北朝之过也道辅何谢契丹君臣黙然又酌大巵谓曰天寒饮此可以致和气道辅曰不和固无害旣还言者以为生事仁宗问其故对曰契丹比为黑水所破势甚蹙平时汉使至契丹辄为所侮若不较恐益慢中国帝然之明道二年除右谏议大夫权御史中丞防郭皇后废道辅率谏官孙祖徳范仲淹宋郊刘涣御史蒋堂郭劝杨偕马绛段少连十人诣埀拱殿伏奏皇后天下之母不当废愿赐对尽所言帝使宰相吕夷简告以皇后当废状道辅曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰人臣当道君以尧舜岂得引汉唐失徳为法耶夷简不答即奏言伏閤请对非太平美事于是出道辅知泰州明日道辅等趋朝欲留百官揖宰相廷争至待漏院闻诏乃退亟驰出城顷之徙徐州又徙兖州复入为御史中丞道辅性鲠挺特逹遇事弹劾无所避出入风采肃然及再登宪府权贵益忌之未防出知郓州时大寒上道行至韦城发病卒皇祐三年王素因对语及之仁宗思其忠特赠尚书工部侍郎子宗翰元祐初为鸿胪卿上言孔子之后自汉以来有褒成奉圣宗圣之号皆赐实封以奉先祀至于国朝益加崇礼真宗东封临幸赐子孙世袭公爵然兼领他官不在故郡于名为不正请自今袭封之人使终身在乡里诏改衍圣公为奉圣公不领他职给庙学田万畆遂为定制云
　　邹浩字志完常州晋陵人第进士调頴昌教授吕公着范纯仁为守皆礼遇之纯仁属撰乐语浩辞纯仁曰翰林学士亦为之浩曰翰林学士则可祭酒司业则不可纯仁敬谢元祐中上疏论事苏颂用为太常博士来之邵论罢之久之哲宗亲擢为右正言有请以王安石三经义发题者浩论其不可而止陜西奏边功中外皆贺浩言兵未战以决胜为主既胜则以持盈为难茍为不然将弃前功而招后患愿申勅将帅毋狃屡胜图惟厥终京东大水浩言频年水异继作虽盈虚之数所不可逃而消复之方尤宜致谨是时章惇独相用事威虐震赫浩所言每触惇忌乃上章露劾数惇不忠侵上之罪未报而贤妃刘氏立浩言立后以配天子安得不审今为天下择母而所立乃贤妃一时公议莫不疑惑昔仁祖时郭后与尚美人争宠仁祖既废后并斥美人所以示公也及立后则不选于妃嫔而卜于贵族所以逺嫌也陛下之废孟氏天下疑立贤妃为后及读诏书有别选贤族之语天下始释然不疑今竟立之岂不上累圣徳臣观白麻所言不过称其有子及引永平祥符事以为证臣请论其所以然若曰有子可以为后则永平贵人未尝有子以德冠后宫故也祥符德妃亦未尝有子以钟英甲族故也又况贵人实马援之女徳妃无废后之嫌与今日事体不同顷年冬妃从享景灵宫是日雷变甚异今宣制之后霖雨飞雹自奏告天地宗庙以来隂淫不止上天之意岂不昭然考之人事既如彼求之天意又如此望不以一时改命为难而以万世公议为可畏追停册礼如初诏行之帝曰此亦祖宗故事岂独朕耶对曰祖宗大徳可法者多矣陛下不之取而效其小疵臣恐后世之责人无已者纷纷也帝变色犹不怒持其章踌躇四顾凝然若有所思因付于外明日章惇诋其狂妄乃削官羁管新州徽宗立亟召还复为右正言累迁中书舍人又上言陛下善继神宗之志善述神宗之事孝徳至矣尚有五朝圣政盛徳愿稽考而继述之以扬七庙之光贻福万世迁吏兵二部侍郎以宝文阁待制知江宁府徙杭越州初浩还朝帝首及谏立后事奬叹再三询谏草安在对曰焚之矣既退陈瓘谓之曰祸其在此乎他日奸人妄出一缄则不可辩矣蔡京用事素忌浩乃使其党为伪疏言刘后杀卓氏而夺其子遂再责衡州别驾寻窜昭州五年始得归初浩除谏官恐贻亲忧欲固辞母张氏曰汝能报国无愧于公论吾复何忧及浩两谪岭表母不易初意稍复直龙图阁瘴疾作危甚薾然仅存余息犹眷眷以国事为念语不及私卒年五十二髙宗即位赠寳文阁直学士谥曰忠浩之友田昼王囬曾诞皆良士也昼素与浩以气节相激厉及刘后立时昼居家谓人曰志完不言可以絶交矣浩旣得罪昼迎诸途浩出涕昼正色责之曰使志完隐黙官京师遇寒疾不汗五日死矣岂独岭海之外能死人哉愿君毋以此自满士所当为者未止此也浩茫然自失谢曰君赠我厚矣浩之将论事也王囬劝之曰事孰有大于此者乎子虽有亲然移孝为忠亦太夫人素志也及浩南迁人莫敢相顾囬敛交游钱与浩治装往来经理且慰安其母逻者以闻逮诣诏狱御史诘之囬曰实尝与谋不敢欺也因诵浩所上章防二千言狱上除名停废囬即徒步出都门行数十里其子追及问以家事不答曾诞公亮之从孙也孟后之废诞三与浩书劝浩力请复后浩不报及浩以言南迁诞作玉山主人对客问以讥浩不能力谏孟后之废而俟朝廷过举乃言为不知防者然百世之下顽夫廉懦夫有立志尚不失为圣人之清也其书既出识者以比争臣论云论曰道辅髙风峻节振动一世议者谓宋自范仲淹始振作士大夫之气道辅之举功亦伟矣邹浩言于孟后既废之后曾诞论之是也然道辅居吕夷简迎合之时浩当章惇专擅之日世有污隆祸有浅深故浩尤为难浩之三友所以处浩者不同而皆有理致可观亦仅见之美谈也
　　狄青
　　狄青字汉臣汾州西河人善骑射宝元初赵元昊反诏择卫士从边以青为延州指使时偏将屡为贼败士卒多畏怯青行常为先锋凡四年大小二十五战中流矢者八破金汤城畧宥州燔积聚数万收其帐二千三百生口五千七百又城桥子谷筑招安丰林新砦大郎等堡皆扼贼要害尝战安逺被创甚闻寇至即挺起驰赴众争前为用临敌被髪带铜面具出入贼中皆披靡莫敢当尝以寡击众预戒军中尽舍弓弩皆执短兵密令闻钲一声则止再声则严阵而阳却钲声止则大呼而突之士卒如言才遇敌遽声钲士卒皆止再声皆却夏人大笑曰孰谓狄天使勇钲声止忽前突之夏兵乱遂大败之又尝战已大胜追奔数里敌兵忽壅遏山隅士卒欲奋击青遽鸣钲止之敌得引去后騐其处临深涧将佐悔不击青曰奔亡之寇忽止而拒我安知非谋军已大胜残寇不足利万一落其术中存亡不可知宁悔不击不可悔不止尹洙为经畧判官荐于经畧使韩琦范仲淹二人一见竒之待遇甚厚仲淹以左氏春秋授之曰将不知古今匹夫勇耳青折节读书悉通秦汉以来将帅兵法由是益知名累迁泾原路副都总管经畧招讨副使仁宗以青数有战功欲召见问以方畧防贼寇渭州命图形以进元昊称臣累迁彰化军节度使知延州擢枢密副使皇祐中广源州蛮侬智髙反陷邕州又破沿江九州围广州岭外骚动杨畧等师久无功又命孙沔余靖为安抚使讨贼仁宗犹以为忧青上表请行翌日入对自言臣起行伍非战伐无以报国愿得蕃落骑数百益以禁兵羁贼首致阙下帝壮其言遂除青宣抚使率众击贼置酒垂拱殿以遣之曾公亮问方略青曰比者军制不立又自广川之败赏罚不明今当立军制明赏罚而已有求从青行者青曰能击贼有功则朝廷有厚赏若不能击贼则军中法重青不敢私也由是所辟取皆素知可用者及行日不过一驿所至州辄休士一日至潭州遂立行伍明约束军行止皆成行列军人有夺逆旅菜一把者斩以徇于是一军肃然万余人行未尝闻声青每止邮驿四面严兵每门皆设司使二人无人得妄出入求见青者即时得通野宿皆成营栅所居陈兵彀弓弩皆数重精鋭列左右守卫甚严时智高还据邕州青合孙沔余靖兵次賔州先是蒋偕张忠皆轻敌败死青戒诸将毋妄与贼鬭听吾所为广西钤辖陈曙乘青未至辄以步卒八千犯贼溃于昆仑关殿直袁用等皆遁青曰令之不齐兵所以败晨防诸将堂上揖曙起并召用等三十人按以败亡状驱出军门斩之沔靖相顾眙诸将股栗已而顿甲令军中休十日贼谍知不为备是夜大风雨青率众半夜时度昆仑关既度喜曰贼不知守此无能为也已近邕州贼方觉逆战于归仁铺青登髙望之贼据坡上官军薄之裨将孙节中流矢死贼气鋭甚青急麾白旗人人皆殊死战先是青已纵蕃落马二千出贼后至是前后合击贼之标牌军为马军所冲突皆不能驻军士又纵马上铁连枷击之遂皆披靡相枕藉死贼大败智高夜焚城遁去迟明青入城获金帛钜万杂畜数千招复老壮七千二百常为贼所俘胁者慰遣之时贼尸有衣金龙衣者众谓智髙已死欲以上闻青曰安知其非诈宁失智髙敢欺朝廷耶初青之至邕也防瘴雾昏塞或谓贼毒水上流士饮者多死青殊忧之一夕有泉涌砦下汲之甘众遂以济还京师帝嘉其功拜枢密使始交趾愿出兵助讨智髙余靖言其可信具万人粮以待之诏以缗钱三万为军赏青既至檄余靖勿与通即上奏曰李德政声言赴援非其情实以一智髙横蹂二广力不能讨乃假外助万一蛮兵贪得忘义因而启乱何以御之诏从青议贼平人服其逺畧青在枢密四年罢判陈州明年卒帝发哀赠中书令谥武襄青善用兵尤推功不伐与孙沔破贼谋一出青贼既平经制余事悉以诿沔退若不用意者沔始叹其勇既而服其为人自以为不如也尹洙以贬死青悉力赒其家事青为枢密使有狄仁杰之后持畵像及告身十余通诣青献之以为青之逺祖青谢曰少出田家一时遭际敢自附梁公哉厚赠而还之青既贵每至韩家必拜于庙廷之下入拜夫人甚恭以郎君之礼待其子孙为真定副帅时尝于军中宴琦游士刘易在焉优人以儒为戏易勃然谓黥卒敢如此詈青不絶口青殊自若笑语益温次日首造刘易谢之琦于是时已知其有量青事亲孝遭父丧虽袵金革之事而哀戚过人养母尤笃征南之日戒内外勿以兵事闻第云奉使江表而已熙宁元年神宗考次近世将帅慨然思之命取青画像入禁中御制祭文遣使赍中牢祠其家
　　论曰青之讨智髙也朝臣谓青武人不足独任宜以重臣统之独厐籍力言青可用且谓委任不专将致偾事帝用其言青以成功此与杜黄裳力保髙崇文以破刘辟李廸力保曹玮以成三都之绩同所谓庙算者非耶青之将略盖一世而谦让不居其识度有过人者晚遭暧昧之谤非其素守孚于上下防于殆矣韩范之所摩厉其不为无助哉
　　常安民　任伯雨
　　常安民字希古卭州人年十四入太学有俊名熈宁中取士学者皆宗王氏安民独不变春试第一主司启封见其年少欲下之判监常秩不可曰糊名较艺岂容辄易具以白王安石安石称其文由是名益盛然安石欲见之终不肯往六年登进士授应天府军廵判官选成都府教授秩满还京师妻孙氏与蔡确之妻兄弟也确时为相安民恶其人絶不相闻确妻使招其妻亦不往调知长洲县治以诚信人不忍欺县故多盗安民籍常有犯者书其衣揭其门约能得他盗乃除盗为之息追科使民自输常先他邑办转运使许懋孙昌龄入境皆称为古良吏元祐初李常孙觉范百禄蘓轼鲜于侁连章论荐擢大理鸿胪丞是时元丰用事之臣虽去然其党分布中外倡私説以揺时政安民窃忧之贻书吕公着曰善观天下之势犹良医之视疾方安宁无事之时语人曰其后必有大忧则众必骇笑惟识微见防之士然后能逆知其渐今日天下之势可为大忧虽登进贤良而不能搜致海内之英才使皆萃于朝以胜小人恐端人正士未得安枕而卧也故去小人为不难而胜小人为难陈蕃窦武协心同力选用名贤天下想望太平然卒死曹节之手张柬之五王中兴唐室以为庆流万世及武三思得志至于窜移沦没凡此者皆前世已然之祸也今用贤如倚孤栋抜士如转巨石虽有竒特瓌卓之才不得一行其志甚可叹也猛虎负嵎莫之敢撄而卒为人所胜者人众而虎寡也若以数十人而制千虎必不胜矣今怨愤已积一发其害必大可不为大忧乎及章惇作相其言遂騐歴转宗正丞蘓辙荐为御史宰相不乐除开封府推官绍圣初召对言今日之患莫大于士不知耻愿奬进亷洁有为之士以厉风俗元祐进言者以熙丰为非今则反是愿公听并观择其中而归于当及拜监察御史遂论章惇专国植党乞收主柄而抑其权反覆曲折言之不置惇遣所亲语之曰君本以文学闻于时奈何以言语自任与人为怨少安静当以左右相处安民正色斥之惇益怒中官裴彦臣与戸部尚书蔡京相结强毁人居室以建慈云院事闻诏御史劾治安民言事有情重而法轻者中官豪横与侍从官相交结同为欺罔此之奸状非法所能尽愿重为降罚以肃百僚及狱具惇主之止坐罚金安民复论京奸足以惑众辨足以饰非巧足以移夺人主之视听力足以颠倒天下之是否内结中官外连朝士一不附己则诬以党于元祐非先帝法必挤之而后已今在朝之臣京党过半陛下不可不早觉悟而逐去之他日羽翼成就悔无及矣是时京之奸始萌芽人多未测独安民首发之又言今大臣为绍述之説皆借此名以报复私怨朋附之流遂从而和之疏数十上度终不能回遂丐外帝慰勉而已及大享明堂刘贤妃从侍斋宫安民以为万众观瞻亏损圣徳语颇切直帝微怒曾布初以安民数撼章惇意其附已屡称之其后安民并论曾布布乃与惇比而排之取所贻吕公著书白于帝帝谓安民曰卿所上宰相书比朕为汉灵帝何也安民曰奸臣指摘臣言推其世以文致臣耳辨之何益董敦逸再为御史欲劾蘓轼兄弟安民谓二蘓负天下重望不当尔敦逸以为党于苏氏奏之诏与知军惇径拟监滁州酒税至滁日亲细务郡守曾肇约为山林之游曰谪官例不治事安民谢曰食焉而怠其事不可满三嵗通判温州徽宗立朝论欲起为谏官曾布沮之以为提永兴军路刑狱蔡京用事入党籍流落二十年政和末卒年七十建炎四年赠右谏议大夫
　　任伯雨字徳翁眉山人防经术文力雄健中进士第调清江主簿旋知雍邱县御吏以法抚民以恩县枕汴流漕运不絶旧苦多盗未尝有获者人莫知其故伯雨下令维舟无得宿境内不从则命东下者斧断其防趣京师者防以出自是外戸不闭使者上其状召为大宗正丞甫至擢右正言时徽宗初政纳用谠论伯雨首击章惇曰惇乆窃朝柄迷国罔上毒流缙绅乘先帝变故仓卒辄逞异意睥睨万乘不复有臣子之恭向使其计得行将置陛下与皇太后于何地若贷不诛则天下大义不明大法不立矣臣闻北使言去年辽主方食闻中国黜惇放箸而起称甚善者再谓南朝错用此人又问何为只若是行遣以此观之不独孟子所谓国人皆曰可杀虽外国之人莫不以为可杀也章八上贬惇雷州继论蔡卞六大罪曰诬罔宣仁保佑之功欲行追废一也凡绍圣以来窜逐臣僚皆卞启而后行二也宫中厌胜事作哲宗方疑章惇欲召礼法官通议卞云既犯法矣何用议皇后以是得罪三也编排元祐章牍萋菲语言被罪者数千人议自卞出四也邹浩以言忤防卞激怒哲宗致之逺谪又请治其亲故送别之人五也蹇序辰建看详诉理之议章惇迟疑未应卞即以二心之言廹之惇黙不敢对即日置局士大夫得罪者八百三十家凡此皆卞谋之而惇行之六也愿亟正典刑以谢天下建中靖国改元当国者欲和调元祐绍圣之人伯雨言人固不当分党与然自古未有君子小人杂然并进可以致治者盖君子易退小人难退二者并用终于君子尽去小人独留不可不戒已又上书皇太后乞暴蔡京之恶召还陈瓘以全定策之勲时以正月朔旦有赤气之异诣火星观以禳之伯雨疏言尝闻修徳以弭灾未有禳祈以消变又言比日内降寖多或恐矫传制命汉之鸿都卖爵唐之墨敇斜封此近监也伯雨居谏省半岁所上一百八疏曾布畏其多言俾权给事中讽以少黙即为真伯雨不听抗论愈力既而将劾曾布布觉之徙为度支员外郎寻知虢州崇宁党事作削籍编管通州为蔡卞所陷与陈瓘龚夬张庭坚等十三人皆南迁独伯雨徙昌化宣和初卒年七十三绍兴初诏赠直龙图阁加谏议大夫采其谏章追贬章惇蔡卞邢恕等淳熙中赐谥文敏
　　论曰徽宗之初诸贤章疏多论章蔡之奸非好排击也小人在位彼将植党树私以误国殃民于是善人不得进善政不得行犹氷炭之不相入也安民所与公著书大哉言也于时宣仁在上距绍圣之世尚四五年使搜罗俊贤继踵而进以承诸老成之后殆庻防乎及韩忠彦当国犹持杯水以沃燎原弗可为也已以时之难如彼以遇之难如此宋事所以不竞哉元
　　王磐
　　王磐字文炳广平永年人元兵破永年将屠城磐父禧罄家以助军资众赖以免金人迁汴乃举家南渡河居汝之鲁山磐年方冠从麻九畴学于郾城客居贫甚日作麋一器画为朝暮食至大四年擢经义进士第授归徳府录事判官不赴自是大肆力于经史百氏文词宏放浩无涯涘后寓居河内东平总管严实兴学养士迎磐为师受业者常数百人后多为名士中统元年即拜益都等路宣抚副使顷之以疾免李璮素重磐以礼延致之及璮谋不轨磐觉之脱身驰入京师以闻世祖即日召见嘉其诚节抚劳甚厚从平李璮还拜翰林直学士出为真定顺徳等路宣慰使邢水县逹噜噶齐防固岱贪暴不法有赵清者发其罪使家人夜杀清清迯获免乃尽杀其父母妻子清诉诸官权要蔽防固岱不为理磐竟奏置诸法籍其家赀以半给清真定蝗起朝廷遣使者督捕役夫四万人以为不足欲牒邻道助之磐曰四万人多矣何烦他郡使者怒责磐状期三日尽捕蝗磐不为动亲率役夫走田间设方法捕之三日而蝗尽灭使者惊以为神复入翰林为学士入谒宰相首言方今害民之吏转运司为甚宜罢去之以苏民力由是运司遂罢阿哈玛特讽大臣请合中书尚书两省为一拜右丞相安图为三公隂欲夺其政柄有诏防议磐言合两省为一而以右丞相总之实便不然则宜仍旧三公既不预政事则不宜虚设其议遂沮及将伐宋凡帷幄谋议有所未决即遣使问之磐所敷陈每称上意帝将用兵日本问以便宜磐言今方伐宋若分力东方恐旷日持久功卒难成徐图之未晚也江南既下磐上疏大畧言禁戢军士选择官吏赏功罚罪推广恩信所以抚安新附销弭寇盗其言要切皆见施行朝议汰冗官权近私以按察司不便欲并省之磐奏曰各路州郡去京师遥逺贪官污吏侵害小民无所控告惟赖按察司为之申理若指为冗官一切罢去则小民寃死无所诉矣按察司得不废朝廷录平宋功迁至宰执者二十余人因议更定官制磐奏疏曰歴代制度有官品有爵号有职位官爵所以示荣宠职位所以委事权臣下有功有劳随其大小酬以官爵有才有能称其所堪处以职位此人君御下之术也臣以为有功者宜加迁散官或赐五等爵号如汉唐封侯之制可也不宜任以职位日本之役师行有期磐入谏曰日本小国海道险远胜之则不武不胜则损威臣以为勿伐便帝震怒曰汝岂有他心耶磐对曰臣赤心为国故敢以言茍有他心何为从叛乱之地冒万死而来归乎臣年已八十他心欲何为耶明日帝恐其忧惧遣侍臣慰抚之磐以年老累乞骸骨诏进资徳大夫致仕仍给半俸终身磐资性刚方闲居不妄言笑每奏对必以正不肯阿意承顺帝尝以古直称之虽权幸侧目不顾也阿哈玛特方得权致重币求作碑文磐拒弗与所荐宋衜雷膺魏初徐琰胡祗遹孟祺李谦后皆为名臣年九十二卒之夕有大星陨正寝之东赠太傅追封洛国公諡文忠
　　论曰世祖之时集天下名儒列于侍从与之朝夕论议虽不尽见施行亦大畧有效焉磐儒者而长于吏干故建明为多当兵革财利之间因事度义以行其正晚争日本之役批逆鳞而不恤与窦黙之独论王文统非立意较然不欺其志孰能与于斯
　　虞集
　　虞集字伯生宋丞相允文五世孙也父汲官翰林院编修母杨氏祭酒文仲女也集三嵗知读书父挈家趋岭外干戈中无书册可携母口授论语孟子左氏传欧苏文闻辄成诵比还长沙就外傅始得刻本则已尽读诸经通大义矣文仲世以春秋名家而族弟叅知政事栋明于性理之学杨氏在室即尽通其説故集与弟槃皆受业家庭出则从吴澄游授受具有源委大徳初始至京师以大臣荐授大都路儒学教授升国子助教师道以立仁宗即位除太常博士丞相拜珠方为其院使间从集问礼器祭义集为言先王制作以及古今因革治乱之由拜珠叹息益信儒者有用迁集贤修撰因防议学校集上议谓师道立则善人多宜求经明行修者以徳化之其次则操履近正确守先儒经义师説者日讽诵其书使学者习之其次则取乡贡至京师罢归者其议论文艺犹足耸动于人六年除翰林待制兼国史院编修官仁宗尝对左右叹曰儒者皆用矣惟虞伯生未显擢耳英宗即位拜珠为相超用贤俊时集以忧还江南拜珠不知也乃言于上遣使求之于蜀不见求之江西又不见及集省墓吴中使至受命趋朝则拜珠不及见矣泰定初考试礼部言于同列曰国家科目之法诸经传注各有所主者将以一道徳同风俗非欲使学者专门擅业如近代五经学究之固陋也圣经深逺非一人之见可尽试艺之文推其高者取之不必先有主意若先有主意则求贤之心狭而差自此始矣后再为考官率持是説故所取每称得人除国子司业迁秘书少监天子幸上都集与王结执经以从自是嵗常在行拜翰林直学士兼国子祭酒尝因讲罢论京师恃东南运粮为资竭民力以航不测非所以寛逺人而因地利也京师之东濒海数千里北极辽海南濵青齐萑苇之塲也海潮日至淤为沃壤用浙人之法筑堤捍水为田听富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之察其惰者易之一二年勿征也三年视其成以地之高下定额于朝廷以次渐征之五年有积蓄命以官就所储给以禄十年佩之符印得以传子孙如军官之法则东面民兵数万可以近卫京师外御岛夷逺寛东南海运以纾疲民遂富民得官之志而获其用江海游食盗贼之皆有所归矣为议者所沮事竟寝其后海口万戸之设大畧宗之文宗即位仍兼经筵集以先世坟墓在吴越者歳久湮没乞一郡自便帝惜其去除奎章阁侍书学士时闗中大饥民枕藉死有方数里无孑遗者帝问集何以救闗中对曰宜遣一二有仁术知民事者稍寛其禁令使得有所为随郡县择可用之人因旧民所在定城郭修闾里治沟洫限畆薄征敛招其伤残老弱渐以其力治之则逺去而来归者渐至春耕秋敛皆有所助一二歳间勿征勿徭封域既正友望相济四面而至者均齐方一截然有法则三代之民将见出于空虚之野矣帝称善集因进曰幸假臣一郡必有以报或沮之曰集欲以此去耳遂罢其议有防采辑本朝典故再阅歳书乃成凡八百帙既进以目疾丐去不许集才博识一时大典册咸出其手每承诏有所述作必以帝王之道治忽之故从容讽切冀有感悟承顾问及古今政治得失尤委曲尽言或随事规谏出不语人人亦莫之知也后谢病归至正八年五月卒年七十有七赠江西行中书省叅知政事封仁寿郡公集孝友方二亲以故家令徳中遭乱亡侨寓下邑左右承顺无违弟槃早卒教育其孤无异己子兄采以筦库输赋京师亏数千缗尽力营贷代偿之抚庶弟嫁孤妺具有恩意山林之士知古学者必折节下之接后进虽少且贱如敌已当权门赫奕未甞有所附丽集议中书正言谠论多见容受屡以片言解疑误出人于濵死亦不以为徳平生为文万篇稿存者十二三早歳与弟槃同辟书舍为二室左室书陶渊明诗于壁题曰陶庵右室书邵尧夫诗题曰邵庵故世称邵庵先生
　　论曰元之名人才士惟集于经济最优观其屡乞州郡岂亦有所抑而思奋者耶其所建筑堤垦田之议百世良规而当时之论至恐主其事者政以贿成遂以中止有治人无治法岂不信夫
　　史传三编卷四十八
　　钦定四库全书
　　史传三编卷四十九
　　大学士朱轼撰
　　循吏传一
　　汉
　　文翁
　　文翁庐江舒人少好学通春秋以郡县吏察举景帝末为蜀郡守仁爱好教化见蜀地僻陋有蛮夷风欲诱进之乃选郡县小吏开敏有材者张叔等十余人亲自饬厉遣诣京师受业博士或学律令减省少府用度买刀布蜀物赍计吏以遗博士数嵗蜀生皆成就还归文翁以为右职用次察举官有至郡守刺史者又修学官于成都市中为石室祀孔子以顔曽以下髙弟配享后世文庙从祀沿及诸儒其原皆自文翁发之招下县子弟除其更繇髙者补郡县吏次为孝弟力田常选学官童子皆各使其在便坐受事故当每出行县益从学官诸生明经饬行者与俱使传教令出入闺阁县邑吏民见而荣之争欲为学官子弟富人至出钱求之由是大化蜀地学于京师者比齐鲁至武帝时乃令天下郡国皆立学校官自文翁为之始文翁终于蜀吏民为立祠堂嵗时祭祀不絶至今巴蜀好文雅文翁之化也
　　论曰记云古之王者建国君民教学为先若文翁可谓知所本矣蜀自秦始通中国素未耀于文明然文翁以一守移易风俗如转圜然况于为天子宰奨教兴学讵直风草之势已哉史又称文翁倡教相如实为之师夫相如华敷文胜不过雕篆之技故终西汉蜀儒仅以扬雄为称首使当其时得如古乐正者以师之其所乐育以赞助道化当不止此矣
　　龚遂
　　龚遂字少卿山阳南平阳人以明经为官至昌邑郎中令事王贺贺动作多不正遂为人忠厚刚毅有大节内谏争于王外责傅相引经义陈祸福至于涕泣蹇蹇亡已面刺王过王至掩耳起走曰郎中令善媿人国人皆畏惮焉王尝久与驺奴宰人游戏饮食赏赐亡度遂入见涕泣防行左右侍御皆出涕王曰郎中令何为哭遂曰臣痛社稷危也愿请间竭愚王辟左右遂曰大王知胶西王所以为无道亡乎王曰不知也曰胶西王有谀臣侯得王所为拟于桀纣也得以为尧舜也王説其谄谀尝与寝处唯得所言以至于是今大王亲近羣小渐渍邪恶所习存亡之机不可不慎也臣请选郎通经术有行义者与王起居坐则诵诗书立则习礼容宜有益王许之遂乃选郎中张安等十人侍王居数日王皆逐去安等及昭帝崩亡子贺嗣立官属皆徴入王相安乐迁长乐卫尉遂见安乐流涕谓曰王立为天子日益骄溢谏之不复听古制寛大臣有隠退今去不得阳狂恐知身死为世戮奈何君陛下故相宜极谏争王即位二十七日卒以淫乱废昌邑羣臣坐防王于恶诛死者二百余人唯遂与中尉王阳以数谏争得减死髠为城旦后渤海左右郡嵗饥盗贼并起宣帝选能治者以遂为渤海太守时遂年七十形貌短小上召见不副所闻心内轻焉谓遂曰渤海废乱朕甚忧之君何以息其盗贼遂曰海濵遥逺不霑圣化民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上闻遂对甚悦答曰固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便冝从事上许之遂乘传至渤海界郡发兵迎遂皆遣还勅属县悉罢逐捕盗贼吏诸持鉏钩田器者皆良民吏毋得问持兵者廼为盗贼单车独行至府郡中翕然盗贼闻教令即时解散弃兵弩而持钩鉏于是悉平民安土乐业遂廼开仓廪假贫民选用良吏尉安牧飬焉遂见齐俗奢侈好末技不田作廼躬率以俭约劝民务农桑令口种一树榆百本防五十本葱一畦韭家二母彘五鸡民有带持刀劒者使卖劒买牛卖刀买犊曰何为带牛佩犊益课收敛畜果实菱芡劳来循行郡中皆有畜积吏民富实狱讼止息数年上遣使者徴遂议曹王生愿从王生素嗜酒亡节度遂不忍逆及至京师将入宫王生醉从后呼曰愿有白遂还问其故王生曰天子即问君何以治渤海君不可有所陈对宜曰皆圣主之徳非小臣之力也遂受其言既至前上果问以治状遂对如王生言天子悦其有譲笑曰君安得长者之言而称之遂因前曰臣非知此乃臣议曹教戒臣也上以遂年老不任公卿拜为水衡都尉议曹王生为水衡丞以褒显遂甚重之以官寿卒
　　论曰先王之世无旷土无游民食节事时民咸安其居以故奸宄不作五刑不试秦汉以后民业益薄俗益媮一遇水旱盗贼輙兴于是立重法以绳其后而民生愈蹙矣遂之议安渤海何其恻然动人也昔汲黯以謇直立朝孝武称为社稷臣其涖郡亦能以清静理遂之忠言似黯而吏绩抑又过之庶几重臣之选乃以年老不至公卿惜哉
　　黄霸
　　黄霸字次公淮阳阳夏人以豪杰役使徙云陵霸少学律令喜为吏武帝末以待诏补侍郎谒者后为河南太守丞霸为人明察内敏然温良有譲足知善御众为丞处议当于法合人心太守甚任之吏民爱敬焉自武帝末用法深昭帝立幼大将军霍光秉政上官桀等争权与燕王谋作乱光既诛之遂遵武帝法度以刑罸痛绳羣下繇是俗吏尚严酷而霸独用寛和为名宣帝在民间时知百姓苦吏急闻霸持法平及即位召为廷尉正数决疑狱庭中称平守丞相长史坐长信少府夏侯胜非议诏书霸阿纵不举劾皆下廷尉系当死霸因从胜受尚书狱中再逾冬积三嵗乃出胜出复为谏大夫令左冯翊宋畸举霸贤良胜又荐之擢扬州刺史三嵗调颍川太守时上垂意于治数下恩泽诏书吏不奉宣霸选择良吏分部宣布诏令令民咸知上意使邮亭乡官皆畜鸡豚以赡鳏寡贫穷者然后为条教置父老师帅伍长班行之于民间劝以为善防奸之意及务耕桑节用殖财种树畜飬去食谷马米盐靡宻初若烦碎然霸精力能推行之吏民见者语次寻绎问它隂伏以相参考尝欲有所司察择长年廉吏遣行属令周宻吏出不敢舍邮亭食于道旁乌攫其肉民有欲谒府口言事者适见之霸与语道此后日吏还谒霸霸迎劳之曰甚苦食于道旁乃为乌所盗肉吏大惊以霸具知其起居所问毫厘不敢有所隠其识事聪明如此吏民不知所出咸称神明奸人去入它郡盗贼日少霸力行教化而后诛罸务在成就全安长吏许丞老病聋督邮白欲逐之霸曰许丞廉吏虽老尚能拜起送迎正颇重听何伤且善助之毋失贤者意或问其故霸曰数易长吏送故迎新之费及奸吏縁絶簿书盗财物公私费耗甚多皆当出于民所易新吏又未必贤或不如其故徒相益为乱凡治道去其太甚者耳霸以外寛内明得吏民心戸口嵗増治为天下第一徴守京兆尹坐事贬秩有诏归頴川治如其前前后八年郡中愈治是时凤凰神爵数集郡国頴川尤多天子以霸治行终长者下诏称扬曰頴川太守霸宣布诏令百姓乡化孝子悌弟贞妇顺孙日以众多田者譲畔道不拾遗养视鳏寡赡助贫穷狱或八年亡重罪囚吏民兴于行谊其赐爵关内侯黄金百斤秩中二千石而頴川孝弟有行义民三老力田皆以差赐爵及帛后数月徴为太子太傅迁御史大夫五凤三年代丙吉为丞相封建成侯食邑六百戸霸材长于治民及为丞相总纲纪号令风采不及丙魏于定国功名损于治郡时京兆尹张敞舍鹖雀飞集丞相府霸以为神雀议欲以闻敞奏霸霸甚惭又以荐乐陵侯史髙可太尉被诏诮责霸免冠谢罪自是不敢复有所请然自汉兴言治民吏以霸为首为丞相五嵗甘露三年薨諡曰定侯子孙为吏二千石者五六人
　　论曰子贱为单父宰有贤于已者五人子贱师之而禀度焉用能鸣琴而治夫子称之曰昔尧舜听天下务求贤以自辅惜不齐所治者小也霸之治頴川不闻求一贤师一士而独任聪明以为理故处郡则优以宰天下而其才遂绌虽然树畜桑农王政先务以此殖民民可使富也如其礼乐则以俟夫君子
　　朱邑
　　朱邑字仲卿庐江舒人少时为舒桐乡啬夫廉平不苛以爱利为行未尝笞辱人存问耆老孤寡遇之有恩所部吏民无不爱戴迁补太守卒史举贤良为大司农丞迁北海太守以治行第一入为大司农为人惇厚笃于故旧然性公正不可交以私天子器之朝廷敬焉是时张敞为胶东相与邑书曰昔陈平虽贤须魏倩而后进韩信虽竒赖萧公而后信故事各达其时之英俊若必伊尹吕望然后荐之则此人不因足下而进矣邑感敞言贤士大夫多得其助者身为列卿居处俭节禄赐以共九族乡党家无余财神爵元年卒天子闵惜下诏曰大司农邑廉洁守节退食自公亡疆外之交束脩之餽可谓淑人君子赐邑子黄金百斤以奉祭祀初邑病且死属其子曰我故为桐乡吏其民爱我必葬我桐乡后世子孙奉尝我不如桐乡民及死其子葬之桐乡西郭外民果然共为邑起冢立祠嵗时祠祭不絶
  </div>
  <div class="pagination">
   <a href="史传三编_page15.html">
    上一页
   </a>
   <span>
    ...
   </span>
   <a href="史传三编_page11.html">
    11
   </a>
   <a href="史传三编_page12.html">
    12
   </a>
   <a href="史传三编_page13.html">
    13
   </a>
   <a href="史传三编_page14.html">
    14
   </a>
   <a href="史传三编_page15.html">
    15
   </a>
   <span class="current-page">
    16
   </span>
   <a href="史传三编_page17.html">
    17
   </a>
   <a href="史传三编_page18.html">
    18
   </a>
   <a href="史传三编_page19.html">
    19
   </a>
   <a href="史传三编_page20.html">
    20
   </a>
   <a href="史传三编_page21.html">
    21
   </a>
   <a href="史传三编_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
