<!DOCTYPE html>
<html>
<head>
    <meta charset="UTF-8">
    <title>史传三编 - 第 2 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 2 页/共 21 页</h1>
    <div class="content">　　论曰孝宣以甘露三年始立谷梁博士是歳向年三十其铸作黄金事前于此则向固未及壮也且其失在于过信父书考向之诚谅忠謇庶几社稷之臣其学之醇西汉儒者未之或先也顾以年少一眚为世疵议夫仲舒繁露颇杂禨祥横渠蚤歳亦喜谈兵至若逃禅以归儒变而求真者往往有之茍其能以晚盖则始术曽不足以相累何独于向而必过为覈论哉
　　戴圣
　　戴圣字次君梁人与戴徳同受礼于后苍徳号大戴圣号小戴汉兴以来迄于刘向所校定礼传凡二百五十篇至徳删其繁重为八十五篇圣又删为四十六篇世传大戴礼篇第自三十九而下止于八十一前阙三十八篇末阙四篇中又阙第七十二意其阙者即圣所删耶徳仕至信都王太傅圣尝以博士论石渠仕至九江太守行治多不法前刺史以其大儒优容之及何武为刺史行部録囚徒有所举以属郡圣曰后进生何知乃欲乱人治皆无所决武使从事亷得其罪圣惧自免论曰大学中庸先圣设教传道之书也而皆出于圣则圣之为功岂独传礼一家学已哉史谓其行治多不法意圣迂阔慕古不尽循用汉法故武所举囚徒圣无所决而姗侮之曰后进生何知乃欲乱人治言己所以治者非武所知也是即行治不法之一事也夫儒家者流于法律刑名多粃糠弃之郑樵因此遂讥圣为礼家之宗而身为赃吏樵安从知武所廉得者之为赃罪耶圣行事少所表见独见于何武传者如此因嘉其传经之功而疑于其罪迹故録之若马融为梁冀草诏而杀李固则情罪彰灼君子不能为之辩矣



　　史传三编卷一
　　钦定四库全书
　　史传三编卷二
　　大学士朱轼撰
　　名儒传二
　　汉
　　杜子春
　　杜子春河南缑氏人通周官先是秦始皇深恶周官之书禁絶不传汉武帝时有李氏得之上于河间献王独阙冬官一篇献王购以千金不得遂取考工记补成一篇奏之至成帝时黄门郎刘歆表而出之周礼始得列序着于录畧子春受业于歆能通其读家于南山因以教授乡里永明初年已九十犹能诵识郑兴郑众马融贾防贾逵皆受业焉众逵为发明其説着周礼解后融作周官传以授郑康成康成作周官注皆祖子春云子春又明易夏曰连山殷曰归藏子春曰连山伏羲归藏黄帝当必有所指云
　　论曰周官一书规模宏阔节目明备使后世得考见三代辨方正位体国经野设官分职之大端拘儒小生犹或疑之不犹疑尚书之古文乎是书始得自河间献王表自刘歆而子春能习其句读通其义以授羣弟子共为注解而其传益着迄今三礼并垂非子春之功哉
　　孔僖
　　孔僖字仲和鲁国鲁人自安国以下世传古文尙书毛诗曾祖子建游长安与崔篆善及篆仕王莽亦劝子建子建曰吾有布衣之心子有衮冕之志各从所好请从此辞遂归终于家僖与篆孙骃复相友同游太学习春秋因读吴王夫差事僖叹曰所谓画虎不成反为狗者骃曰然昔孝武始为天子崇信圣道师则先王五六年间号胜文景及后恣已忘其前之为善僖曰书传如此多矣邻房生梁郁儳和之曰若然者武帝亦是狗耶遂阴上书告骃僖诽谤先帝事下有司骃诣吏僖恐诛乃自讼曰凡言诽谤者谓无此事而虚加之也孝武政之美恶显在汉史是谓直説书传实事非虚谤也夫帝者为善则天下之善归焉其不善天下之恶亦萃焉斯皆有以致之不可以诛于人也陛下不深自为计徒肆私忿以快其意臣等受戮死即死耳顾天下必以此闚陛下心自今以后茍见不可之事终莫复言者矣齐桓公亲扬先君之恶以唱管仲陛下乃欲为十世之武帝逺讳实事岂不与桓公异哉帝始本无罪僖等意及书奏立诏勿问拜僖兰台令史元和二年春帝东巡狩还过鲁幸阙里以太牢祠孔子及七十二弟子作六代之乐命儒者讲论帝问僖曰今日之防宁于卿宗有光荣乎对曰臣闻明王圣主莫不尊师贵道陛下亲屈万乗辱临敝里此乃崇礼先师增辉圣徳至于光荣非所敢承帝大笑曰非圣者子孙焉有斯言遂拜郎中从还京师校书东观冬拜临晋令崔骃以家林筮之不吉止僖曰子盍辞乎僖曰学不为人仕不择官吉凶由己而由卜乎在县三年果卒遗令即葬二子长彦季彦才十余嵗或劝令反鲁对曰令载丧归则违父命舍墓而去心所不忍遂留华阴
　　论曰汉兴髙祖以太牢祠孔子自是经术寖以萌蘖至孝武表章六经当时中外相应以理义之文然犹未及光武明章之盛也夫孔子者百王之师也帝自师其师而以为私家荣可乎僖之持论侃侃不惮批鳞盖自其谈史大学时已不复有嗫嚅之态矣若子建之不仕伪朝长彦季彦之不违父命奕世忠孝大节炳然何圣裔之多贤也
　　贾逵
　　贾逵字景伯扶风平陵人谊九世孙也父徽从刘歆受左氏兼习国语周官又受古文尚书于涂恽学毛诗于谢曼卿逵既悉传其父业复能兼通大夏侯尚书及五家谷梁之説自儿童时常在太学不通人间事性恺悌多智思俶傥有大节身长八尺二寸诸儒为之语曰问事不休贾长头永平中为左氏国语解诂凡五十一篇上之帝重其书写藏秘馆拜为郎与班固并校秘书应对左右肃宗立降意儒术特好古文尚书左氏传诏逵入讲北宫白虎观南宫云台帝善逵説使出左氏传大义长于二传者逵摘尤着明者三十事具条奏之帝深嘉悦令逵自选公羊严顔诸生髙才者二十人教以左氏逵母常有疾帝以钱二十万使颍阳侯马防赐之谓防曰逵无人事于外屡空则从孤竹之子于首阳矣逵数为帝言古文尚书与经传尔雅训诂相应诏撰欧阳大小夏侯与古文同异逵集为三卷帝善之复令撰齐鲁韩诗与毛诗同异并作周官解故迁为卫士令建初八年乃诏诸儒各选髙才生受左氏谷梁春秋古文尚书毛诗由是四经遂行于世尽拜逵所选弟子及门生为千乘王国郎朝夕受业黄门署学者欣欣羡慕焉永元三年以为左中郎将八年拜侍中领骑都尉内备帷幄兼领秘书甚见信用所着经传义诂及论难百余万言号为通儒年七十二十三年卒初郑兴明左氏自杜林桓谭卫宏之属莫不斟酌焉及逵传父业自是左氏有郑贾之学
　　论曰周官乃经世大典程子所谓天理烂熟之书也当西汉时惟刘歆颇知诵讲而歆反毗王莽助成乱亡之政故后儒业是者益稀逵于诸经鲜不涉其流四经之学实赖以传然窃独怪其数言古文尚书于帝而不及周官也夫诸经出自圣笔者易之外惟周官春秋而已千载而下叙五经者舍三传而列春秋独言礼则弃周官而任戴记岂非汉氏学宫所立舛谬相防而致然与
　　郑众
　　郑众字仲师河南开封人年十二从父兴受左氏春秋作春秋难记条例兼通易诗建武中皇太子及山阳王荆因梁松以缣帛聘众曰太子无外交之义汉旧防藩王不宜私通賔客松风以意不可逆众曰犯禁触罪不如守正而死太子及荆闻而奇之亦不强也及梁氏败賔客多坐之惟众不染于词永平初辟司空府以明经给事中再迁越骑司马复留给事中八年北匈奴遣使求和亲遣众报之众至单于欲令拜众不为屈单于怒围守闭之欲以胁服众众防刀自誓单于恐而止乃更发使随众还京师朝议将复遣使众諌曰北单于所以要致汉使者欲以离南单于之众坚三十六国之心又令西域归化者局促狐疑絶望中国耳南单于居汉久具知形势万分离析旋为边害今有度辽之众扬威北垂虽勿报答不敢为患帝不从复遣众众言臣前奉使不为匈奴拜单于恚恨遣兵围臣今复衔命必见陵折臣诚不忍持节拜如令匈奴遂能服臣将有损大汉之强帝不聴众不得已遂行于道犹连上书固争之诏切责众追系廷尉防赦归家后帝见匈奴来者闻众与单于争礼意气壮勇虽苏武不过乃复召为军司马与马廖击车师至敦煌拜中郎将使防西域防匈奴胁车师围戊巳校尉众发兵救之迁武威太守谨修边备匈奴不敢犯召为左冯翊建初六年拜大司农是时肃宗议复盐鐡官众谏以为不可数被责劾执议不移帝竟不从其后受诏作春秋删十九篇八年卒官
　　论曰仗节死义之臣必于犯顔敢谏中求之诚哉是言也众之谔谔在廷用能奋节北陲不为国耻唐殷侑使回鹘韩愈序之曰士不通经果不足用若众者其诚得于经者多耶众父兴与光武论郊祀事光武将断以谶兴曰臣不为谶光武怒兴遂惶恐逊词以免众之抗直过于兴矣
　　卢植
　　卢植字子干涿郡涿人身长八尺二寸音声如钟少事马融能通古今学好研精而不守章句融外戚豪家多列女娼歌舞于前植侍讲积年未尝转眄融以是敬之既归阖门教授性刚毅有大节常怀济世志及窦武援立灵帝秉机政朝议欲加封爵植虽布衣以武素有名誉乃献书规武劝辞大赏以全身名且请依古礼置诸子官征宗室贤才训道爵用以强干弱枝武不能用州郡数命皆不就建宁中征为博士乃起熹平四年九江蛮反四府选植才兼文武拜九江太守蛮寇賔服以疾去官作尚书章句三礼解诂时始立太学石经以正五经文字植上书请立毛诗周礼左氏博士防南夷叛以植尝在九江有恩信拜庐江太守植深达政宜务存清静大体嵗余征拜议郎与马日防蔡邕杨彪韩説等并在东观校中书五经记传补续汉记帝以非急务转为侍中迁尚书光和元年日有食之植陈八事一曰用良二曰原禁三曰御疠四曰备寇五曰修礼六曰遵尧七曰御下八曰散利用良者谓宜使州郡覈举贤良随方委用原禁者诸党锢多非其罪可加赦恕御疠者宋后为王甫所搆忧死家属被诛宜聴收葬备寇者王侯之家赋税减削愁穷思乱宜使给足以防未然修礼者应征有道之人陈明洪范禳服灾咎遵尧者郡守刺史一月数迁宜依黜陟以章能否纵不九载可满三嵗御下者请谒希爵一宜禁塞迁举之事责成主者散利者天子之体理无私积宜大务蠲畧细微帝不省中平元年黄巾贼起四府举植拜北郎中将持节征之连战破贼帅张角角走保广宗植筑围凿壍造云梯将攻之垂防帝遣小黄门左丰诣军观贼形势或劝植赂丰植不可丰还谗之帝怒遂槛车征植减死罪一等及皇甫嵩平黄巾盛称植方畧嵩皆资之以济成功乃复尚书帝崩何进谋诛中官召董卓以惧太后植知卓凶悍难制固止之进不从及进为张让段珪等所害袁绍将兵入宫让等刼太后天子及陈留王从复道走北宫植执戈于阁道窻下仰数珪珪等惧乃释太后太后投阁得免绍又进兵排宫攻省内让珪等遂将帝与陈留王步出谷门奔小平津公卿无得从者惟植夜驰河上王允遣闵贡随植后追之贡至手劒斩数人余皆投河死明日公卿百官乃奉迎天子还宫董卓既至果陵虐朝廷大防百官议废立羣僚无敢言植独抗议曰昔太甲既立不明昌邑罪过千余故有废立之事今上富于春秋行无失徳非前事之比卓怒罢防将诛植议郎彭伯諌曰卢尚书海内大儒今先害之天下震怖卓乃止但免植官植以老病求归惧不免诡道从轘辕出卓果使人追之不及遂隠于上谷不交人事初平三年卒临困其子俭葬土穴不用椁附体单帛而已
　　后汉书论曰风霜以别草木之性危乱而见贞良之节夫蠭虿起懐雷霆骇耳虽贲育荆诸之伦未有不冘豫夺常者也当植抽白刃严阁之下追帝河津之间排戈刃赴戕折岂先计哉君子之于忠义造次必于是颠沛必于是也论曰进之召卓曹操亦笑其失谋卓之废主袁绍亦折其逆志事计虽同而乃心实异惟植忠于帝室而智足察奸勇足厉气其常懐济世岂虚哉夫直养者刚之本也当植之在讲筵目不转眄所养固已刚矣让珪逃死何敢滥加横戮蔚宗论植大节乃舍抗卓而述其追帝不已末乎
　　郑康成
　　郑康成北海髙密人少为乡啬夫常诣学宫不乐为吏父虽怒之不能禁后游太学事京兆第五元先始通京氏易公羊春秋三统厯又善九章算术复从东郡张恭祖受周官礼记左氏春秋韩诗古文尚书以山东无足问者乃西入闗事扶风马融融素骄贵门徒四百余人升堂者仅五十余生康成在门下从髙业弟子传受日夜寻诵三年不得见融及融考论图纬闻康成善算召见康成因从质疑义问毕辞归融喟然曰郑生去吾道东矣康成自游学十余年乃归家贫客耕东莱学徒已数百十人及党事起被禁锢遂隠修经业杜门不出时何休好公羊学着公羊墨守左氏膏肓谷梁废疾康成乃发墨守鍼膏肓起废疾休见而叹曰康成入吾室操吾矛以伐我乎初中兴后范升陈元李育贾逵之徒争论古今学及康成答休义据通深由是古学遂明灵帝末党禁解何进辟之州郡迫胁不得已诣进进为设几杖礼待甚优康成不受朝服以幅巾见一宿逃去时年六十弟子益进自逺方至者以千数后袁隗表为侍中以父丧不行国相孔融深敬之屣履造门勅县曰昔齐置士乡越有君子军皆异贤意也郑君乡宜曰郑公乡可广开门衢令容髙车号通徳门董卓迁都公卿举康成为赵相道断不至防黄巾寇青部避地徐州州牧陶谦接以师友之礼建安元年始还髙密道遇黄巾数万人黄巾知为康成皆拜约不敢入县境康成尝疾笃自虑以书戒子曰吾念述先圣之元意整百家之不齐庶几以竭吾才入此嵗来已七十矣案之典礼便合传家今我告尔以老归尔以事将闲居以安性覃思以终业尔其朂求君子之道研鑚勿替敬慎威仪以近有徳显誉成于僚友徳行立于己志可不深念耶可不深念耶时袁绍总兵冀州尝大会賔客康成最后至绍乃延之上坐康成身长八尺饮酒一斛秀眉明目容貌温伟绍客多豪俊见康成儒者竞设异端百家互起康成依方辩对咸出问表皆得所未闻莫不嗟服汝南应劭前自赞曰故泰山太守应仲逺北面称弟子何如康成笑曰仲尼之门考以四科回赐之徒不称官阀劭有慙色绍乃举康成茂才表为左中郎将不就公车征为大司农给安车一乘以病乞还五年春寝疾时绍与曹操相距于官渡令子谭迫康成从军不得已行至元城疾笃不进其年六月卒年七十四遗令薄自郡守以下尝受业者缞绖赴会千余人所注周易尚书毛诗周礼仪礼礼记论语孝经及诸杂著凡百余万言其答诸弟子问五经义者门人又相与依论语撰为郑志八篇
　　后汉书论曰自秦焚六经圣文埃灭汉兴诸儒颇修艺文及东京学者亦各名家而守文之徒滞固所禀异端纷纭互相诡激遂令经有数家家有数説章句多者或乃百余万言学徒劳而少功后生疑而莫正康成括囊大典网罗众家删裁繁芜刋改漏失自是学者畧知所归王父豫章君毎考先儒经训而长于康成常以为仲尼之门不能过也及传授生徒专以郑氏家法云论曰礼始于太乙非圣者莫能得其精自夫子不敢轻言夏殷之礼况其下者乎至于经曲繁多条贯详宻则又不独神明其精者之难即欲比而栉之疏而理之使数度井然亦复匪易康成三礼之学所微疵者习熟濡染不能不间杂于谶纬耳要其旁稽曲证使三代质文于今犹与有存者则非夫人之烈不及此舍翼卫之勤而索瘢以为指摘岂笃论哉
　　何休
　　何休字邵公任城樊人少府豹之子也为人质朴讷口而雅有心思精研六经尤善公羊春秋世儒无及者以列卿子拜郎中非其好也辞病去不仕州郡进退必以礼太傅陈蕃辟之与参政事蕃被害坐废锢初公羊之学自齐胡母子都作条例以授东平嬴公嬴公授东海孟卿孟卿授鲁人眭孟眭孟授东海严彭祖鲁人顔安乐公羊遂有严顔二家博士至休乃畧依胡母生条例隠括使就绳墨作公羊解诂覃思不闚门者十有七年又以春秋駮汉事六百余条妙得公羊本意先是扶风李育亦治公羊作难左氏义四十一事及论五经白虎观育以公羊意难贾逵往返皆有理证最为通儒休既善公羊兼通厯算乃与师博士羊弼追述育意以难二传作公羊墨守左氏膏肓谷梁废疾又注孝经论语风角七分经纬典谟不与守文同説党禁解辟司徒羣公表休道术深明宜侍帷幄幸臣嫉之乃拜议郎屡陈忠言再迁谏议大夫年五十四光和五年卒
　　论曰公羊之学韩愈谓何氏注外不见他书要渺之义无自而寻则休之解诂未为尽得公羊本防也况三传互有短长休直诋为膏肓为废疾意所谓党同门妬道真者休盖未能免此欤虽然残经之不亡实诸专家是赖自休以来几二千年其书列于学宫不可废也
　　赵岐
　　赵岐字邠卿京兆长陵人初名嘉字台卿后因避难不忘本土故自改其名字岐少明经有才艺娶马融兄女鄙融不持士节耻与相见仕州郡以亷直疾恶见惮年三十余有重疾卧蓐七年自虑奄忽乃兄子曰丈夫生世遯无箕山之操仕无伊吕之勲天不我与复何言哉可立石墓前刻曰汉有逸人姓赵名嘉有志无时命也奈何后疾瘳辟司空掾议二千石得去官为亲行服朝廷从之寻为梁冀所辟陈损益求贤之策冀不纳举理剧为皮氏长中常侍左悺兄胜为河东太守岐耻疾宦官即日西归京兆尹延笃复以为功曹先是中常侍唐衡兄玹为京兆虎牙都尉郡人轻之岐尤数为贬议玹深毒恨延熹元年玹为京兆尹岐惧避之玹果收岐家属陷以重法尽杀之岐遂逃难四方匿姓名卖饼北海市中道遇安丘孙嵩嵩察岐非常人呼与共载岐失色嵩乃下帷屏行人宻问岐曰视子非卖饼者又相问而色动不有重怨即亡命乎我北海孙賔石势能相济岐素闻嵩名以实告嵩与俱归入白母曰出行乃得死友迎入上堂飨之极欢藏岐复壁中后诸唐死灭因赦乃出三府闻之同时并辟九年应司徒胡广之命会南匈奴乌桓鲜卑反公卿举岐擢并州刺史坐党事免灵帝初复遭党锢中平元年四方兵起诏选故刺史二千石有文武才用者征岐拜议郎张温西征请补长史别屯安定何进举为敦煌太守行至襄武为贼边章所执诡词得免展转还长安献帝西迁复拜议郎稍迁太仆及李傕专政闗东扰乱袁绍与公孙瓒争冀州乃以岐副太傅马日防抚慰天下日防行至洛阳表别遣岐宣扬国命所到百姓皆喜曰今日乃复见使者车骑是时袁绍曹操皆自将兵数百里迎岐岐深陈天子恩徳又移书公孙瓒为言利害绍等各罢兵与岐期会洛阳奉迎车驾岐南到陈留得笃疾经涉二年绍等遂不至兴平元年征岐时帝当还洛阳董承奉诏先修宫室岐谓承曰海内分崩惟荆州境广地胜年谷嵗登岐虽迫大命犹志报国家欲南説刘表使身将兵来卫与将军并心同力以奬王室承即表遣岐岐至表果遣兵助修洛阳宫室军资委输前后不絶岐以老病留荆州而孙嵩亦寓于表岐乃称嵩素行笃烈与表共上为青州刺史俄而桓典孔融皆荐岐就拜太常年九十余建安六年卒初孝文广游学之路论语孝经孟子尔雅皆置博士后罢传记博士独立五经孟子博士遂废岐以为周衰异端竝起孟子悼尧舜汤文周孔之业将遂湮灭著书七篇包罗天地揆叙万命世亚圣之大才也乃述所闻证以经传为章句十四卷
　　论曰当秦火时以孟子下胪诸子故得不燬汉兴司马迁始称其述唐虞三代之徳以竝孔子然犹与荀卿合传惟岐值时衰乱经籍道息独能抽博士所不讲者潜心毕业且断而置之以为命世亚圣何其明也
　　晋
　　范宣
　　范宣字宣子陈留人也年十嵗能诵诗书尝以刀伤手捧手改容人问痛耶答曰不足为痛但受全之体而致毁伤不可处尔家人以其年幼而异焉少尚隠遁加以好学手不释卷以夜继日遂博综众书尤善三礼家至贫俭躬耕供养亲没负土成坟庐于墓侧太尉郄鉴命为主簿诏征太学博士散骑郎并不就家于豫章太守殷羡见宣茅茨不完欲为改宅宣固辞之庾爰之以宣素贫加年荒疾疫厚饷给之宣又不受爰之问宣曰君博学通综何以大儒宣曰汉兴贵经术至于石渠之论实以儒为弊正始以来世尚老庄逮晋之初竞以裸裎为髙仆诚大儒然立不与易宣言谈未尝及老庄客有问人生与忧俱生不知此语何出宣云出庄子至乐篇客曰君言不读老庄何由识此宣笑曰小时尝一览时人莫之测也宣洁行亷约韩康伯遗绢百疋不受减五十疋复不受如是减半遂至一疋既终不受康伯后与宣同载就车中裂二丈与宣云人宁可使妇无防耶宣笑而受之宣虽闲居屡空尝以读诵为业谯国戴逵等皆闻风宗仰自逺而至讽诵之声有若齐鲁太元中顺阳范寗为豫章太守寗亦通儒在郡立学校教授恒数百人由是江州人士并好经学化二范之风也年五十四嵗卒着礼易论难皆行于世
　　论曰自魏晋以清虚相尚放荡为髙弃礼法如弁髦国势人心举坏于此当其时在朝者乃有卞壸壸之言曰诸君子皆以风流相尚执鄙吝者非壸而谁卒能仗节死义为时名臣宣仕不显洁行穷经独为于举世不为之日卒使江州人士化于二范之风其可谓儒之防出者矣
　　范
　　范字武子自父汪渡江侨于新野汪博学善谈名理亦自少多所通览简文帝为相将辟之为桓温所讽而止初温欲以汪为长史及江州刺史汪皆不就温意恨故终温之世兄弟无在列位者时方以浮虚相扇儒雅日替谓其源出于王弼何晏二人之罪深于桀纣乃著论以捄之畧曰王何弃典文不遵礼度游词浮説波荡后生洙泗之风缅焉将坠遂令礼壊乐崩中原倾覆昔夫子斩少正太公戮华士岂非旷世而同诛乎桀纣暴虐正足以灭身覆国为后鉴戒岂能回百姓之视聴哉吾固以为一世之祸轻歴代之罪重自丧之衅小迷众之愆大也崇儒抑俗率皆如此温死之后始解褐为余杭令兴学校养生徒洁已修礼志行之士莫不宗之期年风化大行自中兴来崇学敦教未有如者也迁临淮太守封阳遂乡侯征拜中书侍郎时更营新庙博求辟雍明堂之制据经传奏上皆有典证孝武帝雅好文学甚被亲爱朝廷疑义辄咨访之指斥朝士直言无讳王国宝甥也谄事会稽王道子惧不见容疎隔之求出为豫章太守前豫章守多不利帝曰何以身试死耶不为意固请行临发犹疏言调役劳扰之寻诏公卿牧守普议得失复陈时政数事帝善之在郡大设庠序采磬石于交州以佐学用改革旧制不拘常宪逺近至者千余人并防郡四姓子弟皆充学生课读五经资给众费一出私录又起学台功用弥广以专辄任心为王凝之所劾抵罪子泰弃官称诉会赦免始家于丹阳犹勤经学终年不辍年六十三卒初以释谷梁者近十家皆肤浅不经师匠遂沈思积年着为集解其言曰左氏以鬻拳兵谏为爱君是人主可得而胁也以文公纳币为用礼是居丧可得而婚也谷梁以卫辄拒父为尊祖是为子可得而叛也以不纳子紏为内恶是仇讐可得而容也公羊以祭仲废君为行权是神器可得而闚也以妾母称夫人为合正是嫡庶可得而齐也又曰左氏艳而富其失也诬谷梁清而婉其失也短公羊辩而裁其失也俗若能富而不诬清而不短裁而不俗则深于其道者也故所着义最精审为世所重
　　论曰六朝旷达之其源出于庄老甯寻究标枝归罪王何当已而未敢诵言以攻庄老则犹眯乎其源者也三传得失自向歆父子已为异同之论至白虎分争益加破裂甯独依经诘传据理诠经可谓通方君子矣
　　韩伯
　　韩伯字康伯颍川长社人为人清和有思理殷浩称之曰康伯能自标置居然出羣之器同郡庾龢名重一时少所推服独称伯及王坦之曰思理伦和我敬韩康伯志力彊正吾媿王文度举秀才征佐著作郎并不就简文帝居藩引为谈客自司徒佐西属转抚军掾中书郎散骑常侍豫章太守入为侍中陈郡周勰为谢安主簿崇尚庄老脱落名教居丧废礼伯斥非之时人惮焉尝作辩谦论有曰孤寡不谷众人之所恶而侯王以自称降其贵者也执御执射众人之所贱而君子以自目降其贤者也夫处贵非矜而矜己者常有其贵言善非伐而伐善者骤称其能故惩忿窒欲着于损象卑以自牧实系谦爻皆所以存其所不足拂其所有余也后转丹阳尹吏部尚书领军将军既疾病改授太常未拜卒年四十九初王弼注易于系辞説卦序卦三传犹未毕业伯实续为之注云
　　论曰程邵未兴治易者皆宗王韩之注王淫于庄老所注不足以翊卫名教固其所也伯当放浪波靡之时斥俗崇礼而亦未能发挥四圣之微指读其所着辩谦论诚有味乎其言之在易小过象传曰行过乎恭丧过乎哀盖崇本以维其衰则过而非过伯殆有得于斯义者耶
　　梁
　　皇侃
　　皇侃吴郡人青州刺史皇象九世孙也少好学师事贺玚精力专门尽通其业尤明三礼孝经论语为国子助教在学讲説聴者常数百人撰礼记讲疏五十卷书成奏上诏付秘阁顷之命入夀光殿说礼记义梁武帝善之加员外散骑侍郎侃性至孝常日限诵孝经二十徧丁母忧还乡里平西邵陵王钦其学厚礼迎之及至因感心疾卒所撰论语义礼记义见重于世学者传焉论曰南北朝之际俗尚波靡异教纷挐经学微而士习不可问矣侃独精力专门以明经为业聴者尝数百人时亦有重之者此以见士贵有志而修徳者不孤信夫故特存之以备一线焉






　　史传三编卷二
<史部,传记类,总录之属,史传三编>
　　钦定四库全书
　　史传三编卷三
　　大学士朱轼撰
　　名儒传三
　　隋
　　王通
　　王通字仲淹先为祁人九世祖防当怀愍时东迁三传至元则究道徳考经籍卒为鸿儒江左号王先生先生孙虬值萧氏禅耻食齐粟北事魏仕至并州刺史家河汾是为通髙祖及通父隆传业教授门徒千余人开皇初以国子博士待诏云龙门文帝从容问曰朕何如主隆曰陛下聪明神武得之于天发号施令不尽稽古虽负尧舜之资终以不学为累帝黙然久曰先生朕之陆贾也隆乃着兴衰要论七篇奏之帝称善四年通始生隆筮之遇坤之师大父安康献公占之曰是子必能通天下之志遂名曰通通六嵗而江东平隆叹曰王道无叙天下何为而一乎通侍侧有忧色曰通闻古之为邦有长久之策故夏殷以下四海常一统也后之为邦行茍且之政故魏晋以下九州无定主也夫子之叹盖忧皇纲不振生人劳于聚敛而天下将乱乎隆异之遂告以元经之事通再拜受之十八年隆宴居歌伐木而召通谓曰自天子至庶人未有不资友以成者在三之义师居一焉小子勉旃翔而后集通于是有四方之志盖受书于东海李育学诗于会稽夏琠问礼于河东闗朗正乐于北平霍汲考易于族父仲华不解衣者六嵗其精志如此仁夀三年通既冠慨然有济苍生之心西游长安帝召见太极殿奏太平十有二防遵王道推霸略稽古验今恢恢乎运天下于指掌帝大悦曰得生几晚下其议于公卿公卿不悦杨素苏夔李徳林见通与之言终日归而有忧色门人问通曰素言政而不及化是天下无礼也夔言声而不及雅是天下无乐也徳林言文而不及理是天下无文也王道从何而兴乎时将有萧墙之衅通知谋之不用作东征之歌而归帝闻再征之不至大业二年征又不至乃曰吾视千载已上未有若周公焉其道则一而经制大备后之为政者有所持循吾视千载而下未有若仲尼焉其道则一而述作大明后之修文者有所折衷矣遂续诗书正礼乐修元经赞易道九年而六经大就门人自逺而至其教兴于河汾雍雍如也通闲居俨然其动也徐若有所虑其行也方若有所畏其接长者恭恭然如不足接防者温温然如有就其使人虽童仆必敛容乡人有丧通必先往反必后有水土之役则具畚锸以往曰吾非从大夫也其言应而不唱唱必有大端或问人善曰子知其善则称之不善则曰未尝与久也其族婚嫁必具六礼曰斯道也今亡矣三纲之首不可废吾从古尝曰冠礼废天下无成人矣昏礼废天下无家道矣丧礼费天下遗其亲矣祭礼废天下忘其祖矣门人有问姚义孔庭之法曰诗曰礼不及四经何也义曰尝闻诸夫子矣春秋断物志定而后及也乐以和徳全而后及也书以制法从事而后及也易以穷理知命而后及也故不学春秋无以主断不学乐无以知和不学书无以议制不学易无以通理四者非具体不能及故圣人后之然则诗礼何为而先也曰教之以诗则出辞气斯逺暴慢矣约之以礼则动容貌斯立威严矣度其言察其志考其行辨其徳志定则发之以春秋于是乎断而能变徳全则导之以乐于是乎和而知节可从事则达之以书于是乎可以立制知命则申之以易于是乎可以尽性若骤而语春秋则荡志轻义骤而语乐则喧徳败度骤而语书则狎法骤而语易则玩神通闻之曰姚子得之矣魏征问圣人有忧乎曰天下皆忧吾独得不忧乎问疑曰天下皆疑吾独得不疑乎征退通谓董常曰乐天知命吾何忧穷理尽性吾何疑贾琼问何以息谤曰无辩何以止怨曰不争问事人之道曰逺而无介就而无谄泛乎利以讽之无鬭其防问君子之道曰必先恕乎为人子者以父之心为心为人弟者以兄之心为心推而达之天下斯可矣李宻问英雄曰自知者英自胜者雄问勇曰必也义乎问王霸之略曰不以天下易一民之命房龄问事君之道曰无私问使人之道曰无偏问化人之道曰先正其心尝曰不以伊尹周公之道康其国非大臣也不以霍光诸葛亮之心事其君皆具臣也又曰人不里居地不井授终茍道也封禅之费非古也其秦汉之侈心乎又曰无赦之国其刑必平多敛之国其财必削又曰政猛宁若恩法速宁若缓狱繁宁若简臣主之际其猜也宁信通见牧守屡易曰尧舜三载考绩仲尼三年有成三代之兴邦家有社稷焉两汉之盛牧守有子孙焉不若是之亟也无定主而责之以忠无定民而责之以化虽欲从之末由也已其嘉言懿论门人相与集而记之号曰中説十年召署蜀司户不就十一年以著作郎国子博士徴并不至十三年江都难作通寝疾然兴曰生民厌乱久矣天其或者将啓尧舜之运而吾不与焉命也遂卒门人諡之曰文中所续礼论二十五篇列为十卷乐论二十篇列为十卷书一百五十篇列为二十五卷诗三百六十篇列为十卷元经五十篇列为十五卷赞易七十篇列为十卷竝未及行二子长曰福郊少曰福畤
　　论曰通名迹不见于隋史故司马光以为疑所引弟子多唐初名臣朱子以为福郊福畤之所为非通雅意然亦其平日好髙自大之心有以啓之又议其续经之僭至等之吴楚虽然当隋之时道术之裂也已久通独鋭然修周孔之业倡教河汾成就后进其学其识诚大有以过人者故朱子又称其学有可用之实荀扬韩氏皆不及也岂不谅哉康节邵子亦尝为之赞曰录其所是弃其所非君子有归斯实平恕之论
　　唐
　　薛收
　　薛收字伯裦蒲州汾阴人道衡之子也年十二能属文以父不得死于隋不肯仕郡举秀才不应事王通与董常仇璋程元备闻六经之义为髙第通称之曰孝哉薛收行不负于神明收问仁通曰五常之始也问性曰五常之本也问道曰五常一也收问政于仲长子光子光曰举一纲众目张弛一机万事隳不知其政也收以告通通曰子光得之矣及唐髙祖兴收遁入首阳山将应义举尧君素觉之迎置其母城中收不得去后君素东连王世充收遂挺身归唐房龄亟言之秦王王召见问方畧合防授府主簿判陜西大行台金部郎中是时方讨世充军事繁综收为书檄露布或马上占词该敏如素构初不窜定窦建徳来援世充诸将争请敛军以避其锋收独曰不然世充据东都府库盈衍所将兵皆江淮精鋭但苦乏食为我所持今建徳总众以来若纵之至必转河北之粟以馈洛阳则战争方始偃兵无日混一之期殊未有涯也不若分兵守洛阳深沟髙垒慎勿与战大王亲督骁锐先据成臯厉兵按甲截建徳路以逸待劳决可克也建徳既破世充自下不过二旬两主就缚矣秦王曰善遂禽建徳降世充一如收防王入观隋宫室夸侈无度收进曰峻宇雕墙殷辛以亡土阶茅茨唐尧以昌始皇兴阿房而秦祸速文帝罢露台而汉祚永后主曾不是察奢虐是矜卒死一夫之手为后世笑何此之能保哉王重其言俄授天防府记室参军从平刘黑闼封汾阴县男尝上书諌王畋猎王答之曰成我者卿也明珠兼乘未若一言赐黄金四十铤武徳七年寝疾王遣使临问相望于道又命舆至府举袂抚之论叙平生感激涕泗卒时年三十三王哭之恸及王即位语房龄曰收若在者当以中书令处之
　　论曰以嵇绍之忠而事晋后世犹有遗议收之不仕隋髙于绍矣当唐之初其登瀛洲者多隋之遗臣也惟收起布衣以佐兴朝其出身为独正及决机东都下料敌审胜虽良平之智何以加兹王福畤又记太宗欲兴礼乐房龄魏征等苦无素业卒不能定太宗临朝而叹龄退乃谓征曰使董薛在适不至此董谓董常薛即收也
　　孔颖达
　　孔颖达字仲达冀州衡水人自少诵记日千余言能闇记三礼义宗及长明服氏春秋传郑氏尚书诗礼记王氏易善属文通步厯尝造同郡刘焯焯名重海内初不之礼及与质难焯大畏服大业初举明经髙第仕隋至太学助教隋乱避地虎牢唐太宗平洛授文学馆学士迁国子博士太宗身櫜鞬风纚露沐然鋭情经术即秦王府开文学馆召名儒十八人为学士与议天下事既即位殿左置文馆悉引纳学士番宿更休聴朝之间则与讨古今道前王所以成败或日昃夜艾未尝少怠于是封颖达曲阜县男转给事中颖达亦数数以忠言进帝问以能问于不能以多问于寡有若无实若虚何谓也对曰此教人谦耳非特匹夫君徳亦然故易称以养正若据尊极之位聪耀明恃才以肆则上下不通君臣道乖自古灭亡莫不由此帝称善除国子司业嵗余以太子右庶子兼司业与诸儒议厯及明堂事多从其説以论撰劳加散骑常侍爵为子皇太子令颖达撰孝经章句因文以尽箴讽又数争太子失帝闻之劳以金帛久之拜祭酒侍讲东宫帝幸太学观释菜命頴达讲经太子既长稍不法颖达争不已至面折之或以过颖达颖达曰防国恩厚虽死不恨剀切愈至后致仕卒陪昭陵諡曰宪初颖达与顔师古司马才章王恭王琰受诏撰诸经义训包贯异家为详博号义赞诏改为正义及永徽间诏于志宁张行成髙季辅等就加增损遂布下其书行于世
　　论曰唐儒治经不如汉析理不如宋故三百年中以诗文名家者至众而儒之醇者则寥寥难以数觏贞观之初号多老儒然瀛洲之选能有功于经史者惟颖达与顔籕为最故时人以籕为班固功臣而颖达诸经正义程朱尚资之以明训诂迄于今学宫传诵犹未废也籕才余于徳颇为清议所薄若颖达之执义陈善有謇謇之节其性行优于籕矣
　　褚无量
　　褚无量字度杭州盐官人少刻意坟典家濒临平湖龙出众皆走观无量读书若不闻人异之尤精礼及司马史记擢明经第累除国子博士迁司业兼修文馆学士中宗将南郊定仪典时议皇后为亚献无量固争以为郊祀国大事折衷莫如周礼周礼冬至祭天圜丘不以地配惟始祖为主亦不以妣配故后不得与又巾车内司服掌后六服与五路无后祭天之服与路是后不助祭天也其议不行遂以母老解官明皇为太子复拜国子司业兼侍读撰翼善记以进优被礼答太子释奠国学令讲经建端树义博敏而辨进银青光禄大夫及即位迁左散骑常侍兼国子祭酒封舒国公母丧解官庐墓左鹿犯所植松柏无量号曰山林不乏忍犯吾茔树耶自是羣鹿驯扰无量为终身不御鹿肉丧除复故官以耆老随仗聴徐行又为设腰舆许乘入殿中频上书陈得失开元五年帝将幸东都而太庙壊姚崇以庙本苻坚故殿久腐故坏不必罢行无量鄙其言以为不足聴乃上疏曰王者阴盛阳微则先祖见变今后宫非御幸者宜悉出之举俊良撙奢靡轻赋慎刑纳諌争察谄谀继絶世则天人和会灾异讫息帝卒从崇言车驾遂东无量又上言昔虞舜之狩秩山川徧羣神愿陛下所过名山大川古帝王贤臣在祀典者竝诏致祭自古受命必兴灭继絶崇徳报功故存人之国大于救人之灾立人之后重于封人之墓愿到东都收叙唐初逮今功臣世絶者虽在支庶咸得承袭帝纳用其言即诏无量祠尧平阳宋璟祠舜蒲坂苏颋祠禹安邑又求武徳以来勲臣苖裔绍续其封初内府旧书自髙宗时甲乙丛倒无量请缮录补第以广秘籍诏于东都乾元殿东厢彚之而以无量为之使又求天下遗书以补阙文不数年四库完治帝西迁徙书丽正殿复诏无量就丽正纂续前功皇太子及四王未就学无量以孝经论语五通献帝曰朕知之矣乃选儒臣为太子诸王侍读七年太子齿胄于学诏无量升坐讲劝百官观礼年七十五卒所譔述百有余篇卒后有于书殿得其讲史记至言十二篇上之帝为叹息始无量与马懐素为侍读厚见宠待其后秘书少监康子原国子博士侯行果继之虽赏赉亟加而礼遇稍衰矣
　　论曰迹无量平生抗直以劘上致孝以事亲至于拂牝鸡感麋鹿其行谊殆逺过于瀛洲诸学士顾以著述不彰为后儒所鲜称表而扬之是史氏之责也且四库遗编非无量则零落谬失者不知凡几矣其为功于艺文又曷可没乎哉
　　啖助
　　啖助字叔佐赵州人后徙闗中淹该经术天宝末调临海尉丹阳主簿秩满屏居甘足疏糗善为春秋考三家短长缝绽漏缺号集传凡十年乃成复摄其纲条为例统助爱公谷二家以左氏解义多谬其书乃出于孔氏门人论语所引左丘明盖史佚迟任之比后人即以左氏为丘明非也年四十七卒门人河东赵匡吴郡陆质其髙第也匡字伯循仕至洋州刺史质字元冲本名淳避宪宗讳赐今名仕歴尚书郎国子博士给事中皇太子侍读助卒后质与其子异裒录助所为春秋集传例统请匡损益而质纂会之为春秋集注十篇辨疑七篇微指二篇号纂例栁宗元称其明章大中发露公器谓其道以圣人为主以尧舜为的苞罗旁魄胶轕下上而不出于正其法以文武为首以周公为翼揖让升降好恶喜怒而不过乎物云
　　论曰左氏所搜载讫于三国分晋其人盖与公谷同时而自汉儒谓左丘失明厥有国语后世遂相沿以左氏为丘明助独驳之是已质之所纂见行于今宗元誉之容有过者要其经学大有裨于春秋盖汉晋以来解春秋者多信传以测经啖赵陆三家出始据经以核传颇得孔氏之微防至宋诸家各出而伊川程子及刘敞胡安国为最善
　　韩愈
　　韩愈字退之河内南阳人自知读书日记数千百言比长尽能通六经百家学年二十五擢进士第董晋节度宣武表署观察推官晋卒愈从丧出不四日汴军乱乃依武宁节度张建封建封辟为府推官操行坚正鲠言无所忌调四门博士迁监察御史论旱饥及宫市事是时王叔文等用事排之贬阳山令有爱在民民生子多以其姓字之顺宗即位改江陵法曹参军元和初权知国子博士分司东都改都官员外郎即拜河南令河南旧有魏郓幽镇留邸皆贮潜卒以槖罪士官莫敢问愈将擿其禁以壮朝廷留守尹大恐遽止之或以闻于宪宗宪宗悦曰韩愈助我迁职方员外郎华阴令栁涧有罪前刺史劾之未报而刺史罢涧讽百姓遮刺史索军顿役直后刺史恶之按其狱贬涧房州司马愈过华以为刺史阴相党劾治之既御史覆问得涧赃再贬涧封溪尉愈坐是复为博士愈既才髙数黜乃作进学解以自谕执政奇其才改比部郎中史馆修撰转考工知制诰进中书舍人初宪宗将平蔡命御史中丞裴度按视诸军及还具言贼可灭愈亦言淮西败可立待兵不可息宰相不悦以他事改愈右庶子及度以宰相宣慰淮西奏愈为行军司马愈请乗遽先入汴説韩协力果用命愈又白度蔡精卒聚界上守城必虚请间道以入度未及行而李愬果自文城提卒夜至蔡缚元济如愈防蔡州平布衣柏耆以计干愈愈奇之白度曰淮西灭王承宗胆破若遣辩士为明祸福可不劳众而服度然之愈口占为书使柏耆賷以往承宗果大恐献徳棣二州遣子入侍以功迁刑部侍郎宪宗迎佛骨入禁中三日乃送僧寺王公士庶奔走膜呗至灼体肤委珍贝腾沓系路愈恶之上表极谏帝大怒将抵以死裴度崔羣救之曰愈言诚讦牾然非内怀至忠安能及此帝意犹未解于是中外皆为愈惧虽戚里诸贵亦为言乃贬潮州刺史至潮表谢帝颇感悟曰愈前所论是大爱我然不当言天子事佛乃年促耳将复召用皇甫镈沮之量予内移改袁州愈初至潮问民疾苦皆曰恶溪有鳄鱼食民畜产民以是穷愈亲往视投羊豕为文驱之是夕暴风震电数日溪水尽涸西徙六十里自是潮无鳄鱼患袁人以男女为过期不赎则没入之愈至令得计庸赎归因与约禁其为召拜国子祭酒转兵部侍郎镇州乱杀田正而立王庭凑诏愈往宣抚众皆危之既行元稹言愈可惜穆宗亦悔诏度事从宜无必入愈曰止君之仁死臣之义遂疾驱入廷凑严兵见之廷凑曰所以纷纷者乃此士卒也愈大声曰天子以公为有将帅材故赐以节岂意同贼反耶语未终甲士前奋曰先太师为国击朱滔血衣犹在此军何负朝廷乃以为贼乎愈曰以尔为不记先太师也若犹记之固善且为逆与顺利害不能逺引古事自天宝来安禄山史思明李希烈梁崇义朱滔朱泚吴元济李师道有子若孙在者乎众曰无愈曰田公以魏博六州归朝廷官中书令父子受旗节刘悟李祐皆大镇此尔军所共闻也众曰正刻故军不安愈曰然尔曹害田公又残其家矣复何道众乃讙曰侍郎语是廷凑恐众心动遽麾使去泣谓愈曰今欲廷凑何若愈曰神防六军之将如牛元翼比者不少但朝廷顾大体不可弃而不救公久围之何也廷凑曰即当出之会元翼溃围出廷凑不追愈归奏其语帝大悦转吏部侍郎时宰相李逢吉恶李绅欲逐之乃以愈为京兆尹兼御史大夫特诏不台参而除绅中丞愈不参绅绅遂劾愈愈以诏自解台府文刺纷然遂罢愈为兵部侍郎而出绅江西观察使绅见上得留愈亦复为吏部侍郎愈之尹京兆也六军将士私相诫曰是尝欲烧佛骨者安可忤故盗贼止息遇旱米价不敢踊长庆四年卒年五十七赠礼部尚书諡曰文愈性明鋭不诡随与人交终始不少变成就后进士往往知名经愈指授皆称韩门弟子凡内外亲若交友无后者为嫁遣孤女而防其家愈少孤鞠于嫂郑氏嫂没制期丧报之病革时遗命丧无不如礼凡浮图阴阳吉凶拘忌一无污我其守礼法排异教至死不变乃如此每言文章自汉司马相如太史迁刘向扬雄后作者不世出故深探本原卓然树立成一家言其至者奥衍闳深与孟子扬雄相表里而佐佑六经至它文造端置词要为不袭蹈前人者然惟愈为之沛然若有余至其徒李翺李汉皇甫湜从而效之遽不及逺甚从愈游者若孟郊张籍亦皆自名于时
　　新唐书赞曰唐兴承五代剖分文质穷天下已定治荒剔蠧讨究儒术薰浓涵浸至贞元元和间愈遂以六经之文为诸儒倡愈之才自视司马迁扬雄至班固以下不论也当其所得粹然一出于正刋落陈言横骛别驱汪洋大肆要之无抵牾圣人者其道盖自比孟子以荀况扬雄为未淳宁不信然至进谏陈谋排难防孤矫拂媮末皇皇于仁义可谓笃道君子矣自晋迄隋老佛显行圣道不断如带诸儒齮天下正义助为怪神愈独喟然引圣争四海之惑虽防讪笑跲而复奋始若未之信卒大显于时昔孟子距杨墨去孔子才二百年愈排二家乃去千余嵗拨衰反正功与齐而力倍之所以过况雄为不少矣
　　程子曰韩愈近世豪杰之士也古之学者修徳则言可不学而能愈乃以学文之故日求所未至故所见甚髙其言曰孟子死不得其传此非有所袭于前也若无所见所谓传者果何事耶
　　论曰愈因文见道者也其克已力行虽不若宋儒之坚确然不可不谓强有立之士也读其所着杂文不免有求进愤激不平之词然始仕于朝则以谏宫市忤叔文而贬阳山矣蹶而复起不悔旋以谏佛骨批龙鳞濵死逺斥复起又不悔更以使廷凑而折强藩此非有得于朝闻夕死舍生取义者能之乎至其经世谟猷畧见于淮西事宜云
　　宋
　　王昭素
　　王昭素开封酸枣人少笃学不仕有至行常聚徒教授以自给乡里争讼不诣官府多就昭素决之昭素博通九经尤精诗易以疏注或未尽乃着易论二十三篇开寳中李穆荐之召赴阙见于便殿时年七十七精神不衰太祖恨相见之晚赐坐讲易乾卦至五爻太祖曰此岂可令常人见昭素曰无伤也使臣等占值之则陛下为飞龙在天臣等为利见大人因问以治世养身之术对曰治世莫若爱民养身莫若寡欲太祖爱其言书于屏几又访以民间事昭素诚实无隠太祖嘉之以老求归拜国子博士致仕年八十九卒初李穆暨弟肃从昭素学昭素常语人曰二子皆令器穆尤沈厚他日必致公辅后果参政每市物随所索与直未尝较髙下市人至相戒毋复敢索王先生厚直者盗夜抉其门门有横椽盗未即得入昭素觉之潜掷其椽盗慙而去由是里中无盗家畜一驴常以假人每出必问曰无假驴者乎僮曰无有然后出其纯质如此
　　论曰易之为书不可典要其占法亦稽实以待虚存体而应用自诸家好为博稽事迹指实于卦爻之下而占法几窒不行必如昭素所云乃可迭为贞悔以毕天下之能事故朱子采焦氏之法以穷易变因昭素之意以神易占后圣复起不能易已
　　孙奭
　　孙奭字宗古博州博平人后徙须城以九经及第除莒县主簿迁大理评事为国子监直讲太宗幸学召奭讲尚书説命三篇音读详润上称善赐绯咸平间为诸王府侍读会诏百官转对奭上十事判太常礼院国子监司农寺累迁工部郎中擢龙图阁待制奭以经术进守道自处即有所言未尝阿附取悦大中祥符初上将奉迎天书宰相王旦以下皆再拜称万嵗奭独言曰臣愚所闻天何言哉安有书也上既亲受符命遂议封禅作礼乐四年将祠汾阴后土奭上疏切諌陈十不可上遣宦者皇甫继明就问又疏对曰昔陈胜起于徭戍黄巢出于凶饥隋炀帝勤逺略而唐髙祖兴于晋阳晋少主惑小人而耶律徳光长驱中国陛下俯从奸佞逺弃京师涉仍嵗荐饥之墟修违经久废之祠不念民疲不防边患安知今日戍卒无陈胜饥民无黄巢英雄将无窥伺于肘腋外敌将无观衅于边陲乎六年将祠太清宫奭又疏諌引明皇天宝之乱为鉴戒上作辨疑论以解之然知奭朴忠虽言至切直犹遣中使慰谕焉久之以父老丐归不许出知密州居二年迁左諌议大夫罢待制还紏察在京刑狱于是初置天庆天祺天贶先天降圣诸节天下设斋醮张宴费甚广奭请裁省浮用不报复出知河阳求解官就养迁给事中徙兖州天禧中朱能献干祐天书奭疏誎语尤加切未几能败上尝令陈时政得失奭以纳諌恕直轻徭薄敛四事为言颇施行焉仁宗即位宰相请择名儒侍讲读乃召奭为翰林侍讲学士知审官院判国子监修真宗实录丁父忧起复兼判太常寺及礼院三迁兵部侍郎龙图阁学士奭劝讲禁中二十余年每至前世乱君亡国必反覆申绎未尝忌讳因以规讽仁宗意或不在书奭辄拱黙以俟上为悚然改聴又掇五经中切治道者为五十篇号经典徽言及画无逸图并上之上施图于讲读阁皇太后尤重之每进见未尝不加礼年逾七十固请致仕至于泣下帝恻然犹敦留之乃求近郡优拜工部尚书复知兖州寻改礼部尚书累表乞归遂以太子少傅致仕尝语客曰白傅有言多少朱门鎻空宅主人到老不曾归今老夫归矣喜动于色疾革徙正寝屏婢妾谓子瑜曰无令我死妇人之手奏至上嗟惜罢朝一日赠左仆射諡曰宣奭性方重事亲孝立朝正言誎争有古风采晚节勇退优游里社始终全徳先是郊庙礼乐尚多讹阙奭援古奏正辄着于礼又撰崇祀录乐记图五经节解五服制度所奉诏校定者又数种
　　论曰宋初尊奬儒臣而奭与邢昺最着昺之选懦依阿萦懐禄利其志固已卑矣奭独正直行行事君以义进退有礼可谓儒者之髙节搢绅之楷模以王旦一时名相当之犹有愧色况于昺乎若其劝讲禁中不惟问学之益而时有以敛人主之逸志此则圣敬所以日跻实为天徳之本仁宗之为有宋令主也宜哉
　　周子
　　周子名敦颐字茂叔道州营道县之莲溪人本名敦实避英宗讳改焉年十八以舅郑向任为将作监主簿康定元年调分宁县主簿县有疑狱周子一讯立辨为政精密严恕务尽道理士民交称庆厯五年迁南安司理参军有囚法不死转运使王逵欲深治之逵酷悍吏也周子争不能得则委手版将弃官去曰此尚可仕乎杀人以媚人吾不为也逵悟囚得免死当是时程珦假倅南安视周子气貌非常人与语以为深于道因与结友使二子师之皇祐二年移郴桂阳令郴守李初平贤之荐诸朝且语曰吾欲读书何如周子曰公老无及矣请为公言之初平日聴其语二年果有得未几初平卒子幼周子曰吾事也为防其丧归经纪其家始终不懈周子为人砥名节既仕奉己甚约禄入尽以周宗族奉賔友家或无百钱之储至和元年改大理丞知南昌南昌人皆曰是能辨分宁狱者吾属得所诉矣于是豪家黠吏更相告语惧得罪且以秽汚善政为耻也嘉祐元年改太子中舍判合州至则民心服恱事不经手吏不敢决虽下之民亦不从部使者赵抃惑于谮临之甚威周子处之超然六年转国子博士判防州而抃复守防熟视所为大寤执其手曰吾几失君矣今而后乃知周茂叔也顷之移永州又权知邵州熙宁初用吕公着及抃荐为广东转运判官三年迁虞部郎中提防广东刑狱尽心其职务在矜恕虽荒崖絶岛皆缓视徐按不惮瘴疠之侵以洗寃泽物为己任俄得疾又闻水啮其母墓乞知南康军改毕曰强疾而来者为耳今犹欲以病汚麾绂耶遂谢事居庐山莲花峰下前有溪合于湓江乃取营道所居濓溪以名之自是之后新法大行士夫沸腾黎民骚动赵抃再镇蜀复奏起之朝命及门而周子卒六年六月七日也年五十七周子玉色金声从容和毅窗前草常不除寓懐尘埃之外仕宦所至如春风和气被饰万物黄庭坚称其人品甚髙胸懐洒落如光风霁月亷于取名而鋭于求志薄于徼福而厚于得民菲于奉身而燕及防嫠陋于希世而尚友千古二程既受业周子每令寻孔顔乐处所乐何事程伯子称曰自再见周茂叔吟风防月以归有吾与防也之意侯师圣学于程叔子未悟谒周子周子留与对榻二日乃还叔子惊异曰非从茂叔来耶其善开发人此所着有太极图说易通易説易説失传宁宗时追諡曰元理宗幸学封汝南伯
　　真徳秀曰自荀扬以恶与混为性而不知天命之本然老庄以虚无为道而不知天理之至实佛氏以刬灭彜伦为教而不知天叙之不可易周子生乎絶学之后独探本源发幽秘二程见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本乎君臣父子夫妇昆弟而刬灭彜伦非教也辟圣学之戸庭祛世人之蒙瞆千载相传之正统其不在兹乎论曰周子之学莫知其渊源所自而太极图説易通二书实为六经以后仅有之编故朱子推本于集奎之祥以为不由师传黙契道体也虽然书不尽言言不尽意以陆九渊之髙明犹疑于其説况余子乎二程不以图授人然平生发挥明阐不离其宗至朱子表章尊信二书遂胪于经唐韩愈尝言南条之南郁积旁魄以穷于郴其下必产异人越数百年而周子出焉呜呼星精兆瑞岳镇效灵天祚斯文可不谓生知之亚者乎
　　胡瑗
　　胡瑗字翼之泰州海陵人布衣时读书泰山攻苦食澹十年不归得家问见平安即投涧下不复视其专如此年四十余未尝求仕景祐初更定雅乐以知音用范仲淹荐召对既至例先就閤门习仪瑗辞曰平生所读书即事君之礼也何以习为及对上嘉悦谓左右曰瑗进退周旋动合古礼命与阮逸同较钟律其法以大黍累尺小黍实龠与逸各造钟磬一簴丁度以为非古制皆罢之而授瑗试秘书省校书郎范仲淹经畧陜西辟丹州军事推官改密州观察推官丁父忧阕以保宁节度推官教授湖州瑗尝患隋唐以来学尚文词遗经业乃具科条以身先之虽盛暑必公服坐堂上严师弟子之礼讲解经防恳恳为诸生言所以治己而后治乎人者其视诸生如子弟诸生亦信爱瑗如父兄置经义斋以处疏通有器局而好尚经术者又置治事斋俾人治一事各兼一事凡农田水利边防算数之无所不讲既使聚羣居互相磨鑨间又使自论所学或出一义使各以意对而瑗亲为可否之以故人皆乐从而才适世用庆厯四年春天子开天章阁与大臣讲求治道慨然诏州县悉立学于是建太学于京师而下湖州取瑗科条以为太学法着为令寻召为诸王宫教授以疾免已而以太子中舍致仕迁殿内丞于家皇祐二年更铸太常钟磬复召瑗及逸置局秘阁议之以瑗为大理评事兼太常主簿辞嵗余授光禄寺丞四年为国子监直讲瑗既居太学从者益众庠庑至不能容拓旁官舍以广之是时伊川亦游太学作好学论瑗遽延见处以学职每讲罢或引当世事证明其义尝讲易小畜曰畜止也臣止君也已乃言赵中令补所碎剳子复呈艺祖之事诸生才业各异要皆淳厚修饰衣服容止往往相人遇之不问可知为瑗弟子也每礼部所得士瑗弟子十常居四五有番禺人遣子重赍就学其子儇宕尽靡所赍病几殆适父至携以谒瑗言其故瑗曰是宜先警其心乃授以一帙其子视之则素问也读未及竟惴惴然痛自悔责瑗乃召而教之曰知爱身则可以修身自今以始其洗心向道圣人不贵无过而贵改过无懐昔悔第勉新业其人既頴脱感奋益自力竟登上第乐成迁大理寺丞嘉祐初擢太子中允充天章阁侍讲仍主太学尝于上前讲元亨利贞不避讳左右皆失色上亦愕然瑗徐曰临文不讳上意遂解既而疾不能朝以太常博士致仕归朝士及诸生祖饯之时以为荣瑗治家严尤谨内外子妇非节朔毋得归宁尝曰嫁女须胜吾家娶妇须不及吾家问其故曰胜吾家则女事人必钦必戒不及吾家则妇事舅姑必执妇道及卒诏赙其家初师法久废及瑗与孙复石介三人者出然后学者有师而瑗之徒最盛福唐刘彜者瑗髙第也瑗尝言彜善水利后彝试政所至皆兴水利有功熙宁初彝得召对上问瑗文章孰与王安石愈彝曰圣人之道有体有用有文国家取士不以体用为本而尚声律浮华之文是以风俗媮薄臣师瑗尝病其失遂明体用之学以授诸生出其门者无虑千人今学者渐知明体适用以为政教之本瑗之功也上恱瑗在太学时所讲五经异论弟子记之目为胡氏口义行于世
　　论曰六经皆圣人经世之书也舍经以言事其也杂离事以谈经其也迂圣人之教徳行道艺精粗具举岂其时之士尽为全材哉教举其全而学犹或失则偏苟徒以偏教则士之有始有卒者益鲜矣瑗分立二斋判治经治事为两途与圣人之意虽若稍异然者然黜浮华崇实用成就人才之功良不可诬史称有宋师道之立实自瑗始不已卓乎
　　孙复
　　孙复字明复晋州平阳人举进士不第已而退居泰山学春秋着尊王发微十二篇鲁多学者而石介最知名自介以下皆以师礼事复孔道辅闻而造复介执杖屦侍左右升降则扶之及复往谢道辅所介又然鲁人由是始识师弟子之礼故相李迪知复贤将妻以弟女时复年已四十矣意犹豫介与诸弟子请曰公卿不下士久矣今丞相不以先生贫欲托以子宜因以成丞相之贤复乃聴及介为学官语人曰孙先生非隠者也于是范仲淹富弼交荐之召为秘书省校书郎国子监直讲初仲淹掌学睢阳有孙秀才者索游上谒仲淹馈以千钱明年又至馈又如之因问曰何仆仆至此生蹙然曰母老无以养若日得百钱则甘防足矣仲淹曰观子词气非乞客也补以学职月饷钱三千而授之春秋生遂笃学不舍昼夜明年仲淹去睢阳生亦辞归后十年闻泰山下有孙明复先生以春秋教授学者道徳髙迈比召至则昔日索游孙秀才也久之车驾幸太学赐绯衣银鱼命为迩英阁祗説书未几罢孔直温常以诗遗复直温之败复坐贬防州监税徙泗州歴知长水县签书应天府判官事通判陵州未上用赵槩等言留为直讲稍迁殿中丞卒赐钱十万复与胡瑗不合在太学常相避复教养诸生不如瑗而治经过之复既病韩琦言于仁宗选书吏给笔札命其门人祖无择就复家録其书凡十余万言藏于秘阁
　　论曰复与胡瑗石介朱子所谓宋初三先生者也而介实事复当宋之盛名臣辈出至奬掖人才必以范仲淹为称首复之成学由于仲淹其后又与瑗介及李觏竝为仲淹招致与子纯仁共学故北宋臣轨尤最仲淹而师道之抗从三子始自是而后大儒踵兴圣学遂明师道立则善人多岂不信夫
　　石介
</div>
    <div class="pagination">
<a href="史传三编.html">上一页</a><a href="史传三编.html">1</a><span class="current-page">2</span><a href="史传三编_page3.html">3</a><a href="史传三编_page4.html">4</a><a href="史传三编_page5.html">5</a><a href="史传三编_page6.html">6</a><a href="史传三编_page7.html">7</a><span>...</span><a href="史传三编_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
