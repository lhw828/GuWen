<!DOCTYPE html>
<html>
<head>
    <meta charset="UTF-8">
    <title>宋元学案 - 第 105 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 105 页/共 437 页</h1>
    <div class="content">　　问西铭仁孝之理，朱子曰：「他不是说孝，是将这孝来形容这仁。事亲底道理，便是事天底样子。」

　　朱子又曰：「横渠《西铭》，初看有许多节却似狭，充其量是甚么样大，合下便有个『干健坤顺』意思。自家身已便如此，形体便是这个物事。性便是这个物事。同胞是如此，吾与是如此，主脑便是如此。『尊高年，所以长其长；慈孤弱，所以幼其幼』，又是做工夫处。后面节节如此。『于时保之，子之翼也；乐且不忧，纯乎孝者也』，其品节次第又如此。横渠说这般话，体用兼备。岂似他人，只说得一边。」问：「自其节目言之，便是各正性命；充其量而言之，便是流行不息﹖」曰：「然。」

　　刘刚中问：「张子《西铭》与墨子兼爱何以异﹖」朱了曰：「异以理一分殊。一者一本，殊者万殊。脉络流通，真从乾坤父母源头上联贯出来，其后支分派别，井井有条，隐然子思『尽其性』、『尽人性』、『尽物性』，孟子『亲亲而仁民，仁民而爱物』微旨，非如夷之『爱无差等』。且理一，体也；分殊，用也。墨子兼爱，只在用上施行。如后之释氏人我平等，亲疏平等，一味慈悲。彼不知分之殊，又乌知理之一哉！」（梓材谨案：此条从《沧洲诸儒学案》移入。）

　　朱子赞先生像曰：早悦孙、吴，晚逃佛、老。勇撤比，一变至道。精思力践，妙契疾书。《订顽》之训，示我广居。

　　张南轩曰：《西铭》谓以干为父，坤为母，有生之类，无不皆然，所谓理一也。而人物之生，血脉之属，各亲其亲，各子其子，则其分亦安得而不殊哉！是则然矣。然即其理一之中，干则为父，坤则为母，民则为同胞，物则为吾与，若此之类，分固未尝不具焉。龟山所谓「用未尝离体」者，盖有见于此也。似更须说破耳。

　　又曰：人之有是身也，则易以私，私则失其正理矣。《西铭》之作，惟患夫私胜之流也，故推明理之一以示人。理则一而其分森然，自不可易。惟识夫理一，乃见其分之殊。明其分殊，则所谓理之一者，斯周流而无弊矣。此仁义之道所以常相须也。学者存此意，涵泳体察，求仁之要也。

　　又《与朱元晦书》曰：近读《系辞》，益觉向者用意过当，失却圣人意脉。如横渠亦时未免有此。（补。）

　　魏鹤山《师友雅言》曰：尝疑「人不独亲其亲，不独子其子」，近乎兼爱之意。朱文公亦云然。及见横渠说惟不独亲子其子，故知能亲亲而子子，与孟子「老幼及人」同意，不费辞而义足。（补。）

　　真西山曰：张子有言：「为天地立心，为生民立极，为前圣继绝学，为万世开太平。」又云：「此道自孟子后千有余岁，若天不欲此道复明，则不使今日有知者。既使人有知者，则必有复明之理。」此皆先生以道自任之意。

　　黄东发《日钞》曰：横渠先生精思力践，毅然以圣人之事为己任。凡所议论，率多超卓。至于变化气质，谓：「形而后有气质之性。善反之，则天地之性存焉。故气质之性，君子有弗性焉。」此尤自昔圣贤之所未发，警教后学最为切至者也。学者宜何如其遵体哉！若夫笃信周官，谓可举行于今日，则未知先生见用，果何如。似恐世变推移，自昔圣人亦不过随时立制，而治要亦不在制度之细尔。至若测阴阳造化，谈清虚一大，初学未当过而问，不敢尽钞类云。（补。）

　　薛文清曰：读《西铭》，有天下为一家，中国为一人之气象。又曰：读《西铭》，知天地万物为一体。又曰：《西铭》立心，可以语王道。

　　宗羲案：横渠气魄甚大，加以精苦之工，故其成就不同。伊川谓其多迫切而少宽舒，考亭谓其高处太高，僻处太僻，此在横渠已自知之，尝言「吾十五年学个『恭而安』不成」，所谓宽舒气象即安也。然「恭而安」自学不得，正以迫切之久而后能有之。若先从安处学起，则荡而无可持守，早已入漆园篱落。

　　◆横渠学侣

　　御史张天祺先生戬

　　张戬，字天祺，横渠先生季弟也。其为人笃实宽裕，俨然正色，喜愠不见于容。接人无贵贱亲疏，未尝失色。乐道人善，不及其恶。终日无一言不及于义，任道力行，常若不及。小有过，必语人曰：「我知之矣。公等察之，后此不复为矣！」关中学者称为「二张」。横渠尝语人曰：「吾弟德性之美，有所不如。其不自假而勇于自屈，在孔门之列，宜与子夏相后先。」及与之论道，曰：「吾弟，全器也。然语道而合，乃自今始。有弟如此，道其无忧乎！」伊川曰：「天祺有自然德器。」以进士历知灵宝、流江、金堂诸县，诚心爱人，养老恤穷，民有小善，皆籍记之。月吉，召老者饮劳，使其子孙侍，以劝孝弟。民化其德，所止狱讼稀少。熙宁初，召为御史里行。神宗将大有为，先生每进对，以尧、舜三代之事进，大要谓反经正本，当自朝廷始。已而累章论王安石乱法，乞罢条例司及追还常平使者，劾曾公亮、陈升之、赵抃依违不能救正，韩绛左右附从，与为死党，李定以邪谄窃台谏，吕惠卿刻薄辩给，假经术以文奸言，岂宜劝讲君侧，章数十上。又诣中书争之，安石举扇掩面而笑，先生曰：「戬之狂直，宜为公笑。然天下之笑公者不少！」陈升之解之曰：「察院不须如此！」先生顾曰：「相公得为无过邪！」退而谢病，不朝待罪。出知公安县，徙知夏县。先生之在灵宝也，釆稍岁用民力，久为困扰。先生访其利害，纤悉得之，乃计一夫之役，釆稍若干，以计其直，请使民得纳市于有司而罢其役，止就河壖为场，立价募民釆伐给用，太守、监司不听。及为御史，卒言于朝行之。晚知夏县，灵宝之民遮使者车，请曰：「吾昔日之贤令也！愿使君哀吾民，还吾旧治。」使者以闻于朝，诏徙凤翔府司竹监。夏县之民遮道泣送，不能行，至于举家不复食。笋监以岁发旁县夫伐竹一月，先生以为无名之役，乃籍监中园夫课伐，而免旁县之被役者。会暴病卒，年四十七。横渠哭之，如不欲生。将葬，手疏哀辞十二，纳于圹中。吕与叔称：「其力之厚，任天下之重而不辞，其气之强，笃行礼义而无倦；其忠之盛，使死者复生而无憾。」伊川又曰：「天祺在司竹，尝爱用一卒长。及将代，见其人盗笋皮，遂治之无少贷。罪已，待之复如初，略不介意。」其德量如此！

　　附录

　　横渠《理窟气质》曰：慎喜怒，此只矫其末而不知治其本，宜矫轻警惰。若天祺，气重也，亦有矫情过实处。

　　纯公程明道先生颢（别为《明道学案》。）

　　正公程伊川先生颐（别为《伊川学案》。）

　　侍讲吕原明先生希哲（别为《荥阳学案》。）

　　◆横渠同调

　　正愍吕微仲先生大防（别见《范吕诸儒学案》。）

　　横渠门人（高平再传。）

　　龙学吕晋伯先生大忠

　　教授和叔先生大钧

　　正字吕与叔先生大临

　　学士范巽之先生育（并为《吕范诸儒学案》。）

　　◆横渠私淑

　　詹事晁景迂先生说之（别为《景迂学案》。）

　　◆横渠续传

　　蔡牧堂先生发（附见《西山蔡氏学案》。）
 卷十九　范吕诸儒学案（全氏补本）
　　范吕诸儒学案　（全祖望补本）

　　范吕诸儒学案表

　　范镇　　　　　　（从子）百禄　　　　　　　（从孙）祖述

　　（附师庞直温）　（从孙）祖禹（别为《华阳学案》）

　　吕公着　　　　　（子）希哲（别为《荥阳学案》）

　　（子）希绩

　　（子）希纯

　　邢居实（别见《安定学案》）

　　李常　　　　　　　黄庭坚　　　王庭秀（别见《龟山学案》

　　（并涑水同调）

　　韩维　　　　　　　　　　　　　　　　（元孙）元吉（别见《和靖学案》）

　　（从孙）瓘（别见《元城学案》）

　　（从孙）璜（别见《武夷学案》）

　　王岩叟

　　（并明道同调）

　　吕大防

　　（父蕡）

　　（横渠同调）

　　丰稷　　　　　　　　（子）安常（曾孙）谊（别见《象山学案》

</div>
    <div class="pagination">
<a href="宋元学案_page104.html">上一页</a><span>...</span><a href="宋元学案_page100.html">100</a><a href="宋元学案_page101.html">101</a><a href="宋元学案_page102.html">102</a><a href="宋元学案_page103.html">103</a><a href="宋元学案_page104.html">104</a><span class="current-page">105</span><a href="宋元学案_page106.html">106</a><a href="宋元学案_page107.html">107</a><a href="宋元学案_page108.html">108</a><a href="宋元学案_page109.html">109</a><a href="宋元学案_page110.html">110</a><span>...</span><a href="宋元学案_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
