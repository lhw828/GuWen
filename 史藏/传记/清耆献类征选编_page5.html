<!DOCTYPE html>
<html>
 <head>
  <meta charset="utf-8"/>
  <title>
   清耆献类征选编 - 第 5 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清耆献类征选编 - 第 5 页/共 35 页
  </h1>
  <div class="content">
   二十三年二月，起为湖北巡抚；谕之曰：『尔前任巡抚，未能洁己率属，曾经申饬；今宜痛改前非，廉谨自持，以副任使之意』。九月，调贵州巡抚。
　　二十六年三月，擢漕运总督。十二月，疏言：『京口至瓜洲漕船往来，风涛最险。宜仿民间渡生船式，官设十船导引护防』。部议以非例，不准；上曰：『朕南巡时，见京口、瓜洲往来人众，备船过渡，裨益良多。其如所请行』。天颜又疏列江南、江西累年未完漕项银米数，请恩贳；得旨：『尽免康熙十七年以前积逋』。二十七年正月，疏言：『皇上特发帑金浚下河海口消积水，以救灾黎，甚大惠也。又以治河事宜奉行尚未尽善，命臣与督、抚诸臣会同殚心料理。乃去年八月河臣靳辅先具改图之疏，请筑高家堰重堤束水以出清口，复欲分泄黄河入海。臣与督臣董讷、抚臣田雯咸谓宜修旧堤，尽塞减水坝，疏畅清口，合黄刷沙归海为要策。迨廷议再上，圣明洞照，特命尚书佛伦、熊一潇、科臣达奇纳、赵吉士会同勘议。臣极言重堤必不可恃，惟修筑高家堰坚厚，即可闭塞减水各坝，永杜水患。又以黄水挟沙而行，今从毛城铺等处浸入诸湖；若年深月久，浊流淤沙，势必垫高洪泽湖底。故毛城铺闸坝，断宜堵塞。时佛伦欲从臣言定议，而科臣赵吉士谓必须靳辅担承，始可定稿。辅言「修筑高家堰，非十年之力不可成功」；佛伦乃有「高家堰险处再筑月堤」之议。臣维高家堰障遏全淮，前人修筑，着有成效；何独今日不能加筑完固！况重堤既估四十万两，月堤势必再估二、三十万；以如许经费，岂不能并力坚筑旧堤！乃故难其说，而待十年之久！既若下河海口各工因水乡低洼，时借宣泄，重论仍浚白驹、丁溪二处，已定稿矣；忽改议尽停。佛伦等携稿至，前途不知所改又奚若！至屯田一事，靳辅疏称「额外新淤河湖滩地，招民屯垦，多丈占民间熟田』；督、抚二臣业已疏劾。当勘河之日，沿途百姓又纷纷诉告，故佛伦亦谓「必当停止」；而于疏稿中「民田作为屯田」及「屯官苦累小民」句各为窜改，则又瞻顾河臣者也。谨据实密陈』。得旨：『九卿、詹事、科道严察议奏』。会靳辅已为御史郭琇、陆祖修等交章劾罢，靳辅亦劾天颜「与见治下河之侍郎孙在丰儿女姻亲，欲其建功，故坚阻上流筑堤」；事下九卿质问：在丰降用，天颜革职。初，靳辅议凿中河，谓「闭塞支河之日，使骆马湖水汇流中河，漕运永无阻滞」；天颜则谓「中河不久即淤，徒费无益」。至是工竣，上遣学士开音布、侍卫马武往阅。还奏：『天颜禁止堵塞支河口，于已进中河之漕船，勒令退回』。上以天颜有意阻挠，下法司逮勘。天颜反覆申辨，副都御史噶尔图诘天颜诉辞先后互异及素与曾治下河之直隶巡抚于成龙书往来商议河工状；成龙削加衔，天颜坐奏事、上书不以实，拟杖徒。上曰：『慕天颜前任江宁巡抚造送乌船曾经效力，从宽免罪』。
　　三十五年，卒；年七十有三。
　　——右「国史馆本传」。
　　——录自「国朝耆献类征初编」卷一百五十六（「疆臣」八）。
　　李思忠（子塞白理）
　　李思忠，先世居铁岭；父如梴，明宁远伯成梁之从侄也。初官太原同知；后罢归，寓居抚顺。我太祖高皇帝天命三年，大兵克抚顺，思忠来归。明年，师克开原铁岭，如梴家居，与弟如梓及子一忠、存忠俱死焉。六年，太祖定辽阳，敕思忠收集其族人之流亡者。思忠招徕人户，并复故业；上深嘉之，授佐领，予骑都尉世职。寻以擒获间谍功，晋世职至三等轻车都尉。天聪三年，太宗文皇帝亲统大兵征明，取遵化；命思忠与参领英固勒岱等留守。既而明将谢尚忠等来攻城，思忠开门出战敌兵，三进三却。时大安口、三屯营等十一城既降复叛，明监军道张春等合步骑犯滦州，贝勒阿敏等怯不赴援，滦州失守，士卒奔溃；阿敏大惊，并檄遵化守将等弃城东归。值遵化军中火器营猝为敌火箭所焚，众心惊惧；思忠戒无轻动，结阵出城，招明官之降者四人以行，身自为殿。及出关，无一亡失者。既归，上命议阿敏等弃城罪；以思忠为偏裨、非能主其事而贷之。五年，随都统楞格哩等征明南海岛。未至，遇明兵，战于茨榆坨；擒十一人，获战舰五。敌复率众来夺，思忠迎战，炮伤额、不为动，仍奋击败之；晋世职为一等轻车都尉。九年，考察户口，思忠所辖之沙河堡郎寨增丁百十有三，晋爵三等男。寻奉命驻守盖州城。崇德二年，疏言：『辽阳各城，今悉调丁夫修筑；而盖州又复颓圮，部议丁夫不足，应调余丁供役。查盖州城地处边陲，军士防守摩宁，其余丁仅堪耕种。今若弃农就役，不过用土补苴，而城工不坚、岁功亦废；不若就应修处所勤加巡视守护，俟各城蒇工，再集丁夫造砖修筑，则城垣永固而人得及时尽力农事』。得旨：『如所请行』。七年，以汉军分隶八旗，思忠隶正黄旗。世祖章皇帝顺治元年，随豫亲王多铎征流贼李自成，破潼关；随征江南，克扬州，招抚江北得十州县。三年二月，奉命为西安驻防副都统。三月，擢陕西提督。七年、八年，三遇恩诏，晋爵一等男兼一云骑尉。十一年，以年老致仕。十四年七月，卒；赐祭葬如例。子六人。次子廕祖，别有传。
　　第三子显祖，袭爵；世祖赐名塞白理，授二等侍卫，任参领。圣祖仁皇帝御极，擢随征江南左路总兵官。康熙六年，迁广东水师提督。八年，改浙江提督；招降「海贼」郑锦之伪宁远将军林伯馨、都督施轰等。十三年，逆藩耿精忠反，塞白理疏言：『耿逆交通三桂、结连郑寇，沿海所在贼■〈舟宗〉，皆可扬帆直入。江南之崇明孤悬海外，尤为可虞。又黄岩围困日久，请援孔亟；海宁、象山、新昌、余姚四县贼众蜂起，恐寇拒宁海断我饷道。请速援台州，护守宁波』。疏入，并奉敕授方略，调兵防御。寻随贝子傅喇塔击走贼将曾养性等于台州。十四年九月，卒于军；年四十有三。赐祭葬如例，祀浙江名宦祠。子李俊，袭爵。
　　——右「国史馆本传」。
　　--录自「国朝耆献类征初编」卷二百六十六（「将帅」六）。
　　黄梧（兄子芳世、芳泰）
　　黄梧，福建平和人。明亡，「海贼」郑成功加以伪总兵职，令率众守海澄。
　　世祖章皇帝顺治十三年七月，梧斩伪总兵华栋等，率众以海澄县投诚。大将军郑亲王世子济度奏入，得旨：『予敕印，封为海澄公』。十四年八月，总督李率泰奏：『增梧标兵，合原额共足四千名；仍驻漳州，弹压闽南』。九月，梧同李率泰与提督马得功、都统郎赛水陆并进，昼夜攻击，连破七城，遂克闽安镇。十五年二月，叙功，赐甲胄、貂裘等物。寻因捐造战舰一百，加太子太保。先是，梧封海澄公，敕印未至，即移牒总督李率泰，言『郑成功飘泊海岸，往来靡定。欲扑灭之，非熟悉情形者不能。敬举所知，有委署都督施琅者仇贼甚深，知彼知己，胸有成算。其输款本朝已久，一出受事，即着微劳。且智勇兼优，忠诚素矢；宜假以事权，俾尽展所长。与梧戮力驰驱，必能翦除海孽』。又牒言：『郑逆猖獗，全借内地接济。福宁沙埕，为木植丝棉所出；晋江之福前所、同江之鼎美、高浦，为油麻钉铁所出；海澄县之南溪、漳州之佛潭桥，为柴米之薮。至闽、粤错壤，则饶平县之黄冈、澄海之南洋，米粟山积；土宄阴为转输，齎粤粮养闽寇，最为大患。宜先就接济之地，设法严禁』。又条列剿灭郑逆五策：『一曰驻海滨以堵登岸。成功乘春收之时，散遣伪将四出派饷，深入内地；官军驻劄城内，尾后相追，贼已饱扬。应分驻重兵于福、兴、泉、漳滨海要地，往来驰剿；则贼不敢登岸矣。二曰造小船以图中左。成功恃中左为三窟，盈盈隔水，一苇可航；而陆地将弁殊无问津之意，故负固至今。请于漳州港口多造八桨小船，伺潮渡海；成功恐惧，必尽撤各伪镇护其巢穴，身不敢离中左半步。我师压水而阵，广布招抚、兼用间谍，不出两月内变必作，成功可坐擒也。三曰清叛产以裕招徕。郑逆及各伪镇产业，多诡托他姓掌管；梧颇知其详。应奏请敕下督、抚会同梧遍行察出，所收租税永充兵饷。今海上诸伪镇愿附者多，掌事蒿目乏饷而不敢收。此项既清，即以叛产招叛兵，以解散成功党与易易矣。四曰设五商以绝接济。成功于山、海两路各设五大商，为之行财射利。梧在海上，素所熟识。近且潜住郡城，为其子弟营谋乡举邑庠为护身，以符其实。阴通禁货、漏泄虚实，贻害莫大。应奏请敕下督、抚严提正罪，庶内宄清而接济之功可拔矣。五曰铲贼坟以快众愤。成功父子残害生灵，实戾气所钟。闻其石井祖墓风水最险，舆论咸谓铲掘以破贼旺气，且快人心；亦惩恶之一端也』。梧又密牒李率泰，言『成功父芝龙虽经禁锢，尚未伏诛；天下人心以为朝廷欲留之，以抚其子。自海澄内隶以来，成功势力已绌，犹藉其父齎书下海，扬言抚局已成；致沿海人情摇惑，诸伪镇之欲投诚者反多观望，官军亦未敢尽力翦除。必速诛芝龙，则海上联翩投诚，而独夫坐擒矣』。李率泰先后以梧所建议疏闻；施琅得擢用，申严海禁，移兵驻防，增造战舰。梧偕施琅会同提督马得功、总兵苏明赴晋江县之大觉山、南安县之覆船山、橄榄山、金坑山，铲毁芝龙父祖及先世坟五。芝龙初得旨：流徙尚阳堡，寻伏诛；成功亦病死。伪都督万义、万禄、杨学皋、陈莽、伪戎政总督陈辉、伪平南将军颜立勳、伪总兵何义、林明、黄昌、黄义、余期英等先后就梧招抚，相率来降。
　　圣祖仁皇帝康熙二年十月，进剿厦门；靖南王耿继茂出浔尾、梧同李率泰出蒿屿，督水陆官兵击败贼众，斩获无算，遂克厦门、金门、浯屿三岛。十二月，耿继茂奏：贼遁铜山，时值隆冬，未便进兵；令梧统兵驻云霄，相机堵剿。三年二月，梧遣镇海生员陈克峻入铜山，招降伪伯周全斌、伪都督陈升。四月，招降伪侯黄廷、伪都督何政、许贞、李思忠等。随同耿继茂、李率泰、提督王进功乘夜渡海，拔铜山，焚其巢穴；成功子郑锦窜走台湾。六年三月，疏言：『臣自纳土归诚而后，窃计报恩，必先灭贼；而灭贼，必先用抚。故一面随征闽安，一面阴行间谍。十二年中，共招抚过伪官二百余员、兵数万余名，节经题报；有蒙赐封侯伯、且世袭者。惟臣之公爵，未知何等及承袭次数？乞敕部定议』。得旨下部议：以实心效力，着有劳绩：封一等公，袭十二次。七年四月，疏言：『臣标有给衔支俸者二百余人，铨授无期，投闲可惜。乞察其弓马、材技，敕部录用。有年老愿归农者，令地方官安插得所。其有愿终依臣标者，亦另立一册，于臣标遇缺充补』。事下部议行。寻廷议：裁汰各省额兵，列奏「梧投诚时，原带官六十余员、兵一千二百名；后续增归诚愿隶梧标下者官二百余员、兵三千八百名。今沿海俱有额兵防守，除梧自带兵一千二百名、酌留官三十员，其余自带官三十余员并归诚愿隶梧标官二百余员、兵三千八百名，俱令移驻河南』。
　　十三年三月，逆藩耿精忠叛应吴三桂，使人持逆书招梧；值梧方病疽，恚卒，年五十有七。子芳度，阳以梧命答精忠而阴募兵自守。凡两月余，得壮士六千；遂斩精忠所置伪都督刘豹等，誓师登陴。以蜡丸函疏，遣官黄蓝间道驰齎。是年八月，至京；得旨：『海澄公黄梧自海上归诚，殚竭忠荩，镇守岩疆，劳绩茂着。今闻溘逝，深用轸恻！应从优议恤。黄芳度设计全城，擒斩伪将，具见能继父志；即令承袭公爵。今大兵由浙江、江西、广东三路进闽，黄芳度侦何路先到，可与迎会合剿』。十一月，芳度疏言：『漳州介耿、郑两逆之间，独力难守，不得不百计图全。自八月以来，坚与耿拒、伪与郑和，因得阴行召募，以练成劲旅万人；分布漳城及龙溪等五县，自守之势颇成。九月间，耿逆遣兵来犯，臣率众迎击，擒斩无算。观二逆构怨已深，势必俱败；诚得粤省大兵克潮之后乘胜进取，臣当率师迎会，迅奏扫除之功』。十四年五月，疏言：『臣拒耿饵郑，设为固守万全之计，已历一载有余。近二逆通好，臣谋已泄，郑逆遂撤回各伪总兵，蜂聚海澄，备粮缮器。臣揣其狡谋不测，若南行，则不利于粤；拥兵留澄，则不利于漳：二者皆为封疆之患。臣乃于闰五月初三日，宣布皇上屡颁恩旨及平南亲王照会密劄，遣总兵杨壮猷等扼守平和；并令臣兄芳泰带兵赴粤，接引大兵。郑逆闻之，率众来围，昼夜攻击；臣连次出兵，斩贼将黄鼎新、卢英等。但臣孤城缺饷，百计难支。计粤路援师，旦夕可至。伏乞皇上密敕浙江、江西两路大兵迅速进发，俾二逆不能相顾，臣可会合奏功』。七月，疏言：『漳州自五月被围，日夜对垒。至七月，贼兵益集，攻城愈急；赖将士用命，奋力堵御。西、南、北三门尽竖贼梯，东门城堞炮毁三十余丈；郑逆亲督贼万余来攻，臣率将士死战，用火器歼贼无算。贼乃环围不退，城中兵单饷缺，恐日久变生。乞谕趣大兵速进』。三疏并得旨嘉奖，趣统兵大将军等速即应援，并拨近地钱粮接济。十月，漳州城中粮尽，芳度督众死守；叛将吴淑引贼陷城，芳度率兵巷战，力竭赴开元寺投井死，年二十有五，贼戕其尸。母赵氏、妻李氏自缢死，从父枢、从兄芳名、亲弟芳声、芳佑并遇害，期功男女从死者三十余人。贼又掘梧棺，毁尸。副将蔡隆、游击朱武、外委张琼、戴邻、陈谦，俱骂贼死。事闻，得旨：『海澄公黄芳度矢志忠贞，保守孤城；剿杀逆贼，屡建奇功。叛将通贼陷城，合家殉难以尽臣节，深可悯恻！可优赠王爵，諡以「忠勇」；照多罗郡王例，遣大臣致祭』。蔡隆、朱武、张琼、戴邻、陈谦，赠官有差。
　　梧兄子芳世，先于康熙元年齎梧疏入觐，留京授一等侍卫。及黄蓝齎芳度疏告急，芳世自陈『生长闽疆，深知道里情形；乞随大兵由广东进援』。诏以芳世为福建随征总兵官，谕曰：『尔在朕左右十有余年，凡事谙练，娴习弓马，特授此职；宜勉力图功，以副擢用』。芳世至粤，随援兵前进。会芳度遣芳泰自围中冲出，与芳世合兵，连破数城，距漳州两日程。芳度战殁，诏以芳世袭海澄公爵。十五年二月，芳世兄弟具在广东为叛镇马雄等诱附吴逆，不从；乘间脱走，由三水至四会，入山榖中昼伏夜行。十一月，至江西信丰，遣黄蓝齎疏具陈陷贼始末。上嘉芳世不肯从逆，间关冒险，全节来归；加太子太保，仍镇守漳州。黄蓝由参将擢充海澄总兵官，并令驰赴康亲王军前；俟漳、泉恢复后，收集海澄公散失官兵，镇守汛地。十六年三月，芳世疏言：『臣叔梧已故之身，遭贼残毁；请与芳度一体议恤。至臣叔枢骂贼而死，臣弟芳名、芳声并奋力守城，同日见害；并请议恤』。得旨：赠梧太保，赐諡「忠恪」；芳名、芳声赠太常少卿，枢赠按察司佥事，各予难廕。赐芳世蟒袍、弓矢、鞍马；传谕曰：『卿由粤东进剿，忽遭兵变，孤身涉险而出；可见忠贞不贰，颠沛不改其守』。十七年三月，「海贼」将刘国轩、吴淑率贼众数万犯海澄，芳世与总督郎廷相、副都统连安等连败之于观音山、秬山头、石玛村等处。贼退，犯漳州；芳世复同郎廷相、孟安统标兵奋力堵剿，斩伪将洪杰等，歼贼甚众。又山贼蔡寅冒称「朱三太子」，与「海贼」句通，蔓延流毒；芳世与营总都巴等击败之于天宝山，斩其伪提督杨宁等。得旨嘉奖。四月，疏言：『漳州乱后，臣叔梧、弟芳度所辖官兵，俱已离散。臣渐次收集，共得四千八百余；选补本标五营六百名，此外无额可补。窃思此项官兵遇变，矢志一心报效；今海氛未靖，岂可听其离散！乞汰留三千，照经制给饷，另立三营；付臣弟芳泰管辖，分扼漳浦以资调遣』。部议：『芳泰已补授京口右路总兵官，此项官兵如所请定为三千，即令芳世自委标员管辖。俟剿灭贼寇后，再行裁减』。
　　未几，芳世病卒，遗疏言『逆仇未灭，区区此心，齎恨无穷。窃思封疆尚有紧要数大事：其一，水师战船不可不备。额船二百，业已在省兴造：今沿海皆有贼船出没，不可不以习练之兵配此额船。宜即多募水兵，使之操练。其一，投诚官兵不可不收。今逆党虽炽，其中固有向仁募义、倾心归附者，急当厚给俸饷，以示招徕。再，闽疆自甲寅乱后，受害已惨；而漳州之惨更甚。近来山海交讧，如平和、漳浦等十余县处处蹂躏。臣愿大师底定之后，皇上严饬有司轻徭薄赋，苏此残黎以固疆圉。至臣弟芳度合家殉难，不遗一孤。臣子黄溥，年才九岁。臣弟芳泰久历戎行，备尝险阻；祈圣恩准与承袭公爵，效力疆场，以尽臣犬马未尽之志』。谕曰：『黄芳世侍从有年，才猷素着；镇守岩疆，屡着战功。勤事以死，深可悯惜』！下部议恤：赠少保，赐祭葬，諡「忠襄」；命芳泰袭爵。时「海贼」陷平和，芳泰遣参将吕孝德攻复之，斩贼将陈志等及兵千余。寻总督姚启圣疏言：『芳泰年少懦弱，标兵八千不能管辖；或裁减兵额，或移驻内地』。部议令芳泰来京；上曰：『黄芳泰乃功臣之嗣，迁移来京，乃保全至意；可令沿途应付驿站食用』。芳泰疏请暂驻汀州，为兄芳度营葬；启圣复奏：『海澄公标下旧兵闻芳泰在汀州，皆奔依之。贼首刘国轩系汀州人，今在汀、在漳多冒充公府之人，良顽莫辨，有司不敢过问。况伪将吴淑兄弟曾害芳度，闻芳泰在汀州，不敢来漳投顺。请敕芳泰速离闽省』。十八年十月，芳泰抵都；疏言：『臣年三十三，久经行阵，不为幼弱；兵民冒充，有司何不察究！臣离漳已十阅月，吴淑不闻投诚；督臣无计办贼，以臣藉口。臣当此壮年，正竭力报效之秋；乞得仍驻海疆驰驱督剿，以报主恩』。上慰谕之。二十二年，允其回籍营葬。二十九年三月，卒于里；请以子应缵嗣芳度后，袭爵。四十九年，应缵为芳泰请恤；议令闽省有司察核。上曰：『耿精忠叛时，黄芳泰乘间至广东请兵；值尚之信叛，芳泰同其兄芳世及巡抚杨熙力战而出，实力效力，朕知之甚明。可即议恤』。赠太子少保，赐祭葬如例。今上乾隆三年四月，应缵为芳泰请諡，部议不准；特旨赐諡「襄悫」。三十二年六月，谕廷臣曰：『海澄公黄芳度合门尽节，忠荩可嘉；业经准袭公爵十二次，以酬义烈。因思绿旗世职，向无「承袭罔替」之例。但如黄芳度之捐躯授命，大义炳然；自应破格施恩，赏延于世，以昭褒忠盛典。着特加恩准其世袭罔替』。
　　——右「国史馆本传」。
　　黄忠恪公讳梧，字君宣；漳之平和人也。生而岐嶷倜傥，有大节；饶智勇，喜任侠。
　　当鼎革初，八闽云扰，海氛方炽；公时以数万人保海澄。海澄南据山，三面皆海，为海岛咽喉；贼恃以出没纵横。王师环攻六载，杀伤士卒以万计，不能下。公独率先归诚，纳土地、籍府库，献仓米三十七万四千余石、火药四十一万斤、战舰炮甲军械数百万，迎王师镇抚焉。自是，岛寇势孤；向义者踵至，实自公倡之。世祖章皇帝嘉乃丕绩，特诏封海澄公；时顺治十三年九月也。沿海皆贼盘踞，三山道梗；公牵所部夺乌龙江、罗星塔，通南北路，以兵护定远大将军和硕简亲王固山贝子福公喇塔还京师。
　　十四年，同固山额真图公赖复闽安镇，躬冒矢石，斩获最多；赐蟒袍、玉带、貂裘、鞍马、雕弓。
　　十五年，统标员副将施公琅等大破贼于云霄港，枭其伪伯张进、陈璋等，贼大创。复捐造战船一百艘，益募习水军，屡出奇败贼。
　　十七年，诏与大将军达公素攻厦门；破浪前进，擒斩伪闽安侯周瑞。贼有骁将蔡禄、郭义，据铜山为闽、粤边害；公遣使示以威信，禄、义率二万人卷土归附，贼势愈蹙。事闻，晋太子太保，锡赉有加。
　　康熙二年，公令谍者招降伪伯黄廷、陈辉、周全斌、伪统领林顺、陈升、许贞、何政、李思忠、颜立勳、黄昌、陈蟒、林明等五万余人，收其楼船战舰五百余号；有旨选精锐七千人分隶麾下五标，余悉移驻江西、河南等省安插归农。遂疏请大蒐三岛，圣祖仁皇帝命同闽浙总督李公牵泰、固山额真郎公赛率所部前进，连破厦门、金门等岛，余孽远遁。时疮痍未复，输饷不易；公令部曲分屯，兵不弛而食裕，军费以纾。诸岛悉平，策勳第一，晋一等公，世袭十二次；时康熙六年十一月也。公由是开府漳州，益简卒伍，谨烽堠。间有伏莽未靖，遣标员分捕，破茶仔畲贼，擒其魁余角、杨古姐等；或剿、或抚，纾朝廷南顾忧。十余年间，寇赖以弭，屹然海邦锁钥焉。
　　康熙十三年，会滇、黔叛，闽耿精忠阴蓄异志；公时患痈，疾甚，策其必反，呼公长子芳度泣曰：『吾病殆不可为，恨不能捐躯报国！脱叵测，精忠必通海寇，则漳危矣！亟宜密疏朝廷，预筹其变』。亡何，精忠果据闽叛，传伪檄至漳；公闻变大怒，投袂起，痈迸裂。急召芳度曰：『守城拒贼，以死继之；孺子勉矣』！言讫，痈溃，遂薨；军中皆感泣。及贼平，上特诏优恤；遣官谕祭二坛，赐金营葬；加赠太保，諡「忠恪」。
　　公治兵严而有恩，与士卒同甘苦；人乐为用，故所向有功。善任使，属将如施公琅、许公贞皆为世名臣。性孝友，母吴太夫人年逾耄，朝夕视膳惟谨；下堂扶掖必躬亲，不假侍婢。痛赠公早背，每祭呜咽不已。待二兄，怡怡和敬；分俸赐以赡族子，三党藉以举火者数百家。公之曾祖、祖、父，俱赠如公爵；妣皆一品夫人。元配邓夫人、继配王夫人、赵夫人，俱封一品夫人。赵夫人，康熙十四年城破，殉节；赐同公祭葬。子三：长芳度，嗣爵；守城殉节，追封忠勇王。次芳声，廕授员外郎；殉节，赠太常寺少卿。三芳佑，幼殉节。初，公七世祖应元公始居新安里，隐不仕。葬之日，舁至狮山半岭，会大风雨，众奔避；既霁视之，沙壅成坟，则石狮铃处也，形家目为「玉钩金锁」。至公而大显，故至今传黄氏发祥狮铃云。
　　——右「家传」，翁方纲撰。
　　——以上录自「国朝耆献类征初编」卷二百七十（「将帅）十）
　　吴万福
　　吴万福，奉天辽阳人。初，仕明为守备。崇德七年，大军围松山，万福随副将夏承德来归，隶镶红旗汉军。顺治元年，从征流贼李自成。叙功，授骑都尉世职。三遇恩诏，加二等轻车都尉。
　　十五年，加都督佥事，充新设之福建福宁总兵。康熙元年六月，「海贼」伪总兵王士鳌、伪副将李礼泊船沙埕青屿山，万福遣使招抚，士鳌、礼悔误投诚，为伪水师都督阮述、陈文达围阻，不得达；万福亲督兵夜驰，踰岭杀贼众千余，援士鳌、礼突围出。
　　二年十二月，「海贼」阮春雷以船二十余窃据东蚶、长腰外岛，窥福宁；「浙寇」张煌言率五十余船入闽，与春雷合。适伪镇林国梁统三十余船来归机泄，二逆合众围之；国梁斩煌言之弟嘉言，复以炮碎贼船，乞援于万福。万福以福宁向无舟师，议因国梁之船攻贼，遣游击季应先、刘成海等水陆夹剿，擒斩数百级，夺船械，毁东蚶、长腰贼巢，春雷、煌言俱远遁。事闻，得旨嘉奖，加都督同知。三年三月，春雷、煌言复集百余艘泊三都、青山等岛，万福约水师总兵李长荣夹剿。长荣趋东冲口，万福统国梁船直抵官井洋，箭炮齐发，斩贼二百余级，焚其船五。贼窘，退出东冲口；长荣师适至，复进击，贼北溃。遂合兵追至大洋，阵斩及溺死者甚众，获甲胄、旗枪无数。复穷搜三都、青山各澳，毁其巢；春雷赴泉州降。总督李率泰疏请录叙，部议长荣加二级、万福加一级；上谕：『总兵李长荣、吴万福进剿一处贼寇，攻战无甚悬殊；再加核议』。寻议：各加一级；得旨：『李长荣加署都督佥事，吴万福加右都督』。
　　十三年四月，逆藩耿精忠叛，万福婴城固守；城破，死之，全家被害。十九年，诏褎恤殉难诸臣，赠万福左都督、太子少保，赐祭葬，諡「忠愍」；除所得轻车都尉袭替外，复廕子弟一人守备。三十五年，福建巡抚卞永誉请建祠于闽，春秋致祭；得旨俞允。雍正二年，入祀昭忠祠。
　　曾孙瑞麟，袭轻车都尉。十一年，与都统赵宏济会饮，革职；销去轻车都尉，仍留骑都尉世袭罔替。瑞麟子锟、盐、盐子国澍，递袭——国澎，今任广西庆远副将。万福次曾孙祥麟，袭难廕守备。
　　——右「国史馆本传」。
　　--录自「国朝耆献类征初编」卷三百三十八（「忠义」八）。
　　宜里布
　　宜里布，满洲正白旗人，他塔喇氏；三等伯阿济格尼堪长子也。崇德三年，任兵部副理事官。顺治八年，袭父爵，兼管佐领。两遇恩诏，晋一等伯。十七年，任刑部侍郎。十八年，调吏部。
　　是时，「海贼」郑成功踞台湾，四出劫掠，有言濒海居民宜移之内地者；宜里布奉命同尚书苏纳海赴江南、浙江、福建会勘疆界定议。还京，擢正白旗蒙古都统。康熙二年，命赴广东会同总督卢崇峻察勘海疆新移人户，俾安辑得所。七年，调本旗满洲都统；旋列议政大臣。
　　十二年冬，逆藩吴三桂反；十三年，命顺承郡王勒尔谨统帅进讨，以宜理布参赞军务。既至荆州，三桂踞常德、陷松滋，襄阳总兵杨来嘉、副将洪福叛附三桂于榖城、郧阳间，据山结寨，窥伺郡邑；诏宜里布守宜昌。十四年，来嘉等犯南漳，顺承郡王承制授宜里布「讨逆将军」印，偕副都统根特往援，贼遁。旋犯均州，营于武当山下；宜里布麾兵速战，阵斩伪参将、副将及贼兵千余，贼溃走。而三桂于松滋北山屯聚贼数千，沿江日增战舰，将合水陆来犯；命宜里布同都统范达礼防守襄阳、均州、南漳诸处。贼将张以诚、王会联结来嘉等复寇南漳，宜里布同总督蔡毓荣分率劲旅夹击，大破之；斩三千余级，获伪劄、器械无算。十六年，奉诏率荆州防兵同征南将军穆占由岳州进长沙，恢复茶陵。贼遁入攸县，宜里布率兵追剿，贼据河岸拒战；我兵奋进，斩四千余级，生擒百余人，克复攸县城。十七年四月，穆占统兵复郴州、永兴、桂阳、兴宁，遂自驻郴州，以宜里布守永兴。六月，三桂遣贼将马宝、胡国柱等偪永兴，犯我河外营；宜里布率兵御击，殁于阵。
　　十八年，丧还；遣内大臣奠茶酒，复遣侍卫传谕其母曰：『宜里布时侍朕前，深悉其人。出师时着有劳绩，方谓功成之后，即可凯旋相见；忽闻阵殁，不觉凄怆痛悼！兹闻尔家费用不给，特予白金六百两为治丧资』。赐祭葬如「典礼」，諡「武壮」，立碑墓道。子阿什坦，袭爵。
　　——右「国史馆本传」（按宜里布公一作伊里布）。
　　--录自「国朝耆献类征初编」卷三百四十三（「忠义」十三）。
　　王之鼎
　　王之鼎，汉军正红旗人；都统王世选子也。世祖章皇帝顺治七年，袭父二等子爵。九年，遇恩诏，晋一等。十年，署参领。随宁远大将军贝勒屯齐征湖南，击走伪秦王孙可望等。十三年十月，授正红旗汉军副都统。十五年十二月，随安南将军明安达里驻防贵州。十七年，还京。
　　十八年，圣祖仁皇帝御极，授福建中路总兵。康熙二年八月，会兵进取厦门；「海贼」郑锦以兵万余来犯，之鼎督兵数十载，斩杀甚多，遂克厦门、金门及古浪诸岛。三年三月，同提督王进功败贼帅黄盛、林茂、裴德等，拔同山贼巢。叙功，晋爵三等伯。八年十一月，仍授本旗副都统。
　　十年，授江南提督。十二年，擢镇海将军，驻防京口。是年冬，吴三桂反；明年二月，耿精忠亦叛，「海贼」乘机煽乱。上以安庆为江南上游要地，命之鼎遣副都统一员领兵千名防守安庆，而以安南将军华善等率八旗官兵同之鼎于京口驻防。五月，之鼎以贼船往来无定，请调江阴、瓜洲战舰集天宁洲，令右路总兵侯袭爵督率训练，以备战守。七月，疏言：『黄浦水汛外通大海、内达苏松；更有沿海马道，下抵杭州、上接京口。请拨崇明沙船七十，令八旗及绿旗官兵驻黄浦操防。设遇贼船飘突，水则舟师整备，以扼要隘；陆则马道飞驰，共图朴剿：亦防御之一法也』。疏俱得旨允行。九月，敕简亲王喇布为扬威大将军，率兵驻江宁；之鼎参赞军务。十七年十一月，谕兵部曰：『王之鼎才略素优，镇守京口，克称厥职。着调补福建水师提督，加定海将军』。之鼎闻命，疏言：『京口兵有愿移福建效力者，请以一千名支给银粮随征』。下部议，从之。
　　十八年五月，改授四川提督。十九年四月，疏言：『蜀省幅员数千里，川南各路接壤云、贵，密迩逆巢；川西一路隘口，直接西番，时虞窥伺。臣既膺提督之责，宜整练标兵，相机应援。今以原带京口官兵一千名改设中营；而左、右二营有官无兵，请准召募精锐充伍，以资战守。又，蜀江初复，非承平无事可比；一遇有警，非马不能疾驰。请以步七、马三为额』。部议：『提标二营缺额之数，见有随征总兵何承德等官兵二千余名，可暂充补；而四川提标经制原系马二、步八，又未令进剿云、贵，应无庸添设』。寝其奏。是月，贼将尤廷玉等犯永宁。之鼎统师进剿，先遣总兵刘魁率精锐驰赴永宁；值贼兵已踞城南山箐列寨，刘魁同总兵李芳述分路进剿，冒矢石奋勇冲击，阵斩伪总兵毛友贵等，大败贼众，获器械无算。六月，勇略将军赵良栋以大兵将进剿云、贵，调李芳述等往叙州，而留之鼎驻防永宁。八月，贼将胡国柱以逆书付陷贼来归之厮卒，煽诱我军；之鼎具状以闻。时贼既陷泸州，复犯永宁。之鼎拒守月余，外援阻绝；九月九日，贼穴城，城陷。总兵贾雅达、刘魁、何承德、游击陈先凤等，并为贼困；之鼎解印付家人陈善曰：『吾义与此城存亡，尔可间道走成都，归印朝廷』。分遣毕，遂大呼，率官兵巷战，手刃数贼；群贼蜂至，左腋被创，为贼所执，遂至贵阳。逆孽吴世璠遣人说之鼎降，之鼎骂贼不屈；贼以刃加项，之鼎神色不变，瞋目大骂曰：『鼠辈！何不速杀我！天兵不日尽诛汝等耳』。遂遇害。
　　事闻，得旨：『王之鼎兵力单弱，坚守孤城，众寡不敌，遂遭贼陷；乃志不屈贼，尽忠殉难，深可悯恻！下部议恤』。赠太子少保，廕一子四品官；赐祭葬如「典礼」，諡「忠毅」。榇至京，遣内大臣往奠。子毓秀，袭三等伯。三十四年，祀江南「名宦」。三十六年，子毓贤官贵州布政使，贵州巡抚阎兴邦以「士民吁建之鼎祠于贵阳，毓贤自任其费，请赐嗣扁」入奏；御书「忠节垂芳」赐之。四十六年，上南巡，幸松江府；御书「纯忠遗爱」赐其祠。世宗宪皇帝雍正七年，入祀昭忠祠。
　　——右「国史馆本传」。
　　--录自「国朝耆献类征初编」卷三百四十四（「忠义」十四）。
　　黄栻
　　黄栻，字君球；番禺人。自大父以上，廕八世指挥；明洪武初，从下江南，破张士诚功也。
　　栻生崇祯末年，习于世务。唐、桂二王窜窃闽、粤间，竖儒小生片言投隙，不次擢用；栻视之蔑如也。尝为其幼孙朝相言：『顺治三年丙戌十二月十五日，官军自东门入城，擒唐王；率土兵黎遂球、率水师陈子壮及东莞张家玉起。提督李成栋——故明总兵，因吴六奇定粤，有爱妾自杀激之，通款南宁桂王；死于赣州，人马立水中，三日不仆。七年庚寅二月初六日，耿、尚军北郊，挫于乡兵。七月十五夜，熸龙眼洞。十一月初二日，城破由西北角；恨攻围久，杀人如乱麻；初八午时封刀。十一午时，尚藩婿被逃民刺，又开刀。我被斫，左膊创，不知人；一老兵救我。延十数日，携家过河，走石头，过三山；凭石壁奔沙头，始定居佛山。八年辛丑二月，耿藩移福建。尚藩放青苗钱，家五十缗，月息三分；贫民始乐而终敝，延累亲戚。癸丑，「海贼」乱，征夫钱。明年，吴三桂反，民心惶惶；传尚之信截发致云南，既追斩使人，又复封去。十三年丙辰，谢厥扶叛，擒之高州；其族子鹫削发入大通寺，即前日作诗僧也』。其他言甚悉。卷半蠹，不可读。
　　栻以时之多故，寇之充斥、民之弗康也。乃喟然而叹「粤再反侧，则民无孑遗」！于是毅然诣平南府，上书曰：『仆闻与善同，事莫不昌；与恶同，志莫不亡。盛衰得失，彰明较着。有百害而无一利者，此中人以上所弗由；而况故家旧德，俨然为民上者乎！夫善言古者，必有验于今。事蹟久远，或习于见闻而不加察；则请以近事言之。夫福王非不正、唐王非不顺，即鲁王、绍武之立非不可；然皆不旋踵而灭。诚以政治既荒、用人既失、粮饷既缺、地势既偏，即使内无荧蛊、外无强敌，犹且不支；兹则天戈且临，人心久蠹，不俟智者而知其败矣。独桂王辗转，少稽年月，孱与昔同；固因时会，然以瞿式耜、何腾蛟之忠勤而不兴，以金声桓、李成栋之强附而不振。总之，监国者无不擒、督师者无不死，盖天命所属，人力不得而争；民心所归，兵威不得而劫也。古权谲之士，谓为天下者不顾家，而创业肇基，其本必出于忠孝。千古王侯将相，原非有种；要必具忠孝恳挚，一副血诚厝之至险至厄无可奈何之地，陷胸决脰而百折不回。岂有遗弃君亲、眷怀妖冶二三其德、殉利忘义之徒而可倚之，以求富贵者乎？且左右欲求富贵，亦既分茅裂土，南面而称孤矣。舍见在而图未然，妇人稚子所不为。隳父兄已成之业、蹈臣子无将之诛，戕东南既集之民、伤天地好生之德，百世之后，等为至愚；圣主寒心，中材不齿。一从祸首，即为罪魁。仆窃为左右不取也』！尚览书不竟，剑击案如挝，杀侍者；勒兵促缚之。其母曰：『此人言是，但过于悻直耳』。会报资寺僧某驰救，得释。
　　自是杜门屏绝人事，讲学课子以终。年六十四，卒。
　　子三：灿、煜、熀及诸孙多以儒学显仕。灿子朝相，别有传。
　　论曰：司马徽有云：『儒生俗吏，不识时务。当明季，诸生爰乏匡济之才，欲资笔舌窃名后世；意存偏袒，自取罪戾，不亦宜乎』！余与乔瞻先生元孙允怀交，得见自着「年谱」。所值时艰年月，与「通盐辑览」合；间存轶事，惟迹删系方氏所传误耳。其上之信一书，戴君爱民之意，溢于言表。惜哉！不概见于他说，故次其传。其琐事弗得，但不择人而言，先生亦幸免。「诗」曰「既明且哲，以保其身」；呜呼尚已！
　　——右「传」，吕坚撰。
　　--录自「国朝耆献类征初编」卷四百四十七（「卓行」五）。
　　●清耆献类征选编卷五（上）
　　杰书
　　傅喇塔
　　李之芳
　　苏纳海
　　李光地
　　杰书
　　杰书，礼烈亲王代善孙。初，礼烈亲王第八子佑塞封镇国公；卒，第二子精济袭，晋封多罗郡王；卒，顺治六年十月，以佑塞第三子杰书袭多罗郡王。八年二月，加号曰「康」。十六年十二月，常阿岱既降爵，以杰书袭和硕亲王，仍号「康」。
　　康熙十三年六月，授奉命大将军，讨逆藩耿精忠。九月，师至浙江，驻金华；贼已陷温州、处州。都统赖塔、总督李之芳驻衢州，破贼于焦园、紫郎山。贼将徐尚朝引众五万犯金华，王令都统巴雅尔、副都统玛哈达迎击，斩贼将吴荣先等兵无算。十二月，尚朝复引贼五万偪金华城南十二里庄，巴雅尔与总兵陈世凯等会剿，破贼垒于积道山，杀二万余，复永康、缙云二县。贼将马公辅由义乌遁武义，署前锋统领希福蹑之苦竹岭，斩殪甚众。贼将沙有祥据桃花岭，梗处州路；玛哈达同总兵李荣等击溃之，副都统穆赫林又败之白水洋。十四年正月，复处州府及仙居县。公辅、尚朝等犹据宣平、松阳，屡窥处州；都统拉哈达偕诸将御剿，破之石塘、石佛岭、大王岭、东陇隘口、上套寨、下五塘诸处。
　　时宁海将军贝子傅喇塔由黄岩规复温州，叛镇祖宏勳、曾养性纠贼数万，倚山凭江，水陆抗阻；上命杰书由衢州进。回奏：『处州方有贼警，金华兵力弱，难骤进』。十五年三月，谕趣之曰：『王坐守金华，将及二载。徒以文移往来为事，不亲统官兵进剿，逆贼何日可灭！宜克期进取，毋再迟延观望，贻误军机』。八月，自金华移驻衢州，败贼于大溪滩，复江山、常山二县。进攻仙霞关，伪参将金应虎迎降；遂抵浦城县，攻拔之。檄精忠，言『浦城为闽财赋要地，今大兵攻拔，已扼咽喉；与其絷颈就戮，曷若立功赎罪，全百万生灵』！九月，复建阳，抚降建宁、延平二府。精忠震慑无措，遣其子显祚来迎；王遣齎示免死敕谕，精忠出城六十里迎降。十月，王入驻福州，奏精忠「请随大军剿海贼郑锦以赎罪」，上报可。时锦伪总统许耀众三万，结寨乌龙江之南小门山及真凤山；王遣拉哈达等击走之。十一月，疏言：『精忠出剿海贼，其弟昭忠、聚忠宜以一人来福州统辖藩属』。又疏言：『福建经制兵已照原额全设，精忠随大军所率佐领下兵数已不少，其左、右两镇官兵可并裁；宏勳、养性，应令赴京候补』。上命耿精忠为镇平将军，驻福州；余俱如所请。是月，王遣穆赫林击败伪将军吴淑于浦塘，复邵武府；进师泰宁，伪总兵王安邦等降，汀州府及所属诸县悉复。
　　十六年正月，拉哈达、赖塔破贼将赵得胜、何佑等二十六营于白茅山、太平山诸处复兴化府。二月，复泉州、漳州二府。奏入，得旨：『王统率官兵自衢州入仙霞关，直抵福州，剿抚并用，所向克捷；击逐海贼，收复全闽，安辑百姓，克奏肤功，深为可嘉』！三月，疏言：『福建既平，臣欲即统兵入粤。但省会重地，未可轻离；且距漳州远，恐迟至炎暑，难进师。先就见驻漳州、汀州骑兵，令将军拉哈达等率同耿精忠赴潮州』。寻遣总兵马三奇同前锋参领都克纳败「海贼」于龙溪班山，副都统杨凤翔守泉州，败来犯贼五千余。
　　十七年闰三月，「海贼」犯漳州，提督段应举劫之。四月，贼陷平和，环偪海澄；穆赫林、段应举守御越七旬，援不至，城遂陷。长泰亦陷贼。王以援迟请罪，诏俟师旋日再议。七月，贼陷同安、惠安，王遣副都统禅布、提督杨捷复之。九月，赖塔等破贼于蜈蜙山，复长泰。寻破贼于柯铿山、万松关；副都统吉勒塔布同捷破贼将刘国轩于江东桥，又败之潮沟。副都统瑚图破吴淑于石卫寨。
　　十八年正月，吉勒塔布、捷复败国轩于郭塘、欧溪头。二月，贼犯江东桥，吉勒塔布却之；追剿至太平寨，斩贼千余。十月，吉勒塔布败贼于鳌头山，副都统沃申攻克东石城。十九年二月，沃申剿平大定、小定、玉洲、石马诸贼巢，复海澄；水师提督万正色克海坛。三月，拉哈达、捷等克厦门、金门，赖塔克铜山，余贼悉窜台湾。
　　先是，精忠为藩下参领徐鸿弼等首其「归顺后尚蓄逆谋」，王疏请逮治；上密谕王，令自请来京。至是，精忠自请入觐，王亦奉诏班师。五月，疏言：『福建投诚兵甚多，需饷浩繁。厦门、金门已恢复，宜留八旗兵六百守泉州，二千四百分守福州、漳州，余皆随还』。十月，至京；上率王大臣至卢沟桥迎劳。十一月，命预议政。
　　二十一年十二月，追论前在金华数年顿兵不进及至福建又迟援海澄，销去军功，罚俸一年。二十四年十二月，顺天府丞王维珍以旗人与房山县民争煤窑，自倚康亲王差委，鼓众闹堂肆诟状，疏闻；下部逮究。旗人四舒、华善辱詈职官，俱拟枷责；上嘉维珍无所瞻顾，下部议叙。谕阁臣曰：『旗下恶棍干预词讼，久经严禁。四舒等挟制官司，横肆诟詈，情殊可恶！再加严密治罪。其主，一并察议』。大学士勒德洪奏，『其主，即康亲王杰书』。上曰：『朕止论事之是非，不论其为何人也』。于是法司覆勘，四舒论斩，华善论绞，王府护卫及管煤官降罚有差；王坐失察，罚俸如例。
　　二十九年七月，率兵屯归化城，备剿噶尔丹。寻以大将军裕亲王福全将抵乌兰布通，诏移师会之；至则贼已窜。十月，撤还。
　　三十六年闰三月，薨；年五十有三。諡曰「良」。
　　--录自「国朝耆献类征初编」卷首之三（「钦定宗室王公功绩表传」卷三「和硕礼亲王代善传」）。
　　傅喇塔
　　傅喇塔，显祖宣皇帝曾孙、追封靖定贝勒芬古第四子。顺治二年二月，封辅国公。十一月，随顺承郡王勒克德浑征湖广；凯旋，赐金五十两、银千两。五年九月，复随郑亲王济尔哈朗征湖广，追剿至广西；凯旋，赐银六百两。六年十月，晋封固山贝子。十六年二月，以朝参失仪，降辅国公。十八年二月，复封固山贝子。
　　康熙十三年六月，逆藩耿精忠反，命为宁海将军，偕奉命大将军康亲王杰书讨之。师至浙江，温州、处州已陷；王驻金华，傅喇塔进师台州。十二月，伪都督曾养旺、伪总兵陈理屯黄瑞山，击之，斩伪副将陈鹏等。贼犯天台，复破之紫云山、九里寺山。十四年八月，养性与叛镇祖宏勳复犯台州；遣副都统吉勒塔布自仙居袭其后，疾驰至半山岭，破伪都督刘邦仁。乘胜进攻黄岩；至黄土岭，贼迎拒，大破之，遂围其城；养性遁，伪副将朱镇山以城降。进败贼于上塘岭及小河渡，先后复太平、乐清、青田三县及大荆、盘石二卫。十月，攻温州，败贼于南江。十五年二月，贼水陆四万余犯我军；遣吉勒塔布等分路迎击，阵斩伪都督孙可得、伪总兵李节等三百余员、贼二万余。初，傅喇塔之攻温州也，始以俟红衣炮为辞、继云须战船；康亲王疏闻，谕责其前后言互异，负委任，命克期取温。三月，傅喇塔疏言：『臣屡奉康亲王檄促，心思惶惑，以致言语违谬。但臣前驻台州，王以俟台州破，进闽；臣得黄岩，又云候取温州。以是责臣，何辞相抵！今蒙皇上宽恩，惟勒期速下温州；臣敢不力战自效。但环温皆水，我兵不能猝进』。疏入，命康亲王量留兵围温州，亲统大军由衢州进取福建；仍颁谕曰：『王、贝子，皆朕懿亲。受任讨贼，师克在和。近览王、贝子章奏，似不相和睦。嗣后务同心一志，合谋合力，以奏肤功』。是月，傅喇塔亦留兵围温州，偕吉勒塔布剿处州贼以入闽。六月，师过三角岭，溯瓯江、将抵得胜山，养性等联数百艘江中，复立两营于对山及得胜山下之古溪，分扼水陆；遂遣吉勒塔布及总兵陈世凯等攻古溪，伏兵林中，邀贼归路；贼败遇伏截杀，贼船并对江营皆为我汉军炮碎，水陆俱溃。进师温溪渡口，败伪都督马成龙兵，降其都司以下各伪宜。寻会康亲王军于衢州。八月，伪都尉连云登据云和县石塘岭，遣副都统穆赫林连破二十八营，杀贼七千余；复云和。九月，大兵抵福建，耿精忠降，浙江诸寇悉平。
　　十一月，卒于军；年五十有五。丧还，特遣内大臣公颇尔盆至天津迎奠，諡曰「惠献」。十七年七月，谕宗人府：『贝子傅喇塔系宗室懿亲，躬履行间，剿御贼寇、抚绥兵民，勳猷懋着。积劳薨逝，深为可悯！理应优恤，以示朕酬庸之意；不拘定例，着封其子富善仍为固山贝子、次子福存为镇国公』。乾隆五年十二月，入祀浙江贤良祠。六年四月，复入祀福建贤良祠。
　　十五年七月，以孙德沛袭封和硕简亲王，赠如其爵。
　　——录自「国朝耆献类征初编」卷首之十（「钦定宗室王公功绩表传」卷十「固山贝子傅喇塔传」）。
　　李之芳
　　李之芳，山东武定人；顺治四年进士，授金华府推官。十一年，以卓异内升刑部主事；迁本部员外郎、郎中。
　　十五年九月，授广西道御史。十一月，疏言：『各省钱粮定例，官收官解；乃各州县私佥大户承直，民间畏惧，如赴汤蹈火，百计营脱。官吏黩货，免此佥彼；乡愚不谙，倩人顶充。因有棍徒包揽，将在官银米任意花销，仍累原佥里户赔偿。小民膏血有限，不堪一剥再削；虽加笞箠，终无所得。故各省侵欠钱粮为数甚多，追补还官者十常不得一、二。总缘陋规相仍，名色不一，有司视为故常耳。苟且欺蒙，将何底止！乞敕各抚按力行整顿，察革陋规。凡州县征收银米，概令佐贰官汇解。遇有借端科索者，许佐贰官揭报州县、州县转报抚按提问治罪。揭报之佐贰官，酌加奖励。如抚按厘剔无效、州县奉行不力，并严议处分』。疏入，得旨：『私佥民解，病民殊甚』！下部议，如所请行。又言：『州县路当孔道，迎送往来自朝至暮，有旷官守；请饬禁』！从之。十六年六月，疏劾两广总督李栖凤以失守城池之革职道员郭光祖委署左江道、以徇私获罪之革职推官季奕声复原任，应察议。上命栖凤回奏，自以不能详察，引咎；下部议处如例。十七年，巡按山西。十八年，圣祖仁皇帝御极，裁巡按；回原任。
　　康熙元年，请假归。二年八月，补湖广道御史，三年十二月，疏言：『迩来叩阍事情，干涉民间冤抑者固自不乏；然而健讼刁告之辈砌款行私、降级革职之官饰词巧辩，滋烦扰而长欺妄，莫此为甚！嗣后审问情虚，宜各依律究拟，勿止以「责赎」从轻发落。其审虚复行叩阍仍审虚者，加等治罪：庶刁诳息而体统肃』。疏下部议行。五年，巡视浙江盐政。七年，掌京畿道事；寻掌河南道事。八年五月，内大臣鳌拜获罪拘禁大学士班布尔善，以结党行私伏诛。之芳疏言：『近者班布尔善任意票拟，已置大法；自此，政本肃然一清矣。臣惟票拟，为政本所系。昔时大学士等俱内直，诸司章奏即日票拟，世祖章皇帝面赐裁决；立法至善。自顺治十八年以后，惟辅政大臣内直，大学士等在外，疏奏俱至次日看详；及进呈候旨，止有学士，而大学士不预，非所以昭严密。请仍复旧例内直看详，即日票拟，公同候旨；永杜任意更改之弊』！疏下部，从之。又疏言：『世祖章皇帝时，赏罚出于至公。其时之督、抚，不敢恣睢无忌，率有司以虐穷民。然犹不时甄别处分，以防其坏法害政之渐；轻则降革，重则提拏：斧钺檩然，未尝少贷。故当时吏治肃清，民生不困；岂一时之督、抚皆贤，彼诚有所畏也。自顺治十八年以后，督、抚率多夤缘而得。有所恃以无恐，勒索属员、扰害百姓；以下僚为奴隶、任传宣为爪牙，横取财物、贿赂权奸，根深蒂固：惟其意所欲为。夫直省亿万之众，皆世祖章皇帝留遗之群黎、皆我皇上爱养之赤子；其能堪此辈睃削为也！自「与受同罪」之法严，无敢纠督、抚之贪婪者。与者不认，则言者涉虚；即确然有据，亦不能执其人而问之矣。岂但不能纠督、抚，且不敢纠司、道、守、令。纠之，则干碍督、抚；安有督、抚承问，而不力为脱卸，谓尽属子虚者？数年来，未尝因贪纵而重处一人；反得粉饰功次，冒滥加衔。有贪之利、无贪之害，彼又何惮而不怙恶以自恣耶！近者皇上亲政，屡颁谕严饬，亦不过纠一、二有司以谢责。夫表不正，则影不直；安足除贪盗风而苏民生乎！乞睿鉴亲裁，罢黜溺职督、抚，庶吏治渐有起色』。疏下部知之。寻甄别各省督、抚，罢黩、降用、休致数人。九年五月，疏劾大学士魏裔介前以候补左都御史「妄援恩诏廕其子魏嘉」及入内院「市恩徇私」诸款，诏裔介回奏；仍下部察议。以各款俱辩释，惟候补官无得廕之例，革魏嘉廕生。八月，得旨内升，以四品顶带食俸，仍任御史。
　　十一年二月，擢左副都御史。六月，疏言：『外官失察衙役犯赃例，坐革职。在内部院司官所管胥役犯赃，向未有失察处分；故纵容奸蠹，置若罔闻。请敕部严议，俾知惩警』！又疏言：『今日吏治之弊，在于文法太密。而尤密者，在于方面有司等官，常有在任三、两年而罚俸至二、三十年者。失俸薄，尚恐不足以养廉；况积年无俸，又安能责其洁己爱民？乞敕部酌核外官罚俸事由原无情弊、近来处分过当者，请旨仍遵世祖章皇帝时定例，除去繁苛，以课吏治之实效』。又疏言：『两淮、两浙、长芦、河东等处盐课专遣御史经理，为商人培一时之元气，即为朝廷保恒足之泉源。至于缉枭贩以疏官引、严秤掣以速行销、翦恶棍以安良善、察职要以便小民，皆巡盐御史职拏。在顺治十八年以前，原以此为殿、最之法，不仅以完课为能事。乞敕嗣后各巡盐期满，仍行昔日考核之例，户部据钱粮之完欠为高下、都察院据政绩之优劣为劝惩；庶各争自濯磨，克尽职掌矣』。疏并下所司议行。是月，浙江巡盐御史杭奇、常锡允以私派诈赃，为商人赴通政司控告；命之芳赴浙察审得实，杭奇、常锡允并论绞。十月，迁吏部右侍郎。
　　十二年六月，授浙江总督。明年三月，疏言：『逆藩吴三桂陷湖南，恐煽诱滋扰浙江。提督标兵应复前未裁减时原额，令各营使用枪炮，为攻坚击远计』。疏甫入，逆藩耿精忠执福建总督范承谟据福州反。之芳闻变，疏言：『贼兵已至浦城，衢属仙霞关与贼接境，而常山一县又为西南孔道，臣已分调官兵星驰守御；请急敕江南省调兵赴援，江西省调兵谨守玉山、铅山要路，以固封疆』。疏入，命都统赖塔率江宁副都统玛哈达、瑚图等及驻防兵赴浙江，谕令与之芳商决军务。五月，奉诏进驻衢州；请复降调总兵李荣原官，俾统领绿营副将王廷梅、牟大寅、陈世凯、鲍虎等分道御贼。贼由常山陷开化、寿昌、淳安，由处州犯义乌、浦江、东阳、汤溪、龙游；沿河阻绝饷道，联结叛弁司定猷、叛镇祖宏勳陷平阳，踞温州；又陷黄岩，犯台州及绍兴，集悍卒数万窥衢州。七月，之芳与赖塔阅兵于水亭门，率总兵李荣及副都统瑚图等兵直薄贼垒，军于阬西；贼悉众来犯，我兵冲冒炮矢，奋击却贼。贼越壕踞木城，我兵追击至壕，守备梁安殁于阵。贼乘夜移踞杜泽大洲，陈世凯与副都统沃申进剿，斩戮甚众，乘胜复义乌、汤溪；牟大寅破贼常山，游击王世万破贼龙游，鲍虎复寿昌，王廷梅败贼于金华之石梁大沟源；李荣复东阳，寻大败贼兵于金华之寿溪，斩伪总兵张元兆等，毁寨十八；参将洪起元败贼于绍兴，复嵊县：先后得旨嘉之芳调度有方，将士奋勇；令事平日议叙。
　　时大将军康亲王杰书自京统师至金华，分遣贝子傅喇塔与都统巴雅尔等剿贼温、台。贼之在处州者偪衢州东南、在江山者偪衢州西南，之芳分饬营伍严守御，勿遽迎击。十月，疏言：『臣自驻衢以来，率励将士搜剿；虽所至克捷，终因兵少，战守不能兼应。原调集之兵及新设援剿镇兵，共只数千。金华堵御温、处两路，严州接连徽、饶二郡，并属咽喉之地；而衢州又当冲扼要，为全浙门户。各处贼兵皆报称数万，每处官兵不及三千，派防属县驻守；府城闻警，策应常恐不敷。臣标见设三营，应增足每营一千之数；并增设前、后二营，合成五千兵，目前便于策应；有恢复之地，即可分拨驻守。俟事平之日，调作温、处各营原额；是增兵不踰经制之外，而援剿机宜克协矣』。疏下户、兵二部议行。会康亲王奏进征温、处，应设温州、黄岩、平阳三镇标营，其将弁听之芳拣补，陈世凯、王廷梅、鲍虎并擢总兵官。十一月，贼众五万由常山偪衢州城西沟溪，倚山结十万寨，掘壕堑，觊联南路贼巢。之芳与赖塔议出贼不意，遣王廷梅同参领禅布等夜趋沟溪，分队进攻；自辰至酉，合力扑剿，斩贼万余，贼将弃寨溃窜。追逐二十里，获巨炮、器械甚多。
　　十四年二月，疏言：『臣统师衢郡，日夕对垒；凡筹画战守、接济刍粮、策应调遣，时刻勿遑。军机紧要之事，万不能辍；更无暇晷鞫理盗案。且臬司驻劄省会，解审既虑疏虞，核驳又恐迟滞。乞敕归抚臣就近覆审，径行题结』。又疏言：『凡城乡盗案，专汛、兼辖武职有住俸、罚俸、降级之例，所以责其督缉逸盗也。今用兵之际，或本汛防剿、或调遣随征，业已披坚执锐，展绩封疆，不能分身缉盗；俸银停支，情属堪悯！宜破格开复，以示恩养将士之心』。又疏言：『金、衢、台、严、绍等处贼寇屡经征剿，附从乌合之徒渐已解散，仍复故业；臣饬所在官吏安集抚绥，俾投诚众多。惟贼寇蹂躏之地，一望萧条，啼号载路。即如衢州近城，难民见有九千七百余口；其散处各乡者，尚不可数计。臣与府、县官虽捐赀量给，要不过涓滴之微。请于布政司所收捐助军需内，动支散给』！诸疏下部议，并从之。时贼帅马九玉、朱怀德等踞江山、常山、开化三县，于溪口、清湖、大溪滩、茅村东南列贼营四，又列营前岭以联络东南各贼巢；且散布处州、金华山榖，四出窥犯。李荣、陈世凯、王廷梅等分路搜剿，所至大捷。五月，之芳与赖塔议乘连旬大雨、河水泛涨，由南塘捣贼前岭，阵斩七百余级，坠崖落水死者无算。
　　十五年三月，遣将由遂安截贼后路；连破贼寨，复开化县。疏言：『衢州控贼要害，满、汉官兵擐甲枕戈已踰二年。因浙省处处用兵，分布各路，以致兵力不敷。前此专望一处扫平，便可并力攻取，直捣仙霞。不意各路寇氛虽屡经剿创，尚未扑灭；江西广信各逆，又出没常山、开化，欲与马九玉贼营联合。在衢州满、汉官兵，仅能堵御；若欲急图灭贼，非厚集兵力不可。目下贼势，断不能窥犯江南；宜酌调松江、崇明提标兵五、六千赴浙，听大将军康亲王调度，并力进剿』。疏入，上命康亲王于浙省分驻兵酌调统率，谕之芳议定由何路进剿。之芳疏言：『自耿精忠叛变，分遣贼众一由衢州、一由温州、一由处州三路入犯；兼以海洋贼舟往来牵制，而且广布伪劄、煽惑人心，不逞之徒所在蜂起。官兵各路堵御，屡奏捷功；而负固抗逆者，尚有温州之曾养性、祖宏勳、处州之连登云、徐尚朝、沿海出没之熊进学等。因衢州向为入闽大路，劲卒毕集；今必先由衢州进击，歼其精锐，则诸路之贼自然瓦解。逆贼马九玉、朱怀德等见在深沟高垒，死守河西；然其南则江山、西则常山，皆可以间道截其粮运、断其归路。我兵一进，使贼首尾受敌，势难仍保巢穴；从此，八闽可奏荡平矣』。疏入，从之。八月，康亲王抵衢州，与之芳及赖塔议先断贼饷道，以夺河西贼势；遂进兵大溪滩，复江山县，马九玉弃营遁。之芳遣副将马化龙、参将阎进、赵得寿率兵随赖塔进剿，降伪参将金应虎等，克仙霞关。康亲王进定建宁、延平，将至福州，耿精忠率众降；贼之在温州、处州者悉解散。伪总兵马鹏、汪文生、陈山、伪将军程凤等犹分踞江西之玉山、铅山、弋阳、德兴等县，之芳奏请会剿；得旨俞允。而江西兵方以御吴三桂逆党于吉安、袁州，不遑东顾；之芳遣兵，一由常山进剿玉山、一由开化进剿德兴。十月，攻克玉山城；汪文生潜遁。十一月，破贼木城六，自白沙关趋德兴，连克贼寨十有三；擒马鹏，械至衢州斩以徇。游击郭守金等复铅山、兴安、弋阳、贵溪等城。上嘉之芳遣兵剿贼邻省、恢复城邑，调度有方；下部议叙，加兵部尚书衔。
　　十六年四月，遣参将蒋懋勳等剿贼于玉山之椒岩洞，伪总民陈山率众出降。先是，马鹏就擒，汪文生、程凤俱乞降。俄，程凤病死，其妻王玉良以伪「扬烈将军」印，籍所属六万七千余人就抚。而伪总兵林尔瞻拥众数万，以铅山、上饶与福建光泽县错壤之石垄地为巢穴，恃山险崎岖，招之弗出。之芳令蒋懋勳等由铅山进剿，分扼要隘，率数骑入寨慰抚；乃挈伪官百余、兵二万余出降。别有伪都督李日生、伪提督洪成龙分距玉山之八仙洞、老鼠洞，出掠子午口；十七年三月，蒋懋勳等击贼子午口，斩级数百。之芳复遣参将阎进会剿，克八仙洞、复克老鼠洞，各斩贼千余，毁平贼寨。
　　时「海贼」郑锦尚踞闽境，设五镇；其伪总统刘国轩、朱天贵等纠集贼众，乘船窥伺濒海郡邑。之芳檄各营汛严密守御，象山副将汪国祥等败贼于庙岭湖边。贼复犯温州各汛地，皆有备；击毁敌船，溺死者甚众，伪副将詹天枢杀贼将麦仁赴总兵陈世凯军前归顺。十八年冬十二月，令定海总兵牟大寅率兵巡海，见岛屿而木城、草屋者悉焚毁搜斩；又令游击卫圣畴等更番出哨，遇贼孝顺洋，斩伪参将童耀等及贼兵三千余，毁沈十九船，获十五船并器械、伪印劄以还。
　　二十年七月，疏言：『浙省上游险要，莫重于衢州；而衢之恃为咽喉门户者，莫重于仙霞一关。自康熙九年拨旧驻江山之枫岭营归闽省总兵官，于浙不相统辖；迨闽中变乱，致仙霞天险反为贼踞，声息不通，寇兵遂得深入。仰赖天威，扫荡恢复，以浙省官兵驻守。近见福建总督姚启圣请设枫岭营，隶闽省。伏思守关之法，应从内以控扼于外，未有反借外以遥制乎内者！宜设左、右两营，左军守备以下，闽省支饷；右军守备以下，浙省支饷。其枫岭营游击，兼听两省节制，仍于浙省支饷』。疏下部议，从之。
　　二十一年八月，奉诏还驻杭州。十一月，召入京为兵部尚书。
　　二十三年八月，调吏部。十一月，谕大学士等曰：『部院大臣年高者，借以料理政事，不以筋力为礼。兵部尚书李之芳齎捧木匣，以衣裘厚重，偶至失足；倘或致损伤，朕心深为不忍。以后，木匣令尚书、侍郎内年少壮者捧进』。二十四年八月，以疾乞休；得旨慰留。十二月，户部议删钱粮丝忽以下细数，重刊「简明赋役全书」；给事中杨周宪疏陈：细数不应尽删、全书不应重刊。下九卿科道再议未决，诏询之芳；奏言：『户部初议，丝归于毫。今拟丝以上之数仍存、忽以下之数删去，则便于稽核，吏胥不得作弊；实有益于民』。上是之，议遂定。
　　二十五年二月，汇叙任总督时军功，予云骑尉世职，准袭一次。
　　二十六年九月，授文华殿大学士。
  </div>
  <div class="pagination">
   <a href="清耆献类征选编_page4.html">
    上一页
   </a>
   <a href="清耆献类征选编.html">
    1
   </a>
   <a href="清耆献类征选编_page2.html">
    2
   </a>
   <a href="清耆献类征选编_page3.html">
    3
   </a>
   <a href="清耆献类征选编_page4.html">
    4
   </a>
   <span class="current-page">
    5
   </span>
   <a href="清耆献类征选编_page6.html">
    6
   </a>
   <a href="清耆献类征选编_page7.html">
    7
   </a>
   <a href="清耆献类征选编_page8.html">
    8
   </a>
   <a href="清耆献类征选编_page9.html">
    9
   </a>
   <a href="清耆献类征选编_page10.html">
    10
   </a>
   <span>
    ...
   </span>
   <a href="清耆献类征选编_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
