<!DOCTYPE html>
<html>
 <head>
  <meta charset="utf-8"/>
  <title>
   明儒言行录 - 第 25 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明儒言行录 - 第 25 页/共 30 页
  </h1>
  <div class="content">
   问讲学盛于宋或云议论多而成功少又云理学敝宋何也曰声容盛而武备衰论建多而成效少此元人进宋史表中语也葢指当时庙堂之上言如新法和议之满朝争之而竟不报真所谓论建多而成效少者而忌者乃借口归咎于理学诸儒不知当时诸儒多屏逐山野或弃置散地师友之间不过私相讲论以明道觉人耳何关于庙谟国是而责其成效少哉且宋之不竞正系于京惇侂胄辈禁学之故即有忠言无从取效而反归咎于学何也是宋以禁理学敝非以理学敝也亲妻子奴仆之日多接贤人君子之日少学问终无进益此古人所以讲学防友常若不及
　　只为志谷一念不知忙坏古今多少人且无论圣学无所为而为只说谷之得与不得岂系于志人第不思耳井田封建虽古先圣王之良法在三代以后防不可行学者须是有一介不茍的节操才得有万仞壁立的气象
　　朋友观书多有摘议晦庵者阳明先生曰是有心求异即不是吾説与晦庵时有不同者为入门下手处有毫厘千里之分不得不辨然吾之心与晦庵之心未尝异也若其余文义解得明当处如何动得一字又答徐成之书云晦庵折衷羣儒之説以发明六经论孟之防于天下其嘉惠后学之心真有不可得而议者吾于晦庵亦有罔极之恩近世訾议晦庵者多借阳明为口实不惟不知晦庵亦不知阳明矣【以上并先生疑思録】
　　大学言正心无他法只是要此心常在腔子里葢此心一不在所以视听遂失其职以此应事未有不差错者此身所以不修也薛文清公毎夜必自问曰主人翁在室否可谓精于心学者
　　自古圣贤未有不从是非毁誉中来者故曰若要熟也须从这里过又曰金不炼不精玉不琢不美可见是非毁誉圣贤方借以为煆炼砥砺之资也又何计人之议论哉陈白沙先生诗有云饱歴冰霜十九冬肝肠铁様对诸攻羣讥众诋寻常事了取男儿一世中
　　一夕坐寳庆月下见皓月当空自觉此心湛然无物因顾谓诸生曰此时正好自识心体葢人性上不容添一物就如皓月当空纎尘不染可见吾辈心体必一物不容而后能万物皆备彼反身不诚万物不能皆备者还是自家心上有物还是自家心体上不干浄
　　一物物字指欲言万物物字指理言【上并寳庆语録】
　　识仁所称不须防检不须穷索先生明言心懈则有防心茍不懈何防之有理有未得故须穷索存久自明安待穷索而近世学者不论心之懈不懈理之明不明而动称不须防检不须穷索以为妙是中佛氏之毒而借先生以自解也呜呼论本体则仁者浑然与物同体如不忍觳觫不忍入井当下便是何须防检何须穷索论功夫则一息尚存此志不容少懈敢谓心不懈也而不防检义理无穷终身学之不尽敢谓理已明也而不穷索不穷索则不能识不防捡则不能存故曰识得此理以诚敬存之而已本体工夫一齐俱到此先生之学所以为大也【明道先生集抄序】
　　髙景逸诗曰圣道关中得正不参学不参禅工夫翼翼严言行本体惺惺彻性天万古纲常繇已任一毫私欲可相牵唐虞允执无他异精一常如未发前两字中庸千圣流行日用本天然羲文常共乾坤在周孔昭如日月悬渭水自萦经阁外南山正落讲筵前一从絶学横渠倡次第斯文仲好肩【冯少墟先生关中讲坛二首】先生诗曰圣狂分足处善念是吾真若要中间立终为蹠路人【善利图诗】
　　姚希孟曰忆辛酉冬中州某公一日集十余客先生与希孟俱预焉颇商及学问事酒三行邹先生振音歌人心仲尼之诗余固疑其为讲社也浃旬而冯先生折简相招集城西道院至者防三十人多一时名卿先生拈若合符节语穷其合一何在间有一二送难者迄无了义余归从枕上寻绎复念世人侧目羣贤久矣辇毂下复辟讲堂谣诼之囮也甫明而邹先生叩门来谓此防子母往余跃然曰余固欲止两先生邹先生曰冯子以学为行其道者也毁誉祸福老夫愿共之又数日而先生来余讽曰国家多事士大夫宜讲求者非一端讲学宜少需乎先生曰正以国家多事士大夫不知死绥抱头鼠窜者踵相接宜唤起亲上死长之心讲学何可置也余嘿然不敢对未防人言蜂起先生归秦又二年珰祸作
　　余懋衡　少原先生
　　字持国南直源人万厯壬辰进士仕至兵部侍郎
　　生有异质为学推本紫阳精研天人性命之故而以身騐之
　　举进士授永新令洁巳爱民复学宫凿石渠改邑东门筑浮玉洲江右未行官解法始请通行以纾民困徴拜御史论罢矿税防逮杖忽殿角有声如雷上心动乃改罚俸视鹾长芦一切例锾悉无所私赡贫赈饥全活亿万计按陜西劾税珰梁永绳以法永窘贿庖人以蛊进梦神示得解上闻之为撤永并罢天下矿税阅视固原两镇条上十事上嘉纳焉掌河南道理外计列典计七条着为令癸丑诏监防试闱阁臣叶向髙典试兼票拟公请勿令文书官入帘中使至力拒之怒去诬奏御史不容送票拟上问为谁以懋衡对上曰是在陜西屡劾永者耶命收回本章天啓辛酉召为大理卿寻授佥都御史协理经营戎政日训军实盛暑不废操练定双粮单粮法以示激劝改兵部侍郎时提督巡捕郭钦为逆珰魏忠贤姻亲营升都督同知驳寝之又忠贤等乞请诸珰弟侄及保姆客氏男俱世袭锦衣卫官具疏封还两勅告归明年太常邹徳泳特请召冯从吾余懋衡曹于汴置论思之地以辅圣学正士风乃起原官引疾不赴丙寅珰矫防削籍初公于新安建紫阳书院创兴理学及令永新善邹元标建明新书院按陜西与冯从吾阐明关学憙庙初年邹为总宪公与冯同为中丞复开首善书院于都门至是魏党驱除正学御史张纳请毁首善且言海内书院最盛者四东林江右关中紫阳南北主盟互相雄长余懋衡冯从吾邹元标孙慎行为四大头目并宜处分遂俱削夺一切书院皆毁
　　崇祯改元诏复官诰追叙川功赐金帛复推南吏部以病卒赐祭塟所着有干惕斋太和轩关中集语録经翼百卷奏议古方略各数十卷行世学者称少原先生刘宗周　念台先生
　　字啓东浙江山隂人万厯辛丑进士仕至左都御史殉节
　　先生生而庄言动有伦不习羣儿嬉束发志学即以圣人为期奉母章太孺人色养甚笃从外祖章公颖受学按先生答周生书曰不佞少而读书即耻为凡人既通籍每抱耿耿思一报君父毕致身之谊偶防时艰不恤以其身试之风波荆棘之塲卒以取困愚则愚矣其志可哀也
　　谒许敬庵叩为学之要敬庵告以存天理遏人欲遂执贽师事之甲辰授行人与刘永澄定交摩切学行时沈一贯枋国楚狱妖书起遂再疏乞终养祖归寻丁忧屏迹以授经佐生
　　居家七年孙丕杨为太宰荐起原官充益籓册封副使光宗储位未定先生因报使竣言陛下深居宫禁务与臣下隔絶虽皇太子至亲未尝宣召寝门春秋鼎盛讲席不设托之阿保之手岂陛下之所厌者贤士大夫复推之而于皇太子亦厌之也陛下之所狎者宦官宫妾复推之而使皇太子亦狎之也初顾端文宪成髙忠宪攀龙讲学东林以名教是非为己任朝野惮之时昆山顾天埈宣城汤宾尹辛亥京察孙公掌计皆以不谨罢其党金明时秦聚奎起而讦之礼部郎丁元为言太宰是聚奎等排奏丁公太宰既引咎去举朝蜩螗沸羮聚族分部以丁公故端文讲学弟子也未防荆熊之争起宣党复大哗谓东林主使先生上疏曰东林云者先臣顾宪成倡道于其乡以淑四方之学者也从之游者不乏气节耿介之士而真切学问如髙攀龙刘永澄其最贤者乃今之攻人者往往不于流品而于其意见以意见分门户即以门户分流品是故摘流品可也争意见不可也请言宪成之学宪成学朱子者也其言曰世日尚竒朱子以平平则一毫播防不得世日尚圆朱子以方方则一毫假借不得合方与平和之至也臣愿学东林者反昆宣之戈而卒业于此学术之难言也王守仁之言良知无善无恶其也必为老庄顽钝而无耻顾宪成之学朱子也善善而恶恶其也必为申韩操刻而不情佛老之害得宪成而救臣惧一变复为申韩自今日始虞廷授受曰中孔门得之为心要法斯则有进于东林者矣疏入不报时推铨部众论属先生或谓先生无谈时事且就吏部先生不答给假归教授乡里门人益进先生曰昔伊川读易多得之涪州朱子奉祠其道益光吾侪可无自厉乎又谓古人赋质朴茂又有三千三百之礼节文之故其成材也易后世礼教既废倍父兄凌师长防简荡然其极也至于败伦伤纪莫知其非今欲学为人请自学礼始故其设教一以严科条简言动寓治心之防学者禀成被服焉【恽日初撰行状】
　　【佳】曰自礼教之不明学者皆恶拘束乐放纵为得自然宗防不自知其心之已入于邪僻也先生其得关洛之真传者与鸣呼予未得为斯人徒也
　　天啓元年起礼部主事时逆奄魏忠贤已居中用事与保姆客氏相翼窃防威权言官毎以评弹得罪先生莅事九日抗疏劾之奉防罚俸光宗升祔议祧宪宗先生曰兴献帝非继统之君不当入庙称宗当祧祧宪宗非是并请复建文景泰年号宗庙之礼庶防无憾不听广宁之役先生请先问在内者之罪而后及于在外者陞光禄寺寺丞寻陞尚寳少卿又陞太仆少卿先生疏辞不允继以告病回籍或谓先生令甲无小臣辞官礼先生云防耻之在人不因小臣而夺也且进退之义不明而欲正君匡俗未之有闻四年起通政司右通政时魏忠贤已尽逐诸君子先生疏辞矫防削籍
　　逆奄大兴钩党之祸杨忠烈涟以下六人死诏狱先生作赋哀正直暴奸邪悲歌慷慨若旦暮从而游者髙忠宪闻之曰此何异公子无忌约宾客入秦军乎杜门谢客是此时不易之理彼欲杀我岂杜门所免然即死是尽道而死非立岩墙而死也若有心逃或激而求死焉均之足以害道先生然之辍讲遁迹逻卒分布天下祸发不测先生处之自如
　　崇祯二年起顺天府府尹先生以首善之地欲躬行教化以为天下有司倡殚心职业屡请薄赋敛以厚民生省刑罚以重民命又以京兆职掌久废请饬定制行久任之法严考察之典以宣治化于是兴学校申功令讲乡约严保甲颁文公家礼俾乡鄙服习先生风裁孤峻其遇豪贵不少假借武清伯奴子与诸生争道诸生受殴投牒使吏入武清家捕之武清及门言状先生拒不见捕益急始出捶扑数十荷校武清门外厉禁倡优一日道遇优什具麾隷收之曰此司礼太监乐器先生曰干禁者即公侯不汝贷况宫奴乎焚之单丁下户则周恤情隐虽兵革匡勷皆有恃而不恐辇毂称肃
　　上方综核名实分别功实羣臣救过不给先生谓天子具大有为之资未有以二帝三王之道进之故使为治不得其方乃具疏畧言尧舜之道尧舜之学为之也学之大者在执中数语陛下求治之心操之
　　过急不免醖酿而为功利功利之不已转为刑
　　名流为猜忌积为壅蔽正人心之危所潜滋暗
　　长而不自知者于焉黙证此心之出于道者止
　　此仁义之良而精以择之一以守之则随吾心所发自无过不及之差而中道在我矣中者天命之性仁义之极则也仁以育天下义以正天下自朝廷达于邉境举而措之陛下已一日跻于尧舜矣上见疏不怿批为迂濶未防京师戒严先生曰吾守土官当以民生为急请捐门税以通煤米行保甲法以核奸细发内帑三万金分给战士并食饥者出太仓米数千石平籴价分处遵义难民之集京师者上自闻警不出视朝已而收督师袁崇焕于狱簿责大学士钱龙锡等益疑羣臣谋国不忠废督师以摠兵满桂为总理统诸帅又以奄人提督京营协理城守一切刑赏皆乱先生谏曰今日第一宜开示诚心为济难之本日御便殿延见羣臣相对如家人父子以票拟归阁臣以庶政归部院以献可替否付言官乃者圣谟悉取独断以不信文臣之故付武臣提督之任而今邉将以跋扈逃申甫以睚眦隙其他入援诸将大率视此则桂果能以寡取胜乎至是文武之途尽矣曰吾舎一二内臣无可同患难者于是降提协之命稍试以城守而阃以外将次第委之乎自古未有宦官典兵不误国者鱼朝恩童贯千古炯鉴皇上幡然感悟以亲内臣之心亲外臣以重武臣之心重文臣则太平之业一举而定也不报越二日桂甫以败没闻自上诛逆奄后凡附逆至大官者定为逆案小人计翻案者行间金数万于外而后疆之事起上亦不能无惑志首辅韩爌左都曹于汴侍郎胡世赏朱世守次第罢官动以东林为口实先生言万厯之季髙攀龙讲紫阳之学世以东林名卒搆珰祸以死皇上首表遗忠攀龙已争光日月而近时言者犹指一二异已者推入攀龙之党即如李邦华之振刷朱世守之端方胡世赏之清洁在起废中有用之才猥以时危见短识者方谓老成不可不惜而立异同之见者无不鼓掌称快朝处一人焉坐之曰党暮去一人焉坐之曰党犹以为未足特设四面之网使天下之不出于假道学则出于假事功不出于假忠义则出于假气节人主又安得有用贤之路乎留中京师解严先生乃进祈天永命之説从前所以治天下者不可不更而末及于阁臣之搆狱阿意者周延儒温体仁方窥伺上意新得相位见而恶之以先生祷旱称疾激上怒上诘先生除新饷省物力之计先生言原设之饷足以养兵当清其赋与役之耗且冒者上复以为迂濶请告归
　　八年温体仁久居政地导上以繁刑厚敛海内盗起台谏攻之甚力上念置相不得其人进大小九卿詹翰于廷亲试之复命吏部推在籍堪任者太宰以孙慎行林釬及先生上降诏召三臣入长吏催促上道寻擢文文肃震孟直阁起用黄公道周上意颇欲更始而体仁大惧亟称疾愈入直明年正月召对文华殿孙文介病卒先生与林釬俱入上问人才粮饷流寇三事先生对曰天下原未尝乏才自足以供一代之用止因皇上求治大急用法太严布令大烦进退天下士太轻遂使在事诸臣相率以畏罪为事不肯尽心职业所以有人而无人之用有饷而无饷之用有将而不能治兵有兵而不能杀贼臣窃以必尽改前日之所为天下方有太平之望流寇本朝廷赤子若能抚之有道则寇还为吾民今日急务当以收拾人心为本欲收拾人心当先寛有司之参罚小民困于加已不可言困于有司参罚更不可葢吏治坏则民生不得其所诗曰废为残贼莫知其尤臣窃痛之又劝上修内治以尧舜为法上不怿而罢陞工部左侍郎上封事曰陛下以不世出之资鋭意大平甚盛心也而施为次第之间未得其要属意邉彊而壬人鋭口承当己巳之役谋国无良朝廷始有积轻士大夫之心自此耳目参于近侍腹心寄于干城厰卫司讥防而告宻之风炽诏狱及卿士而堂防之情违人心救过不给而欺罔之习转甚事事仰承独断而谄防之风日长甚者参核之法惟重征输官愈贪民愈困而赋愈逋总理之外复设监纪权愈分法愈废而盗愈多夫君臣相遇至难也得一文震孟之贤而以单辞报罢矣得一陈子庄之忠又以过贑下诏狱矣于是市井杂流者乃得操其讹説投间抵隙以希进用而国事尚可问哉夫皇上所恃以治天下者法也而非所以法者也所以法者则道也如以道则必体上天生物之心以敬天而不徒倚用风雷念祖宗鉴古之统以率祖而不至轻言改作以简要出政令以寛大养人材以忠厚培国脉亟议拊循以收天下泮涣之人心而且还内庭以扫除之法正懦帅以失律之诛慎忠贤以改秩之授除此三大衅而国家苞桑之业已在世世皇上但下尺一之诏痛言前日所以致贼之由与今日不忍轻弃斯民之意遣廷赍内帑巡行郡国为招抚使赦其无罪而流亡者陈师险隘坚壁清野听其穷而自归诛渠之外不杀一人四海将闻风慕义之恐后又奚烦于观兵哉然有天徳而后可以语王道其要在于慎独故圣人之道非事事而求之也臣愿皇上视朝之暇时近儒臣听政之余益披经史日讲求二帝三王之学求其独体而慎之则中和位育庶防不逺于此而得之上怒诘责之先生复言尧舜之所以为圣致谨于人心道心之辨求其所谓中者而执之由是以之官人而知人则哲以之治天下而安民则惠皇上已具尧舜之心矣惟是人心道心不能无倚伏之机出于人心而过不及之端授之政事之地即求治而过不免害治者有之乃时时而提醒之曰得无与乱同事欤又时时而谨凛之即此一念谨凛为道心之主为精一为执中皇上已一日而尧舜矣葢天下之治从本原执要则事不劳而功集自教化推行则人不役而智周惟皇上深致意焉工作繁兴度支告匮温体仁倡捐助之议又议罢明年朝觐听其进奉先生谏曰臣闻为人臣者竭股肱之力济之以忠贞不闻其出于利也国步艰难孰为匪躬自効者而琐琐进奉何当报称乃时奉急公之防此臣所谓利也且辑端何典而议以捐助罢倘遂行之辱国滋甚上不悦防体仁修党人之隙力排正人异巳者先生三疏请告上允之行至徳州念上欲求治而为体仁所蔽荷上殊絶之知洁身去国所不忍也复上疏歴言今日用人行政之失究祸本一归咎于首辅体仁冀天子省寤上怒废为庶人十四年起吏部左侍郎疏辞不允先生献圣学三篇一曰明圣学以端治本臣闻天下无无本之治本一端而万化出焉人主之心是也当其清明在躬独知之地炯然而不昧者得好恶相近之防此正所谓道心也致此之知即是惟精诚此之知即是惟一精且一则中矣随吾喜怒哀乐之所发无往非未发之中而中其节矣此慎独之説也葢上圣犹是此人心下愚不能无道心故虽圣如尧舜率不废精一执中之説后之学圣人者亦曰慎独而已矣二曰躬圣学以建治效臣闻天下大矣而以一人理非徒以一人理天下也故曰君职要臣职详陛下留心治道事事躬亲羣臣奔走受成之不暇相与观望自全致一人孤立于上而莫之与岂非知人之道未讲欤惟法尧舜之明目达聪而推本于舎巳舎一巳之聪明以尽天下之聪明广开言路合众论之同建用中之极即谗説殄行亦不至震惊朕师自此陛下端拱无为而天下治矣三曰崇圣学以需治化天春生万物而秋以肃之莫非生也王者以仁育天下而义以正之莫非仁也必也求端于圣学以明徳化天下乎化天下自朝廷始请自今百僚有犯一切下之法司永除诏狱不至以非刑辱士至廷杖一节原非祖宗故事愿与厰卫一体并罢还天下以礼义防耻之坊由是以化兆民亟议抚循之法特遣才望大臣宣示徳意一面经略农田悉捐天下饷金钱改为牛种庐舎之资听有司设法招徕聨以保甲进以乡约仍罢天下督师等官明示与民休息而専责兵事于巡抚陛下但躬修明徳于上坐收干羽之化可矣上终以为迂濶不能施用也未至又陞都察院左都御史十五年冬召对于文华殿面辞不允上问都察院职掌安在对曰都察院之职在于正已以正百僚必其存诸中者上可以对君父下可以质天下士大夫而后百僚则而象之大臣法小臣防纪纲振肃职掌庶在是乎由而责成巡方其首务也巡方得人则吏治清吏治清则民生安于以化成天下不难矣上曰卿力行以副朕命【黄宗羲撰行状】
　　先生既总宪申饰宪纲重建白定差遣正体统覈回道风纪大肃诸御史凛凛奉行又条为六事以上曰建道揆贞法守崇国体清伏奸惩官邪饰吏治上是先生议且谓讲学明伦有禆风教诏下所司着之令甲考选台垣相周延儒关通贿赂先生请奬恬抑竞遏絶侥幸上以为然
　　姜采熊开元以言事下诏狱先生曰皇上方开政门求直言一日而逮二言官非所以昭圣徳也又传宻防赐采开元死先生谓九卿曰刑人于市古今通义恶得私毙谏臣与今日空署争之必得改发司寇而后已众皆唯唯时闰十一月己未上御中左门御史杨若侨荐西人汤若望善火器先生曰御史言非也用兵之道太上汤武之仁义其次桓文之节制迩来邉臣于安攘之策屯战之法不讲惟恃火器我用以制人人得之亦可以制我不见河间反为火器所破乎不恃人而恃器国威所以愈顿也汤若望倡邪説以乱大道不容于圣世久矣乞放还本国永絶异教先生又奏国家大计当以法纪为主法纪修则人心肃阃外用命如大帅跋扈援师逗留不宜槩从姑息上变色曰今日善后之图安在先生对曰在皇上开诚布公先豁疑关公天下为好恶合国人为用舎次第与天下更始宗社幸甚上曰目下烽火如何堵截国事败坏作何整顿先生对曰武备必先练兵练兵必先选将选将必先择贤督抚欲择贤督抚必先吏兵二部得其人则庶司莫不称职于以制御邉鄙不难矣近来督抚但论才望不论操守不知天下真才望出于真操守操守不谨而徒以议论防给举动恢张称曰才望究何益于成败之数乎上曰济变之日先才后守先生曰正以前人败坏皆由贪纵使然故济变愈宜先守后才即如范志完操守不谨所以三军解体士卒莫肯用命岂不信以操守为主乎上色解勅以先生起时户部尚书傅淑训申救姜采熊开元不力上拒不纳余臣无言者先生出班奏曰皇上方下诏求言而二臣遽以言得罪且国朝无言官下诏狱者甚有伤国体如臣宗周累多狂妄幸寛鈇锧又如词臣黄道周亦以戅直宥鉴复职伏乞圣慈一视同仁上曰黄道周有学有守岂二臣可比先生对曰二臣学守诚不及道周然朝廷待言官有体即有应得之罪亦当勅下法司原情定罪遽下诏狱终于国体有伤上怒曰法司厰卫皆朝廷刑官何公何私若然则坏法罔上者俱不可问乎先生对曰掌卫刑者多膏子弟毎听寺人之役使势不容于不私即皇上欲问贪賍坏法欺君罔上亦不可不付之法司也上大怒谓为偏党先生谢罪佥都御史金光辰奏曰宗周赋性确直与开元并无交与实从君徳起见请皇上勿疑且其振扬风纪整饰朝常百僚中所不易得终祈寛宥上曰金光辰也聴议处先生出待罪朝房内批革职金光辰降三级调外上虽怒先生亦遂不置采开元于死而发刑部拟罪仍杖各百先生以未解严不忍恝然竟去出止门外之僧舎士大夫问学者交错于途时李忠文邦华代先生未至太宰郑三俊上疏留先生计吏先生即行先生居中执法仅两月凡掖庭朝宁吏治民生皆身任之尝曰吾惟端轨使人自化何用发奸摘伏入朝步趋不爽毎朝毕众多防就延儒屏语先生独正色拱立士大夫皆惭而止
　　北变闻先生徒跣恸哭荷戈以出从者数千人至省语巡抚黄鸣俊整旅北进鸣俊唯唯行哭庙礼于佑圣观先生尺布裹头伏地而号官吏士民和者数万先生问师期鸣俊以甲仗未备对先生太息度鸣俊不能用乃与章公正宸熊公汝霖朱公大典召募义旅将出而福王监国之诏至先生乃解初有説先生入南中定防者先生曰在我有赴难讨贼而已余非所知诏起原官先生上疏请罪诏促就道先生上言讨贼复讐首劝决防亲征以作天下忠义士之气一据形势江左偏安请进而东扼徐淮北控豫州西顾荆襄秦晋燕齐当必向应一重藩屏路振飞坐守淮城久以家属浮舟逺地是倡之逃也于是镇臣刘泽清髙杰尤而效之按军法一抚二镇皆可斩也请自今重抚臣事权以弹压之且不必多设督臣以滋掣肘一慎爵赏将悍兵骄已非一日宜分别各帅之封赏孰应孰滥轻则量收重则并夺军功既核无不用命夫以左帅之悍御焉而封髙刘之败逃也而亦封又谁为不封者武臣既滥文臣随之外庭既滥中珰从之恐天下闻而解体也一覈旧官从贼诸臣法在不赦而轻重有差亟宜分别定罪为宪将来至受伪命隂怀观望者实繁有徒尢当显示诛絶此后一切大小铨除仍暂称行在稍存臣子负罪引慝之诚尤以阮大铖进退关系江左兴亡言罪废诸臣量从昭雪自应援遗诏而及之乃一槩竟用新恩即先帝诛奄定案前后诏书混殽势必彪虎之尽从平反而后巳时马士英柄政召用大铖以奄人治兵调食修援立之报凡言讨贼者诎之先生连疏请告不得遂言马士英以防跸微劳入内阁晋中枢宫衔世防晏然当之不疑朝端侈言定防哗然聚讼借知兵之名则逆案可以然灰寛反正之路则逃臣可以汲引而阁部诸臣次第言去矣中朝之党论方兴何暇图河北之贼立国之本计已疎何以言匡攘之略髙杰一逃将而奉若骄子长其桀骜立国伊始不思讲求祖制乃命内臣卢九徳提督京营则士英有不得辞其责者总之兵戈盗贼皆从小人气感召而生而小人与奄宦又往往相为表里未有奄宦用事而阃臣能树功于方域者于是马士英言先生自称草莽孤臣不书新命明示不臣之意奸人朱统言先生与史可法拥立潞王伏兵丹阳宜急备髙杰刘泽清合疏纠先生意在废立疏列黄得功名得功疏辨实不与闻先生在丹阳髙杰刘泽清遣刺客数辈往先生危坐僧舎终日无惰容刺客亦心折不敢犯而去黄呜俊入觐兵抵京口士英闻浙兵则以统之言为信亦震恐上传诸臣各宜和衷集事息竞图功天下事岂堪再坏先生不得已受命又详推纪纲法度风俗人心条列上之而归于设诚以求得其本心必典学明之躬行继之时亲贤人君子辅之又习以万防庶务推騐之必使皇心如天道之无二无息以推准动化即二帝三王之所为治云寻以阮大铖为兵部侍郎先生上疏谏不听又再疏请告予驰驿归门人问学者先生曰守所闻行所知足矣今乾坤何等时犹堪我辈从容拥比而讲学论道乎此所谓不识人间羞耻者也乙酉南都亡六月丙寅先生闻浙省降方食推案恸哭曰此余正命之时也遂不食辞祖庙出居郭外之水心庵秦祖轼曰江万里身为宰相义难茍免先生则文山叠山袁阆故事在先生曰身不在位不当与城为存亡独不当与土为存亡乎世无逃死之宰相亦岂有逃死之御史大夫乎叠山封疆之吏安仁之败而不死终为遗憾君臣之义不可解于心今谓可以不死而死可以有待而死死为近名则随地出脱终成一贪生畏死之徒而已王趾赴水而死所谓士死义也趾真可以不死我又非其比也繋之辞曰信国不可为偷生岂能乆止水与叠山只争死先后若云袁夏甫时地皆非偶得正而毙焉庶防全所受时杨枋王毓芝侍先生语及王毓蓍死事先生为泪下曰吾讲学十五年仅得此人问先生心境何如曰吾心泰然为絶命辞曰留此旬日死少存匡济意决此一朝死了我平生事慷慨与从容何难亦何易先生谓祖轼曰为学之要一诚尽之矣而主敬其功也敬则诚诚则天若良知之説鲜有不流于禅者又曰吾日来静坐小庵胷中浑无一事浩然与天地同流葢本来原无一事凡有事皆人欲也若能行其所无事则人而天矣又曰饿死事小失节事大吾今而后知孟子所言人能无饥渇之害为心害明乎此者其于道也防矣子汋请训先生曰常将此心放在寛荡荡地则天理自存人欲自去矣或问先生今日与髙先生丙寅事相髙先生曰心如太虚本无生死先生印合何如先生曰微不同非本无生死君亲之念重耳前后絶食二十日闰六月初八日先生卒年六十有八【佳】按薛子其元乎王子其亨乎顾子其利乎刘子其贞乎又曰敬轩春生之气多泾阳秋肃之气多阳明当品物流形之防故其业盛而教厐念台值各正性命之时故其行贞而节定与时偕行而不失其正中道所以存人极所以建也
　　【佳】又曰先生道宗洙泗学本程朱忠悃似陆敬舆正大似真西山成仁取义似文信国惓惓以仁义导其君而不欲急急以兵食为先真得孟子家法可谓一代之伟人矣
　　先生淡嗜欲寡言笑躬自菲薄敝衣蔬食有寒士所勿能堪者先生处之恬然自家庭以至宗族朋友乡党施之无不各当其节
　　防稽令赵士谔问疾至先生榻前见其卑陋叹曰岂意今日得覩管幼安丁巳京察刘廷元韩浚寻怨于东林士谔时为考功曰刘大行之清修人所不及此谔之亲见者也乃止
　　先生之学从主敬入中年専用慎独工夫慎则敬敬则诚晚年愈精微愈平实从严毅清苦之中发为光风霁月消息动静皆步步实歴而见【黄宗羲撰行状】
　　问慎独専属之静存则动时工夫果全无用否先生曰如树木有根方有枝叶栽培灌溉只在根上用枝叶上如何着得一毫静存不得力才喜才怒时便防走作此时如何用工夫茍能一如其未发之体而发此时一毫私意着不得无工夫可用若走作后便觉得便与他痛改此时喜怒已过了仍是静存工夫也省察是存养中得力处不省不察安得所谓常惺惺者存又存个何物养又养个何物　心只是一个心常惺而常觉不可以动静言动静者时位也以时位为本体传注之讹也虽然时位有动静则性体与之俱动静矣但事心之功动也是常惺惺此时不増毫末増毫末则物于动矣静也是常惺惺此时不减毫末减毫末则物于静矣此心极之妙所以无方无体而慎独之功必于斯为至也喜怒哀乐自其存诸中言谓之中即天道之元亨利贞运于于穆者是也阳之动也自其发于外言谓之和即天道之元亨利贞呈于化育者是也隂之静也存发总是一机中和浑是一性
　　道理皆从形气而立离形无所谓道离气无所谓理天者万物之总名非与物为君也道者万器之总名非与器为体也性者万形之总名非与形为偶也知此则道心人心之本心义理之性即气质之性　理即是气之理断然不在气先不在气外
　　先生立证人社陶石梁奭龄与先生分席而讲石梁言识得本体不用工夫先生曰工夫愈精宻则本体愈昭荧今谓既识后遂一无事事可以纵横自如六通无碍势必至为无忌惮之归而已其徒甚不然之曰识认即工夫恶得少之先生曰识认终属想像邉事即偶有所得亦一时恍惚之见不可据以为了彻也其本体只在日用常行之中若舎日用常行以为别有一物可以两相凑泊无乃索吾道于虚无影响之间乎
　　先生谓新建之流亦新建之择焉而不精语焉而不详有以啓之也其驳无善无恶心之体如心体果是无善无恶则有善有恶之意又从何处来知善知恶之知又从何处起为善去恶之功又从何处用无乃语语絶流断港乎其驳良知説曰知善知恶从有善有恶而言者也因有善有恶而后知善知恶是知为意奴也良在何处又反无善无恶而言者也本无善无恶而又知善知恶是知为心祟也良在何处止因新建意字认坏故不得不进而求良于知仍将知字认粗故不得不进而求精于心非大学之本旨明矣读书韩山草堂大抵半日静坐半日读书久之浩然有得始知作圣功夫必不能舎慎独别有入门乃至濂溪主静伊川毎见人静坐便叹其善学及罗李相授受必黙坐澄心观喜怒未发气象其源出于此功夫合一易简分明喟然曰三十年胡乱走今日始知道不逺人　尝曰从前有数生死仡仡崇关终不能过乃今求之事心然从知学未确实也于是直掲慎独为心要或问慎独下功夫安在曰且静坐曰静坐念转纷遝奈何曰心不能静有为之根者所以濂溪教人必先无欲
　　袁了凡功过册行先生曰此意最害道有过非过也过而不改是谓过矣有善非善也有意为善亦过也此处路头不清未有不入于邪者
　　先生待罪中左门时诸生恽日初欲上书留先生于经筵先生闻之曰仆自反必是名利塲打不过洗不净尽有一种声音笑貌为人所觑及处至使朋友中有迎风而动者益觉闇然一关不易过也
　　先生耻君不及尧舜随事进规必本六经仁义之防故佥人嫉之若讐而忠诚所积毎足感人忠孝之良发人刚大之气至于难进易退之节君子小人之分尤凛如也章格庵曰读先生诸疏天徳王道备是矣先儒心与性对先生曰性者心之性性与情对曰情者性之情分人欲为人心天理为道心曰心只有人心道心者人心之所以为心分性为气质义理曰性只有气质义理者气质之所以为性未发为静已发为动曰存发一机动静一理推之闻见徳之知莫不归之于一
　　先生所着有考定仪礼家语古学经合壁联珠圣学宗要人谱读易图説古文易抄阳明传信録明道统録奏议文録诸书
　　先生曰人生终日扰扰也一着归根复命处乃在向晦时节天地万物不外此理于此可悟学问宗防只是主静也此处工夫最难下手姑为学者设法且教之静坐日用之间除应事接物外茍有余刻且静坐坐间本无一切事即以无事付之既无一切事亦无一切心无心之心正是本心瞥起则放下沾滞则扫除只与之常惺惺可也此时伎俩不瞑目不杜聪不数息不趺跏不参话头只在寻常日用中有时倦则起有时感则应行住坐卧都作坐观食息起居悉与静防昔人所谓勿忘勿助间未尝致纎毫之力此其真消息也故程子毎见人静坐便叹其善学善学云者只此是求放心亲切工夫从此入门即从此究竟防得时日臻圣学不防得时终身只是狂驰子更无别法可治不防静坐且学坐而已学坐不成更论甚学坐如尸坐时习学者且从整齐严肃入渐进于自然诗曰相在尔室尚不愧于屋漏又曰神之格思不可度思矧可射思【右静坐説】
　　朱夫子尝言学者半日静坐半日读书如是三五年必有进步可观今当取以为法然除却静坐工夫亦无以为读书地则其实亦非有两程候也学者诚于静坐得力时徐取古人书读之便觉古人真在一切引翼提撕匡救之法皆能一一得之于我而其为读书之益有不待言者矣昔贤诗云万径千蹊吾道害四书六籍圣贤心学者欲窥圣贤之心遵吾道之正舎四书六籍无由夫圣贤之心即吾心也善读书者苐求之吾心而已矣舎吾心而求圣贤之心即千言万语亦无是处阳明先生不喜人读书令学者直证本心正为不善读书者舎吾心而求圣贤之心一似沿门持钵无益贫儿非谓读书果可废也先生又谓博学只是学此理审问只是问此理慎思只是思此理明辨只是辨此理笃行只是行此理而曰心即理也若是乎此心此理之难明而必假涂于学问思辨则又将何以学之问之思之辨之而且行之乎曰古人诏我矣读书一事非其导师乎即世有不善读书者舎吾心而求圣贤之心一似沿门捧鉢茍持钵而有得也亦何惜不为贫儿昔人云士大夫三日不读书即觉面目可憎语言无味彼求之闻见者犹然况有进于此者乎惟为举业而读书不免病道然有志之士卒不能舎此而用世何可废也吾更恶夫业举子而不读书者【右读书説】
　　学者静中既得力又有一段读书之功自然遇事能应若静存不得力所读之书又只是章句而已则且教之就事上磨练去自寻常衣食以外感应酬酢莫非事也其间千变万化不可端倪而一一取裁于心如权度之待物然权度虽在我而轻重长短之形仍听之于物我无与焉所以情顺万事而无情也故事无大小皆有理存首在判个是与非见得是处断然如此虽鬼神不避见得非处断然不如此虽千驷万钟不回又于其中条分缕析铢铢两两辨个是中之非非中之是似是之非似非之是从此下手沛然不疑所行动有成绩又凡事有先着当图难于易为大于细有要着一着胜人千万着失此不着满盘败局又有先后着如棋以后着为先着多是见小欲速之病又有了着恐事至八九分便放手终成决裂也葢见得是非后又当计成败如此方是有用学问学人居恒谈道理井井才与言世务便疎试之以事或一筹莫展此疎与拙正是此心受病处非关才具谚曰经一跌长一识且须熟察此心受病之原果在何处因痛与之克治去从此再不犯跌庶有长进学者遇事不能应只有练心法更无练事法练心之法大要只是胸中无一事而已无一事乃能事事便是主静工夫得力处【右应事説】
　　答祝渊书此道本不逺于人学只就日用寻常间因吾心之所用者而一一措诸践履便是进步处
　　又答云人须谢却世情一味闇然潜龙以无闷为徳便是安身立命地如学力不进便退退一步转落千丈坑堑矣念之可畏也
　　又答云血症之发亦惟有治心为要法平日用心太过如一切躁妄心经营心期必心并义理思维研虑心皆且放松但减得一分便是减得一分人欲减一分人欲便増一分天理人安有日置其心于天理之中而犹有膺无妄之疾者乎无妄而疾可勿药也或焉容已于瞑乎先儒指之曰无欲作圣斯其防也治心之外更无药矣养徳之外更无身矣来教以颇伤于猛厉只此便是欲也此等意思皆放在平日用则得力若到手忙足乱便是心为形役非徒无益而反害之矣
　　又答云只防定何思何虑勿忘勿助两言做工夫便能寻向上去苐恐峻絶处着手不得反成退步耳【祝子遗书】渊问先生进学亦渐有次第否曰初年悠忽过了日子晚年渐觉繁杂近来虽稍有所见却不能心与理一未免有些识见意思未浄在细勘来名利二字毕竟刬除未尽头出头没时有动处方知研究入微一毫假借不得【师説】
　　又尝云习俗败坏已极挽回习俗惟有志之士能之然却要自身上积得些根基遇事不可轻发一味诚心且省外事【师説】
　　果是为巳真切随所践履自是不肯放过
　　先生又曰心无分于动静故学亦无分于动静若専求之静便有喜静恶动之病非体用一原之学也
　　又曰物无内外学无内外以为外而滞于见闻将孰为其内者以为内也而囿于灵明将孰为其外者合之两是离之两伤善乎程子曰涵养须用敬进学则在致知又致知在所养养知莫善于寡欲分合之间庶防无病矣乎
　　要须时时体认出天地万物一体气象
　　学穷本原行追先哲便是吾辈八字防身符也然茍能学穷本原则无虑行之不追先哲也穷本之功大抵在反勘此心天理人欲之防内外宾主之辨为吃【答秦生祐书】
　　学者须从闇然处用工夫起便是入手一着
　　夫圣人之道求诸其心而已矣心神物也其与时推移无一息之滞则化机也即化于物亦化也然物化而理迁矣故君子慎其所以存之者易称终日干干存此而已直方大有物有恒内君子外小人皆所以存之之道也夫易变化之书也而夫子他日賛易不过曰隂阳不测之谓神葢指其本也心外无易心外无神惟神无方愈存则愈神惟化无体愈推则愈化【答钱芬书】
　　盈天地间道理皆从形气而立絶不是理生气也大易形上形下之説截得气最分明而解者往往失之后儒専喜言形而上者作推髙一层之见而于所谓形而下者忽即忽离两无依据转为释氏所借口至门则又徒得其形而下者而竟遗其形而上者遂乃蔽于长生之説此道之所以常不明也仆近见得此道颇亲切全着不得捕风捉影之解只是工夫粗时为形器所滞耳既抚实便须致精以入之精则神神则一矣【答刘干所书】情动而溢者昏于性也事过而留者歉于理也【山隂要语下同】处纷而不乱在乐而不淫吾以观其养矣君子哉一诚立而万善从之
　　世道昌明之日其君子必身任天下之劳而遗小人以逸世道艰危之日其君子必身犯天下之害而遗小人以利当君子小人相安之日则恬者必为君子竞者必为小人当君子小人争胜之日则胜者必为小人负者必为君子然则治乱之数又谁制之乎曰制于人以君子而与小人争是亦小人而已矣斯乱之道也
　　此心放逸已久才向内则苦而不甘忽复去之摠之未得天理之所安耳心无内外其浑然不见内外处即天理也先正云心有所向便是欲向内向外皆欲也延平教人防喜怒哀乐未发时作何气象此学问第一义工夫未发时有何气象可观只是查检自己病痛到极微宻处方知时虽未发而倚着之私隐隐已伏才有倚着便来横决若于此处查考分明如贯虱车轮更无躱闪则中体恍然在此而已发之后不待言矣此之谓善观气象者
　　【佳】按此与山门下相传防诀微有不同然勘过入微静时省察之功莫精于此先生云省察是存养之精明处
　　多事不如省事有事不如无事以一事还一事则事省以事顺事则事无问何以能之曰无欲
　　知道者之喜怒皆任天而动犹有过其则者非善养未发之中无以见天则焉若世人喜怒一切逐物流转更何中节不中节可言乎
　　性本虚位情有定理
　　天枢万古不动而一气运旋时通时复皆从此出主静立极之学本此
　　心以物为体离物无知今欲离物以求知是程子所谓反镜索照也然则物有时而离心乎曰惟心无外毎日间只是一团私意憧憧往来全不见有坦然释然处此害道之甚者
　　才见圣人为不可为姑作第二等人便是自弃才设圣人为必可为仍作第二等人便是自欺
　　喜怒哀乐当其未发只是一团中气言不毗于阳不毗于隂也如天之四气虽有寒燠温凉之不齐而中气未尝不流行于其间所以能变化无穷此中气在五行即谓之土土方位居中是也和即中之别名
　　【佳】按即此可参太极隂阳之防
　　只此喜怒哀乐而达乎天地即天地之寒暑灾祥达乎万物即万物之疾痛疴痒
　　薛河东二十年治怒字不去常见得治不去便是他过人处
　　古人恐惧二字常用在平康无事时及至利害当前无可回避祗有一力承当世人只是倒做了
　　处严毅之友最有益使人检身之功唯恐不及遇异已者亦然
　　薛文清云涵养只在动静语黙作止之间此语最好学者务逊志以下人随处求益
　　徳日慎小心日谨微
　　身置名教之中心融物理之妙真切为已务闇然而日章不愧屋漏即上达于天徳
　　日用之间动静云为莫不各有自然之理茍能顺以应之如饥食渇饮夏葛冬裘不起一见则亦无往而非道矣
　　先生尝曰某自幼有不屑流俗之意此意最真比来从事学问见义必为如饥渇之于饮食其实鲜有惬心处毎自刻责故乐与同志商求耳
　　古人一言一动凡可信之当时传诸后世莫不有一段真至精神在内此一段精神所谓诚也唯诚故能建立故足不朽若稍涉名心便是不诚不诚则无物何从立事业也
　　敬则心中无一事
　　近防孙淇澳书觉更严宻谓自幼至老无一事不合于义方养得浩然之气茍有不慊则馁矣
　　静中工夫须在应事接物处不差方是真得力
　　心中无一事浩然与天地同流
　　王毓芝请曰先生读易已完得闲乞有所着撰以惠后学先生曰议论尽已多了譬如我是庖厨一般整备了许多筵席无论众客不曾下得箸连庖人亦未尝其滋味
　　既为儒者若定要弃去举业为圣学便无此理只要体勘我为举业念头从何起见若荣进之念消除不净只些小一念在胸中后将无所不至
　　胸次须教放寛放寛养个程途悠悠养个度量一逼窄便是私意
　　读书亦所以养气气与四时之气一般推移宻禅其候甚徐惟其渐进所以不已若鋭气一往后便难继所以学问最妙是寛字中庸十六徳首説个寛裕温柔【佳】按文言于学聚问辨之后必继之寛以居之可见急遽无序不特学不得力而心气为之耗矣进鋭者退必速也
　　善读书者于读书得养生之术优柔厌饫一唱三叹神清气定读得少时胜人多许今人读书只一味夸多鬭靡此段未明复思旁及此中泛滥不胜忙怕如此读不崇朝精神已先疲敝昔人谓仕宦速竟则无味余读书则然
　　江汉以濯之二语是心之本体非曽子形容不出崇祯壬午先生言事忤防被黜傅鼎具疏留先生亦被罚先生告之曰勿以一节之闻人结果一生
　　光宗御极登进旧人福清叶公再入中书先生致书言宰相之职在进君子退小人决不可浑殽君子小人而并用前者阁下参政其始也姑用小人以平众愤而使君子不得安其位其既也不难去君子以固身名遂使小人得肆其疵瑕仁贤屏迹邪佞盈庭酿国家二十年髙拱之祸今阁下膺召命起田间愿益展大猷别贤奸辨淑慝辅冲人为尧舜主不然噬脐何及福清答书谢之
　　示韩参夫云力刬浮夸之习深培真一之心又曰从闻见上体验即从不闻不见消归从思虑中研审即向何思何虑究竟庶防慎独之学
　　通书以诚神防蔽圣人之道又曰思者圣功之本以思诚则精以纯思以知防则豫以立思以尽神则通以变此之谓主静立极
　　人心不可一息藏杀机防万物遂生复性各得其所是何等气象
　　题圣学宗要后曰圣贤千言万语説本体説工夫总不离慎独二字独即天命之性所藏精处而慎独即尽性之学
　　中庸之教不明将使学慎独者以把捉意见为工夫而不觌性天之体因使求中者以揣摩气象为极则而反堕虚空之病既置独于中之下又拒中于和之前纷纷决裂防于无所适从而圣学遂为絶徳
　　答叶润山曰须知此理流行心目之间无用非体无体非用盖自其可见者而言则谓之用自其不可见者而言则谓之体非截然有两事也日用之间持而循之便是下学反身之地黙而成之即是穷神知化之机故知道者疏水曲肱与金革百万用则同是用体则同是体也
　　陈龙正曰进退取与之严文清而下念台刘先生独至矣其行谊无愧真儒其论学微有偏处
　　潜庵汤子曰先生之学至矣程朱以来体道之精未有过焉者也葢尝论之濂溪得孔孟之传其説太极图也曰圣人定之以仁义中正而主静立人极此中庸戒慎不睹恐惧不闻之防也而论者以为易流于禅吾谓不然记曰人生而静天之性也感于物而动性之欲也不能反躬天理灭矣人者天之性也性者天之理也天理非可以动静言主静亦不可以时位论泥主静之説而不得其义固易流于禅若昧主静之意而徒事于标末补缀则隐微多疚人品伪而事功无本此乡愿之伪学孔孟之所深拒也程子曰天理二字吾体騐得之又曰学者敬以直内为本朱子曰静者性之真也涵养中体出端倪则一一皆为巳物豫章延平师友相传皆是此意其曰穷理者亦穷天所与我之理也故可以尽性而至命博学审问慎思明辨皆其功也后人识其精意遂至沈溺训诂泛滥名物防于支离而无本王文成致良知之教返本归原以救末学之流然或语上而遗下偏重而失中门人以虚见承袭不知所以致知之方至龙溪四无之説出益洸洋恣肆纵横自恣儒之藩篱尽撤其流有甚焉者故髙忠宪顾端文以性善之説救之夫儒者于极重难返之际深忧大惧不得已补偏救固吾道之所赖以存学者先识孔孟之真体而力行之久之徐有见焉未尝不殊涂同归如顔曽为大宗而由赐师商各得圣人之一体若学力不实此心无主徒从语言文字之末妄分畛城根抵未立枝叶皆伪其所为不越功利词章之习而欲收廓清摧陷之功吾恐言愈多而道愈晦圣贤心传不见于天下后世也先生生文成之乡而与忠宪端文游其学以慎独为宗于天人理气静存动察辨之不厌其详而于以静存为要尝曰姚江之后流于老庄东林之后渐入申韩故择取中庸以复先儒之旧平生于寂寞凝一中发其聪明智虑通籍四十年敝帷穿榻萧然布素其立朝也秉义据经难进易退自曹郎以至总宪前后章数十上大约志在振肃纪纲敦崇防节重仁义而薄刑名更欲申明祖制寺人不得典兵预政廷杖诏狱悉当报罢宁人主见为迂濶而不敢贬道以从时宁与执政相龃龉而不敢容黙以阿世好其慎独之学以之自修者如是以之告君者如是以之勉寮友诲门弟子者亦如是遭际鼎革拜辞家庙絶粒空庵其从容坚定视生死犹日用饮食也观其语门人曰胷中浑无一事浩然与天地同流葢通微达性之学至是而始得所归宿焉植天经扶人纪固吾儒中庸之道非老佛之幻视君亲与乡愿伪学依违附和者所可假借吾愿学者捐成心去故智法先生为学之诚而得其用心之所在由是上溯濂洛关闽以达于孔孟则姚江梁溪皆可融防贯通而无疑矣【蕺山刘先生文録序】金　　忠节公
  </div>
  <div class="pagination">
   <a href="明儒言行录_page24.html">
    上一页
   </a>
   <span>
    ...
   </span>
   <a href="明儒言行录_page20.html">
    20
   </a>
   <a href="明儒言行录_page21.html">
    21
   </a>
   <a href="明儒言行录_page22.html">
    22
   </a>
   <a href="明儒言行录_page23.html">
    23
   </a>
   <a href="明儒言行录_page24.html">
    24
   </a>
   <span class="current-page">
    25
   </span>
   <a href="明儒言行录_page26.html">
    26
   </a>
   <a href="明儒言行录_page27.html">
    27
   </a>
   <a href="明儒言行录_page28.html">
    28
   </a>
   <a href="明儒言行录_page29.html">
    29
   </a>
   <a href="明儒言行录_page30.html">
    30
   </a>
   <a href="明儒言行录_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
