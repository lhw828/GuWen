<!DOCTYPE html>
<html>
<head>
    <meta charset="UTF-8">
    <title>续吴先贤赞 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续吴先贤赞 - 第 11 页/共 18 页</h1>
    <div class="content">
　　○郑文康 

　　郑文康时乂性能文虽以举子义进卓荦有奇志亲殁遂投檄曰吾所为窃升斗为养耳且龊龊为宁能行吾道有所建当世耶发箧中书昼夜读间序列行事可为时益者十余卷传 

　　○沈愚 

　　沈愚通理世以秦越人方显少有绮思与邹亮等十人称才子诗格类之而愚长于用多刘溥长于用少有篔籁吴歈二集弟鲁才亦宏丽与其季皆有名于时鲁所著权畧五篇长于论事 

　　赞曰吴当元氏以来文下衰矣明兴则季廸诸人倡之而未能大异于前逮宣泰以后邹亮文康通理奋为诗又一变然亦无甚相远也夫始之造制天下悬之日月畴能以情易者故谴过必闻悔辱易构亦难乎免矣人谁不重违其难而轻自炫哉异时者政稍宽则学士大夫乃靡然向风争自磨励文渐以盛矣然气之浑庞尚??亟而未发时所产才亦厚醇以悫故未离于始之质虽放极其思犹且媟啙逸足未绝骋千里自超隃也谓时变损益必隆以渐非邪 

　　○张淮 

　　张淮者吴县人受学愽士弟子辄弃去更名他师然涉猎书传不能?醇儒家徒四壁立拓弛无行而才性揵疾为诗随口出虽研思不能加也衣獘履决人皆易之淮人徐志负书游无所推让见淮毫翰若飞淹警出人意遂惊而遁富人有请赋者饷谷三十石悉行酒家无所问竟以醉死 

　　○陈体方 

　　陈体方者故酒徒也然沉深好书家贫落魄其所游但为酒醉之置笔札其旁惟所命数篇并奏或口授人疾书不给尝自谓郦生非狂必我也者乃为狂耳每赋必酒酣以往才始纵发葢得之天授非缘学也尝于酒所好一姬请诗百篇当就之为赋至六十余人笑为所欺将死游行田间并歌并进醉而■〈衣上十下〉人谓达生子大和亦有父性才敏利下笔不休语妙一时而嗜酒甚日与所尝游饮醉则相和歌旁若无人者晚益贫并家居无之寓浮屠舍又不恒东西惟所之辄醉卧 

　　○沈贞吉　恒吉 

　　沈贞吉与弟恒吉者征士孟渊子也孟渊当永乐间以才征不就吏而学二子与陈嗣初故一时士无不倾游于其父子者皆有名当世相与推重而贞吉兄弟诗亦相若自相和篇什甚众下至其家人子亦能之几若郑玄家婢又皆善绘素貌人畜工绝每图构辄踰时乃就亦不肯为人作故少存者至恒吉子周始大着然二君立行简贵所居几闼萧逸树石环之激水映轩槛陈古彛器坐卧其中或舟泳焉历诸浮屠流连赏好有烈士风故能成其艺也 

　　○陈孟贤 

　　陈孟贤者嗣初子也其铸词深苦命篇甚迟而工有姬辨慧知书孟贤所为皆能诵之时谓女书记又有孙继康王孟南者皆能诗 

　　○周原巳 

　　周原巳名庚初学诗于舅氏闾丘宾用尤好为古文辞乃以善为方待诏非其意其诗温厚和平有余思焉与徐用礼交而礼诗好绮艳情多燕昵以诗故不事事遂贫蚤卒 

　　○陈绍先 

　　陈绍先为文简质仕内史有所谏诤不纳谢归书迹亦清润人购之多不与故尤以难得贵年至九十余时沈贞吉兄弟俱寿与绍先优游山泽间称遗老焉 

　　○奚昌 

　　奚昌元启好为诗其所赋亹亹不竭由乡校升于司徒屡试辄下其所受业弟子皆得当补吏去而昌久乃被选 

　　赞曰余闻之郑司寇云国初言经义皆主古注疏而兼用程朱氏耳未始尽废之也何后乃亦不说学徒以宋儒为乎豫源落拓而才故超绝虽格未就捷疾不假思力则枚生何以加之然诵多不主一家言犹以不诣太常受业故耶若陈颀奚昌沉潜葢久而驰骛于辞故不待试高第名也孟贤造体殆艰欝而不流庸不谓蹇二沈和令绍先平赡无伤于气原巳之质并君谦所推远矣夫 

　　○张习 

　　张习企翱吴县人为郎礼部出按察岭外喜学问文章尔雅多取往闻佚遗者校而传之故古之余多赖以存 

　　○陈震 

　　陈震少则以警敏闻升于司徒被选授文学掌故济阳颇言学时东人之学者葢鲜自震为学官弟子遂盛他邑亦靡然向风矣 

　　○顾珣 

　　顾珣文之虽以经义试高第恒不足其所业谓士当多诵不专一家言者故不任聀学亦不懈性介严居未尝请谒人以此重 

　　○桑悦 

　　桑悦者狂生也其学无所不窥善属书离辞用剽剥往贤从愽士弟子上谒部使者高其名欲使者折下之使者惊谓何物乃诞若是因进之使诵业无不通遂礼责之士所为贵学者慎行其身使华而不敦虽文奚以为生有羙好之资而灭裂弃之是之谓何特以傲长者又非所以谕德行基厚命不佻也悦竟以升于乡司徒论士见其怪迂黜之丘公浚闻而召与语大奇之令为文每奏称善被选为文学掌故浚语使者善视之悦复拓弛不肯束带廷谒长吏以下皆遭侮衔之切谮于使者所使者以浚故虚巳待之且荐其才迁掾长沙又调柳卒不能任聀悦为赋俚甚文亦卑耳特浚等才不相远而以学诵服之且异时者习相沿靡弱未有能振焉者而悦实有异资溺不自觉惜夫 

　　赞曰文之开以渐由元氏来豊庞之气郁翳未宣故我　明肇造至　宪宗时始再变然诸人亦不胜其质桑悦缘旧习有所发愤既巳诋前之失何巳之综述乃不逮其言远哉才者不易得亦藉于学及所为砥悦岂不知效法左氏太史非薄李唐以降作者哉谓有所择则其趣何广崇而流獘未还谓能辨之蚤不耶将力有所屈是以虽指谪往贤不少假而不能凌厉加之亦时者滞拘望之迪造难乎哉 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●续吴先贤赞卷之十一 

　　刘凤 

　　文学四 

　　祝允明 
　　徐祯卿 
　　阎秀卿 
　　黄省曾 
　　唐寅 
　　蔡羽 
　　戴冠 
　　王宠 
　　张灵 
　　赵同鲁 
　　钱同爱 
　　邢参 
　　史明古 
　　史经 
　　朱存理 
　　朱凯　王涞　李询 
　　吴爟 
　　刘弃 
　　文璧 
　　彭昉 
　　周诗 
　　姜玄 
　　徐繗 

　　○祝允明 

　　祝允明颢之孙也允明生五岁能书过目即诵为诗时有壮语长亦贯通百家纵横羣籍有所撰笔不停思致佚发如涌泉故其名籍甚桑悦无所推让独心仪允明书法得魏晋人髓性傥?不备畧容观褒衣愽袖与众人居甚乐易至默而深思慨然有慕意不测也多儿女子情时亦惑焉不问家人生产人或馈遗之随复散去仕郡功曹而子续由给事至方岳陆灿称其精覃绮欝振发横厉文由此彬彬盛矣而俯仰浮湛混于俗类东方生云 

　　○徐祯卿 
</div>
    <div class="pagination">
<a href="续吴先贤赞_page10.html">上一页</a><span>...</span><a href="续吴先贤赞_page6.html">6</a><a href="续吴先贤赞_page7.html">7</a><a href="续吴先贤赞_page8.html">8</a><a href="续吴先贤赞_page9.html">9</a><a href="续吴先贤赞_page10.html">10</a><span class="current-page">11</span><a href="续吴先贤赞_page12.html">12</a><a href="续吴先贤赞_page13.html">13</a><a href="续吴先贤赞_page14.html">14</a><a href="续吴先贤赞_page15.html">15</a><a href="续吴先贤赞_page16.html">16</a><span>...</span><a href="续吴先贤赞_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
