<!DOCTYPE html>
<html>
<head>
    <meta charset="UTF-8">
    <title>宋元学案 - 第 423 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 423 页/共 437 页</h1>
    <div class="content">　　文忠周平园先生必大（别见《范许诸儒学案》。）

　　献肃王轩山先生蔺

　　王蔺，字谦仲，庐江人。干道五年，擢进士第。为信州上饶簿，累除武学谕。孝宗幸学，先生迎法驾，立道周，上目而异之，命小黄门问知姓名，由是简记。迁枢密院编修官，转对，奏五事，读未竟，上喜见颜色。明日，谕辅臣曰：「王蔺敢言，宜加奖擢。」除宗正丞，出守舒州。寻出手诏：「王蔺鲠直敢言，除监察御史。」迁起居舍人，言：「朝廷除授失当，台谏不悉举职，给、舍始废缴驳，内官、医官、药官赐予之多，迁转之易，可不思警惧而正之乎﹖」上竦然曰：「非卿言，朕皆不闻。磊磊落落，惟卿一人。」除礼部侍郎兼吏部。会以母忧去。服除，召还为礼部尚书，进参知政事。光宗即位，迁知枢密院事兼参政，拜枢密使。光宗精厉初政，先生亦不存形，除目或自中出，未惬人心者，辄留之，纳诸御坐。或议建皇后家庙，力争以为不可，因应诏上疏「愿陛下先定圣志」，条列八事，疏入，不报。中丞何澹论之，以罢去。起帅阃，易镇蜀，皆不就。后领祠，帅江陵。宁宗即位，改帅湖南。台臣论罢，归里奉祠。七年卒。先生尽言无隐，嫉恶太甚，同列多忌之，竟以不合去。有《奏议》传于世。（参史传。）

　　（梓材谨案：《直斋书录解题》，《轩山集》十卷，言先生任经帷，论宫僚攀附而登辅佐，道谀济私，陈义凛然。嘉定以来，子孙不敢求仕，亦不敢请谥。至端平乃得谥献肃云。）曾任待制以上者十三人

　　文公朱晦庵先生熹（别为《晦翁学案》。）

　　忠文徐宏父先生谊（别为《徐陈诸儒学案》。）

　　正肃彭止堂先生龟年（别为《岳麓诸儒学案》。）

　　文节陈止斋先生傅良（别为《止斋学案》。）

　　文节薛象先先生叔似（别见《艮斋学案》。）

　　文肃章先生颖（别见《玉山学案》。）

　　文肃郑补之先生湜

　　郑湜，字溥之，福州人。光宗即位，为秘书郎。因转对，首乞尽事亲之道，以全帝王之大孝，庆元初，权直学士院。时赵忠定汝愚罢相，去知福州，先生草制，坐无贬辞免。（参《姓谱》。）

　　谢山《答临川论庆元党籍郑湜帖》曰：「昨问庆元党籍之第七人郑湜，《宋史》无传。愚考《福建通志》，湜，字溥之，（一字补之。）闽县人也。干道中，成进士。光宗时，官秘书郎，所陈皆谠论。庆元初，以起居郎权直学士院。赵忠定公罢相，湜草制，有持危定顷、任忠竭节语，韩侂冑以其为褒词，大怒，出知本州岛。后为刑部侍郎，隶名党籍。卒，谥文肃。按：李枅尝问朱子曰：『溥之草赵丞相罢相词，固好。以某观之，当时不做便乞出，尤为奇特。』朱子以为，不必如此。但后来既迁之后，便出，亦自好。溥之却不肯出，所以可疑。若不做而遽出，亦无此例。枅曰：『如富郑公缴「遂国夫人」之封，以前亦何曾有此！』朱子笑而不答。然则溥之草制之后，当迁一官，其后始被外转耳。溥之又有与朱子论戢盗法亦载《语录》。《宋史宁宗本纪》：『绍熙五年七月，遣郑湜至金，告禅位。』《金史交聘表》：『明昌五年闰十月，宋翰林学士郑湜来。』考之宋制，翰林学士承旨之下为翰林学士，学士之下为直学士院，承旨不常置，以学士久次者为之，他官入院，未除学士，谓之直院。溥之本直院使金，时暂假学士衔以行耳，若陆文安公之卒，溥之祭文以江淮总领署衔，然则以秘书出为总领，以总领入为直院也。忠定罢相在庆元元年三月，次年即有伪学之禁。溥之既斥知外郡，何以得遽入为侍郎﹖既召用，何以又遭禁锢﹖愚意或即草制时所迁之官，而后人误记之者。溥之于党籍列在高等，其生平历官之详，必尚有见于他书，《宋史》自荒陋耳。」（梓材案：谢山《奉临川帖子三》云：「郑溥之，即郑湜，闽人，庆元党籍之魁。诸葛诚之，名千能，会稽人；陈蕃叟，即陈武，乃止斋从弟，亦党籍中人也，其颠末具有别纸详之，而俱非陆子之徒。」所云别纸，即此帖也。）

　　宣献楼攻媿先生钥

　　正惠林先生大中（并见《丘刘诸儒学案》。）

　　少师黄先生由

　　黄由，字子由，平江人。举进士第一。累官权礼部尚书兼直学士院。侍御史张岩奏其植伪党与，遂奉祠。嘉定间，起为浙东安抚使，仍官刑部尚书兼直学士院。卒，赠少师。（参《姓谱》。）

　　侍郎黄先生黼（别见《涑水学案》。）

　　尚书何月湖先生异

　　何异，字同叔，崇仁人。绍兴二十四年进士，调石城主簿，历两任，知萍乡县。丞相周必大、参政留正以院辖拟之，孝宗问有无列荐，正等以萍乡政绩对，乃迁国子监主簿。迁丞，转对，所言帝喜之，曰：「君臣一体，初不在事形，有所见闻，于银台司缴奏。」擢监察御史。先生奏与丞相留正旧同官，不敢供职，御札不许引嫌，遂拜命。迁右正言。累权礼部侍郎、太常寺。太庙芝草生，韩侂庸率百官观焉。先生谓其色白，虑生兵妖。侂冑不悦。又以刘光祖于先生交密，言者遂以先生在言路不弹丞相留正及受赵汝愚荐，劾罢之。久乃予祠。起知夔州，兼本路安抚。七月丙戌，西北有星，白芒，坠地，其声如雷，先生曰：「戌日酉时，火土交会，而妖星自东南冲西北，化为天狗，蜀其将有兵乎﹖」丐祠，以宝谟阁待制提举太平兴国宫。后四年，吴曦果叛，嘉定元年，召为刑部侍郎。明年，擢工部尚书。以宝章阁直学士知泉州，从所乞，予祠，进宝章阁学士，转一官致仕。卒，年八十一。先生高自标置，有诗名，所著《月湖诗集》行世。（参史传。）

　　献简孙先生逢吉

　　孙逢吉，字从之，吉州人也。隆兴元年进士第，授郴县司户。干道七年，太常黄钧荐于丞相虞允文、梁克家，将处以学官，先生竟就常德教授以归。绍熙元年，迁秘书郎兼皇子嘉王府直讲。二年春二月，雷雪之沴交作，诏求直言，疏八事：去蔽谀，亲讲读，伸亲驳，崇气节，省用度，惜名器，拔材武，饬戎备。擢为右正言。在谏垣七十日，章二十上，词旨剀切，皆人所难言者。改国子司业，求去，为湖南提刑。以秘书监召，兼吏部侍郎。俄为孝宗攒宫按行使。朱元晦熹在经筵，持论切直，小人共不便，潜激上怒，中批与祠。刘后溪光祖与先生同在讲筵，吏请曰：「今日某侍郎轮讲，以疾告。孙侍郎居次，请代之。」先生曰：「常所讲《论语》，今安得即有讲义﹖」已而问某侍郎讲义安在，取观之，则讲《诗权舆篇》，刺康公与贤者有始而无终，与逐元晦事相类。先生欣然代之讲，因于上前争论甚苦。上曰：「朱熹言多不可用。」先生曰：「熹议祧庙与臣不合，他所言皆正，未见其不可用。」寖失上意。会彭忠肃龟年论韩侂冑专僭，出补郡。先生入疏曰：「道德崇重，陛下所敬礼者无若朱熹；志节端亮，陛下所委信者无若彭龟年。熹既以论侂冑去，龟年复以论侂冑绌，臣恐贤者皆无固志。陛下所用，皆庸鄙憸薄之徒，何以立国﹖」侂冑见而恶之。赵丞相既罢，侂冑专国，出知太平。丐祠，提举江州太平兴国宫。起知赣州，已属疾，卒，谥献简。弟逢年、逢辰，皆有文学行义，时称「孙氏三龙」。（同上。）余官三十一人

　　文节刘后溪先生光祖（别为《丘刘诸儒学案》。）

　　忠公吕大愚先生祖俭（别见《东莱学案》。）

　　忠定叶水心先生适（别为《水心学案》。）

　　提刑杨淡轩先生方（别见《沧洲诸儒学案》。）

　　龙图项平庵先生安世（别见《晦翁学案》。）

　　文肃李悦斋先生

　　龙图沈先生有开（并见《岳麓诸儒学案》。）

　　忠节曾先生三聘（别见《沧洲诸儒学案》。）

　　忠公游先生仲鸿（别见《丘刘诸儒学案》。）

　　文定吴畏斋先生猎（别见《岳麓诸儒学案》。）

　　肃简李先生祥

　　李祥，字符德，无锡人。隆兴元年进士，为钱塘县主簿。调濠州录事参军。累迁国子司业、宗正少卿、国子祭酒。赵丞相以言去国，上疏争之，曰：「顷寿皇崩，两宫隔绝，中外汹汹，留正弃印亡去，国命如发。汝愚不畏灭族，决策立陛下，风尘不摇，天下复安，社稷之臣也。奈何无念功至意，忽体貌常典，使精忠巨节拂郁黯闇，何以示后世﹖」除直龙图阁、运副，言者劾罢之。于是太学诸生杨宏中、周端朝等六人上书留之，俱得罪。主冲佑观，再请老，以直龙图阁致仕。嘉泰元年八月卒，谥肃简。（参史传。）

　　文元杨慈湖先生简（别为《慈湖学案》。）

　　知州赵懒庵先生汝（别见《水心学案》。）

　　文懿赵南塘先生汝谈（别见《沧洲诸儒学案》。）

　　宣奉陈东斋先生岘（别见《玉山学案》。）

　　知州范月舟先生仲黼（别见《二江诸儒学案》。）

　　尚书汪先生逵（别见《玉山学案》。）

　　国博孙先生元卿

　　孙元卿，字东伯，□□人。国子博士。

　　正献袁絜斋先生燮（别为《絜斋学案》。）

　　知州陈先生武（别见《止斋学案》。）

　　宗丞田先生澹

　　田澹，字□□，南剑人。官宗正丞，兼权工部郎官。

　　宣献黄文叔先生度（别见《止斋学案》。）

　　龙图詹先生体仁（别见《沧洲诸儒学案》。）

　　文懿蔡先生幼学（别见《止斋学案》。）

　　提举黄西坡先生灏（别见《沧洲诸儒学案》。）

</div>
    <div class="pagination">
<a href="宋元学案_page422.html">上一页</a><span>...</span><a href="宋元学案_page418.html">418</a><a href="宋元学案_page419.html">419</a><a href="宋元学案_page420.html">420</a><a href="宋元学案_page421.html">421</a><a href="宋元学案_page422.html">422</a><span class="current-page">423</span><a href="宋元学案_page424.html">424</a><a href="宋元学案_page425.html">425</a><a href="宋元学案_page426.html">426</a><a href="宋元学案_page427.html">427</a><a href="宋元学案_page428.html">428</a><span>...</span><a href="宋元学案_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
