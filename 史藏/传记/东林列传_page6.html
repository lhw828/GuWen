<!DOCTYPE html>
<html>
<head>
    <meta charset="UTF-8">
    <title>东林列传 - 第 6 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东林列传 - 第 6 页/共 13 页</h1>
    <div class="content">吴尔埙传

吴尔埙字介子号以白浙江嘉兴石门人弱冠举于乡出编修卫胤文之门三年成进士当崇祯十六年之秋时闯贼已破西安献贼亦破武昌国事大坏尔埙选授庶吉士恒以国恤为念十七年春李自成渡河入晋大学士范景文荐尔埙对徳政殿问守御策尔埙请遣间使于西边土司李鲁祁三姓假之重职使起兵牵制贼锋以待援兵未及行而京师破尔埙与海宁人祝渊南归见督师史可法于扬州誓从讨贼因与渊诀拔佩刀断一指令归遗父母贼雠未雪誓不还矣可法乃令尔埙招抚河南诸土寨擒剿自成伪署官辛苦跋涉于荆榛中闻维扬被围入见可法相对痛哭城陷可法死尔埙亦死焉旧尝辑史传死节诸人各繋以赞名曰仁书及是死难如其志云后棺遭毁祝渊所携一指家人遂以葬

外史氏曰天启间逆珰毁东林书院高景逸先生移建于锡城东门内珰败讲学者复盛先生每歳春夏必携笥笈读书听讲于中尝语同志曰大丈夫不能深造圣贤之域亦当効圣贤或忠或孝之一节以成仁可谓久要不忘者矣

龚廷祥传

龚廷祥字伯兴号佩潜无锡人家贫歳获馆谷以奉二亲父殁居丧尽礼事母至孝尝逰马世竒门甚敬其为人曰吾所赏者不独以文也崇祯癸未成进士受知于房考刘理顺深器重之未选国变闻刘公及马公俱殉难京师廷祥设两公位为文以祭北面举酒以竹如意击石歌罢失声哭一如谢翱祭文信国状自以未得死所不敢死南渡后补选授中书谓所亲曰吾半生食贫今又冷署不能具肥甘轻暖之奉少博老母欢奈何或答之曰古人以孝养不以禄养廷祥曰父母以此教子则可人子恶得为是言闻者叹服已得封差候礼部银牌未给未出都北师渡江廷祥痛哭而言曰吾今得死所矣且曰吾不死恐负刘公及马先生时有解之者曰子官不过中书任不过月余子未有死责且家有老母未可死也廷祥曰有诸孙在爰手书寄其子曰此时惟捐躯以见志而已但思一见母而不得肝肠寸裂血泪满襟汝等须善事之缄付家人越日乃具衣冠别文庙大呼刘公马先生曰吾今得从逰于地下矣遂登武定桥投秦淮河而逝时乙酉五月某日也

外史氏曰道学者何忠孝节义是也能忠孝节义乃为眞道学观先生孝亲若此忠君又若此忠孝眞矣是之谓真道学彼徒资口舌者吾斯未能信也

徐汧传

徐汧字九一长洲人少孤贫事节母朱至孝诸生时即以名节自任嘉善魏给事大中被逮过吴门汧慕其忠直以内子簪珥质二十金赠之周顺昌闻而叹曰国家养士三百年如徐生者真岁寒松柏也崇祯戊辰成进士选庶吉士上不次用人散馆亲试拔置第三授编修遂召对平台说书便殿汧发言恺切上心器之有意擢用而汧逺权势甘淡薄告假家居为园于庐之旁中有垂栁二株遂以陆慧晓事名二株园焉时与门生子弟讲课文艺奬借后进恒若不及庚辰分较礼闱得孙廷铨高尔俨姜垓胡周鼒数人皆为名臣歴官詹事府少詹事甲申贼陷京师帝殉社稷汧遂谢宾客去声伎日夜涕泣朔望朝服北向而哭会南中议立福藩诸公弹冠相庆汧独蹙然曰相无王导谢安将非祖逖陶侃区区新造之江左分门别戸燕雀处堂其能旦夕安乎吾惟有一死以报十七年故主耳毎指园中池谓人曰此吾止水也乙酉五月汧知金陵失守徃乡扫墓还投于虎丘之新塘桥下而卒子枋壬午举人隠居不仕以书画名

外史氏曰明事至甲申不可为矣而当时诸公犹思仿南宋之故辙欲偏安一隅奈何有君如此有相如彼而欲思苟延不亦妄乎此先生所以与南社俱亡而不忍再见飘海沈舟之事也

袁继咸传

袁继咸字季通江西宜春人生而英异有胆气人号虎孩儿稍长砥志节天启五年成进士授行人奉使致祭寿阳王礼成赠以王所乘名马不受既而因饷李应升黄尊素于狱珰怒欲并杀之继咸曰吾行吾友道耳若以一杯羮而杀朝廷一官徧廊庙皆可杀矣会有解于珰者乃免崇祯三年擢广东道御史疏请辨君子小人进退之介不阿权贵以会试监临坐累谪南行人司副转礼部仪制主事歴员外郎部曹无言责南礼部主事周镳以建言得罪辄为疏救六年主试广东寻迁山西提学未出都内臣张彛宪总理戸工二部事怙势凌轹责觐官赍册蒲伏惟大同知府蔡屏周长揖诸郎吏多屈辱继咸瞋目曰士气尽矣疏请维亷耻振气节言诸臣行已有耻必不媚珰取容今未觐天子之光而先屈膝内臣非独丧士气亦伤国体此臣所为太息也乃若谏官以言为职古者宰相上殿则谏官随之惟不言则有墨刑谏而被刑非盛世事近见科臣李世祺以论辅臣温体仁降罚非祖宗选用谏官初意恐不当杜谏诤之口长从谀大臣之风时以蹇谔称抵山西校士严明士多向学巡抚吴甡首荐之以忤巡按御史张孙振被诬逮问三晋诸生傅山等追送伏阙讼寃者千余人孙振葢尝属以私牍者也至是继咸发之以闻乃更逮孙振复继咸官分守武昌吕贼倡乱峡山用方略削平功在蕲黄间改加巡道监军十三年升淮扬道副使尤多摘发性倔强与督盐中贵杨显名抗礼显名阳荐其才请加敕兼视盐事实抑之受节制也卒倔强如故遂坐免流贼张献忠冦湖广督师杨嗣昌檄为监军御之累升佥都御史抚治郧阳数困贼十四年二月贼袭陷襄阳而继咸实分治郧军为部议所摭复逮繋谪戍明年荐起总理河北屯田大帅左良玉初军襄阳襄郢连败引踞安池间转饷不继兵寖为暴上下数百里江帆中断继咸径趋小孤山致书良玉声大义复告都御史李邦华檄移川黔饷银十余万饷之左兵由是不暴掠然不肯一战帝特命阁部吴甡视师始议设督府九江扼吴楚吭于是以继咸总督诸军事时闻献贼围武昌疾驰趋良玉西援见浮尸蔽江下指谓良玉曰大将军忍见此乎良玉面发赤又正色让之曰大将军功多罪亦不少朝廷不督过之一歳两遣中使宣谕开国徐中山所未有也奈何不圗报称良玉左右以他辞为解继咸叱曰人孰无死张睢阳死贺兰进明亦死吾行矣宁为睢阳死不为贺兰生良玉大惭始进师继咸犒以牛酒鼓勇败贼收复武昌贼走岳州亡何吴甡坐逗留罢复改继咸屯田会献贼陷长沙袁州新总督吕大器与左良玉不相能军中大閧闻于朝乃罢大器复移继咸督九江军良玉挈兵还湖广福王立进封良玉宁南侯气益张继咸始终导以忠义良玉报书曰吾上不负天子下不负朋友然继咸之再为总督也虽以宿望见推兵事多掣肘不尽由己出乙酉四月闻献贼南渡继咸集郝效忠等三将守九江而自统副将往援袁吉闻良玉反兵东下复旋九江先是马士英专拥立功下伪太子狱外人传疑汹汹良玉内惧贼逼声言救太子扫清君侧约继咸会于舟中言及太子事大哭袖出太子宻谕刦诸将盟继咸正色曰宻谕从何来先帝旧徳不可忘今上新恩亦不可负良玉大恚勉成宾主礼已议定驻军候旨矣继咸归集诸将城楼洒泣曰晋阳之甲春秋所恶义不可同乱也亡何良玉兵夜入城纵火大肆淫掠内外军皆乱继咸正冠带将就死为黄澍谏阻出城面责良玉良玉疾方剧望城中火光拊胸曰吾负江督吾负江督遂呕血卒其子梦庚秘不发丧诸将推为帅移舟东中朝皆疑继咸良玉同反而南都时已破诸镇多纳欵继咸劝梦庚旋师不聴继咸为效忠绐赴其军将及湖口而梦庚效忠降于我朝遂执继咸北去馆内院至明年三月终不屈乃杀之临刑色不变初继咸被拘舟中赋诗见志有曰衰年奉二老一死酬至尊从容文山节谁招燕市魂云云奏议有六栁堂集多散轶不传

外史氏曰袁临侯前代之文文山也其死也事相类所谓从容就义者是耶呜呼前朝之失由于宰辅之贪墨自叶韩两君子之后无一善者败坏已至不可名言矣乃马阮复继而决裂之与封疆大吏何尤哉

东林列传卷十


●钦定四库全书

东林列传卷十一

江阴陈鼎 撰

○明

刘宗周传

刘宗周字起东绍兴山阴人生而端严言动有伦虽年少时已岿然负儒宗望万厯辛丑成进士丁内艰时许公孚远学宗紫阳宗周叩为学之要告以存天理遏人欲遂谨识之勿敢忘甲辰授行人归养丁外艰读礼之暇惟以明理见性为事一日刘永澄至武林互正所学乃与决求仁之旨析主静之说辩修悟之异同永澄爽然如有失而去壬子起官道谒髙攀龙相与讲论复有问学三书皆儒宗要言时顾髙诸公兴复东林大会四方同人讲学不辍京中人目为钩党将构大狱宗周上书言顾宪成之学归于自反请各思自反何如时论韪之旋告病至天启辛酉起礼部仪制司主事时魏珰初用外廷未有言者乃首发其奸未几果窃柄乱政如所言迁光禄寺丞累迁太仆少卿以病归甲子起右通政未赴而冡宰赵南星等斥逐朝局尽变乃疏辞陈人臣进退之义有旨削籍居家潜心理学尝与攀龙质疑罔间而以半日静坐半日读书奉为准的崇祯初复官起顺天府尹策蹇就道其子徒步随之甫莅任即以直谏被斥归闭门静坐不见一客其门人羣请设教不得已过陶石篑祠集绅儒会讲以伊洛主敬之学宣明于众而于慎独之要尤加谨焉丙子起工部侍郎屡进昌言疏论内阁温体仁状且极言任用中官体统太重之弊上怒斥为民归家启蕺山书院从游累千人梓所述人谱以授学者有朱子致知与阳明致知之辩壬午起改吏部左侍郎陈圣学三篇晋左都御史上言建道揆贞法守崇治体清伏奸惩官邪饬吏治六事请复首善书院及社学罢厂卫上意颇向之甲申救諌官熊开元姜采忤旨罢归甲申国变闻信卽赴杭省跣足衣麻被髪请卽举哀或欲俟哀诏至宗周曰岂有子闻父丧不躃踊之理诏至再奉行未为不可也弘光立起原官至南都疏请诛误国诸臣又表劝亲征并劾四镇淮抚战守失宜之罪有违时宰意遂见逐乙酉六月山居闻变不食而卒学者称念台先生

外史氏曰先生之理学文章沸天下宇内儒宗皆归之观其立朝正色有古大臣风国亡而身与之俱可谓无媿于所学矣

祁彪佳传

祁彪佳字幼文浙江山阴人年十七举于乡天启二年成进士授兴化推官濒行跪其父故参政承■〈火业〉请教承■〈火业〉不答或问之曰不见夫诲泅者乎■〈糹执〉壶而扶瓮人藉其肘终其身不能泅一旦挟诸清泠之渊翻壶却瓮其身入水而泅成矣今者入官则翻壶却瓮之时也彪佳去果以贤能称尝出抚乱兵斩其渠徇于军门崇祯四年考选擢御史时京营操兵遣七太监主兵政彪佳激切谏久之巡按苏松预以十革十四申九询檄下属革者革其弊也申者申其所当行也询者询其何者可行何者在所革也乃据属所答核之定黜陟会苏州无厉名打行廉其稔恶可杀者四人械于衢集乡三老询之曰是可杀否乡三老曰可卽又询诸观者曰是可杀否观者曰可于是抡大棰棰末量五寸积一寸半每棰十易操棰一棰至死验之陈其尸而宜兴乡宦陈一教奴客播虐怨家刑牲焚其庐刼其财肆其尸坟彪佳先捕诸奴客正法平众心且尽追还所占掠男女田产而奏夺陈氏父子官然后治诸怨家之为乱者时彪佳回道居上考而旧辅周延儒与陈氏僚壻怨彪佳执法阴嗾中官驳彪佳下其等降级上亲索笔改罚俸当是时人憾彪佳寃而犹幸上之知也彪佳为人修长洁白风度翩然而遇事敏断时乞病家居犹立赈灾法赈东南饥宁绍台三府十九县皆仿行之乃以病假过八年自劾请照过五年闲住限例而诏起掌察召对赐茶饼会吏部吴昌时破计典任意出入彪佳遇于朝面折之叱昌时揽权骫法疏叅昌时昌时故叵测而彪佳是时又以疏留掌院刘宗周为上所忌至是疏入恐从此重得罪人人为彪佳危而上疑昌时谓彪佳言是旣而昌时败彪佳循差例刷南京卷国变诸臣援宋髙故事拟以福王为兵马元帅彪佳曰监国本朝故典也何远引为议遂定未几有传正大位者彪佳抗言曰甫建国而遽登极何可且羣帅劝表未至即有忠如陶侃者尚以不预定策为耻况其它乎然是时邀功者驾言本兵史可法有二心可法惧虽是彪佳言不敢持遂以苏民变谓彪佳素德苏出彪佳安抚苏州彪佳所至设先帝位率众哭卽谕以大义且言中原已无贼国有长君使人心得安乃揭榜于路曰叛逆不可恕忠义不可矜毋借锄逆报仇毋假勤王造乱捕蘓民之首乱者斩之凡借名抄从贼官如剽项煜家剖时敏室所殡棺次第捕治而嘉定华生家诸奴客同时起缚主戮辱索身劵所至数万人彪佳尽捕之斩数人余悉掩狱令曰有为原主所保者贯其死于是诸奴客家皆膝行搏颡匄原主赦免遂募士为苍头军亲教战适兴平兵攫丹阳市钱浙兵勤王者不平斗而伤军民大噪城闭彪佳率苍头驰治斩兴平兵兴平伯杰夙惮彪佳名至是忌之扬言且移兵丹阳以■〈口冋〉彪佳彪佳却以牒复约会杰于大观楼时杰踞瓜步大观者瓜步楼也杰谓彪佳必不至至期风作杰笑曰祁抚不至有辞矣顷之隔江帆起破浪顷刻达岸传呼曰祁都堂至矣挝鼓入杰闻之大骇裹甲出迎及门见彪佳角巾单衣携胥隶各一人又大喜手挥部士去劳且拜坐语久之起指江誓曰公巨人也公在杰敢越尺寸以溷公者有如此江乃屠宰飨彪佳彪佳一举箸而别旣而马士英憾彪佳适刘宗周劾士英阮大铖谓彪佳同为之嗾其党张孙振劾彪佳二心阻监国正位为潞王地彪佳不与辩祇疏辞定策功所升都察院右副都御史竟去我兵下江南贝勒以书币聘宗周及彪佳彪佳沈水而死死时别家人驾言应聘将渡江宿所构山园夜开牖望南山笑曰山川人物皆幻形也今山川如故而人生已一世矣诘旦家人失彪佳所在见栁陌浅水露角巾曰是耶盖入水端坐云后唐王称号赠少傅兵部尚书谥忠敏

外史氏曰先生为言官曾痛言赋税徭役狱讼闗梁之弊上是之而未行也及按苏时则有定解额清隠租平漕兑革行馆置役田禁摊赃诸事皆实实禆民者与宗周同讲学同死难而大铖但疑其同乡同住丹阳遂为同恶不去之不快者何耶嗟乎南国之亡亡于马阮也当时京师谚曰都督多于狗职方满街走相公止爱钱皇帝但吃酒又有署士英之门曰两朝丞相此马彼牛同为畜道二党元魁出刘入阮岂是仙宗道路之言如此欲国之不亡其可得哉甚矣小人之害国也

陆培王道焜合传

陆培字鲲庭浙江仁和人生而倜傥负气发愤读书日不尽数卷不止为文词振笔风发光采烂然人皆叹其华赡崇祯十三年成进士例当授行人需次南还益纵览古文竒书勤敏过诸生是时东南吴越间竞尚文会培自少好客长益喜自负与其兄弟收召文士日夜为贤豪欢称诗角艺一时号西陵体亦稍稍使酒任侠于人有不可则瞋目叱曰若亟去毋污我座及文词气谊皦然深相结则折节身下之至急其困阨虽患难死生不易也由是客过武林者莫不争先愿从陆氏兄弟游旣而与王道焜游东林聴讲学飜然大悟曰原来吾生平所为皆圣贤所不屑也遂一意诚敬而轨于道培为人有笃性事父兄孝谨父卒于官培自江宁归号恸搏颡啮臂血淋漓见者皆为之泣十七年三月贼陷京师北望哭累日絶意仕进已而福王立南都就选得行人明年奉使淮上未还而南京不守遂归誓以死殉五月我兵下杭州时家人避地桐瑦山培跪白母曰儿人臣也不能卒事大人死不塞罪母呜咽不能语所亲为之解曰行人无守土责如必不得已盍少待以观变培仰天叹曰主辱臣死陆生男子忍复须臾茍活耶初潞王尚在江东至六月闻潞王去海遽求死妻陈率家人昼夜伺守不得间乃徐徐改颜曰吾为老母泣留不得捐踵顶矣闻游兵且入山汝曹盍徙避之佯索酒满自变量巵言笑自若促陈徙去卽上大床自经死先一夕留书诀兄圻作絶命诗杭人士闻之无少长皆流涕年二十九时同死者钱塘王道焜字昭平闻变谓子举人均曰吾父子世受国恩不死北而死南晚矣亦自经死道焜故竒士父国柱同知兖州自免归道焜举天启元年乡试歴南雄同知崇祯末诏征天下贤能吏将亲试以不次用道焜名在选中吏部以郡丞无考选例题升兵部职方主事道焜上书谓国家悬异格以待非常铨臣执故例而靳考选非陛下收罗贤豪至意得旨许候考而甲申之难作号哭曰臣惟一死报国矣至是卒如其言杭人尝与陆培并称之唐王称号闽中各赠以官培谥忠节道焜谥节愍

外史氏曰两先生以豪杰之材藴圣贤之质使当日执政置之于有用之地其岂不能当一面乎惜乎竟以一死传其名则亦可哀也已

张国维传

张国维字玉笥东阳人少以理学自励慕东林名走数千里来会讲中天启壬戍进士知广东番禺县屡擒巨盗以卓异擢刑科给事中迁礼部改太常少卿秦中流贼起渡河转战蹂躏黄凤滁泗间朝廷忧之遂命国维以佥都御史巡抚南直至则察视沿江形势而安庆孤悬江北据陪京上游楚豫之盗往来窥伺时调徽宁及吴淞兵戍之而海冦复窃发国维乃募壮士议增马步二千于是皖为重镇又以羣盗出没檄滨江诸邑修城郭建敌楼为永久计治吴七载威惠大行每值旱蝗则请蠲请折抗疏入告而其大者尤在讲求水利盖吴为泽国明初开修水利设有专官至宣德中周文襄忱为巡抚秤土均粮凡坵塍之灌注湖流者依重科畎浍之进退潮汐者减轻则其法尤为精密弘正以来屡命疏凿自万厯戊申后始渐废弛农人竭蹶培壅收获仍俭坐是民多艰食盗风日炽国维乗单舸遍探河渠悉为图说凡三吴诸水之故道曾烦累朝睿画者次第编订他如臣僚章奏官司案牍莫不搜采辑为三吴水利全书共计三十卷上于朝又疏请修治吴淞白茆于濒江濒湖濒海之隘口筑堤创闸以吐泄节宣之朝廷知国维才乃以兵工二部侍郎兼右佥都御史督河道时天旱水竭国维徒跣暴烈日中祷于东岳大雨如注河遂通流会大盗李青山起山左骚动有旨会剿而青山佯请内附国维单骑造贼营青山出不意大惊罗拜请死国维阴察贼徒欲饵我旣还遂部署将吏疾驰之贼方置酒髙会谓其下曰侍郎已堕吾术中矣畧不设备国维至青山就縳余贼悉降捷奏赐金币荫一子锦衣而沂州王明及齐见龙张文宇等聚众剽掠谋断饷道国维悉用计擒斩之东方遂宁十五年擢兵部尚书我兵已入闗七日前上书称疾弗允也国维视事乃论劾督师范志完巡抚总兵以下数十人又檄蓟督赵光抃率诸将捍御急调天下援师国维见内外交讧势甚危急请驰军前自効上以机务重不许而是时永城叛将刘超拥兵观望擅屠御史魏景琦家表请入援廷议授超以保定总兵官国维独抗言曰此赏奸也若羽翼已成又一曹闯矣乃属巡抚王汉图超谋泄汉为超所杀国维密授巡按苏京方略与督镇共除之且赦丁启光斩叛自赎超卒伏诛方国维急调援师也刘泽清入援临清失守御史蒋拱宸疏论之国维言都城告急天下入援者恐后若一方有事归罪中枢必海内不举勤王之甲而后可未几国维请告上许之而言者以周延儒用范志完为纵敌上大怒缇骑逮讯并及国维下狱刑科孙承泽疏救国维次日上御文华殿出疏示内阁及刑部诸臣范景文力言国维素着劳绩罪有可原科臣言是上命以原官督浙直兵饷甫出而都城陷矣福王立南中以国维为京营尚书马阮恶之以为东林党人入蝗蝻录中遂乞归省母而南都失国维遂与方逢年熊汝霖孙嘉绩郑遵谦朱大典等迎鲁藩于台州监国绍兴国维为大学士督师江上适马士英自南中奔至欲入朝国维知之首叅其误国十大罪士英惧遂不敢入时兵马云集人冶一军不相统摄国维请合诸将克期会战十月我兵至方国安严阵当之国维率王国斌赵天祥接应会天大风雨火炮弓矢不得发遂收兵而唐王已卽位闽中颁诏至鲁藩不悦下令欲返台州国维星驰至绍上疏唐王言国当大变凡为髙皇帝子孙所当同心恊力成功之后入闗者王监国退守藩服礼制昭然若以伦序叔侄之分在今日原未假易且监国当众心奔散之日鸠集为劳若南拜正朔鞭长不及猝然有变唇亡齿寒臣老臣也岂若朝秦暮楚之客哉疏出议始定然闽浙成水火矣浙东将士与我兵跨江相距会闽中使陆清源赍勅犒师而是时马士英阮大铖同依方国安因唆国安斩之且出檄数唐王罪国维闻之叹曰祸在此矣国安旣斩闽使恐闽发兵又见杭州坚守不下遂议抽兵属国维西征以余煌兼兵部尚书代督师时我兵方屯北岸用火炮击南营国安惧拔营走江上诸军皆溃惟王之仁一旅独全因具舟楫邀国维入海国维不得已乃率众迎扈鲁王我兵渡江国安士英谋挟鲁王投降遣人守王会守者病王得脱传命国维遏防四邑遂遁入舟山而事不可为矣先是我兵破会稽有贻书招国维者国维答以身为大臣谊在必死惟乞全老母而已至破义乌众劝入山国维曰误天下者文山迭山也一死而已我兵至七里寺国维具衣冠南向拜曰臣力竭矣作絶命诗有精灵常傍孝陵坟之句从容赴园池死其子亦被戮

外史氏曰嗟乎当鲁监国扼守浙东与闽联络亦足以支吾也乃马阮二贼唆斩闽使遂成水火卒不可支岂二贼与朱明有不共戴之雠耶不然胡为必欲尽丧其土也先生之死重于九鼎矣二贼能无愧乎

詹兆恒传

詹兆恒字月如永丰人崇祯四年进士授福宁瓯宁知县有惠政十一年行取考选南京广西道御史十二年巡按苏松常镇诸郡法纪严肃吏民畏戴之十七年五月福王立金陵兆恒上疏言目前大计兵饷为急今北漕已渐入南而停泊江淮者尚众运弁旗甲折干盗卖弊蠧不一而足宜急勅计臣将在淮者令督臣路振飞督之在京口者令漕臣白抱一督之星夜押发衔尾入南除补给京军月粮外尤宜立运登庾无久露泊江干以资冦粮从之未几升大理寺左寺丞时马士英当国兆恒与给事中章正宸皆亢直敢言故悉从升擢当时谓超之正所以远之而兆恒强项如故也六月士英荐阮大铖诏冠带召见兆恒言自崔魏煽祸毒危宗社幸先帝入继大统芟除内难虑奸人凶党窥伺生心于是钦定逆案颁行天下以首恶正两观之诛党从列春秋之案凛如也然御极十有七年此辈日夜合谋思燃溺灰幸先帝神明内断确不可移今梓宫夜雨一坏未干太子诸王六尺安在雠耻未复悲痛常在圣心而忽召见阮大铖还以冠带使屡年钦案遽同粪土岂不上伤在天之灵下短忠义之气乎疏奏命录逆案进览于是兆恒缮写成帙附疏入告而士英亦于是日进三朝要典矣七月奉命颁诏九月升大理寺左少卿大铖遂作蝗蝻录尽罗天下贤良指为东林恶党而兆恒预焉兆恒遂屡疏引疾明年二月回籍我兵下福建兆恒起兵开化之岭头山兵败战死

外史氏曰阮贼与朱明何雠必欲尽芟其股肱之贤良者何耶嗟乎忠烈往矣子孙式微矣彼苍旣不佑矣而贼之子孙犹有垂绅食禄者天乎天乎是何心哉

陈龙正传

陈龙正字惕龙浙江嘉善人少师事无锡髙攀龙而与同里魏大中同学天启辛酉举京闱第三人乙丑珰祸作大中首被逮送至锡山因谒攀龙证学累日初以文章经济自负自中年后悔其无本一意反求身心遂悟关键在存诚而推行则在于爱人其所为皆有体有用之学年五十登崇祯甲戌进士授中书舍人戊寅五月荧惑守心龙正上养和好生二疏规切时失六月进特简揆职二疏申责辅臣以人事君之义大忤执政己卯十月彗星见诏求直言龙正上格心疏其略曰语云事天以实不以文臣请曰事天以恒不以暂何谓实皇上今日求言恤刑之诚是也何谓恒愿皇上勿忘此求言恤刑之心是也盖星变有时弭而直言无时不当受人命无时不可哀是心也岂仅覩彗星而动哉愿皇上岁岁存之日日存之疏入上甚嘉之未几立冬日大雷电雨雹龙正上请正郊期疏谓先王以至日闭闗而后世以至日郊天于礼殊戾孔子对鲁定公曰周之始郊其月以日至其日用上辛夫冬至不恒遇辛则用辛必冬至之月明矣云至日者则为冬至之日云日至者则是日至之月而非本月也上特命阁臣会部议奏久之驳上辛不便应仍用至日乃再进郊期考辨疏御批数十言从容清问阁部皆恚及三疏四疏上卒格不行龙正遂为郊期咨应一书冀此礼明于后世更着东天民传以见志庚辰奉命册封辉府因假归壬午入都应诏陈言进生财平冦御边三疏俱蒙优旨又有垦荒议投阁未进而辅臣黄景昉先述以告上一日举姓名问他辅至再无答者旣而戸垣杨枝起疏荐诸正人复及是议宜令缮本进呈旨下取览龙正补疏上之而终沮于部又着掌上录言兼足公私申明宫府内平外却四事而以格君心择治人为本录成晋江蒋德璟请观而梓传之癸未四月朝局稍转进剖析伪学疏十月闻闯逆破潼闗为词衣带间云南箕静听常依主北阙闲居也致身甲申正月调南京国子监丞三月抵家求题致仕五月初闻国变惊恸屡絶遂得疾七月南渡迁礼部祠祭司员外龙正乞休再三始允乙酉六月南都溃得刘宗周殉节状遂絶粒而死着有学言二十卷政书二十卷文录二十卷因述二卷为几亭全书行于世学者称几亭先生

外史氏曰先生为人内严毅而外忠厚者也观其辑儒统说以为本朝学术自白沙传金针于甘泉杂禅于儒其后诸家繁兴立说弥肆殊为斯道惧今尽芟其悖道之语存其正论俾学者以为宗虽谓诸家皆醇儒正学可也噫观其絶粒而死与国偕亡则节烈又凛然千古矣

黄淳耀传

黄淳耀字藴生嘉定人少力学为诸生卽以名行自励同县侯峒曾无锡马世竒皆乡先生名知人一见淳耀叹异折行辈与交举崇祯十六年进士未授官而归福王南渡求仕者争趋南京淳耀独不往或问其故应曰诸公多善予者往则必为所牢笼矣君子始进其可不以正耶讫不往淳耀体貌魁秀读书尤潜心先儒性命之说每置日厯有事必书其上以验所养晚节尤多所自得尝为书谢其乡试房考官因自叙曰某蹇浅下材自十有七岁而入胶庠今二十有一年矣盖尝求义理于六艺求事迹于诸史求万物之情状于骚赋诗歌求载道之器于汉唐宋数十家之文章编刬规模涵揉櫽括放而之于诗若文之间窃谓古之立言者非其有得于心则莫能为也夫旣有得于心矣虽有言可也如迁固荀扬韩欧之属是也旣有得于心而有言之者矣虽无言可也如某家之叔度是也某比来刋华践实玩思性命求东林程朱之道所以悟明其心而刚大其气以庶几古之因文见道者寻绎久之亦复超然有见于语言之外世儒舍性命而谈事功舍事功而谈文章是以事功日陋文章日卑诐淫邪遁之害及于政事而不可救也某粗有识知其敢贸贸焉以文人自居以富贵利达之习自溺也哉我师下苏州淳耀偕诸大家率县民城守师旣入城从容诣城西僧舍将死僧止之曰公未仕可勿死也淳耀曰城亡与亡此儒者分内事耳遂自经死其弟诸生渊耀亦从死焉

外史氏曰文章功名不本于道德断非真者先生之文章动一时矣若城亡不与之俱亡则桧嵩之辞藻读者不耻之矣其死也重于泰山乎

徐石麒传

徐石麒字宝摩一字虞求嘉兴人其先有居青浦者因为青浦诸生幼羸秀多能长而沈冥于天文乐律兵阵之书贡于乡上计偕罢归而同年生殇于途石麒为制朋友之服经纪其丧以女妻其遗孤举天启二年进士授工部营缮司主事司节慎库是时奄贤方用事势张甚茍当其意卽得美迁所以罗致石麒者至再石麒方严自处不少顾奄始不悦奄兴三殿之役督责峻急帑藏不支石麒累疏愿省浮费苏积困奄格不行每黩请石麒必以令甲折之大忤其意大狱起杨左诸君子相继瘐死坐赃累千石麒之师黄尊素亦在系时支蔓钩连无不引避幸免而石麒独首约同里为魏大中偿所坐并为尊素上输冀出之有卢侦事者以报奄奄益怒思所以中之会戚畹王升矫领营葬金石麒疏发之下诏狱奄属升子造悖辞诬讦石麒诏并讯石麒条列升父子罪状甚着奄不能绌事得解然犹罢其官以归崇祯诛大憝召用诸去国者石麒与焉补南祠部郎改吏部文选郎寻改考功主计典一二有大援负时望者屏黜不顾旣而被黜者知其至公亦不敢怨也计事竣例得叙劳擢京卿时相恶斥其私人持勿与久之迁尚宝卿转应天府丞摄尹事时驿传多凋敝而江东驿尤要冲马戸之役最大马戸者非富民即髙赀商官吏多以私嫌佥报产立破南都空虚多坐此石麒议以额役之钱官为募人牧马悉罢佥报遂列十二条或移御史台或上请着为令十一年春大司冦郑三俊持法平以议侯恂狱不中失帝意下于理三俊海内耆德而帝方震怒不测百僚趦趄无敢言者石麒入贺元会因极言主上严刑峻法上下不交渐成釜鬵故上天应之以灾三时不雨大可省惧且清直大臣以执法颂系上累圣德疏入人尽危之越三日帝御门毕忽召羣臣申饬大要以非不知司冦清而清固人臣分内事安可自恃析律骫法今念其老姑释之故事未有于御门宣谕者帝所逮治大臣未有六日卽释去者天下仰帝之明而叹格君之深也寻召拜左通政转光禄卿帝鋭意于治力崇节俭有终身蔬布之谕而食监供具积习多浮汰谓帝王家事大乌用书生屑屑较筹为石麒勿顾也厘奏冗食可罢省者以成君德寛国用帝悉嘉纳之晋通政使先是帝尚综核兼采聴闻布衣上书者驰骋阙下叩银台门或献策求用或有所攻讦往往得售其说倒置无等主者遏之则噂■〈口沓〉反唇至挟持不可忍石麒计此辈非可以势格也日进其谗说者就其封章句驳而字比之持之以理绳之以法使竆于辩而悔生焉于是告讦之风少息亡何迁少司冦摄御史台署部事时贯索填满视事三月而出滞狱万余陈新甲为枢部乖方误国虽下吏多奥援犹扬扬自负石麒立傅爰书遂弃市海内快之晋大司冦时周延儒再当国颇能进一二旧德收物望然小人以非道进者不能拒也故君子亦不能安其位石麒为纳言及少司冦时相君时致欵洽示接引石麒落落若勿知者及是时边警方大严帝甚愤怒而外廷喜事者有江南北分党及二十四气之蜚语帝微知之因出中旨谕羣下毋结党而给事中姜采上言陛下何所见而有此谕恐启奸人窥伺端帝震怒而行人司副熊开元新从谪所来极论时政微及元辅帝意已移而难大臣各予杖下狱都御史刘宗周以廷诤谴去石麒上言宗周立朝无伪忠伪信之习陛下用而舍舍而复用宗周今老矣陛下斥去之欲再见此岩岩冷冷之老臣岂可得哉书上不省而以议坐开元采罪止配赎不足塞上意闲往归里未几闻冦逼畿甸痛哭竟夜为文檄同志起义兵悉吴越之甲北首赴难而鼎湖之信至矣遂定继嗣嫁二幼女悉遣姬媵图为国报仇而福王监国寻称号起为右都御史旋晋冢宰是时中贵人勲戚外镇互相附丽政柄不一石麒条上七事忤权贵意多格不行推登极恩进阶光禄大夫太子太保然知事不可为遂谢病去旣而我师入嘉兴石麒方在乡募兵为城守计信迫乃还曰吾大臣不可以野死时城闭请缒之上老仆李成欲先登少仆徐锦年十五谓成曰君老矣幸速归乡成怒曰童子何知谓我老耶俱缒入城陷石麒自经缳寛不得毙顾老仆曰幸速成全我成痛哭不敢视锦慨然叩首于下者再起为主人紧缳遂絶因谓成曰主人今日死何为耶成泣告曰主人受朝廷大俸大禄今日国破君亡故以死报耳锦曰若是则我辈食主人食衣主人衣主人死我辈焉敢茍活耶遂解带系窓棂而絶成大恸亦自经在乡二仆祖敏李升闻之俱自经死时顺治二年六月二十六日也石麒为人忠诚正悫造次不二齐家以礼虽御仆亦知大义焉时城内外百里无人迹嗣子尔榖间闗百计凡二十余日始得入城负其尸置槥椟中以出方溽暑颜色如生握手没爪须髯怒张凛然有气焉后一年尔榖以湖冦波及死于市妻孙氏闻尔榖死一女在抱弃之赴水死立而不仆一门之内臣死忠子死孝妇死节仆死义噫亦何可多得哉石麒博学强识条贯经史尤长于国家典制诸司掌故故赡于持论与人言移日不倦文章古雅渊茂章奏警徤恺直而性乐易爱人下吏寒士才行可录而厄于无援者汲引不遗余力然不以告人人有终身不知者故咸以为长者而其生平同德硕交惟都御史刘宗周大中丞祁彪佳左纳言侯峒曾给事中吴麟征考功郎夏允彝外此不多见皆与石麒相继殉难即其取友可知己所著有可经堂集

外史氏曰崇祯之末先生被放里居闻廷议以南迁聚讼人皆非之先生曰若胶柱死守亦非臣子爱君父之道茍翠华南幸各镇抚之兵腾勇奋发大臣勲卫半留居守半充扈从以谋恢复亦不为无策也倘观望狐疑至求迁不得尚忍言哉观其说其亦济变之一道欤宋李纲尝议巡幸谓闗中为上襄阳次之建康为下当时亦未尝胶柱于故常也特规度之地不同耳陈亮论与纲合而惜乎宋不能用也嗟乎崇祯时所谓闗中襄阳之险旣不可图惟建康藉陪都之形势以愍皇帝之忧勤创痛得人而用之天下事未必其不可为耳唐李翱云翱尝怪神尧以一旅取天下后世子孙不能以天下取河北为忧夫兴亡之判岂以其地哉向使拥福王之君若相虽得秦楚之地而据之其覆灭宁有异于建康者耶若先生者其济变之图无所庸而直以一死报国岂不痛哉

东林列传卷十一

●钦定四库全书

东林列传卷十二

江阴陈鼎 撰

○明

黄道周传

黄道周字幼平福建镇海卫人家贫业农事亲以孝闻年二十四始发愤读书遂竆博奥之学钩深致远髙自标置天启二年举进士选庶吉士授翰林院编修时在翰林者多雍容养望道周乃作矫轻警惰文以讽之同列皆钦重焉辽事方急中左宁远相继陷没岛帅毛文龙自诩镇江之捷当闗者欲藉之收觉华岛以窥宁右渐图河西上其议于朝当发兵饷数百万道周独决其非策已而文龙卒无成魏忠贤用事道周拂衣归崇祯元年起原官明年辽督袁崇焕杀毛文龙道周前固策文龙不足恃至是独抚膺谓闗门之祸自此始亡何我兵大入薄京师帝震怒卽军中逮袁崇焕究主者崇焕言由阁臣钱龙锡上并械系之狱具当龙锡死道周闻之叹曰安可使明主有杀辅臣名上疏救之谓督臣受剑制阃外偾事误国虽磔裂莫赎辅臣坐论纶扉遥度边事一不当辄坐死后之阁臣必且长顾却虑不敢任边事边臣亦得以瑕罅阁臣摭单词词组为质是使纶扉之内割边疆为殊域也陛下卽位甫三载阁臣受重谴者九人矣一代之间宁有几宰辅陛下卽欲整齐羣下敷求言功不过仿虞廷故事令诸廷臣各陈时政考询屡省因而澄之何材不服卽欲威柄独运操纵海宇但乗辑瑞之期纲举数条别贵贱轻重亲涣德音嘉与更始使天下噩然仰诵神武何必囹圄偾盈孤卿骈首使四方传者咸谓朝廷狱吏甚贵士绅甚贱乎疏入上大怒降诏切责道周不为挫复疏言前代戮辅臣惟汉武帝之于刘屈牦我世宗之于夏言千六百年仅见此尔皆非嘉事也然武帝以英伟之略动若风霆世宗以渊穆之识同符造化虽有芟除不损大业今震迭方殷拯援未及养兵多年物力已殚谋臣顾虑未有一决即杀一龙锡无益于边计徒隳士气而伤大体且陛下以兵躏畿辅赫然为诛督臣絷卿贰斥郎曹已过当矣而阁臣又且不免庶僚相对容头顾身无复伏波朱勃赵王贯髙之谊即国家缓急何所赖此全躯掩口为者臣故不自量欲歴疆场观要害一当荷戈横原草为累辅减罪近臣雪耻此臣所大愿也上益怒竟削籍然龙锡亦竟得减死道周旣家居益著书讲学台省交章论荐九年擢右中允时帝颇矜英察值四海多故疾羣臣结党行私败国事临朝叹咤忧形于色首辅温体仁辄言灾眚兵戈皆郡邑无状所致非重治无以惩后屡起大狱而上以为能益信之道周上言天下神器为之有道簿书刀笔非所以绳削天下之具也陛下当法先王内以至仁忧其臣庻外以至明至武奠其封疆引吉甫召虎之伦躬赞大业龌龊琐人何足共图大计乎夫郡邑之吏犹之坌土所应不过数十里之内非所以广召祲氛天下阴阳风化皆视当宁之心气与二三元老刻责自励而已奈何使草土臣庶市其怨色乎体仁见而衔之明年迁少詹事兼侍读学士偕阁臣入对便殿问以用人理财策道周据古今条对甚切上亦名重之呼先生者三道周旣负重名天下望以为相而性戆直好面折廷诤虽屡被谴诃不恤也中夜读书至宋臣真德秀传拊几叹曰古人立朝一月三十六封事而吾侪黙然已乎是时杨嗣昌夺情用为兵部尚书而宣大总督卢象升丁艰嗣昌荐陈新甲代之亦自丧中起复道周儒者念国家卽乏人奈何数以墨衰从事贻后世笑慨然思论之仰视荧惑逆行太白昼见嗣昌所筹冦事滋失策显谓冯元飙等天象如此此人必误国宜率同列固争乃为数札子论边事冦事其一纠嗣昌新甲未上也会上传部院举阁员元飙谓枚卜无出道周上者疏入或触忤旨勿下其所知谓之曰公得政所挽回者大奈何必以口舌争即轻宰相独不为天下计乎道周因而暂止已而上竟相嗣昌等五人道周不与焉上素知道周学行以其性偏执非救时相故后之道周亦非以不相少有觖望特恨为同列所误不早击嗣昌竟就初稿为三疏以进上之相嗣昌疑非朝士意道周又众所推而出身强谏惮其辞直欲以理折服因召对羣臣诘道周曰朕闻无所为而为者谓之天理有所为而为者谓之人欲尔三疏适当枚卜不用之时可谓无所为乎道周奏天人只义利之别为利者以功名爵禄私之已此是人欲为义者以天下国家为心卽是天理臣三疏皆为天下国家纲常名教不为一己功名爵禄所以自信其无所为上问何为先时不言道周曰先时犹可不言至简用后不得不言臣今日不言更无进言之日且如髙官厚爵谁则不乐臣缄黙数时亦可偷升斗之禄但所惜者千古之纲常天下之名教耳奏未毕嗣昌出奏曰道周说纲常二字臣不生空桑岂不知有父母臣闻命之初沥血控辞而明旨迫切不敢不仓皇奔命道周品行学术为人所宗臣意必有持正之言可以使臣终制而去不谓其疏中自谓不如郑鄤臣始叹息絶望禽兽知母而不知父鄤杖母禽兽不如道周又不如彼尚何纲常之可言道周随奏大臣闻言义当引退使小臣得尽其言汉唐故事谏官论执政者执政皆出聴諌官对仗读弹文臣虽非言官未有大臣跪在上前争辩不容臣尽言者嗣昌曰臣为纲常名教不容不剖陈但委觉非体道周实系清品为人望所归望皇上放臣归里道周曰臣生平耻言人过今日在上前与嗣昌口角亦失体臣知为天下后世留此纲常名教天理人心而已上曰对君有体何至泼骂污诋大臣道周曰臣何敢泼骂疏中只有两句说公子开方不省其亲管仲比之貑狗李定不持继母服当时比之人枭此两句是臣过激亦惟遇明主始敢直言宋臣司马光云臣若有所专司则有所不言如为论思之臣则无不可言者今臣为侍从论思之臣与嗣昌比肩事上不比诋毁大臣臣二十躬耕手胼足胝四十丧亲负土成坟诚不忍见夺情之事上曰旣如此何又说不如郑鄤道周曰章子弃于通国孟子不失礼貌孔子自云辞命不如宰予臣谓文章不如郑鄤上曰章子是不得于父岂郑鄤杖母之比尔言不如郑鄤正是朋比道周曰众恶必察刘摰谓人奈何避于权势使主上不知是非上曰陈新甲谙练军情今为边疆多事不得不用嗣昌荐举甚多不止新甲一人尔谓其走邪径托捷足岂朕一人不知威福予夺尽出臣下乎道周曰臣不识陈新甲但人心正则行径皆正心邪则行径皆邪今新甲在蜀闻命已两三月又辞谢往复动须八九月新甲未得来卢象升不得去使新甲可以来则卢象升可以不去上曰陈新甲服将满卢象升父死在途如何不教他去又指疏曰疏中破非常之格以奉不祥之人试问何为是奉冠婚是吉礼丧礼是凶礼凶对吉而言是说礼非说人人皆有父母父母皆有年老之时是人皆凶人皆不祥之人矣道周曰礼三年之丧君命不过其门援琴之后始称释吉未释吉前则孝子自谓凶人不祥之人古者兵礼凿凶门而出故夺情在疆外用凶礼则可在朝中则不可上曰自谓是孝子哀毁自谦岂真是凶真是不祥人旣可用何分内外道周曰臣见嗣昌二年来今日是墨衰明日是墨衰不知何日丁艰何日起复我朝自李贤夺情前后五十余人多在边疆惟白圭曾坐司马堂翁万达以尚书除左司马亦自陈以去向使嗣昌在边疆则可在司马则不可在司马则可在政府则不可使嗣昌一人为之犹可又呼羣引类使成夺情世界则不可上曰孔子诛少正卯当时亦称闻人惟行僻而坚言伪而辩不免君子之诛今人心有所为借纲常名教大题目来道其私正此类也道周曰少正卯欺世盗名心术不正臣心正行无不正无一毫之私臣今日不尽言则臣负陛下陛下今日杀臣则陛下负臣上斥之曰汝读书有年止学得一佞口耳道周叩头起复跪奏臣请为上分别忠佞二字夫人臣在君上之前独立敢言者为佞岂谗谄面谀者为忠耶忠佞不分则邪正不明何以致治上曰不是轻以佞字加汝问汝这边遁在那边非佞而何羣臣见上变色皆战栗流汗缇校在殿下惴惴将有所縳上终以儒者优容之夺六级降江西按察使照磨十三年巡抚解学龙荐之上以其党并逮问至京廷杖下狱户部主事叶廷秀太学生涂仲吉疏救皆予杖刑部主事吴文炽以讯问迟缓亦杖六十部议道周永戍烟瘴上以为未尽尚书刘泽深坚执如初乃得请十五年上御讲筵偶言岳飞事叹曰安得将如岳飞者而用之辅臣周延儒曰岳飞自是名将然其破金人事史或多溢辞卽如黄道周之为人传之史册不免曰其不用也天下惜之上黙然甫还宫即传旨复官明年遣祭南海遂归十七年北都陷福王立召道周至南京见马阮用事拂衣去唐王在福建用为吏部尚书兼大学士郑芝龙跋扈道周引祖训抑之有隙乃自请出师驻广信芝龙齮龁之无兵无饷手书告身以忠义激发募众万余人出衢州为婺源令所诱至明堂里兵溃被执至南京死焉

外史氏曰嗟乎明旣亡矣而先生犹踉跄以图恢复不亦难乎假使南渡以来马阮卽死而任先生以国或者李纲赵鼎庶几再见于南明而社稷或可茍延于江左奈何马阮不死又欲诛戮东林期于斩草除根而后快则先生危矣至唐王再起已死之灰焉能复燃乎先生曰一息尚存也乌容已耶所谓鞠躬尽瘁死而后已者其先生欤

顾锡畴传
</div>
    <div class="pagination">
<a href="东林列传_page5.html">上一页</a><a href="东林列传.html">1</a><a href="东林列传_page2.html">2</a><a href="东林列传_page3.html">3</a><a href="东林列传_page4.html">4</a><a href="东林列传_page5.html">5</a><span class="current-page">6</span><a href="东林列传_page7.html">7</a><a href="东林列传_page8.html">8</a><a href="东林列传_page9.html">9</a><a href="东林列传_page10.html">10</a><a href="东林列传_page11.html">11</a><span>...</span><a href="东林列传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
