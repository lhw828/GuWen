<!DOCTYPE html>
<html>
<head>
    <meta charset="UTF-8">
    <title>宋元学案 - 第 148 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 148 页/共 437 页</h1>
    <div class="content">
　　文清吕东莱先生本中（别为《紫微学案》。）

　　吕稽中，字德元，本中兄弟行也。张公浚宣抚川、陜，辟为计议官。尹和靖入蜀，先生是依，和靖谓之曰：「吾老矣！此事当属之子。」学者来问，和靖以属之先生，曰：「不殊于吾。」和靖卒，为志其墓。

　　县令吕景实先生坚中

　　吕坚中，字景实，本中兄弟行也。其官祁阳令，胡致堂为作学宫记，称其服勤和靖左右有年，今试之政事。先生与冯忠恕、祁宽同记和靖语。

　　驾部吕仁武先生弸中

　　吕弸中，（梓材案：弸中原作朋中，误。）字仁武，东莱郡侯第三子。累官驾部员外郎。尝从其兄游于和靖之门。东莱之大父也。

　　知军冯先生忠恕

　　冯忠恕，字贯道，汝阳人也。其父东处士理与和靖同学于洛，至必同处。靖康初，和靖被召赴阙，先生从之游。绍兴中，先生为黔州节度判官，和靖寓涪，遂毕所学。后知梁山军。

　　隐君祁先生宽

　　祁宽，字居之，均州人。云濠案：均州一作均阳。南渡后寓庐山，隐居不仕。和靖作《论语解》，称先生与王、吕诸公与有力焉。王枢密庶与之善。

　　祁氏师说

　　先生曰：「初见伊川时，教某看敬字。某请益，伊川曰：『主一则是敬。』当时虽领此语，然不若近时看得更亲切。」宽问：「如何是主一，愿先生善谕。」先生言：「敬有甚形影，只收敛身心便是主一。且如人到神祠中致敬时，其心收敛，更不着得毫发事，非主一而何﹖」又曰：「昔有赵承议从伊川学，其人性不甚利，伊川亦令看敬字，赵请益，伊川曰：『整衣冠、齐容貌而已。』赵举示先生，先生于赵言下有个省觉处。

　　（梓材谨案：此段前后统载《伊川学案》。百家案云：「此条为祁居之所记，内称『先生』，则尹和靖也。」今并归于此。）

　　先生尝书数句说《易》曰：「《易》之道如日星，但患于理未精，失于机会，则暗于理者也。圣人复生，恐不易吾之言。」宽问之，先生曰：「吾看『《易》逆数也』，故有是说。正在未到《泰》之上六，便要知《泰》之将极；未到《否》之上九，便要知《否》之欲倾也。」

　　隐君王先生时敏

　　王时敏，字德修，上饶人。有《师说》三卷，记和靖之语。和靖卒，先生为之立后。其教人云：「学者要识一媿字与耻字。」一日问难纷然，先生曰：「不必多问，但去行取。且如理会『惟精惟一，允执厥中』，只管说如此是『精』，如此是『一』，临了『中』却不见。」朱子尝以书问和靖之学于先生。

　　王氏师说

　　先生每与时敏讲书，必具衣冠，或深衣。讲毕则曰：「尽诚及物者我也，识之者其在子乎！」或引吕与叔《中庸》后曰：「诸君有意，今日之讲，犹有望焉。无意，则不肖自为哓哓无益，不几于侮圣言者乎﹖」

　　先生曰：「学者不可无师友。师道严，须是友。观《易》《兑卦》，全说朋友。公且看樊迟问仁，孔子告以『爱人』；问知，告以『知人』。孔子竭始终言之，当时樊迟无所进，故又告以『举直错诸枉，能使枉者直』。迟复无所进。及退而见子夏，且以舜、汤之事言之，然后释然不复问。朋友之得，可谓多矣！」因言：「某昔从伊川问不切，只是不答。若要切切偲偲，是朋友。」

　　时敏欲学读《孟子》，问曰：「《孟子》不知谁解得好﹖」先生曰：「无出赵氏。公且看赵氏注。」因曰：「某被旨解《孟子》，《孟子》逐段自说分明，今更不复解，但与逐段作一说，提其要而已。」

　　时敏因侍坐，语及《孟子》，先生曰：「近来看得如何﹖」对曰：「数日看得『无为其所不为，无欲其所不欲』。」先生大声曰：「如斯而已矣！」既而曰：「尽得此，便是圣人。」

　　先生谓时敏曰：「贤在此，饮食恐粗粝。」时敏起谢曰：「时敏田家子，本无食禄分。今来分先生禄食，大段僭越，岂问其粗粝。」先生大笑曰：「『士志于道，而耻恶衣恶食者，未足与议也』。今士大夫好事治饮食，所谓『养其小体为小人』。因目其左右云。」

　　有新第人来见先生，退，先生为时敏讲《论语》第七篇。吕宪又送改官文字邢叔端，举家甚喜。先生曰：「人心固不足。秀才望得解，得解望及第；绿衫望绯衫，绯衫望紫衫。何时是已！此所谓『小人长戚戚』。」因曰：「前辈各别。欧阳公及第后，弃其所业，与伯祖师鲁习古文。近来如谢显道、杨中立，皆因及第后来归伊川。」时敏归语吕丈，吕曰：「先生长者，说话有益。某祖父侍讲在家，亦有新第人来见，是亲戚，不欲言其名，久之曰：『某待将《三经新义》编成门类，以便学者。』侍讲曰：『公更待应举邪﹖』其人大惭。」

　　吕紫微书问释氏「轮迥」之说，先生谓时敏曰：「居仁泥于生死轮迥，某已作书喻之，引潮以喻轮迥。贤他日见渠，作某拜意，问渠，今世既做了中书舍人，后世更要做宰相，轮迥之说，佛家之爱便宜也。」未几吕再书至云：「既无轮迥，人何苦为善而不为恶﹖」先生笑曰：「只这里便是私心！《经》曰：『天地之性，人为贵。』人生天地中，其本甚善，几曾教你为恶，作贱他来！得之太虚，还之太虚，我在何处！」

　　先生爱洁净，地有污秽，必去之，尝说；「某只有这些克不去。」时敏问：「孔子告颜子克己复礼」，若非礼之视听言动，亦须如此克邪﹖」先生曰：「是也。」因言伊川亦如此，一领黄衲道服，至破亦洁净，尝曰：「衣不欲异，欲其洁；食不欲异，欲其精。」

　　（云濠谨案：诸条所谓「先生」，皆谓和靖。盖德修与韩尚书元吉同师和靖。尚书子淲着《涧泉日记》，谓德修云：「先公友也，从吕居仁学。居仁荐之尹和靖。」《江西通志》云：「尝从东莱吕氏游。」谓大东莱尔。《儒林宗派》以为小东莱门人，误矣。）

　　提刑刘顺宁先生芮（别见《元城学案》。）

　　侍郎徐惇立先生度

　　徐度，字惇立，睢阳人，太宰处仁子也。太宰在政府，晚誉不终，先生独刻意为学。尝问和靖曰：「某有意于学，而未知所以为问。」和靖曰：「果有此意，归而求之，有余师。」又尝以苏氏「战栗」之说为问，和靖怫然曰：「训经而欲新奇，则亦何所不至矣。」先生官至吏部侍郎，寓居吴兴之弁山，尝与汪文定公谏上光尧尊号，长于典故之学。

　　（云濠谨案：先生尝着《却扫编》三卷，陆放翁《剑南集》有是书跋语。）

　　（梓材谨案：先生又有《国记》五十八卷，陈直斋曰：「其书详明，颇得中，而不大行于世。鄞学有魏邸旧书，传得之。」是吾鄞藏书之最先者。）

　　监税陆子正先生景端

　　陆景端，字子正，本海宁人，其后居吴。父韶之任察官，以风流文釆为时所宗。先生学于和靖，学问精深，造履清白。横浦极称之，其任监税时，尝以书托之常中丞同曰：「谓税场体例多贪饕，此郎乃能孤立其间。中丞试引之座末，问以利害，当知其所存矣。先生官位所至，无可考。晚年以和靖之学传林艾轩，见于《宋史》艾轩传，而失载其名。予读施彦执《北窗炙輠》乃得之，因并得其说经之言二条，亟喜而传之。（补。）

　　（梓材谨案：谢山于《艾轩学案序录》言陆氏亦从信伯游，是先生亦震泽门人。）

　　附录

　　施氏《北窗炙輠》曰：子正谓予曰：「孟子论浩然之气。『至大至刚，以直养而无害』。伊川则以『至大至刚以直』为句，其下止曰『养而无害』。介甫则以『至大至刚』为句。以伊川为句，止能形容浩然之气，于直字毫无功用。以介甫为句，直字方有力。」予深喜其说。

　　又曰：子正论《易》曰：「『习坎，有孚惟心亨』，未得其说。偶一日间昼卧，乃闻隔壁两脚夫当渡江，其一曰：『钱塘江甚险，汝托得此心否﹖』某乃抚度而起曰：『此「有孚惟心亨」说也。』旧说君子虽处险而其心常亨，其实不然。」甚与予合。

　　教授虞先生仲琳

　　高国任先生材（合传。）

　　节推高德举先生选（合传。）

　　虞仲琳，余姚人，为永嘉教授。和靖云：「虞君乡论甚美，于此道信之极笃，每相见，多言及此。同邑高材字国任、高选字德举，皆登和靖之门。

　　（梓材谨案：《孙烛湖集》有云：「吾乡有古君子，曰高国任，及登和靖尹公、思斋高公之门。」思斋当作息斋，传写之■尔。）

　　（云濠谨案：高先生选与弟迈皆绍兴间登第。先生官武当军节推。）

　　尚书韩南先生元吉

　　韩元吉，字咎，开封人，少师维之玄孙。学于和靖而友朱子，东莱其也。徙居上饶，前有水，自号南翁。累官守建州，大兴学校。召为吏部尚书、龙图学士、颖川郡公。符离之役，南以长书上魏公，言不可轻举，略云：「和固下策，然今日之和与前日之和异。至于决战，夫岂易言。今旧兵惫而未苏，新兵弱而未练，所恃者一二大将，其权谋智略，素不外见，有前败于尉桥矣，有近衄于顺昌矣，况渡淮而北，千里而攻人哉！非韩信、乐毅不可也。若是则守且有余，然彼复来攻，何得不战﹖战而胜也，江、淮可守；战而不胜，其谁守之﹖故愚愿朝廷以和为拟议之策，以守为自强之计，以战为后日之图。自亮贼之没，彼尝先遗使于我，今又一再遗我书矣。其信其诈，固未可知，而在我亦当以信与诈之间待之。」魏公不听。所著有《南集》。其辑《河南师说》，以和靖居卷首。

　　（云濠案：先生着《南涧甲乙稿》二十二卷）。子淲，别见《清江学案》。（补。）

　　（梓材谨案：先生子涧泉《日记》云：「张子韶在道山时，先公得游其门。」是先生尝从横浦游矣。）

　　安抚邢先生纯

　　邢纯，字叔端，和靖也。为浙东安抚官时，和靖依之，因卒于会稽。

　　县令程先生暐
</div>
    <div class="pagination">
<a href="宋元学案_page147.html">上一页</a><span>...</span><a href="宋元学案_page143.html">143</a><a href="宋元学案_page144.html">144</a><a href="宋元学案_page145.html">145</a><a href="宋元学案_page146.html">146</a><a href="宋元学案_page147.html">147</a><span class="current-page">148</span><a href="宋元学案_page149.html">149</a><a href="宋元学案_page150.html">150</a><a href="宋元学案_page151.html">151</a><a href="宋元学案_page152.html">152</a><a href="宋元学案_page153.html">153</a><span>...</span><a href="宋元学案_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
