<!DOCTYPE html>
<html>
<head>
    <meta charset="UTF-8">
    <title>史传三编 - 第 4 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 4 页/共 21 页</h1>
    <div class="content">　　钦定四库全书
　　史传三编卷六
　　大学士朱轼撰
　　名儒传六
　　宋
　　朱子
　　朱子名熹字元晦后改仲晦世婺源人居紫阳山下父松尉尤溪以建炎四年九月十五日午时生朱子于溪南寓舍松旣游宦入闽晚居建州故朱子为建人少时松指天示之问曰天之上何物松异之从羣儿戏独端坐以指画沙视之八卦也始授孝经一阅题其上曰不若是非人也年十四松以不主和议忤秦桧归病革嘱曰籍溪胡原仲白水刘致中屏山刘彦冲三人者吾友也学有渊源吾卽死汝往事之朱子旣孤依父友刘子羽侨于崇安遂禀学于三君子白水妻之以女十八贡于乡十九成进士绍兴二十一年以佐廸功郎主同安簿二十三年之任始徒步谒李侗于延平初杨时倡道东南实传罗従彦以及于侗故朱子师之至同安职兼学事乃选秀民为讲说士尊其教二十七年四考罢归请祠明年复谒侗由是往来从之者累年精思实体所造益深明年召赴阙不至孝宗即位应诏上封事首言记诵词藻非所以探渊源而出治道虚无寂灭非所以贯本末而立大中帝王之学必先格物致知以极事物之变自然意诚心正而可以应天下之务次言修攘之计不时定者讲和之説误之也愿闭闗絶约任贤使能立纪纲厉风俗数年之后视吾力之强弱观彼衅之浅深徐起而圗之三言斯民休戚系守令贤否监司者守令之纲朝廷者监司之本今之监司无非宰相台諌之亲旧顾陛下无从知之耳明年召对辞不许遂入见复陈三剳大抵不出封事之意而加剀切焉是时上颇留意老释而宰相汤思退申和议近习曾觌龙大渊招权故朱子以为言思退闻之不悦授武学博士待次乾道元年促就职值洪适相复主和不合丐祠去三年除枢宻院编修待次明年崇安大饥民夺食几挺变朱子乃假官粟六百石贷之人赖以济其后歳一敛散贷者出息什二小歉弛半息甚则尽蠲之行之十有四年赢益多遂归元粟于官而用所赢为贷资每石止收耗粟三升不复取息以故数十年邑无饥馑患所谓社仓者也五年三促就职会魏掞之以论曾觌去力辞寻丁内艰自始死至祥禫皆酌古制行之用成丧祭礼因推之冠昏作家礼六年复召以未终丧辞七年复召以禄不逮飬辞九年上嘉其廉退改宣教郎主祠四辞逾年始拜命淳熙二年除秘书郎再辞五年差知南康军四辞逾年始拜命朱子归自同安家居防二十年涵养充积理明义精既至郡恳恻爱民兴利除弊惟恐不及会旱讲求荒政以请于朝言无不尽或三四上得请乃已严隣路遏籴之禁阅境内蓄积之实通啇劝分全活至众郡滨大江舟舣岸遇多沈溺乃募饥民筑隄防之民得济饥而舟患亦息视民如伤至奸豪挠法惩之不少贷数诣学引士子讲论已乃建周子祠以二程配又复白鹿书院每休沐辄一至诸生质所疑诲诱不倦立学规俾守之明年有旨监司郡守条具利病朱子上言郡县赋重由于供军请覈兵籍广屯田练民兵以省坐食之军使郡县事力稍纾然后可禁其苛敛责以寛恤卒复极论近习窃柄援引交通之弊疏入上不恱乃乞罢黜又以人户逃移自劾者再以疾请祠者五皆不报除提举江西常平茶盐事待次寻录捄荒劳晋直秘阁以南康所募纳粟人未受赏义不独被防命三辞不拜会浙东大饥调为提举浙东常平茶盐事即日就道且乞奏事之任及至阙纳粟赏行乃受直秘阁入对延和殿所奏七事辞皆剀切其一二事言灾异之由与近习之弊则手缮以防宣泄因乞推行社仓上为下其法于诸路方拜命时即檄旁郡募米啇为蠲其征及至部客米已大集乃单车屏従按行存防钩访拊问所至人不及知官吏惮其风采至自引去所部肃然凡丁钱和买榷酤役法有不便民者悉厘革之于捄荒之余随事经画为经久计犹以前后所请多见抑幸而从者率稽时后事发愤抗疏言之且移书政府曰朝廷爱民不如惜费明公忧国不如爱身然财散犹可复聚民心一失不可复收身危犹可复安国势一倾不可复振九年以赈济劳晋直徽猷阁辞知台州唐仲友者宰相王淮戚也迁江西提刑未及去朱子行部至台按得其奸賍劾之时久旱疏出而天雨淮匿不以闻朱子申章益力前后六上淮不得已夺仲友新命以授朱子不拜请祠去淮大憾乃用陈贾郑丙协力以攻朱子遂肇伪学之祸于是朱子作武夷精舍奉祠不出者七年当是时海内学者尊信益众十四年除提防江西刑狱辞不许明年促奏事辞又不许值淮罢相遂力疾入奏首言刑狱轻重失宜甚至干渉人伦亦从流宥则天理民彞防何不至于冺灭卒乃极言陛下天理未纯人欲未尽故便嬖得被腹心之寄柔邪得窃廊庙之权公议有时而不容防説有时而误听欲报讐耻而不免茍安欲养生灵而未免愁怨愿于一念之顷谨而察之果天理耶则敬以充之而不使少有壅阏茍人欲耶则敬以克之不使少有凝滞是行也有要于路谓正心诚意上所厌闻戒勿言者朱子曰吾平生所学惟此四字安敢回互以欺吾君乎及奏上未尝不称善时曾觌己死王抃已去独内侍甘升颇预政朱子力以为言上曰为其有才耳对曰小人无才安能动人主翌日除兵部郎未供职林栗劾之命改它部而宰相竟授以江西前命再辞除直寳文阁奉祠未逾月复召初入奏时廹于疾作口陈未尽乞具封事以闻未及上至是再辞遂并封事投匦以进凡数千言大要言天下大本在陛下一心而其急务则辅翼太子选任大臣振举纲维变化风俗爱养民力修明军政六者是已疏入夜漏下七刻上已就寝亟起秉烛读之终篇明日除主管太乙宫兼崇政殿説书时上已有倦勤意为燕翼谋益加向用会执政有诋道学者遂力辞除秘阁修撰奉外祠光宗立三辞职名仍直寳文阁居数月除江东转运副使再辞改知漳州又再辞不许既之任即奏除无名之赋七百万减经总制钱四百万加意学校敎诱诸生又揭示丧葬嫁娶之仪严禁男女传经之会俗为一变适朝议欲行漳泉汀三州经界朱子常病经界不行闻命即访事宜择人物及弓量之法上之且言必可行之説三将必至于不能行之説一既而寓公豪右果竞沮之朱子乃以地震自劾其冬有旨先行漳州经界以届农期暂寝明歳遭嗣子丧丐祠除秘阁修撰予祠去而漳州经界竟报罢矣顷之除荆湖南路转运使四辞三年差知静江府广南西路经畧安抚辞四年使者自金还言金人问朱先生安在乃差知潭州荆湖南路安抚辞不许会长沙有峒獠之扰遂拜命至则遣人晓以祸福皆降之申敎令严武备戢奸吏抑豪民湖湘士子故知学为之崇奬敎厉四方人士毕至孝宗升遐朱子恸不自胜又闻上不任执丧中外汹汹益忧惧乞归田里未几赵汝愚以太皇太后诏尊上为太上皇而奉嘉王即位主丧于是汝愚相荐朱子先是彭龟年为嘉王直讲因讲鲁庄公不能制其母云母不可制当制其侍御仆从王称善问为谁説对曰朱熹也自后每讲王必问朱子説云何而翊善黄裳亦尝言于光宗曰欲嘉王进徳修业追踪古先哲王当求天下第一流人光宗问为谁以朱子对故王之知朱子也久至是遂首召奏事除焕章阁待制侍讲朱子行且辞于道闻南内朝礼尚阙近臣已有用事者遂因辞章防辞以讽谏疏再上不许乃乞带元官奏事首言天运艰难国有大咎然有可诿者陛下前日未尝有求位之心今日未尝防思亲之懐而已夫充未尝求位之心可以尽负罪引慝之诚充未尝防亲之懐可以致温凊定省之礼次言为学莫先于穷理穷理必在于读书读书之法莫贵于循序而致精致精之本又在于居敬而持志既对面辞职名不许翌日又辞待制乞改说书上报以手札乃拜命每进讲务积诚意以平日所论著者敷陈开绎既数次讲则复编次所讲成帙以进上亦开懐容纳又请不以寒暑双只日月并令早晚进讲及瑞庆节免称贺皆从之时太上意未释然上未即还大内将葺东宫居之朱子具四事以諌不报又议承重之礼以为子为父嫡孙承重为祖礼皆斩衰自汉文短丧天子遂无三年之服为父且然则承重可知寿皇至性自天独执通丧宜着方册为世法程间者陛下以世嫡承大统一时仓卒遂服漆纱浅黄使寿皇已行之礼举而复坠臣窃痛之请将来啓殡发引仍用初丧之服及孝宗将祔诏集议迭毁之次初太祖尊僖顺翼宣四祖之庙实奉僖祖为始祖治平间议者以僖祖无功徳世数寝逺迁于夹室未数年王安石复之是时赵汝愚雅不以熙宁中复祖僖祖为然复议祧之而奉太祖为始祖朱子乃上议状条其不可者四且拟为庙制又援伊川程子之説以为物岂有无本而生者今日基本啓自僖祖安得谓无功德状上宰相持不以闻径创别庙以奉四祖上颇闻朱子有状召问内殿朱子具剳及圗以进上然之命即榻前撰内批直罢其事时防免留正擢用谢深甫等皆以内批行之朱子惩其弊乞再令集议于是朱子议竟不行当汝愚之谋立上也知閤门事韩侂胄用姻戚得见太皇太后汝愚实使入白其谋事既定侂胄以为己功居中用事汝愚方收召四方知名之士中外引领望治朱子独惕然以侂胄为虑既屡言于上又数白汝愚宜酬以厚赏勿使预政汝愚性疏以侂胄为易制不为意朱子乃因讲筵复留身极言之甫退即降内批罢侍讲予宫观汝愚防还内批且拜且谏而内侍王德谦径以内批付朱子朱子遂行台谏给舍争疏留之不听乃除寳文阁待制知江陵府朱子辞且乞追还新旧职名诏仍焕章阁待制予祠朱子既去明年侂胄遂罢汝愚至诬以不轨谪永州朱子自以身事四朝虽退闲犹带侍从义难茍黙乃草疏万言极论奸邪蔽主因以明汝愚之寃词旨痛切诸生交谏不从蔡元定请以筮决之遇遯之同人朱子嘿然退焚谏草自号遯翁因六辞职名诏仍秘阁修撰是时侂胄势益张大兴伪学之禁台谏争承风旨排诋万端至欲挤之于死二年遂落职予祠报至朱子方为诸生讲论畧起视复坐讲论如初于是绳趋尺步从游之士皆屛伏丘壑依阿选懦者更名他师甚至变易衣冠以自别非党而朱子方讲学不休或劝以谢遣生徒者笑而不答是冬竹林精舍成率诸生行舍菜礼于先圣先师以周程张邵司马延平七先生配五年以年届悬车致仕六年三月寝疾犹日为诸生讲太极西铭及为学之要辛酉订大学诚意章句甲子移寝中堂诸生入问疾曰夫子之疾革矣万有不讳当用书仪乎不允用仪礼乎亦不允然则参用之乎乃颔之遂正坐整衣冠挥妇女勿近就枕而逝是日大风拔木洪流崩崖时年七十一朱子为人色庄言厉其行舒而恭其坐端而直闲居未明而起深衣幅巾方履拜于家庙以及先圣退就一室几案必正书籍器用必整倦而休肃躬瞑息休而起端步徐行饮食羮菜匙箸各有定列中夜而寝既寝而寤拥衾黙坐或至达旦闺庭之间内外斩斩防义之笃怡怡如也祭祀必诚必敬少不如仪则终日不乐已祭无违礼则油然而喜死丧之威哀戚备至饮食衰绖各副其情延遇宾客称家有无常尽其欢于亲故必致其爱于乡闾必致其恭平居惓惓无一念不在于国闻时政阙失辄戚然不豫语及国势未振常感嘅以至泣下然谨难进易退之节则一官之拜必抗章力辞一语不合即奉身亟去故登第五十年仕于外仅九考立朝才四十六日道之难行也如此其后侂胄诛嘉定二年始追諡曰文所著书有易本义啓防蓍卦考误诗集传大学中庸章句论语孟子集注或问太极通书西铭解楚辞集注辨证韩文考异及文集一百卷所编次有语孟精义中庸辑畧孟子指要小学通鉴纲目本朝名臣言行録家礼近思录程氏遗书外书伊洛渊源录谢上蔡语录晚复编次礼书未及成至若天文地志律厯兵机无不洞究渊防词章字画未尝用意亦动中规矩可为世法著述虽多于四子尤所殚意以大学论语孟子中庸为入道之序而后及诸经所著书一字未安必反覆达旦甚至累日要求其当而后已诸生务学笃则喜见于言进道难则忧形于色讲论率至夜半虽疾病支离至诸生问难脱然沈疴之去体一日不讲学则怵然以为忧抠衣而来逺自川蜀文字之传流及海表至于异域亦知慕其道窃问其起居穷乡晚出家蓄其书私淑诸人者不可胜数寳庆三年赠太师追封信国公绍定三年改徽国公淳祐元年上幸学诏以周子二程子张子及朱子从祀孔子庙李方子曰夫子设敎洙泗以博文约礼授学者顔曾思孟相与守之自后正学失传士各以意为学其骛于该洽者既以闻见自矜而流于泛滥驳杂之归其溺于径约也又谓不立文字可以识心见性而陷于旷荡空虚之域先生身任道统广览载籍取其所同而削其不合稽其实用而剪其烦芜参伍辨证以扶经训而诘其舛差大本大根固已上达究其所穷条分派别经纬万端无所遗漏盖其包涵渟蓄溥博渊泉故出之若是其无穷也
　　论曰夫子以赞述六经而贤过尧舜诚以万世之君君臣臣父父子子皆夫子之力也自道学失传周子倡之二程子从而光大之张子邵子又禆助而引伸之而后斯道复明于世然数子于六经自伊川易传外鲜有成书盖至朱子而六经之学乃掲于中天即数子之所口授心承亦皆赖其寻绎表章而后学者足与有明也平生所歴诸郡政教聿张尤惓惓为其百姓请命是伊尹内沟之心也及后登朝引道格非风节岳岳是臯陶陈谟之义也使当时克究其用则拨乱致治兴礼明乐骤帝驰王勲施烂焉何至寖防寖灭而终以不振哉不幸小人间之遂兴伪学之祸此与孔子不遇于春秋横遭伐檀削迹者何异然数百年来学校所以教政俗所以理无不折中于朱子其为万世烈岂直不在禹下已哉
　　张栻
　　张栻字敬夫丞相浚子也以廕补官孝宗立鋭志兴复浚起谪籍开府治兵乃辟栻书写机宜文字除直秘阁时僚佐尽一时选栻以年少内赞宻谋外参庶务所综画诸人皆自以为不及也间以军事入奏因劝上稽古亲贤以自辅帝异之及李显忠兵败汤思退申和议而卢仲贤使金于是栻复入奏帝引见上皇栻辄防金人必败宋室必兴上皇曰何哉栻曰太上仁孝上格于天又传位圣子虽唐虞无以过而金人簒夺相仍无复君臣父子臣以知其然也上皇曰茍仲贤使归事当若何栻曰臣父浚职在邉隅战守是务此事惟庙堂审处之勿贻后悔仲贤归辱命栻劾之夺三官未几浚去国遂罢兵金人乗间入淮甸中外大震思退袭秦桧遗防至敇诸将毋得辄纵兵已而浚没栻治葬毕即上言国家与金有不共戴天之讐愿继今以往誓不言和专务自强虽折不挠不报乾道三年用刘珙荐除知抚州未上改严州入对言欲复中原之地必先得中原之心欲得中原之心必先得吾民之心所以得之者无他不尽其力不伤其财而已矣今日之事固以明大义为本然所施有先后则缓急不可以不详所务有名实则取舎不可以不审五年召为吏部员外郎是时敌势新弱朝议将往责陵寝有忧召兵者辄斥之栻见上上曰知敌国事乎栻曰未知也上曰金人饥馑连年盗贼四起栻曰敌人之事臣虽不知境内之事则知之矣上曰何也栻曰比年诸道多水旱民贫日甚国家兵弱财匮官吏欺诞不足倚辅正使彼实可圗臣恐我之未足以圗彼也上黙然栻因出所奏疏读曰陵寝隔絶诚臣子之至痛今未能正名仗义以伸天讨而卑辞厚礼以求之其屈甚矣而或犹以召兵为忧者亦见我未有必胜之形故也夫必胜之形在素定之日不在决机之时上悚聴改容栻复读曰今日且当下哀痛之诏明复讐之义显絶金人然后修徳立政用贤养民选将帅练甲兵通修攘战守为一事且必治其实而不为虚文则必胜之形隠然可见矣上深纳之将除为讲官会发运使史正志行均输法尽夺州县财赋逺近骚然栻以为言上曰正志取诸郡非取诸民也栻曰州县财赋大抵无余取之不已而经费有阙不过巧为名色以取诸民耳上矍然即诏罢之乃以栻为左司员外郎兼侍讲尝讲诗葛覃进説曰治生于敬畏乱起于骄淫使为国者念稼穑之劳而后妃不织纴之事则心不存者寡矣因陈祖宗自家刑国之美斥今日兴利扰民之害上喟然曰此王安石所以为误国也栻在朝未期嵗召对至六七劝上修身务学畏天防民抑侥幸屏谗谀宰相惮之而近习尤不悦知閤门事张説者太上皇后婣戚也骤擢枢府外廷哗然莫敢言栻夜草疏极諌旦诣朝堂质责虞允文且曰宦官执政自京黼始近习执政自相公始允文慙愤不堪退则再疏又諌事乃寝然栻亦坐是逾年遂出知袁州栻为人表里洞然勇于从义无纎毫滞吝每进对不以人主意为随顺上尝叹伏节死义之臣难得栻曰当于犯顔敢谏中求之又尝难办事之臣栻曰晓事者难耳若但求办事之臣他日败陛下事者未必非此人也一日肩舆出遇曽觌觌举手欲揖栻遽掩其櫺觌慙手不得下其峻如此淳熈元年帝念栻除旧职知静江府经畧安抚广南西路始至所部荒残乃简州兵补缺籍日习月按申严保伍法饬嵠峒酋豪弭怨睦邻毋相贼杀奏革横山买马之弊六十余事诸蛮感服善马争至以治行进秩直寳文阁再任五年除秘阁修撰湖北转运副使即知江陵帅本路一日去贪吏十四人礼过诸将加恤卒伍咸勉以忠义功赏必信又劾黜纵贼大吏募贼党相捕告缉斩奸民之为逋薮者湖北故多盗至是尽遁尝捕盗数人其一北中亡奴也栻曰国家既未能正名讨贼毋使疆之事其曲在我乃奴归之北而戮其余以徇北人叹曰南朝有人七年二月丐祠未报而疾革有友求教谓曰蝉蜕人欲之私春融天理之妙因手疏劝上亲君子逺小人信任防一己之偏好恶公天下之理投笔遂絶时年四十八已而诏下除右文殿修撰提举武夷冲祐观不及拜栻初事胡宏宏一见喜曰圣门有人矣告以洙泗论仁之防栻益奋作希顔録以自防后与朱子交善讲习愈精所造愈纯尝谓学莫先于义利之辨其言曰圣学无所为而然也无所为而然者命之所以不已性之所以不偏而教之所以无穷也凡有所为而然者皆人欲之私而非天理之所存此义利之分也学者当立志以为先持敬以为本而精察于动静之间毫厘之差审其为霄壤之判则有以用吾力矣学然后知不足平时未觉吾利欲之多也灼然有见于义利之辨将以救过不暇由是而不舎则趣益深理益明而不可已岂特治已之所当先施之天下国家一也王者所以建立邦本垂裕无疆以义故也霸者所以陷溺人心贻毒后世以利故也朱子每言己之学乃铢积寸累而成若敬夫则大本卓然学者称为南轩先生
　　论曰朱子平生所交友最著者敬夫东莱象山三先生而已象山既同门而异户而东莱之教先列史而后六经于博约之归亦似不无异防其始终若符者惟宣公一人夫友所以讲学所以辅仁汉之王贡唐之元白情厚矣然所取不过意气文艺之间即进乎此者亦仅以政事节谊相鼓励惟朱子与宣公出则欲同行所学举明主于三代之隆处则阐道传心思树亿万世人伦之极后之交友者可以奋矣
　　吕祖谦
　　吕祖谦字伯恭右丞好问之孙也先为河东人自好问始居婺祖谦之学本诸家庭有中原文献之传长从林之竒胡宪逰既又友朱子及张栻以故学益精初廕将仕郎隆兴元年成进士复中博学宏词科调南外宗教丁母艰居明招山四方之士争就之阕除太学博士待次例补严州教授复召为博士兼国史院编修官实録院检讨官轮对首勉孝宗留意圣学且言恢复大事乞广揽英豪使确陈经画先后之实然后与大臣定成算而次第行之召试馆职祖谦常喜陆九渊之为文而未识其人至是考试礼部得一卷曰此必江西小陆也揭示果然人服其精鉴丁父艰阕主管台州崇道观召为秘书郎重修徽宗实録书成进对言曰治道体统内外上下不相侵夺而后安今陛下兼行大臣之事大臣亦行有司之事外至监司守令职任率为其上所侵而不能令其下故豪猾玩官府郡县忽省部椽属凌长吏贱臣轻柄臣愿陛下虚心以求天下之士执要以总万事之机勿以圗任或误而谓人多可疑勿以聪明独髙而谓智足徧察勿详于小而防逺大之计勿忽于近而防壅蔽之萌又言国家以寛大忠厚立规模以礼逊节义成风俗此根本之深也然文治可观而武绩未振名胜相望而干畧未优是以事功不竞今日治体固当激厉其事功尤当爱防其根本迁著作佐郎寻兼礼部以末疾丐祠除直秘阁主管冲祐观以归祖谦孝友絶人恬淡寡欲尽言以纳忠而羞为讦秉义以饬躬而耻为介既归乃建丽泽书院以会友讲学病中犹为日记于气暄凉草木荣瘁无不谨书其察物内省不以一日懈如此病既间除著作郎兼国史院编修官不就添差淛东帅议亦不就淳熈八年七月卒年四十五諡曰成祖谦之学以闗洛为宗而旁稽载籍不见涯涘尝言道理无穷学者先不得有自足意又曰静多于动践履多于发用涵养多于讲説读经多于读史工夫至此然后可久可大其论史以为论一时事纪传不如编年论一人终始则编年不如纪传二者皆不可废至观史之法于事之利害时之祸患必掩卷思所以处之乃为有益少卞急后读论语至躬自厚而薄责于人猛然有省一时意气皆平自是终身无暴怒朱子每称学如伯恭方为变化气质所讲画将以开物成务居家之政皆可为后世法尝就访朱子及归朱子送之于道祖谦欲编近思録因与朱子同止寒泉精舎分抉防一月而成又尝修读诗记大事记未及成考定古周易书説阃范官箴辨志録欧阳公本末皆行于世学者称东莱先生其弟祖俭字子约赵汝愚得罪祖俭辄上书陈寃坐窜韶州在谪所读书穷理卖药自给芒屦徒步为逾岭计每言人因世变摧折失其素履者固不足言若意气反有所加亦私心也其后量移髙安卒从弟祖泰性疏达尚气谊论世事无忌讳祖俭既贬祖泰尝欲以言报国惧累祖俭及祖俭卒祖泰乃击登闻鼓上书请诛韩侂胄坐杖一百配钦州祖泰了无惧色至府庭尹诱之曰谁教汝共为章者言之且贳汝祖泰笑曰何问之愚也吾固自期必死而可受教于人耶尹曰汝病风丧心耶祖泰曰以我观之今之附韩氏得美官者乃病风丧心耳尹宗室据案作色杖加毒祖泰呼曰公天族同国休戚祖泰为谁家计安危而受此毒也尹慙趣杖讫使去侂胄怒未已使人迹祖泰所在祖泰乃匿襄邓间及侂胄诛诏雪其寃补上州文学至都卒
　　论曰学欲博不欲杂又曰博学而详説之将以反説约也祖谦之学不可谓杂而终不得与朱子并称大醇者不以反约之意求之则博即为病是故陆九渊之学非禅也而径约之弊多祖谦之学非霸也而骛博之心胜惟求约于博反博归约斯孔顔斆学之宗也
　　陆九渊
　　陆九渊字子静抚州金谿人四嵗时问父贺天地何所穷际贺笑不答九渊穷思至忘寝食及丱角闻人诵伊川语辄怵然深省曰自觉若伤我者与兄九龄相踵成进士互为师友追琢讲贯和而不同九龄字子寿当秦桧时无道程氏学者而九龄独尊其説与九渊同为当时所尊号江西二陆二陆之学务穷本原不为章句训诂惟孔孟是崇是信久之九龄调桂阳军教授以亲老道逺改兴国未上会湖南茶寇剽卢陵乡众欲奉九龄主义社以备寇门人不悦九龄曰古者征伐公卿即为将帅文事武备一也遂领其事调度屯御皆有法及至兴国不以职闲自佚益严规矩肃衣冠如临大众绥劝引翼士兴起是时九渊亦调靖安主簿以继母忧兄弟俱归既阕九龄除全州教授未上得疾卒年四十九諡文达而九渊除为崇安主簿以史浩荐召审察不赴侍从复荐之除国子正转敕令所删定官九渊少闻靖康间事慨然有感于复讐之义至是乃访求智勇之士与议大畧益知武事利病形势要害人物短长未几因轮对陈五论词防甚美上皆称善除将作监丞为给事中王信所驳主管台州崇道观以归贵溪有山形如象九渊登而乐之结茅其上自号象山翁四方学徒大进每开讲席户外屦满耆老扶杖观聴尝谓学者曰平时虽号为士人其实何曾笃志于圣贤事业往往从俗浮沈与时俯仰徇情纵欲汨没而不能自振日月逾迈而有冺然与草木俱腐之耻于此能有媿惧大决其志乃求涵养磨砺之方见善则迁有过则改无不有益者又曰汝耳自聪目自明事父自能孝事兄自能弟本无欠缺不必他求要在自立而已或劝以著书曰六经注我我注六经于是朱子方知南康军修复白鹿书院聚学徒教育其中九渊过之朱子率僚友延登讲席九渊乃讲喻义之防恳到敷畅聴者莫不竦然动心朱子为之避席称谢以为切中隠防深痼之病焉其畧曰学者当辨其志人之所喻由其所习所习由其所志志乎义则所习者必在于义所习在义斯喻于义矣志乎利则所习者必在于利所习在利斯喻于利矣故志不可不辨也科举取士久矣为士者以此相尚汨没而不能自拔则其志之所乡有与圣贤背而驰者矣推而上之则又惟官资崇卑禄廪厚薄是计岂能悉心力于国事民隠以无负于任使之者哉诚能深思是身不可使之为小人之归其于利欲之习怛焉为之痛心疾首专志乎义而日勉焉博学审问慎思明辨而笃行之由是而进于屋必皆道其平日之学而不诡于圣由是而仕必皆供其职勤其事心乎国心乎民而不为身计得不谓之君子乎光宗立差知荆门军荆门在江汉间南捍江陵北援襄阳东防随郢西当光化夷陵之冲旧无城壁九渊请于朝而城之召集义勇优给庸直躬自劝督役者乐趋力竭工倍二旬讫筑自是邉防益固因罢闗吏讥察而减其税啇贾毕集税入日増其为政凡讼诉无蚤暮皆直造庭下令自持状以追被诉者无不应期至其有干涉人伦辄使自毁状以厚风俗于境内官吏贪亷人民善恶靡不周知有诉盗窃而不知其主名者九渊出二人名捕讯之即伏尽得所窃还诉者因语吏某所某人为暴翌日有诉遇掠者即其人也乃加追治吏大惊以为神申严保伍法盗发即禽未尝逸一人羣盗屏息毎旱出祷辄雨郡人异之期年政行令修民俗为变诸司交荐一日语所亲曰先教授兄有志天下竟不得施而殁今吾亦将死矣又语僚吏曰某将告终然犹出祷雪翌日雪乃沐浴更衣端坐后二日日中而卒年五十四諡文安初九渊与九龄尝与朱子会于鵞湖辨论所学其后九龄深知旧见之非幡然求益惟九渊终始自信持论不移于太极无极之説与朱子往复频数而卒不合学者称为象山先生
　　论曰朱陆之异同五百年来儒者以为口实然考鵞湖之争朱子年四十六而陆子乃三十七耳其未即为终身定论也岂特陆哉鵞湖所讲其言不传然陈傅良以为刻画深而伤易简矜持过而涉吝骄则意皆有未概于学徒之心者故朱子和章特交朂于防宻深沈之防良有以也逮后朱子年弥髙学弥进卓然为百世之师遂令儒术有所统壹向使陆子克跻上寿探赜研精去罅归醇又恶知不卒于合耶以陆子髙明之资持守之笃学者不知所以服膺而诵法之而徒执其一时之抵牾纷纷置喙于异同之间是岂善自得师者乎











　　史传三编卷六
　　钦定四库全书
　　史传三编卷七
　　大学士朱轼撰
　　名儒传六
　　宋
　　蔡元定
　　蔡元定字季通建阳人在娠时父牧堂老人发设圣贤遗像于别室使妻詹氏日往瞻仰而生元定少頴异十歳日记千百言牧堂授以二程张邵之书曰此孔孟正脉也元定深涵其义比长辨析益精闻朱子倡学往师之朱子叩所学惊曰吾老友也凡性道之要他弟子不得闻者必以语元定诸经奥义多先令考究而后折衷之毎对榻讲论或至通夕不暇假寐尝语人曰造化防妙惟深于理者识之吾与季通言而不厌也因自辑所与元定问答者号翁季录元定之事朱子也久义理本原心通意解尤长于天文地理乐律厯数兵阵之説凡书盘错防不可以句者元定剖析爬梳无不畅达朱子称曰人读易书难季通读难书易诸从朱子游者过建阳必谒元定聴其言论不忍去淳熙十五年尤袤杨万里荐诸朝召之以疾辞筑室西山将老焉后韩侂胄擅政设伪学之禁台谏承风排击元定自知不免及沈继祖刘三杰连疏诋朱子遂逮元定谪舂陵元定闻逮不辞家而行朱子偕从游数百人饥之萧寺元定至寒暄外无嗟劳语论参同疑义意象洒然酒既行坐者咸感叹唏嘘或至泣下朱子防视元定不异平时喟然曰友朋相爱之情季通不挫之志可谓两得矣元定于坐作诗曰握手笑相别无为儿女悲遂与子沈徒步三千里赴谪所踵尽流血既至父子相对以义理自怡浩然无湘累楚囚之状逺近来学者日众有一生素挟才简傲亦心服执弟子礼人为语曰初不敬今纳命或劝以谢遣生徒者元定曰彼以学来何忍拒之茍有祸患非闭户所能避也一日谓沈曰可谢客吾将安静以还造化旧物阅九日移寝正室牖间有声若坠石者再顷之而逝庆元四年八月九日也年六十四沈防丧归比葬朱子诔之称为亡友西山先生云元定以孝弟忠信仪刑于家在舂陵时移书诫子曰独寝不媿衾独行不媿影每言朱子立教先训诂文义下学而上达然世衰道防邪説交作学者非知本原未必不惑于异端故其教人以性与天道为先自本而支自原而流闻者莫不兴起侂胄既诛赠迪功郎諡文节所著书十余种律吕阵圗之书尤为朱子所叹重朱子之注四书及易本义诗传通鉴纲目皆与参订啓防之编则元定所起槀也论曰伪学之祸间有更名他师自别非党者独蔡元定吕祖俭蹈难如饴烈已元定之在谪仅期年耳使选懦濡涊以脱于祸亦不过期年便安孰与名光天壤配食无穷哉夫百年之间一出入息而志士仁人不少概见者不知吾生有涯而妄萦情于其所顾恋也故曰不知命无以为君子
　　黄榦
　　黄榦字直卿福州闽县人父瑀以笃行直道髙宗时为监察御史瑀没榦往见临江刘清之清之竒之命受业朱子时方大雪榦白母即行遂从学焉榦夜不设榻不解带厉学达曙朱子叹其坚苦以女妻之宁宗即位朱子奏授榦将仕郎而铨中授为迪功郎监台州酒务丁母忧庐于墓从之讲学者甚众及朱子编礼书丧祭二编独以属榦朱子病革书与诀遗以深衣及所著书曰吾道之托在此吾无憾矣榦执心丧三年毕调监嘉兴府石门酒库吴猎出帅湖北敬榦名徳辟为安抚司激赏酒库迁知临川县歳旱劝粜捕蝗极尽心力调新淦县吏民习知临川之政不令而行差判安丰军淮西帅司檄鞫和州疑狱榦释囚饮食之委曲审问未得其情一夜感梦乃旦呼囚诘曰汝杀人投诸井耶何得欺我囚惊服寻知汉阳军重庠序先敎养即郡治后建祠以祀周程游朱四先生别为屋以馆四方士値歳饥荒政具举旁郡饥民襁至惠抚均一民大感悦以病丐祠主管武夷冲祐观寻起知安庆府至则金人破光山民情震恐榦为战守备请城安庆不俟朝报即日兴工分城为十二科先自筑一科然后使官吏寓公士人分科主之悉准其一科之费计田出役力均费省番休逓代整有成法每五鼓坐堂上先授濠砦官以一日成算然后治府事理民讼阅士卒会宾佐已则巡视城役比晚犹至书院为学者讲论经史后二年金人破黄州沙窝诸闗淮东西皆震独安庆屹然按堵继而霖潦余月大水暴至城卒无虞士民喜相谓曰不残于寇不淹于水生我者黄父也制置李珏辟参议再辞既而朝命改知和州令先赴珏禀议榦诣珏珏方视师维扬即与偕行榦为画御敌计珏不能用其时珏幕多轻儇士将禆离心而珏张宴无虚日榦复谏珏且请整旅以固蕲黄为江南障不聴遂力丐去其后蕲黄失守果如榦言再命知安庆不就入庐山访李燔陈宓相与盘旋玉渊三峡间俛仰朱子旧迹讲乾坤二卦于白鹿书院山南北之士皆集未几召赴行在奏事除大理丞不拜初榦入荆湖幕府奔走诸闗豪杰往往愿依榦后倅安丰守汉阳安庆声闻益着长淮军民翕然心向在位者多忌之比入见又虑直言邉事悟上心于是羣起挤之遂罢归榦涵养既久自得益深一时出朱门号髙第者至众独榦强毅有立足任负荷既归弟子益进往来质疑请益如朱子时俄命知潮州辞主管亳州明道宫逾月致仕没后数年赠朝奉郎与一子下州文学諡文肃学者称勉斋先生有书説论语通释论语意原及文集行于世论曰自古名儒之兴必有名臣为之佐佑扬显传绪而表防者则及门也程张之时名臣荐达有吕公着司马光诸人及门游杨尹谢其最着也朱子同朝名臣如彭龟年赵汝愚皆广为扬誉及门黄陈李蔡其最着也程门尚有朱光庭等着声台谏登髙而呼朱门则鲜位于朝者时使然也榦之学歴金华四子而其绪有光盖其根深而源逺矣
　　李燔
　　李燔字敬子南康建昌人绍熈元年成进士授岳州教授未上往谒朱子朱子告以曾子毅之指曰致逺固以毅任重贵乎也燔退以名其斋至岳州教士不因时尚且曰古之通材文武兼焉乃辟射圃使习射廪老将善射者以教之以承重解官归既阕改襄阳教授复谒朱子朱子称之曰燔进学可畏而直谅朴实处事不茍它日任斯道者必燔也凡诸生未达者令先访燔俟有所发乃为折衷诸生畏服朱子没将葬学禁方厉鲜敢会葬者燔独往视封窆不少怵及诏访遗逸九江守以燔名闻召赴都堂再辞郡守聘为白鹿书院长诸生云集讲学之盛无与比除大理司直辞寻添差江西运司干办公事会洞寇乱帅漕议平之燔曰寇非吾民耶岂必皆恶然而为寇则有司贪刻将校邀功者激之耳反是而行则皆民矣帅漕然之问谁可行者燔自请往乃驻兵万安易置近洞隅保之尤无良者驰辨士谕以逆顺祸福寇皆帖服洪州地下异时贑江涨而隄壊久雨辄涝燔白漕帅葺之自是田皆沃壤改潭州通判辞不许真徳秀帅长沙府事悉以咨燔未数月宁宗崩史弥逺以拥立功益当国柄用燔慨然告归遂不复出徳秀及魏了翁荐之差权通判隆兴府辞江西帅魏大有辟充参议官又辞乃以直秘阁予祠燔居闲念无以报国乃荐徳秀了翁及崔与之洪咨防陈宓等于朝绍定五年上论当世髙士李心传以燔对曰燔朱熹髙第经术行义亚黄榦当今海内一人而已陛下诚强起之以寘讲筵必能禆助圣学上虽然之而终不召也年七十卒諡文定燔尝言凡人功业不必仕宦随分及物即功业矣又言仕宦至卿相不可失寒素体君子无入不自得正以磨挫骄奢不至居移气养移体因诵古语曰分之所在一毫攀跻不上善处者退一步耳故燔处贫贱患难若平常不为动被服素布虽贵不易蔡念成称燔心事有如秋月入仕四十二年在官不过七考居家讲道学者宗之与黄榦齐名称曰黄李
　　论曰朱子之帅长沙降其洞獠燔在江西治迹相洞獠犹可以逆顺祸福服况于身为赤子乃祖乃父累世宅尔宅而畋尔田者哉虽防张奸宄之徒世不絶有然使司牧者有隂雨之膏析符者有保障之固则稂莠且化为嘉苗而众志坚于城郭矣燔之言实治忽之名论也燔与光泽李方子同为朱门髙第燔以名其斋生平克充毅之防方子以果名其斋善体寛大中要果决之训服行以造于成甚矣古人之嗜学也
　　李方子
　　李方子字公晦邵武人少博学能文为人端谨纯笃初见朱子谓曰观公为人自是寡过但寛大中要规矩和缓中要果决遂以果名斋长逰太学学官李道传折官位辈行具刺就谒嘉定七年廷对擢第三调泉州观察推官适真徳秀来为守以师友礼之徳秀尝谓人曰公晦学防而气平本经术明世用事之大者余必咨而后行暇则辨论经史至夜分不倦故事秩满必先通书庙堂乃除方子曰通书是求也丞相史弥逺闻之怒逾年始除国子録无何将选入宫僚而方子不少贬以求合或告弥逺曰此真徳秀党也使台臣劾罢之方子既归学者毕集危坐竟日未始倾侧对宾客一语不妄发虽奴亦不加诟詈然尝严惮之尝语人曰吾于学问虽未能周尽然幸于大本有见处此心常觉泰然不为物欲所渍尔其所编禹贡集觧朱子尝称许之
　　论曰为陆学者每妄讥朱门舎徳性而专事问学攷朱子教人大端在主敬穷理主敬所以尊徳性也岂尝放于支离以为学哉方子于大本有见处是主敬之效也至以学问周尽为歉则又以见理道之无穷而大居敬者尤必以穷理为贵也真徳秀称其本经术明世务固非若冥目兀坐以求大本而遗弃事物者比矣
　　陈淳
　　陈淳字安卿漳州龙溪人少习举子业林宗臣见而竒之谓曰此非圣贤之学也授以近思录淳由是尽弃所业益求濓洛遗书读之慨然曰此实洙泗之传而吾乃未身其奥吾心恧焉闻朱子讲道武夷欲往从而无资及朱子守漳进谒得闻本原之学益自力朱子亟称之曰南来吾道得一安卿朱子自漳归且十年淳复至自述所得朱子曰已见本原矣所阙者下学之功尔自是所闻皆要切语凡三月而朱子卒淳服膺师训日月积累义理贯通洞见条绪其居乡不沽名不徇俗恬然退守而化及乡人声播天下世虽不用而忧时论事感慨动人郡守以下皆礼重之嘉定九年以特试赴都归过严陵郡守郑之悌率僚属延登讲座淳乃为四章以示学者其论道学体统畧曰道原于天命而实行乎日用尧舜与涂人同一禀孔子与十室同一赋谓其君不能贼其君者也谓其民不能贼其民者也自谓其身不能自贼者也操则存舍则亡迪之吉悖之凶易知易行岂有离于日用之外哉其论师友渊源畧曰濓溪不由师传提纲起钥二程亲授其旨朱子又益明之上以达羣圣之心下以统百家而会于一学者必以是为迷涂之指南庶有所取正而不差矣论工夫节目畧曰道之浩浩何处下手大要不过致知力行而已致其知者所以明万理于心而使之无所疑力其行者所以复万善于已而使之无不备也知不致则行将何适行不力则所知徒为空言竟何有于我哉然二者亦非截然判为二事犹之行者目视足履动辄相应盖交进而互发也其所以为致知力行之地者必以敬为主敬者提撕警省此心使之惺惺圣学所以贯动静彻终始之功也能敬则中有涵养大本清明由是而致知力行不复有扞格之病矣虽然人性皆善而鲜有能从事于斯者一则病于安常习故而不能奋然立志以求自防二则病于偏执私主而不能豁然虚心以求实见也必如孟子以舜为法于天下我犹未免为乡人者为忧然后为能立志必如顔子以能问于不能以多问于寡有若无实若虚然后为能虚心既能立志而不自弃又能虚心而不敢自是然后循序而进日有维新之益矣论读书次序畧曰不先诸大学则无以提挈其纲领而尽论孟之精防不参诸论孟则无以发挥其蕴奥而极中庸之归趣然不会其极于中庸又何以立大本而经大经哉读四书之法毋过求毋曲引平心以玩其旨归切己以察其实用乃由以进于诸经莫不冰融而冻释矣既归人士师事者益进淳与讲解率至夜分无倦色门人随所口授笔之于是有四书口义字义详解及筠谷所闻诸编明年以特奏防授迪功郎主安溪簿未上卒年六十五所着有诗礼女学传于世学者称北溪先生淳同邑有王遇者字子合号东湖亦事朱子又尝及游张栻吕祖谦之门精思力行朱子称其淳笃及歴官中外皆有声绩不附韩侂胄多风节其后漳人祠祀朱子以淳及遇配焉
　　论曰蔡元定之明悟黄榦之笃实皆为朱门所推重逮观淳之讲义何其粹也朱子之守漳未及二年比淳再至仅三月耳非尝朝夕熟承其声謦也而于奥防防言探之能深阐之能简而括详而有要于师门学的曾无毫芒之谬可谓颖异之姿与闻性道之秘者已
　　蔡沈
　　蔡沈字仲黙元定季子也与伯兄渊次兄沆皆及事朱子沈年三十尽屏举子业一以圣贤为师及元定坐谪舂陵茧足走三千里惟沈独从元定卒防丧归于道有遗金义不可受者固却之曰吾宁随所止而殡不以累吾亲也初元定使渊绍其易学沆绍其春秋学沈绍其书学及朱子为书传未及成病革亦卒以属沈沈受父师之命竟踵成之其序略曰二帝三王之治本于道二帝三王之道本于心得其心则道与治可得而言矣后世人主有志于二帝三王之治不可不求其道有志于二帝三王之道不可不求其心求心之要舎是书何以哉卜居九峯虽当世名卿物色访求不屑就也凡元定著书十余种其律吕阵圗诸书学者尤难卒晓间以叩沈无不毫析缕解者又尝叙洪范数亦元定所命也卒諡文正学者称九峯先生蔡氏自牧堂老人发生西山先生元定元定生节斋先生渊复斋先生沆及沈渊又生素轩先生格沈生觉轩先生模久轩先生杭静轩先生权皆洁行绩学诠经卫道世称蔡氏九贤云
　　论曰建州当南宋时名贤挺生而胡刘与蔡三家尤盛马班列传之作父子祖孙相从附至陈寿传董和董允始厘为各编若沈守道著述不负父师之命其书传与朱子易诗诸经并立学宫迄于今五百余年业尚书者宗之故从和允之例析而不附然沈讥洞极潜虚为牵合至所叙范数或未免然何欤
　　刘爚
　　刘爚字晦伯建阳人与弟炳受学于朱子亦尝及吕祖谦之门乾道八年举进士调山阳主簿转饶州録事擢知连城县改闽县所至讲求利弊而兴革之俄差判潭州未上丁父忧值伪学禁兴爚从朱子于武夷讲道读书怡然自适筑云庄山房为终老计后差知徳庆府修学校纠武勇条上便民五事及入奏因言今虽从和议愿益恐惧修省开言路以广忠益振公道以进人才饬邉备以防敌患擢提举广东常平令毎嵗春末以其半出贷至冬而偿常存其半以备缓急又出公使公用二库嬴钱以补积欠凡十五万入为尚左郎官因转对首言愿于经筵特大臣奏对反复问难以求义理之当否政事之得失又乞收拾人才修明军政及节内外冗费出为浙江提点刑狱多所平反复入为国子司业是时伪学之禁未弛爚乃言于丞相请以朱子所着大学论语中庸孟子之説劝讲复奏庆元以来权佞当国恶人议已指道为伪屏其人禁其书义利不明趋向汚下人欲横流亷耻日丧乞罢伪学之禁又请以朱子白鹿洞规颁示太学取四书集注刋行之其所以扶卫正道以立国是者忠欵惓惓未尝少释又言浙西根本之地宜诏长吏监司务储积禁科敛戢强暴抚善良未几以接伴外使至旴军还言两淮藩蔽江南干戈盗贼之后宜招集流防为足食足兵之计规画明备帝嘉纳之进国子祭酒兼工部侍郎试刑部侍郎时廷臣争务容默爚首请奬忠谠以作士气戒谀佞以肃具僚又因冬雷请遴选监司以考察贪吏访求民瘼又请择沿邉诸将城沿邉州郡使邉民各以什伍教阅于乡隠然寓军政于田里至如罢遣贺正使及絶金人嵗币侃侃正言无所回隠两请致仕不允会夏旱复应诏上封事曰言语壅而导之使言人心郁而疏之使通上开不讳之门下必有尽言之士或者指为好名要誉而陛下信之则苦言之药至言之实陛下弃之而不恤矣擢权工部尚书兼太子右庶子左谕徳毎至经史所陈声色嗜欲之戒辄恳切敷陈之卒赠光禄大夫諡文简所着有奏议史藁经筵故事东宫诗解礼记解讲堂故事云庄外藁弟炳字韬仲朱子均称其嗜学可教居官不茍云论曰朱子四书章句集注功在万世爚当道学屏塞之时毅然请以劝讲刋行天下伟哉而奋忠陈谋自学术人心吏治民瘼以暨军政邉务言切虑周罔非经济谟其斯为有体有用之儒欤
　　真德秀
　　真徳秀字景元后改景希浦城人年十五而孤母吴氏教之自韩侂胄设伪学之名以锢善近世大儒之书皆所禁絶徳秀晚出独慨然以斯文自任讲习而服行之庆元五年成进士复中博学宏词科入闽帅幕召为太学正嘉定元年迁博士入对时侂胄既诛徳秀首言今日改更张当褒崇名节明示好尚自是党禁弛正学复明于天下试学士院改秘书省正字兼检讨玉牒寻兼沂王府教授权直学士院三年迁秘书郎乞开公道窒旁蹊以抑小人道长之渐选良牧励战士以扼羣盗方张之鋭四年迁著作佐郎寻兼礼部郎时古深侵金人屡败徳秀言金有必亡之势然金亡则上下恬嬉忧不在敌而在我多事之端恐自此始五年迁军器少监六年迁起居舎人寻兼太常少卿充金国贺登位使至盱眙闻金内变还乃胪举邉防要事且言曰臣自之楚自楚至盱眙沃壤无际陂湖相连民俗坚悍强忍足为大江屏障若大修垦田之政领以专官数年之后积储充实邉民父子相保因其什伍勒以兵法不待馈饟皆成精兵矣时史弥逺方以爵禄縻天下士徳秀嘅然谓刘爚曰吾徒急当引去使知世有不茍为从官之人遂力丐外出为江东转运副使江东方伤旱蝗乃讲荒政与同僚分赈所部而自领其最甚者全活至众又平斗斛劾賍滥拔贤俊政誉日闻改知泉州蠲苛政以招海舶民输租令自槩有讼者揭示名姓人自诣理海贼乱设方畧禽之因徧行滨海审形势增屯以备不虞十二年改知隆兴府以母丧归十五年除知漳州以亷仁公勤励僚属以周朱之学教士子罢榷酤除斛面免和籴立义阡社仓及惠民慈防等仓以苏其民捐诸军回易之利及官田租而月试之射凡营中病者死未葬者孕者嫁娶者赡给有差理宗立召为中书舎人擢礼部侍郎直学士院首言济王霅川之变非本意愿讨论追封秦邸故事兴灭继絶上曰朝廷之待济王亦已至矣对曰人主当以二帝三王为法观舜所以处象则陛下不及明甚因劝上讲学进徳及言货赂公行薫染成俗朝廷所用敏鋭之士多于老成其忠亮如此尝入侍清暑殿进曰此髙孝二祖储神之地也仰瞻楹桷二祖实临其上陛下一心而受众攻未有不浸淫蠧蚀者夫惟学可以明此心惟敬可以存此心惟亲君子可以维持此心因极陈古者居丧之礼与先帝视朝之勤及宁宗小祥有诏羣臣易吉徳秀争之曰自汉文率情变古至我孝宗方衰服三年朝衣朝冠皆以大布惜当时不遂定臣下执丧之礼实千载无穷之憾然孝宗崩易月之后羣臣犹未释衰朝会用黒带公服大祥始除侂胄柄政乃以小祥从吉夫带不以金鞓不以红佩不以鱼鞍轿不以文绣此于羣臣何损朝议何伤议遂格徳秀屡进鲠言上皆虚心开纳而弥逺益严惮之谋所以相撼畏公议未敢发及王暨盛章驳徳秀所主济王赠典事莫泽朱端常梁成大等遂相继劾之至请窜殛上不可乃落职罢祠归绍定四年改职予祠五年进徽猷阁待制复知泉州迎者塞路弥逺死乃改显谟阁待制知福州有顷召为翰林学士是时金亡朝议进取徳秀以为忧上封事谏进户部尚书徳秀长身广额容貌如玉望而知为公辅器立朝不满十年章疏所奏将数十万言皆切当时要务四方人士诵其文想见其风采及宦防所至惠政深洽由是中外交颂都城人时惊传澒洞奔拥出闗曰真直院至矣果至则又填塞聚观弥逺益以此忌之久摈不用至是归朝而徳秀衰矣入见上迎劳之徳秀谢乃进大学衍义徳秀尝言天下之理惟中为至正惟诚为至极然敬所以中不敬则无中也敬而后能诚非敬则无以为诚也气之决骤轶于奔驷敬则其衔辔也情之横放甚于溃川敬则其隄防也及是遂为上陈祈天永命之道以为敬者徳之聚仪狄之酒南威之色盘逰射弋之娯禽兽狗马之玩有一于此皆足害敬上欣然嘉纳逾年知贡举己得疾拜参知政事三丐祠上不得已进资政殿学士提举万寿观兼侍读辞疾革冠带起坐神爽不乱卒諡文忠学者称西山先生所着读书録尝谓门人曰此为治之门如有用我者执此以往与大学衍义及甲乙集等书皆行于世论曰徳秀未尝及朱子之门而能私淑以有成攷其学行之正风节之着有体立用行之效朱子以后莫有能尚之者也衍义一书学术治术引据剖辨诚明毕周尤为修身之极则理世之蓍龟自天子以至于庶人乌可不三复体玩哉至其立政建议无一不审乎国势察乎人伦昔羊祜欲复谅隂之礼而卒疑于有父子无君臣议格不行使理宗能因徳秀之言遂定臣下执丧之制庶几彝伦攸叙乃竟因循未及着令惜哉
　　魏了翁
　　魏了翁字华父卬州蒲江人英悟絶伦尝从辅广李燔逰庆元五年成进士时方讳言道学了翁策独及之累官武学博士召试博士韩侂胄方谋开邉中外忧骇莫敢言了翁独以急于内修姑逭外攘为对且曰举天下试于一掷宗社存亡不可忽也策出众大惊改秘书省正字迁校书郎以亲老丐外知嘉兴府侂胄坐诛朝廷收用诸贤了翁被召适史弥逺入相专国事了翁心不能善固辞丁生父忧解官心丧筑室白鹤山下开门授徒士争负笈由是蜀人知义理之学差知汉州坐防罪降秩起知眉州眉俗习法令持吏短长称难治了翁乃礼耆耇拔俊秀朔望诣学宫讲説诱掖行乡饮酒礼以兴教化增贡士员以振文风利民之事知无不为士论大服俗为之变擢潼川提刑改转运判官初周程等倡兴道学阙无爵諡绍兴乾道间胡安国魏掞之尝以为请未及施行了翁上疏曰周惇颐程颢程颐张载嗣往圣开来哲发天理正人心使孔孟絶学复明于世朱熹张栻学实宗之今熹栻已赐易名而惇颐等阙如是録其后遗其先也朝论韪之卒如其请迁直秘阁知泸州丁母忧阕差知潼州嘉定十五年被召于是了翁去国十七年矣上迎劳所奏悉嘉纳进兵部郎中改司封郎中建议分江淮襄蜀为四重镇择人任之而假以事权资以才用为聨络守御计事下中书不果行累迁太常少卿秘书监起居舎人了翁正学危行其入也弥逺欲引以自助了翁不可至是因极言事变倚伏人心向背疆安危邻敌动静以至士大夫风俗之弊剀切无所讳忌弥逺愈不乐及理宗即位弥逺以拥立功益柄用了翁积忧成疾三请闲不许迁起居郎属济王黜死有司治葬不如礼了翁毎见上辄请厚伦纪以弭人言输忠引义弥逺心益恶之了翁亦求去遂出知常徳府越二日降三官靖州居住湖湘江淛之士不逺千里造门受业绍定四年复职与祠起知遂宁府不拜进寳章阁待制潼川路安抚使知泸州泸大藩控制邉面二千里了翁葺楼堞増器械练牌手申军律兴学蠲逋建社仓义冢及养济院未数月百废具举弥逺死进华文阁待制了翁负孤忠鲠言侃侃初扼于侂胄继忤于弥逺念国家权奸嗣兴公正不容法度隳弛风俗偷蠧不可涤濯乃抗章论十弊疏列万言先引故实次陈时弊分别利害皎若白黒上读之感动是时臣庶封章多乞召还了翁及真徳秀者上因民望并招之以了翁权礼部尚书直学士院先是弥逺之排真魏也梁成大为之鹰犬成大遗所亲书曰真徳秀乃真小人魏了翁乃伪君子及是了翁入对首乞明君子小人之辨以为进退人物之本以杜奸邪窥伺之端他所陈列又十余事昼漏下四十刻始退俄兼侍读又兼吏部尚书了翁还朝六阅月前后二十余奏皆当时急务毎进读上必为之改容既而邉警防至上心焦劳将引与共政而忌者倾之出督视京湖江淮军马五辞不获上勉劳赐便宜如张浚故事了翁乃酌上下流之中开府江州申儆将帅调遣援师列死事之臣黜退懦之将又奏邉防十事甫二旬召为佥书枢宻院事盖朝臣特假建督以出了翁既出即以为非计复遽召还进退牵掣了翁遂力辞不拜改资政殿学士湖南安抚使知潭州又辞改浙东安抚使知绍兴府又改福建安抚使知福州累章乞骸骨嘉熙元年卒諡文靖了翁之学深宻明粹尝曰仁义中诚性命天道此致知格物之要也今往往善柔为仁果敢为义依违以为中钝鲁以为诚气质以为性六物以为命元虚以为天道甚则以察为知以荡为情以反经为权以防给为才师异指殊流弊乃尔又曰学者根本不立而异端得以乗之利禄得以移之文词得以溺之则有口道六经而心是佛老或心是圣学而辑为文词随世以就功名者矣其言切中学者之病如此所着有九经要义易举隅井田圗説古今考经史杂抄师友雅言等书
　　论曰小人之摈君子无所不用其极茍无瑕可摘必从而指之曰伪至以伪为罪则凡言教动法无非罪也宋南渡后国势弱矣所赖诸贤相与维持故人人知有君父乃侂胄方以禁伪学败而了翁又以伪君子久斥不用呜呼彼所指为伪者皆亷介慈惠忠诚许国之人也天地之元气国家之命脉也就令强为修饰以袭君子之名不犹愈于腼顔恣睢而蠧国虐下者乎诗曰谗人罔极交乱四国盖自古伤之矣
　　李道传
　　李道传字贯之隆州井研人少庄重稍长读程氏书湛精玩索至防寝食虽处暗室整襟危坐肃如也庆元三年成进士调利州司户参军改蓬州教授吴曦叛抗节不挠弃官去以书间报安抚杨辅论曦非雄才犯顺首乱人心离怨请亟诛而缚之曦平进官二等嘉定初召为太学博士迁太常博士兼沂府小学教授值沂王有母丧府僚例进秩道传曰有襄事者推恩可也吾属何与同侪然之皆辞不受迁著作佐郎即上言人才盛衰系学术明晦愿下明诏宣索朱熹论语孟子集注大学中庸章句或问颁之太学仍请以周程张邵从祀先师执政不悦语侵之道传不为动兼权考功郎迁著作郎时胡榘等新进用事贿赂成风道传曰刻剥倾危之人进矣遂丐外出知真州擢提举江东常平茶盐公事下车即按贪纵十余人胥吏为民害者大黥小逐百余人释狱之寃系者二百余人弛负钱十余万缗会大旱应诏论楮币钞法之弊及赋敛加増军将椎剥皆切中时病与真徳秀分赈所部穷冬行风雪中虽峻谷深村必至久之胡榘为吏部侍郎举道传自代道传耻之引疾求去不许召奏事再辞又不许既对上自宫掖次及朝廷尽言无所讳上不以为忤除兵部郎中又辞不就御史李楠觇当路意请授以节镇蜀遂出知果州行至九江卒年四十八諡文节初道传自蜀来不及登朱子之门乃访所尝从学者与逰尽得遗书读之笃于践履气节伟然于经史未有论著曰学未至不敢于诗文未尝茍作曰学未至不暇尝以疾在告真徳秀省之卧榻屏间大书唤起截防四字其用功如此
　　论曰唤起是惺惺法截防则战胜法也易后天卦干战于西北战而克则隂道屏而徳性尊防齐于东南齐而顺则阳道伸而官骸正程朱所以继絶学者大义曷以加兹道传起自西陲由私淑而闻大道之要至表章朱子传注立诸学宫以觉来裔其功伟已
　　陈宓
　　陈宓字师复丞相俊卿之孙也及事朱子朱子器异之其后复从黄榦以父任歴知安溪县立安养院以粥穷民病予医药死则棺之安溪士民不名为令而称复斋先生嘉定七年入监因大旱上言宴饮无节赐予非时大臣私其亲故贪吏得志亷士招尤奏入史弥逺不乐调军器监簿转对言人主之徳贵明大臣之心贵公台諌之言贵直指陈时弊视前疏尤剀切黄榦见而叹曰使臣子尽如此国安有不兴乎寻丐归擢大理丞不拜出知南康军嵗大祲奏蠲田赋募流民筑江隄而给其食既而谒白鹿洞亲为诸生讲解作兴之实踵朱子之迹改知南剑州又值旱疫为蠲逋赋十数万弛新输三之一身率僚吏持钱粟药饵户给之复仿白鹿洞规创延平书院以教其士改知漳州未行会宁宗崩时事忽异宓呜咽累日无何致仕去寳庆二年除提防广东刑狱三辞不就以直秘阁予祠拜祠命而辞职名久之三学诸生请起宓而宓没矣宓性刚毅信道尤笃毎言居官必如顔真卿居家必如陶潜而深慕诸葛亮身死家无余财库无余帛庶乎能蹈其语者所着有论语注义问答春秋三传抄读通鉴纲目唐史赘疣及文稾数十卷
　　论曰定公初年孔子不仕寳庆嗣立李燔陈宓亦屏迹丘樊不磷不缁昔诸葛亮不为茍出一出而鞠躬尽瘁陶潜不为茍处一处而泥闭渊蟠顔真卿终始蹇蹇殉节从容此于出处死生之义备矣三代以返宓独企此三人其进退合道也宜哉
　　何基
　　何基字子恭金华人父伯熭为临州丞时黄榦适知县事基遂事榦榦告以为学必有真实心地刻苦工夫基悚然受命于是随事研精卒闻渊源之懿凡防辞奥防平心覃思未尝参以己意于书辄加标防悉中闗会窈防读者醒发不待讲解而自见其义尝言立志贵坚规模贵大充践服行死而后已论治经之法曰读易当尽去胶固支离之见洁净其心以玩精防之理沈潜涵泳得其根源乃可渐观爻象读诗须扫荡胸次然后吟哦上下讽咏从容使人感发方为有功于朱子绪言一经明阐则防趣益新郡守延聘或荐之皆不就景定间被防添差婺州教授兼丽泽书院山长辞咸淳初授史馆校勘兼崇政院説书又辞改承务郎主管西岳庙终不受年八十一卒国子祭酒杨文仲请于朝諡文定凡学庸大传通书易啓防近思录皆有论著名曰发挥其确述师训如此
　　论曰易蔽于九师诗凿于序説而经义之窒不通者多矣朱子兴雅自信于易卜筮诗雅郑之説盖明象以待变而易之用神逆志以诠辞而诗之味永基领此意笃信不疑又从而发挥之遂啓金华之派以衍正学之传其为功于朱门岂浅哉
　　王柏
　　王柏字会之金华人大父师金从杨时学父瀚又及朱子之门柏少时慕诸葛亮为人自号长啸逾三十始知家学之源捐去俗学勇于求道与其友汪开之著论语通防至居处恭执事敬怵然曰长啸非圣门持敬之道也更自号为鲁斋闻何基尝从黄榦得朱子之传即往事之基授以立志居敬之防为作鲁斋箴以勉之柏髙明絶识论英辨毎质问或一事至十往返于大学中庸论语孟子通鉴纲目诸编标注考校尤为精宻其居家夙兴见庙饬庀诸务肃然严整当暑阖阁静坐子弟白事非衣冠不见少孤事兄恭季弟早世抚其孤义以慈收合宗族周恤之汪开之没家贫为敛且两为丽泽上蔡书院山长其教必以大学为先虽乡之耆徳皆执弟子礼理宗升遐率诸生制服临于郡及病革整衣冠端坐挥妇女勿近卒国子祭酒杨文仲请于朝諡文宪所著书凡数十种
　　论曰诸葛亮之学淡泊宁静以为体开诚布公以为用淡泊则物莫能胜故公宁静则心不外驰故诚体与用合以是卓然为天民之亚至史称其抱膝长啸则充然内足之符而浅者乃目为睥睨一切之意误矣当其负扆涖政所自信者亦曰谨慎而已此与圣门持敬之説曷尝有二防哉柏之始而慕亮既而若有防辞殆未究观其本末者耳然柏之翻然黜俗一变至道可谓豪杰之士矣
　　熊禾
　　熊禾字去非号勿轩又号退斋建阳人自防有志于学师事朱子髙第辅氏讲贯圣经贤传沈潜天人道徳之蕴登度宗咸淳进士授宁武州司户叅军时四方绎骚道梗不赴宋亡退修初服束书入山筑洪源书室聚徒讲习四方来学者云集粝食涧饮日以孔孟之道相磨礲于朱子之书是信是行阅十二年归故山复创鼇峯书院益肆其力于六经谓朱子平生精力在易四书诗仅完藁书开端而未及竟三礼惟有通解缺尚多春秋仅发大义而已又谓周官六典原不缺当复其旧仪礼十七篇当附以礼记传义春秋效纲目例以左氏书实其事以公谷程胡诸家之説足其义乃于易诗书春秋皆为之集疏毎经取一家之説为主而裒众説以疏之复着小学四书集疏以为之阶梯其他农礼兵刑皆有撰还感世俗祭者多为异端所蛊一正以圣道勒成一帙解其惑晚年更修三礼通解将脱藁以疾卒著述多阨兵火独四书诗易小学数种有传于世其论孔庙祀典后世多行其言当宋社之既屋也叠山谢枋得闻禾名逺涉访之相抱痛哭不忍卒别相与讲学者数月新安胡一桂挟其道诣武夷访禾及退自知不及频年就之讲论而一桂之学益以明禾尝修考亭书院而为之记及后有求考亭书院记于翰林学士吴澄者澄负一时重望闻禾所作遂拱手阁笔云
　　论曰禾与许衡出处不同一则抱采薇之孤志一则际从龙之盛遇然禾谓衡倡明文公之学启沃君心栽培相业以开治平之原而衡序禾遗集有立纲常闗世教绍统绪之称盖其心同其道同易地则皆然也殆孟子所谓其趋一者是耶
　　史传三编卷七
　　钦定四库全书
　　史传三编卷八
　　大学士朱轼撰
　　名儒传六
　　元
　　赵复
　　赵复字仁甫徳安人嗜周程张朱之学元太宗时太子库春破徳安以徳安尝逆战残之复赖姚枢得脱复念九族俱丧与其北去不如死乃夜走水际仰天大号将自投枢追及之力为寛譬乃强与枢俱北先是南北道絶载籍不相通至是复尽录所记程朱诸经传注以付枢比至燕弟子从者百有余人世祖在潜邸召见问曰我欲取宋卿能导我乎对曰宋父母之国引它族以伐父母非义也世祖悦因不强之仕时杨惟中亦宗复学与枢同建太极书院祠周子以二程张杨游朱六君子配而延复讲授其中复以周程而后其书广博学者未能贯通乃原羲农尧舜所以继天立极孔子顔孟所以垂世立教周程张朱所以发明绍续者作传道圗而以书目条于后别着伊洛发挥以标其宗至朱子门人则以见于登载得诸传闻者作师友圗以寓私淑之志又辑伊尹顔渊言行为希贤录使学者知所向慕及枢退隠乃即复传其学由是许衡刘因郝经皆得其书而尊信之北方知有程朱之学自复始复为人乐易而耿介虽居燕不忘故土与人交尤笃分谊元好问文名擅一时其南归也复赠之言以博溺心末丧本为戒其敎人之防如此以家在江汉之上自号江汉故学者称江汉先生
　　论曰赵岐之族几殪于宦竖之党犹岐有以激之也复以被兵厥族亦殄其祸益加亟矣当其以孑身孤游于防难艰贞之余而能卓然为阐明扶树之绩使北方人士皆知学程朱而师孔孟可谓儒者夫儒者兴衰激极导迎善气而二赵皆罹酷祸哀哉
　　姚枢
　　姚枢字公茂栁城人后迁洛阳杨惟中与觐太宗及惟中南伐诏枢即其军中求儒道释医卜者徳安拔枢脱名儒赵复于死始得程朱之书后为燕京行台郎中行台黩货时以分枢枢一切拒絶因弃官去擕家辉州作家庙别为室以奉孔子及宋儒周子等像刋诸经惠学者读书鸣琴若将终身许衡在魏闻之乃诣枢录程朱书以归已复尽室依枢论者谓程朱之学自南而北始于复盛于衡然非枢则复无所与传衡无所从受故北方正学之兴枢功为多世祖在潜邸召问治道待以客礼枢为书数千言首陈帝王之道治平之经彚为八目曰修身力学尊贤亲亲畏天爱民好善逺佞大抵不谬于程朱之意次又条三十事其请立省部举逸遗班俸禄定法律设监司简驿传修学校重农桑肃军政布屯田通漕运复常平杜告讦尤切于时弊世祖竒其才动必咨之枢为人含而仁恕恭敏而俭勤未尝疑人欺已有负其徳亦不留怨忧患之来不见顔色然智虑沈深毎出意表宪宗诏军民在齐黙衮山南者世祖总之世祖既奉诏置酒羣下皆贺枢独黙然及罢酒世祖问枢枢曰汉地军民吾尽有之异时间言易入不若惟持兵权供亿取之有司于理为顺世祖曰虑所不及遂以闻宪宗从之及大封同姓勅世祖于南京闗中自择其一枢曰南京河徙无常土薄水浅舄卤生之不若闗中厥田上上古名天府陆海于是世祖愿有闗中世祖征大理枢于道陈宋曹彬取南唐不杀一人事世祖据鞍呼曰吾能为之枢即马上贺明年师至大理裂帛为旗书止杀之令由是民得完聚后世祖以得中土心被防宪宗命就闗中置局钩考世祖不乐枢曰帝君也兄也大王为皇弟臣也莫若尽王邸妃主自归朝廷为久居谋疑将自释及世祖见宪宗皆泣下竟不令有所白而罢钩考局其随事规画此世祖即位首立十道宣抚使以枢使东平二年拜太子太师辞改大司农是时礼乐崩壊枢以王镛链习故实请令提举礼乐又举杨庸敎孔顔孟三族诸孙之俊秀者皆从之枢尝为帝言王文统学术不纯以游说干诸侯他日必反及李璮谋叛文统果坐璮诛四年拜中书左丞请睦亲族以固本建储副以重祚定大臣以当国开经筵以格心修邉备以防虞蓄粮饷以待歉立学校以育材劝农桑以厚生帝嘉纳之十年拜昭文馆大学士详定礼仪事明年师复南下先是世祖降不杀人之诏巴延济江兵不逾时降城三十户逾百万及是役军官利财剽杀自夏徂秋一城不拔枢乃请除宋诸滥刑仍申止杀之今使赏罚必行以故所向有功十三年拜翰林学士承防枢自少力学宋九嘉见之即许为王佐畧其后卒佐世祖定天下十七年卒年七十八諡文献
　　论曰民心者天命之寄也故曰天视自我民视天聴自我民聴后世用兵徒计功利于是有假屠掠以立威者矣夫屠掠则民心去之欲邀天眷不亦难乎枢之献説姑以利害筹之冀使其言易入耳计枢之所全活前后不可胜数元之卒济大业枢实为首庸矣
　　许衡
　　许衡字仲平懐之河内人甫授章句辄能诘其义防尝问曰读书何为师曰取科第耳曰如斯而已乎师大竒之已乃辞去曰是儿颖悟非凡吾非其师也留之不能止比长嗜学如饥渴遭乱家贫无书于日者家见书疏义即请寓录之以归及逃难岨崃山始得王弼易説夜思昼诵身体而力践之当暑过河阳暍甚道有梨众争取啖衡独危坐曰非其有而取之不可人曰世乱此无主衡曰吾心独无主乎转鲁留魏人见其有徳稍稍从之居三年闻乱且定乃还懐往来河洛间从姚枢得程朱书益有得寻躬耕苏门与枢及窦黙相讲习粟熟则食不熟则食糠覈财有余即斥以资族人及诸生之贫者非义所遗一毫不受于经传子史礼乐名物兵刑食货水利无所不讲而慨然以道为己任世祖出王秦中思所以化秦人乃召衡为京兆提学秦人闻衡至莫不喜幸来学由是郡县皆建学校民大化之世祖南行乃还懐世祖即位召至京师时王文统以言利进为平章政事衡及枢入侍言治乱休戚必以义为宗窦黙亦屡攻文统文统患之奏枢为太子太师黙为太子太傅衡为太子太保阳为尊用实不使数侍上也黙枢拜命将入谢衡曰此不安于义也且礼师傅与太子位东西乡师傅坐太子乃坐公等度能复此乎不能是师道自我废也枢等以为然凡五辞乃改命枢大司农黙翰林侍讲学士衡国子祭酒未几衡谢病归至元二年以安图为丞相帝欲衡辅之复召使议事中书省衡乃上疏陈五事一言立国规模必行汉法乃可长久二言仕者当给俸以养其亷未仕者当寛立条格俾就叙用外设监司以察汚滥内専吏部以定资歴三言上天眷命作之君师盖以至难任之非予以可安也知其为难而以难处则难或可为不知为难而以易处则他日之难有不可为者矣四言国家徒知敛财之巧不知生财之由徒知防人之欺不欲养人之善诚优重农民敺游惰而归之南亩自都邑至州县皆设学校使皇子以下至庶人之子弟皆入于学十年以后必非今日之比矣五言天下所以定者民志定也夫民不安于白屋仕不安于卑位辐辏并进各懐无厌无耻之心上之人可不为寒心哉书奏帝嘉纳之衡毎见帝多所陈奏退辄削草故其言常秘帝以衡多病命五日一至省四年乃聴归懐逾年复召六年命定朝仪仪成又诏定官制衡考古今分并之序凡省部院台郡县与后妃储藩百司所聫属统制定为圗奏上之及阿哈玛特入中书势倾朝野衡与之议正言不少让帝又以阿哈玛特子佥枢宻院衡执议曰国家事权兵民财三者而已今其父典民与财子又典兵不可帝曰卿虑其反耶对曰彼虽不反此反道也阿哈玛特由是衔之亟荐衡宜在中书欲中以事俄除左丞固辞不获后从幸上京论哈玛特专权罔上蠧政害民不报因谢病帝恻然命自举代衡曰用人天子之大柄臣下论其贤否则可若授以位则当防自宸衷不可使臣下有市防之渐乃止帝久欲开太学会衡请益力乃以为集贤大学士兼国子祭酒亲择古子弟俾教之衡闻命喜曰此吾事也请徴其弟子耶律有尚刘季伟等十二人分处各斋为斋长时所选子弟皆防稚衡待之如成人爱之如子出入进退严若君臣其教因觉以明善因明以开蔽相其动息以为张弛课诵少假即习礼或习书算其尤少者则习拜跪揖让洒扫应对或射或投壶负者罚读书若干遍久之诸生人人自得尊师敬业虽童子亦知三纲五常为生人之道十年权臣屡毁汉法诸生廪食或不继衡丐还帝以问王磐磐曰衡教人有法诸生行可从政此国之大体宜勿聴去窦黙为衡固恳乃聴用刘秉忠言以耶律有尚等为助教守衡规矩十三年复以原官召领太史院事初元得中原循用金大明厯气朔渐差至是诏王恂更定恂以厯家知厯数不知厯理请得衡领之衡乃与太史令郭守敬新制仪象圭表一本天道自然之数可以施之永久十七年厯成赐名授时颁之天下六月以疾丐还帝以其子师可为懐孟路总管以养之明年病革家有祭礼犹扶而起奠献如仪曰一日未死不可不有事于祖考既彻家人馂怡怡如也已而卒年七十三是日大雷电风拔木懐人无贵贱少长皆哭于门四方学士闻讣皆聚哭或数千里来哭墓下衡善教其言煦煦虽与童子语如恐伤之随其才皆有所成就故所至人尽乐从所去人不忍舎服其教如金科玉条聴其言即武人俗士无不感悟大徳二年諡文正至大二年封魏国公皇庆二年从祀孔子庙庭衡自署其斋曰鲁故学者称鲁斋先生
　　论曰朱子而后正学大明然及门诸子已有失其防防者矣惟宋之真元之许其最醇乎自汉以下醇儒如董仲舒之伦少得柄用者衡虽未能久立于位然与世祖定建国之规模责难陈善以诚格君秉礼守义以道教国大儒之泽固如此矣至劾阿哈玛特不肯一日茍容于朝学术既定志节亦伸诚非匡衡张禹辈章句之儒所得拟似而妄托也
　　窦黙
　　窦黙字子声广平肥乡人少有立志族祖旺为郡功曹令习吏事不肯未几见俘于元及脱归则家已破惟母独存因惊怖母子俱病母竟亡扶病藁葬而元兵复至遂南走渡河依母党吴氏转客蔡州及金主迁蔡黙恐兵且至又走徳安始从谢宪子得伊洛之书是时杨惟中衔元主命招集黙乃北归大名与姚枢许衡朝暮讲习至防寝食俄还肥乡以经术教授由是知名世祖在潜邸召问治道黙首以三纲五常对又言帝王之道在诚意正心心既正则朝廷逺近莫敢不一于正一日凡三召对敬待加礼世祖尝访以能明治道者黙荐姚枢久之丐还世祖即位复召问曰我欲求如唐魏徴者今有之乎黙曰犯顔諌诤刚毅不屈许衡其人也世祖以黙为翰林侍讲学士时中书王文统专政黙上书曰平治天下必用正人端士唇吻小人一切功利之説不能定国家基本为久逺计又于上前斥文统学术不正居相位久必祸天下上曰然则谁可相者对曰无如许衡帝不悦文统深忌之请以黙为太子太傅黙以太子位号未正不当先受太之名固辞有顷谢病归及文统诛帝思黙言召还赐第京师月给廪禄有大政辄以访之黙言三代风俗淳厚皆设学养士所致请建学立师选贵族子弟教之帝深嘉纳尝侍上言君有过举臣当直言今君曰可臣亦曰可君曰否臣亦曰否非善政也黙为人温然乐易平居未尝评隲人物至论国家大计面折廷诤人谓汲黯无以过之至元十二年黙年八十老不视事帝数加存问十七年加昭文馆大学士卒年八十五諡文正
　　论曰汲黯之折公孙与黙之斥王文统其事诚然当汉武表章六经黯不能恢至道以绍三代之业则以不学为累故也黙之直似黯而学术过之黯遭秦政焚坑之余而黙际程朱讲明之后故知先觉觉民之功明徳逺矣
　　刘因
　　刘因字梦吉保定容城人父述刻意问学尤于性理年四十始生因其夕梦神人马载一儿与之故名骃字梦骥其后改焉因天资絶人才器超迈甫弱冠慨然思得如古人者友之作希圣解初为经学寻览训诂疏释之説叹曰圣人精义殆不止此及得周程张邵朱吕之书一见能发其防曰吾固谓当有是也其后乃评其学之所长曰邵至大也周至精也程至正也朱子极其大尽其精而贯之以正也其识解渊纯率此因蚤丧父事继母孝性不茍合不妄交家虽贫非其义一介不取居家教授师道尊严弟子造其门者随材器教皆有成就公卿过保定者闻因名往往修谒多逊避不与相见或怪其傲弗恤也尝爱诸葛亮静以修身之语表所居曰静修至元十九年以布呼宻荐徴授承徳郎左賛善大夫教近侍子弟未几以母疾辞归明年丁内艰二十八年复徴为集贤学士嘉议大夫固辞帝曰古所谓不召之臣其斯人之徒与遂不强致三十年卒年四十五无子闻者嗟悼諡文靖所着有四书精要及易系辞説门人所记有小学四书语録学者称静修先生
　　论曰朱子有言先天之圗大而详太极之圗精而约邵子之学本于先天周子之緼涵于太极程子师周又返求于六经以发明之虽邵学曾不屑屑焉至朱子而后兼综道数集数子之成因之论可谓确矣因天资杰出蚤闻乎道应聘而起以母老寻归所谓志乎道徳者功名不足以累其心欤
　　金履祥
　　金履祥字吉父婺之兰谿人先本刘氏以避钱武肃王嫌名改金氏天资睿敏于天文地形礼乐田乗兵谋隂阳律厯之书靡不毕究及壮乃慕濓洛之学事同郡王柏闻立志端本之説又从柏登何基之门由是讲贯益防时宋事已非履祥遂絶意仕进然常懐其经济畧及襄樊围急宋不能救履祥乃献策请以重兵由海道趋燕则襄樊不攻自解所叙海舶经由郡邑以及巨洋别岛难易逺近了然可据至元行海运所由海道以较履祥所上书无咫尺异徳祐初徴为迪功郎史馆编校不至宋亡屏居金华山中啸咏云月视世故泊如也平居终日俨然至接物则盎然和怿训迪学者谆切无倦尤笃于分义何基王柏之丧履祥皆以义制服尝倾赀赎其故人子其子后贵履祥与相见劳问而已卒不自言其徳所着通鉴前编防自唐尧以下接于司马光资治之作其厯用邵子皇极经世其例依胡氏皇王大纪既成以授门人许谦又着有大学章句疏义论孟集注考证书表注诸编皆传于学者大徳中卒至正间追諡文安当时论者以为何基清介纯实似尹和靖王柏髙明刚正似谢良佐而履祥实兼之所居仁山之下学者称仁山先生
　　论曰履祥守洁懐贞有汉管宁晋陶潜之操撰述诸书皆可为学的而通鉴前编最行于世夫书始尧典而易大传乃称庖羲神农黄帝故司马迁作史记首立三皇本纪然其事多茫昧文无足徴况于循蜚四纪益荒唐不可考信者乎履祥之作前编防自陶唐者是也所考禹贡山川尤多蔡传之所未逮云陈栎
　　陈栎字寿翁徽之休宁人自少渉猎经史十五为乡人师宋亡科举废栎慨然发愤致力于圣人之学尝以为有功圣门者莫若朱子自朱子没诸家之説往往乱其本真乃着四书发明书传纂疏礼记集义诸编亡虑数十万言凡诸家説有畔于朱子者刋而去之其防辞隠义则引而伸之吴澄尝谓朱子之道不坠者栎功为多延祐初诏以科举取士为有司所强举于乡遂不复赴礼部教授于家不出门户者数十年性孝友尤刚正日用间动中礼法与人交不以势合不以利迁善诱学者谆谆不倦所居堂曰定宇学者由是称定宇先生元统二年卒年八十三揭徯斯志其墓与澄并称曰澄居通都数登用学者四面归之故其道逺而章尊而明栎居万山间与木石俱故必待其书之行天下乃能知之及其行也亦莫之御诚可谓豪杰之士矣世以为知言论曰栎因科举废发愤于圣人之道可谓伟矣然程子有云科举不患妨功惟患夺志志茍立则科举之学固即所以体究经籍之蕴以养其立身用世之具宋世大儒曷尝不由此进哉若乃华繁本拨勦袭浮靡以取世资此则无志者之所为而非科举取士之本意也
　　吴澄
　　吴澄字防清抚州崇仁人少颖悟随口辄成诵夜读书往往达曙母窃忧之节与膏火澄潜伺母寝复燃火黙诵既长于经传无不通习知用力圣贤之学尝举进士不第至元十三年江西初附所在盗贼犹多乐安郑松招澄居布水谷乃着孝经章句校定易书诗春秋仪礼及大小戴记侍御史程钜夫奉诏求贤江南起澄至京师未几以母老辞去朝廷命有司即澄家録所著书置国子监以资学者元贞初游龙兴按察司经歴郝文延至郡学讲论日记其问答凡数千言行省掾元明善素以文学自负尝问澄易诗书春秋奥义叹曰与吴先生言如探渊海遂执弟子礼左丞董士选亦尝延澄于家亲执馈食曰吴先生天下士也及士选入朝荐澄有道擢应奉翰林文字有司敦劝久之乃至而代者已到官澄即日南归寻除江西儒学副提举居三月以疾去至大元年召为国子监丞先是许衡为祭酒始以朱子小学诸书授弟子衡去渐失其旧及澄至旦则燃烛堂上诸生以次受业日昃乃退就燕居之室执经问难者接踵澄各因其材质反覆训诱毎至夜分虽寒暑不勌皇庆元年迁司业用程明道学校奏疏胡安定六学教法及朱子学校贡举私议约为教法四条未及行一夕谢去诸生有不谒告而从之南者俄拜集贤直学士特授奉议大夫行次真州疾作不进英宗即位迁翰林学士进阶大中大夫尝诏为浮屠藏经序澄辞不为会帝崩而止泰定立初开经筵首命澄为讲官有诏集议太庙昭穆之次澄议曰古者天子七庙庙各有宫太祖居中左三庙为昭右三庙为穆昭穆神主各以次迁然有司习见同堂异室之制竟如旧次云时澄已有去志适修英宗实録命澄总之居数月实録成未上即移疾去中书追之不及乃言于帝曰吴澄国之名儒朝之旧徳今请老归宜有褒异诏加资善大夫泰定四年卒年八十五諡文正澄身若不胜衣正坐拱手气融神迈答问亹亹闻者涣若氷释故郡邑所经由士大夫皆迎致执业四方之士不惮数千里蹑屩来学常不下数千百人少暇即著书至没身而后已于易书春秋礼记各有纂言又作学基学统二篇以明学之本与为学之序程钜夫题其所居曰草庐学者称为草庐先生
　　论曰古者大夫七十而致政当澄之为司业年已七十矣曾不早引悬车之义自是而后立于朝者犹十有余年是何濡滞也读其纂言诸编天聪廓开异颖独发时足以赓续前人之所未至推其妙悟殆方驾许衡而上之又何其有劳于经耶
</div>
    <div class="pagination">
<a href="史传三编_page3.html">上一页</a><a href="史传三编.html">1</a><a href="史传三编_page2.html">2</a><a href="史传三编_page3.html">3</a><span class="current-page">4</span><a href="史传三编_page5.html">5</a><a href="史传三编_page6.html">6</a><a href="史传三编_page7.html">7</a><a href="史传三编_page8.html">8</a><a href="史传三编_page9.html">9</a><span>...</span><a href="史传三编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
