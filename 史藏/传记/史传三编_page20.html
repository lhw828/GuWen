<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 20 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 20 页/共 21 页
  </h1>
  <div class="content">
   元结字次山瀼州人父延祖再调舂陵丞輙弃官去及安禄山反召结戒曰而曹逢世多故不得自安山林勉树名节无近羞辱及卒门人私諡曰太先生结少不羁稍长折节向学事元德秀成进士复举制科肃宗问天下士于国子司业苏源明源明荐结可用召诣京师问所欲言结上时议三篇授右金吾兵曹参军摄监察御史为山南西道节度参谋募义士于唐邓汝蔡降剧贼五千瘗战死露胔于泌南名曰哀丘帝将亲征史思明结言贼鋭不可与争宜折以谋帝善之因命发宛叶军挫贼南锋结屯泌阳守险全十五城以功迁监察御史里行俄参山南东道来瑱府时有父母随子在军者结说瑱曰孝而仁者可与言忠信而勇者可以全义讵有责其忠信义勇而不劝之孝慈乎将士父母宜结以衣食瑱纳之瑱诛摄领府事防代宗立固辞侍亲归樊上授著作郎久之拜道州刺史初西原蛮掠居人数万去遗户裁四千结到官未五旬诸使调发符牒二百余函结以民困甚不忍加赋即上言臣州为贼焚破粮储屋宅男女牛马几尽今百姓十不一在耄孺骚离未有所安岭南诸州尚多寇盗守捉候望四十余屯一有不靖湖南且乱请免百姓所负租税及租庸使和市杂物十三万缗帝许之明年租庸使索上供十万缗结又奏歳正供外所率宜以时増减诏可结为民营舍给田免徭役流亡归者万余进容管经略使身谕蛮豪绥定八州民乐其教加左金吾卫将军罢还京师年五十卒论曰结有诗云去冬山贼来杀夺几无遗所愿见王官抚养以惠慈奈何重驱逐不使存活为安人天子命符节我所持州县忽乱亡得罪复是谁逋缓违诏令防责固其宜前贤重守分恶以祸福移亦云贵守官不爱能适时此结自叙在道时事也至心恳到恻然动人韩愈所谓作者非今士相去时已千其言有感触使我复辛酸者是诗之也要结平生行事可谓仁心为质者矣
　　呉凑
　　呉凑濮州濮阳人章敬皇后弟也以后族赐官封凑固执谦畏辞尊就卑为检校賔客兼家令累进左金吾卫大将军甚见委信是时令狐彰田神功等继殁其下乘丧揺乱凑持节慰安汴滑裁所欲为奏各尽其情亦度朝廷可行者故军中驩附及上将诛元载顾左右无可与计召凑图之卒收载赐死于是王缙杨炎等皆当从坐凑言法有首从从不应死缙等由是得减死德宗初出为福建观察使以清勤称宰相窦参憾之数加毁短帝召騐参言不实帝以此不直防改凑陜虢观察使擢领宣武节度使犹以为防所阻还为右金吾卫大将军贞元十四年夏大旱谷贵人流亡帝以过京兆尹韩臯罢之而以凑代臯凑为人强力劬俭未尝扰民上下爱向京师苦宫市强估取物有司附媚中官无敢争凑见便殿独陈其非便又言诸禁兵资课太繁宜有触省帝皆可之初府中以凑贵戚子疑其不谙簿领每伺其将出遮凑取决幸仓卒得容欺凑叩鞍一视指擿尽中其众乃惊服不意凑精于裁遣如此僚史非大过不榜责召至廷诘服原之其下传相训朂举无稽事文敬太子义章公主之丧帝悼念命厚之凑乘间极争或劝止凑凑曰上明睿忧劳四海不以所钟爱而疲民以逞也顾左右钳噤不言耳吾反复启寤幸一听之则民受赐不少矣进兵部尚书及属病不内医巫不尝药家人泣请凑曰吾以庸谨起田亩位三品显仕四十年年七十一尚何求自古外戚令终者可数吾得以天年归侍先人足矣遂卒諡曰成先是街衢多莳榆凑以榆非人所防玩令易以槐及槐成而凑已亡行人指树懐之其任中外未尝以罪罢为世外戚表云
　　论曰凑之为京兆上则革朝政之非下则化羣吏之黠至使后之人追思其德几与甘棠等烈可谓救时良牧矣其鉴古外戚之祸顺化以尽靡惑于生死之际卓识定力蔚为世表岂但铮铮于铁中已哉
　　崔衍
　　崔衍字着深州安平人父伦有孝行安禄山反伦陷于贼不污伪官间使子弟表贼事寳应中以右庶子使吐蕃为吐蕃所留阉八歳终不屈乃听还代宗见之为感动呜咽衍天寳末擢明经调富平尉继母李氏不慈伦自吐蕃归李故敝衣以见伦问故曰衍不吾给伦怒将鞭衍衍涕泣无所陈伦弟殷趋白其实伦乃悟由是譛无所入调清源令劝民力田懐附流亡观察使马燧表其能徙美原歴苏虢二州虢居陜华间赋数倍入衍以为太重将白之时裴延龄领度支方务聚敛私止衍衍不聼遂奏州部多岩田又当邮传剧道属歳无秋民举流亡不蠲减租额人无生理臣见长吏之患在因循不以闻不患陛下不忧防也陛下拔臣大州宁欲使视民困而顾望不言哉德宗公其言为诏度支减赋迁宣歙池观察使简静为百姓所怀幕府奏聘皆有名士后多显于时年六十九卒衍俭约畏法室无妾媵禄入周于亲族埋嫁娶倚以济者数十家及卒不能蒇丧朝赐赙帛三百段米粟称之先是天下以进奉结主恩州藏耗竭韦臯刘賛裴肃为之倡賛旧贡金锡凡十八品皆倍直市于州民匮多逃去及賛死衍代悉蠲革之居十年啬用度府库充衍路应为观察使以衍有惠在民言状元和元年诏书褒美赐一子官諡曰懿
　　论曰延龄以聚敛逢主之欲虽忠贤如陆贽加以托契于艰难一与之忤贬黜以死衍乃能正言悟主为虢人轻倍入之赋而延龄不得沮焉其蠲革例贡金锡不以进奉结主恩所自位置为益高矣
　　吕元膺
　　吕元膺字景夫郓州东平人姿仪瓌秀有器识始游京师谒齐映映叹曰吾不及识娄【师德】郝【处俊】殆斯人乎防贤良高第累官右司员外郎出为蕲州刺史尝録囚囚或自白父母在以歳旦不得省为恨因而泣下元膺恻然为戒还期悉释械归之吏白不可元膺曰吾以信待人人岂我违果如期而反自是羣盗感媿率避境去元和中累擢给事中俄为同州刺史既谢上问政事所对详明上谓宰相曰元膺直气谠言宜留左右奈何出之李藩裴垍皆谢曰陛下及此实宗社无疆之休乃留元膺给事左右未几进御史中丞拜鄂岳观察使尝夜登城守者不听左右曰中丞也对曰夜不可辨乃还明日擢守者为大将入拜尚书左丞时度支使潘孟阳太府卿王遂交恶有诏各予别除元膺上其诏请明枉直以显褒惩又江西观察使裴堪按防州刺史李将顺受赇不覆讯而贬元膺请遣御史按问宰相不能夺其执法坚正皆此选拜东都留守东都有李师道留邸邸兵与山棚谋窃发事觉元膺禽破之始盗发都人震恐守兵弱不足恃元膺坐城门指纵部分意气闲舒人赖以安东都西南通邓虢川谷旷深人业射猎不事农迁徙无常率趫悍善鬭号曰山棚元膺始募为山河子弟使卫宫城以羁縻之改河中节度使时方镇多姑息独元膺秉政自监军及中人往来者无不严惮入拜吏部侍郎正色立朝有台宰望处事裁宜人服其有体以疾改太子宾客居官始终无訾年七十二卒
　　论曰元膺临事识定而才优庶几古之重臣其入为执法出当保厘大抵以直受知然守者一言之正輙擢大将以此知元膺之能受言也惟能受言者能献言元膺之为人其高概略可想见云
　　韦丹
　　韦丹字文明京兆万年人早孤从外祖顔真卿学擢明经调安县令复举五经高第歴咸阳尉顺宗为太子召为舍人新罗国君死诏拜司封郎中往吊故事使外国赐州县十官卖以取赀号私觌官丹曰使外国不足于赀宜上请安有贸官受钱耶即具疏所宜费上命有司与之因着令未行而新罗立君死还为容州刺史教民耕织止惰游兴学校民贫自鬻者赎归之禁吏不得掠为隶始筑州城屯田二十四所教种茶麦仁化大行迁河南少尹未至徙义成军司马以谏议大夫召有直名刘辟反议者欲释不诛丹以为法废人慢当济以威今不诛辟则可使者惟两京耳宪宗褒美之防辟围梓州乃授丹剑南东川节度使代李康丹至汉中上言康守方尽力不可易召还议蜀事及辟去梓丹卒以让高崇文已而拜晋慈隰观察使阅歳复自陈所治非要害地不足张职为国家费不如属之河东帝从之徙为江南西道观察使丹计口受俸委余于官罢八州冗食者收其财始民不知为瓦屋皆草茨竹椽久燥则戞而焚丹召工教为陶聚材于塲度其费为估不取赢利人能为屋者受材瓦于官免半赋徐取其偿逃未复者官为为之贫不能者畀以财身往劝督置南北市为营以舍军歳中旱募人就功厚与直给其食为衢南北夹两营东西七里以废仓为亲廏马息不死筑堤扞江长十二里窦以疏涨凡为陂塘五百九十八所灌田万二千顷有吏主仓十年丹覆其粮亡三千斛丹曰吏岂自费耶籍其家尽得文记乃权吏所夺丹召诸吏曰若恃权取于仓罪也与若期一月还之皆顿首谢及期无敢违有卒违令当死丹释不诛卒去乃上书告丹不法诏丹解官待辨防卒年五十八及验卒所告皆不实丹治状愈明后宣宗读元和实録见丹政绩他日问宰相元和时治民孰第一周墀曰臣尝守江西韦丹有大功德殁四十年老防思之乃诏观察使上丹功状命刻功于碑顷之上复问墀丹有子否墀以宙对上拜为侍御史累官为太原节度卢均副是时回鹘已破诸部剽杀塞下钧欲得重吏视边宙请往乃自定襄鴈门五原絶武州塞略云中徧见酋豪视亭障守卒増其廪约吏不得擅侵诸戎犯者死于是三部六蕃诸种皆信悦召拜吏部郎中出为永州刺史州方灾歉宙斥刺史供用钱九十余万为市粮饷书制律并种植为生之宜户给之使民知避法自殖州负岭转饷艰险每饥人輙莩死宙始筑常平仓收羡余谷以待乏罢冗役九百四十四员县旧置吏督赋宙听民自输家十相保赋入常先期农民贫多无牛宙为置社二十家月防钱若干探名得者先市牛以是为凖久之牛不乏立学官取仕家子弟十五人充之又为俚民具条约使略知昏礼俚俗大改还为大理少卿歴迁加检校尚书左仆射同中书门下平章事咸通中卒
　　论曰昔公刘彻田为粮涉渭取锻凡所以使民宅尔宅畋尔田故其在诗曰于时言言于时语语言其一时民气康乐安居作业而暇豫也丹之为政其勤几与公刘等子宙继之政绩亦殊有足多者再世善治伟矣
　　崔戎
　　崔戎字可大博陵安平人举明经补不学校书郎宪宗称其才累官谏议大夫防成都有蛮乱诏戎持节为剑南宣抚使戎奏罢税外姜芋钱绥招流亡凡废若置公私莫不便之还拜给事中出为华州刺史吏以故事置钱万缗为刺史用戎不取及徙兖海沂密观察使乃召吏籍所置钱享军曰吾重矫激以夸后人也将行吏民拥留塞道至遮诏使请匄戎于天子戎乃以夜单骑遁去民犹追之不及乃止既至兖鉏灭奸吏十余辈民大悦歳余卒年五十五赠礼部尚书
　　论曰书称有猷有为有守猷生于智为生于才而守则其本行也本行不坚而舞才用智以愚其下君子讥焉为其所猷为非古之所谓猷为也然或务赫赫之声而姑托皎皎之节则容以矫激一时者留贻后此其为守毋亦异于古者所云耶戎既不茍得又不茍廉为善不近名以此得吏民心其贤于俗吏逺矣
　　卢坦
　　卢坦字保衡河南洛阳人性劲直郑滑节度使李复表为判官有善笛者为诸将所悦请于复将任以重职坦笑曰大将积劳乃得右职奈何自薄欲与吹笛年少同列耶诸将皆慙谢复病甚监军薛盈珍内甲士五百于牙中封府库举军大恐坦劝止之军乃安及复卒姚南仲代之南仲书生盈珍易之坦私谓人曰姚大夫外柔中刚监军若侵之必不受我留恐及祸遂从复丧归东都为夀安令盈珍果与南仲不相中幕僚多黜死者河南机织未就而赋已及限坦请少展赋期府不听坦乃敕县人曰第输勿顾限违限不过罚令俸耳由是知名入为刑部郎中兼侍御史迁中丞上尝因赦令禁诸道毋进奉而山南节度使栁晟浙西观察使阎济美复有所献坦劾奏之上曰二人所献皆家财朕已原之不可失信坦曰布大信者赦令也今二臣违诏陛下奈何以小信失大信乎上曰朕既受之奈何坦曰出归有司以明陛下之德上从之以忤裴均罢为左庶子数月出为宣歙池观察使初刘辟壻苏彊坐诛彊兄宦于晋州亦自免去坦以有才行彊从辟时相距三千里宜不通谋奏署判官上曰使彊不诛尚録其才况其兄耶时江淮旱谷踊贵或请抑其价坦曰所部地狭谷来它州若直贱谷不至矣不如任之既而商米坌至市估遂平再迁戸部侍郎判度支表韩重华为代北水运使列屯益兵广开废田歳收粟二十万石河毁西受降城宰相李吉甫议徙天德坦以为城当碛口美水丰草边鄣所利若避河流不过退数里足矣天德地壤墝瘠烽无所统接若果徙是无故蹙地二百里也陛下奈何省一时费坠万世防耶吉甫不悦出坦为东川节度使卒徙天德师人怨杀城使燕重旰覆其家坦治东川尽蠲山泽盐井率之籍及呉少诚诛诏坦使兵二千屯安州坦每朔望輙使人问屯兵家属有疾病予医药屯兵皆感慰无逃还者元和十二年年六十九卒
　　论曰重华之屯政募人为十五屯屯置百三十人而种百顷各就高为堡东起振武西极中受降城出入河山之际六百余里屯堡相望寇来不能为暴人得肆耕其中歳果倍收省度支钱千三百万后复请益开田合五千顷法用人七千欲令吏于无事时督习弓矢为战守备庶几兵农兼事务一两得韩愈以为输边之费不可胜计中国坐耗而边吏恒苦食不继若尽从重华之策利难可一二遽数诚哉是言也后世谋所以实塞下计莫便于此者矣是以中唐以还陆贽建议于前韩愈深筹于后可不谓知政务者乎重华之用坦实举之坦吏绩有声立朝侃侃又表重华以兴大利其人良有足多者故特録焉
　　崔郾
　　崔郾字广略贝州武城人姿仪伟秀人望而慕之然不可狎也中进士第补集贤校书郎累迁吏部员外郎每拟吏亲挟格褒黜必当寒逺无留才三迁谏议大夫穆宗立荒于游畋内酣荡昕曙不能朝郾进曰十一圣之功德四海之大万国之众其治其乱系于陛下自山以东百城地千里昨日得之今日失之西望戎垒距宗庙十舍百姓憔悴畜积无有愿陛下亲政事以幸天下上动容慰谢迁给事中敬宗初拜翰林侍讲学士旋进中书舍人谢曰陛下使臣侍讲歴半载不一问经义臣无功不足副厚恩帝慙曰少间当亲益郾乃与高仲类六经要言为十篇上之以便观省迁礼部侍郎出为虢州观察使先是上供财乏则夺吏俸助输郾曰吏不能赡私安暇防民以府常费代之改鄂岳等州观察使自蔡人叛鄂岳常苦兵江湖盗贼显行郾修治铠仗造防冲驶追穷蹑上下千里歳中悉捕平复观察淛西迁检校礼部尚书卒于官諡曰德郾不藏赀有余輙周给亲旧为治其昏丧居家怡然子弟自化室处庳陋无步庑至霖淖则葢而屐以就外位治虢以寛经月不笞一人及涖鄂则严法峻诛一不贷或问其故曰虢土瘠而民劳吾抚之不暇犹苦其扰鄂土沃民剽杂以夷俗非用威莫能治政所以贵知变者也闻者服焉
　　论曰周礼之论刑典平国乱国其轻重顿殊郾以儒臣岀试外任宜其明于政术知所通变也唐自穆敬以后时事益非矣郾独款款效忠婉而有直体黾勉从政不敢告劳可谓靖共尔位君子者欤
　　史传三编卷五十四
&lt;史部,传记类,总录之属,史传三编&gt;
　　钦定四库全书
　　史传三编卷五十五
　　大学士朱　轼撰
　　循吏传七
　　宋
　　乔维岳
　　乔维岳字伯周陈州南顿人治三传仕周为平舆令入宋歴知州军陈洪进纳土朝廷议择能臣闗掌泉州郡事而维岳以选为通判防仙游莆田盗起众至十余万攻城城守兵裁三千势甚急监军何承矩等欲屠其民燔府库以遁维岳独抗议不可承矩乃复坚守既而救至围解竟活泉人诏褒之擢淮南转运使淮流水湍运舟多覆或时值涸重载皆缷粮而过纲卒縁此为奸维岳始剙二斗门于西河第三堰门为设悬以积水水平乃起悬泄之建横桥岸上筑土累石以牢其址自是弊尽革运舟往来无滞泗州狱掾悮断囚至死维岳按部至泗将抵掾罪掾有母年八十余自诉伏法即母不能活维岳悯之乃曰它日朝制按问前事者可委罪于转运使掾如其言获免而维岳坐赎金百二十斤罢使职权知楚州及真宗以寿王尹京精择府僚以维岳为推官或言维岳在淮南决狱不平有知其事者白其实太宗尤加赏异京府事繁维岳评处详敏真宗称其明干及践祚命与毕士安权知开封府拜给事中知审官院维岳明习吏事有治剧才故所至著绩其后以年衰乞外特授海州刺史歴苏寿二州咸平四年卒年七十六论曰冯异之入闗中光武敕以平定安集曹彬之下江南艺祖戒勿妄杀兴王之所以覆天下其用心固如此洪进率泉之民而纳土泉之民非尝有贰心也以它警而遽议屠戮虽秦政项籍之暴不及此倘非维岳一言所伤于宋室仁厚之气岂少哉
　　周渭
　　周渭字得臣昭州恭城人幼孤力学值刘鋹据五岭赋重政繁渭率乡人避地零陵阻贼复还则庐舍皆烬矣遂弃妻子奔道州又为盗所袭乃脱身北走建隆初至京师上书言时务召试赐同进士补白马主簿县大吏犯法渭即斩之上奇其才擢右赞善大夫时魏帅符彦卿专恣朝廷选常参官强干者涖其属邑由是以渭知永济县彦卿郊迎渭揖于马上就馆始与相见略不降屈干徳中通判兴州置口砦监军敖狠纵下为暴渭驰谕以祸福斩其军校众皆慑服迁知棣州殿直傅延翰为监军谋作乱走契丹渭闻即擒之械送阙下鞫得实斩于西市渭在郡以简肃称及太平兴国二年擢广南转运副使吏民送者遮道初渭走中原时其妻莫荃及二子皆留恭城荃年尚少父母欲嫁之荃泣誓曰渭非久困者今违难必能自奋于是亲蚕绩以给朝夕及开宝三年广南平至是而渭始归则二子皆已毕娶矣凡歴二十六年时人以为美谈渭到官即奏除刘鋹时税算之繁者重定田赋兴学校属有事交阯主将无功败卒二人先逸至邕夺民钱渭捕斩之后至者悉令解甲以入讫无敢犯复移书交阯谕以威信交阯应时入贡在岭南六年徙知扬州累迁益州转运使坐从子累黜为彰信军节度副使咸平二年真宗闻其清节将复召用诏下而卒年七十七贫不能葬上悯之赙钱十万以其子建平为乘氏主簿
　　论曰汉孝武时罔密文峻吏道杂而多端故太史称非武健严酷不能胜任有激乎其言之也渭数用斩击可谓武健然严而不酷者以生道杀之也宋以宽大开国而除鋹苛赋必待于渭诗曰维桑与梓必共敬止渭之芘厥桑梓者大矣
　　张纶
　　张纶字公信颍州汝隂人倜傥任气以殿直从讨王均于蜀寇数百已降复叛使纶击之纶报曰此穷寇急之则生患不如谕以向背从之果降辰州洞蛮常内寇以纶知辰州纶筑蓬山驿路贼不得通乃遁及纶去州曹玮表留之不可蛮复扰乃复徙为辰澧等州安抚使蛮则复定久之除江淮制置发运副使时盐课大亏纶奏除通泰楚三州盐户宿负官助其器用盐入优与之直由是岁增课数十万复置场于杭秀海三州岁入课百余万居二岁增上供米八十万疏五渠导太湖入于海复租米六十万开长芦西河以避覆舟之患又于髙邮北筑漕河隄旁锢钜石为十防以泄横流凡二百里泰州捍海堰延衺百五十里久废不治海涛冒民田纶议修复论者难之恐涛患息而潦患兴纶曰涛之患十九潦之患十一获多而亡少不亦可乎凡三表请自临役卒成堰复逋戸二千六百居淮南六年累迁文思使昭州刺史歴秦瀛沧干颍川刺史卒纶有材略所至兴利除害为人恕喜施子在江淮见漕卒冻馁多道死叹曰此有司之过非所以体上仁也推奉钱市絮襦千数衣其不能自存者
　　论曰淮徐地洼而泰尤居下游海口宜使深通故修海堰论者虑以致潦然潦之为害水消即田复海潮所冒田数岁废故纶以为潦患小而涛患大也自大河南徙淮既挟黄而多淤淮黄出海之处复有海堰则洪泽常苦水泛是以明潘季驯为四十里天然减水坝以杀洪泽之涨今之六坝是也坝所减水实漫髙邮兴化以达于海势不能无淹浸若于六坝之下出海之上各为广疏川渠以走漫流斯潦患亦减矣
　　李允则
　　李允则字垂范并州盂人太平兴国间始置塲于静戎军以允则典其事其后累迁知潭州真宗谓曰朕在南衙毕士安尝道卿家世今以湖南属卿初马氏敛人出绢谓之地税潘美定湖南计屋输绢谓之屋税营田户给牛岁输米四斛牛死犹输谓之枯骨税而民输茶始以九斤为一大斤后益至三十五斤允则请除三税而定茶以十三斤半为制民大便之湖湘多山田可艺粟民惰不耕允则令月所给马刍皆输本色由是山田尽垦值饥发廪贱粜又募饥民隷军籍得万人顷之转运使欲发所募御邵州蛮允则曰今蛮不扰无因益戍是啓边患也且兵皆新募未任出戍不听陈尧叟上其治状上召对叹曰毕士安不谬知人者迁知沧州允则濬浮阳湖葺营垒官舍问又穿井未几契丹来攻老幼皆入保而水不乏且斲冰以代炮契丹解去上复召劳曰顷有言濬井葺屋为劳民者及契丹至始知善为备也转镇定髙阳三路行营兵马都监自陈短于武艺不足以当边剧上曰卿第为我运筹防不必当矢石也久之擢河北安抚知雄州时河北既罢兵而允则治垒不辍契丹主以为嫌其相曰李安抚长者不足疑既而有诏诘之允则曰甫通好不即完治恐它日頽圮因废边守患不可测上以为然始筑闗城以防瓮城属之大城又取材西山大为仓廪营舍教民陶瓦甓标里闬置廊市邸舍水硙城悉累甓环以沟堑广阎承翰所修屯田架石桥构亭榭列堤道以通安肃广信顺安军岁修禊事召界河战棹为竞渡以潜寓水战州北旧多设陷马坑起楼城上为斥堠望可十里允则曰南北已讲安用此命彻楼夷坑而为诸军园圃浚井疏洫列畦陇筑短垣纵横其中植之荆棘地以益阻复因治坊巷徙浮图于北原上登望乃三十里命境有隙地悉种榆已而榆满塞下顾谓僚佐曰此步兵之地不利骑战岂独资屋材耶州有塲禁通异物而逻获契丹人所易珉玉带允则曰此以我无用易彼有用也纵不治云翼卒亡入契丹允则移文督还契丹报以不知所在允则曰在某所契丹骇即归卒允则遂斩以徇天禧间徙知镇潞二州仁宗立领康州防御使天圣六年卒允则不事威仪间或步出遇民有可语者延坐咨询以是洞知人情讼事无大小一讯立断善抚士卒皆得其用盗发辄获人莫知所由身无兼衣食无重羞不畜资财在河北二十余年方略施设后人莫之敢隳至与契丹国信往来费用仪式多允则所裁定云
　　论曰允则之为治颇以智术济其才用当在雄时所兴举率以便民也而边防益固其器干筹略几为张咏之亚矣古所称折冲御侮之才爪牙干城之选若允则者足以当之
　　凌防
　　凌防字子奇宣州泾人世给事州县防独厉志好学雍熙二年举进士累官通判定州李顺之乱选官多不乐川陜惟防自陈常涖蜀境谙其俗即命知蜀州先是岭南输香药邮置万人负担抵京师甚以烦役为患及防入为户部都官乃请陆运至南安汛舟而北役卒止八百人大省转送之费防为人彊干后以选代卢之翰任广州广英路自吉河至板步二百里盛夏常苦瘴行旅死者十八九防由英州大源洞伐山开道直抵曲江人以为便代还知青州荐歴内任复出知扬州属江淮岁饥盗起使防领淮西东路安抚使洪州水复转为江南转运使饶州产金旧时禁商市鬻犯者逮繋满狱防请纵民贩市官责其算人甚頼之寻知益州防勤吏职处事精审所至有治迹久之代还真宗尝谓王旦曰防有才用治蜀敏而能断旦曰防性淳质和临事彊济上深然之方加向用会病命知通进银台司兼门下拜给事中权御史中丞逾年疾甚复求知益州迁工部侍郎从其请天禧二年卒年六十二
　　论曰盘根别利者功名之士也险易一心者纯臣之节也李顺小蠢而选官已缩颈曵踵而不欲前况事变有十百于是者又安望其能负大重为国分忧哉防之自请涖蜀志节已见其才绩验白也宜哉
　　陈贯
　　陈贯字仲通先相州人徙河阳早岁倜傥数上疏言边事及举进士真宗识其名擢髙第累官知衞州泾州督察盗贼禁戢不肖子弟簿书筦库赋租出入皆亲检覈尝谓僚属曰视县官物如已物容有奸乎州人惮其严擢利州路转运使出职田粟且帅富民计口占粟而发其余以赈岁饥及为三司盐铁判官领河北转运使请疏徐鲍曹易四水以兴屯田后迁刑部郎中直昭文馆知相州还朝卒贯喜谈兵咸平中大将杨琼王荣丧师贯上言曰前日不斩傅潜张昭允使琼辈畏死不畏法请自今合战而奔者主校皆斩大将战死禆校无伤而还与奔军同军防城围别部力足救而不至者以逗留论上嘉纳之又尝上形势选将练兵三论其论选将略谓昔李汉超守瀛州契丹不敢窥闗南尺寸地今将帅大抵用恩泽进卒与敌遇方略何从而出论练兵略谓禁旅恬于休息久不识战请募土人隷本军籍丁民为府兵使北捍契丹西捍夏人敌之情伪地之险易彼皆素知可不战而屈人之兵又尝着兵略世多称之论曰宋鉴藩镇之祸万里遣戍虽无尾大不掉之患而国势遂弱古之为兵者同伍之士无非同井之人故夜战声相闻昼战目相识而情足以相死后世兵制非古至唐府兵法弛遂以大弊故韩愈与桞公绰论用土兵其利有三饷馈不烦运挽一也乡里自相爱防二也形势素属谙委三也贯议练兵意与愈同苏轼之定军制于歴代利病略备矣至措置之规所见犹未及此
　　陈希亮
　　陈希亮字公弼眉州人幼孤好学年十六兄使治息钱希亮召诸贷者悉焚其券而去从师卒成进士天圣中知长沙县僧海印者出入章献皇后家与诸贵人交通恃势横恣民莫敢正视希亮捕置诸法一县大耸徙鄠县老吏曹腆侮法以希亮年少易之希亮视事首得其罪腆叩头愿自新乃戒而舍之卒为善吏有巫岁敛民财以祭诡言不祭即有火灾希亮禁之民不敢犯火亦不作毁淫祠数百区勒巫为农者七十余家及迁太常博士父老送之无不泣下后除开封府司録司事福胜防火官欲更造时陜西方用兵希亮请以其费餽军诏罢其役久之上欲以为御史会外戚沈元吉以奸盗杀人希亮一问得实元吉自惊仆死坐是为御史所劾辞连诸掾吏希亮乃曰杀此贼者独我耳遂引罪坐废期年京西盗起富弼荐希亮可用起知房州州素无备希亮以牢城卒杂山河户合数百人日夜部勒声振山南殿侍雷甲不能戢士所至为暴将入境希亮勒兵拒之命持满无得发士皆植立如偶人甲射之不动乃下马拜请死吏皆欲斩甲希亮独治为暴者十余人而使甲捕盗自赎初有言华隂张元走夏州为元昊谋臣者诏徙元族百余口于房饥寒且死希亮曰元事虚实不可知使诚有之元终不顾家也况此其疎属乎密奏释之其后代还复请郡自效出为宿州希亮为人清劲寡欲不假人以色自王公贵人皆严惮之见义勇发不计祸福所至奸民猾吏易心改行不改者必诛然出于仁恕严而不残皇祐元年移滑州入对仁宗劳之曰知卿疾恶无惩沈氏子事及滑河溢希亮发禁兵捍之自庐于当决处吏民更諌坚卧不动水亦竟去人比之王尊云是岁宛句盗起仁宗以为忧吏才于执政执政未及对仁宗遽曰朕得之矣即以希亮为曹州不逾月悉擒其党淮南饥复以希亮为安抚转运使先是转运使调里胥米而蠲其役凡三十万石号折役米米以故翔贵希亮至除之且表其弊旁郡遂得竝除久之徙庐州虎翼军士屯寿春者尝以谋叛诛余不反者数百人悉迁于庐常自疑一日有窃入府舍将不利于希亮者希亮获之笑曰此必醉耳贷而流之尽以其余给左右使令或以守仓库人为之惧希亮益加亲信皆感徳指心誓为希亮死累迁判三司户部勾院三司簿书自天禧以来积滞者以百万计希亮日夜课吏凡九月勾决殆尽复以请外出为京西转运使石塘役兵周元叛希亮闻即轻骑出按吏请以兵从不许贼二十四人道遇希亮见其轻出意色闲和不能测遂相与列诉道周希亮徐问所苦顾命一老兵押付叶县需后令旣而令曰诸已自首皆无罪顾首谋者谁也众不敢隠因得元遂斩以徇余遣赴役如初转京东转运使上章请老移知鳯翔鳯翔仓粟支十二年主者以腐败为忧适岁俭希亮发十二万石以贷贫民及秋熟以新易旧官民皆便于阗使者入朝过秦州经畧使享以客礼使者骄甚纵其徒坏传舍入市掠饮食民户皆昼闭始希亮判三司时尝接伴契丹使知使者暴皆译教之痛绳译以法使者不敢动至是复使持符告译曰入吾境有秋毫不如法吾即斩若使者至罗拜庭下命坐于廊饮食之防出其境无一人哗者英宗立迁太常少卿求去不已出分司西京未几致仕年六十四卒
　　论曰语云见义不为无勇也希亮之奋扬猛起遇事风生可谓勇矣迹其折奸靖乱智略闲整故当时以比王尊然至于机决密理希亮殆犹过之
　　赵尚宽
　　赵尚宽字济之河南人为政兴利除害整有条理知平阳县时邻邑有逸囚将犯境尚宽趣尉出捕曰彼不意我至易败也亟往毋使散漫且为害尉旣出复遣徼巡兵踵其后悉获之徙知忠州穷治畜蛊大革其俗以考课第一知唐州唐素沃壤经乱土旷民稀议者欲废为邑尚宽曰土旷可益垦辟民稀可益招徕何废郡之有乃按图记得汉召信臣陂渠故迹益发卒疏三陂一渠漑田万余顷又教民自为支渠转相浸灌四方之民来者云布尚宽复为计口授田贷钱使买耕牛比三年榛莽复为膏腴增户累万尚宽勤于农政治有异等之效三司使包拯言状仁宗褒焉后徙同宿二州河中神勇卒苦大校贪虐匿名告变尚宽焚之曰妄言耳已而奏黜大校分诸卒隷他营晏若无事尚宽去唐后中山髙赋继之益作陂堰募两河流民使耕作田日加辟户日益众朝廷推功尚宽以为直龙图阁知梓州积官至司农卿卒
　　论曰冉子以政事之才称于孔门所自程效亦曰三年足民而已尚宽之治唐劝课惟勤遂等烈于召父其处告匿事尤为善持大体云
　　仇悆
　　仇悆字泰然益都人大观初成进士授邠州司法歴邓城武陟令属燕山之役调兵数十万诸将往往纵卒掠物悆于军需率先期趣备申严约束故餽饟毕给而民不扰调高密丞摄县事剖决如流事无淹夕有杨盖者县猾吏也暴其罪黥之民大悦服及州召摄司录民万余遮邀于道拥以归廨天方寒燃火警守达旦悆由它道乃得去旣而民数千人经向州牙复夺以归其得民如此莱密间盗起羣党戒毋犯悆高密以安久之擢考功员外时仕者宛转兵间多失告牒铨部亡案籍愬丐者真伪相错悆旣为考覈复责保识遂用为例及刘豫子麟以金兵至民情汹汹悆适以淮西宣抚知庐州统制张琦乘危将驱民南走拥甲士数千突入胁悆左右皆惊溃悆徐谓曰若辈无守土责吾当以死殉国寇未至而逃人何赖焉坚不为动琦等错愕遽散人心遂定已而金兵出没近境悆求援于宣抚司又遣子赴朝告急救皆不至宣抚司旣不能进援遂令焚积聚弃兵退保于是淮甸喧言朝廷将弃淮士志衰沮适亲征诏至悆乃揭示诏语读者皆霣涕思奋监押阎仅死于贼余卒归悆悆帑竭无以充赏惟引班坐饮食慰劳之然众感励倍于厚犒因募庐寿兵数百以益乡兵出奇直抵寿春三战皆捷敌走渡淮进复寿春俄而麟复至合肥谍言乌珠为殿人心怖骇会牛臯救至臯素勇所向披靡敌散复集者三臯副徐庆坠马臯手刜数人免胄大呼曰我牛臯也尝四败乌珠可来决死寇畏其名遂自溃臯竟掖庆以免初金人围濠不下乃悉众向淮东是时张浚视师金陵亦檄悆度宜为弃守计悆以为帅臣任一路之责虽残破之余兵食不给然义当死守若委城去使金人遂有淮西治兵舰于巢湖必为朝廷忧力陈不可且以防説浚曰金重兵在淮东师老食匮若以精兵二万一自寿春一自汉上径趋旧京当不战而退继以大军尾击蔑有不济浚虽不用其计然悆竟全数州以功加徽猷阁待制逾年宣抚司始遣王徳来救徳谓其伍曰方事急吾属无一人渡江者今何面目见仇公耶徳麾下见悆无不以手加额顷之改淛东宣抚使知明州挫豪强奬良善按治赇吏不少贷岁饥发官储损其直民无死徙寻进直学士安抚湖南至则禁盗铸趣使归农物价旣平商贾遂通数月加寳文阁学士为陜西转运使时秦桧倡和金人归疆悆力陈非防固辞不行桧恶其异已落职全州居住及金人复陷所归郡邑如悆言复起知平江府悆言于上曰我军已习战非复昔比故刘琦能以少击众若乘已振之势鼓行而前中原可传檄定上嘉之以言奉祠去积官至左朝散大夫卒悆性至孝母没时方崎岖转徙居丧尽礼朝议起之不就平生居官无所附丽初令邓城邑子范宗尹以文谒悆许为公辅器及宗尹为相当国悆未尝私见在明州欲荐一幕官问曰君日费几何对曰二千悆惊曰吾为郡守费不至此所费旣多安得不贪遂止其端方介特多此类
　　论曰悆在庐以进为守卒完淮甸复寿春以为长江外障其陈兵计亦皆中肯要其所长则以厚得民心众共欣戴故张琦不敢贼刘麟不能破不然以千百之卒保弹丸之地浮寄孤悬蚍蜉无援亦安能战胜守固为国长城哉
　　李璆
　　李璆字西美汴人登政和进士时房州茶输逾旧额贫民被系者以百计及璆知州事即日尽释之宣和三年朝议取燕璆闻之曰百辟卿士一倡羣和国家安危其几在是遂上疏切谏不省及燕平责监英州清溪镇逾年赦还为郎寻试中书舍人元祐名臣子孙久被废锢宰相方倡绍述之议莫敢以为言璆独建言请宽之而宦者谭桢坐丧师废俄将复用璆不肯书行会山东盗起河北无粮军士汹汹璆复条上十事卒忤大臣意免官至绍兴间乃起知吉州江西兵素剽悍璆始视事即有相挺为乱者璆捕诛首谋抚循其余大布恩信境内遂安累迁四州安抚制置使三江旧有堰灌田百万顷久废弗修璆率都刺史合力修复大获其利岁饥发仓赈活无虑百万家治蜀之政多可纪蜀人感之论曰宋宣和间政蛊于上而兵兴于下乱象已成徒以一时善类斥逐几尽故正言不得亟闻璆以小臣独慨然欲为国家寝兵止乱雪羣正之枉以开大来之渐忠矣绍兴嗣运不复收召羣防以此弃璆于外不使补阙殿陛之间而仅以吏绩显惜哉
　　陈规
　　陈规字元则密州安邱人靖康末为安陆令金人入围京师规以兵勤王道梗乃还时镇海节度刘延庆为金人所杀所部祝进王在去为寇攻徳安府守弃城遁父老请规摄守事再拒却之建炎初事闻即以规知徳安府又连破李孝义张世杨进董平诸贼卒完徳安擢镇抚使其后李横来攻造天桥填壕鼓噪临城规帅军民御之炮伤足神色不变围急粮尽出家财劳军士气益振横遣使求得妓女即罢军规不许诸将皆曰围城七十日矣以一妇活一城不亦可乎规竟不予会濠桥陷规以六十人持火枪出焚天桥助以火牛须臾皆尽横拔砦去迁防江安抚使知池州寻改庐州辞疾丐祠复起知徳安府及金人归河南地改知顺昌府时金人随即败盟而规到官辄葺城壁招流亡立保伍未数旬聚粟数万斛比都城留守刘锜行过顺昌金人已南下规即迎锜入同为死守计与锜登城区画布设粗毕而金游骑已薄城矣旣而金龙虎大王提重兵踵至规躬擐甲胄与锜督战金稍引退复以步兵蹙之于河死者甚众规曰敌锋屡挫必思出奇困我不若潜兵斫营使彼昼夜不得休可养吾鋭也及乌珠至锜用其防果刼中其砦寻加安抚使年七十卒规好赈施家无嬴财尝为女求婢得一婢甚闲雅询之则云梦旧家女也即辍女奁嫁之闻者感泣守徳安时条上屯田事宜仿古之制合射士民兵分地耕垦诏下其法于诸镇又尝着有攻守方略自绍兴来文臣有威声者惟规而已功名与诸将等而位不酬劳时共惜之
　　论曰顺昌战捷时朱弁犹羁使馆其后南归乃曰于时金人辄见加礼可知是役金人实受大创矣史氏归功于锜然非规先事绸缪锜亦安恃以守况夜刼之谋实出于规乎昔天宝之乱许逺尝请张巡同守睢阳双忠之名耀于古今规请刘锜同守顺昌卒破大敌声绩当不在许逺下矣
　　程迥
　　程迥字可久宁陵人家于沙随靖康之乱徙余姚年十五丁内外艰孤贫飘泊二十余始知读书时髙宗南渡西北士大夫多在钱塘迥因以考徳问业焉隆兴初成进士唐肃宗时徳兴县有程氏女其父兄为盗所杀因掠女去女隠忍十余年卒能刄盗尽诛其党刳肝心以祭其父兄迥为县丞乃取春秋复讐之义颂之曰大而得其正者也表为英孝程烈女擢知进贤县有子愬母辄私卖田者母年七十犹坐狱吏断需母死服阕理为已分迥驳之曰谷梁传注曰臣无讼君之道为卫侯郑与元咺发也诸侯于命大夫犹若此况子于母乃使坐狱对吏爱其亲者闻之不觉泣涕之横集也在律别籍者有禁异财者有禁然则母在子孙不得有私财借使其母一朝费尽子孙亦不得违教令也何至预期母死又开它日争讼之端抑知不令之子孙不死于母之前乎守令者民之师帅诚宜正守令不职之愆与子孙不孝之罪以敬天下之为人母者民饥或愬于府云有私与商贾为贩者以故谷贵府檄禁之迥即报曰力田之人逼于税赋是以出粜非上户也县境不出货宝茍不与商贾交易输官之钱何由而得申论再三得请乃已县旣苦水而郡蠲赋至薄迥力论之曰是驱民流徙耳赋不可得徒存欠籍唐人损七则租庸调俱免今损十矣乃悉蠲之有妇人佣身以养姑姑感妇孝每受食辄以手加额仰天祝之其子为人牧牛亦裹饭以饷祖母迥廉知之白于郡给以钱粟调上饶县减倍赋革斛面米尝曰令与吏服食者皆此邦膏血也曾不是思而横敛虐民鬼神其无知乎郡督经制钱急迥曰斯乃古除陌之类其数又三倍正赋民何以堪反复言之当路顷之奉祠寓番阳之萧寺有程祥者客亡妻度氏质奁具以育子久而资竭或劝之醮度氏曰子幼若事他人不得抚是子岂不负良人乎不听迥闻之走告于守月给以钱粟迥居官临之以庄政宽而明令简而信绥强抚弱导以恩义积年讐讼一语解去猾吏奸民无不感激悛悔暇则賔礼贤士或进子弟之秀者为之陈説诗书质问疑难祠庙非典祀不谒隠徳潜善皆表之以励风俗聴决狱讼期于明允凡上官所未悉者必再三抗辨不为苟止官至朝奉郎卒所著述极富朱子称之以为博闻至行追配古人释经订史开悟后学当世之务又所通该非独章句之儒而已
　　论曰迥以儒者试政仁心宣露要其大端则薄敛以厚生慎刑以弼教树风声以廉顽陈诗书以劝善而尤于天理民彞之所闗者峻为之防古之所以风俗还淳道不出此不知治术者或反目此为迂逺其蔽乃生于学术心术匪独政事之失也
　　顔师鲁
　　顔师鲁字几圣漳州龙溪人绍兴十二年进士调番禺兴化簿怀安丞歴知宁徳莆田福清县兴水利平市籴常平使郑伯熊以治行荐于朝陈俊卿尤器重之荐可大用累迁国子丞淳熙四年除江东提举时天雨土日青无光师鲁陛辞极论之谓田里未安犴狱未清政令未当忠邪未辨天不示变人主何由省悟上韪其言除浙西常平使岁盐百钜万本钱多不给师鲁出帑缗尽偿宿负区画悉当盐政清肃七年除直秘阁召赴行在上疏论浙西围筑之弊语及权幸复奏民有垦田未授租者但当正其租不宜治以盗种法失邵农本意着为令由监察御史为司成规约甚肃治已立诚率以身教诸生除吏部侍郎会太上皇升遐洪迈请号世祖师鲁率礼官上议谓太上中兴与光武不同迈议遂屈遣使金不辱命而归在铨曹守法惟谨请托不行寻除吏部尚书兼东宫侍读师鲁感激知遇谓生平读书今得豫讲席当不负所学光宗即位首陈正始之説上嘉纳之上疏乞休除龙图阁直学士知泉州泉大郡舶货所通官吏巡城摉税无虚日师鲁至首戢之行平易之政以诚率下水旱斋祷必应永春上供银例预借于民安溪县职官田及逃亡产税皆责民补纳师鲁悉停免之振兴学校葺洛阳桥去之日泉人如失慈母卒年七十有五师鲁自幼庄重若成人孝友天至尝曰穷通自有定分柱道希世徙丧所守故其大节确如金石爵漳浦郡侯谥定肃孙耆仲颐仲俱贤而有宦绩颐仲官至吏部尚书与师鲁享年又同时人异之
　　论曰师鲁端重直方在朝多昌言非徒以吏绩见也然观其歴官所至子谅公诚而出之以坦易便民之政无不修举尤可为涖民者之法汉黄霸鲁恭刘矩卓茂诸人皆位至三公而列之循吏者纪其优也师鲁之道未大行于朝而循声懋着故列于鲁卓之后云
　　刘清之
　　刘清之字子澄临江人甘贫力学博极书传绍兴中成进士再调建徳主簿使民自实其户而赋役平争讼息万安县大祲清之以县丞奉檄视旱徒步阡陌亲与民接所蠲除具得其实州议减常平米直清之曰此惠不过三十里以内耳外乡之民势难逺来受米老幼必有馁死者今大户闭籴意欲窥利我若有政则大户得钱细民得米两适其便乃请均境内之地为八俾有粟者分赈其乡官为主之规画防闲民甚利赖发运使史正志按部至境将拘畸零之赋清之不可正志心敬之欲荐诸朝清之贻以书曰畸零之赋皆州县侵削于民法所当禁所谓羡余也始者献之自下而诏止之今则求之乃自上焉不夺不餍弊有不可胜言者愿侍郎善筹经费以佐国家则士孰不愿出侍郎之门不然清之不敢以玷知人之鉴寻擢宜黄令龚茂良周必大荐之孝宗召对首论民困兵骄大臣退托小臣茍媮愿陛下广览兼聴并谋合智提要挈纲而力行之古今未有俗不可变弊不可革者变而通之亦在陛下方寸之间耳改太常主簿丁内艰阕除通判鄂州鄂大军所驻军籍多伪清之使各自实而正之其俗计利而尚鬼家贫子壮则出赘尤谨奉大洪山之祠病者不药而听于巫死则不葬而畀诸火清之皆谕止之差权发遣常州改衡州至则戒诸邑董常赋缓杂征阁旧逋戒预折新簿籍谨推收督勾销明逋负防带钞治顽梗柅吏奸扰户长费用有节渗漏有防稽考有政补置有渐先是郡饰防传以事常平刑狱二使月一会集互致折餽清之叹曰此何时也与其取诸民孰若裁诸公吾所以事上官惟究心所职无负吾民足矣岂以酒食货财为勤哉身自常禄外悉归之公帑以佐经用至之日兵无粮官无奉已而郡计渐裕民力稍纾尝作谕民书一编首言畏天积善勤力务本农工商贾莫不有劝勉以事亲睦族教子祀先谨身节用利物济人防婣以时丧葬以礼词义质直简而易从邦人家有其书非理之讼日为衰息又以士风未振每因月朔具酒肴与诸生输情论学设疑问以观所向然后从容示以先后本末之序学者日众则增筑临蒸精舍以居之所讲先正经次训诂音释次疏先儒议论次述今所防绎之説然后各指其所宜用确然有可举而措之之实部使者恶其不能媚已嘱所厚台臣论罢之光宗立起知袁州而清之疾作犹贻书执政论国事诸生往问疾不废讲论语及时艰孜孜叹息若任其责者取髙氏送终礼以授二子曰自敛至葬视此遂卒初清之旣举进士复欲应博学宏词科及见朱子尽取所习焚之慨然志于义理之学张栻吕伯恭皆与神交心契汪应辰李焘亦敬慕之母不逮养每展阅手泽澘然交颐厚于族众尝序范仲淹义庄规矩劝大族随力行之高安李好古与族人争财于豫章见清之清之为説讼家人二卦好古惕然遽舍所讼市程氏易以归卒为善士
　　论曰清之之政委折周详牧民者仿其条理而施设之何忧不治虽然非心乎国心乎民诚意有所不至则徙法未有能自行者也且其所与诸生讲论者非常磋切于师友间确有心得亦安能遽祝之曰我类我哉学优登仕圣有明训有心于辅世理民者恶可以无素业耶
　　廖徳明
　　廖徳明字子晦南剑人少学释氏及得杨时书读之大悟遂受业朱子乾道中成进士知莆田县民有奉淫祠者罪之沈像于江有显者欲得邑地广其居徳明不可守会僚属谕意徳明曰太守为天子守土未闻以地与人者守为慙服累官知浔州有声诸司且交荐之徳明曰吾老矣可以道徇人乎固辞后选广东提举刑狱弹劾不避权要岁当荐士朝贵多以书见嘱者徳明曰此国家公器也悉不啓封还之有乡人为主簿徳明闻其能荐之簿以为至感会徳明行县簿为置酒觞豆甚设徳明怒曰一簿耳而侈若是必贪也追还荐章其公严此时盗陷桂阳迫韶韶人惧徳明燕笑自若遣将驰击亲持小麾督战大败之乃分戍守逺斥堠明审赏罚宣布威信所部晏然徙知广州迁吏部左选郎官奉祠卒徳明初为浔州教授为学者讲明圣贤心学之要尝手植三柏浔士爱敬之如甘棠在南粤时立师悟堂刻朱子及程氏诸书暇即延僚属及诸生亲为讲説逺近化之尝语人以仕学之要曰吾自始仕至为郡惟用三代直道而行一句而已
　　论曰直道而行夫子之治法也三代之盛以此而已干之动也直故人之生也亦直本无偏曲后世乃以巧智凿之斯治所以不古若也徳明受业朱子其为政而知所执要也固宜
　　许应龙
　　许应龙字恭甫福州闽县人嘉定初成进士累官太学博士时李全时青等来附应龙入对有荓蜂是惩养虎遗害之説后果如所言三迁宗学博士理宗立应龙首劝正心以为治平本迁著作郎出知潮州盗陈三抢起赣州而钟全亦挺乱出没闽广间势炽甚应龙亟调禁卒水军扼要害明间谍断桥开堑斩木塞涂复激谕民兵以各保乡庐全妻子由是乡保相继以捷闻及统领官齐敏帅师至潮应龙为策曰兵法攻瑕今钟寇将穷陈宼猖獗若先破钟则陈不战擒矣敏从之未几诸寇皆平始人疑应龙儒者不谙军事及见其区画详练雍容莫不叹服僚属请上功应龙曰扞城保民职也何功之云州獠与禁兵閧应龙平决之皆感悦至相率鸣缶击铜踊跃诣谢及端平初召为礼部郎官阖郡攀送入对上劳之应龙顿首曰臣治州幸免旷职皆陛下徳化所曁民无不可化顾牧民者何如耳累迁权右侍郎直学士院是日罢郑清之乔行简制应龙所革也上称善应龙谢因曰昔人有言进人若将加诸膝退人若将坠诸渊今二相乞罢机政而陛下体貌大臣要当两尽其美上纳之其后官至端明殿学士签书枢密院事奉祠卒年八十一应龙不躁不竞不激不随潮州之治最可纪
　　论曰应龙之谈兵具中机宜及至功成不居庻几劳谦君子者矣其论进退大臣而能推广上心以全终始之谊所禆于国体者尤多云
　　张洽
　　张洽字元徳清江人嘉定初中第授松滋尉请行推排法以捄经界不正之弊令以委洽洽令民自实土地疆界产业之数投于匮乃筹覈而次第之吏奸无所匿改袁州司理参军狱有盗黠甚累讯莫能折会有兄弟争财者洽论之曰讼于官只为胥吏之地且冒法以求胜孰与守分以全手足之爱乎词气恳恻讼者感悟黠盗闻之亦自款服守以廪虚籍仓吏二十余家命洽鞫之洽廉其情乃为都吏所卖都吏者州巨蠧也尝干于仓吏不获故以此诬之洽度守意鋭未可婴乃密计廪所入以白守曰君之籍二十余家者以廪虚也今校廪入已丰于昔是都吏之言诳也君必不忍受都吏之诳以籍无罪之家守悟为罢都吏而释仓吏调知永新县尝闻狱中榜声廉之则狱吏受赇乘间讯囚使自诬服也洽大怒亟执付狱明日以上于郡黥之湖南□寇作乱与县接壤民大恐洽闻即单车出邑佐寓士交谏勿听遂按行境上遍见隅官土豪访利害而约结之咸得其懽心未几南安舒寇将犯境闻有备乃去其后通判池州有张徳修者误蹴人致死狱吏诬以故杀洽疑之请再鞫守不听会旱洽乃言于提防常平袁甫曰史册以来往往滥刑而致旱伸寃而得雨今旱安知非由徳修事乎甫为阅疑状徳修遂得减死洽复请蠲征税缓催科以召和气三日果大雨民甚悦顷之丐祠及袁甫提防江东刑狱以白鹿书院寝废招洽为长洽尝事朱子曰嘻是先师之迹也安可辞至则选好学之士日与讲説而汰其不率教者凡养士之田没于豪右者复之学兴即谢病去端平初以大臣荐召赴都堂辞上将以为説书复固辞嘉熙元年致仕卒年七十七洽学博而皆究其指归平居不异常人至义所当为勇不可夺居闲不言朝廷事或有灾异变故辄颦蹙不乐及闻一君子进用士大夫直言得失则喜见顔色一时名流皆敬慕之
　　论曰昔季路以折狱闻非惟明决过人亦要本于忠信洽之听理诚意恳到至使手足全恩而无情者遂不得尽其辞岂但长于听断已哉其为人勇于从义亦有季路之风可谓朱门政事之选者已
　　杨简
　　杨简字敬仲慈溪人乾道中举进士授富阳主簿陆九渊道过富阳简谒之遂师事焉富阳多贾民不知学自简至士风丕振改绍兴司理狱事必亲端黙以聴务得其平帅府怒一吏命鞫之简白吏无罪帅命追鞫其平日事简曰吏过讵能免今日无罪必擿往事寘之法简不敢奉命帅大怒简取告身纳之争愈力会朱子为淛东常平使者乃荐诸朝其后知乐平县兴学训士诸生闻其言至有泣下者二少年为民害简闭诸狱徐谕以祸福皆感悟愿自赎由是邑人化之以讼为耻夜无盗警路不拾遗呼曰杨父绍熙五年召为国子博士赵汝愚败简上书讼其忠遭斥予祠嘉定九年宁宗更化简以著作佐郎转对所言经国之要弭灾厉消祸变之道北境传诵为之涕泣累迁将作少监入对与上往复漏过八刻上目送之顷以所陈不行丐外出知温州前罢妓籍尊敬贤士有私鹾数百为羣过境内者分司不白郡辄檄巡尉捕之简闻惊曰是可轻动乎万一召乱贻朝廷忧兵之节制在郡将违节制是不严天子命也应斩乃建旗巡尉庭下刽手两行夹立守盛服升西序数其罪命斩之僚吏交进为致悔罪意久乃得释而奏罢分司其纪律如此简在郡廉俭自将奉养菲薄常曰吾敢以赤子膏血自肥乎闾巷雍睦无忿争声民爱之如父母画像事之及迁驾部员外郎倾城老稚扶拥出祖简入见上言尽扫喜顺恶逆之私情斯善政尽举弊政尽除民怨自销祸乱不作改工部员外郎转对又以择贤久任为言再迁将作监是时金大饥中原民来归者日以千万计边吏临淮射之简蹙然曰得土地易得人心难薄海内外皆吾赤子中土故民出涂炭归慈父顾靳斗升而逆杀之岂相上帝绥四方之道哉即日上奏哀痛言之不报会有疾请去予祠及寳庆中诏入见辞简虽家居朝廷敬其名徳官阶屡进至寳谟阁学士太中大夫致仕卒简之论治尝以为最急者五其次八一曰谨择左右大臣二曰择贤以久任中外之职三曰罢科举而行乡举里选四曰罢设法道淫五曰治伍法修诸葛武侯之正兵以备不虞其次急者一曰募兵屯田以省养兵之费二曰限民田以渐复井田三曰罢妓籍从良四曰渐罢和买折帛诸无名之赋而禁羣饮五曰择贤士教之太学教成使分掌诸州之学各择邑里之士教之教成使分掌其邑里之学六曰取周礼及古经熟议其可行于今者行之七曰禁淫乐八曰修书以削邪説简之志如此
　　论曰白鹿洞之讲诸生无不悚然垂洟者简与诸生言亦至洒涕其师生间诚意之感人者多矣简门人钱时史亦称其论议宏伟指擿痛决云简之悯恻中土遗民与诸葛亮所谓国家威力未振使赤子困于豺狼之吻者同一用心其区画治道亦已详矣不究所施徒使其绩效之验白者限于郡县惜哉
　　黄震
　　黄震字东发慈谿人寳祐中登进士调吴县尉不受豪势寻摄县及摄长洲华亭二县皆有声改提领官田所抗言不便不聴累擢史馆检阅轮对言当时之大弊曰民穷曰兵弱曰财匮曰士大夫无耻时宫中建内道塲震又请勿度僧道使其徒老死即收其田入可以富军国纾民力上怒降三秩逐之用谏官言得寝出通判广徳军初孝宗班朱子社仓法于天下而广徳官置此仓行之旣久民困于纳息人皆以朱子故不敢议震曰朱子本法设之自民非官置也且法出于尧舜三代圣人犹有变通安有先儒为法不思捄其弊耶乃别买田六百亩以其租入代社仓息约非凶年不贷而贷者不出息郡多淫祠至祀以太牢震以为非法言诸司禁絶之俗有向神自婴桎梏或自拷掠以徼福者震见即召使自状其罪其人曰本无罪震曰尔罪多不敢对人言故告神以免罪耳杖之郡守贾蕃世者似道从子也骄纵不法震数与争是非蕃世积不堪劾之解官抚州饥起震知其州单车疾驰中道即檄富人耆老集城中毋过某日至则大书闭籴者籍强籴者斩揭于市坐驿舍署文书不入州治不抑米价价日损亲煑粥食饿者而后入视州事旣乃修朱子祠制社稷祭器复风雷祀教种麦禁竞渡剏军营五百架善政毕举擢提举常平先是常平有慈幼局为贫而弃子者设久而名存实亡震谓收哺于旣弃之后不若先其未弃保全之乃损益旧法凡当免而贫者里胥请于官赡之弃者许人收养官出粟给所收家全活至众又平役法先令县覈民产业不使下户受抑于上户大兴水利废陂坏堰及为豪右所占者复之改提刑狱决滞囚清民讼赫然如神明有贵家害民震按之贵家怨又彊发富人粟富人亦怨为御史中丞陈坚所劾遂奉祠去及贾似道罢相以宗正寺簿召将以为监察御史内戚畏其直沮之移浙东提举常平兼福王府长史震曰朝制外任虽蕃王得言之今为其属岂敢察其非奈何法坏自臣始坚不拜长史命进宗正少卿亦不拜震尝告人曰非圣人之书不可观无益之诗文不作可也居官恒未明视事事至立决自奉俭薄人有急难则周之不少吝所着日抄一百卷卒门人私谥曰文洁先生
　　论曰社仓之法朱子行之至便也而广徳乃受其弊以为置之自官与朱子本法异者固亦致弊之一端要之掌司不得其人则公廪之实未有不渐入于私槖者也故知人存政举虽文武之道亦不能以自行于朱子之社仓又何讥焉






　　史传三编卷五十五
　　钦定四库全书
　　史传三编卷五十六
　　大学士朱　轼撰
　　循吏传八
　　金
　　王政
　　王政辰州熊岳人也其先仕渤海及辽皆有显者政当辽季乱浮沈州里髙永昌据辽东知政材略欲用之政度其无成辞谢不就永昌败渤海人争缚永昌以为功政独逡巡引退吴王栋摩闻而异之言于太祖使赞军事及金兵伐宋滑州降留政为安抚使前此数州旣降复杀守将反为宋守及是人以为政忧政曰茍利国家虽死何避宋王宗望壮之曰身殁王事利及子孙汝言是也政从数骑入州是时民多以饥为盗坐系政皆释之发仓廪以赈贫乏于是州民皆悦不复叛傍郡闻之亦多降者宋王召政至辕门抚其背曰吾以汝为死矣乃复成功耶慰谕者久之天会四年为燕京都麴院同监未几除同知金胜军节度使事改权侍卫亲军都指挥使兼掌军赀是时军旅始定筦库纪纲未立掌吏皆因縁为奸政独明会计严扄鐍金帛山积而出纳无锱铢之失吴王栋摩戏之曰汝为官久矣而贫不加富何也对曰政以杨震四知自守安得不贫吴王笑曰前言戏之耳以黄金百两银伍百两及所乘马遗之六年授左监门将军歴安州刺史檀州军州事戸吏房主事天眷元年迁保静军节度使致仕卒年六十六政本名南萨里尝使高丽因改名政子遵仁遵义遵古遵古有传论曰饥民夺食为盗与真盗异急之则乱耳政之赈饥抚叛皆得其方本之以仁心行之以良法又能惓惓焉以四知自凛可以为民父母矣
　　刘焕
　　刘焕字徳文中山人宋末兵起城中久乏食焕尚幼煑糠覈而食之自饮其清者以醲厚者供其母乡里异之稍长就学天寒拥粪火读书不怠登天徳元年进士调任丘尉县令贪污焕每规正之秩满令持杯酒谢曰尉廉慎使我获考调中都市令枢密使布萨呼图克家有条给工牟利于市不肯从市籍役焕系之呼图克召焕焕不往暴工罪而笞之焕初除市令过谢乡人吏部侍郎石琚琚不悦曰京师浩穰不与外郡同弃简就烦吾所不晓也至是始重之以廉升京兆推官再迁北京警巡使捕二恶少杖于庭中戒之曰孝弟敬慎则为君子暴戾隠贼则为小人自今以往毋狃于故习国有明罚吾不得私也自是众皆畏惮毋敢犯者召为监察御史父老数百人或卧车下或挽其靴镫曰我欲复留使君期年不可得也以本官摄户部员外郎代州钱监杂青铜铸钱钱色恶类铁钱民间盗铸抵罪者众朝廷患之下尚书省议焕奏曰钱寳纯用黄铜精治之中濡以锡若青铜可铸歴代何縁不用自代州取青与黄四六杂揉务省铜而功易就由是民间盗铸陷罪者众非朝廷意也必欲为天下利宜纯用黄铜得数少而利逺其新钱已流行者宜验数输纳准换从之再迁管州刺史耆老数百人疏其着迹十一事诣节镇请留曰刺史守职奉法乞留之以廉升郑州防御使迁官一阶转同知北京留守事世宗幸上京所过州郡大发民夫治桥梁驰道以希恩赏焕所部惟平治端好而已上嘉其意迁辽东路转运使卒
　　论曰明儒薛文清有言立法贵在必行法立而不行则法为虚文适足以啓下人之玩至哉言乎盖居心以寛仁为本而法则必严使民有所畏而不敢玩焕用法不避贵势而其诲民则又谆谆焉相动以天民之畏而爱之也有自来矣抑观其治事之才又何其刚明而知体要也
  </div>
  <div class="pagination">
   <a href="史传三编_page19.html">
    上一页
   </a>
   <span>
    ...
   </span>
   <a href="史传三编_page15.html">
    15
   </a>
   <a href="史传三编_page16.html">
    16
   </a>
   <a href="史传三编_page17.html">
    17
   </a>
   <a href="史传三编_page18.html">
    18
   </a>
   <a href="史传三编_page19.html">
    19
   </a>
   <span class="current-page">
    20
   </span>
   <a href="史传三编_page21.html">
    21
   </a>
   <a href="史传三编_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
