<!DOCTYPE html>
<html>
<head>
    <meta charset="UTF-8">
    <title>宋元学案 - 第 54 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 54 页/共 437 页</h1>
    <div class="content">　　正公程伊川先生颐（别为《伊川学案》。）

　　县令陈先生舜俞（别见《安定学案》。）

　　◆涑水学侣

　　秘书刘道原先生恕

　　刘恕，字道原，筠州人，颍上令涣之子。颍上以刚直，不能事上官，弃去，家于庐山之阳。欧阳兖公，与颍上同年进士也，高其节，尝作《庐山高》诗以美之。先生少颖悟，书过目即成诵。八岁时，坐客有言孔子无兄弟者，先生应声曰：「以其兄之子妻之！」一坐惊异。未冠，举进士。时有诏，能讲经义者，别奏名。先生以《春秋》、《礼记》对，先列注疏，次引先儒异说，末乃断以己意。凡二十问，所对皆然，主司异之，擢为第一。先生强记博闻，于书无所不览，精史学。司马温公修《资治通鉴》，奏请同编修。先生时为和川令，入赞史馆，凡魏、晋以后事，尤考证精详，温公悉委而取决焉。与王荆公有旧，欲引修三司条例，先生以不习金谷为辞，因言：「天子方属公大政，宜恢张尧、舜之道以佐明主，不应以利为先。」荆公怒，与之绝。温公出知永兴军，先生以亲老告归南康，乞监酒税以就养，许即官修书。温公判西京御史台，先生奏请诣西京赞修。道得风挛疾，右手足废，然苦学如故，少闲辄编次，病亟乃止。官至秘书丞。卒，年四十七。先生为学，自历数、地理、官职、族姓，至前代公府案牍，皆取以审证。求书不远数百里，身就之，读且钞，殆忘寝食。偕温公游万安山，道旁有碑，读之，乃五代列将，人所不知名者，先生能言其行事始终，归验旧史，信然。宋次道知亳州，家多书，先生枉道借览，留旬日，尽其书而去，目为之翳。着《十国纪年》四十二卷，《包牺至周厉王疑年谱》、《共和至熙宁年略谱》各一卷，《通鉴外纪》十卷。（参史传。）

　　谢山《通鉴分修诸子考》曰：胡梅曰：「温公修《通鉴》，汉则刘攽，三国迄于南北朝则刘恕，唐则范祖禹。」此言不知其何所据。予读公《与醇夫帖子》，始知梅之言不然。帖曰：「从唐高祖初起兵修《长编》，至哀帝禅位止。其起兵以前、禅位以后事，于今来所看书中见者，亦请令书吏别用草纸录出，每一事中间空一行许，以备翦黏。隋以前与贡父，梁以后与道原，令各修入《长编》中。盖缘二君更不看此书，，若足下止修　武德以后，天佑以前，则此等事尽成遗弃也。」观于是言，则贡父所修盖自汉至隋，而道原任五代，明矣。盖贡父兄弟尝着《汉释》，而道原有《十国纪年》，故温公即其平日所长而用之，而梅未之考也。贡父所修一百八十四卷，醇夫所修八十一卷，道原所修二十七卷。而当时论者推道原之功为多，何也﹖盖温公平日服膺道原，其通部义例，多从道原商榷，故分修虽止五代，而实系全局副手，观道原子羲仲所纪可见也。羲仲曰：「当时访问疑事，每卷皆数十条，不能尽纪，纪其质正旧史之谬者。」然则道原之功诚多矣！

　　附录

　　晁景迂《与刘壮舆书》曰：十五六时在淮南，立侍先丈之侧，蒙戒告「无从妖学，无读妖言」，至今白首，奉之不忘。

　　祖望谨案：道原每言荆公面带妖气。

　　汪玉山《与吕逢吉》曰：刘道原、苏子由皆疑《周官》。子由以为非周公之完书，则可，而道原诋之，过矣。孟子言诸侯去籍，则所传自非完书。在慎择之，不可尽以为不然。

　　舍人刘公非先生攽（别见《庐陵学案》。）

　　◆涑水同调

　　中丞吕献可先生诲

　　吕诲，字献　可，开封人，正惠公端之孙也。幼孤，自力为学。家于洛阳，性沈厚，不妄交，洛阳士人往往不之识。进士及第，累官权御史中丞。是时王荆公以侍臣弃官家居，朝野称其材，以为古今少伦，天子引参大政，众皆喜于得人，先生独以为不然，曰：「安石好执偏见，天下必受其祸。」众莫不怪之。居无何，荆公恃其材，弃众任己，厌常为苛，多变更祖宗法，专汲汲敛民财，所爱信引拔多非其人，天下大失望。先生屡争，不能得，乃抗章悉条其过失。且曰：「误天下苍生，必此人。如久居廊庙，必无安静之理。」又曰：「天下本无事，但庸人扰之。」上遣使谕解，先生执之愈坚，乃罢中丞，出知邓州。先生三居言责，皆以弹奏大臣而去。及荆公行新法，司马温公始服其先见。居洛病困，目已瞑，温公往视之，先生张目曰：「天下事尚可为，君实勉之！」（参《温公传家集》。）

　　忠文范景仁先生镇

　　正献吕晦叔先生公着（并为《范吕诸儒学案》。）

　　龙学李公择先生常（别见《范吕诸儒学案》。）

　　懿简赵先生瞻

　　赵瞻，字大观，其先亳州永城人，徙凤翔之盩厔。元佑三年，累擢枢密直学士、签书枢密院事。明年，以中大夫同知院事。五年，卒，赠银青光禄大夫，谥曰懿简。先生宽仁爱人，色温气和，人以为长者。绍圣中，以傅会元佑诸臣，追夺所赠官，列于党籍。（参史传。）

　　献简傅先生尧俞

　　傅尧俞，字钦之，须城人，徒居济源。先生十岁能文，未冠登第，重厚寡言，遇人不设城府，人不忍欺。论事君前，略无隐，退与人言，不复有矜异色。元佑四年，累拜中书侍郎。六年，卒，宣仁后谓辅臣曰：「傅侍郎清直一节，始终不变，金玉君于也。方倚以为相，遽至是乎！」赠银青光禄大夫，谥曰献简。司马温公尝谓邵康节曰：「清、直、勇三德，人所难兼，吾于钦之畏焉！」康节曰：「钦之清而不耀，直而不激，勇而能温，是为难耳。」绍圣中，以元佑党人，夺赠谥，著名党籍。后党锢解，下诏褒赠，录其子。（同上。）

　　温靖孙先生固

　　孙固，字和父，管城人。元佑二年，知枢密院事，累官右光禄大夫。五年，卒，赠开府仪同三司，谥曰温靖。先生宅心诚粹，不喜矫亢，与人居，久而益信，故更历夷险而不为人所疾害。尝曰：「人当以圣贤为师，一节之士不足学也。」又曰：「以爱亲之心爱其君，则无不尽矣。」傅献简言：「司马公之清节，孙公之淳德，盖所谓不言而信者也。」世以为确论。绍圣时夺遗泽。元符二年夺所赠官，列元佑党籍。政和中，征宗以先生尝为神宗宫僚，特出籍，悉还所夺。（同上。）

　　修撰李先生周

　　李周，字纯之，冯翊人。登进士，调长安尉，转洪洞令，有善政。神宗时，以司马温公荐召至，访以御边之术。哲宗立，累改集贤殿修撰。绍圣中，追贬贺州别驾，后复旧职。先生自为小官，沈晦自匿，未尝私谒执政。（同上。）

　　◆涑水家学

　　谏议司马先生康

　　司马康，字公休，温公子也。（云濠案：温公无子，以族人子公休为之子。见《邵氏闻见录》。）幼端谨，不妄言笑，事父母至孝。敏学过人，博通古书，以明经上第。温公修《资治通鉴》，奏检阅文字。丁母忧，勺饮不入口三日，毁几灭性。温公居洛，士之从学者退与先生语，未尝不有得。涂之人见其容止，虽不识，皆知其为司马氏子也。以韩绛荐，为秘书，由正字迁校书郎。温公薨，治丧皆用《礼经》家法，不为世俗事。得遗恩，悉以与族人。服除，召为著作佐郎兼侍讲。上疏言：「比年以来，旱暵为虐，民多艰食。若复一不稔，则公私困竭，盗贼可乘。愿及今秋熟，令州县广籴民食所余，悉归于官，今冬来春令流民就食。候乡里丰穰，乃还本土。诚能捐数十万金帛，以为天下大本，则天下幸甚。」拜右正言，以亲嫌未就职。为哲宗言前世治少乱多，祖宗创业之艰难，积累之勤劳，劝帝及时向学，守天下大器，且劝太皇太后每于禁中训迪，其言切至。迩英进讲，又言《孟子》于书最醇正，陈王道尤明白，所宜观览。帝曰：「方读其书。」寻诏讲官节以进。先生自居父丧，居庐疏食，寝于地，遂得腹疾，至是不能朝谒，赐优告。疾且殆，犹具疏所当言者以待，曰：「得一见天子，极言而死，无恨。」使召医李积于兖。积老矣，乡民闻之，往告曰：「百姓受司马公恩深，今其子病，愿速往也。」来者日夜不绝，积遂行。至，则不可为矣。年四十一而卒。公卿嗟痛于朝，士大夫相吊于家，市井之人无不哀之。诏赠右谏议大夫。先生为人廉洁，口不言财。初，温公立神道碑，帝遣使赐白金二千两，先生以费皆官给，辞不受。不听。遣家吏如京师纳之，乃止。（参史传。）

　　（梓材谨案：温公令先生从学于范华阳，详见谢山所作正献传。）

　　附录

　　姚福曰：温公平生不喜《孟子》，以为伪书，出于东汉，因作《疑孟论》。而其子公休乃曰：「《孟子》为书最善，直陈王道，尤所宜观。」至疾甚革，犹为《孟子解》二卷。司马父子同在馆阁，而其好尚不同乃如此。然以父子至亲而不为苟同，亦异乎阿其所好者矣。

　　县令司马先生宏

　　司马宏，文正兄伯康之子也。官陈留令。绍圣党事起，以上书论辩得罪。（参史传。）

　　司马先生植（别见《百源学案》。）

　　忠洁司马先生朴

　　司马朴，字文季，文正从孙，陈留令宏之子。少育于外祖范忠宣公。忠宣责永州，疾失明，客至必令先生导以见。时方七岁，进退应对如成人，客皆惊叹。以忠宣遗恩为官。父死，徒跣负柩还。调晋宁参军，入为虞部员外郎。都城陷，钦宗　以为兵部侍郎，金人挟之北去。后王伦使还，言金命先生为行＼台左丞，辞而止。后卒于真定，诏赠兵部尚书，谥曰忠洁。（参史传。）

　　司马先生通国

　　司马通国，忠洁之子也。忠洁使金，金授以尚书左丞，不屈，然犹纵其出入，而生先生，名通国，字武子，取苏武之意也。先生有大志，结北方之豪韩玉，欲举初。绍兴初，玉南归，授江淮督府计议官。玉兄璘尚在北，张忠献公因遣张虬侯泽密往大梁结之，并致意先生。次年，复遣使，行至亳州，逻者得之，先生同谋三百余口俱死。时金太子以都元帅守大梁，乘十六传而至，将以三月十六日受任。先生谋帅壮士劫之，既得，则举事，结约者三万余人，而先五日事已泄。忠献欲待入朝为请恤，会罢，不果。

　　◆涑水门人

　　忠定刘元城先生安世（别为《元城学案》。）

　　正献范华阳先生祖禹（别为《华阳学案》。）

　　詹事晁景迂先生说之（别为《景迂学案》。）

　　节孝欧阳先生中立

　　欧阳中立，袁州人。初试部郎，上书新法不便，以司马温公门下坐废，遂不复起。卒，弟子私谥节孝先生。（参《江西人物志言》。）

　　别驾樊先生资深

　　樊资深，字逢源，温文正公弟子也。皇佑制科入仕，累官潞州别驾。刚介博洽，居家力行任恤之惠。

　　签判田先生述古（别见《安定学案》。）

　　学官尹先生材

　　尹材，字处初，洛人，和靖之叔。尝游温公、康节之门。温公入相，先生以遗逸荐为学官。康节所谓「洛中三贤」之一也。（从黄氏补本录入。）

　　（云濠谨案：此传盖自《和靖学案》和靖传中节录为传，故于彼传删去「温公入相」以下二十余字。）

</div>
    <div class="pagination">
<a href="宋元学案_page53.html">上一页</a><span>...</span><a href="宋元学案_page49.html">49</a><a href="宋元学案_page50.html">50</a><a href="宋元学案_page51.html">51</a><a href="宋元学案_page52.html">52</a><a href="宋元学案_page53.html">53</a><span class="current-page">54</span><a href="宋元学案_page55.html">55</a><a href="宋元学案_page56.html">56</a><a href="宋元学案_page57.html">57</a><a href="宋元学案_page58.html">58</a><a href="宋元学案_page59.html">59</a><span>...</span><a href="宋元学案_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
