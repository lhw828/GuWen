<!DOCTYPE html>
<html>
<head>
    <meta charset="UTF-8">
    <title>史传三编 - 第 8 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 8 页/共 21 页</h1>
    <div class="content">
　　史传三编卷十七
<史部,传记类,总录之属,史传三编>
　　钦定四库全书
　　史传三编卷十八
　　大学士朱轼撰
　　名臣传十
　　晋
　　刘
　　刘字和季沛国相人也祖馥魏扬州刺史父靖镇北将军少有干略张华甚重之与武帝同里又同年共研席以旧恩起家太子门大夫累迁寜朔将军领乌丸校尉甚有威惠为边境所称封宣城公张昌之乱转荆州刺史代王歆为镇南将军都督诸军事遣南蛮长史陶侃牙门将皮初等进据襄阳侃等累战破昌斩首数万级昌惧而逃于下儁山遣军斩之其众悉降荆土以平时荆部守宰多阙请补选得许乃铨叙功徳随才补授以陶侃为行司马而以皮初补襄阳太守表其姓名上之朝廷以初虽有功而襄阳名郡不可轻授人乃以前东平太守夏侯陟为之陟之壻也下敎曰夫统天下者宜与天下一心统一国者宜与一国为任若必婣亲然后可任则荆州十郡安得十女壻哉乃表陟婣亲旧制不得相监皮初之勋宜先酬报诏听之劝课农桑寛刑省赋岁用有年荆人爱悦尝夜起闻城上持更叹声甚苦呼省之见其老病无襦乃讁罚主者而给其人衣帽旧制岘方二山泽中不许人捕鱼曰礼名山大泽不封与共其利今公私并兼百姓无复厝手地当何谓耶速改此法又自今酒醪之制不得分别优劣三品当与三军同其厚薄益州刺史罗尚为李特所败告急贷粮州僚以运道悬远不欲多给曰天下一家彼此无异吾今厚给于彼可无西顾之忧矣遂以零陵米三万斛给之尚赖以自固又以田种粮食分给流人十余万户之在荆州者使不因贫乏为冦更擢用其贤才以慰勉之时总章大乐伶人避乱于荆或劝可作乐曰昔刘景升以礼坏乐崩命杜夔为天子合乐乐成欲庭作之夔曰为天子合乐而庭作之恐非将军本意吾常为之叹息今主上蒙尘吾未能展效臣节虽有家伎犹不宜听况御乐哉乃下郡县使安辑之须乘舆反正送还本署进侍中鎭南大将军开府仪同三司时天下大乱专督江汉威行南服有干以纵横之事者大怒斩之惠帝之幸长安也河间王颙挟天子诏为刘乔继援以张方残暴知颙必败遂遣使受东海王越节度顺阳太守张光河间王颙所署也与陶侃皮初共破陈敏将钱端于长岐或说宜斩光以明向背又曰宰辅得失岂张光之罪危人自安君子弗为也乃表光勲乞加迁擢先是刘乔为豫州刺史东海王越承制以范阳王虓代之乔以非天子命不受代发兵拒虓乃与乔牋以为疎不间亲且主上播越正忠义同心戮力之时愿解怨修好共戴盟主以康王室越将讨乔又与越书和解之又上表曰自顷兵戈纷乱搆于羣王翩其反而互为戎首万一外防乘虚为变此亦猛虎交鬭自効于卞庄者也宜速诏越等两释猜疑各保分局自今有擅兴兵马者天下共伐之时不能用防陈敏防扬州引兵欲西敏与江夏太守陶侃同郡又同岁举吏有间侃于者更委侃讨敏侃遣其兄子为质曰贤叔征行君祖母年高便可归也匹夫之交尚不负心况大丈夫乎敏竟不敢闚境每有废兴手书守相丁宁款密人争感悦曰得刘公一纸书贤于十部从事及东海王越奉迎大驾遣将率诸军防之既还自以老病将解州事未及上卒于襄阳士女如丧私亲初成都王颍南奔欲之本国距之及卒司马郭劢欲推颍为主子璠追尊志遂墨绖讨劢斩于浊水朝廷闻而嘉之追赠新城郡公諡曰元没以高密王畧代鎭多防盗诏起璠为顺阳内史甚得江汉心山简忌之奏徴为越骑校尉被书便至洛阳然后迎家累然南夏卒以乱
　　论曰国家分崩离析之防非精勤无以虑变非果毅无以杀敌非公忠仁恕无以収智谋勇畧之用而成安上全下之功刘拊循士卒与同甘苦官人不昵私亲任贤不生疑贰是以惠泽入人心威望着隣境然其大者尤在乃心君国絶不敢乘衅树党以便其私图观其致书牧帅上表阙廷指事深切发言慷使当日君臣听而行之内释猜疑外固屏翰其为功于国又不独在疆场折冲己也书曰恊恭和衷有志焉方藩封树兵司马内乱一时张方李含周馥刘忱茍晞诸人又复各为左右谗闲蠭生兵戈蚁动坐使全晋山河四分五裂而其身命亦随之有朝位台司而暮具五刑者独父子终见保全天之报施忠义岂有爽哉干局功勲亚陶侃而忠君忧国胜之当与温峤同为典午一代之伟人矣
　　祖逖
　　祖逖字士雅范阳遵人也世为北州旧姓父武上谷太守逖少孤性豁朗年十四五犹未知书兄纳等并忧之然轻财好侠慷慨有节尚每至田舍辄称兄意散谷帛以周贫乏乡闾重之后益博览书史见者咸谓有佐世才年二十四辟察孝亷司再举秀才皆不行与刘琨俱为司州主簿情好最笃尝同寝夜闻鸡鸣蹴琨觉曰此非恶声也因起舞逖琨并有英气每语世事或中宵对坐相谓曰若四海鼎沸豪杰并起吾与足下当相避于中原耳累迁太子舍人豫章王从事中郎从惠帝北伐败于荡阴遂退还洛时车驾幸长安范阳王虓高密王畧平昌公模等竞召之皆不就东海王越以逖为典兵参军济阴太守母丧不之官及京师大乱逖率亲党避地淮泗以所乘车马载同行老疾躬自徒步药物衣粮与众共之由是众皆推逖为行主逹泗口元帝遥用为徐州刺史寻徴军谘祭酒居丹徒之京口逖以社稷倾覆常怀振复之志宾从皆桀勇逖遇之如子弟或有犯法为吏所绳者辄拥防救解之时帝方拓定江南未遑北伐逖进说曰晋室之乱非上无道而下怨畔也由藩王争权自相诛灭遂使羣冦乘隙流毒中原今遗黎既被残酷人有奋击之志大王诚能命将使若逖等为之统主则郡国豪杰必望风向赴沉溺之士欣于来蘓庶几国耻可雪帝乃以逖为奋威将军豫州刺史给千人廪布三千匹不给铠仗使自招募仍将本流徙部曲百余家渡江中流击楫而誓曰祖逖不能清中原而复济者有如大江词色壮烈众皆慨叹屯于江阴起冶铸兵器得二千余人而后进初北中郎将刘演之距于石勒也流人坞王张平樊雅等在谯演署平为豫州刺史雅为谯郡太守逖至乃诱其部人谢浮斩平帝嘉逖勲使运粮给之而道远未至军大饥樊雅以其众袭逖直趣逖幕督防董昭战走之而张平余众助雅攻逖益急逖求救于蓬陂坞主陈川川命其将李头率众援之头力战有勲遂克谯城逖时获雅骏马头甚欲之而不敢言逖知其意遂与之头感叹曰若得此人为主吾死无憾川闻而怒因杀头头亲党四百人皆奔于逖川益怒遣兵大掠豫州逖邀击于谷水尽获所掠者皆令归本主军无私焉川惧遂以众附石勒逖率众伐川石虎领兵五万救川逖设奇击虎虎大败収兵掠豫州而留其部将桃豹等守川故城住西台逖遣将韩潜等镇东台同一大城贼从南门放牧逖军开东门相守四旬逖乃以布囊盛土如米状使千余人运上台又令数人担米伪为疲极而息于道豹遣兵逐之即弃担走豹兵久饥既获米谓逖士众丰饱大惧勒将刘夜堂以驴千头运粮馈豹逖遣韩潜冯铁等追击于汴水获之豹宵遁退据东燕城逖使潜进屯封丘以廹之冯铁据二台逖镇雍丘数遣军邀截石勒勒屯戍渐蹙候骑尝获濮阳人逖厚待遣归皆感恩率乡里五百家来降勒又遣精骑万人距逖复为逖所破勒镇戍归逖者日多时李矩郭黙等各以诈力相攻逖驰使和解之遂皆受逖节度逖爱人下士虽疎贱皆遇以恩礼尤善招抚河上诸坞先有任子在贼者皆听两属时遣游军伪钞之明其未附诸坞感戴贼中有异谋辄密以闻由是多所克获自河以南尽为晋土其有微功赏不逾日躬自俭约劝督农桑子弟皆耕耘樵担又收葬枯骨为之祭醊百姓感悦尝置酒大防耆老坐中流涕曰吾等老矣更得父母死将何恨其得人心如此诏进逖镇西将军益练兵积谷为取河北之计石勒不敢窥兵河南使成臯县修逖母墓因与逖书求通使交市逖不报书而听互市收利十倍于是公私丰赡边境休息士马蕃滋大有越河扫清之意会朝廷将遣戴渊为都督逖以已翦荆棘收河南地而渊雍容一旦来统之意甚怏怏又闻王敦与刘隗等搆隙虑有内难知大功不遂感激发病犹图进取不辍营缮虎牢城城北临黄河西接成臯四望甚远逖恐南无坚垒必为贼所袭乃使从子汝南太守济率汝阳太守张敞新蔡内史周闳率众筑垒于城南未成而病笃初有妖星见于豫州之分逖叹曰为我矣方平河北而我死天不祐国也俄卒于雍丘年五十六豫州士女若丧父母谯梁间皆为立祠王敦久怀逆谋惟惮逖与梁州刺史周访二人不敢辄发及访与逖继殁敦乃肆志焉
　　论曰祖逖不矜小节而倜傥有大志忠君爱国之诚经方致远之畧其素所树立然也方其奉命北行军粮器械一无所恃又复值羣凶窃据日夕转战进寸退尺卒抚有河南使强敌不敢生边衅盖仗义执信徳施既普威命自行未来而怀集有方既来而抚御无失是故能以寡胜众弱敌强焉向使天假之年得与陶侃温峤诸公同心共济恢复中原岂有难哉闻鸡之舞渡江之誓至今犹想见其慷慨大节凛凛如生也夫士茍有志无不竟成患于志大才疎耳始逖被用时刘琨闻之与亲故书曰吾枕戈待旦常恐祖生先我着鞭其后琨竟为段匹防所害而逖经畧有明效考琨末年忠义愈奋志气激发闻望远播江左凭依功虽不究君子不可以成败论人然善于怀抚短于控御又素奢豪嗜声色徐润以音律被宠令狐盛以亢直见杀较逖之克己务施爱人好士者相去盖远观其弱冠周旋于贾谧马伦之门与伦私亲为伦所用可知非独疎于才抑亦闇于识也祖刘并称刘实逊祖史讥逖初年散谷周贫目为贪乱可谓能知逖者乎
　　王导
　　王导字茂琅邪临沂人光禄大夫览之孙也父裁镇军司马导少有风鉴识量清远陈留高士张公一见许为将相之器初袭祖爵即丘子后参东海王越军事元帝为琅邪王时与导相亲善导知天下已乱潜有佐帝兴复之志帝亦雅重之在洛阳时导毎劝令之国及出镇下邳请为安东司马军谋密策无不与知时帝颇以酒废事导深以为言帝命酌酒覆之由此遂絶及徙镇建康呉人不附值导从兄敦来朝敦时威望已着导因说敦宜共有以匡济时上已观禊帝乘肩舆具威仪导与敦皆骑从呉人士窃觇之乃相率拜道左导因进计曰古之王者莫不宾礼故老存问风俗虚已倾心以招俊乂况天下丧乱九州分裂大业草创急于得人者乎顾荣贺循此土之望引之以结人心二子既至则无不来者矣帝乃使导躬造循荣二人皆应命而至由是呉会归心焉洛京既破避乱江左者十六七导又说帝收其贤人君子与之图事时扬土饶富导为政务在清浄每劝帝克己厉节辅主庇民遂益见委重朝野倾心号为仲父帝每从容谓导曰卿吾之萧何也对曰自魏氏以来迄于太康之际公卿世族豪侈相高政敎陵迟不遵法度遂使奸人乘衅有亏王道大王命世之英一匡九合管仲乐毅于是乎在岂区区所可拟议愿深神虑广择良能顾荣贺循纪瞻周玘皆南土之秀愿尽优礼则天下安矣帝纳焉永嘉末迁丹阳太守加辅国将军导以草创之初名位不可加恐无以劝有功塞非望上牋固让曰请自导始帝下令褒美愍帝即位徴吏部郎不拜晋国既建以为丞相军谘祭酒桓彝初过江虑朝廷寡弱不克有济比与导谈世事乃还谓周顗曰向见管夷吾无复忧矣过江人士每暇日饮宴新亭周顗中坐叹曰风景不殊举目有江山之异皆相视流涕导变色曰当共戮力王室尅复神州何至作楚囚相对泣耶拜右将军扬州刺史遣诸从事行郡国还见各言二千石官长得失时独顾和无言导问之和曰明公作辅寜使网漏吞舟何缘采听风闻以察察为政耶导咨嗟称善寻迁骠骑将军都督中外诸军录尚书事时军旅倥偬学校未修导上书曰夫风化之本在于正人伦人伦之正存乎设学校庠序设五敎明徳礼洽通彞伦攸叙父子兄弟夫妇长防之序顺而君臣之义固矣易所谓正家而天下定者也故圣王防以养正少而敎之行成徳立然后裁之以位虽王之世子犹与国子齿使知道而后贵其取才用士咸先本之于学故周礼献贤能之书于王王拜受之所以尊道而贵士也人知士之贵由道存则退而修其身以及家正其家以及乡学于乡以登朝反本复始各求诸已敦朴之业着浮伪之竞息敎使然也故以之事君则忠用之涖下则仁孟子所谓未有仁而遗其亲未有义而后其君者也自顷皇纲失统于今二纪先进忘揖让之容后生惟金鼓是闻先王之道弥远华伪之俗日滋非所以端本靖末之谓也殿下以命世之资属阳九之运礼乐征伐翼成中兴诚宜稽古明学渐之敎义使文武之道坠而复兴方今国耻未雪忠臣义夫扼腕拊心茍礼仪胶固淳风渐着则化之所感者深而徳之所被者大故有虞舞干戚而化三苖鲁僖作泮宫而服淮夷桓文之霸皆先敎而后战今聿遵前典兴复道敎择朝之子弟并入于学选明博修礼之士而为之师化成俗定莫尚于斯帝深纳焉及帝登尊号百官陪列命导升御床共坐导固辞再四曰若太阳下同万物苍生何由仰照帝乃止以讨华轶功封武冈侯进位侍中司空防太山太守徐龛反导荐羊鉴往镇抚既而鉴败抵罪导上疏乞自贬黜诏不许导以中兴草创啓立史官于是典籍始具时孝怀太子被害讣至有司奏天子三朝举哀羣臣一哭而已导以为皇太子副贰宸极普天有情宜同三朝之哀从之及刘隗用事王敦心怀怏怏导亦渐见疎外中书郎孔愉陈导忠贤有佐命之勋宜加委任帝出愉为长史导任眞推分澹如也及敦反导毎旦率羣从子弟诣台谢罪曰逆臣贼子何代无之岂意今者近出臣族帝跣而执其手曰茂方寄百里之命于卿是何言耶乃诏曰导以大义灭亲可以吾为安东时节假之初西都覆没海内思主羣臣及四方俱劝进于帝时王氏强盛有专天下之心敦惮帝贤明欲更议所立导固争乃止至是敦谓导曰不从吾言几至覆族导犹执正议敦无以能夺时帝爱琅邪王裒将有夺嫡之议导曰立子以长且绍又贤帝犹不决导日夕陈谏储位乃定明帝立迁司徒敦又举兵内向乃加导大都督率诸军讨之导闻敦寝疾使率子弟发丧众谓敦已死咸有奋志又遗其从兄含书曰导门户受国厚恩今日之事明目张胆为六军之首宁为忠臣而死不为无赖而生以平敦功进爵始兴公位太保帝崩与庾亮等受遗诏辅防主是为成帝亮之徴蘓峻也访于导导曰峻猜险必不奉诏且山薮藏疾宜包容之固争不从峻果称兵犯阙导入宫侍帝峻雅敬导不敢加害犹以本官居己之右及峻逼乘舆幸石头导争之不得因密令张闿以太后诏谕三呉使起兵于是虞潭蔡谟顾众等皆以兵应又知峻党路永匡术并有贰心乃使参军袁躭讽永等谋奉帝出奔义军而峻卫御甚严事遂不果贼既平众以宫阙灰烬温峤议迁都豫章三呉之豪请迁会稽导独曰建康王者之宅古之帝王不以丰俭移都茍卫文大帛之冠则无往不可若不绩其麻则乐土为墟矣且北冦游魂伺我之隙一旦示弱远窜求之望实惧非良计今特宜镇之以静羣情自安由是议不复行导善于因事虽无日用之益而岁计有余时府藏空竭惟有练数千端鬻之不售导乃与朝贤俱制练布单衣于是士人竞服练遂踊贵每端售得一金会大旱导上疏逊位下诏遣侍中敦谕再三然后视事性简素寡欲辅相三世仓无储谷衣不重帛帝赏赐甚渥于时庾亮以重兵镇外南蛮校尉陶称间导于亮将举兵内逼或劝导密为之备导曰吾与元规休戚是同悠悠之言宜絶智者之口即如君言吾便角巾还第复何惧哉又与称书以为庾公帝之元舅宜善事之谗间遂息亮虽在外而遥执朝权趋势者多归之导内不能平常遇西风尘起举扇自蔽曰元规尘汚人自汉魏以来赐諡多由封爵无爵者虽位通徳重不得諡导始上疏正之导又以元帝睠同布衣每一崇进皆就拜山陵不胜哀戚汉魏百官不得拜山陵有之自导始也咸和五年卒年六十四帝举哀于朝堂三日諡曰文献褒赠之厚中兴名臣莫与为比
　　论曰易泰之九二曰包荒用冯河周官之训曰推贤让能而先之以惟克果断大臣当国诚贵乎休休有容及夫决疑定防又必有临大节不可夺之槩乃能取乱于内而弭患于外王导于晋可谓雅量镇俗矣惜乎沉静有余而奋发不足方蘓峻刦迁乘舆则挈子远遁卞敦拥兵不赴则滥予官赏郭黙矫杀方镇则擢授本州原其意虽主于含垢养晦以徐图其后卒之国威不振即国耻莫雪亦濡忍弗决之咎也若乃兄敦之始犯顺时导内愤刁刘之廹不但无垂涕泣之言且有内喜之意岂惟死负周顗亦且生愧王彬甚至以开门揖盗之周札犹抗议赠官其曲为札辨乃其深为敦讳也果可谓之大义灭亲乎然当王室不纲内外倥偬独能延揽人望息民勤学挽如线之国脉以中兴一隅向使始基无导江南决不能立国其深心毅力有非寻常智勇所得与者后又卒能讨敦成功以补前过易曰需于血出自穴君陈曰必有忍其乃有济庶几近之矣
　　温峤
　　温峤字太眞太原祁人司徒羡之从子也父憺河东太守峤性聪敏有识量博学能属文自少以孝悌称于宗族美丰仪善谈论初为司都官从事庾敳有重名而颇聚敛峤举奏之京都震肃平北大将军刘琨妻峤从母也琨雅敬峤请为从事中郎上党太守时并土凋敝羣盗四起琨凭峤以为谋主从讨石勒屡立战功元帝镇江左琨谓峤曰昔班彪识刘氏之复兴马援知汉光之可辅吾欲立功河朔使卿延誉江南子其行乎使峤奉表劝进既至引见因陈琨忠诚效节词防慷慨帝深器焉王导周顗庾亮桓彞等并与亲善屡求反命不许防琨为叚匹防所害乃除峤散骑侍郎初峤欲将命其母固止之峤絶裾而行其后母亡阻乱不获归葬由是固辞不拜苦请北归诏三司八座议其事皆曰昔伍员志复私雠东奔阖闾位为上将然后鞭平王之尸峤若以母未葬益当竭力朝廷使逆冦冰消反哀墓次讵可稍以乖嫌废其远图哉峤不得已乃受命累迁太子中庶子东宫与为布衣交数陈规讽又献侍臣箴时太子起西池楼观颇为劳费峤疏言宜俭约率下务农重兵以灭巨冦王敦反六军败绩太子将自出战峤执鞚谏曰奈何以万乘储副而身轻天下乃止明帝即位拜侍中参综机谋帝深倚重王敦忌之因请为左司马敦阻兵不朝多行陵纵峤再四极谏敦终不悟乃谬为防敬干说密谋以附其欲深结钱鳯为之声誉每曰钱世仪精神满腹峤素有知人称鳯闻大说会丹阳尹缺峤说敦曰京尹辇毂喉舌公宜自选能者敦问谁可作峤以钱鳯对鳯亦推峤峤伪辞敦不听即表用峤峤恐既去鳯于后间之因敦饯别起行酒至鳯鳯未及饮峤因伪醉以手版击鳯帻坠作色曰钱鳯何人温太眞行酒而敢不饮敦以为醉两释之临别涕泗横流出閤复入者再三峤去后鳯说敦曰峤于朝廷甚密未必可信敦曰太眞昨醉小加声色岂得便尔相谗由是峤得还都乃具奏敦逆谋请先为之备及敦搆逆加峤中垒将军都督东安北部诸军事敦与王导书曰太眞别来几日作如此事当募人生致之自拔其舌及王含钱鳯奄至都下峤烧朱雀桁以挫其锋时帝欲亲将兵击含闻桥已絶大怒峤曰今宿卫寡弱若贼豕突危及社稷何惜一桥贼果不得渡峤自率众与贼夹水战击王含败之复督刘遐追钱鳯于江宁事平封建宁县开国公有诏敦参佐皆禁锢峤上疏曰敦敢行杀戮朝廷所不能抑骨肉所不能间处其朝者恒惧危亡原其私心岂遑晏处必其凶悖自可罪人斯得如枉入奸党谓宜施之以寛帝从之会诏公卿坐论时政所先峤因奏军国要务一请竭力资助淮泗都督又择一偏将益兵寿阳以保固徐豫援助司土二请州置田曹掾一人劝农察吏三请分军出屯缘江上下良田四请省冗员五请复立籍田廪犠二官六以罪不相及请除夷三族之制奏入帝多纳之寻与王导郄鉴庾亮卞壸等受顾命同辅防主咸和初出为江州刺史平南将军镇武昌据上流为国家应援亦以防蘓峻也峤甄异行能甚有惠政又陈豫章十郡之要宜选单车刺史抚之浔阳滨江都督应镇其地诏不许在镇见王敦画像曰敦大逆宜加斲棺之戮削去之初峤闻庾亮之征蘓峻也虑必有变求还朝以备不虞不听峻果连祖约同反峤闻屯浔阳即遣督防王愆期等率舟师赴难及京师不守峤号恸有候之者悲哭相对俄庾亮来奔宣太后诏进峤骠骑将军开府仪同三司峤曰今日当以殄冦为急未有功而先拜官何以示天下遂不受时亮虽奔败峤愈推崇更分兵给之遣使要陶侃同赴国难侃恨不预顾命峤屡说不囘乃用其从弟充及参军毛宝言共推侃为盟主侃果遣督防龚登帅兵诣峤峤有众七千于是列上尚书陈峻约罪状洒泣登舟移告四方征镇曰贼臣祖约蘓峻同恶相济天夺其魄死期将至冦逼宫城残虐朝士劫辱子女承问悲惶精魂飞散峤闇弱不武不能殉难惭负先帝托寄之重义在毕力死而后已今躬率所统为士卒先催进诸军一时电击昔包胥楚国之微臣重趼致诚义感诸侯董卓劫迁献帝虐害忠良臧洪郡之小吏耳登坛插血涕泪慷慨实厉羣后况今居台鼎据方州拜受国恩者哉不期而会不亦宜乎征西陶公国之耆徳忠肃义正勲庸着方镇州郡同禀规畧以雪国耻峤虽怯弱忝据一方赖忠贤之规文武之助士禀义风人感皇泽且防军庾公帝之元舅徳望隆重与峤戮力得有资凭若朝廷之不泯也其各明率所统无后事机赏募之信明如日月有能斩约峻者封五等侯夫忠为令徳为仁由已万里一契义不在言也时侃虽许自下而未发复追龚登使还峤乃重移书激怒之曰军有进无退近已移檄远近言于盟府克后月大举南康建安晋安三郡并在路次惟须仁公所统至便齐进耳今召军还疑惑远近令此州不守荆楚将来之危乃当甚于今日以大义言之主辱臣死仁公进当为大晋之忠臣参桓文之义退当以慈父雪爱子之痛峻约凶逆无道人皆切齿今之进讨如石投卵出军既缓复召兵还是为败于几成也愿深察所陈以副三军之望书至侃深感悟率所统兼道而进与峤亮同趣建康戎卒六万旌旗七百里金鼓之声震天时祖约据歴阳与峻为首尾见峤等军盛谓其党曰吾固知峤能为四公子之事今果然矣峻闻峤将至逼车驾幸石头峤与峻兵相持日久不决军食尽贷于陶侃侃怒又欲西归峤曰师克在和光武之济昆阳以寡敌众仗义故也峻约小竖今挑之战可一鼓而擒奈何舍垂立之功成进退之计且天子幽逼社稷危殆正臣子肝脑涂地之日峤与公并受国恩事若克济则臣主同祚如其不防虽灰身不足以谢先帝今之事势义无旋踵骑虎安可中下哉公若独还人心必阻阻众败事义旗将指于公矣侃无以对乃分米五万以饷峤军遂留不去峤于是建行庙设坛塲告皇天后土祖宗之灵亲读祝文声气激昻流泪覆面三军莫能仰视其日侃督水军向石头峤等率精勇一万从白石挑战峻因醉突阵为侃将所斩峻弟逸后婴城自固峤乃立行台布告远近朝臣皆令赴台至者云集乃悉诸军齐攻榻杭大破逸军获逸及韩晃斩之于是奋威长史滕含抱帝奔峤船羣臣顿首号泣请罪时侃虽为盟主而处分规畧一出于峤及贼灭拜骠骑将军开府仪同三司封始安郡公初长史孔愉以峤母亡未葬颇不韪之及峤讨平蘓峻愉往石头诣峤峤执愉手流涕曰自顷丧乱忠孝道废能持古人之节者惟君一人耳时咸重愉之守正而服峤虚公王导以峻党路永匡术中途以众归顺将褒显之峤曰术軰首为乱阶晚虽改悟未足赎罪得全首领幸矣导无以夺时朝议欲留峤辅政峤以导先帝所任固辞又以京邑荒残留资蓄具器用而后还藩未旬日中风卒时年四十二江州士庶莫不相顾泣下册赠侍中大将军諡曰忠武论曰峤痛心于絶裾之行卒慷慨从王志安社稷虽以此稍挂物议然勇战敬官于以显亲扬名观其后可以谅其初矣其在东宫则教谕以正其徳在朝廷则综理以成其务在藩镇则仗义约信以伸其威智足以御小人虽奸如王敦可使疑而成信有独行遇雨之深心焉义足以动君子虽褊如陶侃可使异而终同有先号后笑之毅力焉是以遭折挫而不囘歴艰难以有济固其精诚使然亦有忍有容乃终以成大事也夫其勤王之志之纯笃如此其御乱之才之机宜又如彼忠孝文武峤实兼之晋统后亡于是乎赖而当时论者仅指为过江第二流人物崇虚名堕实用风气之坏运祚随之盖天厌晋徳而峤亦自是不永其年矣岂偶然哉




　　史传三编卷十八
　　钦定四库全书
　　史传三编卷十九
　　大学士朱轼撰
　　名臣传十一
　　晋
　　陶侃
　　陶侃字士行本鄱阳人也呉平徙家庐江之浔阳父丹扬武将军侃早孤贫为县吏鄱阳孝廉范逵常过侃时仓卒无以待宾其母乃截发得双髲以易酒肴乐饮极欢虽仆从亦过所望逵过庐江太守张夔称之夔召为督邮领枞阳令有能名迁主簿会州部从事之郡欲有所按侃闭门部勒诸吏谓从事曰若鄙郡有违自当明宪直绳讵宜遽以非礼相逼从事惭而退夔妻有疾将迎毉数百里外时正寒雪诸纲纪皆难之侃独曰小君犹母也安有父母之疾而不尽心乎乃请行众咸服其义长沙太守万嗣过庐江见而异之曰君终有大名命子结交而去察孝廉至洛阳数诣张华华初不甚接遇侃每往神无忤色华后与语大奇之除郎中时豫章国郎中令杨晫侃州里也为乡论所归侃诣之晫曰易称贞固足以干事陶士行是也与同车共诣顾荣遂由此知名寻为吏部令史黄庆所举补武冈令与太守吕岳有嫌弃官归会荆州刺史刘将之官辟为南蛮长史命先往襄阳讨贼张昌破之既至谓侃曰吾昔参羊公军谓吾后当居其处今观卿必继老夫矣以军功封东乡侯陈敏遣其弟恢来冦武昌以侃为江夏太守加督防使与诸军并力拒恢侃乃以运船为战舰或言不可侃曰用官物讨官贼但须列上有本末耳于是击恢所向必破侃戎政齐肃凡有所获皆分士卒身无私焉以母忧去职尝有二客来吊化双鹤冲天而去时人以为孝感服阕元帝拜为龙骧将军武昌太守时天下饥荒山夷皆断江刦掠侃令诸将诈作商船以诱之刦果至生获数人是西阳王羕左右侃即遣兵逼羕令出向贼侃整阵于钓台羕缚送其帐下二十人斩之自是水陆肃清流亡者归之盈路侃竭资振给焉又立夷市于郡东大收其利杜之乱帝使侃督将军周访赵诱击破之先是周顗为荆州刺史屯于浔水为所困侃使朱伺救之贼退保泠口侃谓诸将曰此贼必更步向武昌吾宜还城昼夜三日行可至卿等谁能忍饥鬭耶部将呉寄曰要欲十日忍饥昼当击贼夜分捕鱼足以相济侃曰卿健将也贼果増兵来攻侃遣朱伺等逆击大破之获其辎重遣使告防于王敦敦曰若无陶侯便失荆州伯仁方入境便为贼所破即表拜侃荆州刺史移鎭沔江而将王贡提精卒三千出武陵江诱五谿夷以舟师断官运径向武昌侃遣部将夜趣巴陵掩其不备大破之所斩降无算其后贡复挑战侃遥谓之曰杜为益州吏盗用库钱父死不奔丧卿本佳人何为随之天下宁有白头贼乎贡初横脚马上闻侃言便收敛容色侃知其可动复令谕之贡遂来降而败走进克长沙获其将毛寳等而还王敦深忌侃功防侃还江陵诣敦作别朱伺等谏不听敦遂留不遣以其弟廙代之左转侃广州刺史荆州故吏咸诣敦留侃不许由是众情愤惋遂西迎杜曾以距廙敦疑众受侃意防被甲持矛将杀侃出而复者数四侃正色曰使君之雄当断裁天下何此不决乎因起如厠参军梅陶等言于敦曰周访与侃姻亲如左右手安有断人左手而右手不应者乎敦意解设盛馔饯之侃便夜发时王机盗据广州侃至始兴州人皆言宜观察形势侃长驱入境遣督防讨机斩之机党温邵犹拥众不服诸将劝侃乘势讨之侃曰吾威名已着但用一函纸足耳邵果走广州遂平以功封柴桑侯在州无事辄朝运百甓于斋外暮运于斋内人问其故答曰吾方致力中原过尔优逸恐不堪事故习劳耳时梁硕陷交州侃又遣将击平之即诏侃领交州刺史封次子夏为都亭侯进征南大将军开府仪同三司王敦既平迁都督荆雍益梁州诸军事复移鎭荆州士女交庆侃性聪敏勤于吏职恭而近礼好奬人伦终日敛膝危坐军府政事检摄无遗远近书疏皆手答笔翰如流未尝壅滞引接疎远门无停客常语人曰大禹圣者乃惜寸阴至于众人当惜分阴岂可逸游荒醉生无益于时死无闻于后是自弃也诸参佐或以谈戏废事者命取其酒器蒱博之具投于江将吏则加鞭扑曰摴蒱者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓宏达耶有奉馈者必问其所由若力作所致虽微必喜慰赐参倍若非理得之则切厉诃辱还其所馈尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓劝于农作家给人足尝造船其木屑竹头皆令籍而掌之咸不解所以后正防积雪始晴听事前犹湿乃以木屑布地及桓温伐蜀又以侃所贮竹头作丁装船其综理微密皆此也蘓峻作逆侃子瞻为峻所害温峤要侃同赴国难侃初以不与明帝顾命为恨答曰吾疆塲外将不敢赴局峤固请之因推为盟主又以峻杀其子重遣书以激怒之侃妻龚氏亦固劝自行于是即戎服登舟瞻丧至不临五月与庾亮温峤等俱防石头诸军即欲决战侃以贼盛不可争锋当用智计禽之部将李根请立白石垒侃不从曰若垒不成卿当坐之根曰查浦地下又在水南惟白石峻广可容数千人贼来攻不便灭贼之术也侃笑曰卿良将也乃筑垒于白石夜修晓讫贼见垒大惊及贼攻大业垒侃将救之长史殷羡曰吾军步战不如峻请急攻石头峻必救之则大业自解从之峻果解兵趣石头诸军与战侃部将斩之于阵峻弟逸复领其众侃与诸军又击斩逸于石头初峻之乱由庾亮激成亮有高名又以后兄受顾命及是亮用温峤谋诣侃拜谢侃惊止之曰庾元规乃拜陶士行耶且君侯修石头城以拟老子今反见求司徒王导入石头令取故节侃笑曰蘓武节似不如是导有惭色使人屏之侃还江陵寻进侍中太尉封长沙郡公都督交广七州诸军事移鎭巴陵遣参军张诞讨五谿夷降之属后将军郭黙矫诏袭杀荆州刺史刘侃闻之曰此必诈也国家年小不出胸怀且刘江州为朝廷所礼虽方任非才何缘猥加极刑耶黙虓勇所在暴掠以大难新除威网寛简欲因隙防以骋其从横耳即表讨黙又与王导书曰郭黙杀方州即用为方州害宰相便为宰相乎导答曰黙据上流之势如船舰成资故包含隐忍以俟足下岂非遵养时晦以定大事乎侃省书笑曰是遵养时贼也侃兵至黙将缚黙以降斩之石勒素惮黙骁勇闻侃讨之兵不血刃乃益畏侃侃子瞻为峻部将冯铁所杀奔于石勒侃告以故勒即杀之诏侃都督江州领刺史移鎭武昌遂擢用张夔范逵刘等子孙凡微时所荷一飱必报遣子斌与部将桓宣西伐樊城走石勒将郭敬使兄子臻竟陵太守李阳等共破新野遂平襄阳拜大将军剑履上殿入朝不趋赞拜不名上表固让曰臣非敢贪荣于畴昔而虚让于今日事有合于时宜臣岂敢与朝廷作异使臣仗国威灵枭雄斩勒则又何以加咸和七年六月病笃又上表逊位曰臣少长孤寒始愿有限过蒙圣朝歴世殊恩陛下睿鉴宠灵弥泰臣垂八十位极人臣启手启足尚复何恨但以陛下春秋尚富余冦不除山陵未还所以愤忾兼怀不能己巳臣父母旧葬今在浔阳奉迎窀穸乃告老下藩不图所患遂尔绵笃臣间者犹谓犬马之齿尚可少延欲为陛下西平李雄北吞石勒是以遣母丘奥于巴东授桓宣于襄阳良图未叙于此长乖此方之任内外之要愿陛下速选臣代必得良材奉宣王猷遂臣成志则臣死之日犹生之年陛下虽天纵英奇方事之殷当赖羣儁司徒导鉴识经远光辅三世司空鉴简素贞正内外惟允平西将军亮雅量详明器用周时即陛下之周召也献替畴咨敷融正道四海幸赖谨遣长史殷羡奉送所假节麾幢曲葢侍中貂蝉太尉章荆江州刺史印传棨防仰恋天恩悲酸感结以后事付右司马王愆期统领文武侃舆车出临津就船明日卒时年七十六成帝下诏褒美赠大司马諡曰桓祠以太牢侃在军四十一载雄毅明断自南陵迄于白帝数千里中路不拾遗蘓峻之役庾亮轻进失利亮司马殷融诣侃谢曰将军为此非融等所裁将军王章至曰章自为之将军不知也侃曰昔殷融为君子王章为小人今王章为君子殷融为小人侃性纎密好问颇赵广汉尝课诸营种柳都尉夏施盗官柳植于已门侃一见知为武昌西门柳施怖谢时殷浩庾翼诸名士皆为佐吏侃每饮酒有定限浩等劝更少进侃凄怀良久曰年少曽有酒失亡亲见约故不敢逾议者以武昌北岸有邾城宜分兵鎭之侃都不答而言者无已侃乃渡水猎引将佐语之曰我所以设险者正以长江耳邾城隔在江北内无所倚外接羣夷夷中利深晋人贪利夷不堪命必引冦致祸非御冦也后庾亮戍之果大败季年怀止足之分不与朝权先卒之一年即欲逊位归国佐吏苦留之及疾笃将归长沙军资器械牛马舟车皆有定簿封印仓库自加管钥以付王愆期然后登舟将出府门顾谓之曰老子婆娑正坐诸君辈尚书梅陶与亲故书曰陶公机神明鉴似魏武忠顺勤劳似孔明陆抗诸人不能及也谢安每言陶公虽用法而恒得法外意其为世所重如此
　　论曰晋自阮籍王衍辈弃礼任情崇虚黜有过江诸名士犹承其放诞风流之习往往以养望为雅以政事为俗人赖陶长沙精勤果毅内综机事外靖冦烽遂使奄奄江左顿有生气信可谓大厦之支中流之柱矣方庾亮当国惮侃得众修石头城以备之侃深用为恨蘓峻之乱其迟迟不赴难者以此非独耻其不预顾命己也然君父在患臣子虽蹈汤赴火惟恐不速夫怒于室而色于市犹或讥之奈何以忿其同官之故上及朝廷乎王茂疾刘隗刁协之间谬指王敦初举义同桓文陶士行恶庾亮之专托言疆场外将不敢越局彼皆挟其悁悁之私而闇于大义后之论者遂疑导党其私亲而史言侃据上流握强兵潜有窥窬之志固皆文致之词抑亦其自贻口实也君子观王彬之面数敦罪桓彝之耻通峻使导与侃固不能逃贤者之责矣
　　郗鉴
　　郗鉴字道徽高平金乡人少孤贫躬畊力学以博雅著名赵王伦辟为掾见伦有不臣之迹称疾去及伦篡其党皆至大官而鉴独不染逆节惠帝反正累官中书侍郎时东海王越与大将军茍晞争辟鉴皆不应鉴从兄旭晞之别驾也恐祸及劝使应召鉴终不囘京师陷冦难蜂起鉴遂陷于陈午贼中邑人张实先求交于鉴鉴不许至是实来午营省鉴疾鉴谓曰相与邦壤义不及通何可怙乱至此耶实大慙而退午以鉴有名徳将逼为主乃逃归乡里时大饥州人士素被其恩义者相与资赡鉴复分所得以防宗族及乡曲孤老全济甚多众感激遂共依鉴举千余家避难于鲁之峄山元帝在江左承制假鉴龙骧将军兖州刺史镇邹山时荀藩刘琨各遣其部人并为兖州争相倾动州民莫知所适又徐龛石勒左右交侵外无救援百姓皆掘野鼠蛰鷰而食之终无叛者三年间众至数万帝就加都督兖州诸军事永昌初徴拜尚书明帝初即位王敦专制内外危廹使鉴为外援由是拜都督扬州江西诸军事镇合肥王敦忌之表为尚书令徴还道经姑孰与敦相见敦谓曰乐彦辅短才耳考其实岂胜满武秋耶鉴曰彦辅道韵平淡在倾危之朝不可得而亲疎愍懐太子之废柔而能正奈何以武秋失节之士相儗敦曰愍怀废徙之际危机交急人何能以死守之以此相方其不减明矣鉴曰丈夫北面事人讵可偷生屈节腼颜天壤耶茍道数将极固存亡以之耳敦恶其言不复见拘留不遣敦党谗毁日至鉴举止自若初无惧心既还台鉴遂与帝谋讨敦既而敦反令王含等攻逼京师佥议含众百倍而城小不固宜及彼军势未成大驾自出距战鉴曰羣逆纵逸其势不可当可以算屈难以力竞贼无远图惟恃豕突一战今百姓惩敦往年之暴掠皆人自为守旷日持久必生义士之心令谋猷得展今以此弱力敌彼强冦决胜负于一朝虽有申胥之徒义存投袂何补于既往哉帝从之含等既平温峤疏请宥敦佐吏鉴以先王立君臣之敎贵于仗节死义若軰虽遭逼廹然进不能止其逆谋退不能脱身远遁准之前训宜加义责又以钱鳯母年八十宜蒙全宥乃从之封高平侯赐绢四千八百匹帝以其有器望万几动静皆参问之乃诏鉴特草上表疏以从简易时王导议欲追赠周札官鉴建议不合导不从鉴复驳之曰敦之逆谋履霜日久缘札开门故令王师不振若敦前者之举义同桓文则先帝可谓幽厉耶朝臣虽无以难而不能用迁车骑将军都督徐兖青三州军事假节镇广陵寻而帝崩与王导温峤庾亮等并受遗诏辅少主进车骑大将军开府仪同三司领徐州刺史及闻蘓峻反便欲率所领东赴诏以北冦不许于是遣部将刘矩领三千人宿卫京师王师败绩庾亮宣太后诏进鉴司空鉴去贼密迩城孤粮絶人无固志奉诏流涕设坛塲刑白马大誓三军曰贼臣祖约蘓峻不恭天命不畏王诛汨乱五常侮弄神器遂制胁幽主残害忠良祸虐黎庶使天地神祗靡所依归昔荆楚泯周齐桓纠盟董卓陵汉羣后致讨义存君亲古今一也今主上幽危百姓倒悬忠臣正士志切报国凡我同盟戮力一心若二冦不枭义无偷安有渝此盟明神殛之鉴登塲慷慨三军争为用命乃遣将军夏侯长等间行谓温峤曰或闻贼欲挟天子东入会稽宜先立营垒屯据要害既防其越逸又断彼粮运然后清野坚壁以待贼贼攻城不拔野无所掠必自溃矣峤深以为然及陶侃为盟主遣鉴都督扬州八郡军事王舒虞潭皆受鉴节度率众渡江与侃会于茄子浦筑白石垒而据之防舒等战不利鉴乃与郭黙还据京口立大业曲阿庱亭三垒以拒贼贼攻大业城中乏水郭黙窘廹遂突围而出参军曹纳以为大业京口之扞倘一旦不守则贼方轨而进请还广陵以俟后举鉴乃大会僚佐责纳曰吾荷先帝重托正复捐躯九泉不足以报今强冦在郊众心危廹君腹心之佐而生长异端当何以率先义众镇一三军耶将斩之久而乃释防峻死大业围解及峻弟逸走呉兴鉴遣参军李闳追斩之降男女万余口拜司空进侍中封南昌县公又以讨平贼帅刘徴功进太尉时王导辅政务存大纲不拘细目委任贾宁诸将多不奉法陶侃庾亮屡欲率兵废导皆以谘鉴鉴固执不许乃止鉴之守正不移厚徳居心多此也寻寝疾上表荐蔡谟自代兄子迈为兖州刺史卒年七十一帝哭于朝堂遣使册赠一依温峤故事諡曰文成论曰郄鉴雅量不如王导谢安才略不如温峤陶侃而怀方秉正卓然自树于乱朝浊俗之中进礼退义造次不违可谓东晋之重臣矣是以在乡党则怀其徳化在朝廷则惮其丰采观其每有驳议屹如山岳有导与峤所莫能跻攀者非独当时乱臣贼子闻之胆寒也
　　卞壸
　　卞壸字望之济阴寃句人祖统琅邪内史父粹以清鉴称兄弟六人并登宰府长沙王乂专权粹正色立朝乂忌而害之壸弱冠有名辟命皆不应元帝鎭建业召为从事中郎委以选举甚见亲重出为明帝东中郎长史遭继母忧既葬起复旧职累辞不就元帝遣中使敦廹壸陈词哀苦帝乃不夺其志服阕为世子师壸前后居师佐之任克尽辅导一府严惮焉中兴建补太子中庶子侍讲东宫寻拜御史中丞弹劾不避权贵时淮南小中正王式继母式父殁后服丧讫还前夫家前家亦有继子奉养至终遂合葬于前夫式自云父临终母求去父许诺于是制出母齐衰期壸奏曰若其母犯七出之责父当于存日弃之无缘以絶义之妻留家制服若其父临困谬乱使去留自由者此为相要以非礼则存亡俱无所得从式母于夫亡制服又未尝更嫁夫没之后正其从子之日而使存无所容居殁无所托地此为母以子出也式为国士而违礼亏敎不可居人伦诠正之任司徒组等不能率礼正违并当免官削爵下廷尉疏奏诏特原组等而式遂废黜终身王敦既平以功封建兴县公与王导等俱受明帝顾命辅防主拜尚书令时帝初即位羣臣进玺司徒导以疾不至壸正色曰王公岂社稷之臣耶大行在殡嗣皇未立寜是人臣辞疾之时导闻乃舆疾而至时召乐谟为郡中正庾怡为廷尉评谟广之子怡珉族子也各称父命不就壸奏曰人非无父而生职非无事而立有父必有命居职必有悔若父各私其子此为王者不能官一人而君臣之道废矣广珉受宠圣世身非已有况后嗣哉谟怡乃就职时王导称疾不朝而私送徐州刺史郄鉴壸奏导亏法从私无大臣之节御史中丞钟雅阿挠王典不加准绳并请免官虽事寝不行举朝震肃其刚直不畏强御皆此也壸勤于职事当官干实明帝深器之而性不肯茍同时好故为诸名士所少阮孚谓曰卿尝无闲泰如含瓦石不亦劳乎壸曰诸君子以道徳恢风流相尚执鄙吝者非壸而谁时贵游子弟多慕王澄谢鲲为达壸厉色于朝曰悖礼伤敎罪莫斯甚中朝倾覆实由于此欲奏推之王导庾亮不从乃止然闻者莫不折节帝时以王导勲徳每幸其第为其妻曹氏拜侍中孔恒密表以为非礼导闻之曰王茂驽疴耳若卞望之之岩岩刁亮之察察戴若思之峰岠当敢尔耶有沙门某者偃蹇不羁于大会中尝枕王丞相膝闻壸至便敛容起坐曰彼是礼法中人壸廉洁俭约息当婚诏特赐钱五十万固辞不受会庾亮以蘓峻终必为乱及今征之纵不受命为祸犹浅若复经年便滋蔓难制此是晁错劝景帝早削七国事也议者皆无以易壸固争曰峻拥强兵多藏无赖又逼近京邑一旦有变易为蹉跌宜深思远虑未可仓卒亮不纳壸与平南将军温峤书曰元规召峻意定怀此于邑温生足下奈此事何今所虑是国之大事且峻已出狂意而召之更速必纵其羣恶以向朝廷王公亦同此意争甚恳切不能如何若卿在内俱谏必能相从今内外戒严恐不能无伤如何或劝壸宜蓄良马以备不虞壸正色对曰以逆顺揆之理无不济万一不然岂须马哉峻果连祖约称兵诏以壸都督大桁东诸军事壸率郭黙等与峻大战于陵西为峻所败壸与钟雅退还与雅还节谢罪峻进攻靑溪栅壸又拒击之峻因风纵火烧宫寺大军败绩壸背痈新愈创犹未合力疾而战率厉散众及左右吏数百人攻贼麾下苦战而死时年四十八二子眕盱随之亦赴敌死其母拊尸哭曰父为忠臣子为孝子夫何恨乎峻平朝议赠壸稍轻尚书郎讷议曰夫事父莫大于孝事君莫大于忠惟孝故能尽敬竭诚惟忠故能见危授命壸委质三朝尽规翼亮拥卫至尊则有保傅之恩正色在朝则有匪躬之节贼峻造逆戮力致讨再对贼锋父子并命可谓破家为国以死勤事于是改赠壸侍中骠骑将军开府仪同三司諡忠贞祀以太牢二子皆褒赠其后盗发壸墓尸僵鬓须苍白面如生两手悉拳爪甲穿达手背安帝诏给钱十万以修茔兆壸子孙多达官始峻举兵日宣城内史桓彝即日率所领赴难及京师不守峻分兵攻陷宣城长史禆惠劝彝宜暂通使于峻以纾交至之祸彝曰吾受国厚恩义在致死焉能忍耻与贼臣通问遣部将俞纵守兰石峻将韩晃急攻之左右请暂退纵曰吾之不负桓侯犹桓侯之不负国也遂与彝俱死时丹阳尹阳曼黄门侍郎周导庐江太守陶瞻皆以力战死右卫将军刘超侍中钟雅以谋奉太子出奔义军死而壸以父子彝以主臣同时致命为尤烈焉
　　论曰国于天地必有与立三纲五常礼之大体自五帝三王以来世世守之迄暴秦不变夫礼者国之维而众之纪其起化也微其止邪也于未形所以辨上下定民志恒必由之故坏国丧家亡人必先自去其礼也晋承魏烬其君臣父子夫妇兄弟多放废于礼法之外学宗老庄而黜六经谈尚虚无而薄名检行身以放浊为通进士以茍得为贵当官以养望为高及夫维弛而国亡纪散而众乱流风余熖煽于江左王导庾亮诸人皆身堕其中莫能振拔传曰乱之生也惟礼可以已之其源不清其流逾浊势固然耳卞壸秉方正之徳以名敎为己任既以礼自处即以礼处人驳王式之短丧使知居丧饮酒食肉者为无亲弹王导之托疾使知藩镇拥兵不朝者为无上责贵游子弟之悖礼伤敎使知诸名士相高以放达相尚以风流者为无法虽孤鸣寡和而言无罪闻足戒庶几逆党薄夫犹憬然于王章国宪天理民彝之未尽澌灭故以王敦蘓峻桓温之奸相与睥睨神器至于犯宫阙逼乘舆擅废立宜不难挈而有之而人心不死公义莫逃不能不迟囘观望以徐俟其后则虽谓东晋不絶如线之祚重为郄卞诸公所延可也记曰言而履之礼也壸立朝谔谔卒乃父死忠子死孝不愧平生之言斯为得所履而安者哉
　　谢安
　　谢安字安石陈国阳夏人镇西将军尚之从弟也父裒太常卿安年四岁时桓彝见而叹曰此儿风神秀彻后当不减王东海兄奕为剡令有老人犯法罚以醇酒醉犹未已安时七八岁在奕防边谏止之奕为改容遣去及总角神识沉敏风宇条畅善清言王蒙尝语子修曰此客亹亹为来逼人王导亦深器之由是少负重名前后累为征辟皆不就寓居于会稽之东山与王羲之及许询支遁游处以山水文籍自娯扬州刺史庾冰以安有重名必欲致之安不得已赴召月余告归后除尚书郎琅琊王友并不起范汪举安为吏部郎安以书谢絶之有司奏安被召歴年不至禁锢终身遂栖迟东土常往临安山中坐石室临濬谷悠然叹曰此亦伯夷也安虽在布衣人皆以公辅期之至相谓曰安石不出当如苍生何安每游东山常以伎乐自随会稽王昱闻之曰安石必出既与人同乐即不得不与人同忧安妻丹阳尹刘惔妹也见家门贵盛而安独静退笑谓曰丈夫不如此也安捉鼻曰恐不免耳初弟万受任北征惟以啸咏自高未尝抚众安深忧之自队将已下安皆代为慰勉且责万曰汝为元帅宜速接对诸将以悦其心岂有傲诞若斯而能济事者万败后安始有仕进之志时年已四十余桓温请为司马乃赴召温喜甚言笑竟日既出温问左右颇常见我有如此客否温后诣安值其理发安性迟缓久而乃罢使取帻温见留之曰令司马着防进其见重如此会弟万病卒安投牋求归寻除呉兴太守在官无时誉去后令人思征拜侍中温既废帝奕立简文安见温遥拜温惊曰安石卿何乃尔安对曰未有君拜于前臣立于后进吏部尚书简文帝疾笃温荐安宜受顾命时帝遗诏令温依周公居摄故事又曰少子可辅者辅之如不可君自取之侍中王坦之持诏入于帝前毁之曰天下宣元之天下陛下何得专之帝乃使改诏曰国家事一禀大司马如诸葛武侯王丞相故事温初望帝临终禅位不尔便当居摄及见遗诏既不副所望心疑安与坦之所为大衔之温入赴山陵百官迎于新亭时都下匈匈云欲诛王谢因移晋室坦之甚惧安神色不变曰晋祚存亡决于此行温大陈兵卫延见朝士坦之流汗沾衣倒执手版安从容就席坐定谓温曰安闻诸侯有道守在四隣明公何须壁后置人耶温笑曰正自不能不尔遂命撤之与安语笑移日郄超时卧温帐中听其言风动帐开安笑曰郄生可谓入幕之宾矣坦之初与安齐名至是方知优劣时温威振内外孝武又在防冲安与坦之尽忠夹辅卒安王室温病笃讽朝廷加九锡屡使人趣之安与坦之故缓其事使袁宏具草草上安辄改之由是歴旬不就温卒事竟寝寻进尚书仆射领中书令安不欲委任桓氏固请太后临政而坦之已出为徐州刺史安独力维持虽会稽王道子亦赖弼谐之益又当秦冦偪境边檄四至安每镇以和靖御以长算文武用命为政不存小察惟大纲人比之王导而谓文雅过之又以其余力缮修宫室体极崇闳而役无劳怨帝既亲政进安中书监骠骑将军录尚书事固让军号时悬象失度亢旱弥年安奏兴灭继絶求晋初佐命功臣后而封之加都督扬豫五州诸军事时朝廷方以苻坚为忧诏求可镇御北方者安以其兄子防度应郄超素与谢氏不善闻而叹曰安之明乃能违众举亲防度之才足以不负所举众咸谓不然超曰吾昔兴防度俱在桓公府见其使才虽屐履间亦得其任是以知之防度既镇广陵募骁勇之士得刘牢之等数人以牢之为参军常领精锐为前锋号曰北府兵所向克防凡斩坚骁将数人于是进安卫将军开府仪同三司封建昌县公其后坚复大举入冦众号百万阵于淮淝诏以安弟石为征讨大都督防度为前锋都督与安子辅国将军琰西中郎将桓伊等督兵八万距之时都下震恐防度入问计于安安夷然答曰已别有旨既而寂然安遂命驾出山墅亲朋毕集与防度围棋赌别墅安棋常劣于防度是日防度惧便为敌手而又不胜安顾谓其甥羊昙曰以墅乞汝安遂游陟至夜乃还指授将帅各当其任时桓冲深以根本为忧遣精骑三千入援安固却之曰朝廷处分已定兵甲无阙宜留以防西藩冲叹曰安石有庙堂之量而不闲将略今大敌垂至方游谈不暇遣诸不经事少年拒之众又寡弱天下事已可知矣及坚屯寿阳列阵临淝水防度等众不得渡防度使谓苻融曰君远涉吾境而临水为阵是不欲速战诸君少却令将士得周旋仆与诸君缓辔而观之不亦乐乎坚众皆曰宜阻淝水莫令得上坚曰但却军令得过而我以铁骑数十万向水逼而杀之融以为然遂麾使却众乱不能止防度与琰伊等以精锐八千涉水决战坚中流矢斩大将苻融于阵坚兵自相蹈借而死者蔽野塞川余众宵遁闻风声鹤唳皆疑为晋兵昼夜不敢息草行露宿重以饥冻死者十七八坚单骑逃去获坚所乘云母车及仪服器械不可胜算防书至安方与客围棋看讫便掇置床上了无喜色棋如故客问之徐答曰小儿辈遂已破贼既罢还内过户限不觉屐齿之折其矫情镇物如此以总统功拜太保安欲乘胜混一海宇上疏求自北征进都督扬江等十五州军事时桓冲新卒朝议欲以防度为荆州刺史安自以父子名位太盛又惧桓氏失职桓石防复有沔阳之功虑其骁勇在形胜之地难制乃以桓石民为荆州桓石防为豫州桓伊为江州其经远无竞皆如此安尝疑刘牢之不可独任又知王味之不宜专城已而一以乱终一以贪败时咸服其知人安壻王国宝坦之之子也安恶其嗜利无行检每抑而不用由是怨安国宝从妹为会稽王道子妃帝与道子皆嗜酒遂狎昵国宝安勋位既高国宝复从中搆煽帝遂稍疎忌焉帝召桓伊饮防安侍坐酒酣伊拊筝而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政二叔反流言声节慷慨安闻之泣下霑衿因越席而捋其须曰使君于此不凡帝甚有愧色会苻丕求援安乃请自将救之出镇广陵筑新城而居之安虽受朝寄然东山之志始末不渝至是尽室而行造泛海之装欲须经畧粗定自江道还东俄遇疾作乃请量移既还都遂表乞逊位寻卒时年六十六帝临于朝堂三日赠太傅諡曰文靖安素有雅量为士庶敬爱尝与孙绰等泛海风起水涌众皆惧安吟啸自若舟人以安故犹去不止风转急安徐曰如此将何归舟人承言即在京师乡人有罢县归者诣安问其归资有蒲葵扇五万安取其中者捉之由是竞买价增数倍安本能为洛下书生咏有鼻疾故其音浊名流爱而莫能及或手掩鼻以效之及至新城筑埭于城北后人追思之名为召伯埭防度安兄奕子也少为安所器安尝戒约子侄因曰子弟亦何与人事而欲使其佳羣从皆莫能答防度曰譬如芝兰玉树乐其生于阶庭耳安大悦及长有经国才以讨苻坚功封康乐县公都督徐兖等七州军事卒赠车骑将军开府仪同三司諡献武
　　论曰谢安与殷浩当韦布时并负苍生之望其应桓温之召也高崧尝戏之曰今日苍生将如卿何盖阴以浩之前车相讽厉而安独克远谟一雪处士虚声之谤固知体公识远则隐显同归而郝隆所诮处为远志出为小草者未为通论矣传言安性嗜音乐期功之丧不废丝竹王坦之尝书谕之曰天下之宝当为天下惜之安竟不从又尝以公暇与王羲之登冶城悠然有高世之想羲之以为夏禹胼胝文王旰食今四郊多垒宜思自效而虚谈废务恐非所宜安答曰秦任商鞅二世而亡岂清言致患耶安之放达如此向使遇卞壸将毋与悖礼伤敎者同讥欤淝水之役强敌压境国势孤危而安命驾游山围棋赌墅先圣所谓临事而惧者当不如是桓冲遣精骑三千入援安固却之曰朝廷处分已定吾不知其所谓已定者果能自信否耶以江左单弱之军当苻坚百万之众晋祚不亡幸也户限屐齿之折安固自以为喜出望外哉或谓是时强臣跋扈于中猾敌防攘于外人情汹汹日不暇给安殆故为游戏示有余闲耳其后宋冦准在澶渊饮酒鼾睡掷骰子亦师此意是说也曲谅古人之心不失为恕道而未可为训也







　　史传三编卷十九
　　钦定四库全书
　　史传三编卷二十
　　大学士朱轼撰
　　名臣传十二
　　南朝宋
　　袁粲
　　袁粲字景倩陈郡阳夏人父濯早卒粲防孤祖豹哀之名之曰愍孙伯叔并当世显荣而愍孙饥寒不免母王氏躬事纺绩以供朝夕愍孙少好学有清才随伯父洵为呉郡拥敝衣读书足不逾户从兄顗出游要愍孙称疾不动早以操行见知宋孝武即位稍迁尚书吏部郎累官吏部尚书皇太子冠孝武临宴东宫与顔师伯柳元景沈庆之等并摴蒱愍孙劝师伯酒师伯不饮愍孙因相裁辱曰不能与佞人周旋帝发怒将手刃之命引下席词色不变沈柳并起谢得释出为海陵太守废帝即位被徴管机密歴吏部尚书侍中骁卫将军愍孙峻于仪废帝倮之廹使走雅步如常顾而言曰风雨如晦鸡鸣不已明帝泰始元年为司徒长史南东海太守愍孙清整有风操自遇甚高常着妙徳先生传续稽康高士传后以自况又尝谓人曰昔有一国国中一水号曰狂泉国人饮此水无不狂惟国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针灸莫不毕具国主不任其苦于是到泉所酌水饮之饮毕亦狂君臣大小其狂若一众乃欢然我既不狂难以独立比亦欲试饮此水矣防慕荀奉倩为人至是请改名为粲字景倩累迁尚书仆射五年加中书令领丹阳尹七年加尚书令初粲忤于孝武其母候乘舆出负塼叩头流血塼碎伤目后粲与人语有误道眇目者辄涕泣弥日既贵重常惧倾灭益自挹损明帝崩与褚渊等并受顾命废帝即位粲与褚渊秉政承明帝奢侈之后务节俭而阮佃夫王道隆等用事不能禁元徽元年丁母忧葬竟加卫将军不受性至孝居防毁甚二年桂阳王休范为逆粲扶曵入殿诏加兵自随时兵难危急贼已至南掖门诸将意沮粲慷慨谓诸将帅曰冦贼已廹而众情离阻孤子受先帝顾托本以死报今日当与诸防军同死社稷因命左右被马词色哀壮于是陈显达等感激出战贼即平殄事宁授中书监领司徒徙尚书令并固辞服终乃受命加侍中进爵为侯又不受废帝弑萧道成立顺帝使粲鎭石头粲素静退毎有朝命逼切不得已方就至是得诏即行时道成将革命粲自以身受顾托不欲事二姓潜谋诛之而褚渊已自托于道成粲不知以谋告之故道成得为之备刘秉宋氏宗室王蕴太后兄子皆与粲结诸将帅黄囘任候伯孙昙瓘卜伯兴等并与粲合升明元年荆州刺史沈攸之兵起道成自诣粲粲称疾不见粲宗人袁达以为不宜树异同粲曰彼若劫我入台便无词以拒虽欲出庸可得乎时道成入屯朝堂秉从弟刘韫以领军将军入直门下省卜伯兴为直阁黄囘诸将皆率军出屯新亭粲克日谋矫太后令韫伯兴率宿卫攻道成于朝堂囘等率所领为应刘秉任候伯等并赴石头本期壬申夜发秉恇扰不知所为晡后即束装尽室奔石头粲惊曰何事速来今败矣先是褚渊以粲谋告道成道成即遣将薛渊等领兵戍石头云以助粲实御之也又令腹心王敬则为直阁与伯兴并总禁兵王蕴闻秉已奔乃狼狈率部曲向石头薛渊等据门射之蕴谓粲已败乃便散走道成以报敬则敬则杀韫及伯兴又遣戴僧静向石头助薛渊自仓门入时粲与秉等列兵登东门僧静分兵攻府西门秉与子逾城出粲还坐列烛自照谓其子最曰本知一木不能止大厦之崩但以名义至此耳僧静奋刀直前欲斩之子最大叫抱父乞先死兵士莫不陨涕粲曰我不失忠臣汝不失孝子仍求笔作启云臣义奉大宋防名两毕今便归魂坟垅永就山丘僧静并斩之任候伯其夜赴石头皆被杀粲小儿数岁乳母携投粲门生狄灵庆灵庆曰吾闻出郎君者有厚赏遂抱以首乳母呼天曰公昔于汝有恩故冒难归汝奈何欲杀郎君以求小利天地鬼神有知行见汝灭门也此儿死后灵庆常见儿骑大狗戏如平生经年忽见一狗走入其家遇灵庆于庭噬杀之少顷妻子皆没粲负才尚气爱好虚远当其得意悠然忘反郡南一家颇有竹石率尔歩往不通主人主人出语笑款然俄而车从至方知是袁公也又尝步屧郊野道遇一士大夫便呼与饮明日此人谓被知顾到门求进粲不见曰昨饮酒无聊偶相要耳身居剧任不肯当事或高咏对之门无杂宾而物情不接及败时人为之语曰可怜石头城宁为袁粲死不作褚渊生父子死于忠孝尤不朽云
　　论曰袁粲简淡平素好饮酒吟讽少经世之才然忠孝之性始终不渝当魏晋六朝之间才臣名士代不乏人然亷耻道丧往往有身享高官厚禄潜托权奸求为佐命之勲者所在不免恬不知怪几忘其身之在本朝也以此律之数百年之间几无完士粲当桂阳之逆墨缞入侍奬励忠义卒平急难及道成革命有徴粲独与刘秉王蕴诸人深相约结欲殱大憝事虽不济然粲以臣死忠最以子死孝在南北两朝之际尤可谓高冈之鸣鳯也故特表之
　　北朝魏
　　高允
　　高允字伯恭渤海蓨人汉太傅裒之后也曾祖庆祖泰并仕慕容垂至显秩父韬归魏后官丞相参军早卒允少孤有奇度清河崔宏见而叹曰此子黄中内润文明外照必为一代伟器年十余奉祖父丧还本郡推财与二弟性好文学担簦就业博通经史天文术数尤好春秋公羊郡召功曹神防三年年四十余矣为阳平王征南大将军杜超从事中郎超时镇邺遣允与吕熙等分诣诸州决狱熙等并贪秽得罪允以清平独见赏还家敎授生徒千余人四年徴拜中书博士迁侍郎以本官为乐安王范从事中郎范时镇邺允甚有匡益徴还参乐平王丕军事佐平凉州赐爵汶阳子领著作郎太武令与司徒崔浩修国史浩时集诸厯家考校汉元以来日月薄蚀五星行度并讥前史之失别为魏厯以示允允曰汉元年十月五星聚东井案星传金水二星常附日而行十月日在尾箕昏没于申南而东井方出于寅北二星何得背日而行此乃厯术浅事而史家欲神其说不复推之于理今讥汉史而不觉此谬恐后之讥今犹今之讥古也浩时未以为然允曰此不可以空言争宜更审之后岁余谓允曰先所论者果如君言五星乃以前三月聚东井非十月也众皆叹服允虽明厯初不推步论说惟东宫少傅游雅知其能数以灾异问允曰天道难知既知复恐漏泄不如不知也天下妙理至多何遽问此寻诏以经授景穆太子甚见礼待与游雅等共更定律令多所增损太武尝问允何政为先时多禁封良田又京师游食者众允因言曰臣少也贱所知惟农请言农事古人云方一里则为田三顷七十亩百里则田三万七千顷若勤之则亩益三升不勤则亩损三升方百里损益之率为粟二百二十二万斛况以天下之广乎若公私有储虽遇饥年复何忧哉帝乃悉除田禁以赋百姓初浩以才略为帝宠任数从征伐有功颇制朝权尝荐冀定等五州士数十人皆起家为郡守太子曰先徴之人亦州郡选也在职已久勤劳未答宜先补郡县而以新徴者代为郎吏且守令治民宜得更事者浩固争而遣之允闻之曰崔公其不免乎茍遂其非而校胜于上将何以堪之时著作令史闵湛郗标性巧佞尝上疏言浩所注诗论语书易过于马郑王贾乞收境内诸书独颁浩所注令天下习业并求勅浩注礼传令后生得观正义浩遂信待之荐其有著述之才帝初命浩等譔记务从实录既成书湛标因劝浩刋于石以彰直笔允私谓著作郎宗钦曰湛标所营分寸之间恐为崔门万世之祸吾徒亦无噍矣浩竟刋石列通衢北人无不忿恚相与谮浩以为暴扬国恶帝大怒诏收浩允等案罪先是辽东公翟黒子奉使并州受布千匹事觉谋于允曰主上问我为首为讳乎允曰公帷幄宠臣有罪首实庶或见原不可重为欺罔中书侍郎崔鉴等谓曰若首实罪不可测不如讳之黑子以鉴等为亲已而反怨允曰君奈何诱人入死地入见帝遂不以实对终获罪戮及浩被收太子召允谓曰入见至尊吾自导卿脱至尊有问但依吾语太子入言允小心愼密且微贱制由崔浩请赦其死帝问允曰国书皆浩所为乎允对曰臣与浩共为之然浩所领事多总裁而已至于著述臣多于浩帝怒曰允罪甚于浩何以得生太子惧曰天威严重允小臣迷乱失次耳臣向问皆云浩所为帝问允信如东宫所言否允曰臣以下材谬参著作逆犯天威罪当灭族不敢虚妄殿下哀臣侍讲日久欲匄其生耳实不问臣臣以实对不敢迷乱帝顾谓太子曰直哉此人情所难而允能为之临死不易词信也为臣不欺君贞也宜特赦其罪以旌之于是召浩临诘浩惶惑不能对允事事申明皆有条理帝命允为诏诛浩及僚属僮吏凡百二十八人皆夷五族允持疑不为帝频使催切允乞更一见诏引前允曰浩之所坐若更有余衅非臣敢知若直以触犯罪不至死帝复怒命武士执允太子为拜请帝意解乃曰无此人当更有数千口死矣浩竟族灭余止诛其身宗钦临刑叹曰高允其殆圣乎他日太子让允曰人当知机不知机学复何益吾欲为卿脱死而卿终不从乃激怒至尊如此每一念及使人心悸允曰臣东海凡生本无宦意属休明之防释褐鳯池仍参麟阁妨贤已久夫史所以纪当时之善恶为将来之炯戒故人主慎焉浩孤负圣恩以私欲没其公廉爱憎蔽其直理诚不能无罪至于书朝廷起居言国家得失此乃史家本体未为多违臣与浩实同其事死生荣辱义无独殊诚荷殿下再造之慈违心茍免非臣所愿也太子动容称叹允退谓人曰我不奉东宫指导者恐负翟黑子故也太子末年颇信任左右营田园以收利允谏曰天地无私故能覆载王者无私故能包养昔之明王以至公宰物故藏金于山藏珠于渊示天下以无私训天下以至俭故美声盈溢今殿下国之储贰万方所则而营立私田畜养鸡犬乃至贩酤市廛与民争利议声流布不可追掩夫天下者殿下之天下富有四海何求而弗获何欲而弗从而与贩夫贩妇竞此尺寸昔虢之将亡神乃下降赐之土田卒丧其国汉之灵帝不修人君之重好与宫人列肆贩卖私立府藏以营小利卒有颠覆之祸夫为人君者必审于择人商书云无迩小人孔子云小人近之则不逊远之则怨武王爱周召齐毕所以王天下殷纣爱飞廉恶来所以丧其国古今存亡莫不由之今东宫诚乏人俊乂不少顷来侍御左右恐非朝廷之选愿殿下少察愚言斥出佞邪亲近忠良所在田园分给贫下畜产贩卖以时收散如此则休声日至谤议可除不纳及太子卒允见帝悲不能止允奉命集天文灾异使事约而可观既成上表曰臣闻箕子陈谟而洪范作宣尼述史而春秋着皆随其得失而效以祸福天人诚远而报应如响甚可惧也自古帝王莫不尊崇其道而稽其法数以自修饬厥后史官并载其事以为鉴诫汉成帝时光防大夫刘向见汉祚将危权归外戚屡陈妖而不见纳遂因洪范春秋灾异报应者而为其传觊以感悟人主终不听察卒以危亡伏惟陛下神武则天钦若稽古率由旧章前言往行靡不究鉴臣学不洽闻识见寡薄惧无以裨广圣聪仰酬明防谨依洪范传天文志撮其事要畧其文词凡八篇帝览之曰高允之明天文岂减崔浩乎及文成之立允预其谋司徒陆丽等皆受赏而不及允允终不言时帝大起宫室允谏曰太祖始建都邑其所营立非农隙不兴今建国已久宫室已备永安前殿足以朝会万国西堂温室足以安御圣躬紫楼临望足以观望远近若欲修广异观宜渐致之不可仓卒今计砍材运土及诸杂役须二万人丁夫充作老弱供饷合四万人半年可讫古人有言一夫不耕或受其饥况四万之众其所损费亦已多矣圣主宜思量帝纳之允以文成纂承平之业而风俗仍旧婚娶丧葬不依古式上礼敎一疏其畧曰前朝屡发明诏禁诸婚娶不得作乐及葬送之日歌谣鼓舞烧葬一切禁断虽条防久颁而俗不革变将由居上者未能悛改为下者习以成俗敎化凌迟一至于斯为政者先自近始诗云尔之敎矣民胥效矣人君举动不可不慎礼云娶妇之家三日不举乐今纳室皆乐部给役以为嬉戏而独禁细民此一异也古之婚者皆拣择徳义之门妙选贞闲之女必先之以媒聘继之以礼物集寮友以重其别亲御轮以崇其敬婚姻之际如此其难今娶配者或长少差舛或罪入掖庭失礼纷纭而令小民必依礼限此二异也万物之生靡不有死古先哲王作为礼制所以养生送死折诸人情若毁生以奉死则圣人所禁也昔者尧葬谷林农不易亩舜葬苍梧市不改肆秦始皇作为地市下锢三泉金玉宝货不可胜计死不旋踵尸焚墓掘尧舜之俭始皇之奢是非可见今国家营葬费损巨亿一旦焚之以为灰烬茍靡费有益于亡者古之人何独不然今上为之不辍而禁下民之必止此三异也古者祭必立尸序其昭穆使亡者有凭致食飨之礼今已葬之魂求貌似者事之如父母燕好如夫妻损败风俗凟乱情理上未禁之下不改絶此四异也夫飨者所以定礼仪训万国故圣王重之至乃爵盈而不饮肴干而不食乐非雅乐不奏物非正色不列今之大会内外相混酒醉喧譊罔有仪式又俳优鄙防汚辱视听朝廷积习以为美而责风俗之清纯此五异也陛下当百王之末踵乱晋之弊而不矫然厘正以厉頽俗臣恐天下苍生永不闻礼敎矣允言如此非一文成从容听之事有不便辄求见屏人极论或自朝至暮或连日不出至有痛切为帝所不忍闻者命左右扶出然终善遇之礼敬甚重时有上事为激讦者帝谓羣臣曰君父一也父有过子私室谏诤不欲彰于外至于事君独忍翘君之过以沽直名乎高允于朕过失常正言面论至朕所不乐闻者皆侃侃言说无所避就使朕得闻其过而天下不知乃真忠臣也允所与同徴者游雅等皆至大官封侯允部下吏百数十人亦至刺史二千石而允为郎二十七年不徙帝谓羣臣曰汝等在朕左右未尝有一言规正但伺朕喜时求官乞职汝等把弓刀侍左右但立劳耳皆至王公至如允执笔匡辅数十年不过为郎汝等不亦愧乎乃拜允中书令时魏百官无禄允尝使诸子樵采自给陆丽为言于帝帝曰何不早言即日至其第惟草屋数间布被缊袍厨中盐菜而已帝太息赐帛五百匹粟千斛拜其子忱为郡守允固辞不许转太常卿进爵梁城侯帝重允常呼为令公而不名游雅尝曰前史称卓子康刘文饶之为人褊心者或不之信余与高子游处数十年未尝见其喜愠之色乃知古人为不诬耳高子内文明而外柔顺其言呐呐不能出口昔崔司徒浩尝谓高生丰才博学一代所推所乏者矫矫风节耳余始以为然及司徒得罪诏防临责声嘶股栗殆不能言宗钦以下都无人色高子独敷陈事理词义清辨明主为之动容仁及僚友保兹元老此非所谓矫矫者乎宗爱威振朝廷王公以下趋庭望拜高子独升阶长揖此非所谓风节者乎人固未易知吾既失之于心崔又漏之于外管仲所以致恸于鲍叔也及文成崩乙弗浑以献文在谅闇遂擅权多杀冯太后诛之引允参决大政欲修明庠序立学郡国诏允与中秘二省参议以闻允表请大郡立博士二人助敎四人学生一百人次郡立博士二人助敎二人学生八十人中郡立博士一人助敎二人学生六十人下郡立博士一人助敎一人学生四十人其博士取博通经典世履忠清堪为人师者年限四十以上助敎亦如之年限三十以上其学业夙成才任敎职不拘年齿学生取郡中清望人行修谨堪循名敎者先尽高门次及中第显祖从之郡国立学自此始后以老疾频乞骸骨诏不许乃着告老诗又以昔岁同徴零落将尽感旧怀人作徴士颂寻诏允至兖州祭孔子庙曰此简徳而行卿勿辞也继从显祖北伐大防作北伐颂献文后有遗世之志以孝文冲防欲禅其叔京兆王子推召公卿会议皆莫敢言允进跪上前泣曰臣不敢多言以劳神听愿陛下上思祖宗付托之重追念周公抱成王之事帝感悟乃议传位孝文以羣公辅之自文成至献文军国书檄多允文也末年乃荐高闾以自代进允中书监散骑常侍寻以定议勲进爵咸阳公持节征西将军怀州刺史允秋月廵境问民疾苦见召公庙毁新之时年将九十矣劝民学业风化颇行太和二年以疾告归诏以安车徴允扶引就内改定皇诰作酒颂寓规孝文说之置之座右诏允乘车入殿朝贺不拜明年诏议定律令允虽笃老志识不衰诏以允家贫养薄令乐部十日一诣以娯其志朝晡给膳朔望致牛酒月给衣服绵绢入见备几杖问以政治朝之大议皆咨访焉魏初法严朝士多见杖罚允凡歴事五君出入三省五十余年未尝有谴在中书引经断狱内外皆称平允性仁恕简静兴夀称与允接事三年未尝见其忿色虽处贵重情同寒素执书吟览昼夜不去手诲人恂恂忘倦尤笃念亲故颁赐悉以分之贫困者无所弃遗初献文徙青徐望族于代其人士多允婚媾有流离饥寒者允辄倾家赈施使咸得其所又随其才行荐用于朝或以初附为疑允答曰任贤使能何有新旧时贵臣之门皆罗列显官允子皆无官爵其廉退若此孝文太和十一年正月卒年九十八赠司空諡曰文赙襚甚厚魏初以来存亡防赉皆莫及也所着诗文左氏公羊释毛诗拾遗何郑膏盲凡百余篇又有算法算术三卷
　　北史论曰高允践危祸之机抗雷电之气处死夷然忘身济难卒悟明主保己全名自非体隣知命鉴昭穷达亦何能若此宜光宠四世终享百龄有魏以来斯人而已
　　论曰孔子称才美如周公而骄吝犹不足观况其下乎崔浩谟谋军国灼有成算战胜攻取加以才智渊博定律令明厯象譔国史皆详明切直足与高允颉颃顾其为人沾沾自喜始则挟长傲物既乃防短凌上至于听任邪谀欲沽一已之直笔忠诚薄而谗搆兴固不当独咎太武之惨刻少恩也所谓小才未闻大道者非耶夫才以学成学以养定茍非其人宁能不撄心于死生呼吸之际而保其常度乎允忠不欺君信不背友学术内充忠醇如一而险躁既克休祥随之周诗曰自求多福盖善气所迎斯动已而天地应也北魏孝文为三代以下贤君允决防于前薰蒸于后用开不世出之主自晋魏以来如允之令徳令名不可有二岂独冠絶北朝哉
　　苏绰
　　苏绰字令绰武功人魏侍中则之九世孙也累世二千石父协武功郡守绰少博学善算术从兄让为汾州刺史宇文泰饯之都门谓曰卿家子弟中谁可任者因荐绰召为行台郎中居岁余未之知也而台中皆称为能有疑事必就决之泰尝与仆射周惠达论事惠逹请出议之以告绰绰为之区处惠达入白之泰称善曰谁与卿为此议者惠达以绰对且称其有王佐才会泰与公卿如昆明池观鱼行至汉故仓地顾问左右莫有知者或曰苏绰博物多通乃召绰具以状对泰大悦因问天地造化之始歴代兴亡之迹绰应对如流泰益嘉之因与绰并马徐行至池竟不设网罟而还遂留至夜问以政事卧而听之绰指陈为治之要泰起整衣危坐不觉膝之前席语达曙不厌诘朝谓惠达曰苏绰眞奇士吾方任之以政即拜左丞参典机密自是宠遇日隆绰始制文案程式朱出墨入及计帐戸籍之法大统三年东魏高欢三道入伐诸将咸议分兵御之泰以为不如并力西拒窦泰惟绰意与合遂禽窦泰于潼关封绰美阳县伯授大行台度支尚书泰欲革时政为强国富民之法绰乃尽智能赞成其事于是减官员置二长并置屯田以资军国又为六条诏书其一先治心曰凡今之方伯守令并古诸侯也是以前世帝王每称共治天下者惟良守宰耳凡治民之体当先治心心者一身之主百行之本心不清净则思虑妄生思虑妄生则见理不明是非谬乱一身不能自治安能治民也夫所谓清心者非不贪货财之谓也乃欲使心气清和志意端静心和志静则邪僻之虑无因而作凡所思念无不皆得至公之理率至公之理以临其民下民孰不从化其次又在治身凡人君之身乃百姓之表表不正不可求影直君身不修而望治百姓是犹曲表而求直影也为人君者必心如清水形如白玉躬行仁义躬行孝悌躬行忠信躬行礼让躬行廉平躬行俭约然后继之以无倦加之以明察以训其民是以其民畏而爱之则而象之不待家敎而自兴行矣其二敦敎化曰天地之性人为贵明其有中和之心仁恕之行异于木石不同禽兽故贵之耳然性无常守随化而迁化于敦朴者则质直化于浇伪者则浮薄浮薄者衰弊之风质直者淳和之俗衰弊则祸乱交兴淳和则天下自治世道雕丧已数百年民不见徳惟兵革是闻上无敎化惟刑罚是用凡百草创率多权宜比年稍登稔衣食不切则敎化可修凡诸牧守令长宜洗心革意上承朝防下宣敎化夫化者贵能扇之以淳风浸之以太和被之以道徳示之以朴素使百姓亹亹日迁于善邪伪之心嗜欲之性潜以消化而不知其所以然此之谓化也然后敎之以孝弟使民慈爱敎之以仁顺使民和睦敎之以礼义使民敬让慈爱则不遗其亲和睦则无怨于人敬让则不竞于物三者既备则王道成矣此之谓敎也先王之所以移风易俗还淳返素由此要道也其三尽地利曰人生天地之间以衣食为命古之圣王先足其衣食然后敎化随之夫衣食所以足者在于尽地利地利所以尽者由于劝课有方主此敎者在乎牧守令长而已诸州郡县每至岁首必戒勅部民少长悉力男女并功若有游手游食不勤生业者则正长牒名守令随事加罚罪一劝百单劣之户及无生之家劝令有无相通使得兼济三农之隙及阴雨之暇又当敎民种桑植果艺其菜蔬畜育鸡豚以备生生之资以供养老之具夫为政不欲过碎碎则民烦劝课亦不容太简简则民怠善为政者必消息时宜而适烦简之中故诗曰不刚不柔布政优优百禄是遒如不能尔则陷于刑辟矣其四推贤良曰天生蒸民不能自治立君以治之置臣以佐之上至帝王下及郡国置臣得贤则治失贤则乱今刺史守令悉有僚吏皆佐治之人也刺史府官则命于天朝其州吏以下并牧守自置自昔以来州郡大吏但取门资多不择贤良末曹小吏惟试刀笔并不问志行今之选举当不限资荫惟在得人凡所求材艺者谓其可以治民若有材艺而以正直为本者必以其材而为治也若有材艺而以奸伪为本者将由其官而为乱也故将求材艺必先择志行其志行善者则举之其志行不善者则去之而今择人者多云邦国无贤莫知所举但求之不勤择之不审或用之不得其所任之不尽其材耳夫良玉未剖与瓦石相名骥未驰与驽马相杂昔吕望百里奚管夷吾彼瓌伟之材不世之杰尚不能以未遇之时自异于凡品况降此者哉然善观人者必先省其官官省则善人易充易充则事无不理故语曰官省则事省事省则民清官烦则事烦事烦则民浊今吏员其数不少在下州郡尚有兼假扰乱细民悉宜罢黜无得习常非直州郡之官宜须善人爰至党族闾里正长之职皆当审择各得一乡之选以相监统夫正长者治民之基基不倾者上必安凡求贤之路非一任而试之考而察之起于居家至于乡党访其所以观其所由则人道明贤不肖别矣其五恤狱讼曰人受阴阳之气以生有情有性善恶既分而赏罚随焉赏罚得中则恶止而善劝赏罚不中则民无所措手足是以先王特加戒慎使治狱之官精心悉意推究事源先之以五听参之以证验如睹情状使奸无所容然后随事加刑轻重皆当赦过矜愚得情勿喜又能消息物理斟酌礼律无不曲尽人心先王之制曰与杀无辜宁失不经今之从政者则不然深文巧劾宁致善人于法不免有罪于刑所以然者非好杀人也但云为吏宁酷可免后患此则情存自便不念至公奉法如此皆奸人也夫人者天地之贵物一死不可复生凡伐木杀草田猎不顺尚违时令而亏帝道况刑罚不中伤天心犯和气而欲阴阳调适万物阜安不可得也凡百守宰可无慎乎若有深奸巨猾伤化败俗悖乱人伦故为悖道者杀一砺百以清王化重刑可也识此二途则刑政尽矣其六均赋役曰圣人之大宝曰位何以守位曰仁何以聚人曰财明先王必以财聚人以仁守位国而无财位不可守故三五以来皆有征税之法虽轻重不同而济用一也今冦未平军用资广虽未遑减省以防民瘼然宜令平均使下无匮夫平均者不舍豪强而徴贫弱不纵奸巧而徴愚拙此之谓均也起于有渐必须勤课先时而备至时而输如不预劝戒临时廹切复恐稽缓以为已过捶扑交至富商贾缘兹射利输税之民于是弊矣租税虽有大式至于斟酌贫富差次先后皆事起于正长而系之于守令若斟酌得所则政和而民悦若检理无方则吏奸而民怨又左发徭役多不存意致令贫弱者或重徭而远戍富强者或轻使而近防守令不存恤民之心皆王政之罪人也泰置诸坐右令百官习诵之非通六条及计帐者不得居官先是泰以军旅未息吏民劳弊命所司斟酌古今可以便时适治者为二十四条新制行之至是又更权衡度量命绰损益新旧为三十六条总为五卷颁行之搜简贤才为牧令守长皆依新制而遣数年之间百姓便之自晋氏以来文章竞为浮华泰欲革其弊命绰作大诰宣示羣臣戒以政事仍令自后文笔皆依此体绰性俭素不事产业常以丧乱未平为己忧荐贤拔能纪纲庶政泰推心任之或出游尝预署空纸以授绰有须处分随事施行绰尝谓为国之道当爱人如慈父训人如严师每与公卿论议自昼达夜事无巨细若指诸掌积劳成疾而卒泰深痛惜之谓羣官曰苏尚书平生廉让吾欲全其素志则恐悠悠之徒有所未达如厚加赠諡又乖夙昔相知之心何为而可令史麻瑶越次进曰俭约所以彰其美也泰从之归葬武功载以布车一乘泰与羣公步送之酹酒言曰尔知吾心吾知尔志方欲共定天下遽舍吾去奈何因举声恸哭不觉巵落于手至葬日泰复自为文祭之其后宇文毓僭位以绰配享泰庙北史论曰周文提剑而起百度草创施约法之制于竞逐之辰修太平之礼于鼎峙之日终能斲雕为朴变奢从俭风化既被而下肃上尊疆屡动而内安外附斯葢苏绰之力也
　　论曰宇文泰与高欢并因拓跋之丧乱名为各拥其君实乃共分其国当时虽互相诮让要之前者虎视后者狼贪裴侠之诫孝武以避汤入火固先见也然考其规为厝注泰似彼善于此盖非独其身之不同量为之臣者亦殊致焉苏绰谟谋于内其忠敬节俭非犹夫崔暹崔季舒等之倾邪也韦孝寛扞御于外其练达明敏非犹夫高敖曹窦泰等之麤豪也孝寛六旬之拒高欢三策之平高纬运筹决胜不愧将才若乃定经制立章程使国家焕然有更新气象绰贤且远矣







　　史传三编卷二十
<史部,传记类,总录之属,史传三编>
　　钦定四库全书
　　史传三编卷二十一
　　大学士朱轼撰
　　名臣传十三
　　唐
　　房元龄
　　房元龄名乔以字行齐州临淄人也殳彦谦仕隋为司刺史元龄幼警敏善属文工书开皇中天下混一佥谓隋祚方永元龄密白父以隋无功德妄诛杀攘神器嫡庶混淆侈僣相倾亡可翘足待父惊曰无妄言年十八举进士吏部侍郎髙孝基谓裴矩曰此郎国器终当耸壑昂霄恨我不及见耳补隰城尉寻坐汉王谅累徙上郡顾中原方乱慨然有忧天下志会父疾绵十旬不解衣及丧勺饮不入口五日太宗以炖煌公狥渭北杖防谒军门署行军记室参军公为秦王授府记室每从征伐众争取货珍元龄独收人物致幕府与诸将相申结人人愿尽死力王比之光武得邓禹云居府出入十年军符府檄或驻马即办文约理尽初不着稿髙祖曰若人机识是宜委任每为吾儿陈事千里外犹面语也隠太子与王有隙元龄劝王行周公之事引杜如晦协判大计太子忌二人皆谮于帝斥之变将作王夜召二人以方士服入计事事定擢右庶子及即位为中书令第功班赏第一封邢国公食邑千三百户淮安王神通曰臣举兵关西首应义旗今元龄等以刀笔居臣上窃所未服帝曰叔父虽首倡举兵葢亦自营脱祸建德之南全军覆没黑闼再合望风輙奔元龄等有决胜帷幄定社稷功此萧何所以先诸将也三年进尚书左仆射监脩国史帝尝谓元龄与如晦曰公为仆射当助朕忧劳广开耳目比闻公等听受词讼日有数百此则读符牒不暇安能助朕求贤哉因敕尚书省细碎务皆付左右丞惟寃滞大事合闻奏者关于仆射论者以元龄等固属贤相然太宗委任责成得驭相之体帝尝问创业守成孰难元龄曰草昧之初羣雄竝起角力而后臣之创业难魏征曰自古帝王莫不得之于艰难失之于安逸守成难帝曰元龄从我定天下冐百死获一生故知创业之难征与我安天下常恐骄奢生于富贵祸乱伏于所忽故知守成之难然创业往矣守成之难方与公等慎之未几更封梁加太子少师居宰相积十五年女为王妃男尚主自以权宠隆极累表辞位不许顷之进司空仍总朝政又辞帝遣使谓曰让诚美德然国家眷赖乆不可一日去左右改太子太傅知门下省事十八年帝伐辽留守京师诏曰公当萧何之任朕无西顾忧矣凡粮械飞输军伍行留悉裁综之元龄数上书劝帝无轻敌乆事外夷固辞太子太傅以多病听卧治事许肩舆入殿帝对之流涕日遣人候问起居少间即喜形于色元龄谓诸子曰今天下无事惟讨髙丽未止羣臣莫敢谏吾而不言抱愧殁地矣乃上疏曰上古所不臣者陛下皆臣之突厥可汗束手握刀分典禁卫延陀鐡勒披置郡县髙昌吐谷浑偏师扫除惟髙丽逋命今自将六军不旬日抜辽东禽获数十万可谓功倍前世传曰知足不辱知止不殆陛下威名功烈既云足矣拓地开疆亦可止矣且陛下每决死罪必三覆五奏进疏食停音乐以人命重也今士无罪驱之行阵之间委之锋镝之下使肝脑涂地老父孤子慈母寡妻望槥车抱枯骨椎心掩泣变动隂阳伤害和气实天下之痛也使髙丽违失臣节诛之可也侵扰百姓灭之可也能为后世患夷之可也今无是三者而坐敝中国为旧王雪耻新罗报仇非所存小所损大乎愿下沛然之诏许髙丽自新焚凌波之船罢应募之众则臣死骨不朽帝得疏谓髙阳公主曰是已危笃尚能忧吾国事疾甚帝命凿苑垣以便问亲握手与诀擢子遗爱右卫中郎将遗则朝散大夫令及见之卒年七十一时贞观二十二年也陪葬昭陵諡文昭元龄明达吏事夙夜尽心惟恐一物失所审定律令意在寛平闻人善若已有之取人不求备虽卑贱皆得尽所能或以事被让必稽颡请罪惕息无所容随材收叙无隔踈贱然亦慎许可贞观末以谴还第黄门侍郎褚遂良言于帝曰元龄事君自无所负不可以一便斥非天子任大臣意帝悟遽召于家后避位不出乆之防帝幸芙蓉园元龄敕子弟扫庭除曰乘舆且临幸有顷帝果幸其第因载还宫帝在翠微宫以司农卿李纬为民部尚书有自京师来者帝曰元龄闻纬为尚书谓何曰惟称纬好须无他语帝遽改洛州刺史帝讨辽东元龄守京师有男子上变元龄诘状曰我乃告公元龄驿遣追帝帝视奏已斩男子下诏曰公何不自信其委任如此治家有法度虑诸子骄侈席势凌人集古今家诫书为屏风令各取一具曰留意于此足以保躬汉袁氏累叶忠节吾心所尚汝等师之子遗直嗣
　　桞芳曰元龄佐太宗定天下及终相位凡三十二年天下号为贤相然无迹可防德亦至矣故太宗定祸乱而房杜不言功王魏善谏争而房杜让其直英卫善将兵而房杜行其道理致太平善归人主为唐宗臣固宜哉论曰元龄事迹与汉萧何相类顾何遭髙帝猜刻书夜岌岌葅醢中元龄际太宗道协计从始终罔间萧处难而房处易其政治亦不大相逺何哉无致君尧舜之学术但开国承家纪纲粗定称一代名相焉两人力量均之乎止此矣然何终未免刀笔吏而元龄济以文学稍为过之不矜不伐居然有儒者气象临殁髙丽一疏不忘史鱼尸谏之忠君子哉
　　杜如晦
　　杜如晦字克明京兆杜陵人也少英爽喜书以风流自命负大节临机輙能断大业中赴吏部选亦为高孝基器重谓君有应变才当为栋梁之用愿保崇令德补滏阳尉未几弃官归唐兵入关任秦府兵曹参军后徙陜州总管府长史时府僚外迁者多房元龄谓王曰他人去无足惜惟如晦王佐才也大王若终守藩辅无所用之必欲经营四方非此人莫可王惊曰微公言我几失之因表留幕府从征伐常参帷幄预机秘方军国大事裁决如流莫能窥其涯际深为内外所推服累迁陜东道行台郎中封建平县男兼文学馆学士丹青画像十有八人以如晦为冠首隠太子之变与元龄定谋论功相等授左庶子迁兵部尚书封蔡国公贞观二年进侍中摄吏部选总监东宫兵马三年拜右仆射仍领选所引士贤否咸得其职太宗尝谓如晦曰比见吏部择人惟取其言辞刀笔不悉其景行如何可获善人如晦对曰两汉取人皆行着乡闾州郡贡之然后入用故当时号为多士今每年选集数千人厚貌饰辞不可知悉选司但配其阶品而已铨简之理实所未精帝将依汉时法令本州辟召防功臣等将行世封事乃止时天下新定凡立国规模台阁制度典章文物悉与元龄裁定每议大政事元龄必曰非如晦莫能筹之及如晦至卒用元龄防葢元龄长于谋如晦长于断两人深相知故能同心协德以致太平谈良相者称房杜焉四年以疾请解职频使存问医药相望于道及疾笃帝与太子亲造其家抚之流涕超迁其子构为尚舍奉御卒年四十六帝辍朝三日哭之恸赠司空封莱国公諡曰成诏虞世南勒文于碑言一体痛悼之意他日食而美辍其半奠焉帝以黄银带赐元龄谓曰如晦与公同辅朕今独见公不见如晦矣然下泪更取黄金带送灵所以后或见梦寐敕御馔往祭明年之祥遣内官慰问妻子国府官属并不罢始终恩礼无少衰
　　论曰如晦才髙气爽遇事明决沛然无所滞碍诚开国臣也故能与元龄之周密相济有成并定天下称名相伟矣使天假之年得从容以报太平之知遇事业岂止此哉
　　魏征
　　魏征字成魏州人少孤落魄有大志不营赀产以十防进李密不用从密来京师未知名自请安辑山东乃擢秘书丞驰驿至黎阳时李勣尚为密守征以书谕之勣遂定计归唐后为隠太子洗马征见秦王功髙劝太子早为计太子败王切责征答曰太子早从征言不死今日之祸王器其直及即位拜谏议大夫时河北州县素事隠巢者不自安皆潜伏思乱征白帝示至公解之命往慰谕道遇械送太子千牛李志安齐王防军李思行征与其副谋曰受命赦宫府旧人今复执送志安等吾属虽往人将不信可先贷之而后以闻使还帝悦日益亲或引至卧内访天下事征亦自以不世遇展尽底蕴无所回屈凡二百余奏无不剀切当帝心者拜尚书右丞仍兼谏议或毁征阿私所亲帝使温彦博按无騐责以不存形迹居数日帝问征曰昨来在外闻有何不是事征曰前日令彦博宣勅语臣云因何不存形迹此言大不是臣闻君臣同气义均一体未闻不存公道惟事形迹若君臣上下同遵此路则邦之兴防或未可知帝矍然改容曰前发此语寻已悔之实大不是公亦不得遂懐隠避征乃拜而言曰臣以身许国直道而行必不敢有所欺负但愿陛下使臣为良臣勿使臣为忠臣帝曰忠良有异乎征曰良臣身获美名君受显号子孙传世福禄无疆臯防稷契是也忠臣身受诛夷君防大恶家国并防独有其名龙逢比干是也以此而言相去逺矣帝曰君但莫违此言我必不忘社稷之计赐绢二百匹帝又问人君何道而明何失而暗对曰兼听则明偏信则暗尧舜辟四门明目达聪虽共驩苖鲧不能蔽也秦二世独信赵髙梁武帝独信朱异侯景隋炀帝独信虞世基天下土崩瓦解而不知盗贼徧海内而不闻此其騐也帝将聘郑仁基女为充华诏书已出册使未发征闻其许嫁陆氏谏曰郑氏之女乆已许人陛下取之不疑恐亏圣德帝闻之大惊自责停使令女还夫羣臣以女适陆氏无显状大礼既行不可中止又陆氏抗表自云初无婚姻帝于是颇以为疑再问征征曰陆爽恐陛下今虽容之后隂加谴责所以反覆自陈不足为怪帝乃降敕自明停其册使将葬建成元吉征与王珪请预陪送上表曰臣等昔受命太上委质东宫出入龙楼垂将一纪前宫结衅宗社得罪人神臣等不能死亡甘从夷戮负其罪戾録置周行徒竭生涯将何上报陛下德光四海道冠前王陟冈有感追懐棠棣明社稷之大义申骨肉之深恩卜葬二王逺期有日臣等永惟筹昔忝曰旧臣防君有君虽展事居之礼宿草将列未申送往之哀瞻望九原义深凡百望于葬日送至墓所帝义之许之宫府旧僚吏尽令送葬三年以秘书监参预朝政西域诸国闻髙昌麴文泰朝悉遣使入献诏使人迎之征谏曰王者不以蛮夷劳中国姑听其商贾往来与边民交市则可若賔客待之恐不胜其弊帝乃止右仆射封德彞等竝欲中男十八以上简点入军勅出征执奏以为不可德彞重奏谓次男有壮大者帝降敕中男虽未十八然壮大亦可入军征又不肯署勅帝召征及王珪至作色而待之曰中男实小自不点入军实大亦可简取如此固执不解公意征正色曰臣闻竭泽取鱼非不得鱼明年无鱼焚林而畋非不得兽明年无兽若次男以上尽点入军租赋杂徭将何取给且比年国家卫士不堪攻战岂为其少但为礼遇失所遂使人无鬭心若多点取人还充杂役虽众无用若精简壮健遇之以礼何必在多陛下每云我之为君以诚信待物欲使官民并无矫伪之心自登极以来大事已数不信何以取信于人帝愕然曰所云不信是何等也征因言即位之初有逋负宿债欠负官物并悉原免之诏又关中免二年租调关外给复一年后不能无失信者数事帝喜曰我见君执奏不已疑君蔽此事今论国家不信人情不通我不寻思过亦深矣乃停中男赐征金瓮一口先是帝尝叹大乱之后疑其难治征曰乱后易治譬饥者易食渴者易饮也封德彞曰三代以还人渐浇诡故秦任法律汉杂霸道皆欲治不能非能治不欲征曰五帝三王不易民而治汤武皆承大乱之后身致太平若人渐浇漓不复返朴今当悉为鬼魅尚安得而化哉帝纳之及即位四年之后米斗三钱岁断死二十九几致刑措蛮夷君长袭衣冠带刀宿卫东薄海南逾岭户阖不闭行旅不赍粮帝语羣臣此魏征劝我行仁义之效惜不令封德彞见之李靖败突厥颉利部落多来归降中书令温彦博议请于河南处之一则实空虚之地二则示无猜之心帝从之征议以为宜遣发河北居其旧土且今降者几至十万数年之后滋息过倍密迩王畿心腹之疾将有后患彦博曰天子之于万物也天覆地载处之河南死而生之亡而存之懐我厚恩终无叛逆征曰晋代有此分居近郡江统为言武帝不用后果覆车陛下必用彦博言所谓养虎自贻患也帝竟从彦博议后帝幸九成宫突厥隂结所部作乱事败皆捕斩之还其旧部于河北帝悔而自责曰初不纳魏征言遂几失乆安之道侍御史权万纪李仁发俱以告讦譛毁防引见任以弹射莫敢诤论征奏曰权万纪李仁发并是小人不识大体以谮毁为是告讦为直凡所弹射皆非有罪多行无礼以取强直之名诬房元龄斥退张亮无所肃厉徒损圣明臣伏度圣心必不以为谋虑深长可委以栋梁之任将以其无所避忌欲以警厉羣臣羣臣素无矫伪空使臣下离心以元龄亮之徒犹不可得伸其枉直其余疎贱孰能免其欺罔伏愿陛下留意再思自驱使二人以来有一益臣即甘心斧钺受不忠之罪陛下纵未能举善以崇德岂可进奸而自损乎帝欣然纳之赐绢五百匹万纪仁发相继贬黜七年代王珪为侍中进爵郡公帝幸九成宫宫御憇湋川官舍李靖王珪至吏改馆宫御以舍靖珪帝怒命按之征谏曰靖等陛下心膂大臣宫人扫除耳以此罪责恐骇天下耳目得释不问后宴丹霄楼帝从容语羣臣曰征毎谏我不从与言辄不应何哉征曰臣以事有不可故谏若不从辄应恐遂行之帝曰第应之须别陈论何伤征曰昔舜戒羣臣汝无面从退有后言若面己许可又别陈论非禹稷所以事君也帝曰人言魏征举动疎慢我但见其妩媚耳征撰定齐梁陈周隋五史多所损益进左光禄大夫以疾辞位拜特进知门下省事文德皇后葬昭陵帝于苑中作层观望之引征同升征熟视曰臣眊昏不能见帝指示之征曰臣以为陛下望献陵耳若昭陵则臣固已见之矣帝泣为毁观帝又欲以巢刺王妃为后征谏曰陛下方取法尧舜奈何以辰嬴自累乃止后幸洛阳多所谴责征曰隋惟责供奉不精因此浪费以至于亡陛下当兢惧戒约奈何诲人为奢退又上疏言刑赏不可由喜怒及骄奢乱亡之故乞以隋为鉴十二年帝尝从容问比来所行得失政化何如征对曰若恩威所加逺方朝贡比于贞观之始不可等级而言若德义潜通民心悦服比于贞观之初相去又甚逺帝曰逺方来服应由德义所加往前功业何因益大征曰昔者四方未定常以德义为心旋以四海无虞渐加骄溢所以功业虽盛终不如往初帝曰所行比前何无异征曰贞观之初恐人不言导之使谏三年以后见人谏悦而从之一二年来不悦人谏虽黾勉听受而意终不平帝曰于何事如此征曰即位之初处元律师以死罪孙伏伽谏曰法不至死无容滥加遂赐以兰陵公主园直钱百万人或曰所言乃常事而所赏太厚答曰我即位来未有谏者所以赏之此导之使言也徐州司户桞雄妄加阶级人有告之者陛下令其自首不首与罪雄固言是实大理推得其伪处雄死罪少卿戴胄奏法止合徙陛下不从胄曰既付臣法司罪不合死不可酷滥陛下作色遣杀胄执之不已然后赦之乃谓法司曰但能如此为我守法岂虑滥有诛夷此则悦以从谏也往年陜县丞皇甫德参上书大忤圣防陛下以为讪谤臣奏称上书不激切不能起人主意激切即似讪谤于时虽从臣言赏德参物二十叚意甚不平难于受谏也帝惊曰人苦不自觉非公无能道此帝又尝问征曰羣臣上书可采及召对多失次何也对曰百司奏事尝数日思之及至上前三分不能道一况谏者怫意触忌非陛下借之辞色岂敢尽其情哉帝由是接见羣臣辞色愈温魏王泰有宠或言大臣多轻之帝怒召大臣议曰隋文帝时大臣皆为诸王所顿踬我若纵之泰岂不能辱公軰耶房元龄等皆谢征正色曰若纪纲大壊固所不论圣明在上魏王必无顿辱羣臣之理隋文帝骄其诸子卒皆夷灭又足法耶帝悦曰闻公言方知理屈先是帝作飞山宫征上疏极谏后遇大雨谷洛溢毁宫寺漂居人征因事极言尤为激切条陈十思畧曰臣闻求木之长者必固其根本欲流之逺者必浚其泉源思国之安者必积其德义凡昔元首承天景命善始者实防克终者益寡葢在殷忧必竭诚以待下既得志则纵情以傲物竭诚则胡越为一体傲物则骨肉为行路怨不在大可畏惟人载舟覆舟所宜深慎诚能见可欲则思知足以自戒将有作则思知止以安人念髙危则思谦冲而自牧惧满盈则思江海下百川乐盘游则思三驱以为度忧懈怠则思慎始而敬终虑壅蔽则思虚心以纳下惧防邪则思正身以黜恶恩所加则思无因喜而谬赏罚所及则思无以怒而滥刑总此十思兹九德简能而任之择善而从之文武并用垂拱而治何必劳神苦思代百司之职役哉手诏喜答之于是废明德宫元圃院赐被水者帝问羣臣征与诸葛亮孰贤岑文本曰亮才兼将相非可比帝曰征蹈履仁义欲致君尧舜亮亦不过是也帝厌上封者多不切事欲加谯黜征曰古者立谤木欲闻已过言而是朝廷之益即非无损于政由是皆劳遣之时屡有阉宦充外使妄有论奏事发帝怒征进曰阉宦虽微狎近左右时有言语轻而易信浸润之谮为患特深今日之明必无此虑为子孙教不可不杜絶其源帝悦充使永停征因上言尚德好善之美术数刻深之害反覆至数千言帝手诏嘉叹赐绢三百匹十三年征上疏言陛下顷年以来渐不克终非复贞观以初之盛因条陈不克终者十渐帝书为屏障兼付史官赏黄金十斤廐马二疋又尝问征比来朝臣多不论事何也征曰陛下虚心采纳诚宜有言者然古人云未信而谏则以为谤已信而不谏则谓之尸禄但才器不同懦弱之人懐忠直而不能言疎逺之人恐不信而不得言懐禄之人虑不便身而不敢言所以相与缄默俛仰帝曰诚如卿言朕今开懐纳谏卿等无劳烦怖惧遂不极言侯君集平髙昌帝欲以其地为州县征谓不如抚其民而立其子所谓伐罪吊民威德被于遐方者也若以为州县常须千余人镇守数年一易往来交替十年之后陇右空虚散有用以事无用未见其可禇遂良亦极谏帝不从以其地置西州后西突厥欲攻西州帝悔谓侍臣曰往年初平髙昌魏征褚遂良劝朕立其子弟依旧为国不用其计方自悔责宁得忘所言者乎征尝侍宴两仪殿举齐桓公鲍叔牙管仲寗戚交儆事为戒帝嘉纳之时大臣并请封禅惟征执不可帝曰岂功不髙德未厚耶诸夏未治逺方未服嘉瑞不至年谷不登耶何为而不可征曰陛下功则髙而民未懐惠德则厚而泽未旁流诸夏虽安未可驱之役逺方慕义无以供其求符瑞虽臻罻罗犹密积岁丰稔仓廪尚虚譬如人有十年长患疗治方瘳便欲负重日行百里必不可得告成天地臣窃有疑兼以大事举行万国咸萃要荒之外奔走来庭今伊洛以东暨于海岱人烟断絶道路萧条徒令窥示虚弱又赏赐未厌众望给复不偿民劳遇有灾难以追悔帝不能夺尝与房元龄髙士亷遇少府少监窦德素于路问北门近何营缮德素奏之上怒让元龄等曰君但知南衙政事北门小营缮何与君事元龄等拜谢魏征进曰元龄等为陛下股肱耳目中外事岂有不应知者使所营是当助成之非则当请罢之不知何罪而责何罪而谢也上甚愧之十七年有疾上手诏问之且言不见数日朕过多矣若有闻见可封状进来征上言陛下临朝常以至公为言退而行之未免私僻或畏人知横加威怒欲葢弥彰竟有何益征家初无正寝帝辍小殿材为营构赐素褥布被从其所尚数与太子临问拊之流涕许以衡山公主降其子叔玉卒年六十四帝临哭之恸罢朝五日太子举哀西华堂诏百官咸赴防赠司空諡文贞给羽葆鼓吹班剑赙赗其妻裴氏辞曰征素俭约今葬以羽仪非其志也乃更用素车白布襜帷陪葬昭陵帝登苑西楼望哭甚哀御制碑文手书之益封户九百临朝叹曰以铜为鉴可正衣冠以古为鉴可知兴替以人为鉴可明得失魏征殁朕亡一鉴矣朕比使人至其家得书一纸始半藁其可识者曰天下之人有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详慎若爱而知其恶憎而知其善去邪勿疑任贤勿猜可以兴矣其大畧如此朕顾思之恐不免斯过公卿侍臣可书之于笏知而必谏也征状貌不逾中人每犯顔进谏虽逢盛怒神色不慑帝徐为霁威奏疏数万言皆本仁祖义劝诫昭然称引甚富尤好征据刘向説苑帝尝谓征曰卿罪重于中钩我任卿逾于管仲近代君臣相得宁有似我于卿者乎一日宴近臣于九成宫称征每犯顔切谏不许我为非我所以重之征再拜曰陛下导臣使言臣所以敢言陛下若不受臣言臣亦何敢犯龙鳞触忌讳也帝大悦赐钱十五万又尝谓侍臣曰贞观以前从我平定天下周旋艰险元龄之功贞观之后尽心于我献纳忠谠安国利人成我今日功业惟魏征而已解佩刀赐之帝尝得佳鹞自臂之望见征来匿懐中征奏事良乆鹞竟死帝将有关南之行既办而止征谒告还问故帝笑曰畏卿嗔故中辍耳征以隋乱后典章湮散引诸儒校集秘书粲然复完又以小戴礼综彚不伦作类礼二十篇帝好武征侍宴见舞破陈乐俛首不顾至庆善乐则谛玩无斁举有所讽切如此征殁后毁者百出以尝荐杜正伦侯君集诬为阿党又诬録谏语示史官帝怒停叔玉婚而仆所为碑后征辽东还怅然曰魏征若在朕无此行仍召其妻子慰劳以少牢祀其墓复立碑加礼焉五世孙謩仕至同平章事宣宗称其直谏有祖风
　　新唐书赞曰君臣之际顾不难哉以征之忠而太宗之睿身殁未几猜谮遽行始征之谏累数十余万言至君子小人未尝不反覆为帝言之以佞邪之乱忠也乆犹不免故曰皓皓者易污峣峣者难全自古所叹云唐柳芳称征死知与不知莫不恨惜以为三代遗直谅哉论曰征务引其君以当道志仁批逆鳞无所讳惓惓忠贞学术通明浩气充塞古今诤臣鲜有过之太宗英睿从谏如转圜士君子有致君尧舜之心遇可为尧舜之主不披肝露胆罄底蕴以相告非人情矣征之谏固不可及亦太宗成之也身殁未几媢毁遽行又似一日无征众寒杂至虽英睿如太宗且不免为佞邪所播弄悲哉前此之转圜亦征有以佐之也明君良臣相需殷而相得彰亶其然乎
　　王珪
　　王珪字叔玠梁太尉僧辩孙也少孤性雅澹志量深沉能安贫履正交不茍合隋末亡命南山十余年母李氏谓曰汝他日必贵然未知所与游者何如人试与偕来乃约房杜等过其家李窥见大喜亟具酒食曰客皆公辅才汝贵不疑髙祖入关李纲荐之授太子舍人迁中允太宗即位召为谏议大夫珪推诚纳善多所献替帝顾待良厚封永宁县男寻迁侍中帝尝问珪曰近世治不及古何也对曰汉世尚经术宰相多用儒士故风俗淳厚近世重文轻儒参以法律此治化之所以益衰也帝然之一日进见有美人侍侧帝指示珪此庐江王瑗姬也瑗不道贼其夫而纳之珪避席曰陛下以庐江为是耶非耶帝曰杀人而取妻乃问朕是非何也珪曰姬今在帝侧窃谓陛下是之审知其非何不屏去若更纳用此与郭公善善不能用恶恶不能去相去几何哉帝悦即出之帝使太常祖孝孙教乐律宫中以宫伎不进数被让珪与温彦博谏曰孝孙雅士今乃使教宫人又责谯之天下其以士为轻乎帝怒曰卿皆朕腹心之臣乃附下罔上为人游説耶彦博惧谢罪珪不拜曰陛下责臣以忠直今臣所言岂私曲邪陛下疑臣以私是陛下负臣臣不负陛下帝默然而罢明日谓房元龄曰自古帝王纳谏诚难朕昨责珪等至今悔之公等勿因此不尽言也时珪与元龄李靖温彦博戴胄魏征同辅政帝以珪善鉴人物因谓之曰卿标鉴通悟试为朕言元龄等且自谓孰与诸子贤珪对曰孜孜奉国知无不为臣不如元龄兼资文武出入将相臣不如靖敷奏详明出纳惟允臣不如彦博济防治剧众务必举臣不如胄以谏诤为己任耻君不及尧舜臣不如征至激浊扬清疾恶好善臣于数子有一日之长帝称善而元龄等亦以为确论进封郡公后为魏王泰师王见之輙先拜珪亦以师道自居教王忠孝王问何为忠孝珪曰至尊王之君事思尽忠亦王之父事思尽孝惟忠孝可以立身成名享天佑垂后裔王问所习珪曰汉东平王苍称为善最乐愿王志之帝闻喜曰儿可无过矣子敬直尚南平公主先是公主下嫁皆不以妇礼事舅姑珪曰主上钦明动循礼法吾当受公主谒见岂为身荣所以成国家之美耳乃与其妻就席坐令公主执笲行盥馈之礼是后公主下降咸备妇礼自此始也贞观十三年卒年六十九图形凌烟諡曰懿珪性不苛察临官务举纲维去太甚平居虽仆妾不见其喜愠奉寡嫂尽礼家事咨而后行教抚孤侄虽其子不过也微时人或赠遗初无让及贵厚报之虽已亡必酬赡其家宗姻匮乏周防咸至薄于自奉未尝营搆堂室有司劾其不立家庙四时祭于寝帝为立庙媿之不罪也世以为俭不中礼云论曰珪推诚纳善多所献替盛世良臣也先儒以事讐责之其论严矣尝考纲目发明王魏奉髙祖之命而辅太子则髙祖其君也太子其长也家无二主国无二上任是职者固当以一人为主不得以所事为主王魏所处与管召殊科此论固自有见非为王魏解説也珪之学术谟猷不及魏征而刚直不挠善谏争与征相似王魏并称有以哉
　　李靖
　　李靖字药师京兆三原人姿貌魁秀通书史尝曰丈夫当建功名宁作章句儒耶其舅韩擒虎与论兵輙以孙呉目之仕隋为殿内直长杨素牛皆曰王佐才也大业末为马邑丞髙祖撃突厥靖察有非常志自囚上急变传送江都至长安道梗髙祖已定京师将斩之靖呼曰公起兵为天下除暴乱欲就大事以私怨杀士乎秦王为请得释从平王世充以功授开府萧铣据江陵靖陈图铣十防诏拜靖行军总管兼摄赵郡王孝防行军长史武德四年八月大阅防州时秋潦涛濑涨恶诸将请俟江平乃下靖曰兵机事以速为神今乘铣不备冐险疾趋是震雷不及塞耳可禽也孝防从之九月拔荆门宜都抵夷陵铣将文士悉鋭屯清江孝防欲撃靖请驻南岸待其气衰孝防弗听自往战败绩贼众委舟散掠靖纵兵奋撃大破之乘胜直抵江陵入其外郭又攻水城拔之大获舟鉴命悉散之江中诸将皆谏曰奈何弃以资敌靖曰萧铣之地南出岭表东距洞庭吾悬军深入若攻城未抜援兵四集表里受敌进退不获虽有舟楫无所用之今弃使蔽江而下援兵见之必谓江陵已破未敢轻进往来觇伺动淹旬月吾取之必矣铣援兵见舟舰果疑不进铣内外阻絶乃降靖入据其城号令严肃秋毫无所犯或请籍铣将拒战者家赀以赏军靖曰王者之师宜使义声先路彼为其主死鬭岂可同叛逆之科若降而籍之恐自荆以南坚城剧屯敺之死守非计之善也于是江汉列城望风欵附以功封永康县公荆州刺史遂度岭至桂州分道招慰酋长冯盎等皆以子弟来谒南方悉定得郡九十六户六十余万诏书嘉劳授岭南抚慰大使桂州总管念岭海陋逺非振威武示礼义无以移风率兵南巡所过问疾苦延见长老宣布天子恩意逺近懽服辅公祏反诏召靖副孝防讨之李世勣等七总管皆受节度靖督诸军水陆并进鏖战杀伤万人破其将冯惠亮陈正通等遂率轻兵至丹阳禽公袥以归太宗即位歴兵刑二部尚书实封四百户检校中书令帝图突厥以靖为代州道行军总管帅劲骑三千由马邑趋恶阳岭颉利可汗大惊曰兵非倾国来靖敢提孤军至此靖又纵间谍离其腹心夜袭定襄破之可汗遁碛口帝曰靖以三千骑直犁宼庭取定襄古无与比足洒吾渭水耻矣进封代国公颉利走保鐡山遣使请举国内附诏以靖将兵往迎又遣唐俭安脩仁慰抚之颉利外为卑辞内实犹豫欲俟草青马肥亡入漠北靖曰颉利虽败其众犹盛若走度碛北保依九姓图之无及乃谓副将张公谨曰诏使至敌必自寛若疾驱万骑赍二十日粮自白道袭之必得所欲遂督兵疾进遇侯逻皆俘以从去其牙七里乃觉俘斩十余万禽其子叠罗施杀义成公主颉利乘千里马先奔大同道行军总管张寳相禽以献于是斥地自隂山北至大漠矣因大赦赐民酺五日御史大夫萧瑀劾靖纵军士掠散珍寳召让之靖不辩惟顿首谢帝进靖光禄大夫增户至五百谓曰向人谮公短朕今悟矣赐帛千匹迁尚书右仆射靖每参朝议恂恂似不能言以沉厚称寻为畿内道大使巡察风俗防足疾乞休授特进就第吐谷浑宼边复拜西海道行军大縂管靖决防深入逾积石山大战数十多所杀获降其国人无算吐谷浑伏允穷蹙自经死靖更立大宁王慕容顺而还自是阖门称疾谢絶亲故改封卫国公开府仪同三司图像凌烟阁年七十九卒陪葬昭陵諡景武
　　论曰李靖才畧非常而恂恂如不及以沉厚称虽非章句儒亦书史之润矣唐书赞其阖门称疾畏逺权逼虽古哲人无以尚又言靖善用兵特临机果料敌明根于忠智而已世俗言靖精风角鸟占云防孤虚之术传着怪诡皆不足信有防哉有防哉
　　傅奕
　　傅奕相州邺人也开皇中徙扶风髙祖为扶风太守礼之及即位拜太史丞防令庾俭以父质占候忤隋炀帝死惩其事荐奕自代遂为令时国制多仍隋旧奕上言黄帝唐虞三代不相礼袭乐隋季违天害民专峻刑法天下兆庶同心叛之陛下拨乱反正安可不一新民之耳目改正朔易服色变律令革官名功成作乐治终制礼使天下知盛德之隆此其时也然官贵简约夏后官百不如虞氏五十周三百不如商之百又言夏有乱政而作禹刑商有乱政作汤刑周有乱政作九刑卫鞅为秦法增凿颠抽胁镬烹等六篇始皇为挟书律此失于烦不可不监复上疏极论浮屠谓西域之法无君臣父子以三途六道吓愚欺庸追既往之罪窥将来之福习其教者不惮科禁轻犯宪章至有身在狱中诵梵礼佛以祈解免且生死夀夭本诸自然刑德威福繋乎人主贫富贵贱功业所招而愚僧矫诈皆云由佛让天理窃主权其为害政良可悲矣五帝三王未有佛法君明臣忠年祚长乆至汉明帝始立胡祠然惟桑门自传其教西晋以上不许中国髠为之徒石苻乱华乃弛厥禁主庸臣佞政虐祚短事佛致然梁武齐襄足为明戒今天下僧尼数盈十万请令匹配即成十万户十年之后滋产必多加之教训兵农两足利可胜既耶又上十二论言益痛切诏百官议之惟太仆卿张道源是奕言萧瑀曰佛圣人也而奕非之非圣人者无法当治罪奕曰人之大伦莫如君父佛以世嫡而叛其父以匹夫而抗天子萧瑀不生于空桑乃遵无父之教非孝者无亲瑀之谓矣瑀不能对帝亦恶沙门道士不守戒律诏有司沙汰僧道防传位未及行而止太宗既立召赐食问佛法妙可师卿何独不悟其理奕曰佛乃胡中桀黠欺西域以自神迷惑滋广而孅儿幻夫摸荘老文饰之不忠不孝削髪而揖君亲逰手逰食易服以逃租赋有害国家无益于民臣非不悟鄙不学也帝颇然之他日谓侍臣曰梁武帝惟谈苦空侯景之乱百官不能乘马元帝为周师所围犹讲老子戎服以听此深足戒朕所学者尧舜周孔之道如鸟之有翼鱼之有水失之则死不可一日无也后有僧自西域来能呪人立死复呪即生帝试之騐以告奕奕曰此邪术也臣闻邪不干正请呪臣必不能行帝命僧呪奕奕初无所觉须防僧自僵仆遂不复苏又有婆罗门僧言得佛齿物莫能伤长安士女辐辏如市奕谓其子曰吾闻有金刚石性至坚惟羚羊角可破汝往试焉其子如言扣之应手而碎观者乃止奕虽善天文占候数术然训子习六经谓己学不可以传妖胡佛书慎勿寓目病不问医忽酣卧蹶然起曰吾死矣夫自书志曰傅奕青山白云人也以醉卒年八十五
　　论曰善哉傅奕之斥浮屠也浮屠之教浅之则论因果深之则谈妙夫作善降祥不善降殃天道自然之应岂佞佛所能免哉其所谓妙者掇拾儒者之唾余杂以老氏之浮诞稍变其説而归之于空夫儒者之学万念皆实由性分所固有以尽其职分所当为措则正而施则行释氏之学万念皆空托为明心见性之説而弃道遗伦终归于无何有之乡此奕之所以卓然不惑以正胜之与昌黎佛骨表后先并耀矣





</div>
    <div class="pagination">
<a href="史传三编_page7.html">上一页</a><span>...</span><a href="史传三编_page3.html">3</a><a href="史传三编_page4.html">4</a><a href="史传三编_page5.html">5</a><a href="史传三编_page6.html">6</a><a href="史传三编_page7.html">7</a><span class="current-page">8</span><a href="史传三编_page9.html">9</a><a href="史传三编_page10.html">10</a><a href="史传三编_page11.html">11</a><a href="史传三编_page12.html">12</a><a href="史传三编_page13.html">13</a><span>...</span><a href="史传三编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
