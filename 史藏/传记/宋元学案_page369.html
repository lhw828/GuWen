<!DOCTYPE html>
<html>
<head>
    <meta charset="UTF-8">
    <title>宋元学案 - 第 369 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 369 页/共 437 页</h1>
    <div class="content">　　隐君汪东山先生华

　　汪华，字荣夫，号东山，祁门人。与族兄相同事双峰。早岁又从学鄱阳赵介如，江古心高弟也。与中书右丞燕公楠为同门友。至元初，公楠佥　江浙行省事，道祁门，访先生，与论旧故，将荐诸朝，先生固辞而止。从孙克宽，知名于世。（云濠案：黄氏本云：「仲孙克宽，实能嗣其传。」仲孙当是从孙之■。）

　　汪先生相

　　汪相，字魏夫。与弟荣夫皆学于双峰，两人问难叩击，悉得其蕴奥。祁邑理学之盛，自二人发之。

　　逸民吴可堂先生迂

　　吴迂，字仲迂，浮梁人。从双峰学。尝应科举不上，遂弃之。辟兵横塘，讲道不废。皇庆间，浮梁牧郭郁延之为师，以训学者，时称可堂先生。汪克宽，其门人也。（云濠案：黄氏本云：同邑郑合生、戴皆师事之。）所著有《四书语录》、《五经发明》、《孔子世家》、《先儒法言粹言》、《复位纲目》，使者表其所居曰「逸民」。年九十卒。

　　蔡愚泉先生汝揆

　　蔡汝揆，字君审，新昌人，用之七世孙也。师饶双峰，得道学之传。门人称为愚泉先生。所著有《希贤录》、《贯道集》、《友议》诸种（修。）

　　县令罗先生椅

　　罗椅，字子远，号谷，庐陵人也。双峰弟子。宝佑进士，以秉义郎为江陵教授，改潭州，宰赣之信丰，迁提辖榷货。（补。）

　　史水东先生泳

　　李先生实（合传。）

　　史泳，字自亨，余干人。尝述双峰之言曰：「人为万物之灵，天地不足者亦能补，故人当与天地配，不当与万物伦。」同门李实尝曰：「自亨问答，出入微妙。」学者尊之为水东先生。

　　（梓材谨案：李先生实与胡弋溪门人临川李实同名。弋溪已在元之中叶，其门人不得与水东同门，盖别一人也。）

　　◆景程同调

　　提刑徐先生道隆（附子载孙。）

　　徐道隆，字伯谦，武义人。以任入官，为浙西提刑。元兵至临平亭山，令间道入援，时水陆皆有屯军，道绝不通，议由太湖经武康、临安县境勤王。即日乘舟出临湖门，泊宋村。郡守赵良淳既缢死，德佑二年正月朔旦，追兵及先生，江陵亲从军三百人殊死战，矢尽枪槊折，一军尽没。先生见执舰内，间守者少怠，赴水死，长子载孙亦赴水死。余兵有脱归者言于朝，命赠官赐谥，厚恤其家，立庙安吉。越三日，宋亡。（参史传。）

　　◆双峰私淑

　　山长袁先生易（别见《北山四先生学案》。）

　　教授吴先生存（见下《梧冈同调》。）

　　◆东斋家学（朱、刘四传。）

　　经师陈云庄先生澔

　　陈澔，字可大，号云庄，又号北山，东斋先生大猷子。于宋季不求闻达，博学好古，有《礼记集说》行于世。学者称为云庄先生。（云濠案：《江西人物志》作：「学者称为经师先生。」）年八十有二卒。元奎章学士虞集题其墓曰「经师陈先生墓。」

　　（云濠谨案：梨洲原本先生传末云：「明成化七年，礼部题请从祀学宫，未报。弘治十七年，巡抚御史张本、提学副使邵宝题准别祠祀之。」）

　　◆准轩门人

　　朱梧冈先生以实

　　朱以实，号梧冈，乐平人也。师事吴准轩，以绍朱子。子公迁。

　　◆梧冈同调

　　教授吴先生存（附《门人刘耳》。）

　　吴存，字仲退，鄱阳人。私淑双峰之学，部使者争劝以仕，不答。延佑元年，设科总管，史烜曰：「是不可无吴先生。」强起之，选授本路学正，不及代，归。又调宁国教授，未久引年。七年，聘主本省乡试，寻卒。先生尝语门人刘耳曰：「学非乐，不足言学。乐在心，心诚则乐，不然不乐，故一言一动，不可不诚。」所著有《程朱传义折衷》、《月湾集》。（补。）

　　祖望谨案：先生当与朱梧冈父子同辈。饶之《志乘》妄　言先生为王逢原之徒，谬矣。

　　◆徽庵门人

　　县令金东园先生若洙

　　金若洙，字子方，休宁人。受业于程徽庵。宝佑间，乡举官黔江县令。宋亡不仕，归筑东园，隐读其间。所著有《东园集》、《四咏吟编》、《性理字训集文》。

　　范先生奕

　　吴兰先生锡畴（合传。）

　　范奕、吴锡畴，皆新安人，程若庸高弟子。

　　（梓谨案：吴先生字符伦，休宁人，竹洲先生儆之从孙，隐君垕之子也。《徽州府志》载其研精理学，所居艺兰以自况。着有《兰集》。）

　　文宪程雪楼先生巨夫

　　程巨夫，名文海，以字行，新建之吴城人。叔父飞卿，通判建昌，以城内附。先生入为质子，授管军千户。召见，应对详明，改直翰林，授应奉翰林文字，进修撰、集贤直学士、秘书少监、翰林集贤学士。至元二十四年，以侍御史求贤于江南，有宋遗老网罗殆尽，仍拜集贤学士，行御史台事。二十九年，召对。明年，出为闽海道肃政廉访使，移江南、湖北道。大德八年，召拜翰林学士。至大三年，廉访山南、江北。明年，召对，留为翰林学士承旨。以病乞骸骨。居五年而卒，年七十。赠大司徒，追封楚国公，谥文宪。初先生读书临汝书院，受学于族叔徽庵与吴草庐，同门友人称为雪楼先生，因其所居曰「雪楼」也。

　　文正吴草庐先生澄（别为《草庐学案》。）

　　◆应中门人

　　熊遥溪先生凯

　　熊凯，字舜夫，南昌人。从饶应中得双峰之传。以明经开塾四十余年，时称遥溪先生。门人同邑熊良辅最知名。（参《南昌府志》。）

　　龚泉峰先生焕

　　龚焕，字幼文，（云濠案：一作右文。）进贤人。通五经，师饶应中，以明体返躬为务。时科举未行，文章犹尚华靡，先生独与学者议曰：「苟以科举必遵朱氏之学，其程序皆预为拟定。」先生殁而科目兴，一如其言。居泉峰下，人称为泉峰先生。（同上。）

　　◆东山家学

　　汪先生应升

　　汪应升。

　　（梓材谨案：先生为环谷之父，东山先生从子也。俟考其事实。）

</div>
    <div class="pagination">
<a href="宋元学案_page368.html">上一页</a><span>...</span><a href="宋元学案_page364.html">364</a><a href="宋元学案_page365.html">365</a><a href="宋元学案_page366.html">366</a><a href="宋元学案_page367.html">367</a><a href="宋元学案_page368.html">368</a><span class="current-page">369</span><a href="宋元学案_page370.html">370</a><a href="宋元学案_page371.html">371</a><a href="宋元学案_page372.html">372</a><a href="宋元学案_page373.html">373</a><a href="宋元学案_page374.html">374</a><span>...</span><a href="宋元学案_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
