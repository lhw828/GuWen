<!DOCTYPE html>
<html>
<head>
    <meta charset="UTF-8">
    <title>宋元学案 - 第 375 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 375 页/共 437 页</h1>
    <div class="content">　　任子曰：「学所以治己，教所以治人。」不勤学无以为智，不勤教无以为仁。（《说经》。）

　　杨倞注《荀子》曰：「天无实形，地之上空虚者，尽皆天也。」其说本于张湛，《列子注》谓：「自地而上，则皆天矣，故俯仰喘息，未始离天。」（《天道》。）

　　《世说》其言清以浮，有天下分裂之象；《中说》其言闳以实，有天下将治之象。

　　「吏者，民之本纲也，圣人治吏不治民。」斯言不可以韩非废。（《诸子》。）

　　刚者必仁，佞者必不仁。庞萌为人逊顺，而光武以托孤期之，其惑于佞甚矣，子陵所以鸿飞冥冥也。

　　《曲礼》、《少仪》之教废，幼不肯事长，不肖不肯事贤。东都之季，风化何其美也！魏昭洒埽于郭泰，荀爽御于李膺，殷陶、黄穆侍卫于范滂，阙里气象，不过是矣。（以上《考史》。）

　　（梓材谨案：谢山所录《深宁考史》十二条，今移入《涑水学案》一条，移入《明道学案》一条，移入《上蔡学案》一条，移入《龟山学案》一条，移入《紫微学案》一条，移入《豫章学案》一条，移入《赵张诸儒》一条，移入《西山蔡氏》一条，移入《勉斋学案》一条。又一条云：「李诚之语真希元曰：『笃信好学，守死善道，此吾辈八字箴。』」已入《丽泽诸儒学案》《李传》中，删之。）

　　（梓材又案：谢山又录《评文》二条，今归入《慈湖学案》一条，《絜斋学案》一条。又录《评诗》五条，今归入《范吕诸儒》一条，《张祝诸儒》一条，《蜀学略》二条。其一条曰：「汤伯纪自警云：『《春秋》责备贤者，造物计较好人，一点莫留余滓，十分成就全身。』此老晚节，庶几践斯言也。」已入《三汤学案伯纪传》中，删之。）

　　王涣之曰：「乘车常以颠坠处之，乘舟常以覆溺处之，仕宦常以不遇处之，无事矣。」此言近于达者。

　　尚志谓之士，行己有耻谓之士，否则何以异乎工商﹖特立独行谓之儒，通天地人谓之儒，否则何以异乎老、释﹖困而不学，则下民尔；待文王而兴，则凡民尔。

　　群居终日，言不及义，而险薄之习成焉；饱食终日，无所用心，而非僻之心生焉，故曰：「民劳则思，思则善心生。」

　　儒之教以万事为实，释之教以万法为空。（以上《杂识》。）

　　（梓材谨案：谢山所录《杂识》八条，今移入《元城学案》一条，移入《横浦学案》一条，移入《止斋学案》一条。）　　　

　　深宁文集（补。）

　　万古一道，万化一心。仁，人心也。人者，天地之心也。天有四时，风雨霜露，地载神气，风霆流形，无一物而非仁。仁则清明虚静，与天地同流。（《慈湖书院记》。）

　　以仁存心，以心合天。（《医学记》。）

　　为政之本，自相在尔室始。千室之邑易治也，一室之自治为难，亦惟暗室之不欺而已。常上一笑嚬，堂下万休戚系焉。（《重修鄞县治记》。）

　　汉之经生守家法，唐之世族重宗谱，子弟彬彬，三代之流风犹存。然金籯之谚，城南之诗，识者谓诱以利禄，非天爵之贵。（《广平书塾记》。）

　　庸敬在心，斯须之敬在祭。（《奉化社稷坛记》。）

　　三陈九卦，此涉变处难之法。《履》以泽为德之基，《井》以水为德之地，基者德之积，地者德之厚，积则涵养为渊泉之溥，厚则和顺为时雨之化。（《德润斋记》。）

　　纳鼎有谏，观社有谏，申繻名子之对，里革断罟之规，御孙别男女之贽，管仲辞上卿之飨，柳下季之述祀典，单襄公之述夏令，魏绛之陈训箴，郯子能言纪官，州鸠能言七律，子革倚相能诵祈招懿戒，观射父之言祭祀，闵马父之称《商颂》，格言猷训，粲然可睹，故齐虞人能守官，鲁宗人能守礼。而刘子所云：「天地之中」，子产所云「天地之经」，胥臣敬德之聚，晏子礼之善物，皆能识其大者。此三代之礼所以扶持于未坠，岂一人之力哉！《汉制考序》。

　　人之心与天地山川流通，发于声，见于辞，莫不系水土之风，而属三光五岳之气，稽风俗之薄厚，见政化之盛衰，匪徒辨疆域也。（《诗地理考序》。）

　　（梓材谨案：谢山所录《深宁文集》九条，今移入《存斋晦静息庵学案》一条。）　

　　附录

　　咸淳元年七月，除著作郎时，汤文清公为太常少卿，与先生邻墙居，朝夕讲道，言关、洛、濂、闽、江西之同异，永嘉制度、沙随《古易》、蔡氏《图书经纬》、《西蜀史学》，通贯精微，剖析幽渺，汤公曰：「吾阅士良广，惟伯厚乃真儒也。」

　　谢山《宋王尚书画像记》曰：「先生之学，私淑东莱，而兼综建安、江右、永嘉之传。生平大节，自拟于司空图、韩偓之间，良无所愧。顾所当发明者有二：其一则《宋史》之书法也。先生于德佑之末，拜疏出关，此与曾渊子辈之潜窜者不同。先生既不与军师之任，国事已去，而所言不用，不去何待﹖必俟元师入城，亲见百官署名降表之辱乎﹖试观先生在两制时，晨夕所草辞命，犹思挽既涣之人心，读之令人泪下，则先生非肯恝然而去者。今与渊子辈同书曰遁，妄矣！其一则明儒所议，先生入元，曾为山长一节也。先生应元人山长之请，史传家传志乘诸传皆无之，不知其所出。然即令曾应之，则山长非命官，无所屈也。箕子且应武王之访，而况山长乎！予谓先生之拜疏而归，盖与马丞相碧梧同科；即为山长，亦与家参政之教授同科，而先生之大节如清天白日，不可掩也。呜呼！先生《困学纪闻》中有取于姚弋仲、王猛之徒，与杨盛之不改晋朔，并谢灵运临难之诗，其亦悲矣。而谓士不以秦贱，经不以秦亡，俗不以秦坏，何其壮也！骂李德林之以事周者事隋，更足为兴王用人之戒。今观先生之像，须眉惆怅，端居不乐，其当杜门谢客之际乎﹖」

　　◆深宁学侣

　　常博王默斋先生应凤

　　王应凤，字仲仪，深宁之弟。相与讲学矻矻，忘寝食，刿心文囿，根柢左氏、班、马。宝佑间，登文文山榜进士。廷对，披腹尽言，中甲科第九，赐第。或谓曰：「此丽泽先生名第也，盍以异科自见﹖」开庆元年，中博学宏辞科，历淮西制置司参议官。未几，文山荐其学宜在翰墨之选，除太常博士以终。所著有《默斋■》及《订正三辅黄图》诸书。（参《成化四明志》。）

　　庄节韩先生性（别见《潜庵学案》。）

　　◆深宁同调

　　文洁黄于越先生震（别为《东莱学案》。）

　　◆深宁家学（楼、真三传。）

　　王先生良学

　　王良学，厚斋尚书长子，尝从三江李氏游。

　　承务王静学先生昌世

　　王昌世，字昭甫，深宁次子也。恩补承务郎，未及禄而宋社已墟。深宁杜门不出，朝夕取经史诸书讲解论辩，先生甫十岁，听受无倦。深宁所著述，先生搜辑考订，赞助为多。蓄书万余卷，毁于火，露钞雪纂，至忘寝食，书以复完。尤精于《易》筮，占验如神。（参《黄文献集》。）

　　教授王遂初先生厚孙

　　隐君王先生宁孙（合传。）

　　王厚孙，字叔载，深宁之孙。少侍大父左右，闻见充积，由是熟于职官典故、世冑谱牒，凡乡里欲述其先世者，多谘问之。袁清容桷自翰林归里，问所学，对曰：「世之学者，涉猎朱子书，自谓得其真传，辄讥干、淳诸老，不知诸老与朱子同时，博闻实践，为朱子所推许。今人耳目有所不及，乃借口性理，以自文其寡陋，恐渐成虚诞之风。」清容心折之。以黄文献溍荐，为郡学训导，后改授象山教谕，调浦江。甫阅月，即解官归。李国凤经略江南，以便宜举用遗逸，有司以先生名上，李曰：「此危太朴所深敬者。」署衢州儒学教授。中书复有荐者，除邵武路教授福建分省，又升为副提举，皆不赴。尝诫其子曰：「承家不在名位，而在不失身。其有同流合污为通，患得患失以终其身者，吾所深恶也。」晚号遂初老人。弟宁孙，字叔远。初治《诗》。后治《春秋》，订正各传异同，必格其终始而止。其于文章制度，尤致意焉。未尝一造场屋。佥宪戴东按浙东，民安其政，适被诬，叔远奋然直之。戴复职，将荐，剡谢不与通，遂不仕而终。（参《宁波府志》。）

　　◆深宁门人

　　朝奉胡梅先生三省

　　胡三省，字身之，天台人。（云濠案：一作宁海人。）博学能文章，尤笃于史学。宋宝佑进士。德佑元年，以贾似道辟，从军芜湖，言辄不用。及师溃，间道归。宋亡，隐居不仕。着《资治通鉴音注》及《释文辩误》百余卷。史失其传，不知卒于何时。据先生《自序》，德佑丙子，浙东始骚，避地越之新昌，遭乱失其书。是年宋亡。先生乱定反室，复购得他本为之注，以乙酉彻编，盖至元二十二年也。（从黄氏补本录人。）

　　（梓材谨案：是传从黄氏补本增入，原列《胡熊诸儒学案》。考《深宁年谱》，弟子著名者：胡三省、戴表元、袁桷、黄叔雅、史晏卿、史蒙卿、赵孟、杨湲、王惟贤。知先生为王门首座云。又案：《台州府志》载先生终朝奉郎。）

　　通鉴注释自序

　　古者国有史以纪年书事，晋《乘》、楚《梼杌》虽不可复见，《春秋》经圣人笔削，周辙既东，二百四十二年事昭如日星。秦灭诸侯，燔天下书，以国各有史，刺讥其先，疾之尤甚。《诗》、《书》所以复见者，诸儒能藏之屋壁。诸国史记各藏诸其国，国灭而史从之，至汉时，独有《秦纪》。太史公因《春秋》以为《十二诸侯年表》，因《秦纪》以为《六国年表》，三代则为《世表》。当其时，黄帝以来《牒纪》犹存，具有年数，子长历稽其谱牒、终始五德之传，咸与古文乖异，且谓「孔子序《书》，略无年月；虽颇有，然多阙。夫子之弗论次，盖其慎也」。子长述夫子之意，故其表三代也，以世不以年。汲冢《纪年》出于晋太康初，编年相次，起自夏、殷、周，止魏哀王之二十年，此魏国史记，脱秦火之厄而晋得之，子长不及见也。子长之史，为纪、表、书、传、世家，自班孟坚以下不能易，虽以纪纪年，而书事略甚，盖其事分见志、传，纪宜略也。自荀悦《汉纪》以下，纪年书事，世有其人。独梁武帝《通史》至六百卷，侯景之乱，王僧辩平建业，与文德殿书七万卷俱西，江陵之陷，其书烬焉。唐四库书，编年四十一家，九百四十七卷，而王仲淹《元经》十五卷，萧颖士依《春秋》义类作传百卷，逸矣。今四十一家，存者复无几。乙部书以迁、固等书为正史，编年类次之，盖纪、传、表、志之书行，编年之书特备乙库之藏耳。宋英宗命司马光论次历代君臣事迹为编年一书，神宗以鉴于往事，有资治道，赐名《资治通鉴》，且为序其造端立意之由。温公之意，专取关国家盛衰，系生民休戚，善可为法，恶可为戒者以为是书。治平、熙宁间，公与诸人议国事相是非之日也。萧、曹画一之辩不足以胜变法者之口，分司西京，不豫国论，专以史局为事。其忠愤感慨不能自已于言者，则智伯才德之论，樊英名实之说，唐太宗君臣之议乐，李德裕、牛僧孺争维州事之类是也。至黄幡绰、石野猪俳谐之语，犹书与局官，欲存之以示警，此其微意，后人不能尽知也。编年岂徒哉！世之论者率曰：「经以载道，史以记事，史与经不可同日语也。」夫道无不在，散于事为之间，因事之得失成败，可以知道之万世无弊，史可少欤！为人君而不知《通鉴》，则欲治而不知自治之源，恶乱而不知防乱之术。为人臣而不知《通鉴》，则上无以事君，下无以治民。为人子而不知《通鉴》，则谋身必至于辱先，作事不足以垂后。乃如用兵行师，创法立制，而不知古人之所以得，鉴古人之所以失，则求胜而败，图利而害，此必然者也。孔子序《书》，断自唐、虞，讫《文侯之命》而系之秦，鲁《春秋》则始于平王之四十九年；左丘明传《春秋》，止哀之二十七年赵襄子欺惎智伯事，《通鉴》则书赵兴智灭以先事。以此见孔子定《书》而作《春秋》，《通鉴》之作，实接《春秋左氏》后也。温公阅旧史，旁采小说，抉擿幽隐，荟萃为书，劳矣。而修书分属，汉则刘攽，三国讫于南北朝则刘恕，唐则范祖禹，各因其所长属之，皆天下选也，历十九年而成。则合十六代一千三百六十二年行事为一书，岂一人心思耳目之力哉！公言：「修《通鉴》成，惟王胜之借一读；他人读未尽一纸，已欠伸思睡。」是正文二百九十四卷，有未能观者。若《考异》三十卷，所以参订群书之异同，俾归于一。《目录》三十卷，年经国纬，不特使诸国事杂然并录者粲然有别而已，前代历法之更造，天文之失行，实着于《目录》上方，是可以凡书目录观邪！先君素笃史学，每谓三省曰：「《史》、《汉》自服虔、应劭至三刘，注解多矣。章怀注范史，裴松之注陈寿史，虽间有音释，其实广异闻，补未备，以示博洽。《晋书》之杨正衡，《唐书》之窦苹、董冲，吾无取焉。徐无党注《五代史》，粗言欧公书法义例，他未之及也。《通鉴》先有刘安世《音义》十卷，而世不传。《释文》本出于蜀史照，冯时行为之序，今海陵板本又有温公之子康《释文》，与照文大同小异。公休于书局为检阅官，是其得温公辟咡之教诏，刘、范诸公群居之讲明，不应乖刺乃尔，意海陵《释文》非公休为之。若能刊正乎﹖」三省捧手对曰：「愿学焉。」乃大肆力于是书。依陆德明《经典释文》，厘为《广注》九十七卷；着《论》十篇，自周讫五代，略叙兴亡大致。以《考异》及所注者散入《通鉴》各文之下；历法、天文则随《目录》所书而附注焉。凡纪事之本末，地名之同异，州县之建置离合，制度之因革损益，悉疏其所以然。若《释文》之舛谬，悉改正之，别着《辩误》十二卷。呜呼！注班书者多矣：晋灼集服、应之义而辩其当否，臣瓒总诸家之说而驳以己见。至小颜新注，则又讥服、应之疏紊尚多，苏、晋之剖断盖，訾臣瓒以差爽，诋蔡谟以抵牾，自谓穷波讨源，构会甄释，无复遗恨；而刘氏兄弟之所以议颜者，犹颜之议前人也。人苦不自觉，前注之失，吾知之，吾注之失，吾不能知也。又，古人注书，文约而义见；今吾所注，博则博矣，反之于约，有未能焉。世运推迁，文公儒师从而凋谢，吾无从取正。或勉以北学于中国，嘻，有志焉，然吾衰矣！（《通鉴音注序》。）

　　《通鉴释文》行世，有史照本，有公休本。史照本，冯时行为之序；公休本刻于海陵郡斋，前无序，后无跋，直署公休官位姓名于卷首而已。又有成都府广都县费氏进修堂板行《通鉴》，于正文下附注，多本之史照，间以己意附之，世人以其有注，遂谓之善本，号曰：「龙爪《通鉴》」。要之，海陵《释文》、龙爪《注》，大同而小异，皆蹈袭史照者也。■谬相传，而海陵本乃托之公休以欺世，适所以诬玷公休，此不容不辩也。观海陵所刊公休《释文》，以「乌桓」为「乌丸」，按宋钦宗讳桓，靖康之时，公休殁已久，安得豫为钦宗讳桓字邪！又谓南、北史无地理志，是止见李延寿《南》、《北史》，不知外七史《宋书》、《魏书》、《萧齐书》皆有志，而《隋书》有《五代志》也。温公修《通鉴》，公休为检阅文字官，安得不见诸书邪！海陵《释文》、费氏《注》，虽视史照《释文》为差略，至其同处则无一字异。费氏，蜀中鬻书家，固宜用照释刊行；若公休，则在史照前数十年，照书既不言祖述公休，而公休书乃如剽窃史照者。又其书中多浅陋，甚至不考《通鉴》上下本文而妄为之说，有不得其句者，有不得其字者，《辩误》悉已疏之于前，读者详之，其真伪可见矣！又有《通鉴前例》者，浙东提举常平茶盐司板本，乃公休之孙伋所编，亦言「欲与《音释》并行于世，此吾先人所疑，今人所依以为信者」。考伋之所编，温公《与范梦得论修书》二帖，则得之三衢学官，《与刘道原》十一帖，则得之高文虎氏，伋取以编于《前例》之后，其网罗放失者仅如此！盖温公之薨，公休以毁卒，《通鉴》之学，其家无传矣。汴京破，温公之后曰朴者，金故以其世而敬之，尽徙其家而北，后莫知其音问。绍兴，两国讲和，金使来问：「汝家复能用司马温公子孙否﹖」朝廷始访温公之后之在江南者，得伋，乃公之从曾孙也，使奉公祀。伋欲昌其家学，凡言书出于司马公者，必锓梓而行之，而不审其为时人附会也。《容斋随笔》曰：「司马季思知泉州，刻《温公集》，有作中丞日弹王安石章，尤可笑。温公治平四年，解中丞还翰林，而此章乃熙宁三年，季思为妄人所误，不察耳！」季思，伋字也。以此证之，则伋以《音释》出于其先，欲与所编《前例》并行，亦为妄人所误也。今时有宝应谢珏《通鉴直音》，自燕板行，而南又有庐陵郭仲山《直音》，又有闽本《直音》。直音者，最害后学，未暇问其考据，其书更不论四声翻切，各自以土音为之音，率语转而失其正音，亦有因土音而失其本，至于大相远者，不特语转而已。今《辩误》为公林辩诬，以公休本为海陵本，龙爪本为费氏本。先举史照之误，二本与之同者，则分注其下曰同，然后辩其非而归于是，如直音之浅谬，皆略而不录云。（《通鉴释文辩误序》。）　

　　谢山《胡梅藏书窖记》曰：「宋之亡，四方遗老避地来庆元者多，而天台三宿儒预焉：其一为舒阆风岳祥，其一为先生，其一为刘正仲庄孙，皆馆袁氏。时奉化戴户部剡源亦在其中，与阆风、正仲和诗最富，而梅独注《通鉴》凡三十年，其《自记》谓，宝佑丙辰既成进士，即从事于是书，为《广注》九十七卷，《通论》十篇。咸淳庚午，从淮壖归杭都，延平廖公见而韪之，礼致诸家，俾以授其子弟，为着《雠校通鉴凡例》。廖荐之贾相。德佑乙亥，从军江上，言辄不用。既而军溃，间道徒步归里。丙子，避地浙之新昌，师从之，以孥免，失其书。乱定反室，复购得他本注之，讫乙酉冬，始克成编。丙戌始作《释文辩误》。梅以甲申至鄞，清容谓其日手钞定注，己丑寇作，以书藏窖中得免。是时深宁方作《通鉴答问》及《通鉴地理释》，亦居南湖，而清容其弟子也，顾疑梅是书未尝与深宁商榷。此其故不可晓。岂深宁方杜门，而梅亦未尝以质之邪﹖」

　　教授史果斋先生蒙卿（别为《静清学案》。）

　　户部戴剡源先生表元

</div>
    <div class="pagination">
<a href="宋元学案_page374.html">上一页</a><span>...</span><a href="宋元学案_page370.html">370</a><a href="宋元学案_page371.html">371</a><a href="宋元学案_page372.html">372</a><a href="宋元学案_page373.html">373</a><a href="宋元学案_page374.html">374</a><span class="current-page">375</span><a href="宋元学案_page376.html">376</a><a href="宋元学案_page377.html">377</a><a href="宋元学案_page378.html">378</a><a href="宋元学案_page379.html">379</a><a href="宋元学案_page380.html">380</a><span>...</span><a href="宋元学案_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
