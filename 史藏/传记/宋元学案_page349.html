<!DOCTYPE html>
<html>
<head>
    <meta charset="UTF-8">
    <title>宋元学案 - 第 349 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 349 页/共 437 页</h1>
    <div class="content">　　明堂无屋，只以方明为坛。

　　《离骚》作而文辞兴，盖圣贤诗书，皆实有之事，虽比兴亦无不实。自庄周寓言，而屈原始托卜者渔父等为虚辞，相如又托之亡是公等为赋，自是以来多谩语。

　　献田宅者操右契。古者乡井受田有定法，安得有献田宅之理﹖吾尝欲着《礼记》一部，专破汉儒曲说。

　　《柏舟》是伤宗国不容去之义。

　　井田一变于宣王之料民，再变于齐桓之内政，大坏于渠梁、商鞅之决裂阡陌。周人以厉、宣、幽、平并称，其有以夫！

　　《左传》所载，固未能全粹，而格言精义，赖此得存者居六七，如刘子受中一节，晓然为圣贤相传之要。

　　讲学须一字一义不放过，则面前何限合理会处，如先王礼乐刑政，始变于厉、宣、幽、平，浸微于春秋、战国，大坏于秦，不能复于汉，而尽亡于五胡之乱。今从残编中搜讨，于孔、孟、王、郑、伏、杜诸儒训注中参求，诸儒已是臆度，无三代以前规模在胸中，只在汉、晋诸儒脚迹下盘旋，终不济事。程、邵、张诸公皆由此而充者。

　　古者，明王祭祀，亲行礼，不曾差人。东汉有不行礼，群臣争之。只如讲读，是早间到晚，要人主不敢自暇逸。后世直是以位为乐。

　　天子统天下而君之，诸侯统一国而君之，上下相维相亲相敬，故天子有迎送诸侯之礼，有大飨于庙之礼，有故使人致享致币。自秦罢侯置守，尊君卑臣，无复古意，其亡宜矣。

　　「凡为人子之礼，冬温而夏凊，昏定而晨省，在丑夷不争。」此二句全在丑夷不争，方是孝子之实。妻子好合，兄弟和乐，而父母其顺，然则在丑夷而争者，父母心所不乐也。

　　礼失则求诸野。向见靖州祭鬼，皆以人为尸，蒉桴土鼓，皆有存者，丧戴片白，不茹荤腥二年。

　　「敖不可长」四句，非孔氏语。敖不可有，岂止不可长哉！王肃本，敖，游也，平声，此义胜郑。

　　古人位天地，育万物，把做己职事，天地是我去做，五行五气都在我一念节宣之。后世人自人，天自天，人失其人之职，说修德只在于释囚负等做去，天当刑之，人却存之，以是感格雨旸，偏颇莫盛，又甚则从事祈祷而已。

　　阴不与阳对，地不与天对。

　　据荀悦《汉纪》，田租行百一之税，虽武帝穷兵四夷，榷盐铁，算舟车，无所不至，有司欲加赋，帝不从。末年，轮台悔悟，下诏而根本不摇，皆民力不竭，止拾工商之赀耳。

　　《礼记》「祭先脾」，许氏《异义》曰：「今《尚书》欧阳说：肝，木也；心，火也；脾，土也；肺，金也；肾，水也。古《尚书》说：脾，木也；肺，火也；心，土也；肝，金也；肾，水也。」许氏又谨案：「《月令》四时之祭，与古《尚书》同。」郑驳曰：「《月令》祭四时之物，及其五脏之上下次之耳。」愚案：以心为土，盖汉以前大抵皆然。考于《五行传》，以貌言视听思于五行为木火金水土，于五常为仁义礼智信。思，即心也。《论填星》亦曰：「中央季夏土，信也，思也。仁义礼智以信为主，貌言视听以思为主，故四星皆失，填星为之动。」徐锴云：「人心，土藏，在身之中，象形。博士说，以为火藏。锴云，心星为大火，然则属火也。」案：此则汉以来原有二说，但以水火为心肾，未见所出。《礼记》季夏民惊则心动，是害土神之气。

　　《素问》，人以为黄帝书，但其中云「醉后入房」，决非黄帝时语。以六经考之，有门有庐，有唐有阶，有陈有督，有垂有塾，有有廉，其中为堂为室，堂室各半，大率堂之向北一半为室，室之两夹为房，乃祭祀享宾之所，非人燕休之地，谓房为妇人所在，后世语也。

　　《坎》中一画，即心体，故八卦惟「《习坎》有孚，惟心亨」。心居中虚，于《坎》可见。然则心肾皆属《坎》，水火未尝离，非深于《易》者不及此。（以上谢山补。）

　　（梓材谨案：谢山补录《师友雅言》四十三条，今移为文集者二条，移为附录者四条，又移入《庐陵学案》一条，移入《涑水学案》一条，移入《濂溪学案》一条，移入《横渠学案》一条，移入《汉上学案》一条，移入《五峰学案》一条，移入《晦翁学案》一条，移入《东莱学案》一条，移入《荆公新学略》四条。）

　　鹤山大全集

　　某向来多作《易》与《三礼》工夫，意欲似读诗记之类为一书。比来山间温寻旧读，益觉今是昨非，安知数年后不又非今也﹖以此多惧，未易轻有著述。

　　又见得向来多看先儒解说，不如一一从圣经看来，盖不到地头亲自涉历一番，终是见得不真。来书乃谓：「只须祖述朱文公。」朱文公诸书，读之久矣，正缘不欲于卖花担上看桃李，须树头枝底，方见得活精神也。（以上《答周子□》。梨洲原本。）

　　某循环读经，亦以自明此心，未敢便有著述。来谕拈出《礼注》中太乙鬼神等说，乃下与鄙见合。《中庸疏》中已有气禀之说，亦与先儒相表里。惟所疑其误以水属信，盖古来原有二说，师传各异，如《干凿度》与纬中，皆谓水为信，土为智，故《王制》，《礼运》等处注、疏，皆有水主信之说，而《五行传》、许叔重《说文》之类，又有肺火、心土等说，然亦皆有理，盖水火相包，火土同位，各有所据。以天文察之，以一身验之，亦有合处。惟以《坎》为肾，《离》为心，则圣贤书中未有明文，特见之岐、黄之说。（《与真西山》。）

　　读书虽不可无注，然有不可尽从者，只如郑注《三礼》，已各随时为义，不能尽同。《礼》与《诗》异，《诗》与《书》异，《书》与《易》异，一事而自为两说三说者极多，其改字处十有八九不可从。最害义者，以纬证经，以莽制证周公之法。（《答夔漕赵师恕》。）

　　（梓材谨案：以上二条，从谢山补录《师友雅言》移入。）

　　《洪范讲义》，明白正大，使学之者有所据依，以求端用力，私淑之功茂矣。其间所谓由玄妙而至亲切，由虚无而趋实用，由冲漠而至明察，区区者未能深晓，尚俟面请所教。圣人言语，盖欲使人事事理会，步步踏实，只在君臣父子夫妇昆弟朋友日用饮食间作去。（《答李侍郎》。）

　　孔门说仁处，大抵多有敬意，四勿二如之类是也。《左传》敬德之聚，此义极精，圣学不传，人多以擎跽、拳曲、正坐、拱默之类为敬。周、程所谓主一无适之谓敬，方得圣贤本旨，来教所谓敬而未仁，似以世俗之谬为恭谨者为敬，盖敬则仁矣，敬而未仁，亦未得为敬。（《答张大监忠恕》。）

　　古人所志所学，战国以后无传。鹜于高远者，惟欲直指径造，以步步而行、字字而讲者为卑近，而安于卑近者，又以区区记诵、小小辞章为学问之极功；所谓合内外贯精粗者，百数十年间始有人讲寻，以发汉、唐之所未及，又苦于实未有所见者，剿说雷同，以为斯道之病。方欲通古今为一书，使后之有志正道者，犹可以推源寻流，而学未能信，不敢轻易下笔也。（《答袁衢州甫》。）

　　古人格君事业，全在观摩丽习，左右前后，出入起居，无非学也。贾生所谓习与知长，故切而不媿，化与心成，故中道若性，教于未滥，禁于未发，熏陶渐渍，非一朝夕之功，用能愈治愈明，愈得愈警，虽以九十之武王，功成治盛，召公犹有一篑之戒。后世之君，非无天资之美，血气之勇，一旦发于愤悱，如汉武、宣，如唐宪、武，赫然刚断，立底成绩，然而正本澄源之道未深，终有作辍满除之忧。（《与郑丞相》。）

　　吾儒只说正心养心，不说明心，故于《离》不言心，而于《坎》言心。（《答蒋大着重珍》。）

　　《易》中光明，多为《艮》发，盖人心迁于物则蔽闇，止其所则光明，是以大象申之曰：「君子思不出其位，止非其所思。出其位则志为气役，物欲外迁，光明内蚀。（送《左轝》。）

　　古来祷禳之典，于郊于宫，于方于社，若久雨则有禜祭国门之礼。后世乃舍所当事，而奔走于浮屠、老子之宫。（《乞行禜祭礼》。）

　　古者自天子至于士，皆有庙，庙之子姓，以昭穆为序。祭非正主，则不厌不嘏，不旅不酢；非同姓同宗同族，则不得与于祭。大烝瞽宗，虽有他姓之祀，而不立同气之尸，与庙祀异。自鲧祀于晋，相祀于卫，周公祀于郑，董安于祀于赵，大非先王之旧。展禽谓：「先王制祀，有法施于民，以劳定国、御灾、捍患之目。」然六经终无文。汉诸葛公之卒，巷祭野祀，朝论犹能以礼止之，即墓之近立庙，而断其私祀。其后，所至郡国，为他人之亲立庙，不知始于何年。非鬼之祭，无所无之。姑即夫礼之变而言，则有功有德于其国而祠之，尚人心之不可已也。（《诸葛武侯庙碑》。）

　　宇宙之间，气之至而伸者为神，反而归者为鬼。在人则阳魂为神，阴魄为鬼；二

　　气合则魂聚魄凝而生，离则魂升为神，魄降为鬼。《易》所谓精气游魂，《记》所谓礼乐鬼神，夫子所谓物之精神之着，而子思所谓德之盛、诚之不可揜者，其义盖若此。古之圣贤知之，故一死生，通微显，昭昭于天地之间，生为贤知，没为明神，安有今昔存亡之间，自义理不竞！于是，鬼神之说，不眩于怪，则怵于畏，礼坏乐废，浮伪日滋，而人心之去本愈远。（中江县《感应神庙墓记》。）

　　古者，自入小学学幼仪，既有以固其肌肤之会，筋骸之束，而养其良知良能之本。其入大学也，所以为教之具，非强其所无也，凡以上帝所降之衷，生民所秉之彝，万物备具而作之君师者，特因其固有而为之品节以导迪之，使明其仁义礼智之性，以行诸君臣父子兄弟夫妇朋友之伦，而无不尽其分耳。今之为教者何如哉﹖利禄之诱，梏于其前，务记览为辞章，求合于有司之程。为规取利禄计，自始童习以阶成人，耳目之所濡，心志之所之，随事娓娓，往而不返。以是干泽，不得不已；幸而得之，又以教人，盖不俟其入政，而固可前知之。（《石泉军学记》。）

　　老为周柱下史，著书以自明其说，亦不过恬养虚无以自淑其身者之所为。世无得于其约，而徒有慕乎其高，直欲垢浊斯世，妄意于六合之外，求其所谓道者，于是神仙荒诞之说，乘间抵巇，荡摇人主之侈心，历世穷年，其说未已。开元观者，实始于唐之玄宗。其始初清明，耆俊在服，二氏之书，数加摈抑。河南参军郑诜、朱阳丞郭仙舟投匦献诗，语涉道法，以为不切事情，免所居官，废为道士。承平既久，怠荒忽政，乃始外事物，弃伦理，以委其心，而方士之说入。今日表庄、列，明日祠玄元，崇信方术，缮修宫庭，若绳以老氏清虚澹泊之旨，则此又习讹踵陋，愈求而愈失之者，而天下靡然向风，以讫于今。虽然，有一于此，异端之教，揆之吾道，皆弗合也，而老氏若存之说，盖有近于大《易》生生之旨。其所谓专气致柔，归根复命，视夫穷大而失居者，则又有间。诚能守澹泊，去健羡，瀹神涤虑，如洁其庭宇，修身谨行，如固其垣墉，则不惟可进于汝师之道，而存体明用，吾犹将有望焉，尚庶几归儒之意。（《汉州开元观记》。）

　　祖望谨案：《泉州金粟观记》略同。

　　太祖尝议武成庙之配享，所退黜二十有二人，陶侃、李光弼且不得与。迹迹其事，陶特缓于讨贼，李特稽于赴援，一有暇颣，在所不录，节之难于始终也如此。（《节斋记》。）

　　房公三王并封之议，谓足以褫禄山之气。然既为之前，必虑其后。三王之封，珙、琦未出阁，惟璘赴镇，而后五月以江淮判。然则分封之策，其然邪﹖其不然邪﹖当时如高适且盛言其不可，则后日贺兰之谮，固有所入。（《汉州房公楼记》。）

　　祖望谨案：鹤山谓房太尉三王出镇之说，丰、盛二王年少，未尝出镇也，而永王一出即不静，几误大事，太尉之言，未见其有当也。此说惜乎深宁未之见。愚谓，蕃王屏翰王室，固一定之大义，然如梁之湘东，能讨贼而不勇于赴难，竟与邵陵、武陵骨肉相残。

　　帝王盛时，其交鬼神有道。自颛至舜，咸命重黎，绝地天通，俾高卑小大，各有分限，毋相侵渎，以帅天地之度，仪生物之则，正人心，防世变。《周官》文史星历卜筮之职，领于春官者，皆以大夫士为之；三巫之属，凡以神仕者，亦皆精爽不贰之民。夫如是，鬼神之与人，分殊而情通也。先事而祷，以六祝之祠；有事而禳，以六祈之礼。下逮乡遂，亦各有制。水旱之不时，则于党鄙乎禜之，而之以正师，疾疠之不明，则于酇族乎酺之，而之以师长。交神塞明，盖若有洋洋在上在左右者。此惟上之人，深知鬼神之情状，故能委曲绸缪于幽明之变，虽巫觋之人，亦皆不谄不诬，为神所依，此帝王所以为民立命、立心者也。自王政不修，圣贤之学不讲，于是禳祷之事，方社不举，而谄非其鬼，虽经生学士，往往安见闻之陋，以疑阴阳之化，怵利害之私，以怫典则之经，敬不以远，远不必敬，况泯泯棼棼之民乎！（《天庆观记》。）

　　古之人任大责重，则心愈畏，年高德劭，则礼滋恭。毕公弼亮四世，而罔不惟师言之祗。武公年过九十，而惟惧交戒之不闻。下逮秦穆，困而后知，其言尤为深切，曰：「责人斯无难，惟受责俾如流，是惟艰哉！」此非以身体之，不能及此。盖责人甚易，受人之责，则苟有一毫未克之私横于其中，纵变色受之，然未能全无捍格如顺流然，则犹不受也。穆公阅变既久，故言之有味。（《叙州蠲役记》。）

　　地险则易明指其为山川丘陵矣，而独不名天险为何物，王公所设之险为何事。愚谓，盈天地间，截然有等级之辨，不域而不可踰，不兵而不可犯，此天险也。昔人以大师为垣，以得道为助，以在德为险，以礼义廉耻为城，皆王者所设之险也。盛服以御盗，帻坐以受使，长啸以却胡，单骑以见敌，则是物之效也。夫苟不明乎是，而专以城郭兵粟为山川丘陵之守，则宁怪夫离合去来之无常也！（《海州太守题名壁记》。）

　　近世士各挟其所以溺于人者溺人。记问，学之末也，今又非圣贤之书而虞初稗官矣；虚无，道之害也，今又非佛、老之初而梵呗土木矣；权利，谊之蠹也，今又非管、晏之道而锥刀毫末矣；辞章，技之小也，今又非《骚》、《选》之文而淫哇浅陋矣，此忧世之士所以慨然也。（《周元公祠堂记》。）

　　人物之生有刚柔，于是乎有善恶。刚之善也，其言直以畅；恶也，其言麤以厉。柔之善也，其言和以舒；恶也，其言闇以弱。是则言也者，命于气禀之刚柔，刚柔既分，厚薄断矣，虽他日事业之广狭，时位之穷通，亦未有不由之。此诚非人力可以升沈者。然则，为士者果无所用其力乎﹖曰，不然也。志有所守，而大本先立，则气得其养，而生生不穷，夫如是，可以变化气质，愚明柔强，虽引为圣贤可也。（《省元楼记》。）

　　圣贤言寡欲矣，未尝言无欲也。所谓欲仁，欲立、欲达、欲善，莫非使人即欲以求诸道。至于富贵所欲也，有不可处，己所不欲，有不可施，则又使人即其不欲以求诸非道，岁积月累，必至于从心所欲而自不踰矩，然后为至。曾子得之，明六欲之目，孟子传之，开六等之科，今曰自寡欲以至无欲，不其戾乎﹖曰，性不能无感，性之欲也，知诱物化，则为私欲，故圣人虽使人即欲以求道，而于季康子，于由、求，于申枨，曷尝以其欲为可乎﹖胡仁仲之言曰：「天理人欲，同行异情，以此求之，则养心之说备矣。」（《濂溪先生祠堂记》。）

　　古者祀祭享之别，不相僭渎，未有非鬼、非族而可以言庙，不尸不厌、不嘏不绥、不旅不绎而可以言享也。鲁哀公十七年，立孔庙于故宅，阅千余载，未尝出阙里也。汉儒所谓立学释奠，未知先圣先师为谁，自《戴记》之外无闻焉。迨魏齐王、晋武帝释奠于学，虽昉见史册，而未有原庙也。唐武德二年，庙周孔于冑监。迨贞观，定孔子为先圣，而黜周公，于是牲牢器币，日增月益，无异庙祧之祀。古者弟子之于师，子孙之于父祖，尊之而无以加也，则称字以别之，字之至贵也。新莽不知仲尼之为尊，妄为作谥，然宣尼之云，未敢削其字也。至其典代增，则以累谥为重，王封为贵。古者惟功臣与享大烝，未闻弟子从祀于师也。自建武祠七十二子于孔庙，然不出阙里也。贞观末，加以左、卜诸儒祀太学，而武成王祠亦仿之。总章、开元以来，又加诸儒以三等之爵，而州县学宫咸有从祀。夫是数者，孰非致隆极美之事﹖然则古礼非与﹖大抵先王之时，其人则四民也，其居则六乡三釆五比四闾也，其田则一井二牧三屋九夫也，其食则九谷六畜五牲三牺也，其服则九文六釆五色五章也，其官则三吏六联五侯九伯也，其教则五事五典六德六行也，其学则五礼六乐五射五御六书九数也，民少而习之，长而安焉，不夺于奇器异物，不挠于淫辞诐行，不荡于奸声乱色，族闾所学，师友所讲，无适而非尧、舜、禹、汤、文、武、周、孔之道，虽以周之叔季，而车轨书文行伦，莫之或异也。自坏田制，燔《诗》、《书》，道失民散，至汉而不能复，诐淫邪遁之言，乘虚窃入。始也，孔、老离立，久这，而释氏参焉。盖自天地山川、日月星辰、风雨电电，下至虫黾草木，皆为宫室衣冠以肖人类，府史胥徒以象官府，以至民之日用饮食、车服器皿亦无一而不改先王之旧举，世由之不以为疑也。于是时，又不为之建学立师，则生民之类，几何不胥为夷！然则，学盛而员广，庙隆而祀烦，其起于异端日炽、大道寖微之时乎﹖曰：「生斯世也，而必古制之是，不其迂乎﹖」曰：「吾固知是古之无益，而不可以未之闻也。以郡县之制视邦国，以塔庙之仪同庠序，以羌、胡之教释圣言，今曰无益，而竟弗之闻也，是孰为有益乎﹖」（《泸州学记》。）

　　善之与庆，不善之与殃，盖同出而异名，非善恶之外，复有所谓庆与殃，而亦非有所觊而后为善，有所惧而后不为恶也。夫使行善于家，声孚气感，父父子子，兄兄弟弟，夫夫妇妇，无不各尽其分焉，则吾闺门之内，固已日由乎吉祥之中，何庆如之。是庆之传，流及苗裔，固其所也。而一家所感，一国化之，仁逊礼义，皆由此始，则是庆所被，又不知其几矣。董子谓：「人之所为，其善恶之极，乃至与天地流通，往来无间。」然则，虽天地间，吉凶妖祥，亦一气之感耳。」（《积善堂记》。）

　　自科举取士，读圣贤之书者，曷尝不知辞华之丧志，记问之溺心，权利之倍谊，奸邪之病正，淫哇之乱雅，惨刻之伤恩，聚敛之妨民，虚无之害道，妖妄之疑众，相与辞而辟之，而夷考其朝夕之所孜孜者，则不惟实有以事乎此，而又出是数者之下焉。于是，小有才则溺益深，居近利则坏愈速，盖其说曰：「正学以言，则有司之所必弃；直道而行，则斯世之所不容。」故虽心言行，显然不相顾，而人不以为怪。以此胥告，固已可鄙，又有讳其名而践其实者。岂知乖逢得丧，有义有名，况正学以言，安知其不合﹖直道而行，安知其不容﹖（《黔阳县学记》。）

</div>
    <div class="pagination">
<a href="宋元学案_page348.html">上一页</a><span>...</span><a href="宋元学案_page344.html">344</a><a href="宋元学案_page345.html">345</a><a href="宋元学案_page346.html">346</a><a href="宋元学案_page347.html">347</a><a href="宋元学案_page348.html">348</a><span class="current-page">349</span><a href="宋元学案_page350.html">350</a><a href="宋元学案_page351.html">351</a><a href="宋元学案_page352.html">352</a><a href="宋元学案_page353.html">353</a><a href="宋元学案_page354.html">354</a><span>...</span><a href="宋元学案_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
