<!DOCTYPE html>
<html>
<head>
    <meta charset="UTF-8">
    <title>宋元学案 - 第 10 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 10 页/共 437 页</h1>
    <div class="content">
　　凡内女直曰「来」者，恶其无事而来也。（庄二十七年，伯姬来。）

　　案八年师及齐师围郕，郕降于齐师，先言「围」而后言「降」。此直书「齐人降鄣」者，恶齐强胁，且见鄣微弱，不能抗齐之甚也。（庄三十年，齐人降鄣。）

　　庄比年兴作，今又一岁而三筑台，妨农害民，莫甚于此。（庄三十一年，春，筑台于郎；夏四月，薛伯卒，筑台于薛；秋，筑台于秦。）

　　戎捷，伐山戎之所得也。齐侯来献戎捷，非礼也。（齐侯来献戎捷。）

　　桓未能率诸侯以往，故犹称「人」。（闵元年，齐人救邢。）

　　不言庆父弒者，内讳弒，故弒君之贼不书焉。不地者，义与隐公同。（闵二年，秋八月辛丑，公薨。）

　　公子庆父、夫人姜氏，同恶之人也。夫人孙于邾，故庆父出奔莒。（公子庆父出奔莒。）

　　庄十年荆败蔡师于莘，始见于经。十四年入蔡称「荆」，二十三年来聘，始进称「人」，二十八年伐郑称「荆」。今曰「楚人伐郑」者，以其兵众地大，渐通诸夏，复其旧封，比之小国也。故自此十数年，侵伐用兵，皆称「人」焉。（僖元年，楚人伐郑。）

　　孙于邾不贬，此而贬者；孙于邾不贬，不以子讨母也；此而贬者，正王法也。（夫人氏之丧至自齐。）

　　此会柽诸侯城楚丘也。不言诸侯者，桓公怠于救患，诸侯不一也。然则善欤﹖非善也。与其亡而存之，不若未亡而救之之善也。（僖二年，城楚丘。）

　　桓之病楚也久矣，故元年会于柽，二年盟于贯，三年会于阳谷以谋之。是时楚方强盛，蔡、楚与国，故先侵蔡；蔡既溃，遂进师次于敌境。（僖四年，蔡溃，遂伐楚。）

　　桓公救邢、城邢，皆曰「某师某师」。此合鲁、卫、陈、郑七国之君侵蔡，遂伐楚，书爵，以其能服强楚，皆称爵焉。（同上。）

　　桓公既与陈侯南服强楚，归而反执陈辕涛涂，其恶可知也。（执陈辕涛涂。）

　　内言及外称「人」，皆微者也。（及江人、黄人伐陈。）　　

　　伯姬内女，来朝其子者，以其子来朝也。诸侯来朝犹曰不可，杞伯姬来朝其子，非礼可知。（僖五年，伯姬来朝其子。）　

　　称「人」以执，恶晋侯也。五等之制，虽其国家宫室车旗衣服礼仪之有差，而天子命之，南面称孤，皆诸侯也。其或有罪，方伯请于天子，命之执则执之，不得专执也。有罪犹不得专执，况无罪者乎﹖春秋之世，诸侯无小大，唯力是恃，力能相执则执之，无复请于天子，孔子从而录之，正以王法，或则称侯以着其恶，或则称「人」以夺其爵。称侯以着其恶者，谓虽非王命，执得其罪，其罚轻，故但着其专执之恶。二十八年晋侯入曹，执曹伯，畀宋人，成十五年晋侯执曹伯，归于京师之类是也。称「人」以夺其爵者，谓既非王命，又执不得其罪，其罚重，故夺其爵。此年晋人执虞公，十九年宋人执滕子婴齐之类是也。（晋人执虞公。）

　　出踰三时。（僖六年，公至自伐郑。）

　　小邾子，邾之别封也，故曰「小邾子」以别之。（僖七年，夏，小邾子来朝。）

　　言「郑世子华」者，齐人伐郑未已，郑伯惧，欲求成于齐，故先使世子华受盟于宁母也。（盟于宁母。）　

　　禘，天子大祭。夫人，成风也。不言「风氏」者，成风，僖公妾母，嫁非庙见，不得与祭。僖公既君，欲尊其母，故因此秋禘，用夫人之礼致于太庙，使之与祭也。妾母称「夫人」，僭之大者，故不言「风氏」以贬之。案庄元年夫人文姜孙于齐，贬去「妾氏」，此不言「风氏，」其贬可知矣。（僖八年，褅于太庙，用致夫人。）　

　　--------------------------------------------------------------------------------

　　第笔

　　桓以诸侯致宰周公于葵丘，经以宰周公主会为文者，不与桓以诸侯致天子三公也。（僖九年，会葵丘。）

　　奚齐庶孽，献公杀世子而立之，《春秋》不与，故曰「君之子」，恶之也。（里克杀其君之子奚齐。）　　

　　「公及夫人姜氏会齐侯于阳谷」，参讥之也。（僖十一年，公及夫人姜氏会齐侯于阳谷。）　言「次」、言「救」者，恶诸侯缓于救患也。诸侯既约救徐，而遣大夫往，此缓于救患可知也。（僖十五年，公孙敖帅师及诸侯之大夫救徐。）

　　此以宋主兵者，不与宋襄伐齐也。宋襄伐人之丧，擅易人之主，甚矣。（僖十八年，宋师及齐师战于甗，齐师败绩。）　

　　「宋人执滕子婴齐」，不得其罪也。滕子名者，恶遂失国也。（僖十九年，宋人执滕子婴齐。）

　　「梁亡」，恶不用贤也。梁伯守天子土，有宗庙社稷之重，有军旅民人之众。左右前后，朝夕与为治，莫有闻者，是左右前后皆非其人也。左右前后皆非其人，不亡何待﹖故直曰「梁亡」以恶之。（梁亡。）

　　城郭门户皆有旧制，坏则修之。常事书者，讥其侈泰、妨农功、改旧制也。案庄二十九年春新延厩，不言「作」。此言「作」，改旧制可知也。（僖二十年，新作南门。）

　　郑即楚故也。案庄十六年荆伐郑，二十八年荆伐郑，僖元年楚人伐郑，二年楚人侵郑，三年楚人伐郑，郑不即楚。。此而即者，齐桓既死，宋襄不能与楚抗也。（僖二十二年，宋公、卫侯、许男、滕子伐郑。）

　　楚人败宋公于泓，齐侯视之不救，而又加之以兵，故「伐」「围」并书，以着其恶。（僖二十三年，齐侯伐宋，围缗。）

　　四国杂然从夷以围中国，其贬自见。（僖二十七年，冬，楚人、陈侯、蔡侯、郑伯、许男围宋。）

　　外大夫来赴，非礼也。（文三年，王子虎卒。）

　　先言「伐楚」而后言「以救江」者，恶不能救江也。楚人围江，阳处父帅师不急赴之，乃先伐楚，欲其引兵自救而江围解，非救患之师，故明年楚人灭江。（晋阳处父帅师伐楚以救江。）

　　自是公朝强国皆至者，恶其轻去宗庙，远朝强国也。（文四年，公至自晋。）

　　此公逆妇姜于齐也。不言「公」者，讳之也。不言「逆女」者，以其成礼于齐也。以其成礼于齐，故不言「公」以讳之。（夏，逆妇姜于齐。）

　　春秋二百四十二年，闰月多矣，独此书「不告月」者，是常告也。文既不告闰月，犹朝于庙，非礼可知。（文六年，闰月不告月，犹朝于庙。）

　　遂城郚，重劳民也。（文七年，遂城郚。）

　　公孙敖如京师，吊丧也。不至而复，丙戌奔莒，文公不能诛，敖得以自恣，文公之恶亦可见矣。不言所至者，举京师为重也。（文八年，公孙敖如京师，不至而复。）

　　楚复强也。楚自城濮之败，不敢加兵于郑。今伐郑者，晋文既死，中国不振故也。（文九年，楚人伐郑。）

　　楚子执宋公，伐宋，复贬称「人」者二十年。至此称爵者，以其慕义，使椒再来修聘，进之也。椒，楚人夫；未命，故不氏。（楚子使椒来聘。）

　　秦人来归僖公、成风之襚，正也。书者，以见周室陵迟，典礼错乱，秦人之不若也。案四年十有一月壬寅，夫人风氏薨；五年春王正月，王使荣叔归含，且赗；三月辛亥，葬我小君成风，王使召伯来会葬。此年秦人来归僖公、成风之襚，不及事也。其言正者，妾母称夫人，非正也，妾母称夫人自僖公始，天子不能正而秦人能之，故曰「秦人来归僖公、成风之襚」。（秦人来归僖公、成风之襚。）

　　晋自令狐之战，不出师者三年，其厌战之心亦可见也。而秦不顾人命，见利则动，又起此役，夷狄之道也，故曰「秦伐晋」以黜之。（文十年，秦伐晋。）

　　案庄八年师及齐师围郕，郕降于齐师，自是入齐为附庸。此而来奔，齐所逼尔。（文十二年，春正月，郕伯来奔。）

　　二国之雠既易世矣，二国之战固可以已也。而秦康、晋灵犹寻旧怨，残民以逞，是彰父之不德也。故孔子自令狐之战，不复名其将帅。（秦人、晋人战于河曲。）

　　帅师而城，畏莒故也。郓，莒、鲁所争者。（季孙行父帅师城诸及郓。）

　　孛，彗之属。偏指曰彗，光芒四出日孛。（文十四年，有星孛入于北斗。）

　　舍未踰年，称「君」者，孔子疾乱臣贼子之甚，嫌未踰年与成君异也。故诛一公子商人为万世戒。（齐公子商人弒其君舍。）

　　单伯，鲁大夫。子叔姬，昭公夫人，舍母也。舍既遇弒，鲁使单伯视子叔姬，故商人执子叔姬。单伯至此犹见者，盖其子孙世尔。（齐人执子叔姬。）

　　「毁泉台」，恶劳民也。筑之劳，毁之劳。既筑之，又毁之，可谓劳矣。（文十六年，毁泉台。）
</div>
    <div class="pagination">
<a href="宋元学案_page9.html">上一页</a><span>...</span><a href="宋元学案_page5.html">5</a><a href="宋元学案_page6.html">6</a><a href="宋元学案_page7.html">7</a><a href="宋元学案_page8.html">8</a><a href="宋元学案_page9.html">9</a><span class="current-page">10</span><a href="宋元学案_page11.html">11</a><a href="宋元学案_page12.html">12</a><a href="宋元学案_page13.html">13</a><a href="宋元学案_page14.html">14</a><a href="宋元学案_page15.html">15</a><span>...</span><a href="宋元学案_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
