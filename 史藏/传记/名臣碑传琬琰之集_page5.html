<!DOCTYPE html>
<html>
 <head>
  <meta charset="utf-8"/>
  <title>
   名臣碑传琬琰之集 - 第 5 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣碑传琬琰之集 - 第 5 页/共 19 页
  </h1>
  <div class="content">
   名臣碑琬琰之集上卷二十四
&lt;史部,传记类,总录之属,名臣碑传琬琰之集&gt;
　　钦定四库全书
　　名臣碑琬琰之集上巻二十五　宋杜大珪编
　　狄武襄公青神道碑　　　　　王珪
　　至和三年八月上以枢宻使防国军节度使检校太尉河中尹天水狄公拜同中书门下平章事出判陈州明年三月感疾于州未几以薨闻天子防然辍视朝二日发哀苑中赠中书令太常诔行諡曰武襄既葬于汾之西河有诏史臣以刻其墓隧之碑臣谨案狄始周成王封少子于狄城因以为氏其后代居天水至梁文恵公乃大显于有唐其子孙或徙汾晋间公实西河人赠太傅曰应之于公为曽王父是生真赠太师太师生普赠中书令其配曰兖国太夫人侯氏公其次子也讳青字汉臣生而风骨竒伟善骑射少好将帅之节里闾侠少多从之初游京师遂拱圣籍中寳元之初元昊叛河西兵出数无功自散直为延州指使延帅知公敢行故常使当贼锋凡数嵗出大里清化榆林归娘岭东女之崖木匮山浑州川白草南安安逺等战大小二十有五中流矢者八斩首捕虏万有余获马牛羊槖駞铠仗符印车辎器物以数万计尝破贼金汤城至于干谷三堆杏林原遂畧宥州之境屠盘黙绥香摩尼桑罗等族燔其积聚数万庐舎数千收其帐二千三百生口五千七百又城桥子谷筑招安丰林新寨大郎堡皆扼贼要害使不得闚边以功亟迁至泰州刺史泾原仪渭兵马部署经畧招讨副使上欲召见公防冦薄平凉因命圗形以进由是天下知公名公提泾原之师威震羌夷既而曩霄复称臣西陲少事矣乃以公为捧日天武四厢都指挥使徙镇定路兵马部署迁侍卫亲军步军马军殿前都虞候歴恵州团练使眉州防御使保大军节度观察留后迁步军马军副都指挥使遂领彰化军节度使知延州一日天子顾将帅之臣无逾公者乃召为枢宻副使加检校司空皇祐四年广源州蛮酋侬智髙僣窃服号以盛夏举兵陷于邕州济舟而东又陷防江九郡进围广州力屈不能下还据于邕所过吏民多被害江湖之南人心为之萧然公于是抗章请行又因侍上间自言臣结发起行伍顾无以报国今逺夷跳梁不足为陛下忧愿将鋭兵数千覊叛蛮之颈致之阙下上壮其言遂改宣徽南院使宣抚荆湖南北路经置广南盗贼事加捡校司徒上亲饯于埀拱所以临遣之意厚甚先是蒋偕张忠等继以轻敌失军士卒莫有战鬪志明年正月自桂林次賔州防广西钤辖陈曙者以步卒八千溃于昆仑闗公即按陈曙以不应令并殿直用等三十一人咸以军法诛之众莫不惴恐既而顿甲军中又下令且调十日之粮或莫能测贼使人觇吾军而还黎明遂合三将之兵以行乃絶昆仑出归仁铺先自为阵贼果失守险遂悉其众逆王师以战前锋孙节搏贼死山下贼气乗鋭确吾军公亲执旗鼓麾骑兵縦左右翼出贼非意时防暮贼前后不胜敌遂大败驰骑追之斩捕二千二百级伪禆将黄师宓侬建忠等五十七人没于阵知髙夜纵火城中而遁明日破贼入城获金贝之物以钜万畜数千悉分其戏下招复老壮七千二百尝为贼所俘胁者皆慰遣以归又敛羣尸筑京观于城之北隅初有衣金龙之衣又金饰神龙于楯仆其傍或言智髙已死乱兵中有欲为公亟作奏者公曰安知其非诈也寜失智髙敢诬朝廷以贪功邪二月班师遂曲赦五岭又布徳音至于江湖之南公还为枢宻副使进位捡校太尉河中尹俄拜枢宻使赐第城南一区子悉优以官公固谢曰赖陛下神灵出师大防皆诸校力战之功也臣之诸子非有勤劳何敢拜君命上固以宠之在枢宻四年自以遭时奋用乃夙夜一心进圗国事虽权幸不可挠以法上累访以边机尝从容陈所以攻守之计天子深然之晚以盛满为戒思避时柄遽终于陈州享年五十公为人慷慨尚节义有大虑谨宻寡言外刚重静鋭而内寛其计事必审中机防而后发其行师必正部伍营陈明赏罚虽敌猝犯之无一士敢后先者故常以少击众而所乡无不靡与士卒同寒饥劳苦而又分功与人未尝自言安连之战方被创甚闻冦且至即挺身以前众莫不争为用间尝独被发面铜具驰突贼围见者为之辟易今丞相韩公琦故资政殿学士范公仲淹同秉武节经于西边公时为禆将殊为二公见器仲淹又尝以左氏春秋授公以谓为将者不可不知书匹夫之勇无足尚也公于是自春秋战国至于汉以来成败之迹槩而能通公为泾原招讨起居舎人尹洙知渭州与公善洙学通古今尝与公谈用兵之术称曰虽古名将殆无以过其后洙以贬死为周旋其家事唯恐不及其徙真定道过故乡谒县先下车趋至令庭遂燕故老于纛下里中荣之公事亲孝遭中令之防虽祍金革之事而哀戚过人方秉枢于朝奉兖国太夫人膝下日举觞于堂间又天子赐珍其家极荣养矣征南之日戒内外不以闻惧遗其亲忧始行至邕防瘴雾之气昏郁中人或谓贼流毒水中且士饮者多死忽一夕泉涌于郊汲之甘洌遂济其军此非诚所感邪公薨之初诏卫公柩归殡京师其葬也宠以鼓吹旌辂送于都城之西又勑所过郡治道上共具发材官轻车至于西河卜用嘉祐四年二月甲申之吉是嵗以祫飨恩加赠兼尚书令臣尝伏读兵法曰以治待乱以逸待劳此善用兵者也又考前史之载将而持重有谋者其出靡不有功如武襄之西定灵夏南平峤外未尝不择形胜整师徒先计而后战遂摧凶陷敌名动殊俗为国虎臣善夫臣洙以谓有古名将之略岂诬也哉公娶魏氏封定国夫人六男长曰谅三班奉职蚤卒次曰谘西上閤门副使次曰咏内殿崇班閤门祗次曰譓内殿崇班次曰説东头供奉官次曰谏内殿崇班説谏早卒二女许嫁而卒孙曰璋左侍禁曰尚防铭曰
　　汾晋之气　防于崆峒　有如其人　武襄之雄始来京师　感慨从军　以节自发　孰莫不闻元昊雄奸　归节塞下　西边用兵　露甲在野公出大里　至于杏林　竒谋縦横　以詟戎心上顾将帅　威名无如　来汝陪予　秉国之枢盗起南荒　乗边弛防　陷邕围广　妖雰以猖公于上前　愤然请讨　贼失昆仑　膏血原草还服在廷　越兹累年　夙夜乃事　匪圗弗宣将相出藩　年甫五十　公不复还　天子为泣生莫与荣　没莫与哀　彛常之载　其绩有来有勤其初　有大其后　书徳于诗　以质不朽
　　种院使世衡神道碑　　　　　范仲淹
　　公讳世衡字仲平国之劳臣也不幸云亡其子泣血请铭于予予尝经略陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之冦骄而贪益侵吾疆百姓被其毒君时为大理丞任鄜州从事建言延安东北二百里有故寛州请发其废垒而兴之以当冦冲左可致河东之粟右可固延安之势北可圗银夏之旧有是三利朝廷从之以君董役事君胆勇过人虽俯逼戎落曽不畏惮与民暴露数月且战且城然处险无泉议不可守凿地百有五十尺始至于石工徒拱手自是不可井矣君曰过石而下将无泉耶尔攻其石屑而出之凡一畚偿尔百金工致其力过石数重泉果霈发饮甘而不耗万人欢呼曰神乎虽虏兵重围吾无困渇之患矣用是复作数井兵马牛皆大足自兹西陲保障患无泉者悉仿此大防利焉既而朝廷署故寛州为青涧城授君内殿承制知城事复迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给尝自解佩带与其酋豪可语者有得虏中事来告于我君方与客饮即取坐中金器以奨之属羌爱服皆愿效死清涧东北一舎而逺距无定河河之北有虏塞虏常济河为患君使属羌击之徃必破走前后取首级数百牛羊万计未尝劳士卒也故功多而费寡建营田二千顷嵗取其利募商贾使通其货或先贷之本速之流转嵗时问其息十倍乃建白凡城中刍粮钱币暨军湏城守之具不烦外计自给使一子専视士卒之疾调其汤饵常戒以笞责期于必瘳士卒无不感泣今翰林承防王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按廵环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣物缯防以悦其意又采忠顺者増银带马鞍以旌之然后谕以好恶立约束俾之遵向然悍猾之性久失其驭非智者处之恐复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制惧合夏戎为暴发之患又地瘠谷贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首诺尔阿倔僵自处未尝出见官长闻君之声始来郊迎君戒曰吾诘朝行劳尔族奴讹曰诺是夕大雪三尺左右曰此羌凶诈尝与髙使君继嵩挑战又所处险恶氷雪非可前君曰吾方与诸羌树信其可失诸遂与士众縁险而进奴讹初不之信复防大雪谓君必不来方坦卧帐中君至蹵而起之诺尔阿大惊曰我世居此山汉官无敢至者公了不疑我耶乃与族众拜防諠呼曰今而后惟父所使自是属羌咸信于君有卾尔族者受夏戎伪署君遣人招之不聴即使慕恩出兵诛之死者半归者半尽以其地暨牛羊赏诸有功其僣受伪署如卾留族者百余帐咸股栗请命纳其所得文劵袍带由是羌属无复敢君戒诸族各置烽火夏戎时来抄掠则举烽相告众必介马而待之破贼者数四泾原帅葛懐敏定川之败戎马入縦于渭予领庆州蕃汉兵徃扼邠城又召君分援泾原君即时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是縁边诸城独环不求増兵不烦益粮而武力自振夏戎闻属羌不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠宻臧康诺尔三种居属羌之大素号彊梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可断其交路又明年予为宣抚使乃谕君与原守蒋偕共干其事君久悉利病即日起兵防偕于细腰使甲士昼夜筑之夏戎固忌此城君遣人入虏中以计欵之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以苦寒城成而疾作以庆厯五年正月七日甲子啓手足神志不乱享年六十一葬于京兆万年县之神和原君之先河南洛阳人也曽祖存啓河南夀安令祖仁诩京兆长安令赠太常博士父昭衍登进士第累赠职方贠外郎季父放字明逸初隠于终南山君少孤依之服勤左右以力学称明逸道髙徳纯太宗朝再诏以事亲不起真宗复加聘礼起拜左司諌直昭文馆累迁尚书工部侍郎大中祥符五年君用工部防得将作监主簿五迁至太子中舎初监秦州太平监以母老求养又监京兆府渭桥仓卭州惠民监知泾之保定京兆之武功泾阳三邑在武功毁淫祀崇夫子庙以来学者在泾阳有里胥王知谦者奸利事露逃之逼郊礼乃出君曰送府则防恩益以长恶从所坐杖脊于县庭而请待罪府君李公谘奏释之自是毫黠莫不敛手其嫉恶如此又邑有三白渠比年浚防用数邑力主者非其才而劳逸弗等功利日削君使勤惰齐其力故功倍贫富均其流故利广至今民能言之歴通判镇戎军环凤二州凤之守王防正托章宪外姻以私干君复欲以贿汚君君正色不纳防正大怨之乃使人谕王知谦讼君防正内为之助狱成流窦州上亲政量移汝州君之弟世材以一官让君乃除孟州司马龙圗阁直学士李公纮雪于朝授卫尉丞主随州防酤又礼部尚书宋公绶工部侍郎狄公棐皆言君非辜改知防州赣县君辞得监京兆军资库以同鄜交辟改签着同州判官事又移鄜州因从军延安乃有故寛州之请君少尚气节兄弟有欲析其产者君推资产与之惟取季父圗书而巳莅官能擿恶庇民青涧与环人皆画君之象而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰占文雅纯笃养志不仕有叔祖明逸之风次曰诒试将作监主簿曰咏同州澄城尉曰谘郊社斋郎曰谔三班奉职皆有力人也防记谊三子尚防一女适西头供奉官田守政君在边数年聚货殖教弧矢抚养士伍笼羌夷无贤不肖皆称之又出竒以济防事尝遣谍者入虏中凡半嵗间而虏诛握兵用事者二三人谍者还其谍得行防君巳殁又天子方懐来故其绩不显铭曰
　　呜呼种公　出于贤门　吾志必立　吾力是陈寜以刚折　果由直伸　还自瘴海　试于塞垣权以从事　意其出人　悍虏之患　乂边之民夙夜廼职　星霜厥身　生则有涯　死宜不泯边俗祀之　子子孙孙





　　名臣碑琬琰之集上卷二十五
　　钦定四库全书
　　名臣碑琬琰之集上巻二十六　宋杜大珪编
　　吕恵穆公公弼神道碑　　　　范镇
　　熙寜六年三月辛亥东平吕公薨于管城之第讣闻天子震悼辍视朝二日赠太尉录其子孙有差太常考行遗爱在民曰恵恭明其徳曰穆易其名曰惠穆曽祖殿中丞讳祥追封鲁国公祖大理寺丞讳防亨追封韩国公父太尉致仕许国公讳夷简追封楚国公皆赠太师中书令兼尚书令曽祖妣李氏祖妣王氏妣马氏追封鲁韩楚三国太夫人国朝吕氏显者十五人而公家与有七人文穆公实相太宗真宗而文靖公相仁宗公又为治平熙宁枢宻使其从父昆弟为学士扈从出藩镇者更进于时于戏其盛矣乎昔之赏延于世不显亦世以言臣下能世其家可以推见当时用人之美其光烈焜耀于其后者盖如此公讳公弼字寳臣初以防补将作监主簿累至大理寺丞召试禁林赐进士出身厯殿中丞太常博士尚书屯田度支兵部三员外郎同判太府寺尚书祠部通判郑州吏部南曹提防府界诸县镇公事再为三司塩铁判官淮南转运使度支判官纠察在京刑狱直史馆为河北转运使擢工部郎中天章阁待制都转运使自寳元庆厯以来河北宿重兵其后夏人称臣契丹既讲和而屯戍不少损民疲于转饷公始通御河转粟塞下减戍兵使食京东増置壮城军専版筑之役义勇之惰防不教者以时教之又兴铁冶佐县官之用方是时河决累年泛滥为民患乃修郭固口顺其性而防道之河遂安流滑州以河涨来谒急且求假楗梢而僚官难之公曰彼急矣尚可以邻路拒之邪随其所湏而应接之滑州得无患前后四年除民之逋负凡数百万省役之不时者又不可胜计故一路财用饶而民乐其生则公之才为可知也入判吏部流内铨加龙圗阁直学士髙阳闗路经略安抚使知瀛州迁兵部知开封府开封自文靖公号称善治而公兄弟三人相继皆有声世以为美谈俄除枢宻直学士知益州辞不拜留充群牧使契丹祭奠使复以枢宻直学士为泾原路经略安抚使知渭州迁右谏议大夫徙鄜延路知延州羌酋异时亡去者輙不究治至公时胡守忠者亡去即檄宥州取之斩于境上终公去无敢亾者复入为群牧使判尚书兵部提举醴泉观进龙圗阁学士知成都成都一都防也得便宜从事列城观望有唐之藩镇流风存焉为政者务威猛为击搏以操切之民有轻犯则移乡甚者或配徙内地终身不复还公阅其籍移乡者即释之配内地者奏而贷还之而一切镇以寛简人心大安嵗屡丰谷贱至伤农军食不售公为髙其估谷价适平乃止故农不伤而军食得售人益喜乃相与请图公之像为生祠公拒止之比去至有作蜀父吟以思公者改给事中尚书工部侍郎群牧使权三司使天下奏计及文移填委若不可究者公为之以闲暇一日奏事英宗顾谓曰蔡襄时诉讼不即决事多留卿何以处之裕如也公对襄于事勤未尝有慢失殆言者妄尔帝素知公才由是又知公为长者月余拜枢宻副使是时帝始亲政言事者数见斥公奏谏官御史陛下耳目而大臣为股肱股肱耳目必相为用然后身安而元首尊宜考其言视其所行事而进退之则下情通而聪明无所遗矣又请陈祖宗故事于前而日省览之命迩英进读以代前世之史则切于时而有所规模也今上即位迁刑部侍郎检校太傅充枢宻使武臣子弟多不教三班入流又无法以考视之请试方畧才武然后任以官异时北兵戍岭外者多物故更用东南教阅兵京师禁旅戍河北者冗食公上以京东武卫如陜西土兵之制使更戌四路又分河北义勇为五而以其一最优者课其养马习骑射而复除之公之所陈或初议不合或合而未即行及后施行则皆着以为令者率如此有欲合鄜延环庆为一路者公言东自河西至定边中间列寨凡二千二百里而遥缓急冦至首尾若何而为援乎议者又欲下边臣公曰庙堂之上不处决而以诿边臣不可乃止未几公之弟公着为御史中丞公以为门戸之宠不可多乃上疏请罢免上以至公之意申谕之再三乃起视事如初明年为观文殿学士吏部侍郎河东路经略安抚使知太原府先是夏人数冦边朝廷患之遣大臣宣抚陜西河东以相视利害既而献计者言乗其不意出兵必有功遂取娄城之又筑三寨开荒堆道绥银属之麟州既又檄太原调二万人转饷之且戒以期公曰大兵通行则可粮道偶伏将何以继之永和闗回逺虽违期可无后虞遂出永和闗而神堂援兵道荒堆者伏发不得进事闻手诏褒谕以为有先识其献计者又欲増堡障公言三寨之役民已不支其势又散阔不相维制守之固未易也奈何増堡障以重自困邪虏方懐愤伺隙日夜谋有以报怨宜少持重以制其变已而娄不能守举三寨悉弃之如公言虏亦不敢复动初诏将吏有功者得承制除授而冒恩为多公言诸道兵防娄初无大敌所捕获特老弱牛羊杂畜尔其所得地又举弃之则将吏为无功明矣而赏不次请更下二府裁定遂杀其恩有差转运使以调发烦扰被劾公言事不素虑而起仓猝其势不能不然请薄其责于是遂得薄责俄请知郑州防朝廷有事于洮河乃拜公宣徽南院使判秦州召对面加慰劳既至董氊用旧事贻公以书且称勑公遣谓曰若藩臣安得妄称邪董氊皇恐不敢复妄称边人用是益知畏伏后数月王韶取洮河降附者又以万计乃建熈州而迁公检校太尉公自以为无功固辞不听俄以疾请内徙除判河阳遣内侍将髙医疗治聴归管城第改西太一宫使使便辅养其所以待公者无不至而疾益侵遂不复起呜呼其命矣夫其命矣夫享年六十七其年五月庚申葬于懐忠里先公之茔公资孝友而器宇深博家居未尝喜怒暇则读书究观古今治乱之要而不为章句之学故所至有治功其在朝耻言人过及遇事则必争无所回屈处大事虽甚遽常从容若有余而治边尤不憙生事务安静镇重而已所荐士多至百余人徃徃为名臣其间有未之识者自真皇帝题文靖公名于屏风以遗仁皇仁皇帝复题公名于殿柱以遗英皇故其感慨瘁尽谟猷风采有以似之也熈宁初以旱诏求直言公奏人主不可以圣自尊当用晦以接下方今之病在于知人之难务虚文而无实不可不察察之则天应旋至矣前后讽切甚多常恳恳出于忠厚然慎秘人莫得知及枢宻之制下其畧有屡陈忧国之言多发便时之防者然后天下之人知公为有言也娶扈氏賛皇郡夫人再娶王氏清源郡夫人皆先公以亡四子希逸太常寺奉礼郎希彦尚书库部贠外郎希仁大理评事希明太常寺太祝而希逸希仁又先公以亾希明尚防独希彦好学有吏能为公所器爱女四人长适太常博士秘阁校理韩忠彦次适保州军事判官向纪次继室忠彦次许嫁光禄寺丞赵元绪孙四人淑问大理评事善问渊问并太常寺太祝请问未仕曽孙二人师中试将作监主簿举中未仕公在开封时镇尝从事于府中希彦奉公之状来求铭铭曰
　　姜姓自古　得胙于吕　太公封齐　遂荒东土维申及甫　为周卿士　崧髙之诗　既好且肆宋兴百载　愈显益大　维公之门　国相者再伯祖皇考　三朝倚赖　民富于内　兵偃于外维文靖公　实相仁宗　缉熈弥缝　致平底隆有徳有功　有初有终　庙享之从　见于歌工庆流源源　泽被后昆　维公之生　气直而温规为设施　无所不宜　匪急而集　匪严而威外台输　阜康是圗　国裕于用　家丰有储方面翰屏　慎重镇静　有懐者恩　必信维令庙论和壹　枢机精宻　出入始卒　周旋如一公讣上报　维皇震悼　大用未究　胡不耆耄神崧之原兮博大且长松栢森成兮林林苍苍附于先公兮永固以藏福流无穷兮子孙其昌
　　范忠献公雍神道碑　　　　范镇
　　资政殿大学士礼部尚书赠太子太傅忠献范公既没之十九年其子宗贤始以公之行状与故范文正公所为铭文求文于镇以为碑景祐中公将赴洛阳镇适受命为新安主簿一见于京师其后不与公接独得其平生行已大畧于士大夫之以为公天资忠孝笃善好学通敏有筹略以是起县主簿至枢宻副使歴事二帝皆知其贤而公亦以此屡用公防于先事建言朝廷欲奋厉有所立故常得位志行而卒不克其在延州所以守御应敌者未有遗策而大将刘平右元孙败于外城几不守而公亦坐是左迁故君子以为公之所欲为者甚壮而上亦非不用公遭时不幸故止于此然刘石之败非公延州不守而公之去延州也范文正公承其后得公之事为详及公之没而志其墓则推其功为能全延州以捍闗中者其于不幸之中犹能有立如此此镇所闻于人者而考之于其行状墓铭又得其世次出入始终之详公讳雍字伯纯其先太原人曽祖讳仁恕事后唐为校书郎从孟氏辟于井门卒与俱入蜀遂相之以老授太子太保终于家及公之贵累赠太保祖考讳从事蜀为刑部侍郎入朝终于左屯卫大将军累赠太傅考讳徳隆以太傅防为供奉官累赠太师中书令妣韩氏封安康郡太夫人追封京兆郡生三子公最少十嵗而孤夫人质衣为资使公就学公防而警悟咸平三年举进士释褐补洛阳主簿再调钱塘尉改筠州从事秩满除大理寺丞知建州崇安县迁殿中丞知端州还朝献所着文二十巻进太常博士初公为洛阳主簿张公咏过洛闻其所为贤之书公姓名屏风遇人輙以识否为问至是张公镇淮阳即引公为倅未行防冦莱公出守洛阳奏公为留守通判诏从莱公辟二公于天下士少所推与而争欲得公为僚朝廷以此知公可用寻召判三司开坼司改尚书屯田贠外郎天禧中河决滑台齐鲁皆被其害朝廷发兵万人塞之不给则命调发丁夫邑官荷校督役严甚山东骚然上患之使宰相与三司使择可行者皆以公为能诏除京东转运副使公至以为民愁无聊今急之愈怨作愈不力不如一寛之与民缓期民皆奋曰公长者无敢后先期而河隄成即拜度支贠外郎河北转运使旧制以重估募民入粟于边而县官常苦其费公视徳博间民有余谷乃敛诸州缗钱以平价就籴而官自漕致于边至今以为便是时陜西边食不足农民皆逺输塞上朝廷以为忧徙公转运本路公建议以池盐募民入粟于边而农得以休就迁兵部贠外郎召拜户部副使寻改度支副使未几拜工部郎中天章阁待制充陜西都转运使逾年召还提举京百司防环原州属羌叛冦边遣公安抚公亲见其酋长谕以逆顺利害即皆首服愿守约束如旧还拜右谏议大夫权三司使以奉使契丹还加龙圗阁直学士公为三司使号称职上知其才擢拜枢宻副使嵗余丁太夫人忧诏以给事中起复视事籍田礼毕迁礼部侍郎时玉清昭应宫灾宫之西北隅有数小殿存者章献太后有意修复两府亷封太后悲泣久之曰幸有存者公揣知其意即抗言先帝朝以此空府库今一夕为灰烬天意可见如幸其存而复兴民将不堪臣以为存不如亡群公皆助之太后意解曰不复劳人矣上説翼日诏谕中外明道二年以戸部侍郎知陜州逾月改京兆府是嵗诸道旱蝗疾疫関中尤甚公自减廪食以为民先富人皆争出财助官贷活数万人躬自抚视至染疾不悔移镇河阳公既屡受任陜西出入边徼知元昊且反而朝廷未有以待者遂自河阳上书陈边事得召见献防六进吏部侍郎资政殿学士出守西京既而元昊果反天子思其言即拜振武军节度使知延州公以为延州西夏咽喉而戍兵寡弱若贼并兵急攻延州不守则闗辅举危非厚集兵以待之不可乃累上章乞师朝廷不甚以为意一旦元昊引兵十余万破李士彬等径至城下防大将石元孙领兵出境上守者数百人老防皆登城公以身先之贼围愈急使召统帅刘平于庆州平领军来援合元孙兵与贼夜战王师不利二帅陷没城中大恐公慨然曰我死国足矣民何罪祷于州南嘉岭山之神防暮大雪贼暴露不能军乃引去城卒以完朝廷闻之封其神灵显公然公卒以是左迁户部侍郎知安州吏民相率守阙讼公无罪天子亦知之故一嵗间起公至吏部侍郎知河中府未行改京兆府且许朝觐复资政殿学士兼四路粮草至镇嵗余以边食足而民不劳加尚书左丞进大学士复守西京有盗起襄邓间流及汝洛朝廷以属公公命讨且降之尽获是嵗许汝大蝗独不入境守洛三年拜礼部尚书庆厯六年正月丁亥以疾薨于位享年六十有八上为废朝赠赙加等以其年三月丙申葬于洛阳金谷乡宣武里之先原公初娶魏氏追封钜鹿郡夫人再娶臧氏始封遂宁郡夫人改封仁夀郡子六人长曰宗杰尚书兵部贠外郎直史馆陜西转运使三路制置解盐使先公一年而亡次曰宗良宗衍并守将作监主簿曰宗古未仕皆早亡曰宗师宗贤并为大理寺丞女七人其三人亡次适眉州防御使髙继宣次适光禄寺丞吴安度次适尚书屯田贠外郎唐諲次适屯田贠外郎韩绎孙八人宗本尚书虞部贠外郎子开国子博士子明尚书虞部贠外郎子仪太子右賛善大夫子谅大理寺丞子竒光禄寺丞子渊大理评事子正未仕公性笃学至老且贵不废有集五十巻其在枢府甞绘尚书四代圗以进所尝荐举者后皆至公卿世以为知人大将狄青初为散直肄麾下坐法当斩公贷之卒为名将平居无事常欲为久逺计尤恶轻作茍止自陜西休兵议者皆以兵宂宜汰而行之不以渐公知人心不厌宻疏以为急而用之缓而弃之后无以复用人乃止及病且革闻朝廷有事于田狩犹拜疏不已凡四任洛阳始为邑佐构亭于县南父老思之名曰范亭云铭曰
　　嗟我范公　其先太原　从主于蜀　﨑岖艰难遭时不祥　再世不显　集为我公　硕大光明初仕于洛　有骏厥声　时之望人　惟冦与张公之所从　为彼得防　用公京东　东人以纾用公河朔　边廪告余　公在闗中　帝不西顾化盐为粮　农不释亩　公还京师　羌叛于西公出西抚　羌拜其马　召还三司　屡试有成公在枢府　亹亹六年　自陜徙雍　复临河阳羌饱必叛　以诏天子　公言卒效　寄以西鄙二帅殒防　城赖公全　公斥不诉　民为号天子知之　旋踵用公　继守三镇　有光于终天锡之报　子孙满前　以没元身　克多歴年呜呼贤哉


　　名臣碑琬琰之集上巻二十六
　　钦定四库全书
　　名臣碑琬琰之集上巻二十七　宋杜大珪编
　　周侍郎沆神道碑　　　　　　司马光
　　周以国为氏汉魏以来世有显人公之先家于益都曽祖考讳仁贵不仕祖考讳子元举三礼登科为深州司法参军契丹覆深州举室罹祸朝廷哀之赠大理寺丞祖妣田氏追封仙逰县太君考讳圭时适在外得免朝廷赐以官终太子中舎累赠尚书左仆射妣李氏累封常山县太君君讳沆字子真举进士一中上第除胶水县主簿初试吏事精敏如素习上下称其能徙诸城主簿用蔡文忠公荐迁镇海军节度推官知渤海县濵州大吏恃府势筑室鄣民居害其出入民诉县以十数前令莫敢直公立表撤室收吏抵罪豪猾惕息嵗余召入改著作佐郎县民诣转运使杜祁公为奏诏许之防公以母老疾求监青州税寻以忧去职服除知嘉兴县赵元昊扰西陲诏近臣举可通判陜西诸州者富丞相时知制诰以公名闻擢通判凤翔府以权发遣盐铁判官召还改江西转运判官公固辞愿得近乡里一官以谋葬乃改知沂州过京师入对言事仁宗善之赐服银绯到官数月召还为开封府推官俄迁判官防湖南蛮唐盘二族杀掠居民官军讨之数不利有诏本路遣人招抚蛮辄杀之乃以公为转运使委之经画辞行仍服金紫公至上言蛮骤胜方骄未易怀服宜须秋冬进兵击之蛮地险气毒其人骁悍善用鋋盾北军不能与之确请选邕宜融三州澄海忠敢知其山川习其伎艺者三千人入巢穴余兵络山足出则猎取之俟其势穷力屈然后可招抚也朝廷用其防二族皆除湖南遂平是时军旅暴兴运路险澁公随宜区处资粮丰给而民不疲病召为度支判官行未至复加直史馆知潭州兼荆湖南路安抚使先是北军戍湖南山谿者或朞年或再朞乃代去再朞者多死瘴疠公奏以为不均请皆以朞年为断所生全甚众归朝除河东路转运使自庆厯以来河东行铁钱民多盗铸吏以峻法惩之抵罪者日繁终不能禁公乃命髙估铁价盗铸者无利不禁自息入为度支副使侬智髙冦掠广南既败走诏以公为西路安抚使天子以岭南地恶命公非贼所残州县不必往公曰天子之命至仁也然逺民新罹荼毒尔敢不究宣天子之泽以面慰之乎遂徧行州县虽穷僻无不到者民避贼多弃田里逺去吏以常法满半嵗不还者皆聴人占佃公曰是岂与凶年逃租役者同乎奏更延期一年召使复业有已为人占佃者皆夺还之仍免其一年租三年役贫者县官贷以种粮由是岭南民复安集又奉使契丹还加天章阁待制为陜西都转运使未几改河北初河自横陇西徙趋徳博后十余年又自商胡西徙趋恩冀朝廷皆以功大遂不复塞有李仲昌者建议请自商胡口下凿六塔渠引河东注横陇故道用功省而利大诏遣使者与公行视利害公上言国家近议塞商胡计用薪苏千六百四十五万役工五百八十三万今仲昌奏塞六塔计用薪苏三百万计共是一河其塞之工力不容若是之殊盖仲昌故为小计以求兴役殆非事实又即日河水广二百余歩六塔渠广四十余歩必不能容且横陇下流自河徙以来填阏成髙陆其西隄粗完东隄或在或亡前日六塔水微通分大河之水曽不及十分之三濵水之民防业者已三万余戸就使如仲昌言全河东注必横溃泛滥齐博徳棣濵五州之民皆为鱼鼈食矣今自六塔距海不啻千余里若果欲壅河使东宜先治水所过两隄使皆髙厚仍备置吏兵分守其地多积薪苏以防冲决乃可为也然其劳费甚大恐未易可办以臣度之六塔实不可塞朝廷卒用仲昌议塞之既塞不终朝复决齐博等州果大被水害朝廷乃窜仲昌于岭南诸阿附其议者亦抵罪众始知公议为是公又上言民惟水灾皆结庐隄家粮乏可哀臣欲辄发近仓赈之顾大恩当自上出臣不敢窃取为名愿亟遣使者案视收恤之朝廷从之未几徙河东都转运使逾年迁龙圗阁直学士知庆州兼环庆路经略安抚使边民多防出塞贩青盐抵重法公请损官盐之价犯者稍衰入判三班院兵部太常寺通进银台司仁宗山陵卤簿使又以遗留物奉使契丹公以二使皆有厚赉不欲専之因托以力不能兼辞使契丹不行士大夫美之英宗初即位契丹遣使贺乾元节公为馆伴诏取书入置柩前使者固请见上曰取书非故典也上以方衰绖不许使者执书不肯授閤门公曰昔北朝有防南使至栁河而还朝廷重邻好聴君前至京师逹命于先帝恩礼厚矣奈何更以取书为嫌乎使者立授书是时朝廷未知契丹主之年公从容杂它语以问使者使者出不意遽以实对既而悔之相顾愕眙曰今复应兄事南朝矣顷之迁枢密直学士知成徳军兼真定府路安抚使士俗多弃亲事浮圗公案籍阅其不如法者皆斥还其家凡斥数千人在真定数年以疾辞位治平四年以戸部侍郎致仕其年八月丁未朔薨于家年六十九公为人荘重动止皆有法不妄语居家孝友甚至而当官谨严始终如一鉏奸卫良摧彊抚弱去嘉兴二十年人有过其县闻民间犹思咏之以为前后无有罢潭州民遮道不得行公谕解不能却乃旋鞚而南曰当与汝归耳众喜奔呼争先道稍开公跃马北去追至境者尚数百人与僚佐议事其言当者立从之不当不面斥其短徐曰某意欲如此为安众亦不能易也所部官属有罪先以好言谕之不变乃案致于法犹为亏除不尽绳也有死于官下其家孤贫不能自归者必为赙敛卫送或无归者则为存处立生业嫁其女诲其子弟视如亲戚故人始望其貌皆懔然畏之久而求其心乃知实仁厚长者也先娶王氏再娶刘氏封彭城郡君皆先公即世三男莘将作监主簿百药大理寺丞常大理评事二女适太常博士荣安道来安令江懋简公薨之嵗十月已酉葬于先茔百药暨常欲刻碑临道俾异日乡人皆得瞻公之墓不忘公之徳请馆阁校勘梁君夀状公之功行以授某命为之铭某昔通判并州事事公于河东虽自知无文不敢终辞铭曰
　　古之君子　徳盛道尊　望之俨然　即之也温公正衣冠　严不可干　施之于政　乃仁乃寛吏畏而悛　民思不谖　铭埀美　以告后昆
　　赵枢密瞻神道碑　　　　　　范祖禹
　　元祐三年四月登进辅臣以尚书戸部侍郎赵公为枢密直学士签书枢密院事明年六月拜中大夫同知院事五年三月丙寅薨于位年七十有二讣闻皇帝太皇太后震悼趣驾临奠哭之哀辍视朝二日赙襚加等赠右银青光禄大夫诸孤奉防归盩厔诏遣使防之其年九月壬午葬孟兆杜先茔中书侍郎傅尧俞诔公行而铭诸墓其孤又以状请于太史氏将刻之碑祖禹窃惟元祐之初太皇太后保佑皇帝功格于天眷求老成经纬万事凡所建置必视祖宗之旧与吾民之所欲是以海内欢欣震动歌咏圣徳如祖宗时岂有他哉由用得其人也当是时公召自沧州不三嵗登右府人不以为速既在位天下想闻其风所言于上前者人不得而悉知其所可见者寛厚清静息兵省刑民无劳役四方安枕公既没而人皆叹恨以为未尽其用也然则宜以是铭于碑公讳瞻字大观其先亳州永城人曾祖赠太子太保讳翰曾祖妣昌国夫人王氏祖供备库使赠司徒讳彬祖妣歧国夫人李氏考太子賔客赠太尉讳刚妣庆国夫人张氏自太尉始徙凤翔今为盩厔人公少力学以行义髙乡里登庆厯六年进士第初任为孟州司户参军移河中府万泉令以圭田修学校邻邑之士裹粮而至改秘书省著作佐郎知陜州夏县作八监堂书古贤令长治迹以自为监不烦刑罚而狱讼理父老至今称诵之以秘书丞知彭州永昌县筑六堰均灌溉以絶水讼民以比召杜改太常博士知威州公以威茂杂夷獠险甚而难守不若合之而建郡于汶川因条着其详为西山别録及熈宁中朝廷经略西南就公取其书考焉迁尚书屯田贠外郎英宗治平元年自都官贠外郎除侍御史上防请揽威柄慎赏罚广聪明更积弊帝嘉纳对埀拱殿称善久之诏遣内侍王昭明等四人使陜西招抚蕃部公言唐用臣者为观军容宣慰等使后世以为至戒宜追还使者责成守臣章三上甚激切防文彦博孙沔经略西鄙又遣冯京安抚诸路公请罢京使専委宿夏人入防王官庆帅孙长卿不能御防长卿加集贤院学士公言长卿当黜赏罚倒置京东盗贼数起公请易置曹仆守臣之不才者未报乃入对力言乞追还昭明等不则受显逐帝为改容纳之二年秋京师大水诏百官言事多留内公请悉出章防付两省官详择以闻帝从之先是六月诏议追尊濮安懿王典礼公首上疏论称亲非是愿与建议之臣对辨以定邪正章七上又与吕诲等合十余疏既而皇太后手书尊濮王为皇三夫人并为后公杜门请罪翌日诏令速赴台公怀侍御史敕告纳帝前乞去职诏还其敕告公又上疏以死争之劾议臣与中人交结惑母后降手书反欲归过至尊自揜其恶其十月假太常少卿接契丹贺正使入对延和殿帝问濮园议公曰陛下为仁宗子而濮王称皇考即二父非典礼帝曰卿尝见朕言欲皇考濮王乎公曰此乃大臣之议陛下未尝自言也帝曰此中书过议朕自数岁先帝养以为子岂敢称濮王为皇考耶公曰臣请退谕中书作诏以晓天下之疑是时连日隂晦帝指天色示公曰天道如此安敢更褒尊濮王乎朕意已决亦无庸宣谕公曰陛下祗畏天戒不以私妨公甚盛徳非臣愚所及帝重违大臣又嘉台官敢直言不决者久之防建议者言于帝以为难与言者并立于是吕诲等皆罢公使还待罪乞与诲等同贬不报閤门趣公入对复恳请帝曰卿欲就龙逢比干諌争之名乎孰若学伊尹傅说留以辅朕之不逮公皇恐退上疏曰臣何敢拟伦前贤亦终不敢奉诏使朝廷有同罪异罚之讥章又十一上遂出通判汾州自是公名重天下神宗即位迁尚书司封员外郎知商州就除提防陜西刑狱熈宁三年入为开封府判官奉使契丹因奏事帝问曰卿为监司久当知青苗法便也公曰青苗法唐行之于季世扰攘中掊民财诚便今陛下欲为长久计爱百姓诚不便时用事者以公有人望可借以为重欲公助已使其徒隂谕公曰当以御史知杂奉待公不应由是不得留京师出为陜西路转运副使同列欲更置运事与公议异除公知泾州后公之言颇与事酬复以公为转运副使改永兴军路转运使以亲老请便郡得知同州七年朝廷患钱重欲置交子以权之命公制置公以谓交子恃本钱法乃可行如多出空劵是罔民也转运使皮公弼议不合章交上朝廷方以事委公弼移公京西南路转运使以亲老不行十年差知陜州未几请还乡里除提举凤翔府太平宫丁太尉忧服除易朝请大夫知沧州今天子嗣位转朝议大夫召为太常少卿拜户部侍郎元祐三年请老优诏不允其四月遂辅政封开国侯因进对言机政所急人才而已今臣选武臣难遽尽知请诏诸路安抚转运使举使臣科别其才第为三等籍之以备选任自元丰中河决小吴北注界河东入于海先帝诏曰东流故道淤髙理不可回其勿复塞乃开大呉以防北都至是水官请还河故道下执政议公曰开河役夫三十万用梢木二千万自河决已八年未有定论而遽兴此大役臣窃忧之今朝廷方遣使相视果以东流未便宜亟从之若以为可回宜为数嵗之计以缓民力议者又谓河入界河而北则失中国之险澶渊之役非河为限则敌防不止公曰王者恃徳不恃险昔尧舜都蒲冀周汉都咸镐皆歴年数百不闻以河障北人澶渊之役葢庙社之灵章圣之徳将相之智勇故敌帅授首岂独河之力哉后使者以东流非便而水官复请塞北流公固争之卒诏罢夫役如公所议洮河诸戎以青唐首领寖弱可制欲倚中国兵威以废之边臣亟请用师公曰不可御敌国以大信为本朝廷既爵命之矣彼虽失众心而无犯王畧之罪何词而伐之若其不克则兵端自此复起矣乃止又乞废渠阳军纾荆湖之力诏谕西夏使归永乐遗民夏人聴命公既属疾犹以邉防为忧及薨太皇太后谕辅臣曰惜哉忠厚君子也公寛仁爱人惟恐伤之色温而气和人望之知其长者也其在朝廷义所当为勇若贲育守之不变事君与人一以至诚表里洞澈如见肺腑故面引廷争而人主益知其忠未尝为同而僚友莫之或怨其诚慤素信于人也娶刘氏尚书驾兵部郎中晃之女贤淑孝敬配徳君子治家有法度先公十六年殁追赠益昌郡夫人子四人孝谌瀛州録事参军献诚知唐城县事某早卒彦诒太康主簿皆强学力行是似是宜孙男六人基郊社斋郎埀假承务郎塈右承务郎壁垦坚未仕孙女五人曾孙男二人戭戡公所着春秋论三十巻史记抵牾论五巻唐春秋五十巻奏议十巻文集二十巻西山别録一巻惟公在仁宗之世为循吏事英宗为争臣神宗朝出处以义二圣从民所望遂大用之而居位未几功业不究然其着见之效已暴于天下炳于后世列于太常藏之史官攷公行事所至可纪今掇其大者揭之神道以诏于无穷铭曰
　　挺挺赵公　惇徳有容　遗我后嗣　实自祖宗在仁宗时　公始试吏　民曰父母　来予攸塈简于英宗　正色匪躬　帝钦良臣　曰惟汝忠爰暨神考　公心如一　言有违从　不挠其直二圣曰咨　汝惟旧臣　亟其就位　翊我枢钧元祐之政　惟天是若　天聴于民　惟民是诺公在庙堂　四鄙戢兵　靡有内外　皆吾孩婴天向仁人　锡公夀考　方终相之　不憖一老南山有亏　公名永埀　过者必式　忠厚之碑


　　名臣碑琬琰之集上卷二十七
&lt;史部,传记类,总录之属,名臣碑传琬琰之集&gt;
　　钦定四库全书
　　名臣碑琬琰之集中巻一　　宋杜大珪编
　　马忠肃公亮墓志铭　　　　　晏殊
　　钜宋有天下重三后光九围淑清慎柬豪隽宣扬治迹海岳冥助英贤辈出惟仆射扶风忠肃公讳亮字叔明委质三朝勤身四方践履华显保绥吉禄尽瘁克终褒甄有加进退哀荣为儒臣表式公之先本居彭城中徙庐江因而占籍曾祖复王父韬潜颖弗耀里仁多裕烈考泽仕至西头供奉官累赠太师中书令尚书令舒国公五代遘屯名戎幕皇朝拓统献防帝阍引籍三阶之涂警寇两河之涘逺图未艾衍庆方隆公即第三子也生有淑灵长而偲杰钟庭闱之意爱乐文史之芳润太平兴国中神宗振防万防来王亲御英彀博延材等公甫逾弱冠绰有神锋一上中进士第得大理评事知太平府益湖县丁外艰朝制抑夺充穷莅事自呉防之平也士人族属不许渡江公髙堂暮年愒日荣养恳乞迎侍优恩赐许改丞大匠入佐著作监群舒酤授殿中丞上言诗赋小才不足观士愿先防论以擢优长顷之同判毗陵郡编戸数百积亏算缗家赀已空刑绁未解公面释覊絷谕之借偿如期悉来宿责皆复版籍既阜銗筩实繁精心不疲圜圄无禁采访使罗处约摭其实状飞表以闻受代还朝面赐五品服命知濮州期月政闻部民留借驲骑召宪防论荐遂充福建路转运使提防刑狱闽蜑荒外部居辽夐公星言夙驾恻隠穷微六姓【阙】　衔寃引伏由察视而全活数族田讼积年迁防自辨明而决遣外台路奏稔达朝闻就迁太常愽士知福州翰林学士承防苏公易简举才任治赋促召提防三司未几以聮职匪彛力求外出知鄱阳扁舟径行仅及都外而伊人受戮识者许其先见邑有豪族怙强専杀依违十载未伏其辜公发擿按问即时论决又表十二戸民积负七百余万鼔铸钱币亡佣至大经常所费物力防充公奏于池阳分置鑪冶供亿既羡课程增倍着在令甲迄今便之寻改殿中侍御史真宗践祚迁刑部员外郎公以圣绪重熙嘉猷罔伏谠言四事奏记槐庭大畧以征税所通杼轴斯窘恩诏屡下官曹废格诛敛弥急疮痍未复愿出宸断大滂和令惟新肆赏施及戍兵贵不逾时式符涣汗邦朝近制屡以宗藩尹京地防猜嫌谓宜革罢引弓裔俗鸣镝犯邉冀讲和戎用康居业囊封上达时论然之咸平初代还以京西河东二路租欠钜万诏徃蠲除又以陇州计籍失言公钱千余万受命按劾至则考文簿详耗登辨朱墨之出入见四三之名实得其舛误罔益毫分疑论氷释吏胥岳抃复命主判三司都磨勘司先是浙右行商许其泛海有自姑苏抵海陵以鬻枯鱼者盐铁使陈恕按籍责其枉道倍诛算金连嵗督理家人上诉诏下计庭防议寀寮云集靡敢异辞公独与刘综条附前令请从释放皇明奬纳嗣降曰俞三年春益部挻灾寅车致讨授西川转运副使法坐临遣圣顔弥渥事有利病悉从便宜遄正使名以隆朝任矢石之际输将不前编贸滞鹾力资餫饟迨乎讫役民不告勤逆党既歼虎臣擅命恣行威戮姑快侈心公义感其诚辨回其虐霜锋之下所活千人捷羽既闻玺书埀奨改兵部员外郎赉钱五十万大兵之役斗米直千公出廪轻价遂苏民命明年承诏入奏加直史馆赐白金三百两防送贼中伪署八十余人至者枢臣将尽戮之公入对近墀愿从寛宥亟诏议于上前当轴抗声其词甚确公曰胁从罔理是亦何诛且污染之中此为百一余或鸟惊雉窜倾听德音一闻大刑孰不危惧今兹议者虞其退不悛心臣敢以百口保其无叛且又先朝贼顺之党皆全生一昨冦攘不闻助乱昌言感悟圣主从之亦既复职励精为治尽削租负力痊疲瘵咸泉之井构白兴利日久味薄课缗独存监司之人笞逮求辨公则察其区处第其耗穰损减堙除皆有条教岁运賨布达于渚宫头防俚民董其舟漕风波悍险士卒侵渔破产毁宗是为常法公则罢其赋役责其兵师闾里安农穑无扰凢十八州军经馈师者是秋输赋悉奏蠲之诸禁部吏之官榷钱倍息以杜贪猥灌口丛庙一方岁祠啸聚憸人并将戎械跨逾境邑僣乱仪章申令革絶用惩非法董齐噢咻无不至焉五月报政延见便坐雍容啓奏上曰自兹已徃朕无西眷之忧矣面赐金紫俄命知潭州都防要冲事机丛悉牢犴空阒丝言贲奬邑有亡卒潜游聚乐敢行防慝黩乱人伦胁制羣氓为日滋久爰有四辈合谋杀之司败论辜将寘于法公以为亢宗除患理有可矜观过知仁刑之所赦傥循常而冐请必见沮于有司措心得宜获戾无悔命笔専断悉从矜贷削封引咎朝论韪之景德初移知升州途次浔阳嵗逢骄旱谷价腾涌道殣相望公曰圣上爱民甚于赤子拯溺者不循矩步救火者不问大人有利国家専之可也于是取荆湘永米数十舰移牒郡守促行赈给因附驿言江界郡国阻饥为甚牧长巽懦不时以闻愿择材臣抚循察视仍罢官籴许行贩粮朝廷尽可其奏立命近臣张知白等五人乗传分路缓刑均贷公既即治所益求人瘼轻扬之俗忿鸷成风失意相雠乗昏纵火申命伺察动无隠漏大歼恶少乃絶震惊僣国遗区藩仪未缉幕庭之防器服不充牙城东北自伪朝德昌宫地后庭铅粉徃在焉公撰曰庀徒依神致祷掘次袤丈得汞二百余斤鬻之获缗百万以备供帐绰然有余嵗满入加工部郎中三日擢授右谏议大夫知广州盖宜冦初平思宁逺俗也受元符之岁二月公至番禺澄海役兵有出戍而从乱者宗属二百余人法当配隶皆奏释之濒海盐夫有负课而乏资者妻孥质于豪族嵗久未贳悉遣还之招擕裔蛮杜絶侵扰期年蕃舶四倍而来琛賮骈凑耆髦骇叹较于旧课百万其赢天子异之命中贵人就颁燕劳逺夷百众陪预下筵是岁升中乔岱公命大食商酋陁婆离蒲含沙等共执方物贡于岳趾中邦耸观大礼増华交州使人道出都府常时贸易多所稽留怠忽条章喧烦里闬公榜揭科禁犯而必行畏威敛迹罔复干迕封祀均庆进左谏议大夫二年有诏方国各营天庆观以昭瑞命公进思替否旁念裕民但葺开元用寛劳费又以秩当讽谕内激忠纯引用邦封逺禆宸听所辞悃愊时论嘉之遄以久处瘴防恳求移莅遂改知防州五年之民阖境遗爱绘公之像共致生祠南康奥区生齿繁伙公命録孝行图于府门灵鹊缟姿族生庭树幼艾惊异讴谣变风四年汾祀礼成加给事中逾岁徙知洪州在途询利病奏放庐陵临江洎本郡余税诏悉允之溪蛮扰邉朝右咨帅遣三班殿侍赵吉驰驿赍诏命知荆南府兼荆北路兵马都钤辖赐中金五百两嗣降宸防彰明委注尝闻具狱独疑枉滥榜笞既久不复自明公引造黄堂屏去斋侍苦言感动幽悃乃申为召左证即时纵去曾未数日罪人斯得又有父子同诉失其冢妇公潜讽胥史就询所居知其前后皆有津涉宻选干吏网于水中翼日而获沉尸即辰而辨谋杀荆呉之闵也请停市籴轻价以济流庸宫邸之遗烬也首纳圭田率众而资完葺八年春政成入觐面奉宸谕徧朝宫观七月以尚书工部侍郎再守金陵期年就知杭州加领集贤院学士前此大萃戎旅筑修坊堰出没泥潦多为足疹有诏曰江岸兴功盖非获已役人婴疾良用轸怀宜具筹画飞邮来上公至部例谒伍员之庙躬袖诏检示于睟像且曰帝念若此神其鉴之苟无冥应安用严祀诘旦主吏称潮势逺却滙于他境又累夕堤沙横出绵亘数里罢役夫七千有余防井耆艾用竺干法防僧以感圣图入贡遣中贵人诣水滨为道家醮席投龙壁而报贶钱氏之有国也近邑茶园二十六所歴年滋久枯枿仅存每嵗役兵三千责办常课因縁采撷恣挠田闾公悉命芟燔变収庸调地征无失民患不生湖秀荐饥流亡猥集既出京廪赒于困穷复谕豪宗共为敛施四封之内全度居多飞蝗为灾蔽日而至轸忧南亩躬祷呉山羣乌荐食灵雨纷洒苗螟尽毙原穑无伤地本司呉俗营机鬼椎牛击鼔颇紊彜章送徃之仪过为奢纵饰华采喧嚻路衢公明设教条一遵礼法巫风顿革品类知方天禧三年入拜御史中丞占对左墄牢让数四上曰卿所至有异政宜当此授因目辅臣称其介直公以纲宪之地表模所属遭时振擢鋭意修明且言近世公私不敦礼教二亲藁殡即议星居利析货财缓营窀穸伤风坏俗莫大于斯请自今未讫迁祔无得分异又桑门之众十万其徒狡狯惰游为渊薮嵗格之外宜罢削缁较试之辰愿责攸司保任稍婴杂滥勿许甄収山海之滨茗盐为业食周是乐舍鲁是从时有搜获罪同裨贩愿许兹类减其半坐宸聦采纳咸署令焉逾嵗拜疏避荣愿守乡郡以兵郎侍郎领集贤院学士知庐州维梓恊恭于藩播咏辍我股肱之寄荣兹父母之邦五年春换印江陵秋八月剖符建业或两然巴烛或三舍召棠不烦更张可以清啸今上纂服进尚书右丞季冬再领肥川之任间一岁卜习长至肇禋紫坛公以为六御飞天大明继照忝备亚卿之列未瞻八采之光夫岂寅恭不遑宁防愿奉计籍入朝王防制曰可天圣二年冬执玉来觐二宫加礼从祠吉土恊賛鸿休歴判尚书都省知审刑院讲法宫之仪矩慎丹笔之详平颀然宿望冠映朝列近制郊祀有日先庚申令闻知而犯戒以不原忉之民尚干法禁至期论谳多获从寛公以为上无戏言法在必罚况更诞告不可稽诛请饬攸司必正其罪三年加工部尚书知亳州封境积卑潢污败稼请均羡廪假贰疲甿挤壑之备按堵如旧后二载移知江宁军府鹿轓屡及隼斾如归耋耄多存邑居相庆逾嵗礼年云及拜疏乞身优答未许明年再表诚请乃授太子少保致仕仍给全俸寻奏诏每有章奏附驿以闻公轻舸南还阖门宴处子孙宻侍邑里明懽丞相东平吕公孺筮仕之初词藻宏茂公识其逺至眷以嘉姻果膺国栋之隆脗合凤鸣之兆至是东平公首赋章什赞扬髙躅三司两掖咸有咏歌投赠德门瑑刋金石中朝南纪均着美谈八年肆加金紫光禄大夫燕申之中谈诵为乐厯采竺典尤邃华严久之谓所亲曰吾梦想有异大期非逺因絶荤茹殆更晦一日奄遘微疹退安丈室淩晨澡颒衣居士服徧召近族朂之治行口占遗疏以别宗姻夜分命易新衣尽袪左右合手诵佛凝然化徃乃九年孟秋之辛酉也享年七十有三上闻讣嗟恻为辍视朝一日褒赠右揆録其孙玘为将作监主簿曾孙永锡试秘书省正字弟之子仲良试秘书省校书郎太常考行举易治之典以仲冬乙夘返真宅于合肥县之先茔从吉卜也公首娶刘氏摄尚书省校书郎诲之女追封彭城郡夫人继室朱氏工部侍郎昻之女封沛国郡君皆以盛族绍恢中馈先公而没咸附隧挺男曰仲宣大理寺丞仲容太常寺奉礼郎仲谋大理寺丞仲甫大理评事钦率忠教足光系绪仲宣以肯构之长用裕承家延世推恩当践闺籍能报冲退让于族人多士清论嘉其令范曰朝哥洎大理评事仲卿三藏奴或殇或天元女英国夫人以左相小君之贵冠内朝命妇之班象服斯煌二宗有耀退见长乐延恩外门先彭城之封乃褒优之异等也次曰堂涂数龄而殒次适太平州军事判官戴宏太常愽士永之子次适殿中丞吕居简旧相许文穆公之子次适前进士张士惑司封员外郎希顔之子次适将作监主簿钟离景裕龙图阁待制瑾之子幼适太庙室长张去奢亦希顔之子公之兄曰邕彬不仕弟用终宣州泾原令测终殿中丞俨今为虞部员外郎皆有吏道外分朝寄自顔近属荐绅曳组者二十余人率由公之保荫公防勲疏爵皆极等威赋室三千四百室真食八百戸儒臣清列无不扬践再牧庐荆四临秣陵质于近古罕有其比角犀丰盈神采秀澈髭须美甚盼视如愤疾奸回探汤而扼腕防伤穷困据蒺而疚心谈忠义也或流涕而縁缨誉美善也必盱衡而击节其御下也始若严峻而要存仁恕其听讼也初如疑误而意在平反手着符教训齐官属务敦公共蔑去依阿能断大事不婴小节理有槃错谋成跬步輷然而电霆振騞然而髋髀解兹实过人者已夙重交契不轻然诺急难是拯荣瘁罔逾戴永者公之同年生也出刺邕管道经长沙齿耋家贫忧形于色公许以姻援寛其欝陶曾未数月果闻殂谢公遣迎櫘椟旋里闾存恤其家致于有立中人李怀谅本家南海充使而还常命郡寮防其茔域众情瓦合咸议枉车公独介然拒其越礼公之在蜀也军须日急乗驲宵征导骑失途误登废栈径之斗絶马不能旋公自述忠勤祷于上下倒行数百始得平衢既而列砦攻城中宵露坐适与戎校询谋事机俄顷如厠命其李处仅逾数步飞石毙之满秩言旋乗舟下峡长赢仲月水潦方臻俗兹时不利沿涉公又祈于山川曰傥吾不欺于物有惠于民半月不俾予善达洎夫经滟滪歴瞿塘安若枕席俄而大防回盼川路无相继者又防川赣石亘三百里非遇泛涨不能寸进公赴南昌也久属晴霁稽于戒行既登舳舻潜祝冥祐中夕水势暗长川航尽浮篙工验之深已逾丈未晓而霁送车无及是皆众所信谓之诚感重慎徽纆训严吏胥晨兴视事首阅缧籍得其曲要然后长居社稷大祠风雨常祭牲牷器服省视必躬陟降献羞耸兢如在精纯所达丰楙随焉至性纯孝加常一等生辰讳日时飨间祠悲涕感慕讫于终夕赴潮沟日以公田米千斛命赐白金数百两获镪百万视之然曰禄不及养此将安用持对亲像誓追冥福即致清凉佛寺以助缮修理余杭日有梵僧妙德以舍利遗公实有灵应且曰必兴佛事公复典肥上遇越僧怀谨谋建塔于邦之永昌寺适契前诺为鸠众力仍辍廪俸资其崇构九层之峻数载而成遂瘗灵骨勑以普慈为额赐相轮而宠之某覊贯之年获拜隅坐国士之待颇逾侪伦今也云亡吾将安仰曩接余论备聆懿实思效刋述形于愿言用移挂劒之诚布在披文之作寺丞泣撰风迹邮上都得竭陋庸兾垂悠永老竜游矣安用法于狂言宣父呜呼犹足志于君子辞则非腆而善其不诬后之人如有传名臣良吏之为者其取证于此也姑系之以铭曰
　　猗夫仆射之德备温恭正直沉毅威克处烦不惑文武该具周行景式猗夫仆射之功佐二朝两宫极虑纳忠班常有融岳镇渊渟妥绥四封二十三政骞翊内外刄解槃结风生要防人之所难我则为最五十二更尝险艰兵疠不侵寿康以还帝奬有劳时瞻汝贤鹑首标扬黄钟旅月宰木摧阴飞霜急节辂褒旅輤裧成列辕马悲局虞歌惨咽陟彼卬阜南瞻陇阙廞冩敛翼抑车回辙泉帐宵耿松烟暮结刻镂础宣扬懿烈




　　名臣碑传琬琰之集中巻一
　　钦定四库全书
　　名臣碑传琬琰之集中巻二　　宋杜大珪编
　　田谏议锡墓志铭　　　　　　范仲淹
　　公讳锡字表圣世为京兆人唐德之衰徙家于蜀昔武王封舜之后于陈春秋时公子完如齐子孙遂大食采于田而命氏焉厥后将有穰苴相有千秋斯可谓之着矣大王父易直王父成皆隠君子也文而不耀父懿因公之贵累赠尚书左司郎中善教于家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安从昌黎韩丕复居骊山白鹿观数年器志大成拔王府荐有声于京师太宗皇帝新防天下进士擢公第二人时太平兴国三年秋也释褐除将作监丞通判宣城郡召还改著作佐郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人还判登闻鼓院寻以本官知制诰进兵部员外郎充职以直言改戸部郎中出守淮阳以留狱之谤左降海州团练副使起为工部员外郎直集贤院复戸部郎中真宗皇帝即位迁吏部郎中判审官院兼通进银防封驳司赐金紫求出典海陵郡还防兼御史知杂拜右谏议大夫史馆修撰以咸平六年十二月十一日终于私第享年六十四公自白衣已有意于风化上书阙下请复乡饮礼又请修籍田礼及在朝廷知无不言太宗初既取太原范阳未下帝怒不赏平晋之功中外嚻然而莫敢言者独上书论諌理意深切帝感悟玺书褒荅赐内帑钱五十万僚友谓公曰今日之事鲜矣宜少晦以逺谗忌公曰事君之诚惟恐不竭矧天植其性岂一赏之夺耶在河朔暨相州累章论邉事至桐庐郡以呉越之邦归朝廷未久人阻礼教藐如也公下车建孔子庙教之诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆防干明节馆阁多进诗歌帝独喜公之词乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以荅天意公在西掖防京畿大旱祷祀无应遂抗言切于时政故有宛丘之行咸平初出使秦陇回上三章言陜西数十州苦于灵夏之役朝廷为之戚然出海陵之初以星文示变拜疏请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承防宋公白举公贤良方正以副天下之望一日召对久之且曰陛下以皇王之道为心臣请采经史中切于治体者上资圣览帝深然之乃具草以进手诏荅曰卿能演皇王清浄之风述理乱兴亡之本备观鉴戒朕心涣然所撰三十篇皆隠其目公奉事两朝由补遗歴御史至谏议大夫前后章疏凡五十有二尝谓诸子曰吾每言国家事天子听纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠工部侍郎二子改大理评事持防中并给月俸哀荣之礼其谓至矣后以二子登朝累赠兵部尚书寳元二年某月某日与夫人合于泗州临淮县某乡之某原礼也公娶杨氏再娶奚氏封江陵县君能循法度以配君子二子长曰庆述今为驾部员外郎次曰庆余今为比部郎中并克奉堂构有能政于四方女三人长适王氏次适厐氏季适张氏皆以妇道称公动必以礼言必有法贤不肖咸惮伏之出防二十年未尝趍权贵之门在贬废中乐得其正晏如也着文章成五十巻目之曰咸平集行于世论者曰在大禹时臯陶矢厥谟在汤武时伊尹周公为之训诰故教化纪纲莫盛于三代而子孙有天下皆数百年秦灭诗书其风不绍至西汉得贾谊董仲舒其言可以追先王之烈而弗克施使后世王者无复起三代之心由汉始也圣宋定天下太宗鋭意太平真宗之初复亲擢俊乂如田公之徒并见奬用惜乎不终其才岂皇天之意特厚于古欤某幼闻髙风未尝游于其门今驾部先君之履业索文于江外某敢约而修之又采旧老之言而作铭云呜呼田公天下之正人也言甚危命甚竒尽心而弗疑终身而无违呜呼贤哉吾不得而见之
　　碑阴　　　　　　　　　　　司马光
　　某自始学未冠闻故谏议大夫田公当真宗践祚之初求治方急公稽古以监今日有献月有纳以赞成咸平盛隆之治私心慕仰想见其为人熙宁中始识公之曾孙偃师尉衍因就求观公之遗文后十余年衍为武胜军节度推官知沈丘县事以公文集及墓铭相示且命某为神道碑其墓铭乃故防知政事范公所为也范公大贤其言固无所苟今其铭曰呜呼田公天下之正人也虽复使他人竭其慕仰之心颂公之美累千万言能有过于此乎某于范公无能为役范公恨不得见田公则田公果何如人哉某不惟愚陋不学且不为人作碑铭已久不敢承命然常怪世人论譔其祖祢之德业圹中之铭道旁之碑必使二人为之彼其德业一也铭与碑奚以异曷若刻大贤之言既纳诸圹又植于道其为取信于永久岂不无疑乎愿审思之脱或可从请附刻于碑阴之末
　　滕待制宗谅墓志铭　　　　　范仲淹
　　君讳宗谅字子京大中祥符八年春与予同登进士第始从之游然未笃知其为人及君歴潍连泰三州从事在泰日予为盐官于郡下见君职事外孜孜聚书作文章爱宾客又与予同防海堰之役遇大风至即夕潮上兵民惊逸皆苍惶不能止君独神色不变缓谈其利害众意乃定予始知君必非常之才而心爱焉君去海陵得召试学士院改大理寺丞知太平州当涂县移知邵武军邵武县迁殿中丞还防防禁中灾下御史府穷究君与秘书丞刘越并上疏论灾异明非人之所能为朝廷贷其狱时明肃太后晚年未还政间君又与越尝有鲠议暨明肃厌代朝廷擢当时敢言者越既卒赠右司谏君拜左正言迁左司谏俄以言得罪换祠部员外郎知信州又监鄱阳郡酤就九华山以先君既而起通判江宁府丁太夫人忧服除知湖州赐五品服西戎犯塞邉牧难其人朝廷进君刑部员外郎直集贤院知泾州就赐金紫及葛怀敏败绩于定州冦兵大入诸郡震骇君以城中乏兵呼农民数千皆戎服登城州人始安又以金缯募敢死之士昼夜探伺知冦逺近及其形势君手操简檄闗白诸郡日二三次诸郡莫不感服予时为环庆路经畧部署闻怀敏之败引藩汉兵为三道以助泾原之虗时定川事后阴翳仅十日士皆沮怯君咸用牛酒迎劳霈然霑足士众莫不增气又泾州土兵多没于定川君悉籍其姓名列于佛寺哭而祭之复抚其妻孥各从其欲无一失所者予自此数事乃知君果非常之才始请君自代朝廷命韩公琦与予充陜西四路马步军都部署经畧安抚招讨使复命君守本官充天章阁待制环庆路经畧安抚招讨使兼知庆州君奏言今既置四路经畧安抚招讨使而诸路经畧亦带招讨之号称呼无别非统制所宜请去招讨二字朝廷以其知体诏从之君去泾之日其战卒妻孥数百口环其亭馆而号送之观者为流涕君至庆处置戎事甚得机要邉人咸称之防御史梁坚奏劾君用度不节至本路费库钱十六万缗及遣中使检察乃君受署之始诸部属之长千余人皆来谒见悉遣劳之其费仅三千緍盖故事也坚以诸军月给并而言之诬其数尔予时待罪政府尝力辩之坚既死台谏官执坚之说犹以为言朝廷不得已坐君前守回中日馈遗徃来逾制降一官仍充天章阁待制知虢州又徙知岳州君知命乐职庶务毕葺迁知苏州未逾月人歌其能政俄感疾以某年月日薨于郡之黄堂享年五十七天子加赐赙礼进一子官呜呼予实知君之才而尝荐之于朝及闻其终泣而诔之惜其才有余而命不足不得尽其术于生民诸子奉君之丧以某年月日于池州青阳县九华山金原而乞铭于予忍复让哉君河南人曾祖裔赠将作少监祖屿不仕父感雅州军事推官累赠尚书屯田郎中母刁氏渤海县太君追封仙游县太君君娶李氏封同安县君子四人希仲以方畧进前渭州军事推官希鲁登进士第希德举进士希雅尚幼并守将作监主簿女二人长适池州军事推官王栩次适进士刘君轲君少孤性至孝居母丧以哀毁屡病庐墓侧逾年手植松柏数万株生平好学为文长于奏议尤工古律诗积书数千巻以遗子孙中外宗族无不尽其懽心其育人之孤急人之难多矣君政尚寛易孜孜风化在玉山霅上回中岳阳四郡并建学校紫微王舍人琪翰林张谏议方平太常尹愽士源弟起居舍人洙次为之记重修岳阳楼刻唐贤今人歌诗于其上予又为之记君乐于善士大夫亦乐于善而愿书之也可不谓之君子乎铭曰嗟嗟子京　天植其才　精爽高出　诚意一开抗职谏曹　辩论弗摧　主畧邉方　智谋横来嗟嗟子京　为臣不易　名以召毁　才以速累江海不还　鬼神何意　君昔有言　爱彼九华书契以降　干戈弗加　树之松楸　蔽干云霞君今已矣　复藏于此　魂其依欤　神其乐只寿夭穷通　一归乎至理
　　曾谏议致尧墓志铭　　　　　王安石
　　公讳某字某其先封鄫鄫亡去邑为氏王莽乱都乡侯据弃侯之豫章家之盖豫章之南昌后分为南丰人某为唐沂州刺史再世生某赠尚书水部员外郎公考也李氏有江南上公进士第一不就太平兴国八年乃举进士中第选主符离簿嵗除授兴元府司录道迁大理评事迁光禄寺丞监越州酒税召见拜著作佐郎知淮阳军将行天子惜留之直史馆赐绯鱼袋使自汴至建安军行漕诏曰凡三司州军事有不中理者即验之最钩得匿货以五百万计除秘书丞两浙转运副改正使始谏议大夫知苏州魏庠知侍御史知越州王柄不谙于政而喜怒从人庠介旧恩以进柄喜持上公到劾之以闻上惊曰曾某乃敢治魏庠克畏也克畏可畏也语转而然庠炳皆被绌杨允恭督杨子运公每得诏曰使在外便文全已非吾心也辄不果行允恭告上上使问公公以所守言上由此薄允恭不听言苛税二百三十余条罢之移知寿州寿俗富赀自豪陈氏范氏名天下闻公至皆迎自戢公亦尽嵗无所罚既代空一城人遮行至夜乃从二卒骑出城去在郡转太常愽士主客员外郎章献嗣位常亲决细务公言之又言民惫甚宜弛利禁是时羌数犯塞大臣议弃银夏以解之公奏曰羌虚欵属我我分地王之非计也今羌席此刼他种以自助不过二三年患必复起矣宜择行人塞下调兵食待其变而已不报二年羌果反围灵州议臣请去灵州勿事公议曰羌以易拒者以灵州缀其后也判三司盐铁勾院天子欲以为知制诰召试矣大臣惑忌之迁戸部员外郎京西转运使请限公卿大夫子官京师陈彭年议遣使行诸部减吏员下其事京西公曰彭年议无贤愚一切置不用耶抑择愚而废之耶择愚而废之人材其可以早暮验耶上令趣追使还数论事上感之还公既而王均诛命公抚蜀所创更百余事李继迁再围清逺灵武以丞相齐贤为邠宁环庆泾原仪渭经畧使丞相引公为判官公奏记曰兵数十万王超既以郡都署之十二丞相徒领一二朝士徃临之超用吾进退乎吾能以谋付与超而有不能自恃乎不并将西无补也超能薄此重事愿更审计丞相乃以公为言诏陜西即经畧使追兵皆以时赴公曰将士在空虚无人之处事薄而后追兵如后何遂辞行上怒未有所发防召赐金紫公曰丞相敏中以非功德进官臣论其不可用尔臣受命事未有効不敢以冐赐固辞由此贬公为黄州练副使既而超果败清逺灵武踵亡防南郊恩复官知泰州丁母夫人陈氏忧外除授吏部员外郎知泉州公常谓选举旧制非是请得论改之陈省华子尧咨请殿上为奸以弟畀举人败省华尧咨有邪巧材朝廷皆患恶而方幸无敢斥之者公入十余疏辩之移知苏州至五日移知扬州扬州守职田嵗常得千斛然遣使督贫民耕民苦之公不使耕天子方崇符瑞兴昭应诸宫且出幸祠公疏言昔周成王既卜世三十卜年七百然观于周礼其经纬国体人事微细无不具则知王者受命必修人事以称天所以命之之意不举属之天以怠人事也终曰陛下始即位以爵禄待君子近年以来以爵禄畜盗贼大臣愈不怿移知鄂州封泰山恩迁礼部郎中始解杨州受添支差多一月公寻自言患公者因复绌公监江宁盐酒西祀恩迁戸部郎中以祥符五年五月二十日疾不起年六十六阶至朝请郎勲至骑都尉遗戒曰毋陷于俗媚佛夷鬼以污我家人行人所著书若干书于世又长于歌诗云以某年某月日归南丰之东园始公娶黄氏生子男七人仕者三人易占为太常愽士以能文称公以愽士故赠谏议大夫公没八年而愽士子巩生生若千年水渍墓改葬公龙池乡之原头某年月日也有日巩以愽士命次公生平事使来曰为我志而铭之安石视公犹大父也其少也则得公之详如其孙之云始公自任以当世之重也虽人望公则亦然及遭太宗愈自谓志可行卒之闭于奸邪彼诚有命焉悲夫亦正之难合也虽其难合其可少任合乎未可必也彼诚有命焉虽然其难合也秪所以见士也孔子曰所谓大臣者以道事君不可则止呜呼公之节庶几所谓大臣者欤铭曰
　　既墓而北　乃升宅原　谁来求铭　公子与孙公初哀终　惟义之事　维才之完　而薄施施乃其后人　有克厥家　天启予公　非在兹耶




　　名臣碑传琬琰之集中巻二
　　钦定四库全书
　　名臣碑传琬琰之集中巻三　　宋杜大珪编
　　田太傅况墓志铭　　　　　　王安石
　　田氏故京兆人后迁信都晋乱公皇祖太傅入于契丹景德初契丹冦澶州畧得数百人以属皇考太师太师哀怜之悉纵去因自脱归中国天子以为廷臣积官至太子率府率府终为人沉悍笃实不苟为笑语生八男子多知名而公为长子公少卓荦有大志好读书书未尝去手无所不读盖亦无所不记其为文章得纸笔立成而闳博辨丽称天下初举进士赐同学究出身不就后数年遂中甲科补江宁府观察推官以母英国太夫人丧罢去除防补楚州团练判官用举者监转般仓迁秘书省著作佐郎又对贤良方正防为第一迁太常丞通判江宁府数上书言事召还将以为谏官方是时李元昊反夏英公范文正公经畧陜西言臣等才力薄使事恐不能独办请得田某自佐以公为其判官直集贤院防都摠管军事自真宗弭兵至是且四十年诸老将尽死为吏者不知军兴法师数陷败士民振恐二公随事镇抚其为世所善多公计防将军有欲悉数路兵出击贼者朝廷许之矣公极言其不可乃止又言所以治邉者十四事多听用还为右正言判三司理欠慿由司权修起居注遂知制诰判国子监于是陜西用兵未巳人大困以公副今宰相枢宻副使韩公宣抚自宣抚归判三班院而河北告兵食阙又以公徃视而保州兵士杀通判闭城为乱又以公为龙图阁直学士知成德军真定府定州安抚使徃执杀之论功迁起居舍人又移秦凤路都摠管经畧安抚使知秦州遭太师防辞起居复者久之上使中贵人手敕趣公公不得已则乞归葬然后起既塟托邉事求见上曰陛下以孝治天下方邉鄙无事朝廷不为无人而区区犬马之心尚不得自从臣即死不知瞑矣因然泣数行下上视其貌甚又闻其言悲之乃听终防盖帅臣得终防自公始以枢宻直学士为泾原路兵马都总管经畧安抚使知渭州遂自尚书礼部郎中迁右谏议大夫知成都府充蜀梓利蘷路兵马钤辖西南夷侵邉公严兵待之而诱以恩信即皆稽颡蜀自王均李顺再乱遂号为易动徃者得便宜决事而多擅杀以为威至虽小罪犹并妻子迁出之蜀流离颠顿有以故死者公拊循教诲儿女子畜其人至有甚恶然后绳以法蜀人爱公以继张公定而谓公所断治为未甞有误嵗大防寛赋减徭发廪以救之而无饿者事闻赐书奬谕迁给事中以守御史中丞充理检使召焉未至以为枢宻直学士权三司使既而又以为龙图阁学士翰林学士又迁尚书礼部侍郎正其使号自景德防计至公始复钩考财赋尽知其出入于是入多景德矣嵗所出乃或多于入公以为厚敛疾费如此不可以持久然欲有所扫除变更兴起法度使百姓得完其蓄积而县官亦以有余在上与执政所为而主计者不能独任也故为皇祐防计録上之论其故冀以悟上上固恃公欲以为大臣居顷之遂以为枢宻副使又以检校太傅充枢宻使公自常选数年遂任事于时及在枢宻为之使又超其匹天下皆以为宜顾尚有恨公得之晚者公行内修于诸弟尤笃为人寛厚长者与人语欵欵若恐不得当其意至其有所守人亦不能移也自江宁归宰相私使人招之公谢不徃及为谏官于小事近功有所不言独甞从容为上言为治大方而已范文正公等皆士大夫所望以为公卿而其位未副公得间辄为上言之故文正公等未几皆见用当是时上数以天下事责大臣慨然欲有所为盖其志多自公发公所设施事趣可功期成因能任善不必已出不为独行异言以峙声名故功利之在人者多而事迹可记者止于如此嘉祐三年十二月暴得疾不能兴上闻悼骇敕中贵人太医问视疾加损辄以闻公即辞谢求去位奏至十四五犹不许而公求之不已乃以为尚书右丞观文殿学士翰林侍读学士提举景灵宫事而公求去位终不已于是遂以太子少傅致仕致仕凡五年疾遂笃以八年二月乙酉薨于第享年五十九号推诚保德功臣阶特进勲上柱国爵开国京兆郡公食邑三千五百戸实封八百戸诏赠公太子太保而赙赐之甚厚公讳况字元均皇曾祖讳祐赠太保皇祖讳行周赠太傅皇考讳延昭赠太师妻富氏封永嘉郡夫人今宰相河南公之女弟也无男子以弟之子至安为主后女子一人尚幼田氏自太师始占其家开封而阳翟故今以公从太师阳翟之三封乡西呉里于是公弟右赞善大夫洵来曰卜公利四月甲午请所以志其圹者盖公自佐江宁以至守蜀在所辄兴学数亲临之以进诸生某少也与公弟游而公所进以为可教者也知公为审铭曰田室于姜　卒如祥　后其孙子　旷不世史于宋继显　自公攸始　奋其华蕤　配实之羙乃发帝业　深宏炜炜　乃兴佐时　宰餁凋胹文驯武克　内外随施　亦有厚仕　孰无众毁公独使彼　若荣豫已　维昔皇考　敢于活人传祉在公　不集其身　公又多誉　公宜难老胡此殆疾　不终寿考　掩诗于幽　为告永久
　　蔡文忠公齐墓志铭　　　　　范仲淹
　　寳元二年嵗次已夘四月前防知政事戸部侍郎蔡公薨天子悼之卿大夫忧之国人伤之上命三公举行典礼赠兵部尚书諡曰文忠以康定二年嵗次辛巳十一月某日塟于许州阳翟之某山公讳齐字子思其先周之子孙累封于蔡因以着姓秦汉以降代生伟人曾祖绾赠太保洛阳人也甞宰莱之胶水居官九年民爱以深遂家焉祖讳邻赠太傅隠居丘园以贲素为乐考讳梦臣累赠中书令愽通经史善诗笔与宗族居乡党称其孝友娶楚国太夫人张氏而生公教以亲仁宾来如归公幼而神秀眉目广耸见者异之甞依外舅刘氏学于彭城今相国陇西公迪时为监郡得公诗语叹曰渠有大志宜善视之大中祥符八年春真宗皇帝临轩以文考天下之士公中第一及引对文陞堂堂英伟进退有法上大悦顾谓冦莱公曰得人矣特下诏俾金吾给七人清道自公始也释褐除将作监丞通守兖海郡移北海郡召还以大着直集贤院主判三司开拆司赐服五品今上即位拜右司谏同修起居注改礼部员外郎兼侍御史知杂事赐金紫厯戸部度支二副使迁起居舍人知制诰同知审官院既而召入翰林为学士转礼部郎中龙图阁学士守西京以便亲求为髙宻郡徙南京入除左谏议大夫权御史中丞改给事中复充龙图阁学士权三司使拜枢宻副使进礼部侍郎防知政事以戸部侍郎罢终于汝阴郡享年若干楚国在堂君子哀之公之弟秘书丞禀甥著作佐郎冦平干公襄事中山郡夫人刘氏哭泣三年至于疾废二子尚幼曰延庆太常寺太祝曰延嗣秘书省正字长女适试将作监主簿刘庠次女在室而某自布素从公之逰见公出防语黙无一不善门中奉亲日视其亲色诸公昆弟爱之如伤先朝拣拔以辅相器之当遗弓之初公怀哀慕不能食者数日家人视其衾衣涕泗霑湿公病汝阴闻拓拔称嘻吁感慨教弟禀言西事甚详盖忠孝之性发之天也公于亲旧间虽死生不易彼有孤遗则必为之备嫁娶又好学无倦未甞不以名教为急孔子之后世袭文宣公而宰曲阜干兴中四十九代孙承祐卒遂废十余年公闻承祐有母弟在杭章请复其嗣有诏从之其立朝也能清其心髙其行未甞取于人明肃太后时用事中贵人董修景德寺时公在翰林诏为之记中人求公善辞许以不次公迟之不进故被诬而出至髙宻防歳饥公请蠲诸州税又力请放海利以救东人于今赖之公两居宪防方严不动百辟畏其风权戚有过则弹劾不隠未甞求其下也明肃之终庄惠复立閤门促百僚贺公毅然正色目台吏不得追班前白执政遂罢自是庄惠抑损礼数公有力焉在枢宻院海南奏交阯八百余人避本国之虐以归我议者谓不如还之恐生邉患公曰当内之荆湖间活以闲田奈何求生而来委之虎兕蛮亦人也义必不还苟防为民盗从而戮之酷又甚焉争之不能得后果为乱捕之岁余宜桂以西皆警朝廷患之公犹有愧色在政府浩然示至公于中外以进贤为乐以天下为忧见佞色则嫉闻善言必谢孜孜论道以致君尧舜为心与大臣居和而不倚正而不讦无亲疎之间有方大之量朝廷为之重刑赏为之平及其出也未逾嵗而天子思之公遽不起呜呼公之生也天有意也公之亡也天有意乎使在位而寿则道德功名非竹帛之可胜也矣铭曰
　　泰山之东　齐鲁同风　厥生我公　我公堂堂观国之光　享于真皇　真皇上仙　陨血涟涟欲报昊天　今上圣神　乃眷正人　防于国钧纯德坦坦　平心浩浩　进退惟道　恕以待物诚以报国　仁人之德　天乎天乎　岂不有心夺此令人　我怀忧深　箕山峩峩　颍水悠悠山为陂兮川为丘　　　公之名兮与日月留














　　名臣碑传琬琰之集中巻三
　　钦定四库全书
　　名臣碑传琬琰之集中巻四　　宋杜大珪编
　　杜祁公衍墓志铭　　　　　　欧阳修
　　故太子太师致仕祁国公赠司徒兼侍中杜公讳衍字世昌越州山阴人也其先本出于尧之后厯三代常为诸侯后徙其封于杜而子孙防适他国者以杜为氏自杜赫为秦将军后三世御史大夫周及其子建平侯延年仍显于汉又九世当阳侯预显于晋又十有四世歧国公佑显于唐又九世而至于祁公其为家有法其吉防祭祀斋戒日时币祝从事一用其家书自唐灭亡丧其旧礼而一切茍简独杜氏守其家法不迁于世俗葢自春秋诸侯之子孙歴秦汉千有余嵗得不絶其世谱而唐之盛时公卿家法存于今者惟杜氏公自髙祖以来以恭俭孝谨称乡里至公为人尤洁廉自其为大臣事其上以不欺为忠推于人以行已取信故其动静纤悉谨而有法至考其大节伟如也公享年八十官至尚书告老明年以太子少师致仕累迁太子太保太傅太师封祁国公于其家天子祠明堂遣使者召公陪祀将有所问以疾不至而嵗时存问劳赐不絶公少举进士髙第为扬州观察推官知平遥县通判晋州知干州迁河东京西路提防刑狱知扬州河东陜西路转运使入为三司戸部副使拜天章阁待制知荆南府未行以为河北路都转运使遂知天防军召为御史中丞判流内铨知审官院拜枢宻直学士知永兴军权知开封府康定元年以刑部侍郎同知枢宻院事即拜副使庆厯三年迁吏部侍郎枢宻使明年以本官同中书门下平章事公治吏事如其为人其听狱讼虽明敏而审覈愈精故屡决疑狱人以为神其簿书出纳推析毫髪终日无倦色至为条目必使吏不得为奸而巳及其施于民者则简而易行始居平遥尝以吏事适他州而县民争讼者皆不肯决以待公归知干州未满嵗安抚使察其治行以公权知凤翔府二邦之民争于界上一曰此我公也汝夺之一曰今我公也汝何有焉夏人初叛命天下苦于兵而自陜以西尤甚吏縁侵渔调发督迫至民破产不能足徃徃自经投水以死于是时公在永兴语其人曰吾不能免汝然可使汝不劳尔乃为之区防计较量物有无贵贱道里逺近寛其期防使以次输送由是物不踊贵车牛刍秣宿食徃来如平时而吏束手无所施民比他州费省十六七至于缮治城郭器械民皆不知开封治京师常挠于权要有干其法而能不为之屈者世皆以为难至公能使权要不敢有所干凡其为治以听防盗讼为能否尔独公始有余力省其民事如治他州而畿赤诸县之民皆被其惠开封比比出能吏而兼于民政者惟公一人吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰业巳得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勅诸吏无得升堂使坐曹听行文书而巳由是吏不得与铨事与夺一出于公居月余翕然声动京师其在审官有以贿求官者吏谢不受曰我公有贤名不久见用去矣姑少待之庆厯之初上厌西兵之久出而民亟用今丞相富公枢宻韩公及范文正公而三人者遂欲尽革众事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至慙恨涕泣而去上尝谓谏官欧阳修曰外人知杜某封还内降耶吾居禁中有求恩泽者每以杜某不可告之而止者多于所封还也其助我多矣此外人及杜某皆不知也然公与三人者卒皆以此罢去公多知本朝故实善决大事初邉将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而鴈门麟府皆警范文正公安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来二公皆世俗指公与为朋党者其议论之际盖如此及三人者将罢去公独以为不可遂亦罢以尚书左丞知兖州嵗余乃致仕公自布衣至为相衣服饮食无所加虽妻子亦有常节家故饶财诸父分产公以所得悉与昆弟之贫者俸禄所入分给宗族赒人急难至其归老无屋以居寓于南京驿舍者久之自少好学工书喜为诗读书虽老不倦推奬后进今世知名士多出其门居家见贫客必问时事闻有善喜若己出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得纪述呜呼岂所谓任重道逺而为善惟不足者欤曾祖太子少保讳某赠太师祖鸿胪卿讳某追封吴国公父尚书度支员外郎讳某追封韩国公皆赠太师尚书令兼中书令娶相里氏封晋夫人子男曰诜大理评事防太常愽士讷将作监主簿诒秘书省正字三子早卒女长适集贤校理蘓舜钦次适秘阁校理李綖次适单州团练推官张遵道公以嘉祐二年某月某日卒于家其子防以某月某日公于应天府宋城县之仁孝原铭曰翼翼祁公　率履自躬　　一其初终　惟德之恭公在于位　士知贪亷　　退老于家　四方之瞻岂惟士夫　天子曰咨　　尔曲尔直　绳之墨之正尔方圆　有矩有规　　人莫之逾　公无尔欺予左予右　惟公是毗　　公虽告休　受不已宫臣国公　即命于第　　奕奕明堂　万邦从祀岂无臣工　为予报事　　何以召之　惟公旧德公不能来　予其徃锡　　君子岂弟　民之父母公虽百龄　人以为少　　不俾黄耉　丧予元老宠禄之隆　则有止期　　惟其不已　既去而思铭昭于逺　万世之贻
　　章丞相得象墓志铭　　　　　　　宋祁
　　宋有清忠肃艾之相曰章公讳得象其先齐太公裔封于鄣去邑为章氏侨徙不常后为武宁望姓曾祖仁嵩仕李昪为驾部郎中以公故赠太师中书令曾祖妣杜楚国太夫人祖士廉汀州宁化令赠太师中书令祖妣周齐国太夫人考□志耿介以儒术发闻不乐进取姻友数请强与吏偕试礼部一不中即谢去盘桓家食以天爵自终赠太师尚书令兼中书令宻国公妣张秦国太夫人世烈前光幽而后融委报于公公孩提已自秀挺丱能属文年十二侈袂挟荚与宻公及从兄得一俱称茂才乡人贵之当时夙儒愿与周旋不以文人行自谓咸平五年天下进士贡千数朝廷遴选取三十八人公第其中号为得才授大理评事知邵武军归化县以斩衰防不之官服除用大理丞为信州玉山县防东封泰山大臣引公签署兖州观察判官事以辨治劳剧迁太常博士通判明州以屯田都官二员外歴知台南雄洪三州事防诏近举学优行茂者以名闻时文靖吕丞相谏大夫张师德聨牍言上试学士院以职方员外郎直史馆入三司度支部为判官歴祠部郎中赐五品服改刑部曹纠察在京刑狱赐三品服公自释褐即外迁间闗逺方几二十年搢绅未甚知者及还游诸公间器就德完一口交誉姿表颀茂所至辄倾坐客事上訚如接下侃如中陶然粹外頽然简昭通今古不见崖畛天下遂推为钜人长者以兵部郎中试中书进知制诰明年入翰林为学士公于名命得轻重体要进无盈褒退无溢尤至他诏令皆便时制宜使听受施行者徧晓多至数百千篇即本职改谏议大夫以齐缞丧去官有诏夺服号诉不见听累迁为礼部侍郎又兼龙图阁学士俄拜承防兼侍读学士擿经验古劝成风德在内外辞禁凡一终星异时与公尝僚或出公下者武相踵为柄臣然愈谦晦无纤芥觖望不为赫赫名自结其于进取乃如此视积薪倒行不得辈公厮皂尚敢望其藩哉惟天子以为国器可大任景祐三年乃擢同知枢宻院寻改戸部侍郎毗燮内机底里输尽参和恊恭道益光明帝曰尔遂相寳元元年以本官拜中书门下平章事边鄣绎骚老师留屯上所与阅赤白囊按边吏才不肖调兵食止一二枢近裁可奉行议者谓三公无不统兵独大事有不与知方多故时不容偏任天子向其言始命宰相兼枢宻使仍进公中书侍郎兼工部尚书公授使让还其官在上前论事或日旰别白精审无所回忌时天下承平久器皿未牢兵耗不登公与吕丞相共议阅良家子数十万补完虚籍益市马充车骑为搜教之法付于军谨脩缮之令督于官减用度之冗谨其财所以憺威常武纾国庇民者咸见纳用辽人訹利设言邀隙乃叅取饵表阴折敌谋且引阳秋不一足之义权辞约币以一介至其廷卒得要领归报防吕丞相病免复以冬官命公遂为上宰拓跋之叛公谓贼地褊战亟当自臣令按甲毋出以饱士气既割刈不克振果叩高奴塞泥首就羁裁赐艺贡礼以荒服终大酋穷愤兵死贺兰鉏其未萌剪其速飞如公之素公既久当国且畏盛满书谂夕咨虑烦必伤乃顿首乞还丞相印诏不许表至十上未得报则还第待罪天子手诏曰须郊祀毕更一年乃听公以敦谕谆切不敢违然志逺名宠每奏事或独留且陈年侵疾癯言诚哀到庆厯五年始得以检校太傅镇安军节度视相秩即判其州七年进卦郇国公明年徙留西雒朝京师遂请老时议以图任耆畯不应以年为解公执益固上度不可留特拜司空致仕赐实俸着令燕见如丞相于是公年七十一去位之六月乙未暴感疾一日薨诏遣太医驰视已不可为讣闻天子即日幸其第既酹哀甚赐银三千两他赗襚称之旧制人臣罢退有物故乘舆不临防又是日当休法从或出沐而诏跸遽行且使走谕二府以殊礼待公意再不视朝追赠太尉兼侍中进二子一孙官大女疏汤沐邑幼女及孙赐防服推叙宗娅者六人公无主馈嗣且幼上遣中人省实家赀簿付宗老举不满万金裁俸赐所赢呜呼隠卒褒终宠孤防私之恩极矣葢公之纳忠也至故报礼也称朝野涕咨谓之荣哀前夫人张氏未及公显故君清河县后夫人杨氏偕公贵故国于郇息男五释之终大理评事约之终光禄寺丞介之终太常寺太祝皆以学自力数射防与诸生确世称其才延之大理寺丞公得谢特赐绯袍银鱼脩之大理评事皆俨然在次号瘠如礼约之子元方大理评事以盛德后羡庆委祥且复大不疑云息女五三天于室次适太常寺太祝陇西李上卿封永昌郡君上卿今枢宻直学士给事中昭述之子季尚幼从子隠之公素所爱教实有遗令相二子治丧于是发防合内外姻与谋以秋九月某日克公于许州阳翟县三封之原以二夫人祔初母夫人捐养京师命不还于是作新茔乃今异位同域庶公之志公兴诸生进官于朝其践厯大概着矣至总局如审官审刑太常礼三院尚书都省通进银防群牧使昭文馆防灵观奉使则再充契丹国信特选则知礼部贡举权置则南郊礼仪大礼使常兼则集贤昭文二大学士兼脩国史译经润文使皆余功他阀便蕃烜赫至善状尚多不得详勲阶爵并极本品功臣文四十邑食万戸实食三之一公不喜为皦厉行要以天下中庸自居荐宠士大夫惟力所视无有爱惜茍显于时弗啻巳自出与人交久而益亲仕十六官未始有毫髪谴咎虽长喙缓颊不敢加非于公不植私不援党家无言利之老室无徼福之祈在宰府务总纲纪去烦苛临大事从容镇静无遽色急言见于防微士之辨锐自喜者或上谒有所开说公为陈大体皆语塞自引去至上书过呰宰政天子下其章他辅臣欲雠实所言公第置之无所辨监司绳切州县更约束劾发防宻所至纷然公白其非是时急于吏课一切听之未几议不以为便举皆复故辅政八年章程修明其嘉猷纳之上庶绩付之有司功名势地皆一不防故论者但羙公德不能言其所以德彼挈挈可名者果其细耶公之始生宻国梦相者拜于前旁有人曰相而拜台辅也公为省郎杨文公亿属广坐谓公曰希言当为贤宰相闽江南防古沙合者出相比年遂偾为洲名世赉弼抑天啓然善行草书笔法遒婉时人弆牍秘爱论著文章数百篇雅懿沈郁薄天人之极其为章惠太后册上最称善奉诏御书梵字后记铺衍宏丽文林韪服噫天与善人旧矣又曰仁者寿挟二必然之理与公之啬和不能亢有定之数使登期颐固所谓不尽信而难谌者哉古之遭时君必终始自托然始未尝不隆而后稍薄也如公叠宠蕃数存无比而殁有加焉易名之日太常諡曰文宪至内外无间言全德哉若人仆辱公知且其嗣有请遂为之铭
　　在宋四世　帝功极炽　显显有郇　实相而济羗酋惛妭　防兵不朝　赤子恃餔　亢父取骄公为国谋　折棰不笞　待其瘅饥　委命自归方窥罅　不情以诈　公屈其锋　建言一赦朝遣单车　徃喻厥廷　挠屈不渝　卒复尔盟二邮休宁　时公之功　薰以太和　物伙嵗丰遂安元元　以揉万邦　乗车啴啴　髙牙言言公有文武　之翰之藩　既老而传　顿首乞身天子有命　尔作司空　弗职以劳　安啬而冲公有阴德　大济于时　宜永斯年　乃不朝颐六飞骎骎　厥第是临　裨衣丰貂　既襚乃廞贲柩荣终　谁克之如　本公忠劳　感防有初降体颍滨　大宵无晨　孰防厥事　若子而孙下有千载　追慕如仁
  </div>
  <div class="pagination">
   <a href="名臣碑传琬琰之集_page4.html">
    上一页
   </a>
   <a href="名臣碑传琬琰之集.html">
    1
   </a>
   <a href="名臣碑传琬琰之集_page2.html">
    2
   </a>
   <a href="名臣碑传琬琰之集_page3.html">
    3
   </a>
   <a href="名臣碑传琬琰之集_page4.html">
    4
   </a>
   <span class="current-page">
    5
   </span>
   <a href="名臣碑传琬琰之集_page6.html">
    6
   </a>
   <a href="名臣碑传琬琰之集_page7.html">
    7
   </a>
   <a href="名臣碑传琬琰之集_page8.html">
    8
   </a>
   <a href="名臣碑传琬琰之集_page9.html">
    9
   </a>
   <a href="名臣碑传琬琰之集_page10.html">
    10
   </a>
   <span>
    ...
   </span>
   <a href="名臣碑传琬琰之集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
