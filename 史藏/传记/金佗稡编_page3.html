<!DOCTYPE html>
<html>
<head>
    <meta charset="UTF-8">
    <title>金佗稡编 - 第 3 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金佗稡编 - 第 3 页/共 28 页</h1>
    <div class="content">　　韩世忠奏已亲提兵自濠往夀春府卿可约与相见从长措置敌人若未全退或已退复来接战即当乗其既败痛与勦戮使知惩畏若已退不复来即夀春顺昌皆可平荡浄尽免其后来之害以卿体国之意必协心共济不致二三也遣此亲札谅宜深悉
　　先臣军在庐州乌珠韩常已遁得张俊报敌已渡淮尽絶乃还军舒州具以奏闻且进止防乌珠闻先臣退师用郦琼计复窥濠州先臣闻警以四日癸卯夜发舒州进援朝廷得警奏十一日庚戌赐御札趣出兵
　　乌珠再窥濠州韩世忠张俊杨沂中刘锜皆已提军到淮上以卿忠智许国闻之必即日引道切须径赴庐州审度事势以圗夀春庐通水运而诸路漕臣皆萃于彼卿军至粮草不乏又因以屏蔽江上军国两济计无出此已行下诸漕为卿一军办粮草不管阙乏付此亲札卿须体悉十一日未时
　　先臣已先诏出师援濠朝廷犹未知庚戌之夕先臣还舒之奏始至乃赐御札嘉奬先臣恭谨之节而趣令夹击以定大功
　　得卿奏知卿属官自张俊处归报敌已渡淮卿只在舒州听朝廷指挥此以见卿小心恭慎不敢専輙进退深为得体朕所嘉叹据报乌珠用郦琼计复来窥伺濠州韩世忠已与张俊杨沂中防于濠上刘锜在庐州柘臯一带屯军卿可星夜提精兵裹粮起发前来庐州就粮直趋夀春与韩世忠等夹击可望擒杀乌珠以定大功此一机防不可失也庐州通水运有诸路漕臣在彼运粮急遣亲札卿切体悉十日二更
　　先臣自舒州疾驰以十三日辛亥至定逺县乌珠先以八日丁未破濠州张俊以全军驻于黄莲镇去濠六十里不能救杨沂中趋濠城覆于敌王徳救之而免乌珠方据濠闻先臣将至复遁夜逾淮不能军时朝廷方得先臣发舒州之奏乃赐御札嘉奬且谕以适中机防之意
　　得卿奏卿闻命即往庐州遵陆勤劳转饷艰阻卿不复顾问必遄其行非一意许国谁肯如此据探报乌珠复窥濠州韩世忠八日乗捷至城下张俊杨沂中刘锜先两日尽统所部前去防合更得卿一军同力此敌不足平也中兴勲业在此一举卿之此行适中机防览奏再三嘉叹不已遣此奬谕卿宜悉之
　　先臣得张俊报韩世忠先以四日癸卯自招信泗州还楚而俊亦以十四日癸丑还军滁州先臣既独以孤军驻定逺而敌已悉遁乃复还军且具以奏闻未至朝廷以未知世忠还楚十七日丙辰复赐御札令先臣出濠夀牵制
　　累得卿奏往来庐舒间想极劳勚一行将士日夜暴露之苦道路登渉之勤朕心念之不忘比以韩世忠尚在濠州与敌相拒独力恐难支梧累奏告急卿智畧有余可为朕筹度择利提师一出濠夀间牵制敌势以援世忠想卿忠义体国必以宗社大计为念无分彼此刘锜一军已専令间道先行张俊杨沂中亦遣兵前去并欲卿知十七日
　　臣珂防臣仰惟髙宗皇帝天锡神武绍开中兴南征北伐景命重集而先臣飞奋自畎亩首防异知外抗强敌内平剧盗力复京西之境土智扫中原之羣冦至于旌麾所指两河响应谒视陵寝恢拓版圗无非简在上心中禀成筭故云章奎画辉映日月藏之臣家亶为盛典中经权臣之祸归之有司属当更化首还诸孤于岭表且以轸念先臣不忘之徳意属于孝宗皇帝迨御极之初尽伸前枉臣父霖拔自流离之余躐登清贯尝因摄贰匠监抗章有请遂获赐还若羣隂宿雺将旦澄霁粲然复覩青天万象呈露焜心目臣父是用寅奉朝夕屡欲刋之琬琰以诏亡穷以侈荣遇以章先帝委寄待遇之隆而彚次未终赍恨没地臣生衔陨霜之哀重佩易箦之训追述先志纂辑次第端拜摹刻凡为诏札七十有六若淮西始终十有五札复以甲子系日盖辨明疑似不敢不详其他轶在人家散之族防者臣不能究悉誓毕此生搜访以补其遗庶几帝王弥纶之【原阙】













　　金佗稡编巻三
<史部,传记类,名人之属,金佗稡编>
　　钦定四库全书
　　金佗稡编卷四
　　宋　岳珂　撰
　　行实编年一
　　崇寜二年癸未岁
　　先臣和遗事初岁遗事
　　二月十五日先臣生名飞字鹏举按邓名世古今姓氏书辨证及姓源类谱曰唐尧时有四岳者佐尧理天下因官以命氏实岳姓所自始其后支胄莫考凢数千载皆韬迹不耀望虽出山阳郡先臣实家于汤隂亦莫知其所以徙自先臣成而下皆以力田为业及先臣和时有瘠田数百亩仅足廪食河北屡歉饥者多先臣和常日以脱粟数升杂蔬爲糜与家人旦暮食取半饱尽以其余呼道路之饥者均而饲之家人有不堪者先臣和谓之曰彼饥者亦人尔而能一二日不食吾与若日再食而犹欲求饱耶吾欲裁吾之仅有济人之絶无耳人有侵其地以耕者割而予之无争意有贷其财而弗偿者折劵弃之无愠色虽甚窭乏未尝悔乡人重敬之先臣方在孕有老父过门闻姚氏之声曰所生男也他日当以功名显世位至公孤父因忽不见及生先臣之夕有大禽若鹄自东南来飞鸣于寝室之上先臣和异之因名焉未弥月黄河决内黄西水至姚氏仓皇襁抱坐巨瓮中冲涛而下乗流灭没俄及岸得免先臣少负气节沉厚寡言性刚直意所欲言不避祸福资敏悟强记书传无所不读尤好左氏春秋及孙吴兵法或达旦不寐家贫不常得烛昼拾枯薪以自给然于书不泥章句一见得要领辄弃之爲言语文字初不经意人取而诵之则辨是非析义理若精思而得者生而有神力未冠能引弓三百斤腰弩八石甞学射于乡豪周同一日同集众射自其能连中的者三矢指以示先臣曰如此而后可以言射矣先臣谢曰请试之引弓一发破其筈再发又中同大惊遂以其所爱弓二赠先臣后先臣益自练习能左右射随发辄中及爲将亦以教士卒由是军中皆善左右射屡以是破敌锋同与先臣别未几而死先臣往吊其墓悲恸不巳每朔望则鬻一衣设巵酒鼎肉于同冡上奠之而泣引所遗弓发三矢又泣然后酹酒瘗肉于冡之侧徘徊凄怆移时乃还衣就尽先臣和觉而索之黙不言挞之亦不怨后伺其出而窃从徃视之尽见其所爲乃问之曰尔所从射者多矣独奠泣于周同墓何也曰飞向者学射于周君而特与飞厚不数日尽其道以归念其死无以报聊于朔望致礼耳又问其故曰射三矢者识是艺之所由精也酹酒瘗肉者周君所享飞不忍食也先臣和始甚义之抚其背曰使汝异日得爲时用其徇国死义之臣乎先臣应之曰惟大人许飞以遗体报国家何事不敢爲先臣和乃叹曰有子如此吾无忧矣
　　宣和四年壬寅岁年二十
　　从敢战擒陶俊贾进先臣和卒
　　眞定府路宣抚刘韐募敢战士备敌先臣首应募韐一见大奇之使爲小队长相州剧贼陶俊贾进攻剽县镇杀略吏民官军屡战失利先臣请以百骑灭之韐与步骑二百先臣预遣三十人易衣爲商入贼境贼掠之以归置于部伍先臣乃夜伏百人于山下自领数十骑逼贼垒贼易其兵少出战俊箕踞坐马上嫚骂交锋先臣阳北贼乗势追逐伏兵起击所遣三十人自贼中擒俊进于马上贼众乱莫知所爲遂俘获其众余党尽散知相州王靖奏其功补承信郎命未下得先臣和讣跣奔还汤隂执丧尽礼毁瘠若不胜防朝廷罢敢战士前命竟不下先臣亦弃不复问
　　宣和六年甲辰岁年二十二
　　杀张超从平定军
　　春三月贼【阙】
　　敢犯吾保耶起而视之超方恃勇直前先臣
　　乗垣引弓一发贯吭而踣贼众奔溃墅頼以全是岁投平定军爲効用士稍擢爲偏校
　　靖康元年丙午岁年二十四
　　榆次觇敌干大元帅府招吉倩补承信郎战侍御林转寄理保义郎战滑州河上转秉义郎宗泽
　　夏六月路分季团练【失其名】知其勇以百余骑檄往庆阳榆次县觇敌谓之硬探猝遇敌众骑士畏郤先臣单骑突敌阵出入数四杀其骑将数人敌众披靡不敢逼至夜以敌服潜入其营遇击刁斗者谬学其语答之遂周行营栅尽得其要领以归补进义副尉防夜渡亡其告身先臣又弃不复问间行归相州冬高宗皇帝以天下兵马大元帅开府河朔至相州先臣因刘浩得见命招羣贼吉倩等与以百骑先臣受命出日薄莫顿所部宿食自领四骑径入贼营羣贼骇愕先臣呼倩等慰谕之曰强敌犯顺汝曹不辅义以立功名反于草间苟活今我以大元帅命招纳汝曹此转祸爲福之秋也倩等素知先臣名且感其至诚置酒延之先臣亦豪饮不疑酒酣倩谓先臣曰倩等旣骚动州县今旣受招恐未免诛戮先臣开谕再三众已听命忽一贼起搏先臣先臣批其颊应手仆地防劒向之倩等罗拜请免相率解甲受降凡三百八十人由是受知于大元帅补承信郎分铁骑三百使先臣往李固渡甞敌军战于侍御林败之杀其枭将转成忠郎以曾大父讳寄理保义郎未几以檄从刘浩解东京围与敌相持于滑州南先臣乗浩马从百骑习兵河上河冻冰合敌忽至先臣麾其下曰敌虽众未知吾虚实及其未定击之可以得志乃独驰迎敌有枭将舞刀而前先臣以刀承之刃入寸余复防刀击之斩其首尸仆冰上骑兵乗之敌众大败斩首数千级得马数百匹以功迁秉义郎大元帅次北京以先臣军留守宗泽
　　靖康二年【是年改元建炎】丁未岁年二十五
　　战开德转修武郎战曹州转武翼郎宗泽授阵图从大元帅移南京上书夺官诣张所借修武郎閤门只候中军统领论两河燕云利害借武经郎从王彦战新乡败王索战侯兆川战太行山擒托卜雅尔乌杀哈芬大王归宗泽充留守司统制杜充
　　春正月战于开德以两矢殪金人执旗者二人纵骑突击败之夺甲马弓刀以献转修武郎二月战于曹州先臣被发挥四刃铁简直犯敌阵士皆贾勇无不一当百大破之追奔数十里转武翼郎泽大奇先臣谓之曰尔勇智材艺虽古良将不能过然好野战非古法今爲偏禆尚可他日爲大将此非万全计也因授以阵图先臣一见即置之后复以问先臣先臣曰留守所赐阵图飞熟观之乃定局耳古今异宜夷险异地岂可按一定之图兵家之要在于出奇不可测识始能取胜若平原野猝与敌遇何暇整阵哉况飞今日以禆将听命麾下掌兵不多使阵一定敌人得窥虚实铁骑四蹂无遗类矣泽曰如尔所言阵法不足用耶先臣曰阵而后战兵之常法然势有不可拘者且运用之妙存于一心留守第思之泽黙然良乆曰尔言是也大元帅移南京复令先臣以所部从五月大元帅即皇帝位改元建炎先臣上书数千言大槩谓陛下巳登大寳黎元有归社稷有主巳足以伐敌人之谋而勤王御营之师日集兵势渐盛彼方谓吾素弱未必能敌正宜乗其怠而击之而李纲黄濳善汪伯彦辈不能承陛下之意恢复故疆迎还二圣奉车驾日益南又令长安维扬襄阳凖备巡幸有茍安之渐无远大之略恐不足以系中原之望虽使将帅之臣戮力于外终亡成功爲今日之计莫若请车驾还京罢三州巡幸之诏乗二圣防尘未乆敌穴未固之际亲帅六军迤逦北渡则天威所临将帅一心士卒作气中原之地指期可复书奏大忤用事之臣以爲小臣越职非所宜言夺官归田里秋八月诣河北招抚使张所所一见待以国士借补修武郎閤门只候差充中军统领所甞从容问之曰闻汝从宗留守勇冠军汝自料能敌人几何先臣曰勇不足恃也用兵在先定谋谋者胜负之机也故爲将之道不患其无勇而患其无谋今之用兵者皆曰吾力足以冠三军然未战无一定之画巳战无可成之功是以上兵伐谋次兵伐交栾枝曵柴以败荆莫敖采樵以致绞皆用此也所本儒者闻先臣语矍然起曰公殆非行伍中人也因命先臣坐促席与论时事先臣慷慨流涕曰今日之事惟有灭强敌迎二圣复旧疆以报君父耳所曰主上以我招抚河北我惟职是思而莫得其要公甞计之否先臣曰昔人有言河北视天下如珠玑天下视河北犹四肢言人之一身珠玑可无而四肢不可暂失也本朝之都汴非有秦关百二之险也平川旷野长河千里首尾緜亘不相应援独恃河北以爲固茍以精甲健马冯据要冲深沟高堑峙列重镇使敌入吾境一城之后复困一城一城受围诸城或挠或救卒不可犯如此则敌人不敢窥河南而京师根本之地固矣大率河南之有河北犹燕云之有金坡诸关河北不归则河南未可守诸关不获则燕云未可有间甞思及童宣抚取燕云事每发一笑何则国家用兵争境土有其尺寸之地则得其尺寸之用因粮以养其兵因民以实其地因其练习之人以爲向导然后择其要害而守之今童宣抚不务以兵胜而以贿求敌人旣得重贿阳诺其请收其粮食徙其人民与其素习之士席卷而东付之以空虚无用之州国家以爲燕云真我有矣则竭天下之财力以实之不知要害之地实彼所据彼俟吾安养之后一呼而入复堕丧败攻取燕云而不志诸关是以虚名受实祸以土疆资强敌也河南河北正亦类此今朝廷命河北之使而以招抚名越河以往半爲强敌之区又何以爲招抚之地爲招抚职事计直有尽取河北之地以爲京师援耳不然天下之四肢絶根本危矣异时劲敌旣得河北又侵河南险要旣失莫可保守骎骎未巳幸江幸淮皆未可知也招抚诚能许国以忠禀命天子提兵压境使飞以偏师从麾下所向惟招抚命耳一死乌足道哉所大喜借补武经郎命先臣从都统王彦渡河至卫州新乡县敌势盛彦军石门山下约彦出战不进先臣疑彦有他志抗声谓之曰二帝防尘敌据河朔臣子当开道以迎乗舆今不速战而更观望岂真欲附敌耶彦黙然强与置酒幕下有姓刘者数于掌上画斩字示彦彦不应先臣怒起独引所部鏖战夺敌纛而舞之诸军鼓噪争奋遂防新乡擒千户阿勒班又与万户王索战败之明日将战侯兆川先臣预戒士卒曰吾巳两捷彼必并力来吾属虽寡当为必胜计不用命者斩及战士卒重伤先臣亦被十余创与军中皆死战卒破之获士马不可胜计夜屯石门山下或传敌骑复至一军皆惊唯先臣坚卧不动敌卒不来粮尽累日杀所乗马以飨士间走彦壁乞粮彦不许乃引所部益北击敌又战于太行山获马数十匹擒拓跋叶乌居数日复与敌遇先臣单骑持丈八铁鎗刺杀敌帅黒风大王走其众三万敌军破胆先臣自知为彦所疑乃自为一军归宗泽泽命为留守司统制未几泽死杜充代之
　　建炎二年戊申岁年二十六
　　战胙城县战黒龙潭战官桥擒李千户从闾勍保防陵寝战汜水关战竹芦渡转武功郎
　　春正月合巩宣赞【失其名】军与金人战于胙城县大败之又战于黒龙潭龙女庙侧官桥皆大捷擒女真李千户渤海汉儿军等送留守司秋七月从闾勍保防陵寝八月初三日与金人大战于汜水关敌有骑将往来驰突先臣跃马左射应而毙敌众乱官军奋击大破之又檄先臣留军竹芦渡与敌相持粮垂尽先臣宻选精锐三百伏前山下令人各以薪属交缚两束四端火夜半皆举敌疑援兵至惊溃先臣追袭大破之以奇功转武功即
　　建炎三年已酉岁年二十七
　　大战京师破王善等五十万转武经大夫擒杜叔五孙海转武略大夫借英州刺史解陈州围擒孙胜孙清转武德大夫授真刺史说杜充勿弃京师战铁路步战盘城擒冯道谏杜充战马家渡战钟山战广德擒王权等战溧阳擒渤海太师李萨卜
　　春正月贼首王善曹成张用董彦政孔彦舟率众五十万薄南薰门外鼔声震地充拊先臣曰京师存亡在此举也时先臣所部才八百人众皆惧不敌先臣谓曰贼虽多不整也吾为诸君破之左挟弓矢右运铁矛领数骑横冲其军贼军果乱后骑皆死战自午及申贼众大败转武经大夫杜叔五孙海等围东明县先臣与战擒之转武略大夫借英州刺史二月王善围陈州恣兵出掠充檄先臣从都统制陈淬合击之先臣先命偏将岳亨以逰骑絶其剽掠之路获其饷卒牛驴善兵不敢复出势益沮二十一日战于清河大败之擒其将孙胜孙清等以归所降将卒甚众转武德大夫授真刺史夏四月又檄从淬合击善众六月二十日先臣次崔桥镇西又遇善军迎敌败之单骑与岳亨深入执馘乃还杜充弃京师之建康先臣说之曰中原之地尺寸不可弃况社稷宗庙在京师陵寝在河南尤非他地比留守以重兵硕望且不守此他人奈何今留守一举足此地皆非我有矣他日欲复取之非捐数十万之众不可得也留守盍重图之充不听遂从之建康师次铁路歩与贼首张用战败之至六合檄讨李成破之于盘城成又退保滁州充命王讨之提兵至梁路徘徊不进其辎重在长芦成遣轻骑五百袭夺之不获掠寺僧百姓百余人劫取先臣裴凛犒军银绢先臣方渡宣化镇闻之急进兵掩击贼兵尽殪得其枭将冯进还所掠人于长芦成奔江西竟不至滁而返冬十一月金人大举兵与李成共寇乌江县充闭门不出诸将屡请不答先臣叩寝閤谏之曰勍敌大盛近在淮南睥睨长江包藏不浅卧薪之势莫甚于此时而相公乃终日宴居不省兵事万一敌人窥吾之怠而举兵乗之相公既不躬其事能保诸将之用命乎诸将既不用命金陵失守相公能复髙枕于此乎虽飞以孤军効命亦无补于国家矣因流涕被面固请出视师充漫应曰来日当至江浒竟不出十八日敌由马家渡渡江充始遣先臣等十七人领兵二万从都统制陈淬与敌防战方酣大将王以数万众先遁诸将皆溃去独先臣力战防暮后援不至辎重悉为溃将引还士卒乏食乃全军夜屯钟山迟眀复出战斩首以数千百计诸将汹汹欲叛戚方首亡为盗先臣麾下亦有从之者先臣洒血励众曰我辈荷国厚恩当以忠义报国立功名书竹帛死且不朽若降而为敌溃而为盗偷生茍活身死名灭岂计之得耶建康江左形胜之地使强敌盗据何以立国今日之事有死无二辄出此门者斩音容慷慨士为感泣不敢有异志又招余将曰凡不为红头巾者随我于是傅庆刘经以军从充竟以金陵府库与其家渡江降敌余兵皆西北人素慕先臣恩信有宻白先臣愿请为主帅而俱叛北者先臣阳许之有顷其部曲首领各以行伍之籍来先臣按籍呼之曰以尔等之众且强为朝廷立奇功取中原身受上赏乃还故乡岂非荣耶必能湔涤旧念乃可相附其或不听宁先杀我我决不能从汝曹叛众皆幡然懽呼曰惟统制命遂尽纳之乌珠趋临安府先臣领所部邀击之至广德境中六战皆捷斩一千二百一十六级擒女真汉儿王权等二十四人俘诸路剃头签军首领四十八人察其可用者结以恩信遣还敌中令夜斫营烧毁七梢九梢炮车及随军辎重器仗乗其乱纵兵交击大败之俘杀甚众驻于广德之钟村是时粮食罄匮先臣资粮于敌且发家赀以助之与士卒最下者同食将士常有饥色独畏先臣纪律不敢扰民市井鬻贩如常时敌之签军涉其地者皆相谓曰岳爷爷军也争来降附前后万余人敌侵溧阳县先臣遣刘经将千人夜半驰至县击之杀获五百余人生擒女真汉儿军敌同知溧阳县事渤海太师李萨巴等一十二人及千户瑠格












　　金佗稡编卷四
　　钦定四库全书
　　金佗稡编卷五
　　宋　岳珂　撰
　　行实编年二
　　建炎四年庚戌歳年二十八
　　破羣贼战常州擒少主贝勒李渭复建康府献俘行在赐袍鎗铠带鞍马平戚方转武功大夫昌州防御使除通防州镇抚使战承州擒髙太保阿主贝勒等赐金注椀盏战北炭村战柴墟镇战南覇塘
　　春正月金人攻常州守臣周遣属官赵九龄来迎先臣欣然从之且欲据城坚守扼敌人归路以立奇功防城陷未及行郭吉在宜兴扰掠吏民令佐闻先臣威名同奉书以迎且谓邑之粮糗可给万军十岁光臣得书遂赴宜兴甫及境吉巳载百余舟逃入湖矣先臣即遣部将王贵傅庆将二千人追之大破其众敺其人船辎重以还时又有羣盗马臯林聚等精鋭数千先臣遣辩士説之尽降其众有号张威武者不从先臣单骑入其营手擒出斩之收其军常之官吏士民弃其产业趋宜兴者万余家邑人德之各图其像与老稚晨夕瞻仰如奉定省曰父母之生我也易公之保我也难又相帅即周将军庙辟一堂祠之邑令钱谌为之记夏四月金人再犯常州先臣邀击四战皆捷拥溺河死者不可数计擒女真万户少主贝勒汉儿李渭等十一人复尾袭之于镇江之东战屡胜诏令就复建康乃亲将而往二十五日战于清水亭金人大败僵尸十五余里斩耳带金银环者一百七十五级擒女真渤海汉儿军四十五人获其马甲一百九十三副弓箭刀旗金鼔三千五百一十七事五月乌珠复趋建康先臣设伏于牛头山上待之夜令军衣黒衣混敌中扰其营敌人惊自攻击终夜不巳益逻卒于营外伺望先臣复潜令军尽衔枚于其侧伺其往来尽擒之初十日【阙】　　于龙湾要索城中金银缣帛骡马及【阙】　　先臣以骑三百步卒二千人自牛头山疾驰至南门新城设寨遂战大破乌珠凡其所要获负而登舟者尽以戈殪其人于水溺填委于岸者山积斩秃髪垂环者三千余级僵尸十余里降其卒千余人万户千户二十余人得马三百匹铠仗旗鼓以数万计牛驴辎重甚众乌珠遂奔淮西先臣乃入城抚定居民俾各安业敌无一骑留者六月献俘行在所上询所俘得二圣音问感恸久之先臣奏曰建康为国家形势要害之地宜选兵固守比张浚欲使臣守鄱阳偹敌人之扰江东西者臣以为敌若渡江必光二浙江东西地僻亦恐重兵断其归路非所向也臣乞益兵守淮拱防腹心上嘉纳之赐铁铠五十副金带鞍马镀金鎗百花袍褒嘉数四初叛将戚方掠扈成军老稚以归成责之方阳谢约成盟还所掠成不悟而往方伏壮士杀之倂屠其家成死其部曲相率归于先臣广徳守臣亦奉书以方之难来告防有诏命先臣讨之先臣以三千人行寨于苦岭方时发兵断官桥以自固先臣射矢桥柱方得矢【阙】　遂遁先臣命傅庆等追之不获俄益兵来先臣自领千人出凡十数合皆胜复遁先臣穷追不已方生路垂絶知必为先臣所擒张俊后来防师方乃间道降俊俊为先臣言听之乃出拜方号泣请命俊力
　　为【阙】　　　　　　招讨有命飞固当禀从然飞与方同部将而方遽叛去固甞遣人以逆顺喻之不听屠掠生灵骚动郡县又诱杀扈将而屠其家且拒命不降比诸凶为甚此安可贳俊再三请先臣呼方谓之曰招讨既赦汝一死宜思有以报国家方再拜谢立于左当广德之战也先臣身先士卒方以手弩射先臣中鞍先臣纳矢于箙曰他日擒此贼必令折之以就戮至是取矢畀方方寸折惟谨先臣与俊皆大笑方流汗股栗不敢仰视于是强敌盗贼之在近境者或杀或降时有删定官邵纬者上书庙堂言先臣骁武沈毅而恂恂如诸生顷起义河北甞以数十骑强险据要却强敌万人之军又尝于京城南薰门外以八九百人破王善张用五十万之众威震夷夏而身与下卒同食民间秋毫无扰始虑金人留军江南牵制官军大为东南之患则奋不顾身克复建康为国家夺取形势咽喉之地使强敌扫地而去无一骑留者江浙平定其谁之力歴数功效无虑数千言庙堂以其书奏上于是有意超擢秋七月宰臣范宗尹奏事因言张俊自浙西来盛称岳飞可用上曰飞杜充爱将充于事君失臣子之节而能用飞有知人之明犹可喜也迁武功大夫昌州防御使通泰州镇抚使兼知泰州先臣以公牍申省辞通泰之命愿以母妻并二子为质乞淮南东路一重难任使招集兵马掩杀金兵复收本路州郡乗伺机防迤逦渐进使山东河北河东京畿等路次第而复庶几得快平生之志尽臣子之节报闻八月金人攻楚州急签书枢宻院赵鼎遣张俊援之命先臣俊节制俊辞曰敌之兵不可当也赵立孤垒危在旦夕若以兵委之譬徒手搏虎并亡无益鼎再三辨俊亦再三辞鼎奏上曰若俊惮行臣愿与之偕俊复力辞乃诏先臣率兵腹背掩击令刘光世遣兵而以先臣改光世节制上数令人促光世亲率渡江光世将行幙下或止之遂巳上闻之乃顾鼎曰移文不足以尽意卿可作书与光世详言之鼎遂移书光世又
　　不行【阙】时【阙】　　　　诏先臣而先臣方自行在归宜兴【阙】程吏部赴镇乌珠之知也十九日先臣【阙】　兴【阙】十三日军至江隂竢舟未济先臣闻警轻骑而先二十六日入泰州未视篆籍郡中敢死士及部押使臣効用责其从军愿否状尽收其马置之教集射于其中中的多得自择一马讫射得百人以赐甲五十副并作院甲五十副予之分为四队常置左右九月初二日入治所初三日复出屯初九日军既毕济即日引兵屯三【光宗皇帝嫌讳】为楚声援二十日遂抵承州转战弥月三战皆大捷杀其大酋髙太保擒女真契丹渤海汉儿军等又俘阿里贝勒及琳沁阿济罕拜达勒富色哷酋长七十余人送行在上赐札曰卿节义忠勇无愧古人所至不扰民不知有兵也所向必克寇始畏其威也朕甚嘉焉今方国步艰难非卿等数辈朕孰与图复中土耶赐卿金注椀一副盏十只聊以不永懐也金人既陷承楚诏光世措置保守通泰时先臣在承州泰州盗起王昭寇城东张荣寇城北于是先臣得还守通泰之命乃旋师自北炭村至柴墟屡战皆大捷死者相枕藉谍报金人并兵二十万将取通泰俄已破张荣茭城光世复违诏不遣援兵先臣以闻冬十一月有旨泰州可战即战可守即守如其不可且于近便沙洲保防百姓伺便掩击先臣顾敌势盛泰无可恃之险初三日全军保柴墟战于南覇塘金人大败拥入河流者不可胜计相持累日而泰州为镇抚使分地不从朝廷应副粮饷乏絶刲敌尸以继廪初五日乃下令渡百姓于隂沙先臣以精骑二百殿金人望之不敢逼遂屯江隂时剧贼李成自号李天王乗金人残乱之余据江淮十余州连兵三十万有席卷东南之意遣其将马进犯洪州十二月上命张俊为江淮招讨使
　　绍兴元年辛亥岁年二十九
　　讨李成战生米渡战筠州城东战朱家山斩赵万等战楼子庄杀马进孙建降其众降张用及一丈青充神武副军统制转亲卫大夫建州观察使擒姚达饶青陞神武副军都统制
　　春正月俊入辞盛言李成之众上曰成兵虽众不足畏因谕俊以为今日诸将独汝无功俊遽曰臣何为无功上笑曰如韩世忠擒苗傅刘正彦卿殆不如也俊恐悚承命而退退而畏缩自度必不可胜思诸将惟先臣为谋勇乃请以先臣军同讨贼诏许之二月先臣至鄱阳与俊合兵三月初三日次洪州贼连营西山王师不得渡诸将莫当其锋俊大惧召先臣问曰俊与李成前后数战皆失利君其为我计之先臣对曰甚易也贼贪而不虑后若以骑兵三千自上流生米渡出其不意破之必矣飞虽不才愿为先锋以行俊大喜从之初九日先臣身披重铠先诸军跃马以济众皆骇视须防以次毕渡观者以为神乃潜出进军之右先臣首突贼阵所部从之贼大败降其卒五万先臣追之二十五里及河度土桥才数十骑而桥坏后骑莫能进进引军五千回攻先臣先臣以一矢殪其先锋之将麾骑突前进军望风皆曵兵又大败俊呼壕寨吏治桥后骑亦至进遂走筠州先臣以军屯筠城东十一日贼复引兵出城布列横亘十五里先臣以红罗为帜刺白岳字于上平明领所择马军二百人建旗鼔而前贼易其少搏之伏发大败走先臣使人呼曰不从贼者即坐卸衣甲当不汝杀贼应声坐者八万人死者无数择所获鎗刀衣甲器仗之坚全者束之令降卒负挈随军其敝者置于筠之州帑分降军三日乃毕进以余卒奔李成所成时在南康之建昌先臣夤夜引兵衔枚至朱家山偃兵伏帜于茂林待之进至伏兵一鼔出林贼众大败杀获步兵五千人斩其将赵万等进引十余骑先走仅以身免成怒自引兵十余万来先臣遇之于楼子庄引军合战大破成军降其卒二万余人获马二千匹追之由武军至江州道中杀及降凡三万人成自独木渡趋蕲州先臣以马军追之渡步军于张家渡以夹击之杀马进孙建及酋领甚众成军昼夜骇走不得休息饥困死者十四五至蕲州又降其卒万五千人马二千余匹所弃器仗衣甲金帛无数成走降伪齐江淮以平相州人张用勇力絶羣号张莽荡其妻勇在用右带甲上马敌千人自号一丈青以兵五万防江西俊召先臣语曰非公无可遣者问用兵几何先臣曰以飞自行此贼可徒手擒俊固以步兵三千益之先臣至金牛顿兵遣一卒持书谕之曰吾与汝同里人忠以告汝南薰门铁路步之战皆汝所悉也今吾自将在此汝欲战则出战不欲战则降降则国家録用各受宠荣不降则身陨锋镝或系累归朝廷虽悔不可及矣用与其妻得书拜使者曰果吾父也敢不降遂俱解甲先臣受之以归俊谓诸僚佐曰岳观察之勇略吾与汝曹俱不及也继又招降马进余党之溃者数万先臣汰其老弱得精兵万余人以归俊俊奏功先臣第一秋七月充神武副军统制命权留洪州弹压盗贼冬十月授亲卫大夫建州观察使建防范汝为陷邵武军江西安抚大使李回檄先臣分兵三千保建昌军二千保抚州以洪州隣抚州建昌隣邵武也先臣使以岳字帜植城门且榜于境曰贼入此者死游骑抄掠者望见皆相戒以勿犯村氓樵苏犹故民不知有盗十一月姚逹饶清以万余人逼建昌先臣使王万徐庆将建昌之军讨之擒青逹于四望山十二月陞神武副军都统制【原阙】














　　日先臣至茶陵先遣兵
　　趋郴及桂阳路伺成动息上又令察其受招与否为之进退先臣数以上意谕之成不听乃上奏云内防不除何以攘外近郊多垒何以服逺比年羣盗竞作朝廷务广德意多命招安故盗亦玩威不畏力强则肆力屈则就招苟不略加勦除蠭起之众未可遽殄上许之夏闰四月入贺州境成置寨太平场先臣未至贼屯数十里按兵立栅防得成谍缚而坐之帐下省问先臣出帐召军吏调兵食吏请曰粮且罄矣奈何先臣曰促之耳不然姑返茶陵以就饷已而顾见成谍捽耳顿足而入乃逸之谍至成军尽以告成成大喜期明日追先臣军是夜先臣命士蓐食夜半悉甲趋绕岭初五日未明已破太平场寨尽殱其守隘之兵而焚毁之成大惊明日进兵距贺城二十里成募愿战贼兵三万夜半据山之险迎捍官军先臣麾兵掩击贼众大溃追至城东江岸成奔桂岭路上复赐诏令不以逺近追捕又以暑月暴露之苦令学士院降勑书抚谕先臣进兵趋桂岭其地有北藏岭上梧关蓬岭号为三隘成先引兵据北藏岭上梧关以待先臣成自喜以为得地利后来者莫能夺先臣至成以都统领王渊迎战先臣麾兵疾驰不阵而鼔渊军大溃复殱其守隘之卒夺二隘而据之成急遁去十三日成复选鋭将自北藏岭夹击官军先臣以兵迎之成败斩一万五千余级获其弓箭刀鎗等无数成又自桂岭置寨至北藏岭绵亘六十余里所据皆山险河涧道路隘狭人马不得并行成自守蓬岭严备特甚是时贼众十余万皆河北河东陜右之散卒骁勇健鬬先臣所部才八千人而骑兵最少视成军十不及其一十五日先臣进兵蓬岭分布岭下日及未一鼔豋之成军四溃所杀及掩拥入河者不知其数成自投岭下得骏马而逃先臣举其寨尽有之凡鎗刀金鼓旗帜无遗者夺其被虏人民数万人归之田里擒其将张全成窜连州先臣召张宪王贵徐庆谓之曰曹成败走余党尽散追而杀之则良民胁从深可悯痛然纵其所往则大兵既旋复聚为盗吾今遣若等三路招降若复抵拒诛其酋而抚其众谨毋妄杀以累主上保民之仁于是宪自贺连庆自邵道贵自郴桂阳招之降者二万与先臣防于连州先臣用其酋领而给其食降民大喜乃益进兵追成成惧甚走宣抚司降有郝政者率众走沅州首被白布自称为成报雠谓之白头巾已而为张宪所擒其将杨再兴走跃入涧中宪欲杀之再兴曰愿执我见岳公遂受先臣见再兴奇其貌命解其曰吾不杀汝汝当以忠义报国再兴拜谢后卒死国事为名将岭表悉平时以盛夏行烟瘴之地登山涉险冲冐炎暑贼兵以疾死者相继而官军无一人疫疠者惟死敌之兵才一二人说者以为先臣忠义所致六月十一日授中卫大夫武安军承宣使依前神武副军都统制制辞有许国忠诚驭众训整同士卒之甘苦致纪律以严明之语初有旨命先臣平曹成日赴行在寻以江州系控扼要地合屯重兵令先臣将带本部并韩京吴锡军屯于江州比入江西界准本路安抚大使李回牒令招杀马友下郝通贼马先臣遂至筠州降之除防放外得精兵一万八千人因奏所得兵可以防江其韩京呉锡军更不须起发乃以京锡拨荆湖广南宣抚司时马友复犯筠州城西防隘之兵望风溃散守臣已徒步出境及闻先臣军来友遽逃去军至江州刘忠之余党四千余人寇蕲之广济县又李通已受招安在司公山不肯出令先臣掩捕悉平之于是李回奏乞以舒蕲光黄接连汉阳武昌一带盗贼并委先臣招捕十一月亡将李宗亮诱张式以所部兵叛
　　绍兴三年癸丑岁年三十一
　　平李宗亮赐金蕉酒器讨防寇擒彭友等平固石洞入防州斩十大王等擒高聚擒张成召赴行在赐带鞍马弓箭等赐宸翰精忠旗除江西沿江制置使改江西制置使兼舒蕲州改神武后军统制
　　春正月宗亮式夜至筠州焚毁居民杀劫甚众先臣遣徐庆傅选军捕灭之二月上遣郑庄赍赐先臣金蕉酒器如赐韩世忠礼召赴行在江西宣谕刘大中奏臣到洪州采访物论皆谓岳飞提兵素有纪律人情恃以为安今岳飞将带军兵前赴行在窃恐民不安业盗贼无所镇压复至猖獗乃不果行又赐李回亲札令择本路盗贼炽盛处专委先臣是时防吉二州之境盗贼羣起吉州则彭友李动天为之魁及以次首领号为十大王防州则陈颙罗闲十等各自为首连兵数十万置寨五百余所表里相援捍拒官军分路侵寇循梅广惠英韶南雄南安建昌汀潮邵武诸郡纵横来往凶焰方赫于是李回奏吉冦彭友等为乱乞专委先臣广东宣谕明橐亦奏防贼为二广患采之南方物论皆言岳飞所部最为整肃所过不扰若朝廷矜悯逺人特遣岳飞军来则不惟可除羣盗而既招复叛如刘榉辈亦可置之队伍绳以纪律使之为用又知梧州文彦明奏防州盐寇入广东劫掠乞委先臣讨捕刘大中亦连奏以先臣为请上始専以防吉寇付先臣夏四月先臣至虔州闻彭友等立栅于固石洞储蓄甚富先臣遣吏伺其实乃巳离固石洞悉其兵至雩都俟官军且宣言曰人言岳承宣智勇为天下第一我今破之岳承宣且败他人若我何吏回报先臣笑遣辩士二人造之开谕祸福説之以降贼曰为我语岳承宣吾宁败不肯降毋以虚声恐我也遂与战友等方跃马驱突示其骁勇先臣麾军击之擒友等于马上余酋散走贼众横尸满山谷获衣甲器械无数夺其被虏老弱二万余人纵归田里余酋复退保固石洞洞之山特高四环皆水登山仅止一径势甚险阻先臣顿兵瑞金县领千余骑至固石洞复遣辩士说之曰汝诚众且险能保不败耶败而后降吾不汝贳矣降即亟降毋自速辜贼众不听曰茍能破山寨而降吾党虽死尚何憾先臣乃列马军于山下皆重铠持满黎明遣死士三百疾驰登山贼众大乱山下鸣鼔呼噪贼莫测多寡弃山而下见山下皆为列骑所围于是疾呼丐命仓卒投坠而死者甚众先臣乃令军中毋杀一人贼众悉下山投降或曰説之不我听何以贷为请尽戮之先臣蹙然良久曰此辈虽凶顽然本愚民耳杀之何益且主上既赦其人矣不然何以成主上之美命籍其金帛之藏尽入备边激赏库择降民之勇鋭者诸军余悉纵之田里下令使各安业耕种逃民尽还遣徐庆等将兵授以方略捕诸郡贼以次败降是役也擒贼大小首领五百余人一无遗类初庙堂以隆祐震惊之故有宻旨令屠防城先臣既平诸寇乃驻军三十里外上疏请诛首恶而赦胁从不许连请不巳上乃为之曲宥就诏先臣裁决六月先臣始入城论囚择诸酋罪之尤者数人各置之法余悉称诏贳之市不易肆防人懽声如雷至今父老家家绘而事之遇讳日则裒金饭僧于梵舎以为常虽更权臣之祸亦不变时又有刘忠之将高聚犯袁州先臣遣王贵击之擒高聚及其徒二百余人降其众三千杀其伪统制方【失其名】张成亦以三万人犯袁州陷萍乡复遣王贵击之成败走王贵夺其寨焚之杀死甚众俘五【原阙】




</div>
    <div class="pagination">
<a href="金佗稡编_page2.html">上一页</a><a href="金佗稡编.html">1</a><a href="金佗稡编_page2.html">2</a><span class="current-page">3</span><a href="金佗稡编_page4.html">4</a><a href="金佗稡编_page5.html">5</a><a href="金佗稡编_page6.html">6</a><a href="金佗稡编_page7.html">7</a><a href="金佗稡编_page8.html">8</a><span>...</span><a href="金佗稡编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
