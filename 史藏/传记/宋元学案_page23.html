<!DOCTYPE html>
<html>
<head>
    <meta charset="UTF-8">
    <title>宋元学案 - 第 23 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 23 页/共 437 页</h1>
    <div class="content">
　　胡宗愈，字完夫，晋陵人，文恭从子。举进士甲科，为光禄丞。文恭得请杭州、英宗问子弟谁可继者，以先生对，召试学士院。神宗立，累迁至同知谏院。王介甫用李定为御史，先生言：「御史不因荐得，是殆一出执政意。即大臣不法，谁复言之﹖」苏颂、李大临不草制，坐绌，先生又争之。介甫怒，出判真州。元佑初，以吏部右司郎中进起居郎、中书舍人、给事中、御史中丞，请删差法。哲宗尝问朋党之弊，对曰：「君子指小人为奸，则小人指君子为党。陛下能择中立之士而用之，则党祸熄矣。」明日，具《君子无党论》以进。拜尚书右丞。于是谏议大夫王觌论其不当，而刘安世、韩川、孙觉等合攻之，朝廷依违。踰年，出觌润州，而言者愈力，乃罢为资政殿学士、知陈州。徙成都府，蜀人安其政。召为礼部尚书，迁吏部。卒，年六十六。赠左银青光禄大夫，谥简修。（参史传。）

　　文公王临川先生安石（别为《荆公新学略》。）

　　文定曾南丰先生巩

　　曾巩，字子固，南丰人。生而警敏，读书数百言，脱口辄诵。年十二，试作六论，援笔而成，辞甚伟。甫冠，名闻四方，欧阳公见而奇之。中嘉佑二年进士第，调太平州司法参军。召编校史馆书籍，迁馆阁校勘、集贤校理，为实录检讨官。出判越州，迁知齐州，累徙襄州、洪州、福州，最后徙明、亳、沧三州。先生负才名，久外徙，世颇谓偃蹇不偶。一时后生辈锋出，先生视之泊如也。过阙，神宗召见，劳问甚宠，遂留判三班院。上疏议经费，帝曰：「巩以节用为理财之要，世之言理财者未有及此。」帝以《三朝》、《两朝》各自为书，将合而为一，加先生史馆修撰专典之，不以大臣监总。既而不克成，会官制行，拜中书舍人。时自三省百执事　，选授一新，除书日至十数，人人举其职于训辞，典约而尽。寻掌延安郡王笺奏。故事命翰林学士，至是特属之。甫数月，丁母艰去。又数月而卒，年六十五。先生性孝友。父亡，奉继母益至，抚四弟、九妹于委废单弱之中，宦学婚嫁，一出其力。平生嗜书，家藏至二万余卷，手自雠对，虽白首不倦。又集古今篆刻为《金石录》五百余卷。所著文集曰《元丰类稿》（云濠案：《四库书目》釆录《元丰类稿》五十卷，其《续稿》四十卷、《外集》十卷并佚。其文开阖驰骋，应用不穷，然言近旨远，要其归必止于仁义，一时工作文词者鲜能过也。吕申公尝告神宗，以先生为人，行义不如政事，政事不如文章，以是不大用云。（参史传。）

　　附录

　　叶水心《习学记言》曰：曾某不附王安石，流落外补，汲汲自纳于人主，其辞皆谄而哀。要之，其文与识皆未达于大道。

　　问：「南丰云：『有知之之明，而不能好之，未可也，故加之以诚心好之。有好之之心，而不能乐之，亦未可也，故加之以至意乐之。』用工夫却在诚心、至意上否﹖」陈潜室曰：「此用《论语》意，从致知上发源，皆先儒所不道。南丰屡屡言之，度越诸公远矣。但其说乐处，语不莹耳。乐者，极至之意，是他『知』『好』工夫到后，自见此境界耳。若　用一物以乐之，即非所以为乐。」（《木钟集》。）

　　文忠苏东坡先生轼

　　文定苏颍滨先生辙（并见《苏氏蜀学略》。）

　　王回，字深父，侯官人。先生敦行孝友，质直平恕，造次必稽古人所为，而不为小廉曲谨以求名誉。由进士为卫真簿，有所不合，称病自免。作《告友》曰：「古之言天下达道五者，名以其　义行而人伦立，其义废则人伦亡。然而父子、兄弟之亲，天性也；夫妇之合，人情也；君臣之从，众心也。虽欲自废，而理势持之。惟朋友者，举天下之人莫不可同，亦举天下之人莫不可异。同异在我，则义安所卒归乎﹖是其渐废之所由也。亲非天性也，合非人情也，从非众心也；群而同，别而异；有善不足与荣，有恶不可与辱。大道之行，公于义者可至焉；下斯而言，其能及者鲜矣。是以圣人崇之，以列于君臣、父子、夫妇、兄弟，而壹为达道也。夫人有四肢，所以成身，一体不备，则谓之废疾。而人伦缺焉，何以为世﹖姑求其肯告吾过而乐闻其过者，与之友乎！」退居颍州，久之不肯仕，在廷多荐者。治平中，以为忠武军节度推官、知南顿县，命下而卒。先生在颍川，与处士常秩友善。熙宁中，秩上其《文集》，补其子汾为郊社斋郎。（参史传。）

　　（梓材谨案：焦秘阁传云：「同门如曾南丰、王深父，皆以文学名。」故以先生次南丰。）

　　教授徐先生无党

　　徐无党，永康人。从欧阳永叔学古文词，永叔尝称其文日进，如水涌山出；又云其驰骋之际，非常人笔力可到。尝注《五代史》，妙得良史笔意。皇佑中，以南省第一人登进士第，仕至郡教授。别附

　　文穆蒋颖叔之奇

　　蒋之奇，字颖叔，宜兴人。举进士。元佑初，累拜翰林学士，兼侍读。坐责守汝州，徙庆州。徽宗　立，拜知枢密院事。崇宁元年，知杭州。以弃河、湟事夺职，降中大夫，以疾告归，提举灵仙观。三年，卒。尝入元佑常籍。后录其陈绍述之言，尽复官职。谥文穆。（参史传。）

　　（梓材谨案：谢山为《文穆端研记》云：「文穆在熙宁、元佑、崇宁推为博闻强识之儒，曾在禁林，记诸典章文物之旧，曰《逸史》，至数百卷。是亦北宋一魁儒也。惜其受知庐陵，因患『奸邪』之目，转劾庐陵，为瑜不揜瑕耳。」）

　　◆焦氏门人（庐陵再传）

　　侍讲吕原明先生希哲（别为《荥阳学案》。）

　　庶官吕先生希绩

　　待制吕先生希纯（并见《范吕诸儒学案》。）

　　◆刘氏家学

　　佥枢刘先生奉世

　　刘奉世，字仲冯，新　喻人，邍父子。天资简重，有法度。以进士历官至枢密直学士、佥书院事。坐党籍累贬，谪居沂、兖。以赦归，复端明殿学士。优于吏治，尚安静。文词雅赡，最精《汉书》学。常云：「家世唯知事君、内省不愧、恃士大夫公论而已。得丧，常理也，譬如寒暑加人，虽善摄生者不能无病也，正须安以处之。」（参史传。）

　　◆刘氏门人

　　县令王先生回（见上庐陵门人。）

　　江季恭先生端礼（别见《安定学案》。）

　　◆曾氏家学

　　文昭曾曲阜先生肇

　　曾肇，字子开，南丰人，南丰先生之弟也。举进士，累官至龙图阁学士。坐党籍，安置汀州数年，归润而卒。先生天资仁厚，而容貌端严。自少力学，博览经传，为文温润有法。其调黄岩簿也，邵安简公闻其贤，请为州学教授，四方之士闻风踵至，授经无虚席。后更十一州，类多善政。（云濠案：先生着有《曲阜集》四十卷、《外集》十卷、《奏议》十二卷、《尚书讲义》八卷、《迩英殿故事》一卷、《元佑外制集》十二卷、《庚辰外制集》三卷、《内制集》五卷，又《曾氏谱图》一卷。杨龟山状其行。）绍兴初，谥曰文昭。（参史传。）

　　◆曾氏门人

　　通判李先生撰

　　李撰，字子约，吴县人。受业南丰，官至通判袁州。以兴学校为先务，有文翁、常兖风。（云濠案：先生着有《毛诗训解》二十卷、《孟子讲义》十四卷、《文集》五十卷、《史赞论》五卷。龟山杨文靖公志其墓。）子弥逊、弥大、弥正。

　　正字陈后山先生师道

　　陈师道，字履常，一字无己，彭城人。好学苦志。年十六，以文谒曾子固，大奇之，许以文着时，留受业焉。熙宁中，王氏经学盛行，先生心非其说，遂绝意进取。子固典五朝史事，得自择其属，朝廷以白衣难之。元佑初，苏文忠轼、傅献简尧俞、孙莘老觉荐其文行，起为徐州教授。又用梁焘荐，为太学博士。言者谓在官尝越境出南京见轼，改教授颍州；又论其进非科第，罢　归。调彭泽令，不赴。家素贫，或经日不炊，妻子愠见，弗恤也。久之，召为秘书省正字。卒，年四十九，友人邹浩敛之。先生高介有节，安贫乐道，于诸经尤邃《诗》、《礼》。为文精深雅奥，嘉作诗，自云学黄庭坚。至其高处，或谓过之。然小不中意辄焚去，今存者纔十一。世徒喜诵其诗文，至若奥学至行，或莫之闻也。初，游京师，踰年未尝一至贵人之门。傅献简欲识之，先以问秦少游，曰：「是人非持刺字，俛颜色，伺侯乎公卿之门者，殆难致也。」献简曰：「非所望也。吾将见之，惧其不吾见也。子能介于陈君乎﹖」知其贫，怀金欲为馈，比至，听其论义，益敬畏，不敢出。章惇在枢府，将荐于朝，亦属少游延致。先生答曰：「辱书谕以章公降屈年德，以礼见招。不佞何以得此，岂侯尝欺之邪﹖公卿不下士，尚矣，乃特见于今，而亲于其身，幸孰大焉！愚虽不足以齿士，犹当从侯之后，顺下风以成公之名。虽然，有一于此，幸公之他日成功谢事，幅巾东归，师道当御款段，乘下泽，侯公于上东门外，未晚也。」及惇为相，又致意焉，终不往。官颍时，东坡知州事，待之绝厚，欲参诸门弟子间，而先生赋诗有「向来一瓣香，敬为曾南丰」之语，其自守如此。学者称为后山先生。（参史传。）

　　附录

　　叶水心《习学记言》曰：陈师道所师独曾巩，至与孔子同称。然其云「学欲至之捷而守之迂，识欲觉之先而持之后，」见理未尽，而执志甚坚，惜乎！

　　魏鹤山《师友雅言》曰：后山诗「仰看一鸟过，虚负百年身」，甚有深意。

　　◆李氏家学（庐陵三传。）

　　侍郎李筠溪先生弥逊

　　尚书李先生弥大（合传。）

　　李弥逊，字似之，吴　县人，通判撰子。弱冠，以上舍登大观三年第，调单州司户，累官起居郎。以封事剀切，贬知卢山县，改奉嵩山祠，废斥隐居者八载。宣和末，知冀州，金人犯河朔，诸郡皆警备，先生率勇士邀斩甚众。靖康初，召为卫尉少卿，出知瑞州。二年，建康牙校周德叛，单骑招降之。时李纲行次建康，先生与谋，诛首恶五十人，抚其余党，一郡帖然。改淮南运副，后奉兴国宫祠，知饶州。召对，首奏「当坚定规模，排斥奸言」。辅臣有不悦者，以直宝文阁知吉州。陛辞，帝曰：「行召卿矣。」七年秋，迁起居郎。先生自政和未以上封事得贬，垂二十年，及复居是职，直前论事，鲠切如初。冬，试中书舍人，奏六事，曰：固藩维以御外侮，严禁卫以尊朝廷，练兵卒以壮国势，节财用以备军食，改民心以固根本，择守帅以责实效。时驻跸未定，有旨料舟给卒以济宫人，先生缴奏曰：「事虽至微，惧伤大体。」帝嘉纳之。试户部侍郎。秦桧再相，惟先生与吏部侍郎晏敦复有忧色。八年，上疏乞外甚力，诏不允。赵丰公罢相，桧专国，赞帝决策通和。胡忠简铨上疏乞斩桧，范如圭、曾开抗声折桧，皆遭贬逐。先生乃请对，言金使之请和，欲行君臣之礼，有大不可。帝诏廷臣大议。桧邀先生至私第曰：「政府方虚员，苟和好无异议，当以两地相浼。」答曰：「弥逊受国恩深厚，何敢见利忘义。今日之事，独有一去可报相公。」次日再上疏，言愈切直。桧大怒，先生引疾。九年春，再上疏乞归田，以徽猷阁直学士知端州，改知漳州。十年，归隐连江西山。十二年，桧追仇向者尽言之臣，嗾言者论先生与丰公、王庶、曾开四人同沮和议，于是先生落职。十余年间，不通时相书，不请磨勘，不乞任子，不序封爵，以终其身。二十三年，卒。朝廷思其忠节，诏复敷文阁待制。有《奏议》三卷、《外制》二卷、《议古》三卷、《诗》十卷。（云濠案：先生着有《筠溪》集二十四卷。）弟弥大，字似矩，官刑、工、户三部尚书。（参史传。）

　　祖望谨案：先生在兄弟中最以风节着。至其讲学，则固未有闻也。予考其经纪胡邦衡之家事而赠以远窜之言，曰「有天命，有君命，不择地而安之」，曰「唯君子困而不失其所，故亨」，曰「名节之士犹未及道，更宜进步」，曰「无我方能为大事」，曰「天将任之，必有所摧折」，曰「建功立名，非知道者不能」，曰「学必明心，记问辩说其余也」，然则先生之讲学者深矣。其归隐连江也，张忠献公为治田宅，力辞不受。

　　吏部李先生弥正

　　李弥正，字似表，通判子。官吏部郎兼史馆。上书忤秦桧，指为赵忠简公党人，废二十年。

　　◆庐陵续传

　　机宜郑先生耕老

　　郑耕老，字谷叔，莆田人。绍兴十五年进士，明州教授。以荐召见，孝宗　擢国子监簿，添差福建安抚司机宜文字。着《诗》、《易》、《中庸》、《洪范》、《论》、《孟训释》。（参《闽书》。）

　　读书说

　　立身以力学焉先，力学以读书为本。今取《六经》及《论语》、《孟子》、《孝经》，以字计之，《毛诗》三万九千二百二十四字，《尚书》二万五千七百字，《周礼》四万五千八百六字，礼记九万九千二十字，《周易》二万四千二百七字，《春秋左氏传》一十九万六千八百四十五字，《论语》一万二千七百字，《孟子》三万四千六百八十五字，《孝经》一千九百三字。大小九经合四十八万九十字。且以中材为率，若日诵三百字，不过四年半可毕。或以天资稍钝，中材之半，日诵一百五十字，亦止九年可毕。苟能熟读而温习之，使入耳着心，久不忘失，全在日积之功耳。里谚曰：「积丝成寸，积寸成尺。寸尺不已，遂成为匹。」此语虽小，可以喻大。后生其勉之！

　　（梓材谨案：此说有作《欧阳公读书法》者，其数诸经，先《孝经》，次《论语》一万一千七百五字，次《孟子》，次《周易》二万四千一百七字，次《尚书》，次《诗》三万九千二百三十四字，次《礼记》九万九千一十字，次《周礼》，次《春秋左传》。先后、字数微有不同　。又云：「九经正文，通不过四十七万八千九百九十五字。童子日诵三百字，不五年，略可上口。」是先生之说盖本欧公，而字数有异尔。又其辟佛亦与欧公同，故移《水心文集》一段于后而特为立传云。）
</div>
    <div class="pagination">
<a href="宋元学案_page22.html">上一页</a><span>...</span><a href="宋元学案_page18.html">18</a><a href="宋元学案_page19.html">19</a><a href="宋元学案_page20.html">20</a><a href="宋元学案_page21.html">21</a><a href="宋元学案_page22.html">22</a><span class="current-page">23</span><a href="宋元学案_page24.html">24</a><a href="宋元学案_page25.html">25</a><a href="宋元学案_page26.html">26</a><a href="宋元学案_page27.html">27</a><a href="宋元学案_page28.html">28</a><span>...</span><a href="宋元学案_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
