<!DOCTYPE html>
<html>
<head>
    <meta charset="UTF-8">
    <title>宋元学案 - 第 32 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 32 页/共 437 页</h1>
    <div class="content">　　清敏丰相之先生稷（别见《范吕诸儒学案》。）

　　朝奉袁公济先生毂（见下《西湖门人》。）

　　正奉汪先生洙（附子思温。）

　　汪洙，字德温，鄞县人。父元吉为县从事，为范文正公所知；王荆公宰鄞，以廉平吏荐于转运使孙威敏沔。先生以《春秋》教授于乡，乡人称之为汪先生。子思温，以上舍为雄州教授，调余姚令，筑堤浚湖，民信爱之。钦宗以诸王就传，择除赞读。（参《鄞县志》。）

　　（梓材谨案：谢山《五先生书院记》自注云：「汪正奉《春秋》实与孙明复齐名，容斋称其『丰滀不施』，而近志妄谓其官阁学。」）

　　知州姚先生孳

　　姚孳，字舜徒，以字行，慈溪人。幼开爽颖悟，学如夙植。熙宁九年进士，为桃源宰，讯民疾苦而振雪之。郡将怙威凌僚吏，属邑患苦，先生毅然争论，郡将为之少戢。邻郡有诉不平，必丐于部使者，愿付先生决之。捐赀修孔子庙，督课诸士，翕然向方。乡有虎，先生以文祷诸社，越三日，虎仆祠旁。奏绩为天下第一，除提举成都府路常平等事。陛辞，神宗谕以「卿任桃源，有爱民之心」。先生退谒丞相，论蜀道利疚，乞以义仓之储，置吏立法，收养鳏寡老幼，死给衣裳，官为殓葬；岁荐饥，间有遗儿，请顾妪乳之。丞相为奏行焉。丁艰未赴。服除，改湖南，神宗复谕以「居养安，济漏泽，为朕施实德于民。卿向有言，故复命卿」。后由江东副曹除直龙图阁、知夔州，兴学劝农，有古循吏风。卒之日，夔民罢市聚哭。讣闻桃源，民乃即先生祠，争出赀荐奠焉。（参《宁波府志》。）

　　县令俞先生伟

　　俞伟，字仲宽，鄞县人。元佑初，宰南剑之顺昌。闽人生子多者皆不举，建、剑尤甚。先生作《戒杀子》文，召父老列坐庑下，以俸置醪醴，亲酌，使归劝乡人，活者以千计，生子多以「俞」为字。朝廷为立法，行一路。先生被差他郡，还邑，有小儿数百迎于郊。部使者闻于朝，降诏奖谕，进秩。再任且去，出粟以赈其蓐卧而病者。（参延佑《四明志》。）

　　县令陈先生摅

　　陈摅，字君益、鄞县人。绍圣间，宰南剑之将乐，敦崇学校，奖进士类，政尚恺悌。先是，邑民家举一子，富室不过二子，余悉弃之。先生至，谕以天性，申以令甲，犯者穷治，自兹民无不举子，男「陈」其名，女「陈」其氏。后卒于官，邑人思慕，祠而祀之。遇旱祷雨，辄应。邻境淫雨亢阳，乞灵祠下，咸遂所祈。部使者以其有功于民，乃请于朝，锡庙额曰「旌福」。（参宝庆《四明志》。）

　　◆西湖家学

　　知军楼先生常

　　楼常，正议子。治平进士，知兴化军。（参《鄞县志》。）

　　◆西湖门人

　　清敏丰相之先生稷（别见《范吕诸儒学案》。）

　　朝奉袁公济先生毂（附子灼。）

　　袁毂，字容直，一字公济，鄞县人。尝一试于开封，两试于乡，皆第一。嘉佑六年登第。博贯群书，擅名词藻。历知邵武军、通判杭州。其为开封举首也，苏文忠实为之亚。及贰郡，而文忠为守，相得益驩，唱酬篇什甚富。移知处州，终朝奉大夫。子灼，字子烈，元佑进士，为光禄丞、军器少监，出知婺州。有武臣曹宗者，时相蔡京党，为害乡曲。子烈械之狱，死焉，坐是贬秩。起知随州。宣和末，召为仓部郎。面对，力劝帝清心省事，安不忘危。言甚切直，黜知泗州。终朝议大夫。（参宝庆《四明志》。）

　　提刑罗赤城先生适（别见《安定学案》。）

　　银青周鄞江先生锷

　　周锷，字廉彦，鄞县人，师厚子。元丰二年进士，初仕为桐城尉，慨然曰：「学优则仕。吾昔所治，科举耳。」遂益究治六籍、诸子、百氏之说，悉着论其本旨。当官桐城，辞不赴，乃游颍昌，访其舅范忠宣纯仁。过洛，见文潞公、司马温公，咸器重之。在京师，上书言徐禧永乐之失，国子祭酒丰相之。给事中范淳夫交荐之。后知南雄，以言边事忤时相，入党籍，即退休于家。（参延佑《四明志》。）

　　谢山《书乡先生宋中大夫家传后》曰：大夫预名元佑党人之一。大夫之舅氏范丞相忠宣公纯仁、右丞纯礼、待制纯粹，及大夫初娶妇翁胡右丞宗愈、再娶妇翁王学士觌中、表兄弟范开封正平，九族之中，登锢籍者七人。又读陈忠肃公瓘《与兄书》云：「章氏议却不成；农师极惓惓，亦不敢就。自到官，尤觉中馈不可无人，瑞奴等零丁益可怜，不免议同年周户曹之妹。其家清贫，其人年长。贫则不骄，长则谙事。举家好善，故就之。」户曹即大夫也。嗟乎！即忠肃之书，可以见大夫一门之贤；而其得力于范文正公、胡文恭公之典型者，亦岂少哉！文正为贾东明蕃，以不附新法忤荆公。而忠宣之出，司马侍郎忠洁公朴，温公群从，握节死于金者也。大夫胡氏之私，则僚邓考功。忠臣亦在党禁，可谓同岑之盛矣！

　　越公史八行先生诏

　　史诏，字升之，鄞县人，父冀公简、母叶氏夫人遗腹子也。颀秀丰下，少有立志。尝与丰清敏、舒中丞受业于乡先生楼郁，以孝行闻，遇大比辄引避。尝曰：「无母氏之节，已无史氏矣。誓终身母子不相离。」或曰：「辟荐，所以荣母也。」先生曰：「朝廷设科，思得其用，敢窃为己荣邪﹖设与计偕，则初志爽矣。况亡亲欺君，士君子所不为也。」大观二年，诏举八行，乡人以先生应命，遂与母避于县东大田山。郡守所往，迫使就道，誓不起。乡人称为「八行先生」。（参《宁波府志》。）

　　中丞舒懒堂亶

　　舒亶，字信道，鄞县人，号懒堂。官至中丞。为楼正议高弟，本属正学。特以附丽荆公，遂为吕、蔡一流，力与东坡为难，良可惜也。

　　◆周氏家学（鄞江再传。）

　　银青周鄞江先生锷（见上《西湖门人》。）

　　进士周先生铢

　　周铢，师厚次子，鄞江锷之弟。崇宁二年进士。兄弟偕隐，乡人慕之。（参延佑《四明志》。）

　　◆史氏家学

　　越公史八行先生诏（见上《西湖门人》。）

　　◆侯氏家学

　　侯荆门先生仲良（别见《刘李诸儒学案》。）

　　◆汪氏家学（鄞江三传。）

　　庄靖汪适斋先生大猷（别见《龟山学案》。）

　　◆八行家学

　　忠定史真隐先生浩（别见《横浦学案》。）

　　文靖史自斋先生弥忠

　　华文史独善先生弥巩

　　史和旨先生弥林（并见《慈湖学案》。）

　　◆西湖续传

　　宣献楼攻媿先生钥（别见《丘刘诸儒学案》。）

　　◆袁氏续传

　　正献袁絜斋先生燮（别为《絜斋学案》。）
 卷七　涑水学案（上）
　　涑水学案（上）（全祖望补本）

　　涑水学案表

　　司马光　　　　（子）康　　　　（孙）植（别见《百源学案》。）

　　（古灵同调。）（从子）宏　　　（子）朴　　　　（孙）通国

　　刘安世（别为《元城学案》。）

</div>
    <div class="pagination">
<a href="宋元学案_page31.html">上一页</a><span>...</span><a href="宋元学案_page27.html">27</a><a href="宋元学案_page28.html">28</a><a href="宋元学案_page29.html">29</a><a href="宋元学案_page30.html">30</a><a href="宋元学案_page31.html">31</a><span class="current-page">32</span><a href="宋元学案_page33.html">33</a><a href="宋元学案_page34.html">34</a><a href="宋元学案_page35.html">35</a><a href="宋元学案_page36.html">36</a><a href="宋元学案_page37.html">37</a><span>...</span><a href="宋元学案_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
