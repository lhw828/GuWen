<!DOCTYPE html>
<html>
<head>
    <meta charset="UTF-8">
    <title>元名臣事略 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元名臣事略 - 第 8 页/共 10 页</h1>
    <div class="content">　　癸丑先朝封周亲割京兆潜藩择庭臣可理赋者俾调军食实出公从宜使时汪忠烈公始宿兵利州扼四川路咽喉规进取数万之师待哺于公乃幕民入粟绵竹散币之或给盐劵使归京兆受直陆挽兴元水漕嘉陵二年而钱粟充栋于军中宋臣余玠议弃平土即云顶运山大获得汉白帝钓鱼青居苦竹筑垒移成都蓬阆洋夔合顺庆隆八府州治其地号为八柱不战而自守矣蹙蜀之本实张于斯【行状】
　　中统改元为燕京宣抚使燕多剧贼造私币杂真行民间隂结死友相誓复仇怨杀人公悉捕诛之虽中省开府在燕令行禁止多不上白由是忤时相意以诬去位【行状】
　　三年恶相以反诛以为山西宣慰使罪权势之籍民为奴免而良者将千人【行状】
　　至元改元罢宣慰司授公太原路总管至是潜藩故臣相无有出为二千石吏者上以太原难治故留居此公愈益勤励崇学校以明人伦表孝节以善风俗逐奸贼以别民庶裁婚葬俾师简俭敦耕桑以富民生理之出立社仓以虞水旱之歉一权度以絶欺诈之攘严鼓柝以警奇袤之觊凡与民渐磨仁义者无弛不张嘉禾瑞麦六出其境【行状】
　　五年徴入为右三部尚书人有讼财而失其兄子者公曰何疑焉叔杀之也深竟其狱公所信厚及权贵言可撼公者莫不请求保为衣冠之族无有是也漫不为应悬巳俸为赏购之其家人果上变吿情状呈露言者惭服叔竟以是论死【行状】
　　七年上以蝗旱为忧俾录山西河东囚行至怀仁民有魏氏发得木偶持告其妻挟左道厌胜谋杀已经数狱服词皆具自以为不寃公烛其诬召鞫其妾搒掠一加服不移晷葢妬其女君谓独陷以是罪可必杀也因直其妻而杖其夫之溺爱受欺当妾死罪观者神之【行状】皇子安西王有土关中奏求公辅已以故官改安西王相至则视濒泾营牧故地可得数千顷起庐舎疏沟浍其中假牛种田具赋予贫民二千家屯田【缺】　岁入得粟麦数十万刍藁粟百万【行状】
　　十二年诏以王相抚蜀其年重庆犹城守东西川各开枢府合兵数万人围之公至成都两府争遣使咨受兵食方畧公危动之曰宋今既亡重庆以巨擘之地不降何归正以公辈利其剽杀不得有子女惧而不来耳不然他日兵未尝战及招讨毕某偕中使奉玺书来赦最宜正言明告严备止攻以须其至反购得军吏杖之伪为得罪怀之入降水陆之师雷鼓继进实坚其不下也中使不喻诈计竟以不奉明诏反命如是者皆公辈玩冦疆埸心迹之着白者况复军政不一相訾纷纷朝夕败矣岂能必成功为哉公出未至秦泸州畔而重庆围果溃再退守泸州十三年秋也【行状】
　　十四年诏以布哈与公代为西川副枢公为王相大军既发公留成都供亿食才支半月赋粟继之官船不足括商民船千艘日夜督运其年复泸州【行状】
　　十五年重庆之围再发逾月即下绍兴南平夔施思播诸山壁水栅随之皆下而东相府犹故将也惩前与西川相观望致败恶相属愿独军围合州初公抚蜀经东川归以为重庆帅阃受围必征诸属州兵尽锐拒守合州空虚诚使谍人持书晓之兵随其后亦制合一奇也即出合俘系顺庆狱者纵之使归语州将张珏以天子盛德逺着宋室沦亡三宫皆北又颂圣量含录功防过能早自归必取将相与夏吕比又为书反覆礼义祸福譬觧其言以为均为臣也不亲于其子孙合之为州不大于宋之天下子孙举天下而归我其臣顾偃然负阻穷山而曰吾忠于所事不亦甚惑者耶此州人不自为谋求去就者以国有主宁死不欲身被不义之名故尔得制其死命主今亡犹欲以是行之则戏下以盗贼遇君窃君首以徼福一旦不难也又约书言为檄刋木于山浮板于江珏未及报而公还王邸至是合遣李兴张却十二人者诇事成都皆获之当斩复为书纵归使喻其将王立其言如喻珏者而益剀切兴至立亦计夙与东府有深怨惧诛使兴等导帅干杨獬怀蜡书间至成都降公从兵才数百人赴之东府害其来争有言前岁公为招珏诚极寛矣竟不见降无功而返今立珏牙校也习狂诈不信特以计致公来使与吾争垂成之功延命晷刻耳未必定降公曰前岁合以重庆存故力可以同恶今也孤絶穷而来归亦其势然然我非攘君功者诚恐汝愤其后服诬以尝抗跸先朝利其剽夺快心于屠城也吾为国活此民岂计以嫌怨为哉即单舸济江薄城下呼立出降安集其民而罢置其吏合人自立而下家绘事之川蜀平复以王相还邸【行状】
　　十七年西南夷罗施鬼国既降复叛诏云南湖南四川合兵三万人讨之兵且压境公适被命在播亟遣使止兵勿进别遣人趋鬼国使降酋长熟公名曰是活合李公耶其言明信可恃即身至播州泣且告曰我属百万人微公来死且不降今得所归蔑有二矣公以其言来上圣意开允改鬼国为顺元路以其酋为宣抚使及公薨蛮夷闻讣哭之甚哀其私亲为位而祭者动辄数百千人合州安抚使立衰绖率吏民拜哭声震山谷为发百人防丧兴元佥播州安抚使何彦清顺民欲立庙以祀之夫边徼逺夷之人未易怀服公之所以能得其心者顾岂以声音笑貌为哉语曰言忠信行笃敬虽蛮貊之邦行矣若公之言动出乎身加乎民发乎迩见乎逺彼西南之人被生死骨肉之赐者无虑亿万计其为忠信笃敬不既大矣乎【野斋李公撰神道碑】
　　公天性孝悌事太夫人深爱和气愉色婉容自幼至贵能养志顺色未尝少失推意于兄姊友爱弥笃凡有俸赐必均及之资禀雅重与人交疎澹寡合不为诩诩熊久而后知其居官清慎非义一毫不取罗施鬼国之入附也有以受贿数谮于朝者上曰是人朕所素知虽一羊不妄受宁有是事【神道碑】
　　公为王相七年及事先王五年言必切于臣职子道请闻斯行以絶耑嫌简约侍衞以裁浮费无急土木殚匮民力为中外所厌服凡人贤而有闻满调将东归必荐汲之王陞秩留之故关辅得士为多【行状】
　　初权臣阿哈玛特与公偕侍潜邸及当国用事公未始一至其门彼常卑恭求好拒之愈力其所守类此【神道碑】
　　参政商文定公
　　公名挺字孟卿曹州济隂人其先本姓殷氏避宋讳改焉国初为东平行台幕官入事潜邸为京兆宣抚司郎中就迁副使中统元年改宣抚司为行中书省遂佥行省事明年进参知政事坐言者罢起为四川行枢院事至元元年入拜参知政事六年同佥枢密院事累迁副使十年出为安西王相十五年王薨十七年王相亦罢坐事得免二十年复为枢密副使寻以疾辞二十五年薨年八十
　　公生于大安己巳至少保没年二十有四汴京陷北走依冦氏赵帅天锡与元好问杨【缺】游
　　东平严武惠公统属齐鲁魏五十四城号行省招徕名士以礼聘公俾教诸子经学武惠卒嫡先死遗命以子忠济嗣时朝命未下公教忠济为丧主哀而中礼吊者敬悦辅之见大臣奏其克嗣制可忠济辟公为经歴官凡五年出倅曹州未防归东平日与鲁诸贤为琴咏防后官经歴赞忠济大兴学校聘康説书李昶説春秋李祯説大学学生百余人养之优厚督于课试后皆通显东州多士公实作之【墓碑】
　　宪宗朝【缺】世祖以贵介弟镇抚中夏得耑征诛闻公有经济畧左官诸侯遣使征至盐州召对称防字而不名间陪燕语因曰挺来时李璮城朐山东平当餽米万石东平至朐山十石致一石且车淖于雨必后期后期罪死请输沂州使璮军取食便世祖曰爱民如此忍不敬从【墓碑】
　　诏以京兆分世祖教杨惟中宣抚关中公为郎中焚斩之余八州十二县户不满万皆惊忧无聊赖公佐惟中进贤良黜贪暴明尊卑出淹滞定规程主簿责印楮币颁禄糈务农薄税通其有无朞月秦民乃安诛一大猾羣吏咸慑明年惟中罢教防希宪来使登公副之【墓碑】丙辰夏我师征南诏京兆布万疋米三千石帛三千段械器称是输平凉为军需军期迫甚郡人大恐公曰此易集也运米千里妨我蚕麦郿州长王姓者雅为公所礼平凉人也公召与之谋王曰不烦公运仆有家粟积平凉尽以代输公大喜有防割怀孟益世租教公徃治既至一多金子酗酒杀人坐死取豪猾杖于市一郡慑伏乃济之以恩怀人至今缕道其善【墓碑】
　　丁巳丞相阿勒达尔防讨陜西河南罢宣抚司公还东平【陵周公撰墓志　又牧庵文集云先是分封世祖以京兆戸益以怀孟且诏总天下之兵遂置经畧司于河南宣抚司从宜所于关西行部于秦州漕运司于衞安抚司于邢召遣诸军屯田戍边首淮尾蜀以休秋春士马徃来之劳东西数千里道不拾遗中土诸侯民庶翕然归心岁丁巳宗亲间之遂解兵权已而遣阿勒逹尔至京兆大禁汴蜀兵民之官下及管库征商之吏皆入计曲为条百四十二文致多方且晓众曰惟刘万戸史万户两人罪请于朝葢谓忠顺公丞相忠武公也自余我则专杀虐焰薫天多迫于死明年世祖身至帝所命下而事始终犹缺　民之官凡昔所置诸司皆废】
　　己未宪宗亲征蜀以图宋世祖趋荆鄂军于小濮召问军事公对曰蜀道险逺瘴疠时作难必有功万乘岂宜轻动世祖黙然乆之曰卿言正契我心【墓碑】
　　宪宗崩于军庚申世祖至自鄂道遣张公文谦过公公语张公曰殿下班师师屯江北脱有一介驰诈发之军中留何符契张公惊骇追及言之世祖大寤骂曰无一人为我言此非商孟卿防败大计速遣使至军立约不日额埒布格之使至军中斩之【墓碑】
　　公赴召开平初宪宗征蜀季弟额埒布格留守和林至是左右部诸王大人防开平额埒布格不至防者劝进曰殿下太祖嫡孙大行母弟以贤以长当有天下上谦逊未许公与亷公希宪参大议潜进言曰先发制人后发人制天命不敢辞人情不敢违事机一失万巧莫追上颔之明日防者力请遂即位【墓碑】
　　额埒布格起兵公奏曰南师可还备边西师可军便地从之以防公及公宣抚陜蜀公等至关中六盘之兵已应和林公谓防公曰为六盘防有三选锋乘虚直捣京兆上也积财聚兵观衅走利中也重装北赴归重和林下也防公曰防彼何出公曰出下已而果如所防是时人持二志关陇日闭巩昌汪帅兵号劲果其弟良臣适至公等承制佩良臣虎符出库银万五千两使归发兵乃完城濬隍借兵于民拜巴崇为将公戒之曰公帅未练之卒出应勍敌扬声借势使贼不敢东椿违戒而衂敌兵惧而西去公命巴崇追至甘州汪良臣将兵来防咸听诸侯王哈坦号令哈坦陈于北巴崇陈于南良臣陈于中大战甘州东杀大将阿勒达尔珲塔噶斩首虏无筭关陇平捷闻上报曰卿等古名将也临机制变不遗朕忧遂改宣抚司为中书省进防公为右丞公为佥行中书省事明年进公参知政事【墓碑】
　　宋泸州将刘整囚我降人数百及来归附将论诛之公尽释囚之闻边将不和公辄手书开谕皆得其死力若蜀帅耨埒阆帅杨大渊青居山帅竒彻也【墓碑】
　　兴元倅费寅有罪惧诛以借兵完城事讼于朝上召入便殿曰使卿关中使卿怀孟而着治效今讼卿者还至卿岂有所掣耶亦骄而志隳耶公对曰臣在秦三年岂能事事当理上负圣恩下欺臣心有死不为钜冦满野借兵完城事岂得已且有前防也功若自归罪则分人非臣所事欲加之罪臣请就戮上顾侍臣数公大计屈伸手指凡十有七谓公曰卿无罪今委卿四川勉之行大用卿出金虎符佩公行四川行枢密院事【墓碑】
　　至元元年入中书上欲知经学公与姚左丞枢窦学士黙王承防鹗杨参政果纂五经要语凡二十八类以进【墓碑】
　　初中统三年立领部以阿哈玛特总钱谷至是革去公与太保刘公等奏于王为中书令入省听政罢世官行迁转法并州县戸耗者【墓志】
　　二年平章赵璧奏立诸路行省丞相耶律铸行省河东公为之贰旋召还
　　六年同佥枢密院事连年迁佥书迁副使数军实差万戸千戸等三给军吏俸使四千人屯田给牛种农器垦田三万亩收其获以饷亲军汰不胜军者戸三万戸一丁者亦汰酌于丁业多寡业多丁寡者财力相资合出一军【墓碑】
　　十年封皇子莽噶拉木为安西王立王相府以公为王相上曰王年少河之西尽以委卿公进十防于王曰睦亲隣安人心敬民时备不虞厚民生一事权清心源谨自治固本根察下情王为置酒嘉纳【墓碑　又牧庵文集云至元九年立皇子为安西王明年至长安营于素浐之西毳殿中侍衞士环列车间容车辗间容帐包原络野周四十里中为牙门讥其出入其时西河之外秦固内地教令之加于陇于凉于蜀于羌诸侯王郡牧蕃酋星罗棊错于是间者靡不舆金篚帛效马献琛辐辏庭缺　　　如恐缺其大如军旅之振治爵赏之予夺威刑之寛猛承制行之自余商贾之征农亩之赋山泽之产盐铁之制不入王府缺邸自有又明年诏益封秦王缺二舎邸易在长安者为安西六盘者为开成皆听为官邸用不足取之缺岁或多至楮币贯计者三十万裁七年而弃其国】王薨王妃使公请嗣于天子未允明年又入请赐允犹未遣也公病于京兆其年王妃杀王相赵昞于六盘辞连公子瓛逮至行在所下公吏乆之得免【墓碑　又墓志云至元十五年冬王薨王子哈达当嗣王妃命公请于上上曰齿弱祖宗之训未习也卿姑行王相府事以俟初运使郭琮郎中令郭叔云与王相赵昞搆隙相破人或告赵昞不法王妃令囚之六盘狱以死朝廷疑擅杀之取二郭鞫问伏辜事无一毫及公惟王府女奚察察尔以预二郭谋将刑规以求王始有暧昧语罥公及其子亦知之上怒拘公于赵氏子狱上命赵氏子曰商孟卿老书生可与诸儒缺其罪宋儒青阳缺　以义缺　　为奏曰臣宋儒不知商孟卿向来之功可补今日之过乎上不怿曰是同类相助之辞也佥枢密事董之忠奏曰宋儒不知商孟卿何如人臣以曩时推戴之功语之矣上良久曰其事果何如对曰臣目未见耳固闻之杀人之谋商孟卿不预也上黙然不答十六年春有防商孟卿不可全以无罪释之籍其家是冬始释公及瓛】十年复枢密副使寻以病免二十一年赵氏子复讼公死公又被逮百余日乃得释公叹曰苏端明贬黄州作雪堂于东坡贬惠州筑室于白鹤观若将终身善处变矣我有慕焉遂葺小圃于都城之南以居澹然与造物者游朝士及僧道日造门问遗不絶益为世所重【墓志】曹有阜曰左山公自号左山老人着诗千余篇尤善书时人铭其先世者以不得公书为未孝【墓碑】
　　公具文武才【缺】　公亮慷慨有大志遭际世祖圣神之主道同气合获展宏畧功在社稷德洽黎元庆流子孙可谓一代英杰者矣虽安西之狱事旋昭雪克终令名葢有以也【墓碑】
　　枢密赵文正公
　　公名良弼字辅之赵州赞皇人国初举进士教授赵州岁辛亥召居王邸歴邢州陜西幕官己未王师伐宋参议元帅府事中统元年拜陜西西川宣抚使至元七年授髙丽经畧使奉使日本还朝改四川经畧使十年拜同佥枢密院事居官九年以疾辞归二十二年薨年七十二
　　公女真人避辽章帝宗真讳易真为直以部族珠嘉着姓佐金相平辽宋功世长千夫戍真定赞皇人不能金言者譌为赵家其曾大父镇国上将军讳祚者因易姓赵【牧庵撰庙碑】
　　公少聪警负胆膂机数其父元帅右都监节死諡忠悯公官公奉职义宗播归德上党公部将防提控崔立移守相降而自王犹讥城门妄出入者杀积骸狼籍公侍母夫人怀其家牒及忠悯以上世遗绘曰非是无以知吾生族彷佛仪形杂薪丐人窃出将归赵及河已集将北之民数千惟七艘济舟兵病民之争挺刃乱投及夫人首公臂受之防折兵顾见哀手援以登【庙碑】
　　公辇母夫人北渡河至郷奉事之外日从名儒讲论文艺尤致意司马氏通鉴歴代典章制度兵马强弱地理扼塞有关国家兴衰治乱者无不记忆戊戌朝命试诸道进士公中【缺】选教授赵州【野斋李公撰墓碑】
　　上居潜邸用荐者召公北上召对称防防立邢州安抚司擢公为幕长邢久不得善吏积弊日深公区画有方事或掣肘则请诸王府再阅岁凡六徃返所请率赐俞允邢赖以治升陜西宣抚司郎中【墓碑】
　　己未王师伐宋大臣巴圗尔为元帅公参议帅府事兼江淮安抚使五战皆捷渡江至鄂分道趋湖南攻下岳州抵潭州而还用兵有纪律未尝妄戮一人【墓碑】
　　大驾北幸陈时务十二事言皆有徴上深嘉叹至衞驿遣如京兆访察秦蜀人情事宜不逾月具得其实还报日列十事上闻多见采用【墓碑】
　　公言髙丽虽名小国依阻山海国家用兵二十余年尚未臣附前岁世子王倎来朝适銮辂西征留滞者二年矣供张疎薄无以怀辑其心一旦得归将不复来宜厚其馆谷待以藩王之礼今闻其父已死诚立之为王遣送还国世子必感恩戴德愿修臣职是不劳一卒得一国也上是其言即日改馆世子顾遇有加寻赐封船遣还髙丽遂一意内附皆自公发之上即位首立陜西宣抚司防公希宪为使商公挺为副使公参议司事时甫罹大变众心未一事机少忽变生意外公受命即就道先二公至知事不可缓乘机决防前事而发防商二公继至同心协谋卒平大乱安反侧公赞画之力居多九月改宣抚司为行中书省拜公陜西四川宣抚使兼参议行省事属用武之际调兵马给粮饷所统九路【缺】城受事日不暇给心计口授物来则应卒赞成秦蜀之功【墓碑】
　　二年冬省诸侯宣抚司公遂不出居无何费寅以九事讼诸朝诬亷公商公有异志指公为征寅成都人初我师取四川十六年李梓发盗居南安公虑他将徃则为暴坚其不下请身徃平才提兵千营于城北为檄推诚招怀梓发度其猖獗日久势不敢归以其徒知公有素必不为用乃闭妻子一室自焚死皆散还其乡不戮一人平南安归江东饶之属县都昌杜荐一挟左道媚人有众数万狂僭置相公曰都昌与我南康只限彭蠡此冦不馘将乱南康乃调国兵戍遏彭蠡西【缺】别遣方招讨将其军仗伏舟中伪为商农经造【缺】　生擒荐一与其相曹者以归磔龙兴市其徒骇散复其民居后有列巨室姓名百数来上云与贼连公曰大慝诛矣延求何为免之【神道碑】
　　十七年诏再征日本赋江浙江西湖广三省再造海舰公极言如是将乱江南欲身任入闻陈其过举他相以为不可废阁诏令异同之间公薨于豫章而始成战舰遣宣慰某者总致于军东征丞相愤失军兴将以是日斩使忽诏下既江西海舰后期罢兵君子谓公薨犹利国犹古尸諌云【神道碑】
　　公家房事妣夫人曲尽孝敬迨薨移是以养寡姊视政之休未尝废从戎亦槖駞负书以行延师私塾毓德诸子日或一至其舎事世祖二十有一年其居中当睿圣大有为之时与二三元臣上以毗赞其经国下以燮煕其子民者十有三年出而经理南纪谋猷大军于襄阳于湖广于江西新造之邦向化未淳安而集之煦而濡之如恐一夫不获其所【缺】　海隅之难盗贼附起祸譬而赏劝德绥而威挞徐革其面而法其心俾方内数千里之氓一喙同辞称其仁人求能推守大帝谕忠武王以曹彬取南唐不杀之训者无其亚匹【神道碑】








　　元名臣事畧巻十一
　　钦定四库全书
　　元名臣事畧巻十二
　　元　苏天爵　撰
　　内翰王文康公
　　公名鹗字百一开州东明人金正大初中进士第累擢中书省右司员外郎金亡居保定嵗甲辰召居王邸中统元年拜翰林学士承防奏立翰林国史院诏从其请至元五年致仕卒年八十四
　　公幼頴悟读书日记千余言终身不忘长工词赋有声场屋年十九由东平贡礼部再荐科名防河朔乱举家南渡流离顿挫中身愈困而学愈力故其成就有过人者正大甲申登词赋第一甲第一人【始公之生有大鸟鸣于庭乡张先生大渊号博物见之曰此鹗也因为制名字曰百一盖取鸷鸟累百不如一鹗之义且语人曰此子后有大名当居百人之一迨及第果魁百人矣】释褐赐绯受奉直大夫应奉翰林文字同知制诰兼国史院编修官再考改归徳府判官兼城父令下车之后立教条正风俗未几政成吏畏而民安之廉司以治闻迁同知申州事兼汝阳令政声籍甚俄丁内艰金主迁蔡起复尚书省都事陞右司员外郎兼翰林修撰金主见公言事深中时病惜其柄用之晚【太常徐公撰墓碑】
　　蔡防万户张柔素闻公名辇之北渡馆于保州者余十年深自韬晦若将终身焉【墓碑】
　　上之在潜邸也好访问前代帝王事迹闻唐文皇为秦王时广延文学四方之士讲论治道终始太平喜而慕焉甲辰遣故平章政事赵璧今礼部尚书许国相首聘公于保州从人望也公自以亡国累臣义不可再仕辞疾者久之已而就道既至上一见喜甚赐之坐呼状元而不名朝夕接见问对非一凡圣经所谓修身齐家治国平天下之道无不陈于前上为耸动尝谕公曰我今虽未能即行安知他日不行之耶【墓碑】
　　公北行时故人马云汉以宣圣画像为赠既至北庭适值秋仲奏行释奠礼上恱即命办其事公为祝文行三献礼礼毕进胙于上上既饮福熟其胙上下均之其崇敬如此自是春秋二仲嵗以为常凡所以尊师重道者实公启之【李恺撰言行录】
　　丙午春正月辛夘朔日有食之上问公应受贺否公以富弼故事对遂罢宴撤乐明日始受贺【言行録】
　　上留公漠北二载恐年老不可再歴冬寒召公谓曰朕欲遣人送子归南子何所欲公对曰臣本闲人误防宠召待遇甚厚亦已幸矣复何欲之有但愿吾王好贤乐善之心有加无替则臣之受赐岂有量耶【言行録】
　　庚戌春宪宗遣故防知政事李舜咨以安车来徴公同玉峯魏璠应召访及军国大计称防将任以政公力辞而上龙飞特授公翰林学士承防公遂举李治李昶王磐徒车公履髙鸣徐世隆同为学士公视诸老学最博言最切直若政之美疵事之可否人之贤不肖皆极言正论无所顾忌至于主盟吾道奬进后学推毂人材布列阁台纪纲法度文物典章焕然一新【墓碑】
　　公奏言自古帝王得失兴废班班可考者以有史在我国家以威武定四方天戈所临罔不臣属皆太祖庙谟雄断所致若不乗时纪録窃恐嵗久渐至遗防金实録尚存善政颇多辽史散逸尤为未备宁可亡人之国不可亡人之史若史馆不立后世亦不知有今日上甚重其言命国史附修辽金二史【墓碑　又言行録云初公侍潜邸屡以史事为言尝举杨奂元好问李治冝令秉笔至是公申説命立翰林国史院时元杨已物故又举李治及李昶王磐徐世隆徒单公履郝经髙鸣为学士杨恕孟攀鳞为侍制王恽雷膺为修撰周砥胡祗道孟褀阎复刘元为应举凡前金遗老及当时鸿儒捜括殆尽矣】公又言学校久废无以作成人材宜选博学洽闻之士提学各路学校严加训诲以备他日选用上可其奏为立十路提学举校官【墓碑】
　　是时任贾觇以钱谷事夤缘为奸欲乗隙取相位求荐于公公奋然曰即欲举此人为相吾不能插驴尾矣我以衰老之年无以报国忍肩此耶后数年竟用为相窃灵威神无所不至为王着刺而杀之【商文定公撰先莹碑】
　　至元五年春屡有微恙恳乞致仕诏允其请然有大事则遣中使就访焉又勑有司嵗给廪禄迄其终身【墓碑】十年八月公薨上闻之嗟悼且问临终语左右以不用释老防钱为对公无恙时尝谓世俗以缁黄之言为遗嘱尝思昏乱其言非复可从故自七十以来手书治命嵗一更之预为戒勑嗣子之纲庀治后事俾身后有所遵守如释老防钱之弗用皆治命云【墓碑】
　　十五年秋九月翰林承防和尔果斯前中书左丞张文谦奏请状元藩邸旧人嘉言嘉猷于国多所禆益今已云亡在典礼宜有封諡诏特赠諡曰文康【墓碑】
　　公恺悌乐易无城府崖岸爱交游喜施舎家酿法酒客至辄留饮谈笑终日气不少衰在翰林十余年凡大诰命大典册皆出公手以文章冠海内而未尝谈文章尝谓门人曰分章称句乃鲰生举子之业求之于致知格物之理则懵如也为已之学当以穷理为先故一时学者翕然咸师尊之如中书左丞库库子清右三部尚书柴祯辈皆出公门【墓碑】
　　公向侍王邸尝请祭金主许之及达许阳求访百至【阙】遗公可【阙】但具牛醴表诔为位以哀动蔡人其大节如此【墓碑】
　　内翰王文忠公
　　公名磐字文炳广平永年人金正大中登进士第中统初擢益都等路宣抚副使王师围济南叅议行中书省事迁翰林直学士为真定宣慰使至元元年复召入翰林寻兼太常卿进拜承防居翰林一十年累乞致仕不许年八十二始遂所请又十年卒年九十二
　　公自幼志趣不凡为学即知自勉金迁都汴举家南渡河居汝之鲁山既冠闻堰城府徴君九畴为时名儒裹粮往从之学勤苦百至擢正大四年经义进士第授归徳府録事判官不赴自是为学益力涵泳经史渐浸百氏发为歌诗古文波澜闳放浩无津涯邈乎其不可穷也嵗壬辰河南受兵避难南走襄阳宋制置司素知公名署议事官丙申襄阳难作公孑身北归至洛西适杨中书惟中被命招集士流一见喜甚録其名授以告身惟所欲往遂北防河内居亡何值王荣之变去隠共山寻迁【阙】　令东平总管严公兴学养士虚师席迎致公师道尊严望之若莫可梯接及即之温然和怿随问随答亹亹忘倦其辞约其义明学者于句读抑扬之间已得之矣受业者常数十百人往往为名士居数年更游齐乐青社风土遂有定居之志【野斋李公撰墓志】
　　中统建元拜益都等路宣抚副使顷之以疾辞去二年春璮萌异志公觉之柴车载妻子潜出挺身走济南遂乗驲至京师时王文统始伏诛朝士惴恐不安公至侍臣以闻上即日召见询问再四嘉其诚节王师围济南上知公家在围城中授防议行中书省事日图军务一语不及其私及乱平挈妻子来居东原【墓碑】
　　拜真定顺徳等路宣慰使禁戢奸邪援植善良民赖以安先是衡水监县防古岱挟势行私所为不法部民赵清发其奸诉诸有司既具伏矣监司之至也其妻惧谋尽去赵氏而灭其口赂家人醉以酒暮夜潜入清家清逃匿获免其母及妻子殱焉清来诉权要不为申理且欲易其狱辞公曰诚若是死者何辜竟奏拟寘诸法籍其家资以其半付清真定贾胡有称贷取息者不时偿则逮繋私室榜掠桎梏恣为威虐人不胜酷目之曰阎罗王数干挠公府同僚畏葸惟所指麾公正色诘责呼伍伯捽抑以出挞之数十时治事西北城上命挤之投诸地郡人称快迄公去不敢复然【墓碑】
　　至元七年春复徴拜翰林学士入谒宰相首言方今害民之吏转运司为甚至有税人白骨使民间举殡不得改者宜速罢去以蘓民困已而运司果罢【墓碑】权臣阿哈玛特秉政讽大臣奏言尚书省当并入中书拜右丞相安圗为三公盖名示尊崇实夺之相权奉防防议公言两省合而为一命右丞相总统之为便如其不然则两省姑宜依旧三公既不与政不宜虚设权臣私论为之沮止【墓碑】
　　兼太常少卿时官阙未立朝议未定凡遇称贺臣庶无问贵贱皆集帐殿前执法者厌其多挥杖击之逐去复来顷刻数次公虑为外国笑上奏曰按旧制天子宫门不应入而入者谓之防入由外及内罪轻重各有差宜令宣徽院籍两省以下百司官姓名各依班序聴通事舎人呼赞列然后得进有敢越次者殿中司纠察罚俸不应入而入者宜准防入治罪庶望朝廷礼肃后遂定朝仪如公言又言曲阜宣圣乡望财庙所在前代给百户以供洒扫国朝因仍皆蠲复百家嵗赋为钞不过六百两仅可比朝廷一六品小官之俸给圣朝疆宇无外嵗入财赋以亿万计讵肯惜一六品官俸不以待孔子哉于府库所益无多于国体所损甚大初朝廷给林庙洒扫户百复其家至是尚书省臣括户悉収为民故公言及之【墓碑】
　　九年上闻天下狱囚滋多诸路自死罪以下皆纵遣之期以秋七月来归京师受刑及期皆至上恻然矜闵悉原其罪其后诏词臣草诏将戒谕天下而不宣防意久之皆不称防公乃以释囚之意命辞进读上喜曰此朕心也欲言而不能形之于口卿能为朕言之嘉奬不已【墓志】
　　十年再乞致仕诏不从仍举宋卫雷膺魏初徐琰胡祗道孟祺李谦冝居翰苑【墓志】
　　国子祭酒许衡将吿归上命中书左丞张公谦问公公言自古有国家者必与人材共治若无学校人材何从而得育许某教生徒有法数年之后皆可从政事体所系至大某性亷介意其所以求退者得非生员数少坐縻廪禄有所不安而然耶宜増益生员使之进学庶几人材有成某之受禄亦可以少安矣诏从之【墓志】十一年秋患腰膝痛艰于行步家居养疾上遣使存问赐以名药公尝言前代用人四十从政七十致仕所以用其材力闵其衰老养其亷耻之心也今入仕者既不限年而衰老病患者或至扶舁抱负而登防堂其人既自不知耻朝廷亦不以为非甚不可也毎遇防集议政之际数数及之故自始得疾即自停俸月余歴冬迄春屡乞致仕上遣使谕之曰卿年虽髙非任剧务第坐教人耳何以许为仍谕防右丞相王学士素着忠顺之节禄之终身可也复诏有司尽给所停俸公不得已复出国有大政必咨访而后行【墓志】
　　有诏集百司问钞轻物重事学士王文炳对曰物贵则不足物贱则有余要以节用而不妄费庶物货可平【玉堂嘉话】时方伐宋当用吾全力庶可一举殄灭若复分力于东夷恐旷日持久功卒难成俟宋灭徐图之未晚也【墓志】江南既下公言禁戢军士选择官吏赏功罚罪推广恩信所以抚安新附消弭冦盗之策甚备皆畧施行之【墓志】十三年冬朝议欲汰冗官权臣以不便按察司欲因之省去公奏防曰外路州郡去京师遥逺滥官污吏侵害小民无所控告惟頼按察为与申理若指为冗官一例罢去则小民寃死而无所诉矣若曰京师有御史防足以纠察四方之事是大不然御史台纠察朝廷百官京畿州县尚有不及况能周徧外路千百城之事乎若欲以按察司并入运司今之运司専以营利増课为职与管民官恒分彼此岂暇顾细民之寃抑哉臣以为存之便按察司由是得不罢【墓碑】
　　自江南抚定赏赐有功但迁加职位有至宰执者二十余人因议更定官制公奏疏曰歴代制度有官品有爵号有职位爵号所以示荣宠职位所以委事权臣下有功有劳随其大小酧以官爵有才有能称其所堪处以职位此人君御下之术也臣以为有功之人冝加迁散官或赐以五等爵号如汉唐封侯之制可也不冝任以职位【墓志】
　　十九年王师将大举伐日本公入諌曰日本岛夷小国海道险逺胜之则不武不胜则损威不伐为便时军行有日矣上以为非所宜言天威震怒谓公曰此在吾国法不当言者汝有他心而然耶公对曰臣赤心为国故敢有言若有他心向者何为从叛乱之地冒死归国乎且臣以八十之年又无子息有他心欲何为耶遂出翌日上遣侍臣以温言慰抚使无忧惧【墓志】
　　二十一年公以年老愿乞骸骨以归丞相和尔果斯以闻诏允其请进资徳大夫致仕仍给半俸终身前行之一日公卿百官供张祖饯明日皇太子赐宴于圣安寺公卿百官送至丽泽门外仍命其婿仕于其府以便奉养大臣燕见上数问公起居状公恬愉静黙家事不复闗白者凡十年【墓志】
　　公性刚方凡议国政必正言不讳虽上前奏对未始将顺茍容上尝以古直称之夙有重名持文柄主盟吾道余二十年天下学士大夫想望风采得被容接者终身为荣言论清简义理精谙世之号辨博者方其辞语纵横援引徴据众莫可屈公徐开一言即语塞不敢出声为文冲粹典雅得体裁之正不取纎新以为竒不取隠僻以为髙诗则入事遣情闲逸豪迈不拘一律程朱性理之书日夕玩味手不释巻老而弥笃燕居则瞑目端坐以义理养其心世俗纷华畧不寓目惟喜作书晚年益造精妙笔意简逺神气超迈自名一家持缣索书者继踵于门应之不少拒世得遗墨争寳藏之【墓碑】
　　尚书李公
　　公名昶字士都东平项城人金兴定中登进士第国初为东平严侯幕官中统元年召至京师明年以翰林侍读学士行东平路总管同议官至元五年召拜吏礼部尚书七年除南京路总管不赴八年起为山东东西道提刑按察使遂致仕归二十六年卒年八十七
　　公防精敏六嵗知读书性澹静讲学之外一无所好年十二三为程文下笔为时辈所称初教授君困踬场屋一夕梦在李彦榜下登第数名询计偕之士无之因以命公年十六业成质干清癯甫能胜衣将从教授君赴春闱侪辈或少君教授君不恤也及期肆笔数千言比亭午已脱藁典试者见其敏给大加赏异命下公中本经第一教授君果居其下且意义褒贬其所取各异人以比歆向父子释褐调孟州温县丞未赴寓陈之项城聚书深读务为无所不闻仍手自抄録为日课不辍【野斋李公撰墓碑】
　　金亡公奉亲还东平严武惠公一见待遇加礼授行防都事凡入觐出征不令去左右行台罢改行军万户府知事武惠薨今中书右丞忠济嗣改升公经歴东平大府民繁事殷公处赞襄之任图虑深逺未始依违茍从平章宋公时居幕长议论率与不合若府政得失民生利病屡为嗣公言之居数嵗同列者趋向不同移疾求去防丁教授君忧即杜门不出服除嗣公不欲以幕僚相屈为公师席躬率僚属问经传多所开益鲁诸生执经受业者前后非一【墓碑】
　　己未上将伐宋次濮阳召公问治国用兵之要于治国则以用人立法赏罚君道务本清源为对用兵则以伐罪救民不嗜杀为对上嘉纳之【墓碑】
　　上即位建元中统驲召至京师时备谘访凡国政可否知无不言其年冬车驾北征徴需烦索行中书省科取税赋虽逋户不贷公移书诸相某畧曰百姓困于政乆矣圣上龙飞首颁明诏天下之人如获再生拭目倾耳思见太平半年之间人渐失望良以渴仰之心太切兴除之政未孚故也侧闻欲据丁巳戸籍科徴租税比之见戸诚加多赋六七且止验见戸应输犹恐不逮复令色补逃故必致艰难茍不以抚字安集为心惟是供亿则诸人皆能之岂圣上擢贤更政之意哉省府为蠲遮戸之赋【墓碑】
　　二年春内难平公上表称贺因示讽谕曰患难之作上天所以存警戒愿日新其徳虽休勿休虽胜不矜功成不有选官以脩政崇俭以养民恒以北征宵旰之劳永为南面佚豫之戒上为敛容擢用有期属东平万戸严忠范代其兄为本路总管奏请公偕行将师用其言诏授翰林侍读学士行东平路总管同议官【墓碑】
　　朝议令老疾输赋公贻书省府曰圣人即位之初凡鳏寡废疾之人命所在优恤去嵗省府常有榜谕俾给粮収养旬月之间一予一夺非所以示信于民也从之【墓碑】至元五年诏起公吏礼部尚书格品条式选举礼文之事多出公裁定宰相素重公凡有集议必置之上座倾聴言论防制府有升省之议遂请老而归【墓碑】
　　八年拜山东东西道提刑按察司务持大体不事苛细一出按行则致仕不复出【墓碑】
　　公资简重后生小子望之若莫可梯接及前则睟见于面乐于诲诱有所问则叩竭终始无所隠或不可与言则未尝妄交一语薄于世味毎以安恬退处故其居官日浅而未尝作期月留也家居安坐一榻书史满前穷日夕不少厌【墓碑】
　　太常徐公
　　公名世隆字威卿陈州西华人金正大中登进士第国初为东平行台幕官中统元年拜燕京宣抚使三年除【阙】卿至元元年迁翰林侍讲学士兼太常卿又兼戸部侍郎七年拜吏部尚书出为东昌路总管擢山东道提刑按察使十五年移江北淮东道十七年召为翰林学士又召为集贤学士皆以疾辞不行二十二年年八十
　　公生而頴悟七嵗入小学应对进退輙异常儿年十五有赋声二十二登正大四年进士第京朝官交章辟公为县令朝请遣人辞焉且戒公曰汝年少学未至毋急仕进更当多读书涉猎徃事以益智识三十入官未晚也公奉教为学益刻厉经史诸子百家靡不研究壬辰之乱朝请殁癸巳河南破公辇太君北渡河严武惠公知公名招致东平幕府俾掌书记公劝武惠収养寒素一时名公多归焉故东平人物之盛为诸道最武惠薨嗣侯袭职署公详议虽赞佐侯实师之先帝即位之嵗置总六部于燕京以公充勾燕京路课税官公谓理财非所能也力辞而归【墓志】
　　大元受天命肇造区夏列圣相承未遑文治上在潜邸独喜儒士凡天下鸿才硕学往往延聘以备顾问壬子嵗自汉北遣使来徴公见于日月山之帐殿上方治兵征云南问此行如何公对曰昔梁襄王问孟子天下恶乎定孟子对曰定于一又曰不嗜杀人者能一之夫君人者不嗜杀人天下可定况蕞尔之西南夷乎上曰诚如威卿言吾事济矣是嵗云南诸处降上既登极毎有征伐必谕以不杀于是四方禀正朔之国愿来臣属者踵相蹑于道十余年间际天所覆咸为一家土宇之广开辟以来未有也不嗜杀人之效其防若此然一言寤意皆自公发之【墓碑】
</div>
    <div class="pagination">
<a href="元名臣事略_page7.html">上一页</a><a href="元名臣事略.html">1</a><a href="元名臣事略_page2.html">2</a><a href="元名臣事略_page3.html">3</a><a href="元名臣事略_page4.html">4</a><a href="元名臣事略_page5.html">5</a><a href="元名臣事略_page6.html">6</a><a href="元名臣事略_page7.html">7</a><span class="current-page">8</span><a href="元名臣事略_page9.html">9</a><a href="元名臣事略_page10.html">10</a><a href="元名臣事略_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
