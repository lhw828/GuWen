<!DOCTYPE html>
<html>
<head>
    <meta charset="UTF-8">
    <title>明儒言行录 - 第 29 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明儒言行录 - 第 29 页/共 30 页</h1>
    <div class="content">　　既至闽布徳宣威逺人心服暇则讲学不倦生徒日众初罗一峰劾大臣遭丧起复亦谪此官比公归闽人宗其道徳风节乃立祠以祀二公云
　　未几宸濠果反公时以外艰归而乡多濠党抄掠不已有请避之公泣曰父柩在堂避将焉往坚卧苫块中不为动【理学名贤録】
　　世宗初诏起公复官修撰防议兴献王礼公疏凡三上伏阙待罪再杖于廷明年丁内艰疾作卒所着有梓溪集
　　平生酷好周礼详加订正作五官序辨五卷六官图释一卷剔伪一卷既乃校定正经六卷共十三卷题曰周礼定本于五经尝疏论数万言阐其微旨大抵皆有功于圣门
　　防以圣贤自期尝悼异学之谬曰空言无补不若修其本以胜之因取周子学圣有要数语书之座右顾而力行之曰此可遡洙泗之源矣最喜濓溪尝称为中兴之圣因着太极释义通书释义又作易笺问七十余条一时深于理学者无不推服焉居常温凊定省出于诚笃比列侍从即委身于国曰此太史公教也至于以犯顔廷诤为说亲之实以不愧屋漏为无忝所生之实凡宗社大计如諌南廵之纲常大体如议大礼之勤勤恳恳必要诸大道而不敢以末世茍且之说杂焉通籍十年义气激发諌而杖杖而窜又复諌又复杖而絶无一毫得失之心死生利害之念与朋友相劘切无几微矫饰尤喜成就后学与之讲论事理惓惓于心术之正尝语曰士当爵禄不入于心沟壑不忘于念
　　平生不事生业家无立壁廵按御史储良材为小筑省城以居其妻孥【言行畧】
　　公始生士人泊舟野江夜半闻曰状元姓舒没之前夕门生谌枏梦垂白帘中有六字忠孝状元止此没之夕大风雷电伐木鸟巢覆屋其关系如此
　　泰泉黄佐序公文集曰江右大魁惟一峯以道鸣世先生实继之其防名清时同令德荣问同官止修撰抱道而终又同虽侪之伊洛诸贤可也夫岂徒以文传者哉于天文尤精每言厯象古太史职也中星以日为主七政以嵗为主凡盈虚脁朒伏逆迟留如指诸掌观望星气占则必应佐勿能及也又曰先生之为人也其死忠勇其孝感诚其从善敏其自治严其禔身洁其处贫乐故能合内外贯天人名理如程朱诗文如韩欧而多所自得然则先生进退存亡其为天下国家所关系岂细故哉
　　【佳】按先生风节髙天下而其集中有议程正公语岂其于穷理之学有未至欤
　　时方尊王守仁之学公曰必穷天地之髙厚必参百王之宪章必极礼乐之中和语鬼神之情状与夫万变之所以应万物之所以名然后可谓之道问学此则有不可伪为者矣今才智之士饰虚声鼓后进则尊徳性之説易掩覆也党陆者特窃其末节异朱者未覩其大全非心为道者也
　　公兼知天文晓音律香山黄佐尝与陵阳梅百一论武王伐殷嵗在鹑火通考象纬不载因推步之嵗自鸟帑旅于龙首我圣祖殄平为汉丁未改元星纪吴分也壬午靖难析木燕分也福德所在其应如响百一叹曰向见舒国裳亦论及此其后佐入史舘见公握手曰识公于梅百一久矣自是过从甚驩公语佐曰心术学术相符者也懐居懐利相因者也怠胜敬欲胜义则其心死其学伪吾侪格君其豫在是佐恒衣其徳言复言钟律度量所以治厯明时邵康节粗得大意而不能建律运厯将举礼乐必也周官乎观大司乐则厯律备矣佐深韪焉【名山藏】
　　按黄佐字才伯香山人正徳辛巳进士累官少詹事佐问学该博所着有典礼乐学士张治见所作乐典叹曰箫韶九成可复闻也讲学泰泉之墅其学以博文约礼为宗一时士大夫主觉悟而斥絶经书者尽目以为孤陋之人
　　郑世威
　　字中孚福建长乐人嘉靖己丑进士仕至刑部侍郎
　　方总丱题其斋曰志乐顔瓢贫甘范甑弱冠举于乡既成进士防台臣阙诏从诸进士推择众竞趋之公曰才脱章句躐司耳目耶授户部郎丁艰改刑部出为广西按察佥事寻改广东丁内艰复除江西贵溪夏言再入相诸司往贺开角门延入公便却退呼阍者曰相国固尊然奈何令卿大夫缩缩旁趋还吾刺去尔门者开中门乃入言未子也廵抚汪元锡偕言有事上清宫名为祝厘公从诸司往拜视祝词乃知为相祈子怫然不拜出转浙江布政叅议言再相过武林公复不与诸司郊迎也转江西按察副使时分宜严嵩代言族党虣暴张于言矣公辄用三尺绳治有抵重法者狱具廵抚傅将改论公持不能夺也熊副使者严姻也以轻直占废寺田千余亩公鬻以赈饥熊持相手书求救不得迁四川参政念嵩终螫已投劾归归而薪粲不赡耕锄自力且十年嵩败中外交荐起湖广参政南京右通政隆庆初擢都察院右佥都御史华亭相徐阶为王守仁学廷议有举守仁从祀者公言王守仁治世能臣也谓其绍周程宗孔孟则平生庸徳有不足矣且其率天下径趋直行使圣门讲学明理之功屏不用将有毫厘差千里失者与守仁同时讲学者泰和罗钦顺惠安张岳世称贤大夫两相指击其谬守仁辨不能绌葢守仁以名胜钦顺岳以实胜实之与名相去逺矣阶不是然其事亦寝转南京侍郎改刑部侍郎防有诏采珠及珍石公疏纳忠諌崇节俭不报遂乞骸归归而耕锄如故里中不知侍郎云
　　公在浙江条画盐法减无名课数千缗
　　公副使江西时议请赎锾备庾赈且谓升石而征之筐篚而縻之是奸国法也取盈于公廪而尾闾于权门是夺民命也纚纚千言读之痛切至有锲以者通籍数十年朝野参半自对大僚临下吏与农民处一本之至诚其学一以濓洛为宗取六籍及儒先语日诵绎之録其精者独证于心曰心严毅为师心直谅为友展也宋儒实获我私年八十二卒礼官言其歴官权贵之乡媚灶是耻辞荣寂寞之野杜门是髙人谓尽之赐祭葬赠尚书谥恭介【史防】
　　司冦之学近宗河东逺宗考亭宜乎与文成左也夫文成独行其是而伪者逃焉司防内絜心而外絜行力排羣议即逆知已而不防此岂茍焉而已者【台山叶氏】
　　周　怡
　　字顺之南直太平人嘉靖戊戌进士仕至太常寺少卿
　　少负竒气居常以邱壑不忘自砺闻邹文庄倡道南都徒步从之游兼师事龙溪王公
　　第进士授顺徳推官以治状征拜给諌疏论内外大小臣工几数千言而大旨则劾严嵩翟銮市恩修怨私讦背诋大敌在前而文武搆衅非国之福上恚疏中有陛下日事祷祀而四方水旱未销语嵩以重螫已间入诏廷杖下锦衣狱偕御史杨爵员外刘魁同系五载乙巳采箕仙语释之阅月复被逮丁未二殿灾复释之既归犹及事母汤药数日永诀人谓忠孝所感嵗丙寅居阳山中时与二三知己商订学问隆庆改元召用擢太常少卿遣祭岳渎濒行疏陈定君志重诏命敬大臣择左右勤朝政五事忤旨调山东佥事转南国子司业明年进太常少卿提督四译馆未任卒于家
　　其论学以大同为旨以至诚无息为宗以不愧屋漏为要而尤以曲成后学为万物一体之验居恒未尝特立门户即以忠諌显卒未尝自居其名尝言吾读孟子尹士语人章羡其惓惓爱君之心直是无已彼一激而去者不过尹士者流耳即斯言以推葢其忠义之气骎骎至道矣
　　卒后御史张佳郭庄檄县建祠祀之郡人私諡曰庄简学者称讷溪先生有讷溪文集二十七卷行于世王　樵
　　字明逸南直金坛人嘉靖丁未进士仕至南京右都御史
　　宪副臬之子留思经术注力躬行
　　授行人奉命出使却餽遗不受负亷望冡宰欲识之终不徃见迁刑部主事日读律勿辍尝叹曰士大夫専以留心案牍为俗吏文墨诗酒为风雅夫饱食官禄受成吏胥谓之风雅可乎数以执法与分宜相抵牾出为兖东道佥事值嵗大祲奉诏行赈严督属吏躬诣村落人覈之里胥奸不行民被实惠引疾归十四年不起万厯初起分廵浙西入为尚寳卿
　　御史刘台极论张江陵罪祸不测上疏请全谏臣以安大臣触江陵怒即以星变自陈归里江陵败起鸿胪寺卿谓上深居独断非所以振国势而收人心疏请励精听纳急宗社大计歴南京掌院事右都御史致仕素恬黙简于酬对接大僚嚬笑无所狥至与之谈经学及星则斐亹不倦林居谢絶交游闭门独坐手未尝释卷穷经考义字比句栉浣衣脱粟朴遫如寒士徒步里中逢负担争道无忤容卒年七十九赠太子少保諡恭简所着有周易私録尚书日记春秋辑传四书绍闻编方麓居士集读律私笺等书行于世子肯堂登进士入词林歴大参负气敢言好竒博艺亦着有论语义府尚书要旨律例笺释及医科证治凖绳方等书尝作学记曰明道先生所谓正学者以为其道必本乎人伦明乎物理其教自小学洒扫应对以徃修其孝弟忠信周旋礼乐其要在诚乎身而适乎世用自乡人而可至于圣人具有节序愚以为师以是教弟子以是学然后可以成人材而厚风俗济世务而兴太平公卿百官皆得其人如其不然而卑者溺于章句髙者骛于悬虚经贼文妖如晦庵朱子之所斥勤一生以求道而拾先贤所弃以自珍反肆诋焉如近日整庵罗公之所言是谓教非所教学非所学一旦居于民上非举其弁髦而尽弃之则以其学术为人害也谓如父母师保之义何哉愿吾党之士勉焉无蹈斯戒
　　周思兼
　　字叔夜南直华亭人嘉靖丁未进士仕至【阙】　佥事
　　知平度州值大祲徒步行赈且设法抚定邻邑民掠食为乱者逺近悦附擢工部郎督厰清源河将决募民囊土筑隄隄成三日秋涨大发民赖以全出为湖广佥事有五将军者席藩封探丸杀人遂缚其党置之狱五将军臂匕首入因扪其臂曰毋妄动吾为足下百口计足下乃为此曹死耶立却之而条上其罪诏置髙墙其所夺田宅子女悉判还民以疾告归
　　朝夕専心问学与同邑陆宗伯树声西吴唐比部枢相切磋务反求为已以徇外为人为耻尝自叙中年多疾始知学道有所闻见恐其遗忘辄手録以备讽咏然举笔即欲搆思语言而为外徇人之私乘间发焉非初志也朱子诗云药病还须考自知和根斩断为人机吾欲斩断此机宜如之何谨之宻之勿以示人可也
　　嵗甲子补浙臬旋改为督学使不赴是年卒年四十有七
　　先生虽与龙谿楚侗及禅客往还而信服程朱有素自云某若非旁求颠踣而归岂能心服朱子之髙又曰陆氏之论骤而听之似若可喜以身体之茫乎无所用意者治心之要别有其道而未之显言耶抑朱子之学真有所依据而未可忽也可谓择之精矣学者称为莱峰先生私諡曰贞靖所着有学道纪言五卷家训一卷行于世
　　温　纯
　　字希文陜西三原人嘉靖乙丑进士仕至左都御史
　　除寿光知县下车殱巨冦马天保以经术饬吏治行勘故大司空朱衡河役费覈得其实徴拜给事中发巨珰陈洪不法事雪故经歴沈练寃直声大振【陜西通志】
　　时髙新郑当国出参外藩告归万厯初起官太常卿复与张江陵相左告归建学一草堂引名士讲关闽之学因自号一斋江陵殁复起晋理卿累迁佥都御史兵部右侍郎
　　开府于浙改漕折减织造复陂池人情大悦团操军聚居防城与居民相啮牙公谕之以移屯汛地咸听命军中老弱疾病有故者勿补遂合九营而为七而兵不知汰转户部侍郎晋左都御史刘哱之乱画坐困火攻二防遣行间卒破平之
　　尝请行考选罢矿税释逮系诸臣疏十四上不报乃约诸大臣伏阙泣请上震怒问谁倡者臣纯也上亦霁威神庙偶违和诏所司悉举时政所急如罢税等公恐中变谋即日奉行颁示天下而司冦以释系须再请乃果中变人服公先见
　　妖书事起给事钱梦皋受沈一贯指欲陷少宗伯郭正域正域先以楚事去官而或诬归德相沈鲤匿之事叵测公力白其诬且言楚宗无反状守臣文致之以为楚王地耳时公奉命掌内计竟斥梦皋而调钟兆斗于外皆四明私人也二臣寻被中旨留用廷论哗然二臣乃借楚事讦奏以自解于是少宰贺灿然两抨之公致仕归前后三忤执政大节皎然
　　筑县北城建石桥立义田百亩创宗祠着雅约以化俗所着疏草学一堂全集杜诗一得诸书卒赠太子少保谥恭毅
　　柯维骐
　　字竒纯福建莆田人【阙】　　　进士
　　除南户部主事时年二十六即移疾归乌石山中聚旧业而防绎之别淆乱订是非防万于一及门之士先后至四百余人传授靡倦要以躬行为先慨近世学者乐径悟而惮积累窃禅家之说以掩孤陋作左右二铭明其意著论纂二卷以辨心术端趋向为实志以存敬畏宻操履为实功而其极以宰理人物成能天地为实用至于为学次第恳恳致意于诚之一字谓心与理一之谓诚言与行一之谓诚终与始一之谓诚録所答问厘为心解学解经解上下传解史解六卷多儒先所未发着宋史新编以宋为正统以辽金附且陞瀛国二王于帝纪正亡国诸叛臣之名以明伦先道学于循吏以重道厘复补漏击异订譌共二百卷阅二十载而成书作史记考要十卷续莆阳文献志二十卷其论人谓求道德之士于三代之下必欲如古圣贤难矣但能忠信亷洁以礼义为进退以名节自砥砺此其根本也根本既立虽乏功业文章不足为病根本一丧即富贵功名鄙庸人耳何足取哉别着诗文集十巻续集四卷杂著二卷居常絶迹不入官府力耕节用躬韦布之素有余则推以佐亲党遇倭乱庐毁于冦鬻田以筑小室日危坐其中接人无戏言无茍笑闻人之短蹙然必为之讳期功不与饮燕日惟疏食菜羮而已卒年七十八学者称希斋先生
　　邓以赞
　　字汝徳江西新建人庆辛未进士仕至吏部右侍郎
　　公自防简黙常闻父与人论学辄牵衣尾其后间出语类宿儒而复勤学习静斗室神情莹然
　　官编修不妄交游慎取予茹荼饮水吟咏自若江陵当国欲重用公公时有所匡拂江陵勿喜遂请告归丁丑强起至武林念太夫人未偕遂归时与王龙谿张阳和约论学龙谿问曰子何功对曰此体无止即以无止为功又问曰信得良知否对曰新建云万死一生得来岂敢置疑惟是以知是知非为良知窃恐学者妄认耳龙谿业心服而学者咸以公能光明絶学已江陵専甚公遂不出朝夕依太夫人侧交游俱迸有以用世进者曰学不到舍我其谁终非天民书屏几曰天则不言而信神则不怒而威吾儒用世须令天地变化草木蕃始为不负然其功实基于潜如龙不在能见能飞而在能潜倘乘云雾上青天窥一鳞一爪何以霖雨天下易之宻书之微诗之防皆是义也【邹元标撰志铭】
　　【佳】按斯言实为立心根基与中庸闇然之旨合
　　客坐偶有龃龉者即省曰我未诚耶澄心半刻客竟易顔常曰我常虚而人不碍我不留而人自化又曰从气上起终是戾从性上发自尔中和其虚明如此居家台省剡无虚日戊子起纂修不赴辛夘起宫允疏辞已拜南大司成又疏辞不允公至有谓公宜严者公则纯任徳化士咸洗心以听约束常示诸生曰吾非不欲求诸生愧我所无也亦非不欲诸生惧我所有也愿以神情与相交勉诸生瞿然顾化公自是益信曰严必律身始律身勿严谁能悦之晋公南礼部右侍郎转吏部秉大计人咸称服署部事疏请建储者至再忽有三王并封之旨公抗疏力争上眷公独览公奏不置转吏部右侍郎兼翰林院侍读学士公复疏病辞上不得已从公请论者谓兹疏黙移世轴其功甚大亡何太夫人谢世过哀感疾端坐而逝诏赠礼部尚书
　　邹南曰昔陆象山自防即悟宇宙吾心公自少即悟心之精神谓圣至终身日化月融精宻广大髙明笃实所与诸生语及杨少宰诸士载佚稿者皆发前人未发世儒卑琐不足论即以道自任妄以色相荘严去公之防逺矣人覩公六十犹慕一生傍母辄以公至仁纯孝不知公不自以为孝也覩公半生林防退然陋巷辄以为亷靖孤介不知公不自知其为介也人知公衾影无愧一门蔼蔼以为内行纯备不知公欿然不自足也此皆公妙明性中流行时而发之使公得大行所学以一性遍覆海宇者可限量哉【墓铭】
　　又曰先生科名出处大约与枫山先生同官国子领铨曹亦以在家强起至再至三乃拜海内尊之也若威凤祥麟共目为希世之瑞韩子云青天白日奴知其清明先生以之葢尝考较二先生学术章则步趋濓洛言动一遵先程矩矱邓则澄神内照洞彻性体当西江诸儒祖述良知后既不落其蹊径而亦不遗其精诣务求自得而已元标常窥先生退然陋巷中纯诚孺慕外即几案床榻尘埃满坐而容凝然而神穆然而心窅然有友问曰道何似曰难言再问之急曰知而言未晚絶不得窥其涯涘先生耻为纂述絶不作应酬文字与人接终日不轻吐单词【定宇先生文集序】
　　先生曰杨贞复从事于学有年矣予方幸同官顿然请告就而问之见若眉睫之间若不得其所止而几求之静也邓子曰不然夫学之为心性也静所以摄心而非心也所以求性而非性也夫是物也在目为视在耳为听在手足为行持安往而不存焉恶在其必静也故古之圣贤于恻而验其端于知能而观其良要以直叅其体而已然则动乎曰不然予固前言之矣安往而不存也善乎古之人曰动静者时也夫有时而不在非体也有时而不在非用也故功夫可以动不可以静与可以静而不可以动其病一也【语録下同】
　　问作举业时此纷扰愈甚何如曰作举业原不相妨如塲中七题逐一顺手由破承开口做去只没有患得患失之心就是举业
　　看得文字自是有力平生苦不能记即三四行书背不得只是看他意思凡书他都有个意思所谓含其英咀其华自然得他好处非是记他的将别处用程子以琴瑟诗书皆涵养身心之助
　　刘念台曰近世邓文洁公晚年学问有得其兄问之曰某近日只查已过病革谓弟子曰万事万念皆善都不算只一事一念不善便算【刘子节要】
　　朱鸿谟
　　字文甫山东益都人庆辛未进士仕至刑部右侍郎
　　生有至性五载丧母哭极哀十五补郡庠督学颍泉邹公竒其文延入衙斋读书防奉诏考防贡心属之届期不至后问故对曰某终不以师爱我而夺先辈名成进士除吉安推官以最擢御史方两月间江陵不奔丧杖诸言者于廷即草疏申救奉严旨勒回籍遂于朱家荘日与冯孝亷受甫讲析天人经史之蕴居七年起故官廵按江西励风轨持大体戊巳间嵗祲疏请蠲积逋减窰额俱获允行
　　晋光禄少卿转太仆以防议与重臣忤拂衣归起大理少卿擢佥都御史提督操江廵抚应天时倭事告警公命守要害饬兵器戢奸徒不妄支帑藏一钱曰吾安能以未至之倭惫久安之赤子乎久之倭寂然吴民不困召为刑部右侍郎守法公平戊戍卒贫不能具棺殓诸大臣僚醵金助之
　　其为学一主于诚处屋漏俨对大廷待人无饰词尊濓洛关闽矩矱如防要领嫉世之谈新学者尝与其门生邹元标言辄相戒曰吾生平于此理校勘得深吾心不动久矣子无为所惑元标不觉下拜初中防试出赵文懿之门于文懿论国本及救郭侍御皆宻有奏记及既没始有得其稿者善不近名学惟慊已若此受甫称之曰笃行似吕泾野清介似孟我疆风雅似杨斛山经济似刘忠宣云
　　沈瑞临
　　字梦锡浙江仁和人万厯丁丑进士仕至四川按察佥事
　　授行人歴司正奉命册封餽遗悉絶进南京工部虞衡司郎中尚书衷贞吉尝称曰安得尽职奉公咸如沈正郎者陞四川按察司佥事备兵川东时杨应龙煽动先生练兵训武以计拊循之咸惴惴帖息终先生任应龙不敢叛未几以母老陈情予终养杜门敛迹精濓洛之书力承絶学龙山天真书院故王守仁讲学处也藩臬以名徳推先生请主书院先生谢不往曰程朱之后圣学已明学者惟以践修笃实为本饰浮名事空谈非余所能也家贫不治生产廵按御史唐一鹏捐金为葺其庐督学伍袁萃重其亷以学田二十亩备饘粥俱辞不受晚年识诣超卓所着易义十卷经解二十卷探析精微学者争传习之称曰约庵先生卒年七十有二子焜先卒孙从云有学行前学使者所畀膳田无所归复与从云从云曰吾不忍伤先生志也移旌徳祠为祀田【浙江通志】
　　邹元标
　　字尔瞻江西吉水人万厯丁丑进士仕至左都御史
　　公举进士观政时辅臣张居正夺情视事编修吴中行祭酒赵用贤刑部员外艾穆主事沈思孝上疏诏廷杖公视四人杖毕而疏上越二日杖八十谪戍都匀卫【两朝名臣记】
　　奏言居正才虽可为学术则偏志虽欲为自用大甚诸所设施张者一曰进贤未广二曰决囚太滥三曰言路未通四曰民未周即使有利社禝犹大壊纲常况无利社稷若此而可留耶
　　越五年神宗亲政録言者拜公为諌官居一嵗复以言事罢是时吴门娄江四明山隂相继执政公尝一起为吏部郎亦随以迁去自是栖迟林皋者三十年【陈子龙撰忠介奏议序】
　　天啓初始起刑部侍郎迁左都御史与关中冯从吾讲学京师科臣朱童防等媚珰劾之福清申救予告归未几逆珰复矫旨削籍卒崇祯登极赠官太子太保諡忠介
　　公天性慷慨毅然有难犯之色至其议论则从容以和粹然一本于忠孝
　　公歴三朝垂五十载始终一节天下观其进退以为治乱【陈子龙撰奏疏序】
　　倪元璐劾杨维垣疏略维垣怪臣盛称邹元标夫谓都门聚讲非宜则可谓元标讲学有邪谋则不可逆珰毁书院逐正人箝学士大夫之口自元标以伪学见驱而逆珰遂真儒自命学宫之席俨然抑宣圣为平交使讲学诸人而在岂遂至此
　　赵南星曰方其弱冠通籍于言不讳犯城狐社防之势逺戍夜郎幸而生还洊歴荣要复以直言再贬天下之人皆以为刚者而不知其好学也刚而不学仅足为气节之士耳及其归而求友聚徒著书立言阐明圣人之学人皆以先生好学而不知其所学者仁也今仁已成矣仁则静合于太空而动縁于天倪不见其刚安有气节淳古既逺中庸鲜能世所谓豪杰之士大都皆厉气节以为名髙谓为极则事以终其身此先生之所鄙而不屑也【邹尔瞻文集序】
　　陈龙正曰南皋邹氏少以直节显后其学纯尚禅而辄援四子周易以傅防之讲论倐彼倐此无实见无定指自以为入神而君子嫌其多遁辞也今存其近真者【诸儒语録卞编】
　　孙钟元曰先生少以威棱气节著称已而投荒万里家居三十年涵养消融归于冲粹可谓近代之醇儒所着有存真稿愿学集及奏议若干卷诗多疎直平淡有儒者之风
　　尝答友人曰学问中一段机权诡谲之术先贤决无此家法又曰学者不可先横一是非同异之心在胸惟当自参自悟久之自不言而喻又曰世多虚谈害道者皆由实学者鲜不足以转移之若实学者多则虚者自消答吕新吾云足下终日省过仆窃谓吾儒之学有大头脑头脑既定譬之大将威望有素小小奸宄亦自灭息若终日在过上盘桓是破屋止贼灭于东而生于西终不能御贼枉费精神耳
　　答方凤轩云学以培养天地元气为主若自己身上做得光洁于他人身上全然不管此于世间称好人而元气亦薄矣说明徳即説亲民一民失所引为已责古人往往如此
　　世人相见诉穷便是贪欲影幌这穷字断送了多少豪杰试看先辈赫赫者大段穷人如何他便耐得今人便不耐此处不可不思
　　徐三重
　　字伯同南直青浦人万厯丁丑进士官至刑部主事
　　授刑部主事时政尚综覈独持平恕匡矫甚多尚书严清知其详慎使掌封事每有疑狱必咨度焉以疾请归念父老遂致仕依亲以居曲致孝养父卒恸絶而苏少故博洽工诗文谢病后一切弃去心性命之学以朱子为宗操行端洁门庭肃穆坐无杂賔卒年七十有八学者称鸿洲先生所着有庸斋日记信古余论牖景録采芹録鸿洲杂著徐氏家则诸编行于世
　　杨东明
　　字晋庵河南虞城人万厯庚辰进士仕至刑部侍郎
　　为诸生时沈敦固絶无机械屹然有必为圣人之志授中书舍人遭父丧哀毁逾礼葬祭一遵紫阳家礼而衷以情理之安服阕补原官考选授礼科给事中神庙静摄君臣暌隔东宫未立公疏凡数十上癸巳河决大祲齐梁淮徐之间方数千里人相食疏请赈又绘为流民圗上之神宗恻然遂出帑银数十万往赈以分较礼闱中式人数不如例公争之为总裁洪都张相国所憾左迁陜西布政照磨领差归归而兴学讲道弟子执经问业者百余人与邹南皋冯少墟吕新吾孟我疆张阳和魏见泉杨复所往复疑义勿明勿措家居二十七载光庙御极以廷议起太常少卿陞光禄卿寻转南京通政使未行陞刑部侍郎平恕明允防有挟私谓决狱无防者引年乞休得旨归天啓甲子卒年七十有七【理学宗传】公毅然以斯道为己任其剖析性命微旨诣极超悟践履实地则宗法文清尤于二氏教辟之不遗余力晚年着性理辨疑兴学问答论性臆言山居功课等书范文贞景文赞曰论公之心则济世安民之心论公之志则继往开来之志论公之学则躬行实践之学论公之品则浑金璞玉之品进则奠安社稷退则泽被闾里真天民先觉间世真儒直接洙泗嫡并驾程邵诸子道全徳备仁至义尽优入圣域者矣
　　其论性臆言曰盈宇宙间只是一磈浑沦元气生天生地生人物万殊都是此气为之而此气灵妙自有条理便谓之理葢气犹水火而理则其寒热之性气犹姜桂而理则其辛辣之性浑是一物毫无分别夫惟理气一也则得气清者理自昭著人之所以为圣为贤者此也非理于清气之内也得气浊者理自昏暗人之所以为愚不肖者此也非理杀于浊气之内也此理气防非二物也正惟是禀气以生也于是有气质之性凡所称人心惟危也人生有欲也几善恶也恶亦是性也皆从气边言也葢气分隂阳中含五行不得不杂揉不得不偏胜此人性所以不皆善也然此气即所以为理也故又命之曰义理之性凡所称帝降之衷也民之秉彛也继善成性也道心惟微也皆指理边言也葢太极本体立二五根宗虽杂糅而本质自在纵偏胜而善根自存此人性所以无不善也葢气者理之质也理者气之灵也譬犹铜镜生明有时言明不得不两称之然铜生乎明明本于铜孰能分而为二哉
　　气质之性四字宋儒此论乃适得吾性之真体非但补前辈之所未发也葢盈天地间皆气质也即天地亦气质也五行亦隂阳也隂阳一太极也太极固亦气也特未落于质耳然则何以谓义理之性曰气质者义理之体段义理者气质之性情举一而二者自备不必兼举也且气质可以性名也谓其能为理义也否则块然之物耳恶得以性称之
　　问孟子道性善是専言义理之性乎曰世儒都是此见解葢曰専言义理则有善无恶兼言气质则有善有恶是义理至善而气质有不善也夫气质二五之所凝成也五行一隂阳隂阳一太极则二五原非不善之物惟是既云二五则错综分布自有偏胜杂糅之病于是气质有不纯然善者矣虽不纯然善而太极本体自在故见孺子入井而恻然遇嘑蹴之食而不屑气质清纯者固如此气质薄浊者未必不如此此人性所以皆善也孟子道性善就是道这个性从古圣贤论性就是只此一个如曰厥有恒性继善成性天命谓性皆是这一个性孟子云动心忍性性也有命焉则又明指气质为性葢性为气质所成而气质外无性则安得外气质以言性也自宋儒分为气质义理两途而性之说始晦【佳】按太极固亦气也特未落于质耳其论甚精周子明说隂阳一太极也可见太极亦是气但浑然不杂耳若说是理分明是理先气后这理着在何处如何生出气来譬之一株树太极是根本隂阳五行是其枝叶一本所生如何根本是一物枝叶又是一物可知理气之非二也明矣至先儒言义理之性原非外气质而为言晋庵以为一物分为两物而驳之亦未细审于程张之説矣畧有所见辄议宋儒便是明季讲学诸公通病也
　　章潢
　　字本清江西南昌人万厯中徴士
　　操履纯白学问渊深早失母事父尽孝待弟尽爱万厯壬辰聘主白鹿洞书院有为学次第八条以教学者时论儗之胡敬斋云与新城邓元锡安福刘元卿并号江右三士关中王之士敬访之结交而去南昌守臣范涞特疏荐以为徐穉之侣乞赐登擢上可其奏下诏徴焉
　　着有手録圗书编【阙】卷凡天文地理人事礼乐刑政边防河道以及兵机厯数巨细毕具又着大中本言周易象义春秋测义皆独抒心得学者称斗津先生尝曰学不本诸身心性命而只尚记诵博洽以相髙者无足论也然仲尼至圣犹韦编三絶好古敏求四教四科未尝废文学也故说命曰学于古训乃有获凡六经四书孰非古先圣贤之遗训乎近之谈学者弃往圣之典坟鄙宋儒之成宪一切私心自用游谈无根自任颖悟顿修标立宗门谓能使不识一字之凡夫立跻圣位不曰皋防以上何书可读则曰六经乃吾心之注脚而习其教者立异説侮圣言悖圣道殆不可救药矣
　　王述古
　　字信甫河南禹州人万厯己丑进士仕至山西右布政使
　　为刑部郎中值妖书狱起司冦受四明沈一贯指嘱令诬坐郭正域以及沈归徳公正色曰若是则分宜再见力持不可比防鞫无验立具疏送大理诸人刼之再四祸且不测卒不易原疏一字疏上事得寝未几又当楚藩之狱司冦以华越谋害亲王当论死郭正域主使宗室当如越罪公徐语之曰果尔便欲骈戮数十宗室楚宗闻之势必戕杀抚按大乱之起谁则为之司冦悟事得寝于后戕杀抚臣卒如所料
　　甲辰出知常州守正抑邪诸上官大珰率为敛屈而与武进薛元台无锡髙景逸共论学以艰归补保定晋山西副使兵备阳和奉旨防议代藩废长立幼事公言祖宗定法有嫡立嫡无嫡立长代王内助张氏不得进妾为妃次子鼎莎不得改庶为嫡且引嘉靖秦府事例虽已奉旨乞请旨改正汪中丞用其言代议遂定撦酋物故请封事起五路要赂无算不决者五年矣公力请循往例毫不増减且忠顺求婚兀慎摆腰等酋求赏其情更切欛柄在我可操可纵何故倒授于人时五路拥众城下不慑制府动色相加不慑同事者以贻悮边疆相坐亦不慑既而忠顺故卜酋款降人冯大梁以故亡去浮赏尽革诸使絶望乃帖然就封往年用抚赏八千余金今不及三百金叙功晋按察使再晋右布政防中朝门户相轧乙夘式士之録至有云以六经乱天下者公昌言排之坐是偃蹇除目卒于阳和
　　初好天文律厯之学后乃邃于道尝曰四时行百物生黙识之义也黙识章是圣人做不了事何有于我与尧舜犹病意同又曰孟子夜气是万古求仁时尝举六经子史疏于四书之下名曰屑考别着有易筌律筌厯筌等书
　　一言一动皆足垂世立教学者称中嵩先生【髙忠宪公撰行状】曹于汴
　　字自梁山西安邑人万厯壬辰进士仕至左都御史
</div>
    <div class="pagination">
<a href="明儒言行录_page28.html">上一页</a><span>...</span><a href="明儒言行录_page24.html">24</a><a href="明儒言行录_page25.html">25</a><a href="明儒言行录_page26.html">26</a><a href="明儒言行录_page27.html">27</a><a href="明儒言行录_page28.html">28</a><span class="current-page">29</span><a href="明儒言行录_page30.html">30</a><a href="明儒言行录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
