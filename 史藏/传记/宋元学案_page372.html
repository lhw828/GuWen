<!DOCTYPE html>
<html>
<head>
    <meta charset="UTF-8">
    <title>宋元学案 - 第 372 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 372 页/共 437 页</h1>
    <div class="content">　　◆东涧学侣

　　尚书王厚斋先生应麟（别为《深宁学案》。）

　　◆东涧门人（詹氏四传。）

　　太学危贞白先生复之

　　危复之，字见心，抚州人。宋末太学生，师事汤东涧。博览群书，好读《易》，尤工于《诗》。入元，累征不起。隐紫霞山。学者私谥曰贞白先生。

　　◆径畈门人

　　文节谢迭山先生枋得

　　谢枋得，字君直，弋阳人。观书，五行俱下，一览终身不忘。与人论古今治乱，必掀髯抵几，跳跃自奋，以忠义自任。徐径畈称其「如惊鹤摩霄，不可笼絷。」宝佑中，举进士，对策极攻丞相董槐与宦官董宋臣。吴潜宣抚江东、西，辟之。先生得民兵万余人守信州。五年，考试建康，擿贾似道政事为问目，言：「兵必至，国必亡。」漕使陆景思衔之，上其■于似道，坐居乡不法，起兵时冒破科降钱，且讪谤，谪居兴国军。咸淳三年，赦归。德佑初，吕文焕导元兵东下，屯建康。先生与吕师夔善，应诏上书，以一族保师夔可任，乞分沿江诸屯兵，以之为镇抚使，使之行成，且愿身至江州见文焕与议。从之，使以沿江察访使行。会文焕北归，不及而反。以江东提刑、江西招谕使知信州。明年正月，师夔为元徇定江东地，先生以兵逆之，使前锋呼曰：「谢提刑来。」吕军驰至，射之，矢及马前。先生走入安仁，调淮士张孝忠逆战团湖坪，孝忠挥双刀击杀百余人。既中流矢死，马奔归，先生坐敌楼见之，曰：「马归，孝忠败矣。」遂奔信州。师夔攻信州，不守。先生乃变姓名，入建宁唐石山，转茶坡，寓逆旅中，日麻衣蹑履，东乡而哭，人不识之，以为被病也。已而去，卖卜建阳市中，惟取米屦，委以钱，率谢不取。其后，人稍稍识之，多延至其家，使为弟子论学。宋亡，居闽中。至　元二十三年，集贤学士程巨夫荐宋臣二十二人，以先生为首，辞不起。又明年，行省丞相忙兀台将旨诏之，执手相勉劳。先生曰：「上有尧、舜，下有巢、由，枋得名姓不祥，不敢赴诏。」尚书留梦炎荐先生，先生遗书梦炎曰：「江南无人材，求一瑕吕饴甥、程婴、杵臼厮养，卒不可得也。王伦一市井无赖，谓梓宫可还，太后可归。终则二事皆符其言。今一王伦且无之，则江南无人材可见也。今吾年六十余矣，所欠一死耳。」福建行省参政魏天佑见时以求材为急，欲荐先生为功，使其友赵孟来言，先生骂曰：「天佑仕闽，无治行，顾以我辈饰好邪﹖」及见天佑，又傲岸不为礼。天佑怒，强之而北。先生即日食菜果。至京师，问谢太后攒所及瀛国所在，再拜恸哭。已而病，迁悯忠寺，见壁间曹娥碑，泣曰：「小女子犹尔，吾岂不汝若哉！」留梦炎使医持药杂米饮进之，先生怒曰：「吾欲死，汝乃欲生我邪﹖」终不食而死。（参史传。）

　　迭山文集

　　《传》曰：「求忠臣必于孝子之门，为人臣不尽孝于家而能尽忠于国者，未之有也。」某亲丧未克葬，持服未三年，若违礼背法，从郡县之令，顺执事之意，其为不孝莫大焉。大元以道德仁义治天下，取士必忠孝，人有不葬其亲而急于得君者，人心何在﹖天理何在﹖非圣君贤相所忍闻也！（《上程雪楼御史书》。）

　　人可回天地之心，天地不能夺人之心。大丈夫行事，论是非不论利害，论逆顺不论成败，论万世不论一生，志之所在，气亦随之，气之所在，天地鬼神亦随之，愿养吾益自珍重。儒者常谈所谓为天地立心，为生民立极，为去圣继绝学，为万世开太平，正在我辈人承当，不可使天下后世谓程、朱之事皆大言无当也。（《与李养吾书》。）

　　贤者不得见，得见其象者，可以崇之矣。古之人不得见，得见其似者，可以续之矣。范文正公守严州，求严子陵之后，而免租税奉祠事者四家；黄子守台州，求谢上蔡之后，给以田宅者数人；余景詹守南剑，求杨龟山之后，赐以室庐，养以廪稍者十余口，皆明时士大夫盛德事也。故家遗俗之昌微，岂特与郡政有相关者，斯文之兴丧，世道之污隆，君子亦相觇之。（《为蔡文节子孙免差科书》。）

　　古之所谓经天纬地曰文者，必非场屋无用之文也。子既薄场屋之文而不为，文而经天纬地，必有所传矣，安得借一席地，相与讲明之乎﹖予方挟龟策，坐卜肆，岂得已哉！是亦不愿为儒者。以予所不愿而愿子为之，有愧于忠恕之道多矣。虽然，天地之大，无儒道亦不能自立，况国乎！（《送方伯载归三山序》。）

　　天下有达道，不曰朋友，而曰朋友之交，交者，精神有契，道德有同，非外相慕也。不交以朋友，视君臣、父子、夫妇、昆弟则疏矣。《易大传》曰：「定其交而后求。」定者，见其心之可交也，交亦岂易定哉！公卿求士，见其才，不见其心能负人，吾视魏其侯、翟廷尉悲之。士求公卿，见其势，不见其心能污人，吾视扬雄、班固、蔡邕笑之。契之教人曰：「朋友有信。」孔门合交与信并言。信而交，交而信，亦可以无悔矣。同富贵相忘而有九官十臣，同贫贱相疏而有仲尼弟子，同患难相怨而有东汉党，此谓交，此谓信，此朋友得以列于人伦也。今人录求交曰云萍，云萍皆无情之物，己不信，交何能坚﹖请名之曰交信录，交无上下，无贵贱，无死生，吾尽吾信，不敢求诸人，百年之间，万世之后，傥能无愧天地而谓之人，始可见朋友之助，始可言交信矣。（《交信录序》。）

　　古之大臣，能以道觉其君臣者，自伊尹始；能以学勉其君民者，自傅说始。由伊、傅至孔、孟，穷达虽不同，其道皆有功于天地。

　　学孔、孟者，必自读《四书》始。意之诚，家、国、天下与吾心为一；诚之至，天地人物与吾性为一。夫人能言之，手指目视，常在于人所不见；戒慎恐惧，常在于己所独知，天下能几人哉！（以上《东山书院记》。）

　　天地间，一年之气莫清于秋，一日之气莫清于于旦。人与天地相似者，血气也，有能反观吾所性所乐于此时者，幸以藐然之躯，与天地并立为三极，可无愧矣。冬之闭者春之发，晦之息者明之见，学之诚者动之神，圣人合夜气旦气行启我者昭昭，君固不必问，予亦不必辩。（《秋旦说》。）

　　宪使徐古为先生直方

　　徐直方，字立大，广信人，号古为。先生初补迪功郎。咸淳三年，进《易解》六卷。后除正言，官至江东宪。

　　县令曾平山先生子良

　　曾子良，金溪人。尝从徐径畈游。咸淳进士。知淳安县，清慎自守，时边事已急，多方保障，民赖以安。入元，程巨夫荐为宪佥，不赴，扁其室曰节居。学者称平山先生。（参《江西通志》。）

　　◆古为同调

　　程月岩先生绍开

　　程绍开，（云濠案：一作曹绍开，疑误。）号月岩，广信人也。尝筑道一书院，以合朱、陆两家之说。

　　（梓材谨案：谢山述《草庐学案序录》云：「草庐出于双峰，固朱学也。其后亦兼主陆学，盖草庐又师程氏绍开。程氏尝筑道一书院，思和会两家。」据此，则先生本为陆学而和合朱学者也。）

　　◆迭山门人（詹氏五传。）

　　乡举胡双湖先生一桂（别见《介轩学案》。）

　　通判徐先生炎午

　　徐炎午者，永丰人，迭山高弟也。景定进士。累官建宁通判，称循吏。

　　虞先生舜臣

　　虞舜臣，弋阳人也。迭山死后二十四年，先生为之筑室买田，祠于弋阳之东，语之行省，得赐迭山书院之名。

　　州判方先生南一

　　方南一者，贵溪人，迭山高弟也。性耿介，官至赣州判官。

　　李先生天勇

　　李天勇者，临川人也。从谢迭山学，尚气节。元兵迫饶州，迭山援之，先生以兵会战于团湖坪，军败，与张孝忠俱死之。

　　魏梅野先生天应

　　蔡蒙斋先生正孙（合传。）

　　王先生济渊（合传。）

　　魏天应，号梅野；蔡正孙，号蒙斋；王济渊，字道可，俱迭山门人。（补。）

　　（梓材谨案：魏先生，建安人。）

　　◆平山门人

　　隐君吴北斋先生定翁（附师甘泳。）

　　吴定翁，字仲谷，一字北斋，临川人也。早丧父，鞠于伯氏。其殁也，服伯氏之服而丧之三年。宋亡，隐居不出。荐辟交至，终身不动。程巨夫贻之书以招之，竟不答。故淳安令平山先生曾子良退居临川，先生从之游，其要以为求孔、颜乐处。平山之学受之径畈，径畈受之晦静，陆文安公一大支也。文安于吴，踰三世而先生复绍其传。崇仁甘泳中夫者，工诗，先生亦从之游。其言曰：「士无求用于世，唯求无媿于世而已矣。」吴草庐极称之。

　　祖望谨案：道园铭仲谷墓，但述其先世为陆氏之姻，以志渊源所自出。又言其从平山学，然似不知平山一支之出于陆子者，何也﹖道园虽兼宗朱、陆，然于其流派不甚了了。其称径畈为名士，似不知其传陆学也。东发为端严人，似不知其传朱学也。

　　隐君饶先生宗鲁

　　饶宗鲁，字心道，临川人。性孝友，生五岁，母殁，事继母孝养备至。隐居不仕。天历二年，大旱，乡人乏食，死者相藉，发廪赈之，所活甚众。所著有《易传》、《庸言》等集。（参《江西通志》。）

　　（云濠谨案：《江西通志》于先生传后，言其尝辑所闻于曾子良语为《周易辑说》，是先生亦平山门人也。）

　　◆饶氏学侣

　　州判胡弋溪先生志仁（附门人李实、王观、胡棣。）

　　胡志仁，余干人。延佑戊午进士。学有渊源，与饶□□游，博洽淹贯，践履纯笃。判乐平州，致仕，教授生徒，临川李实、上饶王观、进贤胡棣皆其门人。世称为弋溪先生。

</div>
    <div class="pagination">
<a href="宋元学案_page371.html">上一页</a><span>...</span><a href="宋元学案_page367.html">367</a><a href="宋元学案_page368.html">368</a><a href="宋元学案_page369.html">369</a><a href="宋元学案_page370.html">370</a><a href="宋元学案_page371.html">371</a><span class="current-page">372</span><a href="宋元学案_page373.html">373</a><a href="宋元学案_page374.html">374</a><a href="宋元学案_page375.html">375</a><a href="宋元学案_page376.html">376</a><a href="宋元学案_page377.html">377</a><span>...</span><a href="宋元学案_page373.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
