<!DOCTYPE html>
<html>
<head>
    <meta charset="UTF-8">
    <title>朱子年谱考异 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子年谱考异 - 第 11 页/共 12 页</h1>
    <div class="content">答林伯和云为老兄今日之计莫若且以持敬为先而加以讲学省察之助盖人心之病不放纵即昏昧如贤者必无放纵之患但恐不免有昏惰处若日用之间务以整齐严肃自持常加警策即不至昏惰矣讲学莫先于语孟而读语孟者又须逐章熟读切已深思不通然后考诸先儒之说以发明之如二程先生说得亲切处直须看得烂熟与经文一般成诵在心乃可加省察之功葢与讲学互相发明但日用应接思虑隠微之间毎毎加察其善端之发慊乎吾心而合于圣贤之言则勉厉而力行之其邪志之萌愧于吾心而戾于圣贤之训则果决而速去之大抵见善必为闻恶必去不使有顷刻悠悠意态则为学之本立矣异时渐有余力然后以次渐读诸书旁通当世之务葢亦未晚今不须预为过计之忧以失先后之序也[已酉后]
答汪叔耕云所论周程传授次第恐亦有未易言者而以太极图为有单传宻付之三昧则又近世学者背形逐影指妄为真之弊也夫道在目前初无隠敝而众人沉溺胶扰不自知觉是以圣人因其所见道体之实而发之言语文字之间以开悟天下与来世其言丁寜反复明白切至惟恐人之不解了也岂有故为不尽之言以愚天下之耳目必俟其单传宻付而后可以得之哉但患学者未尝虚心静虑优游反复以味其立言之意而妄以已意轻为之说是以不知其味而妄意乎言外之别传耳又云幸且置此而即圣贤之言平易明白之处虚心平气熟玩而躬行之玩之深则理自明行之笃则力自进持之以乆亹亹而上逹焉则道体精微之妙圣贤亲切之传不待单传宻付而已了然于心目之间矣大学章句一本附徃古人为学规模及今日用功次第尽在此矣勿以为老生常谈而忽之也[此书及大学章句在已酉后]
语録〇无许多事古人已自说了言语多则愈支离如昨来所问涵养致知力行三者便是涵养做头致知次之力行又次之不涵养则无主宰如做事须用人纔放下或困睡这事便无人做主都由别人不由自家既涵养又须致知既致知又须力行若致知而不力行与不知同亦须一时并了不是今日涵养明日致知后日力行也要皆以敬为本敬却不是将来做一个事今人多先要安一个敬字在这里如何做得敬只是提起这心莫放教散恁地则心便自明这里便穷理格物见得当如此便是不当如此便不是既是了便行将去今且将大学来读便见为学次第初无许多屈曲[杨道夫巳酉后]
庚戌
答周南仲云熹顽钝之学晚乃自信毎病当世道术分裂上者入于佛老下者流于管商学者既各以其所近便先入者为主而又驱之以其好髙欲速之心是以前者既以自误而遂以自欺后者既为所欺而复以欺人文字愈工辨说愈巧而其为害愈甚不有明者孰能舍其旧而新是谋哉大抵圣贤之言已是明白真实说尽道理读者但能虚心一意循序致详使句内无一字之不通则其道理无一毫之不察矣切不可为人大言相诳如九方皋相马之说者而妄意驰逐于语言之外也答方子实云示喻主敬之说先贤之意葢以学者不知持守身心散漫无縁见得义理分明故欲其先且习为端庄整肃不致放肆怠惰庶几心定而理明耳程子主一无适之云只是持守得定不驰骛走作之意耳持守得定而不驰骛走作即是主一主一即是敬只是展转相解非无适之外别有主一主一之外又别有敬也
答李子能云承喻及为学之意甚善但如此用力头绪太多令人纷扰无进步处故程先生说涵养须是敬进学则在致知只于此用力自然此心常存众理自着日用应接各有条理矣近思録前三四卷専说此事近修定大学解亦说得此次第分明可细考之依此节次做一两年工夫自当见得门路立得根本也
答黄道夫云天地之间有理有气理也者形而上之道也生物之本也气也者形而下之器也生物之具也是以人物之生必禀此理然后有性必禀此气然后有形其性其形虽不外乎一身然其道器之间分际甚明不可乱也若刘康公所谓天地之中所谓命者理也非气也所谓人受以生所谓动作威仪之则者性也非形也礼运之言亦自有分别其曰天地之徳者理也其曰阴阳之交鬼神之会者气也诗曰天生烝民有物有则周子曰无极之真二五之精妙合而凝所谓真者理也所谓精者气也所谓则者性也所谓物者形也上下千百余年之间言者非一人记者非一笔而其说之同如合符契非能牵联记合而强使之齐也此义理之原学者不可不察[庚戌后]
答吴伯丰云学问临事不得力固是静中欠却工夫然欲舍动求静又无此理葢人之身心动静二字循环反复无时不然但常存此心勿令忘失则随动随静无处不是用力处矣且更着实用功不可只于文字上作活计也[庚戌后]
答曽泰之云所喻乡党卒章疑义此等处且当缺之却于分明易晓切于日用治心修已处反复玩味深自省察有不合处即痛加矫革如此方是为已工夫不可只于文字语言上着力也又云论语集注之作只是解说训诂文义免得学者泛观费力然所谓玩味省察工夫却在当人不在文字也[未详何时以编次之例考之当在巳酉庚戌后]
语録〇读书须是虚心方得他圣人说一字是一字自家只平着心去称停他都使不得一毫杜撰某向时也杜撰说得终不济事如今方见得分明方见得圣人一言一字不吾欺只今六十岁方理会得恁地若或去年死也则枉了自今夏来觉得纔是圣人说话也不少一个字也不多一个字恰恰地好都不用一些穿凿庄子云吾与之虚而委蛇既虚了又要随他曲折恁地去今且与之说个様子乆之自见[杨道夫]
某觉得今年始无疑[章伯羽]
道理要见得真须是表裹首尾极其透澈无有不尽真见得是如此决然不可移易始得不可只窥见一班半点便以为是如为人父须真知得是决然止于慈而不可易为人子须真知得是决然止于孝而不可易善须真见得是善方始决然必做恶须真见得是恶方始决然必不肯做[陈淳]
择善而固执之致知格物便是择善正心诚意修身便是固执之淳举南轩谓知与行互相发曰知与行须是齐头做方能互相发程子曰涵养须用敬进学则在致知下须字在字便是要皆齐头着力不可道知得了方始行[陈淳]
看道理须就那大处看便前面开阔不要就壁角里地步窄一步便触无去处了而今且要看天理人欲义利公私分别得明将自家日用厎与他勘验须渐渐有见处前面渐渐开阔那个大坛场不去上面做不去上面行只管在壁角里纵理会得一句只一句透道理小了[陈淳]
天下万事都是合做厎而今也不能煞定合做甚底事圣人教人也不曽教人煞定如何做只自家日用间看甚事来便做工夫今日一様事来明日又一様事来预定不得若指定事亲而又有事长指定事长而又有事君只日用间看甚事来便做工夫[陈淳]
读书理会一件了又理会一件不止是读书如遇一件事且就这事上思量合当如何做处得来当方理会别一件书不可只就皮肤上看事亦不可只就皮肤上理会天下无书不是合读厎无事不是合做厎若一件书不读这里便缺此一书之理一件事不做这里便缺此一事之理大而天地阴阳细而昆虫草木皆当理会一物不理会这里便缺了一物之理[陈淳]
考异
朱子在漳州云南来吾道得一安卿安卿盖知用心于内者故深望之所言多宏阔盖欲其展拓得开也而安卿専用心于内于朱子所言不无错认处如第一段道理要见得真须是表里首末极其透彻无有不尽此即补传穷之以至其极极者至善之谓事理当然之极也语自分明而安卿前所录云如论孝须穷个孝根原来处论慈须穷个慈根原来处凡道理皆从根原来处穷究此恐是转了朱子语脉只是安卿意指也章句于此只云究其精微之藴程子亦曰如何而为奉养之宜如何而为温凊之节初未尝言寻其根原来处孩提之童无不知爱其亲也及其少长无不知敬其兄也此是自然如此何须穷究亲亲仁也敬长义也于此可识仁义为吾性之固有而非外铄耳若于事亲寻其根原来处自性中之仁来于敬长寻其根原来处自性中之义来则是以事亲事长为借径而以识性中之仁义为极则其与杨慈湖所云有时父召急趋前不知不觉入阃奥何以异哉安卿问曰看道理寻根原来处只是就性上看否所录答语却不甚分明于此可见安卿本指而所録朱子语率多杂以已意后来所见亦不出此故终是展拓不开而无以副朱子之望也今所録五段与正学考所録有不同者览者可以参考其得失焉

朱子论学切要语巻二宝应王懋竑撰
辛亥
答曹元可云大学之道虽以诚意正心为本而必以格物致知为先所谓格物致知亦曰穷尽物理使吾之知识无不精切而至到耳夫天下之物莫不有理而其精藴则已具于圣贤之书故必由是以求之然欲其简而易知约而易守则莫若大学论语中庸孟子之篇也是以顷年尝刻四古经于临漳而复刻此四书以先后其说又畧述鄙意以附书后区区于此所以望于当世之友朋者葢已切矣
答曾光祖云大纲且得以敬自守而就其间讲论省察便是致知如得一分便有一分工夫节节进去自见欲罢不能不待刻苦加励而后得也但目下持守讲学却亦不得不刻苦加励不须遽以助长为忧也
又答曾光祖云求其放心乃为学根本田地既能如此向上须更做穷理工夫方见所存之心所具之理不是两事随感即应自然中节方是儒者事业不然却亦与释子坐禅摄念无异矣
答刘公度云此事别无竒妙只是见成说厎便是道理只要虚心熟玩乆之自然见得实处自是不容离叛便是到头若更欲别求见解即是邪说鲜不流于异端矣
又答刘公度云究观圣门教学循循有序无有合下先求顿悟之理但要持守省察渐乆渐熟自然贯通即自有安稳受用处耳千岐万径杂物并出皆足以惑世诬民其信之者既陷于一偏而不可救其不信者又无正定趋向而泛滥于其间是亦何能为有亡耶
答吴伯丰云近世为学不过两种一则径趋简约脱畧过髙一则専务外驰支离繁碎其过髙者固为有害然犹为近本其外驰者诡谲狼狈更不可言吾侪幸稍平正然亦觉欠却涵养本原工夫此不可不自反也所寄疑义盖多得之已畧注其间矣小差处不难见但却欲贤者更于本原处加工也
答陈廉夫云为学工夫不在日用之外检身则动静语黙居家则事亲事长穷理则读书讲义大抵只要分别一个是非而去彼取此耳无他元妙之可言也论其至近至易则即今便可用力论其至急至切则即今便当用力莫更迟疑且随深浅用一日之力便有一日之效别有疑处方好寻人商量则其长进通逹不可量矣若即今全不下手必待他日逺求师友然后用力则目下蹉过却合做厎亲切工夫虚度了难得厎少壮时节正使他日得圣贤而师之亦无积累凭借之资可受钳锤未必能真有益也[辛亥后]
答周舜弼云所谕敬字工夫于应事处用力为难此亦常理但看圣贤说行笃敬执事敬则敬字本不为黙然无为时设须向难处力加持守庶几动静如一耳克已亦别无巧法譬如孤军猝遇强敌只得尽力舍死向前而已尚何问哉[辛亥后]
答郑子上云孟子云学问之道无他求其放心而已岂是此事之外更无他事只是此本不立却无可下手处此本既立即自然寻得路径进进不已耳[辛亥后]
又答郑子上云儒释之异正为吾以心与理为一而彼以心与理为二耳然近世一种学问虽说心与理一而不察乎气禀物欲之私故其发亦不合理却与释氏同病又不可不察又云吾以心与理为一彼以心与理为二亦非固欲如此乃是其所见处不同彼见得心空而无理此见得心虽空而万物咸备也虽说心与理一而不察乎气禀物欲之私亦是见得不真故有此病此大学所以贵格物也[辛亥后]
语録〇蜚卿问致知后须持养方力行曰如是即今日致知明日持养后日力行只持养便是行正心诚意岂不是行但行有逺近治国平天下则行之逺耳[郑可学]
某今日且劝诸公屏去外务趱工夫専一去看这道理某年二十时已做这工夫将谓下梢理会得多少道理今忽然有许多年纪不知老之至此也只理会得这些子岁月易得蹉跎可畏如此[叶贺孙辛亥后]
考异
答吴伯丰〇此云欠却涵养本原工夫此为伯丰言之末云欲贤者更于本原处加工后来据此乃谓朱子晚年始悟涵养工夫岂非梦语〇果斋李氏所论似本此书而末云学者则知所传矣又或悦乎持敬之约而惮于观理之烦与此恰相反亦不知其何所指也
壬子
答胡季随云愿深省察且将大学论语孟子中庸近思等书子细玩味逐句逐字不可放过乆之须见头绪不可为人所诳虚度光阴也
答刘季章云贤者比来为学如何觉得多是不曽寛着心胸细玩义理便要扭揑造作务为切巳所以心意急迫而理未大明空自苦而无所得也
答项平父云大抵为圣贤之学须读圣贤之书既读圣贤之书须看得他所说本文上下意义字字融释无窒碍处方是会得圣贤立言指趣识得如今为学工夫固非可以悬空白撰而得之也
癸丑
答郑仲礼云读书固不可废然亦须以主敬立志为先方可就此田地上推寻义理见诸行事若平居泛然畧无存养之功又无实践之志而但欲晓解文义说得分明则虽尽通诸经不错一字亦何所益况未必能通而不误乎近见朋友读书讲论多不得力其病皆由于此不可不深戒也
答许中应云夫道之体用盈于天地之间古先圣人既深得之而虑后世之不能以逹此于是立言垂教自本至末所以提撕诲饬于后人者无所不备学者正当熟读其书精求其义考之吾心以求其实参之事物以验其归则日用之间讽诵思存应务接物无一事之不切于已矣来谕乃谓读书逐于文义玩索堕于意见而非所以为切已之实则愚有所不知其说也世衰道微异论蠭起近年以来乃有假佛释之似以乱孔孟之实者其法首以读书穷理为大禁常欲学者注其心于茫昧不可知之地以徼幸一旦恍然独见然后为得葢亦有自谓得之者矣而察其容貎辞气之间修己治人之际乃与圣贤之学有大不相似者左右于此无乃亦惑其说而未能忘耶夫读书不求文义玩索都无意见此正近年释氏所谓看话头者世俗书有所谓大慧语录者其说甚详试取一观则其来歴见矣若曰儒释之妙本自一同则凡彼之所以贼恩害义伤风壊教圣贤之所大不安者彼既悟道之后乃益信其为幻妄而处之愈安则亦不待他求而邪正是非已判然于此矣又如所谓寜有人皆得见之过无或有不睹不闻之欺夫中庸之言正谓道体流行初无间断是以无所不致其戒惧非谓独戒惧于隠微而忽畧其显著也若如来谕则人所共见之处间断多矣而曰循是存养不疾不徐吾恐其未免为好髙欲速之尤者也
语录〇汉卿问前年侍坐所闻似与今别前年云近方看得这道理透若以前年死却亦是枉死了今先生忽发叹以为只如此不觉老了还是以前就道理说今就勲业上说曰不如此自是觉得无甚长进于上面犹觉得隔一膜[叶贺孙]
时举自言常苦于粗率无精宻之功不知病根何在曰不要讨甚病根但知到粗率便是病在这上便更加仔细便了今学者亦多来求病根某向他说头痛炙头脚痛灸脚病在这上只治这上便了更别讨甚病根也[潘时举癸丑后]
考异
答许中应云熟读其书精求其义考之吾心以求其实参之事物以验其归则致知处即是力行非有二事也夫读书所以为学未有为学而不自于读书者读书不离于章句训诂之谓朱子晚年与人书其发明此意甚详故曰持敬穷理不是两事葢屡言之勉斋行状云其于读书也必使之辨其音释正其章句玩其辞求其义研精覃思以究其所难知平心易气以听其所自得然为巳务实辨别义理毋自欺谨其独之戒未尝不三致意焉则已说成两截而非朱子之意矣至果斋李氏又谓晚年见诸生缴绕于文义之间始颇指示本体令深思而自得之其失朱子意尤甚后来异论皆自于此也噫此所谓不待七十子丧而大义已乖者于饶胡以下诸公又何责哉〇寜有人皆得见之过无或有不睹不闻之欺此是真实语所谓学全出于异端而犹不失于为已者故朱子但讥其显著处多所间断而不谓其有不睹不闻之欺也若良知家则借此语以遮掩其共见之过而反以不睹不闻欺世其不睹不闻之地真有无所不至者而于陆氏之学逈然其不同矣故良知家虽托于陆氏而实非陆氏之所许也
甲寅
答孙敬甫云程夫子之言曰涵养必以敬而进学则在致知此两言者如车两轮如鸟两翼未有废其一而可行可飞者也敬之与否只在当人一念操舍之间而格物致知莫先于读书讲学之为事至于读书又必循序致一积累渐进而后可以有功也
答胡季随云遗书云先立根本后立趋向即所谓未有致知而不在敬者又云收得放心然后自能寻向上去亦此意也[甲寅后]
答林退思云学者之志固不可不以逺大自期然观孔门之教则其所从言之者至为卑近不过孝弟忠信持守诵习之间而于所谓学问之全体初不察察言之也若其髙第弟子多亦仅得其一体夫以夫子之圣诸子之贤其于道之全体岂不能一言尽之以相授纳而顾为是拘拘者以狭道之传画人之志何哉盖所谓道之全体虽髙且大而其实未尝不贯乎日用细微切近之闻茍悦其髙而忽于近慕于大而畧于细则无渐次经由之实而徒有悬想跂望之劳亦终不能以自逹矣故圣人之教循循有序不过使人反而求之至近至小之中博之以文以开其讲学之端约之以礼以严其践履之实使之得寸则守其寸得尺则守其尺如是乆之日滋月益然后道之全体乃有所向望而渐可识有所循习而渐可能自是而徃俛焉孶孶毙而后已而其所造之浅深所就之广狭亦非可以必诣而预期也故夫子尝以先难后获为仁又以先事后得为崇徳盖于此小差则心失其正虽有钻坚仰髙之志而反为谋利计功之私矣仁何自而得徳何自而崇哉[甲寅后按此书与五十四巻答王季和第二书同]
答余国秀云所谓贴里者但谓不可向外理会不干已事及求知于人之类耳若学问之功则无内外身心之间无粗细隠显之分初时且要大纲持守勿令放逸而常切提撕渐加严宻更读圣贤之书逐句逐字一一理会从头至尾不要拣择如此乆之自当见得分明守得纯熟矣[甲寅后]
答杜仁仲云良仲示喻敬字工夫甚善凡圣贤之言皆贯动静如云求其放心亦不是闭眉合眼死守此心不令放出也只是要识得此心之正如恻隠羞恶之类于动静间都无走失耳[甲寅后]
乙卯
答刘季章云所谕为学之意甚善但觉如此私下创立条贯太多指拟安排之心太重亦是大病子约自有此病贤者从来亦未免此今又相合打成一片恐非所以矫偏补敝而趋于显明正大之涂也圣贤教人自有成法其间又自有至简约极明白处但于本原亲切提撕直便向前着实进步自可平行直逹迤逦向上何必如此迂曲缭绕百种安排反令此心不虚转见昏滞耶
答王晋辅云为学大概且以收拾身心为本更将圣贤之言从头熟读逐字训释逐句消详逐段反复虚心量力且要晓得句下文意未可便肆已见妄起浮论也
答任伯起云熹衰病之躯饮食起居尚未能如旧流窜放殛置之度外诸生逺来无可遣去之理朝廷若欲行遣亦须符到奉行难以遽自匆匆也
答林徳乆云所谕日用工夫甚慰所望但云一着力便觉多事此恐未然此心操舍存亡只在瞬息间本不须大段着力然又不可不着力如此乆之自然见效若如此论窃恐非晚定须别求快捷方式矣穷理亦无他法只日间读书应事处毎事理会便是虽若无大头叚増益然亦只是积累乆后不觉自浃洽贯通正欲速不得也又云如吾儒之言则性之本体便只是仁义礼智之实如老佛之言则先有个虚空厎性后方旋生此四者出来不然亦说性是一个虚空厎物里面包得四者今人却为不曽晓得自家道理只见他说得熟故如此不能无疑又纔见说四者为性之体便疑实有此四块之物磊块其间皆是错看了也须知性之为体不离此四者而四者又非有形象方所可撮可摩也但于浑然一理之中识得个意思情状似有界限而实亦非有墙壁遮栏分别处也然此处极难言故孟子亦只于发处言之如言四端又言乃若其情则可以为善之类是于发处教人识取不是本体中元来有此如何用处发得此物出来但本体无着摸处故只可于用处看便省力耳
答曽景建云读书固吾事之不可已者然观古今圣贤立言垂训亦未始不以孝弟忠信收敛身心为先务然后即吾日用之间参以徃训之指反复推穷以求其理之所在使吾方寸之间虚明洞彻无毫髪之不尽然后意诚心正身修而推以治人无徃而不得其正者若但泛然博观而概论以为如是而无非学如是而无非道则吾恐其无所归宿不得受用而反为彼之指本心讲端绪者所笑矣
又答曽景建云主一穷理此二事知之甚易而为之实难为之甚难[元本作易误]而守之为尤难主一之功固须常切提撕不令间断穷理之事又在细心耐烦将圣贤遗书从头循序就平实明白处玩味不须贪多但要详熟自然见得意绪若骛于髙逺涉猎领解则又不免如向来之清话欲求休歇而反成躁乱也
答赵咏道云天下有正理惟博学审问慎思明辨不先自主于一偏之说而虚心以审众理之是非乃可以自得于一定之说而无疑若得一先入之言而暖暖姝姝自以为足便谓天下之美无易于此则不唯不足以得天下之正理亦归于陋而已矣
答吴伯丰云近日看得读书别无他法只是除却自家私意而逐字逐句只依圣贤所说白直晓会不敢妄乱添一句闲杂言语则乆乆自然有得凡所悟解一一皆是圣贤真实意思如其不然纵使说得寳花乱坠亦只是自家杜撰见识也[乙卯后]
答刘仲升云大抵学问専守文字不[元本作但误]务存养者即不免有支离昏隋之病欲去此病则又不免有妄意躐等悬空杜撰之失而平日不曽仔细玩索义理不识文字血脉别无证佐考验但据一时自已偏见便自主张以为只有此理更无别法只有自已更无他人只有刚猛剖决更无温厚和平一向自以为是更不听人说话此固未论其所说之是非而其粗厉激发已全不似圣贤气象矣季章意思正是如此若只解义有差下字不穏犹未为深害也又云更就自已身心上做工夫凡一念虑一动作便须着实体认此是天理耶是人欲耶仔细辨别勇猛断置勿令差误观书论理亦常如此剖判自然不至似前悠悠度日矣[乙卯后]
答胡季随云不要思想准拟融释洒落厎功效判着且做三五年辛苦不快活厎工夫乆逺须自有得力处所谓先难而后获也洒落两字本是黄太史语后来延平先生拈出亦是且要学者识个深造自得厎气象以自考其自得之浅深不谓不一再传而其弊乃至于此此古之圣贤所以只教人于下学处用力至于此等则未之尝言也[乙卯后]
答余正叔云敬义工夫不可偏废彼専务集义而不知主敬者固有虚骄急迫之病而所谓义者或非其义然専言主敬而不知就日用间念虑起处分别其公私义利之所在而决取舍之几焉恐亦未免于昏愦杂扰而所谓敬者有非其敬也且所谓集义正是要得看破那邉物欲之私却来这下认得天理之正事事物物头头处处无不如此体察触手便作两片则天理日见分明所谓欲物之诱亦不待痛加遏絶而自然破矣若其本领则固当以敬为主但更得集义之功以袪利欲之蔽则于敬益有助盖有不待着意安排而无昏愦杂扰之病上蔡所谓去却不合做厎事则于用敬有功恐其意亦谓此也[乙卯后]
又答余正叔云前者所论未尝欲専求息念但以不可一向専靠书册故稍稍放教虚闲务要亲切自已然其无事之时尤是本根所在不可昏隋杂扰故又欲就此便加持养立个主宰其实只是一个提撕警策通贯动静但是无事时只是一直如此持养有事处便有是非取舍所以有直内方外之别非以动静真为判然二物也[乙卯后]
答陈卫道云释氏所见较之吾儒彼不可谓无所见但却只是从外面见得个影子不曽见得里许真实道理所以见处则尽髙明脱洒而用处七颠八倒无有是处儒者则要见得此心此理元不相离虽毫厘丝忽间不容畧有差舛纔是用处有差便是见得不实非如释氏见处行处打成两截也尝见龟山先生引龎居士说神通妙用运水搬柴话来证孟子徐行后长义窃意其语未免有病何也盖如释氏说则但能搬柴运水即是神通妙用若儒者则须是徐行后长方是若疾行先长即便不是所以格物致知便是要就此等处微细辨别令日用间见得天理流行而其中是非黒白各有条理是者便是顺得此理非者便是逆着此理胸中洞然无纎毫疑碍所以纔能格物致知便能诚意正心而天下国家可得而理亦不是两事也天生蒸民有物有则只生此民时便已是命他以此性了性只是理以其在人所禀故谓之性非有块然一物可命为性而不生不灭也凡古圣贤说性命皆是就实事上说如言尽性便是尽得此君臣父子三纲五常之道而无余言养性便是养得此道而不害至微之理至着之事一以贯之畧无余欠非虚语也
又答陈卫道云欲为儒者之学却在着实向低平处讲究践履日求其所未至所谓乐处却好且拈向一邉乆逺到得真实乐处意又自别不似此动荡搅聒人也性命之理只在日用间零碎去处亦无不是不必着意思想但毎事寻得一个是处即是此理之实不比禅家见处只在儱侗恍惚之间也[乙卯后]
答项平父云熹一病四五十日危死者数矣今幸粗有生意杜门屏息听天所命余无可言所幸一生辛苦读书微细揣摩零碎剖剔及此暮年畧见从上圣贤所以埀世立教之意枝枝相对叶叶相当无一字无下落处若学者能虚心逊志游泳其间自不患不见入徳门户
答孙敬甫云示谕为学之意甚善甚善但敬之一字乃学之纲领须更于此加意[元本作遇误]使有所据依以为致知力行之地乃佳耳大学向来改处无甚紧要[四字亦恐有误]今谩徃一本近看觉得亦多未亲切处乃知义理无穷未易以浅见窥测也
考异
答刘仲升〇按朱子所说两种病痛其支离昬昧者盖多有之若妄意躐等悬空杜撰者则其据地颇髙而人亦不敢轻有訾议所以自信愈笃而其病则与支离昏昧者实无以异此有志之士不可不痛戒于此也
丙辰
答刘季章云细看来书方论董子功利之语而下句所说曽无疑事即依旧是功利之见盖天下只有一理此是即彼非此非即彼是不容并立故古之圣贤心存目见只有义理都不见有利害可计较日用之间应事接物直是判断得直截分明而推以及人吐心吐胆亦只如此更无回互若信得及即相与俱入圣贤之域若信不及即在我亦无为人谋而不尽厎心而此理是非昭著明白今日此人虽信不及向后他人须有信得及厎非但一时之计也若如此所论则在我者未免视人颜色之可否以为语黙只此意思何由能使彼信得及乎然此亦无他只是自家看得道义自不能端的故不能真知是非之辨而为此回枉不是说时病痛乃是见处病痛也试思之
答方宾王云所谕涵养本原之工诚易间断然纔觉得间断便是相续处只要常自提撕分寸积累将去乆之自然接续打成一片耳讲学工夫亦是如此莫论事之大小理之浅深但到目前即与理会到厎乆之自然浃洽贯通也
答张元徳云明道教人静坐盖为是时诸人相从只在学中无甚外事故教之如此今若无事固是只得静坐若特地将静坐做一件功夫则却是释子坐禅矣但只着一敬字通贯动静则于二者之间自无间断处不须如此分别也
答孙敬甫云所谕因胸次隠微之病而知心之不可不存此意甚善要之持敬致知实交相发而敬常为主所居既广则所向坦然无非大路圣贤事业虽未易以一言尽然其大概似恐不出此也年来多病杜门闲中见得此意颇端的故乐以告朋友也
答刘季章云熹今年之病发作虽轻而日月甚乆又气体衰乏精神昏耗大与常年不同亦是年纪催促理应如此不足为怪但恨平生工夫只到此地头前面地步有余而日月有限又不得与朋友之贤者相聚日夕切磋恐此意一旦断絶更为后贤之忧耳
又答刘季章云熹衰病日益沈痼死生常理无足深计但恨为学未副夙心目前文字可以随分发明圣贤遗意埀示后来者笔削未定纂集未成不能不耿耿耳
答周南仲云此心此理元无间断亏欠圣贤遗训具在方册若果有意何用迟疑等待何用准拟安排只从今日为始随处提撕随处收拾随时体究随事讨论但使一日之间整顿得三五次理会得三五事则日积月累自然纯熟自然光明矣若只如此立个题目在面前又却低徊前却不肯果决向前真实下手则悠悠岁月岂肯待人恐不免为自欺自诬之流而终无得力可恃之地也
答孙敬甫云南康语孟是后所定本然比读之尚有合改定处未及下手义理无穷玩之愈乆愈觉有说不到处然又只是目前事人自当面蹉过也大学亦有删定数处未暇录去
答方宾王云病中却于诡伪旧闻看得转觉简约精明非昔时比恨不得相与讲之也又云旧书读之觉得平淡着实中意味愈长
答张元徳云近与学者讲论尤觉横渠成诵之说最为径捷盖未论看得义理如何且是收得此心有归着处不至走作然亦须是専一精研使一书通透烂熟都无记不起处方可别换一书乃为有益若但轮流通念而核之不精则亦未免枉费工夫也湏是都通透后又却如此温习乃为佳耳
又答张元徳云大抵读书湏且虚心静虑依傍文义推句脉看定此句指意是说何事畧用今人言语体贴替换一两字说得古人意思出来先教自家心里分明歴落如与古人对面说话彼此对答无一言一字不相肯可此外都无闲杂说话方是得个入处怕见如此弃却本文肆为浮说说得郎当都忘了从初因甚话头说得到此此最学者之大病也[丙辰后]
答孙仁甫云人无英气固安于卑近而不足以语上其或有之而无以制之则又反为所使而不肯逊志于学此学者之通患也所以古人设教自洒扫应对进退之节礼乐射御书数之文必皆使之抑心下首以从事于其间而不敢忽然后可以消磨其飞扬倔强之气而为入徳之阶今既皆无此矣则唯有读书一事尚可以为摄伏身心之助然不循序而致谨焉则亦未有益也故今为贤者计且当就日用间致其下学之功读书穷理则细立课程耐烦着实而勿求速解操存持守则随时随处省觉收敛而毋计近功如此积累做得三五年工夫庶几心意渐驯根本粗立而有可据之地不然恐徒为此气所使而不得有所就也[丙辰后]
答孙敬甫云所示大学数条皆极精切由是充之使存养讲学之功各尽其极更在勉之而已然大学所言格物致知只是说得个题目若欲从事于其实须更博考经史参稽事变使吾胸中廓然无毫髪之疑方到知止有定地位不然只是想象个无所不通厎意象其实未必通也近日因修礼书见得此意颇分明又见得前贤读书穷理非不精诣而于平常文义却有牵强费力处此犹是心有未虚气有未平而欲速之意胜也可不戒哉可不戒哉[丙辰后]
考异
答刘季章〇按此书剖断直截最为分明但前与刘仲升书云据自已一时偏见便自主张以为只有此理更无别法只有自已更无他人只有刚猛剖决更无温厚和平季章意思正是如此以此参详则此书似非与季章者盖非所以矫其偏而救其弊也或编次者之误未敢自必姑记所疑
丁已
语录〇且自勉做工夫学者最怕因循莫说道一下便要做成今日知得一事亦得行得一事亦得只不要间断积累之乆自解做得彻去若有疑处且须自去思量不要倚靠人道待去问他若无人可问时不成便休也[辅广]
某当初讲学也岂意到这里幸而天假之年许多道理在这里今年颇觉胜似去年去年又胜似前年[林夔孙]
又谕辅广云今讲学如此更湏于主一上做工夫若无主一工夫则所讲厎道理无安着处若有主一工夫则外面许多义理方为我有才主一便觉意思好卓然精明不然更缓散消索了又云固不免有散缓时但纔觉便收敛将来渐渐做去但得收敛时多散缓时少便是长进处故孟子说学问之道无他求其放心而已所谓求放心者非是别求个心来存着只纔觉放心便在此[辅广]
答度周卿云岁月易得义理难明但于日用之间随时随处提撕此心勿令放逸而于其中随事观理讲求思索沈潜反复庶于圣贤之教渐有黙相契处则自然见得天道性命真不外乎此身而吾之所谓学者舍是无有别用力处矣
答杨子顺云夫子乘桴之叹独许子路之能从而子路闻之果以为喜且看此等处圣贤气象是如何世间许多纷纷扰扰如百千蚊蚋鼓发狂闹何尝说得他胸次耶若此等处放不下更说甚克已复礼直是无交涉也答叶仁父云人有此身便有所以为人之理与生俱生乃天之所付而非人力所能为也所以凡为人者只合讲明此理而谨守之不可昏弃若乃身外之事荣悴休戚即当一切听天所为而无容心焉其自至者亦择其可而受之其不至者则无求之之理也此是终身立脚地位不可分寸移易孔孟所说极是分明区区早从师友即幸见得此理故尝以此自勉亦不敢不以此待人答潘子善云所论为学之意善矣然欲専务静坐又恐堕落那一邉去只是虚着此心随动随静无时无处不致其戒谨恐惧之力则自然主宰分明义理昭著矣然着个戒谨恐惧四字已是压得重了要之只是畧绰提撕令自省觉便是工夫也
答吴伯丰云上蔡先生有言富贵利逹今人少见出脱得者非是小事迩来学者何足道能言真如鹦鹉此言深可畏耳伯丰讲学精详议论明决朋游少见其比区区期望之意不浅须更于此加意须是此处立得脚定然后博文约礼之工有所施耳
又答吴伯丰云伯丰明敏有余讲学之际不患所见之不精区区属望之意盖非他人之比但愿更于所闻深体而力行之使俯仰之间无所愧怍而胸中之浩然者真足以配义与道不但为诵说之空言而巳则区区之愿也
戊午
答孙敬甫云所谕纔说存养即是动了此恐未然人之一心本自光明不是死物所谓存养非有安排造作只是不动着他即此知觉烱然不昧但无喜怒哀乐之偏思虑云为之扰耳当此之时何尝不静不可必待冥然都无知觉然后谓之静也去年尝与子约论之渠信未及方此辨论而忽巳为古人深可叹恨今録其语谩徃一观深体味之便自可见也
答刘季章云来谕谓病只在懒惰者亦只消得此一病便是无药可医人之所以懒惰者只縁见此道理不透所以一向提掇不起若见得道理分明自住不得岂容更有懒惰时节耶所谓此外无难除之病者亦信未及况自以为无则其有者将至矣便敢如此断置窃恐所以自省者亦太踈耳又谓海内善类消磨摧落之后所存无几此诚可叹若鄙意则谓纔见消磨得去此等人便不济事若使真有所见实有下工夫处则便有鐡轮顶上转旋亦如何动得他年来顿觉衰惫殊甚死期将至而朋友间未有大可望者令人忧惧不知所以为懐季章千万勉旃乃所深望
答林徳乆云无事静坐有事应酬随时处无非自已身心运用但常自提撕不与俱徃便是工夫事物之来岂以漠然不应为是耶
答林正卿云读书之法湏是从头至尾逐句玩味看上字时如不知有下字看前句时如不知有后句看得都通透了又却从头看此一段令其首尾通贯然方其看此段时亦不知有后段也如此渐进庶几心与理会自然浃洽非唯会得圣贤言语意脉不差且是自巳分上身心义理日见纯熟若只如此匆匆检阅一遍便可随意穿凿排布硬说则不唯错会了经意于已分上亦有何干涉耶
</div>
    <div class="pagination">
<a href="朱子年谱考异_page10.html">上一页</a><span>...</span><a href="朱子年谱考异_page6.html">6</a><a href="朱子年谱考异_page7.html">7</a><a href="朱子年谱考异_page8.html">8</a><a href="朱子年谱考异_page9.html">9</a><a href="朱子年谱考异_page10.html">10</a><span class="current-page">11</span><a href="朱子年谱考异_page12.html">12</a><a href="朱子年谱考异_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
