<!DOCTYPE html>
<html>
<head>
    <meta charset="UTF-8">
    <title>宋元学案 - 第 319 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 319 页/共 437 页</h1>
    <div class="content">
　　王洽，字伯礼，金华人，待讲师愈之子。天资粹雅，操行洁修。尝知当涂县，真西山荐状言：「其为邑也，心乎爱人，用刑督赋，常有不得已之意，士民称诵，翕然一词」云。（参《真西山集》。）

　　（梓材谨案：《宋史》《道学》《王柏传》：「父瀚兄弟，皆及朱、吕之门。」是先生为东莱弟子之证。）

　　通判石先生范

　　石范，字宗卿，浦江人。从东莱游。以进士尉奉化，岁饥，贫民将为变，先生赈之，不诛一夫而定。迁知婺源县，有月椿钱二万，皆取之民，先生请蠲其十之二。俄权通判袁州，峒獠弄兵，袁当其冲，先生摄州事，练军旅，广储蓄，博访守御之策，峒獠不敢近。转通判泉州卒。（参《浦阳人物记》。）

　　侍郎朱先生质

　　朱质，字仲文，义乌人。受学于成公及唐说斋仲友。中绍熙进士第二人，累官至右正言、左司谏兼侍读，权吏部侍郎。着有《易说举要》。

　　知军叶南坡先生秀发

　　叶秀发，字茂叔，金华人。师事东莱。以进士为庆元府教授。着《论语讲义》以训诸弟子，一时巨儒皆相器重，愿与之交，而杨慈湖简问难尤详，谓得所启发。后知高邮军。

　　（云濠谨案：宋景濂为先生传，言：「其师事吕东莱、唐说斋，极深性理之学。以余为文，辄擢庆元丙辰进士第。弟子慕之，从其学者，岁至数百人。」又言：「其教授庆元时，与之交者，慈湖而外，则楼攻媿、史独善、楼迂斋、郑安晚、袁絜斋也。」又言：「学者尊之曰南坡先生。所著有《易说》、《周礼说》及《论语讲义》等书。」）

　　（梓材谨案：宋世叶秀发有二。其一仁和人，名时，字秀发，官龙图阁学士，谥文康。）

　　教授潘先生景宪

　　潘景宪，字叔度，金华人。九岁以童子贡京师。后入太学，益自刻厉，学官汪玉山、芮国器、王梅溪皆推重焉。隆兴元年进士，请为南岳祠官。秩满，力请太平教授。远次以归，始为浮屠说。既而学于东莱先生。与东莱同年而齿长，闻其论说行身探道之意，慨然感悟，遂弃所学学焉。父丧服除，不复仕，日游吕氏之门，诵诗读书，旁贯史氏，尤尽心于程《易》。朱晦翁子塾，其也。（参《朱子文集》。）

　　太学潘先生景愈

　　潘景愈，字叔昌，叔度之弟。尝为太学解魁。年三十余，甚有志趣。东莱称其有意务实。（参《东莱遗集》。）

　　潘先生景夔

　　潘先生景尹（合传。）

　　潘景夔、景尹，松阳人。其父朝散好谦，笃于教子，越数百里，遣从东莱游，且谋徙家于婺，以便其学。（同上。）

　　府判邹先生补之

　　邹补之，字公兖，开化人。受业朱、吕之门。淳熙初举进士，判江宁府。着有《春秋》《语》《孟注》、《兵书解》、《宋朝职略》等书。（参《浙江通志》。）

　　荐辟杜桥斋先生旟

　　杜旟，字伯高，金华人。登成公之门，同时陆务观、陈君举、叶正则、陈同甫咸称其文。淳熙、开禧间，两以制科荐。所著有桥斋集。（参《姓谱》。）

　　知州戚贞白先生如琥

　　戚如琥，字少白，金华人。从吕东莱游，笃于修齐之道。以进士授郴州教授，迁国子博士。出知台州，寻改袁州，政绩大着，甫受代而卒，门人私谥曰贞白先生。从兄如圭、如玉，皆从东莱游。（同上。）

　　（云濠谨案：《金华府志》载先生云：「其学务以修身齐家见诸实用，不为空言，东莱每叹异之。」）

　　县尉戚先生如圭

　　进士戚先生如玉（合传。）

　　戚如圭，金华人。以进士为嵊县尉。弟如玉，亦游太学。母周氏，晚时观书，辄能举大义。尝读《上蔡语录》，顾诸子曰：「既不为禄利，复不求人知，斯所谓问学者邪！」其期诸子如此。（参《东莱遗集》。）

　　（梓材谨案：黄文献志道一山长戚君墓言：「二先生连起进士干道、淳熙间。」）

　　推官夏先生明诚

　　夏明诚，字敬仲，金华人。其学本自吕东莱，而自负甚高。登庆元丙辰进士第三人，一为安庆推官，遂致仕。尝作《八咏楼赋序》，直斥沈休文为是楼之辱，吴礼部敬卿特称之。（百家《记》。）

　　朝请郑坦溪先生宗强

　　郑宗强，字南夫，金华人。游于东莱之门，讲贯理道，笃志根源。蔡久轩称其学业精深，履行纯笃。后以朝请大夫致仕。着有《坦溪集》行世。（参《金华府志》。）

　　教授汪先生淳

　　汪淳，金华人。受业东莱，励志于学。授吉州教授，讲学者咸归重焉。（参《浙江通志》。）

　　汪独善先生大度

　　汪约叟先生大章（合传。）

　　汪大度，字时法，金华人。受业于吕东莱。庆元初，大愚触权奸贬韶州，先生往送之。伴送者凌辱大愚，先生以义折之，直欲与之坐狱。从至贬所，久之乃还，经纪其家事甚至。晦翁致书深加叹敬。弟大章，号约叟，亦从东莱游。大愚之卒也，约叟距秋试纔四日，舍之就道，护丧以归。（参《金华先民传》。）

　　（梓材谨案：时法，号独善。吴礼部跋汪元思《固穷集》云：「大愚谪卢陵，独善裂裳裹足送之。后徙卒高安。其弟约叟，辍试往护　其丧。兄弟遂以义闻。」士大夫王忠文公跋《大愚帖》，则谓「时法，人称为西山先生」。而《儒林宗派》又以西山属之其兄大亨，恐误。）

　　（梓材又案：东莱为汪灌庆衍墓志云：「男五：大任、大亨、大度、大明、大声。大度、大明久从予游。」据此则约叟大章之于独善盖从弟也。）

　　汪先生大亨

　　汪先生大明（合传。）

　　汪大亨，字时升，汪大明，字时晦，西山先生大度之兄也。皆成公门人。（参《王忠文集》。）

　　州守黄先生涣（父敦义。）

　　黄先生谦（合传。）

　　黄涣，字德亨，光泽人。父敦义，以《六经》教子，七子皆有成立。先生志笃学博，尝从吕东莱游。淳熙戊戌，南省第二人。后守岳州，罢厨传，蠲鱼税，毁淫祠。卒年八十。兄谦，字德柄，亦游朱、吕之门。（补。）

　　著作陈先生黼

　　陈黼，字斯士，东阳人。少从吕东莱游。永康林大中闻其贤，妻以女，先生未尝倚为重也。淳熙八年，登进士。不汲汲进取，以恬静自守。林欲召为枢密院，先生力辞。嘉定元年，大中卒，乃迁国子博士、著作郎。凡三十年，偃蹇宦途，而不改其乐。后丐祠归，贫无室庐，僦居永康以终。（参《东阳县志》。）

　　侍郎詹先生仪之

　　詹仪之，字体仁，遂安人也。张宣公守严州，东莱分教，先生俱从之游。又尝从朱文公问学。累官吏部侍郎，知静江府。已而以蜚语谪袁州。光宗登极，以其尝为宫寮，许自便。时闽中有詹元善者，亦朱氏弟子也，而以体仁为名。（补。）

　　附录
</div>
    <div class="pagination">
<a href="宋元学案_page318.html">上一页</a><span>...</span><a href="宋元学案_page314.html">314</a><a href="宋元学案_page315.html">315</a><a href="宋元学案_page316.html">316</a><a href="宋元学案_page317.html">317</a><a href="宋元学案_page318.html">318</a><span class="current-page">319</span><a href="宋元学案_page320.html">320</a><a href="宋元学案_page321.html">321</a><a href="宋元学案_page322.html">322</a><a href="宋元学案_page323.html">323</a><a href="宋元学案_page324.html">324</a><span>...</span><a href="宋元学案_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
