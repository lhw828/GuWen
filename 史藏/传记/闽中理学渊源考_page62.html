<!DOCTYPE html>
<html>
<head>
    <meta charset="UTF-8">
    <title>闽中理学渊源考 - 第 62 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中理学渊源考 - 第 62 页/共 87 页</h1>
    <div class="content">　　赵珤字徳用晋江人宋宗室懿王徳昭后丞相赵公汝愚裔孙生九岁而孤依女兄适粤人刘簿者益刻励为学尤尚志节虽贫窭不妄纳交人粤有富人介簿求通先生不应谓不义而厚行将及矣遂自粤归亡何而富人果败其先识如此成化元年领乡荐第一明年成进士授刑部主事先生精于鉴文能知人富贵贫贱寿夭如劵合无或爽者尝校士礼闱得余姚谢迁试牍诧曰宰相才也大廷之对必褎然举首遂力荐主者后俱如所鉴出为粤东提学佥事便道过家适罗一峰谪官泉州累日相过从辨论不厌每旰设食一蔬一豆忻忻如也在广时日以学术提醒士心校士诸州每卜其器业于文而引之所向士頼以成就者甚多又尝校文琼州士第悉下无与省闱试者诸生哗然有司亦为之请先生曰若不知也吾殆以全若占若等文气有眚焉逺渉其不利乎众不谓然固以请乃听试当往道海上漂溺失舟人始惊叹赵先生神人也先生故以经术名顾又精吏治有粤豪渔食闾里持吏短长至奸人婚娶女吏不敢问如是者数十年先生闻按狱得实而置之法为学原于人伦言论风旨多足感动人者尤重礼敎是时新会陈白沙献章论道江门先生尝访之订以经训之言间不合必移书再四白沙每论敎人礼非所急先生力正之曰昔胡余千不敎人习四礼论者至今以为疑流风易移何輙开斯路乎白沙谓徳用之心即一峰不欺之心复书曰一峰死仆哭之恸以为今而后无复有如一峰者不谓于执事见之尝登厓山见元张弘范勒石以诗斥之亲固贫又复早背讳日不能知常祭以巳之生辰必涕泣不自禁在官嫁族女者三娶妇者五殚赀以给而宦槖固萧然也年方强卒于官所著书有四书管见礼经解疑纲目便览宋史集要诸编悉毁孙子复零替荜门蓬戸而已独其遗言逸事至今人士喜谈而乐道之丁氏自申曰某自束发以来即知有先生辄寤寐向往者久之间访其遗文得所谓椒轩记读之盖先生初第时作也其言耿然有砺名砥行矜古振俗之志而先生立身居官大节槩可想见至其文字冲雅渊懿允矣造道之言惜乎不可多得闻先生卒官岭表飘零以归重遭回禄之厄顷读其外孙周君所为传与某平日所记闻者尤核且确自周君之传出而学校鸣之当道旌之学士大夫羣而和之先生之潜徳久而弥芳矣顾采风未逮而旷典尚缺春秋俎豆邈焉未举岂非后生者与有责哉考吾郡在成化间前有先生后有虚斋二先生里居相望先后发解登第又相继为督学宪臣蔡先生试士江西一举而登首拔者五十八人见于交游书问中首举士舒梓溪即许其魁天下后无不验当先生为考官得余姚谢文正试牍已物色为殿元宰辅其督学广东也于校文中预卜人休咎其鉴识与蔡先生又同二先生徳学造诣无容置论乃其品题藻鉴什不爽一此其故何哉赵以愚蔡以虚明生于愚灵生于虚卒是道也（郡志　闽书　道南源委　越章集　丁氏三陵集）

　　备考

　　陈白沙先生复公书曰来教摘诸圣贤垂世之言与仆之事参而辩之大抵爱我深而告我尽也仆用是知执事之心一峰明白不欺之心也一峰死仆哭之恸以为自今而后不复有如一峰者今乃有执事幸甚幸甚执事为说本之经训与仆所以为学所以语人者同归而殊途但仆前简失之太略执事见之太明故疑仆之意异于执事而实不异也执事谓浙人以胡先生不教人习四礼为疑仆因谓礼文虽不可不讲然非所急正指四礼言耳非统论礼也礼无所不统有不可须臾离者克巳复礼是也若横渠以礼教人盖亦由事推之教事事入途辙去使有所据守耳若四礼则行之有时故其说可讲而知之学者进徳修业以造于圣人紧要却不在此也程子曰且省外事但明乎善惟进诚心外事与诚心对言正指文为度数若以其至论之文为度数亦道之形见非可少者但求道者有先后缓急之序故以且省为辞省之言略也谓姑略去不为害耳此盖为初学未知立心者言之若以外事为外物累已而非此之谓则当絶去岂直省之云乎不规规于往迹以干誉目前仆之此言亦有为而发尝与胡先生言之矣非讽执事也此不欲形于笔札俟面告执事于仆谓无间者也茍事有未当仆得尽言之岂假讽哉仆才不逮人年二十七始发愤从吴聘君学其于古圣贤垂训之书盖无所不讲然未知入处比归白沙杜门不出专求所以用力之方既无师友指引惟日靠书册寻之忘寝忘食如是者亦累年而卒未得焉所谓未得谓吾此心与此理未有凑泊脗合处也于是舍彼之繁求吾之约惟在静坐久之然后见吾此心之体隐然呈露常若有物日用间种种应酬随吾所欲如马之御衔勒也体认物理稽诸圣训各有头绪来歴如水之有源委也于是涣然自信曰作圣之功其在兹乎有学于仆者辄敎之静坐盖以吾所经歴粗有实效者告之非务为髙虚以误人也执事知我过胡先生而独不察此仆是以尽之

　　又

　　伏读来谕执事所以进仆者至矣所以教仆者亦至矣仆一颛愚人耳凡百无所通晓惟知自守而已曩日至京师与诸贤士大夫游日听其议论天下之事亦颇有益惟是愚懵终不能少变以同乎俗是以信己者少疑己者多也仆之所深与者皆执事同年而独执事之名未闻也奉附到董给事书其中称道盛徳不少置仆私心喜甚以为此来当得一见非子仁仆无以知执事然以子仁之言又未尝不追恨于京游之日也承谕有为毁仆者有曰自立门戸者是流于禅学者甚者则曰妄人率人于伪者凡于数者之诋执事皆不信之以为毁人者无所不至自古圣贤未免见毁于人甚矣执事之心异于时人之心也仆又安敢与之强辩姑以迹之近似者为执事陈之孔子敎人文行忠信后之学孔氏者则曰一为要一者无欲也无欲则静虚而动直然后圣可学而至矣则所谓自立门戸者非此类欤佛氏敎人曰静坐吾亦曰静坐曰惺惺吾亦曰惺惺调息近于数息定力有似禅定所谓流于禅学者非此类欤仆在京师适当应魁飬病之初前此克恭亦以病去二公皆能审于进退者也其行止初无与于仆亦非仆所能与也不幸其迹偶与之同出京之时又同是以天下之责不仕者辄涉于仆其责取证于二公而仆自己丑得病五六年间自汗时发母氏加老是以不能出门耳则凡责仆以不仕者遂不可解所谓妄人率人于伪者又非此类欤仆尝读程子之书有曰学者当审已何如不可恤浮议仆服膺斯言有年矣安敢争天下之口而浪为忧喜耶其晦也不久则其光也不大其诎也不甚则其伸也不长物理固亦有然者矣仆或不为此戚戚也且仆闻投规于矩虽工师不能使之合杂宫于羽虽师旷不能使之一何则方圆之体不同缓急之声异也尚何言哉尚何言哉惟执事矜其志而略其迹取之羣咻之中置之多士之列则天下之知仆者无如执事矣幸甚

　　何镜山先生撰公家藏手泽序曰泉前軰赵古愚先生珤成化中以解元登进士自比部郎出为岭南学宪善以文章卜人贵贱寿夭无不得者其为郎时充会试内帘官得谢文正公文大竒之手批曰状元拜相必此子也及视学岭南考校海南士所拔科举多不足先生意者曰是姑録之后来受用终不及诸下劣等亡何科举士过海就大比尽溺水死而下劣等者以不就试无害泉人以此二事至今好谈先生先生宋室苗裔也其往吊宋厓海之濵过竒石碑谒慈元殿址祭大忠祠具有文字其过竒石碑诗严切惋恨尤脍炙人口人徒以先生忠义慈孝人也而今读先生曾孙大绍所辑手泽编则有自叹诗二首以寳鉴喻心大道喻学乃知先生平日惕于内省而端于趋向当时海内名流如陈白沙罗一峰二公皆与往来切磋以求斯道真实之境此则先生所造之精微自知自进而岁月之久著作流落之多泉人亦未有以窥公之全者也是编凡十三首诗居其七文居其六而先生遗笔尽在是矣然皆大绍访求之四方残编断记之中然后乃能得之大绍席门穷巷无旦夕之积自其少年时裹粮重茧絶险以求先生遗文遍请海内缙绅咏歌先生之徳行以陈告之当道先生盖没百余年而后绰楔表于里闾乡贤崇于祠祀今大绍年七十余矣朝暮必至先生祠下低回护视其委不佞以是编之序凡五年而未得应心不加怒而请愈切为人子孙如此不亦克称先生之后人可以媿夫世之无亷耻嗜饮食而忘其先徳者哉

　　（按泉南明初诸先正多确守宋儒榘范蔡文庄未起时如庄氏恭与赵公其最著者庄公能物色文庄于童年取师友于莆中如吴淳夫周翠渠黄未轩皆是也赵公则闲道尤谨尝规切白沙先生虚妙之旨白沙欲号海云公力正之谓其近于禅号在粤往来辨难不茍为同近世先正评订白沙诤友如罗一峰胡敬斋罗整庵人皆知之矣独公姓氏稍略细绎白沙复公二书其心许相物色似于罗胡二公之外不作第二人观也顾年未满志著述又复湮没灰烬无存未得与居业録困知记并垂考信惜哉吾乡前軰如丁氏自申张氏冕庄氏履丰何氏镜山皆汲汲论述盖以公实任道之器流泽桑梓忾慕无穷也馥恐载籍日杳派别愈难寻绪不禁娓娓详之附载白沙二书并何公跋语者欲以证公所学所守端的另于同安志録公大同书院记一首入遗文内亦吉光片羽矣吾乡邺架藏书者多如得公文者幸借钞録续入谅有同志曷胜企望乾隆丁丑腊月八日书于绕耕旧学家塾）

　　○县令庄遯庵先生槩学派

　　按先生为松厓公琛之子松厓趾美先徳官终广西按察司佥事以仁恕清靖着闻故先生仕迹亦以清白世其家其源流逺有端绪郡志称其莅官有风槩未曽立传今考之文庄蔡虚斋赠送序言称先生学博志髙到官贫约如故所养益不凡其表扬师门之节固信而可征也兹特録其派系附文庄一人着于篇端

　　县令庄遯庵先生槩

　　庄槩字世平晋江人宋少师藻斋公之后父松厓公琛广西佥事槩成化间岁贡尹广西陆川以考绩改任江西信丰县虚斋蔡文庄公送先生尹信丰序称受业师遯庵庄先生家素贫用素约不独未仕时为然前此尹陆川六年而贫约如故吾先生之所以为人者可知又曰先生博学髙志少年声光驰八闽阅世益深抱负益壮所养益不凡其所施为不以官之崇卑地之广狭限者闽书载其知信丰县有节概云（蔡文庄文集　郡志　岁贡）

　　○成化以后诸先生学派

　　泉自成化后风气淳龎人物挺生一时经学之茂海内宗之如虚斋蔡先生紫峰陈先生次崕林先生净峰张先生后先倡明正学风传响应兴起者多外此若庄公恭林公■〈启，山代口〉傅公凯李公雍郭公克一亦皆师传友授绰有典型至黄公河清诸贤多讲切问学追慕前修不茍以世儒自命者其余丰功硕徳未能遍録特举其师友可溯者载于编

　　副使庄拙斋先生恭

　　庄恭字仪甫号拙斋晋江人为诸生时从莆吴淳夫仲珠学而与黄未轩仲昭友成化五年登进士第授刑部主事给事中韩文等以论两宫事被拷讯恭首疏廷救之升员外郎出为江西按察佥事风采颷发雷击斧断行部南安上犹令望风觧去入与试事得丰城杨亷于落卷拔擢之成化丁未贑冦大哄祸延闽楚粤三省朝议知恭负文武才升为本司兵备副使踰月巨魁授首建昌瑞州冦复作势张甚恭出竒殱之前后俘馘无筭余悉平定安辑捷闻玺书嘉劳赐金币寳钞南城张升广昌何乔新为乡邦计咸请即本土超擢为藩使或观察使会丁祖母忧归卒恭孝友无间先赀悉让诸弟俸余则推赡戚族善物色后进奬掖不倦识蔡文庄于童年期以大儒见李文祥指为年家铮铮所交逰来往惟周翠渠瑛张东海弼雍康僖泰数人当宪宗时阉王直幻术李孜省最用事而孜省江右人也屡欲得恭为重恭絶不与通年位不满世人惜之孙如愚新兴令启愚肇庆府教授并有声（闽书　清源文献）

　　监丞林海峰先生■〈启，山代口〉

　　林■〈启，山代口〉字仰之同安人魁梧轩奕成化二十二年乡荐第一与蔡文庄相次发解并以易学倡于乡泉人兴易学以盛二门门生也文庄易犹在泉■〈启，山代口〉为安陆州学正安陆之易■〈启，山代口〉发之也仿胡安定法为敎人士循轨诸生馈赠无所受而周其贫者迁国子监博士及门如趋林贞肃俊尝録■〈启，山代口〉之名于方石祭酒谓然居二年迁南京国子监监丞杨吏部摄祭酒当诣京或请他摄杨曰仰之在须他摄何为六舍生羣请之吏部为宜遂摄祭酒卒于官囊无一金六馆书生争致襚林贞肃以所自预深衣方履殓之为撰墓志曰仰之介而容方而不腐为文章有竒气又曰予重得士既晚得仰之谓铭仰之耶嘉靖中有孙曰天徳者以贡歴亷州推官路南知州亷人祀之名宦其元孙一柱万厯庚戌进士歴官参政见李衷一学派（闽书　张氏雒闽源流　林贞肃撰墓志）

　　教谕庄翠峰先生鹏

　　庄鹏字万里翠峰其号惠安人成化丙午乡荐就选授新宁教谕议经术考古制器端文字程序以变易学者习尚学者始知所向方福州刘御史逊以言事出知武岗州复为藩府所挤人多敛迹鹏独与往来会有中以飞谤者遂解职事归独肆力学问延接后进处乡里是是非非不茍凈峰张公撰墓志云某生晚不及先生壮时也独记顷年屡以通家子谒拜先生一室雅靓图书笔砚之外无他物先生终日整襟端坐点勘书史虽分注小字亦精细不茍是时年几六十矣与人言纵横穿贯举古今理乱事理物情之变能使听者竦然至闻人有善与义当勇为者必咨嗟称赏惟恐人不及知其好学乐善如此

　　举人郑先生贤

　　郑贤晋江人成化丙午举人以易经授徒其年同登乡榜者五十二人皆其弟子曽答莆阳陈侍御书曰承教以益壮益坚相策弟不鄙敬佩绎之年有老壮学无作辍夫子有假我数年之思而汉霸抱朝闻以为愿则一义未解一理未信有非可以中道废者不鄙治易幸附骥尾窃计犹在强仕之年岂以春闱弗售而遽馁耶君子不患名之不成而患志之不树吾儒许多问业许多工夫寻向上去探讨古圣源头穷年迈韶不进不休则益壮之箴信可铭心其于益坚所诏则古人处一之说也遇不遇贞扵时坚不坚由之已修已俟时有可挫不可使馁者兄视不鄙岂靡靡讳穷之夫哉若小挫而靡则所谓不愧科名者何人不愧圣贤者又何人而甘自汩没之耶近日朋友来访者时以羲经相问难自愧麤心浮气不能阐扬四圣奥义谓宜当讨论理会使心即易易传心而后可若夫名利一场未尝挂诸念头非直不以穷为恤且狂戅不知有穷者故夫益壮益坚道理虽未之逮然鄙心窃意其当如是耳兹因教音之及请益砥砺之以不负兄教（清源文献）

　　司训洪汝言先生昌

　　洪昌字汝言南安人幼失怙鞠成于母攻礼经成化十二年岁贡授常州司训经学纯正议论髙古嘉意作人月有课岁有会士子翕然宗之尤长于诗文善草书时流咸推重焉

　　通政黄莲峰先生河清

　　黄河清字应期南安人弘治十五年举进士授吏部文选司主事歴郎中慨然以进退人才自任凡所举错甚称冡宰杨文襄公一清意首荐刘大夏韩文林瀚熊绣王宗彛朱钦艾璞陈寿王质万镗程文程温艾洪徐昂葛嵩张良弼吕翀潘镗刘演萧干元黄昭道张玮邢珣樊禹朱廷声等二十五人又荐恬退之士四人曰潘甫卢格张诩祝萃以风天下又若董玘万镗杨果闻渊姚继嵓夏良胜章拯唐龙周广顾珀皆其所举士论翕然归之称典选得人者前有黄天台后有黄清源天台者黄孔昭清源则河清也擢太常少卿提督四夷馆一日羣立于朝有一巨珰来羣揖中惟不识河清或以姓名示之珰骇曰是彼是彼明日持双币诣谒河清瞰其亡往返焉丁父忧归嘉靖初年迁南京通政卒于官所著有莲峰稿河清好读书遍交当世士与蔡虚斋王阳明湛甘泉董中峰何大复郑少谷诸公相善而于三衢棠陵方豪尤契豪称其嗜学如炙悦士如姝其气充充其心休休动履必则古称先陈氏道基序公文集曰莲峰先生妙龄举进士陟华要志槩不羣尤善著作闽小泉林公尝赏其初稿而序之莆省吾林公携刻于粤以传焉愚尝受而读之仰思国家更造文章著作至于弘治滋益精醇犹之淑气浑噩品彚涵濡乎其间莫之遗也先生于其时以少年遭际内承家学外友天下豪俊同时若蔡虚斋王阳明诸公咸以经术著作有闻于世先生与之往复议论道契志孚故其所得益深与诸老并称为一时之盛三衢方公固以文名家者而推崇先生谓所为文动以先秦为则斯非漫语云弟淑清潨清（闽书　清源文献）

　　黄先生淑清

　　黄淑清河清弟也自号暁江渔者为诸生弃之去入山耕读邦君贤大夫礼之不应也令颜容端与善以艰归与之书曰俗以仕宦丁艰曰放假葢谓歴官日多不能肆纵只一居丧当为暇日利田便舍肥肉大酒言出莫违意逐羣应入耳验目大都如此昔吕东莱在艰讲授陆象山已议其非何今古相逺不啻云泥执事学有主脑定是踏定一步也

　　黄应萃先生潨清

　　黄潨清字应萃别号东水两应乡试不偶益励志弗衰事嫡母温凊奉养至老弥笃庄事诸伯兄日以经学相质无何嫡母没率先诸侄治窀穸既襄事庐墓侧者三年过者莫不曰此孝子读书处也潨清念生母葛氏于父卒后早出不获供甘旨辄陟屺而号既而叹曰古人有捐二千石间闗徒跣必觏所生而后即安我独非人哉遂匐匍之道寝食俱废后访得之某里遂为母子如初人比之雍州云潨清尝谓古之学者由源而派后之学者逐派忘源古之文如大冶肖形后之文如掌中花耳因证小序穷韩申之业而一禀之考亭为韵说十余卷已复考班马异同旁及唐宋诸乗为厯代史评百余卷时而昼有得夜有书辄起而识之为观书目録十余卷其为文多凖东西二京诸所应举陈言辄嚼蜡视之耳手持一卷抚二子而歌令二子和之复于于啸曰若视吾所获与千畆孰多二子有乐登贤书有及为诸贡籍首潨清犹布衣蓬戸日囊故时书读之琅然性故方不妄色笑与人语龂龂侃侃然非公正不发愤至其雅度汪涵饮人以和遇不可意貌不加遽词不加激门闬诸后进执经问难各片言立剖去令是邦者争严重之苏氏浚曰忆余初侍先生乍而望之机发于踵乆而即之冲乎若不盈也殆所称博学笃行君子耶（苏紫溪先生集）

　　黄先生希颜

　　黄希颜晋江人润之父其事实未详按何氏清源文献曽登其姓名兹録之其着理气说曰孔子曰太极生阴阳邵子曰道生天地是理生乎气之说也朱晦翁曰有此理而后有此气蔡季通曰理先而气后是理先乎气之说也世之学者往往多以此为疑惟恐有理气之分判为二物耳殊不知理胜乎气气载乎理虽不相离而亦不相杂也善乎孔子之论道必以形而上下言之则理气之辨明矣盖理虚也气实也虚者常存而实者迭有也是以天地未判之初阴阳未生之始必有理以主宰之然后动静有所分清浊有所别不然则成一气块耳何以为造化之机生物之本哉然而伏羲之作易两仪之上未尝言太极也至孔子始言之仲尼之赞易太极之上未尝言无极也至周子始言之此皆人世之所骇而圣贤之不得已也何者弗烈其声而聋者弗闻也不烛其形而昧者弗睹也如孔子不言太极则以气为理者多矣周子不言无极则以道为气者众矣故圣贤不得已而后有是言也是岂好为竒恠之论也哉愚谓太极一图不出伏羲范围之外其曰太极动而生阳静而生阴即伏羲初画之两仪也其曰阳变阴合而生水火木金土即伏羲次画之四象也其曰干道成男坤道成女即三画之八卦也其曰万物化生即因重之六爻也夫岂有二致哉盖天地造化之具不过阴阳五行而已而万物生成之理不过气化形化而已是以伏羲之画卦必始于三画而终于六画也传曰刚柔相摩八卦相荡此之谓与若夫邵子一毎生二之说亦以见画卦自然之妙而变化之无穷耳是岂伏羲之本旨哉愚敢着是说以袪世人之惑观者恕其狂妄之罪则幸甚矣（清源文献）

　　参政黄以诚先生润

　　黄润字以诚晋江人正徳十六年进士授武进令值江南大饥流移数万赈活有方邑赋重前巡抚周忱奏折布以轻之疋布扺粮一石吴廷举议征价疋银五钱润曰折布固将轻之若定五钱是重之也乃改征三钱擢南刑部主事改兵部武选奏立选法迁车驾郎中出守松江丁外艰去松人举前两贤守以配润作三清堂祀之服阕补东昌守升河南副使备兵信阳时章华台等处剧盗盘踞流刼润讨平之擢山西左参政念母老乞终养归先是润在吏部冡宰欲以科道官润使李黙喻意固辞黙曰有吏部郎登门送官而人不受者耶润曰有吏部郎登门送人官者耶因大笑而去同年张孚敬用事时不一见及三去国三送之张欲处以文选坚谢如前张净峰岳尝称润当于古人中求之曽与书曰僻居无朋友之助几成惰弃想令眉宇每切夣寐官曹清暇日月新功必有可以见教者便中千万不惜大扺吾辈年纪渐老大精力亦无多切在于要紧处用工如读书专治一经打成片叚尽有受用向在南宫读易已有次第后来能不间断否此如日用饮食顷刻不可放下今人苦苦要去学诗学字学文章声口真所谓浪费精神可叹也润家东石时有东崖西郭之号西郭者同时同邑清节御史陈蕙也着有东石漫稾十卷经济备考四十卷（泉郡志　张净峰集）

　　教谕郭约之先生克一

　　郭克一字约之惠安人正徳八年乡荐少从莆陈茂烈学嘉靖中署归善教谕捐俸新学舍复分斋肄业之规申饬条教讲说经旨士心竦异（闽书） 

　

　

闽中理学渊源考卷五十九

　

　　

　　广平府知府李清馥 撰

　　○东林蔡氏家世学派

　　按蔡文庄先生先世家惠安之东林里至元代有处士讳惠者始徙晋江是为先生始祖先生尝自述其髙祖大畧谓髙祖世安公讳润与朱都宪公为友都宪尝语先生云吾及识乃髙祖实一时善士曽祖讳辉中永乐甲午乡试祖讳■〈樊，心代大〉徳不仕父讳观慧为允元公先生为佚老会记言在会凡十七人而允元公为之长一时在列皆乡之望文行表表出等夷而萃为一会则允元公为巨人长徳以肇基启后有以哉泉南自紫阳而后人文之盛实倡起于文庄是文庄先生之家世渊源尤后学不可不追寻所自焉

　　蔡允元先生观慧

　　蔡观慧字允元晋江人文庄公清父也既受文庄封与乡里耆旧为逸乐会文庄撰记略曰志书载吾泉风俗淳厚人乐为善宋时人物最盛其出而树勲业播声实于当世者固已班班可考其在林泉意亦当有髙人逸士志节风流之可以表世而范俗者而未之有纪也我朝百余年来治教休明人物复炽然以盛矣然前此之仕而归休与夫不仕而既老者率亦多匆匆竟日扰扰卒岁而已鲜有能自取乐于分内者间有之亦未能倡为是会以同于众也又曰今日逸乐之所以有会以逸而乐耳盖视九老耆英之遗意而不敢尽同也在会凡十七人以齿序则家君为之长爵尊而兼齿者通政致仕张公也次则封主事黄公暨循斋黄先生怡斋贺先生三陈先生史吴包翁留顾董林杨列位先生皆乡之望也文行表表出等夷而悉萃为一会呜呼亦盛矣会之言曰朋友者五伦之一道义者百行之根凡我在会之人有善相劝有过相规有疑事则相质其有忧患亦相与为力也岂徒逸乐云乎哉又曰会之位惟尚齿会之仪不尚丰月必再会不疎不数也或于所居或于所游之地惟其所宜也盖始于弘治辛亥四月望至于今十有一年矣而未尝有一日之旷惟值水旱或凶歉则暂辍此又与众庶同其忧而不胶于逸乐也又曰吾人之会所以序天伦之乐事而亦有三益之遗规存焉不可无以传之后生辈也乃合众议请张公记之时各録一通置之座隅以遗后之人而张公辞曰此正后生辈所宜用心者适某以侍养归自京师张公乃属家君命甚为之家君遂授以其事如此并列诸公名于左张公名苗黄公名齐黄先生名绩贺先生名腾三陈先生名政名袭名淮史先生名隲呉先生名瑶包先生名哲翁先生名裕留先生名昆顾先生名美董先生名鳯仪林先生名泽杨先生名溥家君名某亦封主事（闽书　蔡文庄公集）

　　举人蔡先生存畏

　　蔡存畏字思危文庄公长子生而聪颕稍长能文弘治十一年乡荐

　　举人蔡先生存微

　　蔡存微字　　嘉靖四年乡荐

　　寺丞蔡先生存逺

</div>
    <div class="pagination">
<a href="闽中理学渊源考_page61.html">上一页</a><span>...</span><a href="闽中理学渊源考_page57.html">57</a><a href="闽中理学渊源考_page58.html">58</a><a href="闽中理学渊源考_page59.html">59</a><a href="闽中理学渊源考_page60.html">60</a><a href="闽中理学渊源考_page61.html">61</a><span class="current-page">62</span><a href="闽中理学渊源考_page63.html">63</a><a href="闽中理学渊源考_page64.html">64</a><a href="闽中理学渊源考_page65.html">65</a><a href="闽中理学渊源考_page66.html">66</a><a href="闽中理学渊源考_page67.html">67</a><span>...</span><a href="闽中理学渊源考_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
