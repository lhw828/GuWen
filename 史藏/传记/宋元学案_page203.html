<!DOCTYPE html>
<html>
<head>
    <meta charset="UTF-8">
    <title>宋元学案 - 第 203 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 203 页/共 437 页</h1>
    <div class="content">
　　（子）崇实

　　朱熹（别为《晦翁学案》。）

　　陆九龄（别为《梭山复斋学案》。）

　　（并玉山学侣。）

　　陈岘　　　　　（子）昉　　　　　　　　　　（孙）均（别见《西山真氏学案》。）

　　（忠定同调。）

　　玉山学案序录

　　祖望谨案：玉山汪文定公少受知于湍石，其本师为横浦，又尝从紫微。然横浦、紫微并佞佛，而玉山粹然一出于正，斯其为干蛊之弟子也。述《玉山学案》。（梓材案：《玉山学案》亦谢山所特立，其稿尚存。）

　　◆吕张门人（刘、杨再传。）

　　文定汪玉山先生应辰

　　汪应辰，字圣锡，信州玉山人也。本农家子。喻湍石为玉山尉，一见奇之，许以女，以书充，遂闻伊洛之学。已而赵丰公鼎帅江西，辟喻为僚，先生从之，丰公亦奇焉，置之馆塾。先生由湍石以从诸前辈，胡南则胡文定公，浙东则吕舍人居仁，皆奇之，勉以正学。年十八，成进士。高宗览其对，以为：「陛下励精图治，求复父兄之仇，亦历年，而驻跸无一定之地，战守无一定之策，进退无一定之人，所施行事无一定规画，何以奏功﹖是在陛下反求诸己而决定之。」高宗意以为老儒，擢置第一，及唱名，则少年，大喜，特书《中庸》以赐。丰公出班谢。先生本名洋，至是改赐名。将即除馆职，丰公请且历外任，以老其才，乃授镇东签判，待阙。状元故事无待阙者，而先生省试亦居前列，合以升甲转官，丰公又令姑已之，先生感丰公意厚。闻张横浦讲学，又往从之。横浦故与湍石善，见先生来，喜曰：「少年登上第，乃急忙来就学邪﹖」丰公出帅绍兴，先生始之任，幕府事皆谘焉。方旱，令先生祷之而即应，越人歌之曰：「此相公雨。」丰公笑曰：「此状元雨也。」召为秘书省正字。时金人方归河南地，先生上疏谓：「和议不谐非所患，和议谐而因循无备之可患！异议不息非所患，异议息而上下相蒙之可患！今虽通好，疆场之上宜各戒严，以备他盗。乃方且肆赦褒宠，以为遂休兵息民矣！纵忘积年之耻，独不思异日意外之患乎﹖此所谓因循无备者也。力排群议，大则窜逐，小则罢黜，于是轻躁者阿谀以取宠，畏懦者循默以固位，忠臣正士无以自立于群小之间，此所谓上下相蒙者也。入则无法家拂士，出则无敌国外患，此其时矣。」秦桧大怒，出为建州判，遂请祠，寓居常山之萧寺，饘粥不给，处之裕如，益以讲学为事。已改判袁州，以赵丰公丧经其郡，遣兵三十人护行，祭文有忌讳，为衢守章杰所发，被讯，祭文已火。胡致堂为言之桧，得不竟。及为广州判，桧将兴大狱以诬张魏公，连逮者数十家，先生与焉。狱甫具，桧死，先生幸免。明年，召为尚书吏部郎，迁右司。先生流落岭峤十有七年，至是赐环，方向用，顾以亲老乞外，知婺州。丁艰，服除，以秘书少监权吏部侍郎，寻权吏部尚书，奏驳李显忠冒赏。寻权户部侍郎，兼侍未可，谓魏公曰：「相公不如且为上正心诚意，以固其本，然后议边事。」魏公不能用。会议上皇尊号，先生谓元丰所罢，不当复举，又谓「光尧」二字之非，尧岂可光﹖上皇闻之不喜，先生乞外，知福州。未几，召为敷文阁待制，请以朱子自代。二年，以敷文阁直学士充四川制置使、知成都府。时蜀困于征求，民力且竭，先生抚循甚至，益除百方，详见楼宣献公所作行实，文繁不载。（云濠案：宣献《攻媿集》无文定行实。）同知枢密院事刘珙进言「应辰与陈良翰、张栻，臣所不及」，有旨召还。道中再乞祠，不许。入对，以畏天爱民为言，并为上言蜀弊政之未尽去者，请并除之。除吏部尚书，兼翰林学士并侍读。敷陈六事，庙堂议者多不合，皆忌之。而先生尝为上言陈良佑在蜀多诞，良佑闻而谮之。良佑故亦负时名，至是，以私憾进间言，上遂疑之。先生多革夙弊，中贵人尤侧目。德寿宫方甃石池，以水银浮金凫鱼于上，上皇指以示上曰：「水银正乏，此买之汪尚书家。」上怒曰：「应辰力言朕置方廊，与民争利，乃自贩水银邪！」先生知之，力求去。已而复出发运均输之旨，叹曰：「吾不可留！」乃力争之，遂以端明殿学士知平江府。韩玉以拣马过平江，先生简其礼，玉归，复谮之，遂以平江米纲有歉贬秩。先生力请祠，自是卧家不起。寻复端明殿学士。淳熙三年，卒。又七十三年，赐谥文定。先生于学，博综诸家。其知福州也，延致李延平讲道，甫至而卒。其骨鲠极似横浦，多识前言往行以畜德似紫微，而未尝佞佛，粹然为醇儒。高、孝二宗皆知之，而卒不能竟其用，为可惜。学者称为玉山先生，有《文集》五十卷。（云濠案：先生文多散佚，《四库》重辑为二十四卷。）

　　玉山文集

　　君子不愿乎外，是以不怨天；尽其在我，是以不尤人。祸福得丧，在天而不在人，我何怨！是非毁誉，在人而不在我，又何尤！惟行法以俟命，推诚以待物。（《答徐汉英》。）

　　圣人仰观俯察，制礼作乐，皆有至义存乎其间。不然，则是纷纷者赘矣。故曰：「其数可陈也，其义难知也。」孔子观于蜡，而曰「仁之至，义之尽」；观于乡饮，而知王道之易易也；论郊社之礼，禘尝之义，而曰「治国其犹示诸掌乎」。季札观（韶箾》之舞，而知帝德之广大；韩宣子见《易象》、《春秋》，知周公之德与周所以王。此岂拘着于刑名度数与文字之间哉！（《与汪叔嘉》。）

　　天下之事，常伤于锐而无渐。弊之在人者，固不可以不革，然使其有忠信诚悫之心，则当究弊之所从来，虑其始而及其终，行之以渐，消之以晦，而持之以久。固未有初不考究，但见其于人情不合，率然以为非是，不俟终日而尽罢之者。美则美矣，然出于锐气，非出于诚心。「先甲三日，后甲三日」，革弊之难如此。今人于交友间，苟见其过，犹为掩覆保全，谏之于密，况君臣乎！（《答徐知止》。）

　　文潜《性论》谓性为善恶混，固非，然彼盖质之心，以为诚然而后言者也。今之谓

　　性善者，盖尊信孟子而云耳，未必心见其诚然也。曷求见其诚然者乎！谓格物为扞格，窃恐未安。克伐怨欲不行，孔子不以为仁，此可见矣。（《答叶南美》。）

　　天下之祸，有养成者，有激成者。西汉张禹、孔光之流，此养成者也；东汉之君子，此激成者也。为君子者岂无中道于其间﹖伊川尝曰：「中则正矣，正或未必中也。」世尝有正而未必中者，不可以其未中而谓之不正。（《答梁子辅》。）

　　学问之道，止是揆于心而安，稽于古而合，措于事而宜。所以体究涵养，躬行日用，要以尽此道而已。若家务人事，以至应举从仕，终不相妨。（《与方叔兴》。）

　　示喻于平易处蹉过，益见体道之功，久而日亲。道无远近高卑之异，但见有不同。然方其未至，虽欲便造平易，而势有未能。（《与朱元晦》。）

　　阴阳隔屏，理有常数，修庶政以召和气，罄诚意以求多福。弭祸于未形，起福于将来。（《与程尚书》。）

　　世之自谓得道者，以前言往行为糟粕刍狗，以治天下国家为绪余土苴，迄之放弃典刑，阔略世务，至于为西晋之祸。或者出而矫之曰：「吾之道，固所以经世也。」然而天人异观，物我殊归，高明中庸，析为二致。其行事，则私智之凿而已。道果如是乎﹖（《读荥阳公书》。）

　　（梓材谨案：谢山节录《玉山文集》二十九条，今移二条为家学立传于后，又移入《安定学案》一条，移入《高平学案》一条，又一条移入案语，又移入《卢陵学案》一条，移入《涑水学案》二条，移入《伊川学案》二条，移入《范吕诸儒》一条，移入《元城学案》　一条，移入《景迂学案》一条，移入《龟山学案》一条，移入《陈邹诸儒》一条，移入《豫章学案》一条，移入《横浦学案》一条，移入《蜀学略》二条，又一条分作两条，移入《高平》、《濂溪学案》各一条。）

　　附录

　　吕东莱与端明书曰：侍郎丈出处进退之际，实消长否泰之端。傥诚意交孚，元气可复，则固当身任天下之重，先后本末，自有次第，不必徇匹夫之小谅，避世俗之小嫌。苟或未然，则道不可轻用，物不可苟合，谓宜明去就之义，以感悟上心，风示天下。

　　朱子祭之曰：惟公学贯九流，而不自以为足；才高一世，而不自以为名；道高德备，而不自以为德；位高势重，而不自以为荣。盖玩心乎文、武之未坠，抗志乎先民之所程。巍乎其若嵩、岱之雄峙！浩乎其若沧海之涵渟！

　　◆玉山学侣

　　吕先生大同（别见《紫微学案》。）

　　忠定赵先生汝愚（父善应。）

　　赵汝愚，字子直，宗室汉恭宪王七世孙，居余干县。父善应，官终修武郎、江西兵马都监，性纯孝，笃行闻于世。先生早有大志，每曰：「丈夫得汗青一幅纸，始不负此生。」擢进士第一，历迁校书郎，转著作郎，知信州、台州，除江西运判。入为吏部郎，兼太子侍讲，迁柲书少监，兼权给事中。奏撤内侍陈源总戎之任，自是内侍不复兼兵职。权吏部侍郎，兼太子右庶子，论知合王抃招权预政，出抃外祠。以集英殿修撰帅福建，分羌势以弭边患。孝宗谓其有文武威风，召还。光宗受禅，趣召未至，殿中侍御史范处义论其稽命，除知潭州，改太平州。进敷文阁学士、知福州。绍熙二年，召为吏部尚书。上以贵妃黄氏暴薨，得疑疾，不朝重华宫。先生往复规谏，帝、后皆悟，乃诣北内，从容竟日。四年，知贡举，与监察御史汪义端有违言。先生除同知枢密院事，义端言宗室不为执政，诋先生植党沽名，台谏阴附。疏入不报，上为黜义端补郡。未几，迁知枢密院事。五年，孝宗崩，先生以上有疾，乞太皇太后垂帘，且请摄行祭礼。又以国本系乎嘉王，奏正储位以安人心。御批：「历事岁久，念欲退闲。」留正惧，佯仆于庭，密为去计。先生与徐子宜、叶水心谋，遣韩侘冑以内禅之意请于宪圣，宪圣乃命皇子即位，即丧次召还留正长百僚，命朱子待制经筵，悉收召士君子之在外者。以先生兼权参知政事，先生乞免兼职，乃除特进、右丞相。辞不拜，乃以特进为枢密使。侘冑自以有定策功，且依托肺腑，出入宫掖，居中用事。朱子与彭忠肃皆以言去。侘冑势益张，引其党，谋摈先生，指当时贤者姓名为先生之党，上意不能无疑，于是陈止斋、吴畏斋、刘后溪各先后斥退，而衣冠之祸始矣。正言李沐奏先生以同姓谋危社稷，遂罢右相，除观文殿学士、知福州。台臣合辞乞寝出守之命，博士杨敬仲、太府丞吕子约亦以为言，太学生杨宏中等六人伏阙，诉先生之忠。侘冑忌先生益甚，谓不重贬，人言不已。以中丞何澹、御史胡纮连疏妄劾，责永州安置。先生怡然就道，谓诸子曰：「观侘冑之意，必欲杀我。我死，汝曹尚可免也。」至衡州，病作，为守臣钱鍪所窘，暴卒，天下闻而冤之。先生学务有用，常以司马温公、富郑公、韩魏公、范文正公自期。凡平昔所闻于师友如张南轩、朱晦翁、吕子约、汪玉山、王梅溪、胡澹庵、李巽岩、林艾轩之言，欲次第行之，未果。所著诗文十五卷，《太祖实录举要》若干卷，类《宋朝诸臣奏议》三百卷。先生既没，党禁寖解，复资政殿学士、太中大夫。已而赠少保。侘冑诛，尽复元官，赐谥忠定，赠太师，追封沂国公。理宗诏配享宁宗庙廷，追封福王，进封周王。子九人，崇宪其长子也。（参史传。）

　　（梓材谨案：先生于朱、张行辈相等，大愚已后之玉山以至艾轩，其年皆长于朱、张。先生于玉山里居为近，虽难断为汪氏弟子，列为学侣可也。又案：谢山《札记》：「南宋宰辅赵忠定公家登《学案》者四世六人。」先生四子及孙必愿见本卷，其一人则先生曾孙良淳也，见《双峰学案》。）

　　附录

　　吕东莱《与周子充书》曰：子直庶几善道，而于事物似未尽谙。如陆务观疏放封驳，岂为过当﹖方人才难得之时，其辞翰隽发，多识典故，又趋向实不害正，弃瑕使过亦何妨﹖公与子直厚，胡不语之。

　　王深宁《困学纪闻》曰：南塘挽赵忠定公云：「空令考亭老，垂白注《离骚》。」杨楫跋《楚辞集注》云：「庆元乙卯，治党人方急，赵公谪死于道。先生忧时之意，屡形于色，一日，示学者以所释《楚辞》一篇。」

　　文公朱晦庵先生熹（别为《晦翁学案》。）

　　文达陆复斋先生九龄（别为《梭山复斋学案》。）

　　◆忠定同调

　　宣奉陈东斋先生岘

　　陈岘，字寿南，温之平阳人。以祖遗泽补官，调邵武南尉。淳熙十四年，以博学宏辞科赐第，历迁秘书郎。后省封还除书，指先生为故相赵公党，黜知全州。最闻，以秘郎召。累进显谟阁待制、知泉州。未上，以兵部侍郎兼直院召。卒，赠宣奉大夫。开禧初，韩侂冑将启兵端，欲用其亲吏苏师旦为节度使，密谕词臣使草制。时先生以中书舍人兼直学士院，语人曰：「节钺以待将臣之功高者。师旦何人，可辱斯授！必以此见命，吾有去而已。」未几，中贵人有以特旨躐迁遥郡者，先生复论之。中贵人者，侂冑之所主也。御史探权臣意，遂假驳死狱事劾之以免，士论高之。着有《东斋集》三十卷。（参《真西山集》。）

　　◆玉山家学（刘、杨三传。）

　　汪先生伯时

　　汪伯时，玉山子。其在官也，玉山与之书云：「惟公与正，乃万事之本。又须行之以恕，居之以宽，庶几久而无愧。」又云：「韩忠宪公家书曰：『笞罪亦不可轻用，明则有人非，幽则有鬼责。』忠宪八子贵盛，其报也。今岂求干福，但求免祸，用刑尤宜哀矜。」

　　尚书汪先生逵

　　汪逵，字季路，玉山子。干道进士，官国子司业。韩侂冑用事，斥伪学，善类皆不自安，刘德秀因乞考核邪正真伪，所逐多名士。先生入札子辩之，德秀以先生为妄言，并斥之，闲居七年。参政李壁力言于朝，嘉定初，召为太常卿。迁至吏部尚书、端明殿学士。（参《江西人物志》。）

　　（梓材谨案：先生为玉山次子，楼攻媿题其所藏高宗宸翰，言其能继世科，恪守家法，博学多识，绰有父风。）

　　◆玉山门人

　　文简尤遂初先生袤（别见《龟山学案》。）

　　成公吕东莱先生祖谦（别为《东莱学案》。）

　　文肃章先生颖

　　章颖，字茂献，新喻人。以兼经中乡荐。孝宗嗣服，下诏求言。先生为万言书附驿以闻，礼部奏名第一，孝宗称其文似陆贽。调道州教授，作周濂溪祠。以平宜章寇，召对，除太学录。礼部正奏第一人，初任即召对者，自先生始。累迁左司谏。时右相葛邲当国，先生论邲不足任大事。从官议欲超除先生，俾去言职。光宗曰：「是好谏官，何以迁之！」宁宗立，韩侂冑用事，先生以侍御史兼侍讲。论赵汝愚无听其去，御史劾先生阿党，罢。先生家居，久之，侂冑诛，累迁礼部尚书。考订《甲寅龙飞》诬笔。丐去，奉祠。以嘉定十一年卒，年七十八。先生操履端直，生平风节不为穷达所移。党论方兴，朱子遗以书曰：「世道反复，已足流涕，而握其事者，怒犹未已。然宗社有灵，公论未泯，异日必有任是责者。非公，吾谁望邪﹖」赠光禄大夫，谥文肃。（参史传。）
</div>
    <div class="pagination">
<a href="宋元学案_page202.html">上一页</a><span>...</span><a href="宋元学案_page198.html">198</a><a href="宋元学案_page199.html">199</a><a href="宋元学案_page200.html">200</a><a href="宋元学案_page201.html">201</a><a href="宋元学案_page202.html">202</a><span class="current-page">203</span><a href="宋元学案_page204.html">204</a><a href="宋元学案_page205.html">205</a><a href="宋元学案_page206.html">206</a><a href="宋元学案_page207.html">207</a><a href="宋元学案_page208.html">208</a><span>...</span><a href="宋元学案_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
