<!DOCTYPE html>
<html>
<head>
    <meta charset="UTF-8">
    <title>宋元学案 - 第 343 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 343 页/共 437 页</h1>
    <div class="content">　　胡卫，字卫道，累官礼部侍郎。弟衍，字衍道，知溧阳军。皆胡撙子。（补。）

　　（梓材谨案：衍道，一字晋远，孙烛湖先生之也，盖即受学于烛湖。《胡氏谱》载其为嘉定辛未进士，知汉阳军事。但谓赠中散大夫拱之子云。）

　　◆南堂门人

　　参政吴退庵先生渊

　　吴渊，字道夫，宣城人，秘阁修撰柔胜之子也。幼端重力学。五岁丧母，哀慕如成人。嘉定七年进士，调建德簿，丞相史弥远与之语，欲授以开化丞，先生对曰：「甫得一官，何敢躁进﹖」弥远改容，不复强。丁父忧，诏起复，力辞，不许，复辞，且贻书政府曰：「人道莫大于事亲，事亲莫大于送死，冒哀求荣，大节扫地，何以事君！」时丞相史嵩之方起复，或曰：「语得无碍乎﹖」先生不顾。服除，差浙东提举茶盐司干办公事。进权工部侍郎，历知太平州，兼江东转运使，两淮民流徙入境者四十余万，慰抚而赒济之，境内肃然。又知隆兴府，岁大歉，讲行荒政，全活者七十八万九千余人。知镇江府，岁亦大祲，因先生全活又六十五万余人。丁母忧，服除，历迁兵部尚书、知平江府兼浙西、两淮发运使。岁又大祲，因先生全活者四十二万余人。拜资政殿大学士，封金陵侯，赐「绣堂」、「忠勤楼」大字，进爵为公。丐祠，复起为观文殿学士。宝佑五年，拜参知政事。卒，赠少师。（参史传。）

　　丞相吴履斋先生潜

　　吴潜，字毅夫，参政渊之弟。嘉定十年进士第一。绍定四年，都城火，先生疏请「修省恐惧」，以回天变。又贻书丞相史弥远论事，以「格君心」为先。端平初，历官至江东安抚留守。尝陈九事曰：顾天命，植国本，笃人伦，正学术，广畜人才，实恤民力，边事当鉴前辙，楮币当权新制，盗贼当探祸端。以直论忤时相，罢奉千秋鸿禧祠。改秘阁修撰。后以工部侍郎知庆元府兼沿海制置使，建筑堤堰，以备旱潦，至今民食其利。及知临安府，乃论艰屯塞困之时，非反身修德，无以求亨通之理。淳佑十一年，由绍兴府入为参知政事，拜右丞相兼枢密使。明年，以水灾乞解机政。又四年，授沿海制置大使，判庆元府。累章乞归田里，进封庆国公，判宁国府。还家，以醴泉观使兼侍读，召入对，论畏天命，结民心，进贤士，通下情。帝嘉纳。拜特进、左丞相，进封许国公。鄂州被兵，疏劾丁大全等。论国家安危治乱之原，由近年公道晦蚀，私意横流，仁贤空亏，名节丧败，忠嘉绝响，谀成风。时群小侧目，国事日非。适将立度宗为太子，先生密奏云：「臣无弥远之材，忠王无陛下之福。」帝怒，先生以沈炎论劾落职，责循州安置。贾似道使武人刘宗申毒之。先生凿井卧榻下，毒无从入。复开宴趣赴，辞之者再。不数日，移庖就先生，遂得疾，曰：「吾将逝矣，夜必雷风大作。」已而果然。四鼓开霁，撰遗表，作诗颂，端坐而逝。时景定三年五月也。循人闻之，咨嗟悲恸。德佑元年，复官赠少师。着有《履斋遗集》。（云濠案：先生《遗集》四卷，釆入《四库》集部。）先生四绾郡组，所至民不能忘。其在政府，时时以畜人材、储边防为亟。遗疏虽不尽传，然其兴史弥远诸书，具载《集》中，犹想见岳岳不挠之概。诗词激昂凄切，在南宋亦不失为佳手，是固不但其人品足重矣。（同上。）

　　祖望谨案：吴毅夫疏言徐庚金等事曰：「强敌入我堂奥，奸党犹在衽席，外廷纷纷，盖为社稷。陛下若以正人不当收召，则是君子不足恃，《六经》不足信，而孔、孟之道可废。万一宗社轻摇，恐天下后世书之曰「亡国自臣潜始」。上为之敛容，而隙由此开。

　　◆克堂家学

　　文肃包先生恢

　　包恢，字宏父，父扬、世父约、叔父逊皆从朱、陆二子学。先生弱冠，即闻心性之旨。成嘉定十三年进士。累以军功擢知台州，诛妖僧号「活佛」者。及知建宁，严禁淫祠，民俗丕变。数膺剧郡，所至破豪猾，去奸民，治蛊狱，课盆盐，政声赫然。积官至刑部尚书，签书枢密院事，封南城县侯。以资政殿学士致仕。卒，年八十七，赠少保，谥文肃。先生在理宗时，经筵奏对，诚意恳恻，至身心之要，未尝不从容谆至。度宗至比先生为程颢、程颐。少时文誉藉甚，既登仕籍，转为功业所掩。史传亦不及其著作。元刘埙《隐居通议》称先生学为时师表，为文下笔汪洋，根据义理，由其学力深厚，不可涯涘，故推重于后进如此。着有《周礼六官辩》、《敝帚■略》等书。（参史传。）

　　◆敏道门人

　　宝章罗北谷先生必元（见下《骊塘门人》。）

　　◆骊塘门人

　　宝章罗北谷先生必元

　　罗必元，字亨父，进贤人。嘉定中进士。累官抚州司法。真西山入参大政，先生移书谓：「老医尝云，伤寒坏证，惟独参汤可救。先生其今之独参汤乎﹖」通判赣州，上疏论贾似道。后以直宝章阁致仕。（参《姓谱》。）

　　（云濠谨案：先生自号北谷山人。《刘后村大全集》先生墓志云：「公少师骊塘危公、蟾塘危公，壮为性理之学，与柴中守、欧阳镇、冯曾讲切。」是则先生之师友可见矣。）

　　（梓材谨案：《宋史》先生本传云：「卒年九十一。」且言：「先生尝从危稹、包逊学，最为有渊源，见理甚明，风节甚高，至今人犹尊慕之。」则先生又为包氏门人也。）

　　罗先生晋君

　　罗晋君，字晋伯，进贤人，宝章必元从子也。早从危骊塘稹、蟾塘和、柴蒙堂中守、欧阳东谷镇学。所居东偏万竹中作楼，聚书万卷，扁曰「经训」，江古心万里记之。（参《刘后村集》。）

　　◆北谷讲友

　　柴蒙堂先生中守（别见《丘刘诸儒学案》。）

　　欧阳东谷先生镇

　　欧阳镇，字伯禹，号东谷。尝遗陆伯微书，自谓「于象山之学有会心处」。冯圣与、吴规甫亦极称之。清修笃孝，临终翛然。（参《袁蒙斋集》。）

　　（梓材谨案：《蒙斋文集》止称欧阳伯禹。考之《刘后村集》志罗北谷文，盖即东谷先生镇也。又案：蒙斋所称冯圣与，即《后村集》之冯曾尔。）

　　冯先生曾

　　冯曾，字圣与。

　　◆仲钦家学

　　李先生复（见上《象山门人》。）

　　◆机宜家学

　　邵先生鲁子

　　邵鲁子，其父从陆子、袁絜斋游。刘漫塘送之序云：「今之学者，喜立言以自见。夫太极气之始，大衍《洪范》数之元，不为之图未易晓，而近世精一之传有图，心性之分有图，皆为蛇画足。」）

　　（梓材谨案：谢山节录《漫塘集》此条而识云：「鲁子恐是邵机宜之子，故云其父从陆子、袁絜斋游。当查。」今姑如其说，补为之传，以俟再考。）

　　◆蟾塘门人

　　宝章罗北谷先生必元

　　罗先生晋君（并见《骊塘门人》。）

　　◆东谷门人

　　罗先生晋君（见上《骊塘门人》。）

　　◆曾潭续传

　　隐君陈静明先生苑（别为《静明宝峰学案》。）

　　◆石氏续传

　　州属石遯翁先生余亨

　　石余亨，字成己，新昌人也。石氏世为讲学家，先生守先绪。以咸淳进士官明、衢二州。见宋且亡，弃去，隐沃洲，自号休休翁。丙子之乱，转徙万山，叹曰：「吾家累世传正学，（云濠案：《两浙名贤录》作「吾家更八九世皆不失素业」。）至予身益穷。然不死于盗贼，得奉遗体以从先人于九原，幸矣！」又号遯翁，且为铭曰：「胶胶乎，申申乎！将久存以瘁予形乎﹖宁亟归以全吾真乎﹖悲夫！」时以致曲先生并称云。（补。）

　　◆遯翁门人

　　黄先生奇孙（别见《潜庵学案》。）
 卷七十八　张祝诸儒学案（全氏补本）
　　张祝诸儒学案　（全祖望补本）

　　张祝诸儒学案表

　　张行成　　　　　　　吕凝之

　　（谯氏门人。）

　　王卿月

</div>
    <div class="pagination">
<a href="宋元学案_page342.html">上一页</a><span>...</span><a href="宋元学案_page338.html">338</a><a href="宋元学案_page339.html">339</a><a href="宋元学案_page340.html">340</a><a href="宋元学案_page341.html">341</a><a href="宋元学案_page342.html">342</a><span class="current-page">343</span><a href="宋元学案_page344.html">344</a><a href="宋元学案_page345.html">345</a><a href="宋元学案_page346.html">346</a><a href="宋元学案_page347.html">347</a><a href="宋元学案_page348.html">348</a><span>...</span><a href="宋元学案_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
