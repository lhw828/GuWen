<!DOCTYPE html>
<html>
<head>
    <meta charset="UTF-8">
    <title>清耆献类征选编 - 第 16 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清耆献类征选编 - 第 16 页/共 35 页</h1>
    <div class="content">　　抱瓮老人，姓王氏，名作梅，字岩公；号二瞻，盖取「陟岵屺，瞻父母」之义。抱瓮老人，其晚年别号也。世居河内。由康熙己丑进士，初任江南合肥令；以诏举治行有声，行取部曹。旋缘福建台湾新变，特旨改授海防同知。（雍正）三年，加正四品，仍留原任。后告终养归，未抵家而父卒，仅得养母五年；终天抱恨，誓不复出。
　　计自十三补诸生，十五食廪饩，二十拔入成均，二十一登贤书，三十一成进士，四十而入仕，五十而挂冠：此其阅历之大略也。
　　生平不能作一句欺人之语，亦不能受分文非义之财。闻善，未尝不喜；疾恶，自知其隘。恤民如己病，忧时如杞人。岂有所为而然，盖中有不可强者矣：此其志行之大略也。
　　与人以直道相期，而暗于知止。又举动多疏阔，徒慕汲长孺；盖次公之为人，而不知其不可及，且不知其过戆而未蹈道也。以是动多龃龉，患与谤丛；爱之者逾国士，而恶之者如仇仇。晚年，虽痛自惩悔，而学致荒落，德终无加焉。止办能谢绝人事、抱膝杜门耳：此其交游之大略也。
　　幼承庭训，于古今文源流派别，颇少有得；而不欲以文名。酷爱「两汉」诸循吏传，而屡任繁剧，地与愿违；虽在官颇遏心力，而不欲以廉能名。尝太息谓人曰：『文字之坏，坏于「雅俗共赏」一言；吏治之坏，坏于「名实双收」一言』。妄以为近时确论。而自伤命坐磨蠍，恐名根未除，增致悔吝；故读书以自情失业，作吏以未老投簪。其甘苦之故，止自喻之，当不直有识者一哂也。笃信乎圣贤之言，谓『经传所载，的然俱切于日用，无只字欺人；但患不能体认耳』。居家不用释、老，凡二氏之说近理而能乱直者，颇能抉摘其是非。家世忠厚，恒语子弟『毋习为浮薄，以伤累世醇谨之遗』；又尝谓『治生之道，惟农事为善』。盖农取之于地者也，尽其利不为贪、尽其治不为巧。恒心恒产，相终始焉。其他无一可者，以其弃信而害义也。
　　嗟乎！吾之生平，殆亦略尽于此矣。昔先考妣之葬也，圹记皆不肖自为之，不敢嫁名显者以重予罪。今老矣！自恨学问、行义，无所成就。以不愧先人于九原，第撮其大略，缮为二纸。一将来砻诸砖石，纳之圹中；一留家塾，以示子孙：存吾面目之本然而已。其生卒岁月，俟儿辈续记之，勿庸计也。
　　——右自撰「志」。
　　余曩撰「圹记」，时年未七十。后以吾乡多谋桔槔之利，易世后开渠穿井，虑未能免，遂不欲纳诸圹中；此稿久置废簏无问矣。自七十九、八十两年，夜患不寐；私维当年作吏，虽此中可信无他，而或过于操切。既有余殃，难免为后人之累；因取从前旧事于卧间，细加点勘。
　　忆少时读书，笃信古人「火烈鲜死」之语；故两任剧地，事丛民玩，于笞杖诚少所纵舍。然纵流以上诸关钦部宪件减从轻典者，十且八、九矣。故作吏九年，从未杖毙一犯、瘐死一囚。余历任正署，俱置有日记堂簿，可按察稽也。讼牒有牵涉妇女者，必曲为省释，以养廉耻。虽犯奸，不笞下体，止批颊代之；而押令叩首于节妇蔡金氏、贞女丁杨氏之门。盖蔡、丁乃余力请特题旌表者，亦云愧、亦云劝也。又南中折卖奴仆、质当妇女，习为故然；故略、当之风，无地无之。而庐、凤之间，强媒、强孀出门歌唱，久成恶习。余痛加整饬，又通详两院遍行上下江，一时顿为肃清。计前后关提完聚之案，在江南者几二十、在海外者四十余。高安相国朱公尝过肥邑，见余禁约，大为激赏。嗟呼！后之莅此土者，若监余之心嗣申而明之，其有裨于民生、风俗岂浅鲜哉！
　　康熙丁酉，河南宜阳民变，当事请剿捕已越二载，且屠一巨镇矣。余谒选入都，适特旨命韩城大司寇张公往视师，得便宜行事。张公，余己丑礼闱总裁师也；召余计方略。余谢『乡村书生不知兵；但河南安有乱民，皆有司过听胥役驱之耳。闻用兵以来，百姓怨其郡守及河北镇左营将兵者刺骨；若先易置此二人而开诚喻以顺逆，自当帖然矣』。公极为首肯，遂驰渡河，严饬按兵无妄动，而易置其文武之不职者；不两月，而乱悉定。计始终未戮一人，首恶惟远戍黑龙江而已。
　　雍正甲辰，朝议广漕河，尽取怀之丹水以入运。仪封宗伯张公总督仓场，主其议；溧阳史公时为少宰，赞成之。以前怀庆守方公有贤声，俾董其事。余时有台湾之命，濒行矣；适遇方公于途次，问其事。余曰：『丹水，寻常不过一线耳；公所知也。然秋、夏之交，汹涌弥漫辄里许。今筑石堤障其南，此里许者安归乎？怀距运河数百里，所济能几何？水一发，则沿河上下数十村之民皆为鱼矣！廪舍、田畴、坟墓，无论也。覃怀为公过化旧地，不可不留意』。方公然余言，而约偕至仪封所，力言之；事得寝。
　　其他桑梓诸事，如广沁堤但取土于堤内，开广济渠但复其深、广之旧，一切蠲目尽归诸民，而官无问焉；则民不惊而事易集。漕粮之征运、仓榖之出纳，虽时有末识，当事者率以为老先生常谈，褎如也。总之，事无难易，广听虽磐石如转圜、塞聪则万牛皆回首；盖如斯矣。
　　此余二年以来，午夜扪心，勉期乎自反之三者。其间时逾四纪、案叠数千，士民有口、乡里有耳；耿耿此衷，天日临之，岂能欺哉！然区区之志，亦良苦矣。姑蝉联记此以质问人；知我、罪我，不敢计也。
　　——右自撰「志续」。
　　——以上录自「国朝耆献类征初编」卷二百五十一（「僚佐」三）。
　　宜兆熊
　　宜兆熊，汉军正白旗人。曾祖永贵，安徽巡抚；以军功，授三等男。祖思孝，副都统；父廷辅，袭世爵。
　　兆熊初袭三等男；康熙二十五年，追叙廷辅征云南功，晋二等男，仍以兆熊袭。四十年，补佐领。四十一年，授参领。五十七年正月，迁镶白旗汉军副都统。十月，授正蓝旗汉军都统。六十一年，调镶白旗汉军都统。
　　寻命署福州将军；雍正元年二月，实授。兆熊疏言：『臣抵任年余，练兵整械。查驻防四旗及臣标两营所用盘枪，皆系三段续成，久必坏；又子母炮只十八位。见捐造盘枪千九百六十一杆子母炮二位，以资操演』。上以捐赀过多，谕曰：『向后、四旗、两营若有应行捐造军器，不必捐赀，宜动公项为之』。二年，疏言：『驻防满洲汉军协领与在京八旗参领均三品，嗣后在京副都统缺出，请将协领与参领一体较俸开列』。得旨：『此奏甚为公当。朕即位以来，外省副都统缺出，多用驻防协镇等补授。内外皆朕臣工，惟拔其优者用之耳』。寻御书「世有令德」额赐之；谕曰：『福州驻防兵丁，风俗甚劣；自尔到任后，颇觉更易，朕实嘉之。其益加约束，务令全善』。
　　三年七月，命署浙闽总督。四年正月，疏言：『台湾南、北两路，番社甚多。其为害于凤山、诸罗者，则山猪毛等社；于彰化，则水沙连等社。山猪毛社前获凶犯四名，稍知畏惧。至水沙连社，半载间焚杀叠见，抚之不可，势不得不示以兵威。但宜以番攻番，择各社通事、土官勇壮者数人为导，率番社直扫巢穴，而以汛兵驻山口壮声势』。疏入，报可。寻因春雨涨发，请俟夏令进剿。九月，授湖广总督。嗣继任浙闽总督高其倬檄台厦道吴昌祚协同参将何勉等率弁兵、番壮分路裹粮剿捕，首恶骨宗等二十名就擒，分别正法，各社相继归诚。兆熊陛见，谕曰：『昨见宜兆熊精神力量甚觉勉强，楚督节制两省文武，任钜事繁，统辖非易。且又一字不识；但操守尚优，心术亦正蔼然，有忠爱之诚为可取耳』。
　　十二月，调署直隶总督。五年正月，疏言：『直隶各营兵饷，经前督臣李绂奏准：将下年春季饷银于上年冬借司库银先行支给；俟部拨支征解，到冬日扣还。盖恐拨银到迟，兵未免守候；洵良法可行。而直属陋弊，于预支春饷外，复借领银于本年夏、秋、冬三季分扣。兵或事故不一，借后除名，其银或于新补兵坐扣、或于阖营朋扣，均非情理。况库帑岂可市恩私借，致令虚悬！请将见借出者，于本年内照扣；嗣后永停借给』。得旨：『此奏酌中之论，如所请行』。闰三月，擢吏部尚书，仍署总督事。九月，疏言：『磁州驻防千总一，官微兵寡；请令大名协右营守备领兵百九名移驻，并令右营千总领兵百二十五名驻元城县、右营把总领兵六十一名驻小滩镇』。从之。十月，又言：『霸雄等二十四州县被水，已蒙恩散赈；其地丁、钱粮，暂且缓征。得旨：『朕念直隶滨河之地，易于被水；用沛特恩，遣官赈恤。至被水之处，仍请勘明分数，题请照例蠲恤；不得因已遣官发帑，遂不照例遵行也』。时大名府知府曾逢圣因亏缺库帑，被劾；上以逢圣任畿辅有年，赃款必多，命总督、藩、臬等转谕所属被屈受害者，许据实控告。于是吴桥县生员窦相可控逢圣任吴桥时贪劣各款，而布政使张适袒逢圣杖毙相可，与按察使魏定国诈称监毙；兆熊及协理总督刘师恕徇匿不奏。上察知之，命尚书傅敏、侍郎史
　　直往鞫。六年正月，谕大学士等曰：『宜兆熊乃平常无能之人，因其尚忠厚谨慎，蒙圣祖仁皇帝用至福州将军；伊并未出力报效。及朕即位，伊亦不过寻常供职；前因直隶总督一时不得其人，令伊署理，畀以畿辅节制重任。教导训诲，至再至三。乃伊于此事若罔闻知，负朕任用之恩，甘蹈徇隐之咎，尚得谓「事君以诚，无欺无隐」者乎』？二月，傅敏等勘鞫得实，逢圣拟绞监侯，适、定国斩监侯，师恕降三级调用，兆熊销加一级、仍降二级调用；得旨：『宜兆熊着降调，仍暂署直隶总督』。寻疏言：『宣化府属之保安、延庆二州旗民杂处，向无武弁防御。文职遇调，城池、仓库门禁锁钥，乏员防卫。应拨张家口协标两营把总二员移驻，改归怀来、永宁两路参将、都司辖』。从之。五月，谕曰：『人臣和衷共济，始于公事有益。朕今视宜兆熊与刘师恕意见不合，诸事参差；若仍令同办总督事务，必致贻误。宜兆熊原系庸禄之人，朕因其操守可取，故试用之。自署福建、直隶两任观之，全不晓事。着回旗，照部议所降之级调用』。八月，刑部议驳兆熊署直隶总督任内审讯南宫县民杜枚掷伤无服族祖母刘氏身死一案，兆熊以枚系独子，请留养；而其母范氏年未七十，与例不符。敕部严加议处；寻议革职。
　　九年，卒。子成祚，降袭一等轻车都尉；卒，子宗孔降袭骑都尉兼一云骑尉；卒，子荣祖见袭。
　　——右「国史馆本传」。
　　--录自「国朝耆献类征初编」卷一百五十（「疆臣」二）。
　　何勉
　　何勉，福建侯官人。由行伍，康熙五十八年侯官奸民薛彦文等聚后洋山为匪，勉奉檄捕擒之。五十九年，叙功，授督标中营把总。
　　六十年五月，台湾贼朱一贵等陷府城，勉随剿南路，擒贼渠杜会三、苏清等；又于北路获贼党黄潜二十六人。六十一年，补台湾道标千总。雍正元年，改补台湾镇标中军千总。时一贵余党王忠等出没内山未获，巡视台湾御史吴达礼疏请勒限缉拏，台湾总兵蓝廷珍檄勉侦捕。勉选投诚人翁提、许廷珍等导，驰入凤山深林中，计获其党刘富生；陈郡忠拒捕，立擒之。总督满保以闻，谕曰：『何勉如此效力，甚属可嘉！遇有参将缺出，即行题补。见将「赏给何勉云骑尉准袭两次」之谕，已交部矣』。十一月，补台湾北路营参将兼袭云骑尉。四年，台湾水连沙等社叛番滋事，闽浙总督高其倬檄勉同台湾道吴昌祚分剿。勉攻北港，番众望风投顺，获贼首骨宗等二十二人；水连沙二十五社悉平。叙功，纪录一次。
　　七年，迁湖广洞庭协副将。九年，以失察千总傅云章亏空饷银案，降一级留任。十年，贵州九股苗不法，命发楚兵二千协剿；湖广提督张正兴檄勉领兵五百赴黔。十一年二月，进剿交汪寨，勉乘雾夹攻，逆苗败遁，复据莲花峰筑■〈屯上土下〉。时贵州提督哈元生自台拱移军莲花峰右，令勉攻其东；勉奋勇先登，自辰至酉，夺头■〈屯上土下〉、二■〈屯上土下〉，贼逃峰上，据■〈屯上土下〉自固。勉乘夜纵火焚巢，贼窜；官兵掩击之，阵斩渠魁，余贼就擒。叙功，纪录二次。
　　十二年，擢云南鹤丽镇总兵。十三年，署永北镇总兵。乾隆元年，调临元镇总兵。三年六月，陛见，奏请以第三子思和袭云骑尉世职；上从之。寻授思和三等侍卫。十一月，调勉为广东左翼镇总兵。八年二月，调闽粤南澳镇总兵。六月，署福建水师提督。
　　十年，以目疾疏请休致；上以勉老成历练、效力有年，屡经请休，诏解任回籍调理。十一年，谕曰：『滇南镇总兵何勉染患头晕眼花，难以办事，恳请休致，朕降旨令其解任调理；不知伊近日曾否病愈？俟病痊之日，令其来京』。十二年，总督喀尔吉善疏报勉目疾未愈；十三年，又疏言：『勉旧病难瘳；年近上旬，血气既衰，难望再痊』。得旨：『何勉着以原品休致』。十七年八月，卒；赐祭。
　　子思和，袭云骑尉；官至台湾镇总兵。
　　——右「国史馆本传」。
　　——录自「国朝耆献类征初编」卷二百八十四（「将帅」二十四）。
　　陈伦炯
　　陈伦炯，福建同安人。父昂，本以贩洋为业；游历诸国，熟悉外藩情形。后官水师将弁，隶靖海侯施琅标下，洊擢广东右翼副都统。
　　康熙五十九年，伦炯少时，曾随父至日本。世习水师，由廕生，恩赏蓝翎侍卫。六十年四月，擢三等侍卫。七月，发往福建以参将用。十月，署台湾南路参将。雍正元年七月，命署台湾协副将。十一月，升澎湖副将。二年，调台湾水师协副将。四年九月，闽浙总督高其倬以台湾总兵一官尤关紧要，奏请简放；得旨：『朕所知者，惟陈伦炯一人。陈伦炯操守谨严，操练兵丁颇为尽心。伊尚有求好之心；虽非大器，姑暂行委任，俾且整理』。十月，升台湾总兵；上以陈伦炯亦恐未必胜任。寻偕其倬疏称：『台湾镇旧设马兵三百名，因台湾多雨，春、夏、秋三时皆泥深水大，马无所用。惟冬间，方能乘骑远出；而入山征番捕匪，兵丁皆下马步行，于营伍不甚有益。若将所设之三百名马兵裁去，改为步卒战兵三百名、守兵四百名，分入四十三营轮流添拨防台，比旧额多兵四百名，而又不用增添粮饷，似于营伍有益』。上嘉允之。六年二月，谕曰：『高其倬奏：「陈伦炯操守颇好，办事勤慎；但台湾地方甚属紧要，陈伦炯不称台湾之任」。着调补高雷廉镇总兵』。先是，炯伦在台湾总兵任内揭报参将林子龙纵兵聚赌、废弛营伍及招贿婪赃等款，经高其倬题参革职。七年，署闽浙总督史贻直奏称『揭报诸款，审无凭据。查林子龙从前效力戎行，颇着劳绩，在任亦得兵民之心。可否量加委用』？谕曰：『林子龙从前引见时，原经朕记名，系武弁中壮健材能之员；后被陈伦炯揭报贪劣款迹，革职。今审讯各款皆虚，是陈伦炯之揭报实为屈抑。凡文武大臣秉公举劾属员，乃职任中第一要务。今陈伦炯将才能历练之林子龙枉加弹劾，而所特荐之游击洪继龙则甚属庸常；高其倬亦言其不胜台湾之任。是陈伦炯之举劾颠倒，实与公是公非相左；又何以使属员共知劝惩乎！陈伦炯受圣祖仁皇帝多年教养之恩，朕又加任用；乃不思至诚报效，仍复苟且营私。返之于心，何以自问？林子龙着仍留闽省，以参将、副将酌量提补；伦炯下部议处』。寻议『保举不实、误参属员，每案降二级调用』。
　　九年二月引见，命往浙江交与李卫照所降之级委用，效力赎罪。四月，署大荆营游击。十年正月，命署福建澎湖协副将。闰五月，调署兴化协副将。六月，调署台湾水师营副将。十二月，谕曰：『郝玉麟奏称「征剿台番，参将李廕樾智勇出众，事事争先」。查李廕樾原系记名上等之人，今思台湾地方紧要，副将陈伦炯未知胜任与否；李廕樾即着有劳绩，或将伊补授台湾副将，陈伦炯调用内地。是否人地相宜？据实回奏』！寻玉麟奏称『李廕樾才力兼优，惟从前历任俱在陆路，水师似未谙练。至陈伦炯先任台湾副将、升台湾总兵，该地风土向所熟悉，水师船务亦称谙练；更兼抚驭有方，番民至今感颂。该员自本年任事以来，办理尚属妥协』。疏入，上是之。十二月，实授台湾水师协副将。十一年，直隶总督李卫奏言：『蒙皇上以「江南副将李涟是否克胜温州总兵之任」询问及臣，臣遵查李涟老成勤谨，历练营务；但系北方之人，未娴水师，臣实未敢深信其人。查有陈伦炯世习水师，历任有年；前因台湾要地不便移动，今思水师总兵原难多得，若闽省欲求一好副将，转移之间谅不至于乏人』。得旨：『台湾要地，陈伦炯何可移动』！
　　十二年，擢江南苏松水师总兵。十三年，江南总督赵宏恩奏言：『据苏松水师总兵陈伦炯禀称：「吴淞海口为苏、松门户，南北商艘出入骆驿；而各船遇风收泊，舍此更无他处可以寄椗。奈此口并无高山大阜可为了望标准，每逢黑夜，船只停泊外港，猝遇风浪，无所逃避。兹巡洋目击情形，随查勘吴淞港口有炮台两座，北属吴淞、南属川沙，可于各台上设立高竿，悬挂明瓦号镫二盏，以为港口南北标识；使黑夜收风船只望为准绳，以便入口」。臣查所议，实于海洋昏夜收口船只大有裨益』。疏入，上嘉之。乾隆元年，奏『西密里也一国在噶尔旦之西，与大西洋等国毗连，请免其额外加一之税，庶可得西洋诸国之心，使相劝勉』。得旨：『国家抚绥四夷，自有大纲；非细微之事，可以用一时聪明者也』。三年五月，奏称『闽省动拨江西、湖南仓榖三十万石；伏思江西、湖南二省从内地至闽，必由长江至江南换海舶，方可出口海运；臣身任江南水师，闽省又系桑梓之地，请躬亲督运，庶勉闽省委员远来守候稽迟』。从之。十月，上以伦炯督运米石赴闽，往返需时；命狼山镇总兵许任盛署理崇明镇印务。四年三月，仓榖全数到闽；奏闻，得旨嘉奖，下部议叙。寻回任。六年二月，调狼山镇总兵。六月，奏报训练营伍、巡查洋汛情形；谕曰：『实力巡缉，毋徒为纸上之谈』！十月：奏『因母病，暂缓出洋；请俟病愈，即行巡查』。得旨：『此虽违例，实汝孝心，有何不可』。七年十月，奏巡视江海各汛弁并拨兵巡查被灾各处；上嘉其办理妥协。是月，擢浙江提督。
　　九年入觐，赏戴花翎。十年四月，偕闽浙总督马尔泰奏言：『玉环一山，地介温、台二郡。前因私煎、私垦之徒，在在需员查察；是以报最之期，每邀优叙。近年以来，风土人情，实同内地；而该营各员弁幸蒙成例，仍得邀恩优叙，殊觉太过。该员弁一经补授，即视为捷径。三年转瞬，迁擢可期；因而技艺荒疏、营规怠缓，是欲求鼓励而反致弊生，于行伍毫无整理之益。请照内地一体论俸升转，停其议叙』！上是之。十一月，提标右营兵丁沈光耀等八人纠众为盗；十一年，经慈谿县知县访获，营员捏称自行拏获，伦炯率行具题。营员恐部驳诘，密遣人赴部行贿营求。经部奏闻，解原省质讯；马尔泰奏：『伦炯若俟审明定案后题参，未免有稽时日。查提督为专阃大臣，宁郡系海疆重地，请将陈伦炯解任』！从之。寻鞫实，伦炯下部议处；部议降三级调用。
　　十三年八月，闽浙总督喀尔吉善奏言：『水师镇将中求其稔悉洋面形势、熟谙岛夷番情者，甚难其人。闻原任浙江提督陈伦炯深明舟师事务，臣留心谘访，因伊父陈昂积久贩洋，后为水师将官，伦炯少时亦曾随往日本，由侍卫历任台湾总兵，于外番情形、水师训练无不熟悉。臣于去冬巡历漳、泉时至厦门接见，看其年逾六旬，精神矍铄。询以洋务，无不洞悉底里；与臣所访无异，洵为水师中难得之员。陈伦炯于提督任内失察兵丁为盗，部议降调；该员因母老难以远离，呈请终养，再行赴部候补。查闽省海洋甚关紧要，陈伦炯请留闽就近补用』！奏入，谕曰：『陈伦炯系降调之员，自应赴部候补；乃请留闽补用，在陈伦炯或以候补无期、有所请托，则喀尔吉善此奏大为不合。倘因陈伦炯熟谙水师，留闽补用于营伍有益，尚属为人材起见；亦应奏明将伊送部引见，候朕酌量发往委用』。九月，喀尔吉善覆奏，实无请托之事；报闻。寻奏陈伦炯可否给咨送部引见？得旨：『既云亲老，着俟之』。
　　十六年，卒。伦炯着有「海国闻见录」二卷。
　　——右「国史馆本传」。
　　--录自「国朝耆献类征初编」卷二百八十四（「将帅」二十四）。
　　孙国玺
　　孙国玺，汉军正白旗人。康熙六十年进士；雍正元年，拣发河南以知县用，补鄢陵县知县；迁禹州知州。四年八月，擢开封府知府，特命专摺奏事。九月，调浙江杭州府知府。
　　六年二月，擢福建汀漳道；十月，调台湾道。国玺疏言：『台湾诸臣，例不挈眷。臣母止臣一子，孀居苦节；衰老龙钟，见居漳郡。乞准臣每岁内渡省视一、二次，仍即驰赴任所』。奏入，上嘉之，即调驿盐道。七年闰七月，迁按察使。十月，擢山东布政使。先是，国玺自漳州赴任，途次有持署浙江巡抚蔡仕舢名简，挽国玺转托学政程元章关预试事者；国玺叱之，不以闻。至是事觉，上责之曰：『凡为臣子者，惟当勉一公诚，事事无欺无隐，与君上一德一心为要。朕观汝可成大器，所以不次擢用，谅汝必不负朕也。然每遇与汝共事之同寅、上司等，偶一言及，未有不称道汝者；朕少涉疑，料汝必由俯仰浮沈、取悦甘誉之所致。今果然矣，朕深为寒心！如蔡仕舢挽汝转托程元章一事，在他人尚不肯欺隐而据实奏闻于朕；不知孙国玺具何肺腑，竟能隐忍而欺朕！似此不明大义、不别重轻、卑陋乡愿小人之形态岂能受朕知遇之人物耶，殊大失朕期望矣』！国玺寻奏：『臣愚昧，前因业经面叱，并告知程元章；未及奏参，实非畏惧蔡仕舢，敢为欺隐』。谕另疏题参，并敕蔡仕舢明白回奏。寻下部议：仕舢降一级调用。
　　九年四月，授国玺大理寺少卿；旋署浙江布政使。十月，署河东副总河。十年十月，以河东总督田文镜患病，命国玺协办。十一月，署河南巡抚。十一年七月，擢左副都御史。九月，暂署江苏巡抚。十一月，署吏部侍郎。
　　乾隆元年，擢兵部侍郎。三年四月，授安徽巡抚。八月，疏言：『安徽芜湖、凤阳两关，芜湖关不征米税；凤阳关因毗连江、广，贩运者多，以故按数收课：此向例也。臣按本年被旱之凤、滁、六、泗等府州距凤阳为近，请将米榖课税自本年八月至明岁正月照芜湖关例，免其征收；商贾趋利若鹜，势必踊跃转输，似与民食更为通融充裕』。得旨：『所奏甚是。宽征之期，应相其情形，何必限以正月耶』！十月，疏言：『本年江南乡试，轮臣监临。应试举子万七千六百有奇，入场不遵条约，争先斗捷，不听唱名搜检；给卷后，任意游行，多抢号板，东西諠譁。至第三场给题纸，因人众纸多，印刷不及，分给稍迟，辄噪集至公堂下；经言再三劝谕，立刻补给，始各归号舍。夫读书以养气为先；似此飞扬凌竞，士风不驯，已可概见。及收卷，各官以违式卷呈请贴出，多系正草不全，或涂改卷面姓名，或正草全无、公然题诗于后，或于卷末列写禀诉之语。昔人云：「士先器识而后文艺」；器识既卑，虽有文艺亦不足观。此皆由教官平时漫无检束，以致士子倚恃青衿挟制官长，习以为常。至三年大比乃进身之阶，全无敬慎顾忌之心；即幸列科名，朝廷亦安所用之！乞敕下学臣行令各学教官督率训、谕，务使修文砥行，共相劘切；至乡试之期，学臣详慎遴选，分别去取，毋使挂名士籍之从滥竽，徒滋諠竞。嗣后如不遵功令、扰乱场规，本生惩革外，将本学教官严行参处，庶颓风可挽，士习可端』。奏入，上以国玺据实直陈，不避嫌怨；下部议叙，予纪录。
　　四年，卒；赐祭葬如例。
　　——右「国史馆本传」。
　　--录自「国朝耆献类征初编」卷一百七十（「疆臣」二十二）。
　　高其倬
　　高其倬，汉军镶黄旗人。父廕爵，任口北道。
　　其倬由康熙三十三年进士，改庶吉士；散馆，授检讨。寻兼佐领。四十一年，充四川乡试正考官。四十五年，迁右中允；寻转左。四十六年，迁侍讲。四十八年，提督山西学政。五十一年，丁父忧；服阕，补侍讲，迁右庶子。五十五年，转左。五十六年二月，迁侍讲学士；十一月，迁内阁学士。五十八年正月，以河南南阳镇标兵挟忿围辱知府，命其倬同刑部尚书张廷枢往鞫得实，置首犯于法，总兵高成等论罪如律。二月，丁母忧。五十九年，授广西巡抚。
　　六十一年二月，署云贵总督；十二月，实授。雍正元年九月，疏言：『云、贵两省土司承袭，向有陋规；上下衙门每因文结舛错，藉端需索苦累：臣已严行禁革。并请嗣后咨部文册内数字舛错、无甚关系者，免其驳换，于疏内代为声明；庶承袭事易结，掯索弊除』。得旨嘉奖。十二月，疏言：『云、贵鲁魁山土目杨方普、李四姓纠众劫掠，不听约束；本年十月内其酋方景明等率猓夷数百杀元江猓目施和尚，焚其寨。臣遣兵分剿，擒景明及猓夷三百二十六名，分别正法』。报闻。先是，青海台吉罗卜藏丹津肆逆谋，侵西藏；定西将军策旺诺尔布檄各路侦御。其倬以云南边外中甸、阿敦子地方为进藏要路，檄游击刘宗魁、刘国侯等严防；并遣旨令提督郝玉麟以兵二千由中甸进驻察木多、副将孙宏本以兵五百赴中甸为声援。二年二月，罗卜藏丹津为大军所败，窜准噶尔，青海平；中甸喇嘛营官、番目等携三千五百户缴伪劄，纳土归诚。其倬疏闻，上嘉其妥协，给骑都尉世职。十月，贵州狆家苗酋阿近与弟阿卧倚险作乱，其倬以狆家苗聚处定番、广顺二府境，其阿近苗寨多被迫胁，遣人招抚；阿近等势窘，为官兵所擒。疏至，谕部优叙，加三级。寻请增云南楚姚镇兵六百，并增镇属景蒙营参将守备各一、千总二、把总四、兵千、即以新裁援剿左、右两营弁兵拨补；部议从之。十一月，条奏中甸善后事宜：『一、中甸开垦，商民日增；请设抚番清饷同知及经历、巡检等官管理。一、番目旧有「营官」、「神翁」、「列宾」名目，听堪布喇嘛指使；请给外委、守备、千把总劄付，听中甸文武官辖。一、中甸向行滇茶，请照打箭炉例，设引收课，由丽江府收报。一、中甸沿江数百里及山榖旷土甚多，请给牛种、房屋，招佃开垦；三年后起科，供增驻官兵岁糈。一、中甸僧众千余、寺屋数百，收藏军械，易于宿奸；番人旧给喇嘛费甚多，应裁减。除出身西藏之喇嘛外，其本地喇嘛选诚实者三百名，咨给度牒；余以次选补，器械入官。每年量给青稞、酥油并银三百两为口粮衣单资。至番目授外委劄付，亦分别岁给银两、青稞养赡』。又，条奏鲁魁山善后事宜：『一、鲁魁山内通哀牢、外界异域，须重兵控压。请设普威营，置参将一，驻普洱；守备二，分驻威远土州及茶山；千总四、把总八，分汛控御。一、贼巢全在元江协与新嶍营所辖地，新嶍营隶临元镇、不隶元江协，两界互相推卸误事；请移新嶍营及拟设之普威营均隶元江协，以临元镇统辖。一、威远土州为野贼逋逃薮，请改土归流，设抚夷清饷同知及经历并大使、巡检等官，分管盐井地方事务。一、方姓、普姓土职纠众滋扰，请停袭。一、威远新开之按板、抱母二盐井，岁获息银二万余两；请充新兵饷。一、猓目施和尚之侄腻勒等妻子，请移驻元江府城；威远土官刁焕子弟家口，移省城安置。一、九龙江口夷人出入处，请设汛，照山海关例给印票；客商、兵役往来，一例盘察，毋得出境滋事。村寨各编里甲户口，以资稽察。一、设义塾数处，夷人子弟有志读书者入塾诵习；于元江府附考，额外加取二名。一、劝诲夷人垦田，请照雍正元年定例：旱田十年、水田六年后升科』。又，条奏贵州苗疆事宜：『一、定番、广顺顽苗皆就擒，请于西猛设汛，调定广营千总驻防。一、定番、广顺二州路通广西泗城土府，请于西藤、断杉树二处设汛卫行旅。一、请改大定镇为协，裁中营游击，以左营兼中营，仍守大定；移中营守备一、千总把总各一，分防广顺州所属长寨遮贡、安顺府所属十三枝、普定县所属五枝等处；移把总一，防羊城■〈屯上土下〉：统归定广协辖。至都匀府属之独山州，接广西南丹土州，苗性尤顽；请移都匀守备驻防。一、黔省境连川、楚，奸人勾结，掠贩人口为害。请定例：地方官一年内分别拏获人数议叙，其不能查缉他处拏获者亦照人数议处。客人有买贫民子女者报官用印，不得至四、五人；违者，照兴贩例科断。一、黔省与楚、蜀、滇、粤接壤，请定例：夷人越界拏送本省滋事者，即于其他审办。又，黔省有拏白放黑之习：被人劫杀，力不能报，将无干之家夺其人畜，暗插冤单，令其转为报仇；否则索赎。请加应得罪一等。一、土司等贫困不支，往往以有粮田诡称无粮，与绅衿、商民、买主收无粮之田，土司纳无粮之赋；久之，完纳无资，派令属苗代完。请彻底清查，令执业者输纳。又，土司下设立权目人等，报明有司；后有事发，并惩。一、黔地潮湿，仓米易朽。请核计兵米，存二年之蓄；余于春秋减粜：着为例。一、黎平府与楚省五开卫同城，民苗杂处，分隶两省。请改五开卫为县，隶黎平；铜鼓卫亦归并五开，古州、八万等苗疆均属黔省，事权归一』。又言：『向来云、贵两省拔补千总、把总，皆以本营补本营之缺。伏思同为兵丁，一旦拔补，难以约束；即同辈千总，亦群非笑。其不肖者则又护庇兵丁，将备稽查不易为力。请嗣后拔补本营时，即于外营对调，不必仍留本营』。诏如所请。三年二月，加兵部尚书衔。五月，疏言：『近闻策妄阿喇布坦万里效顺，筹度经久之计，正在此时。臣以为兵宜酌减备御，未可全撤。西路形势，臣所不知；至阿尔台一路，臣曾运米二次。自杀虎口出经蒙古各部落约三、四千里，大兵驻劄极边，甚有关系。似宜兵数量减、米数微增，则远戍倍加踊跃』。上嘉纳之。六月，晋太子少傅。十月，调福建浙江总督。其倬以云南鹤庆府邓川、嵩明、腾越三州、太和、浪穹二县土军丁赋系明嘉靖、万历间因夷人作乱，暂拨民人协防，随立太和所、凤梧所名目，每丁征银一两；伊等既纳民赋于本籍，又输军赋于防所：相仍未革，疏请豁除。允之。
　　四年，抵闽浙总督任。疏言：『福、兴、漳、泉、汀五府地狭人稠，自平定台湾以来生齿日繁，山林斥卤之地悉成村落，多无田可耕；流为盗贼，势所不免。臣再四思维，惟广开其谋生之路。如开洋一途，前经严禁。但察富者为船主商人、贫者为头舵水手，一船几及百人；其本身既不食本地米粮，又得沾余利归养家属。若虑盗米出洋，则外洋皆产米地；虑透消息，则今广东船许出外国，岂福建独虑泄漏！虑私贩船料，则中国船小，不足资彼之用。以臣愚见，开洋似于地方有益；请弛其禁』！诏下怡亲王会同大学士、九卿议行。五年四月，疏言：『台湾水沙连等社凶番，自朱一贵作乱后，不纳饷赋，肆行焚劫。臣令台厦道吴昌祚、同知王汧、参将何勉等率弁兵、番壮分路裹粮进剿，擒首恶骨宗等二十名；各社相继归诚』。报闻。十月，以李卫为浙江总督，令其倬专管福建总督事。六年二月，条奏福建盐政事宜：『一、禁产地之收晒。闽省盐场，福清最大；请仿保甲法，添设团长、甲长，查报日晒之盐。设总仓封锁，以杜私卖，且免雨水之患；修砌莆田各团卤窟，以资防护。一、严销地之售卖。闽盐向系商行，后改官运，近用水客商贩。请暂令水客认销，而以官运接济；三年无误，报部充为商人，再发引以立成法。场盐多产之时，仍照官运例，动课收积。一、定盐课之额数。闽省盐课，有额征、公费二项；请照定数作正数，其溢行之盐所获银数作为盈余报查。除支给盐道各衙门公用外，余造册报销；解部水脚，即于长价等项内拨约。一、酌办理之人员。闽省旧设盐务各官，雍正二年裁汰；请嗣后于佐杂内遴办，毋庸另设』。下部议行。六月，以原任山西道御史萧震于康熙十三年遭耿逆之变，与原任邵武府知府张瑞午等合谋讨贼事泄殉身，妻妾、媳婢同时死节，瑞午业蒙恤典，而震独遗；疏请入乡贤祠致祭，旌其门。诏如所请。七年六月，因与台湾革职知县周钟瑄滥致书札、又未审出加征耗榖各实情部，议革职；命降三级留任。寻疏言：『闽省战船多系平台湾时所获，长阔不称；请酌定丈尺，随时更改。闽安协右营之船多铁板沙线，请改为平底，以适进哨之用』。又，请改福建同安、泉州、长福、邵武四营游击为参将，增设灌口、安海二汛守备各一；移泉州府粮捕通判驻安海汛、连江县守备驻东岱汛，移东岱汛千总驻笴门汛。部议从之。闰七月，来京陛见；御制诗赐之，有「操凛冰霜功带砺，匡时重镇眷良臣」之句。八年二月，晋太子太保。四月，回任。先是，上以其倬通晓堪舆术，命诣福陵恭视形势工程；其倬奏言：『陵前左畔水法，因夏口溢流，稍更故道；弓抱之势，微觉外张。必须顺导河流，方称尽善』。至是，大学士等议如所奏浚修。五月，调江西总督，复命来京。六月，疏参巡台御史李元直任性滋事状；下部察议，元直降三级调用。九月，以其倬随怡贤亲王允祥相度万年吉地于易州境内泰宁山太平峪，特授一等轻车都尉世职，并前所得骑都尉为三等男。谕曰：『高其倬历任封疆，其树绩建勳、扬名垂誉者，不可悉数；原不以此为宣力见长之地。乃能悉心筹度，务期万全，一毫无瞻顾推诿；实出于一片忠爱至诚之悃，不仅才识超群已也』。
　　是月，命署云贵广西总督。九年，疏言：『云南昭通府四面环山，请委员专办垦务；定为水、旱、生、熟四项，分给兵民、猓土各户垦种，按年收榖还本。后起科输米，以省兵米运费』。下部议行。十一年正月，命仍回两江总督任。会云南普洱府属思茅土把总刁国兴勾苦葱蛮煽元江夷攻普洱府城通关大寨，摆夷复附苦葱蛮过阿墨河犯他郎城地方；其倬檄提督蔡成贵等分路进剿，擒其酋并贼属五百余，斩级甚众。疏至，报闻。
　　九月，命以总督衔管江苏巡抚事。十二年，以瞻徇知县赵崑珵承修海塘工程赔项，部议降调；寻授江苏巡抚。十三年，疏参淮关监督年希尧庇纵玷职；诏严鞫，削年希尧职。
　　乾隆元年正月，以疾，召还京。四月，授湖北巡抚；寻调湖南。二年七月，以湖南城步、绥宁二县猺纠党焚劫，其倬偕总督史贻直遣兵分剿，贼党悉平；谕部优叙，加三级。
　　三年三月，擢工部尚书；寻调户部。十月，卒于宝应舟次。遗疏入，谕曰：『高其倬练达老成，宣力年久；今闻溘逝，深为悼惜！着沿途官弁护送回旗』。寻赐祭葬如例，諡「文良」。
　　——右「国史馆本传」。
　　公讳其倬，字章之；先世自高密迁铁岭。父澹庵，累官口北道；生五子，公其仲也。十八岁，举于乡。十九岁，登进士，入词林。圣祖奇公状貌，欲试以外事。会四川有狱未决，命公往讯。归，上问打箭炉形势；公口陈手画，沈详不烦。上器之，命典试蜀中，督学山西；累迁内阁学士，巡抚粤西。邓横苗叛，公单骑入寨，晓以威德；万众投刀乞降。
　　世宗登极，迁云贵总督。公奏西藏用兵，中甸乃进藏咽喉，请调鹤丽、剑川兵镇抚之。开垦陆凉州，屯榖储偫；改哀牢山土司为流，与苗大小战三十有二，所平鲁魁、茅洞诸寨，所擒呼呼脑儿、刀光焕等，以功袭拜他喇布哈哈番。
　　福建饥、民变，调公督闽、浙。公道浙，即奏奸民不可不诛、饥民不可不养；请拨温、台仓榖七万石运闽，宽台湾米禁济漳、泉二府。上从之，闽人大和。闽自朱一贵反后，番不纳饷；小不顺，辄攻劫焚杀。公立民夷界址碑，移兴泉道驻厦门，设哨船巡之；苗夷讋服。生番阿密氏反，公遣台湾道吴昌祚、参将何勉从竹脚寮、南投峙两路进兵，擒之。上闻，喜曰：『卿在闽，朕无南顾忧矣』！会福建巡抚某不识字，见人倨，忌者欲倾之，密奏福建仓榖全亏；而公又与所亲山东按察使白映棠私言，江、浙清查无益，恐累民。白奏之，上以公袒同官，沽名罔上不道；遣内大臣史贻直等驰驿料简闽榖，而调公督两江。
　　会云南普恩苗叛，贵州、广西猺猓应之；乃命公总督三省。公到滇，即率提督蔡成贵等讨平之；仍回两江权巡抚事。
　　今上登□，□□劾淮关榷使年希尧，人以为仁者之勇。寻迁户部尚书，入都过宝应，薨；諡「文良」，年六十三。
　　公扬休玉色，进止凝重。目瞻焉不能远视；然长寸余，无事辄■〈目夹〉，开则精光射人。性端静，包涵蕴含，一本于自然。人相对，如临山海；光明之中，广大无所极。每奏事，天语褒宠。或忤旨，旦夕祸不测；而公施施如平时。虽家孥、宾僚欲窥公颜卜主眷盛衰，不可得也。世宗深知公性宽，不能掖之使奋；代人匿瑕藏疾，至累及终不悔。然于国宪民瘼，大纲必举；且望重治行终长者。故虽诏书迫责，而封疆重任十三年如一日；西师大事，必密与谋。阿喇布坦降，上问公；公奏宜减兵、不宜撤兵，宜加戍粮以弹压。兀鲁特、喀尔喀两部落降人和罗尔迈逃，上又问公；公奏有之不为多、无之不为少，宜抚其不逃者、愧其逃者。上嘉纳之。孙文定公嘉淦少时杀人报仇，公督学时，为脱其罪；故终身执弟子礼惟敬。李敏达公卫为滇南布政使，与安南争铅厂河，上切责；公引咎，绝不言李，李惭感折骨。后李眷日隆，上疑公丛脞，问李；李奏：『高其倬勤过臣太慎，故少迟缓耳。又短视，终日胸摩文案，生肉胼起，可验也』。逾年，公入觐；奏事毕，上命褫公衣。公惊，以为将刑；侍卫摩公胸，奏曰：『李卫不欺』！上大笑。补熙提督松江，上犹虑公在江久，不无稗政，命补察劾，旨甚严；补唯唯。到江南，闻人人称公贤，乃以实奏。上喜曰：『熙不迎合朕，朴诚可嘉』！即迁总漕。呜呼！公与补俱不可及，而世宗之圣神诚何如也。公于学靡不窥，天文、地理皆洞悉；而诗尤工。所着「奏疏」十卷、「堪舆家言」四卷、「味和堂诗集」八卷，行世。继配蔡夫人，亦能诗。
　　公以定万年吉地功，赐男爵，葬大兴县秀才营之原。子某。铭曰：泰山之云，崇朝而亘；何即之不高，而探之莫竟！扶桑之枝，浴日而行；何风吹似柔，而雷焚不惊！惟公秉夷姤之性，行恢台之政；抒端右之才，慰闾左之怀。始任戴冠，来扶王风；赤霄冒顶，素手扪空。导帝九阬，罔弗棣通；悦近来远，有睟其容。辟邪星出，白泽神通；■〈拖虫代扌，〉矛丈八，鼍鼓一中。使猱村狗国，区人鳖封；靡不书云奉麻，横草成功。征衣旁旅，其声喁喁。帝曰：汝将太牢，而弗操刺；宜淬其锋，以持剑腊。公拜稽首，黎收而答：臣持者心，臣亭者法；七年教民，三日先甲。百辟钦之，高山仰兮；九干竺之，终德赏兮。塚象祈连，高一丈兮；所谓大臣，盍置以为像兮！
　　——右「神道碑」，袁枚撰。
　　——以上录自「国朝耆献类征初编」卷六十五（「卿贰」二十五）。
　　史贻直
　　史贻直，江南溧阳人。父夔，由编修，官至詹事。
　　贻直，康熙三十九年进士，改庶吉士；散馆，授检讨。五十年，充云南乡试正考官。五十一年，提督广东学政。五十二年，丁父忧；服阕，补原官。五十六年，迁赞善；累迁侍读学士，署掌院学士。
　　雍正元年三月，命在南书房行走；擢署吏部右侍郎。寻授内阁学士，仍署吏部右侍郎。七月，实授；御制诗赐之曰：『率属分曹地望崇，位跻卿贰赖和衷。彤墀迹蹑中台履，玉佩声含晓殿风。勿惮贤劳亲吏职，好将兢业亮天工。公忠不负衣冠选，槐棘均叨雨露同』。十一月，充武会试副考官。二年二月，转左侍郎。闰四月，充经筵讲官。五月，疏言：『直省武乡试，请照会试例，择弓马娴熟、技勇出群者，另编「好」字号』。下部议行。寻充「大清会典」副总裁。八月，充会试副考官。三年四月，山西巡抚伊都里疏参原任川陕总督年羹尧于管河东盐务时将其子年富、年斌伪编商民，隐占盐窝，并私行印票；又授意咸宁知县严士俊与曲沃知县魏士瑛诬供盐商王钦庵及富民商科等私贩，勒罚银。命贻直偕刑部侍郎高其佩往鞫得实，部议羹尧已于别案革职，俟提拏至京正法；一等子年斌应革职；年富已于别案拏问，从重归结；严士俊等论罪如律。十二月，调工部右侍郎；四年十月，转左。十二月，兼理户部侍郎事。五年三月，充会试副考官。八月，调户部左侍郎。十二月，兼理吏、工二部侍郎事；寻兼管顺天府府尹。
　　六年八月，转吏部左侍郎，仍兼户部侍郎。十月，命往福建察审原任巡抚朱纲劾按察使乔学尹及巡台御史禅济布劾台湾知县周钟瑄并与原任巡台御史景考祥互揭二案。七年正月，审明学尹故出入罪，应仗流；钟瑄加征耗榖、赃入己，应绞；禅济布受吏役私馈、又重债牟利，景老祥庇年侄冒籍，均应交部严议。上奖其审拟公当。四月，署福建总督。闰七月，疏言：『各营巡哨兵之设，原以防海口而察奸宄及包揽客货偷漏过关。臣拟闽海监督准泰咨呈，立饬该营将备查拏严禁』。谕曰：『可嘉之至。大凡国家事体旨当不分彼此，一秉至公，方无忝封疆大臣之任也』。八月，疏言：『仓榖向有存七、粜三之例，惟福、兴、泉、漳四府积榖年久，有司因其地产米甚少、买补最难，因循不敢粜易，红朽堪虞。查四府额贮榖九十五万五千五百余石，每年台湾应碾赴泉、漳平籴兵米及厦门、金门两标兵米共八万三千余石；若停台湾碾米，照「一米二榖」以榖十六万六千余石运至厦门，令福、兴、泉、漳四府属按积榖之多寡分运各仓，将旧榖碾米为平粜兵米之需，各仓陆续转换、旋易旋补，轮至六年可尽易新榖存仓。嗣后岁岁遵照更易，经久可行。至台湾改米为榖，运脚自增；四府由厦门运榖入仓，亦不能无费。查台湾米贱、内地米贵，四府仓榖虽照时价酌减平粜，尚有盈余；即以此项加增脚费，亦足敷用』。又言：『台湾各营换班兵，向派内地千、把总管押过台，送往各营收伍；即将期满兵带回。此辈经过番社，恃势役番，勒供酒食、柴草、牛车；稍不如意，辄肆陵虐。台湾镇臣因非己属，不便严加约束，番社每受扰累。请嗣后内地员弁押兵至台湾时，镇臣于本标另委妥员转押』。诏均如所请行。十月，疏言：『台湾革职参将林子龙，经总兵陈伦炯以纵兵聚赌、废弛营伍等款揭参；臣到任后提审，事均无据。即招会婪赃一款，亦历审并未入己。子龙曾效力戎行，亦得兵民心；若遽弃置，殊为可惜！请量加录用』。得旨：『复子龙原官』。八年三月，请移福清县县丞驻平潭；从之。
　　四月，调署两江总督。贻直以本籍疏辞，诏弗允。五月，请整葺营汛，资防御；上嘉之。六月，授左都御史，仍署总督。寻请以旧隶江宁府之溧阳县改隶镇江府，从之。
　　九年正月，还京，兼理吏部、户部事。时大军征准噶尔，陕、甘二省办理军需；命贻直偕侍郎杭奕禄、署总督郑禅宝率庶吉士、六部学习人员、国子监肄业拔贡生前往宣谕化导。八月，协理陕西巡抚事。十一月，擢兵部尚书，仍留陕西。十年，署陕西巡抚；疏劾罢软废弛之提督陈天培、总兵徐起凤，均革职。十一年六月，遵旨议禁烧锅事宜，言『欲杜烧锅之原，当严造麴之禁。臣于今岁麦收时遍示民间，毋许私自造麴，并禁晋商赴贩。日后本地粮食充裕，百姓借烧锅以觅微利，亦谋生一道；若概禁止，诚如圣谕「不无烦扰」。臣惟当因时酌量，视年岁丰歉、审民力盈虚，或示禁、或劝谕，务使储蓄、资生，两有裨益』。谕曰：『览奏，得因时制宜之意，所见甚属妥协』。八月，湖广总督迈柱请疏湖广荆子关至陕西龙驹寨河道；贻直奏言：『龙驹寨至荆子关有丹河夹两山之中，纡折三百七十里；巨石淤沙，备极诸险。夏秋间，豫、陕两省民借之灌田，筑堰蓄流，涓滴不容渗漏。雨后山水骤发，辄断纤路；挽运实多未便。臣前因楚米解陕艰难，奏请停运；于河南府陕州沿河各属积榖，就近挽输：则疏浚此河，尤属可缓』。上韪其言。十二月，调户部尚书，总理陕西巡抚事。十二年，疏言：『西安粮、驿二道同驻省城，所理事烦繁不均；请将通省盐法事宜改归驿传道管理，将粮盐道改为督粮道、驿传道改为驿盐道』。部议如所请。十三年三月，四川巡抚鄂昌因乖谬不职被劾，革审；上以鄂昌前署陕西巡抚时贻直曾保荐，训饬之。四月，请升直隶同州为府，裁知州、州同、吏目缺，设知府、通判、经历各一；改西安府同知为同州府同知，增置附郭一县，设知县、典史各一；其同州原辖之朝邑、合阳、韩城、澄城四县、直隶华州与所属之华阴、蒲城、潼关三县并见属直隶耀州之白水一县，俱归同州府辖；直隶耀州与所属潼关县，改归西安府辖。部议从之，定所设同州府附郭县曰「大荔」。
　　七月，命还京。十一月，贻直条奏三事：『一、科道铨除之宜用正途也。国家用人惟才，原可不论出身。但六科有封驳之任、御史为风宪之官、吏部掌握铨衡、礼部职司，典礼；请照旧例，用正途出身之员。一、官员迁擢之宜循资格也。资格虽不足以致奇士而可以造中材。捐弃阶资，则幸进者不以为奖励之公，而阴喜进取之独巧；沈滞者不自咎才具之拙，而徒怨进身之无阶。请照旧例，循阶按级以次铨除。果有才猷出众、治行卓然者，仍许破格荐擢。一、河南开垦捐输之宜速罢也。臣闻河南各属，报垦无虑数千百顷；非河滩砂砾之区，即山冈确■〈石荦〉之处：皆自古不毛之土，非人力所能施。甚至坟侧河堤，皆欲垦以犁头。数年后按亩升科，指斥卤为膏腴、勘石田以上税，小民将有鬻儿卖女以应输将者。又劝捐一节，郡县官手持簿籍，不论盐典、绅民，慰以好言，令其书写，赀镪随之；实有损国体。但承上官意指，属员安敢有违。请特简廉明公正大臣抚绥其地，则情弊立见；河南百万生灵，食福无既』。疏下总理事务王大臣议，如所请。是月，命贻直往署湖南总督。乾隆元年五月，疏言：『旧例州县官亏空仓榖，革职留任，勒追。嗣九卿议：每榖一石作银一两定罪，侵蚀至千石以上、那移至二万石以上，俱拟斩候。臣思各省榖价平时不过三、四钱，贵亦不过五、六钱；若以银一两计，是该犯实止亏空银数钱，而罪已入于一两之律。况积数愈多，获罪愈重；往往计赃罪止徒流，而竟入于斩绞重刑者有之。再，州县仓榖之外，尚有米粟、高粱、麦、豆、青稞各色杂粮；其价有倍于榖者，有仅值榖之半者。今概照每石作银一两定罪，如侵蚀仓榖至千石即拟斩，其有侵蚀仓米九百九十石仍拟千石以下准徒之类；是同一侵蚀，赃轻而其罪独重、赃重而其罪转轻。揆诸计赃论罪之条，既有未协；参以「一米二榖」之例，尤为未符。恐启法司故出入之弊，请于各项仓粮内酌中定价，通行各省：如遇承审亏空之案，视其侵那何项，照核定价值分别计赃科罪，庶立法平允』。部议：『侵那米一石者作银一两、榖及杂粮一石者作银五钱治罪；永为例』。八月，疏言：『武昌沿城西南一带，当江、汉二水之冲，旧有长堤日就倾圯；应及时修筑。臣遴员确勘，自望山门外王惠桥起、至武胜门外土城矶止，正岸绵亘千三百一十九丈、护岸六百八十八丈，工料需银十万一千九百三十七两有奇。即于藩库所存商捐修筑银及一切公项内动支，无庸动正项；限三年，分段修完』。诏如所请行。二年三月，两淮盐政尹会一条奏：『湖南例销淮盐，因壤接川、粤，邻私侵越。请将不销官引之州、县清查，或募水商专运、或令官运官销、或设公店发卖』。下湖广总督酌议。贻直奏言：『楚省所销淮盐，每年计七十余万引；淮商运赴汉口，小贩转运各口岸行销。内有距汉远而距川、粤近之湖北巴东、归州、兴山、长阳、湖南道州、宁远、永明、江华、新田九州县，时或买食邻私。盖因商贩不肯赔本运盐，民情万难舍贱买贵。如巴东等处万山中，距汉口二千余里，运费每斤非三、四分莫办；而本地盐价贵不过一分，商贩安肯赔垫己资运赴折本莫售之地！此募水商转运之难也。淮盐既难运行，而该地之民距川、粤行盐地近，辄乘赶集趁墟之便，以米榖买换零盐。若令官运官销，势必照本发卖，强民舍贱买贵，谁肯率从！如照邻境之价，则必贴赔运费；州、县养廉有数，何以堪此！此官运官销之难也。至设公店之议，更不可行。巴东等处地瘠人稀，即尽食淮盐，为数无多，势必减价行销；是欲淮商舍见获之原赀而清无益之纲地，鲜有不阳奉阴违者。夫两淮盐课，楚省约居其半；每年通计额引，有增无损。与其更张而公私交困，孰若仍旧而商民两安』！部议如贻直所奏行。时湖南城步等凶苗蒲寅山等纠党肆劫，贻直偕巡抚高其倬调兵督剿，尽擒之。谕曰：『此次办理苗猺之案，史贻直、高其倬调度有方，俾凶首党恶不至漏网，甚属可嘉！着交部从优议叙』。加三级。九月，疏陈洞庭瑚舵杆洲石台工程善后五事：『一、台北面应增筑护堤，以缓水势；一、存賸帑银应交商生息，以资岁修；一、岁修石料应预为贮备；一、岁修应责成专员经管，并立劝惩之法；一、舵杆洲等处应增设救生船』。部议从之。寻命回部办事。
　　三年七月，调工部尚书。十月，调刑部。五年五月，兼理兵部事。九月，调兵部尚书，教习庶吉士；御制诗赐之曰：『中枢掌九伐，峻望近三台；经画资心膂，訏谟佐鼎梅。常存葵藿志，不愧栋梁材！书思恒有纳，嘉猷伫献来』！七年正月，迁吏部尚书。七月，署直隶总督。十二月，协办大学士。九年正月，授文渊阁大学士，命紫禁城骑马。十一年三月，充会试正考官，加太子太保。十三年，以云南知府樊广亏空参本错拟票签，谕革职，从宽留任。十四年，兼理工部事。十五年三月，上西巡回銮，贻直接驾后遽退，召见不至；训饬之。八月，兼理刑部事。十八年，兼理吏部事。二十年，前任广西巡抚鄂昌与逆犯胡中藻唱和案发，词连贻直次子署甘肃布政使奕昂札属鄂昌事；谕曰：『鄂昌与史贻直札稿内有「玉成佳器」之语，朕初不知所指；召问史贻直，据奏曾经致书通候，并未有所请托。今讯之鄂昌，则供称史贻直致书与伊，有「河道之缺，已补甘藩之任；尚恳乞为鼎力玉成」等语；而史贻直尚不承认。及刑讯鄂昌，及问及此条；仍与初供无异。鄂昌所犯之罪甚重，何独于此一事而加刑坚讯！且伊向日尚与史贻直相厚，何至诬赖！史贻直又已年老，本不至因此事而革职刑讯也；但为伊子请托于前，又不据实陈奏以图掩饰，且向日本非安静之人，本应重治其罪。念其迩年尚属勤慎奔走，着从宽以原品休致，勒令回籍，闭门家居』。寻奉旨：『史奕昂来京，以京员用』。
　　二十二年正月，上南巡，贻直迎驾于沂州；命在家食俸，赐诗曰：『归林缘舐犊，辞阁匪思鲈；能改无过矣，知仁何碍乎！迎銮方出户，咨政挈同途。风度犹然在，江山秀助腴』。三月，谕曰：『原任大学士史贻直，从前为伊子致书，是以令其休致；两年以来，家居安静，业已改悔。兹朕南巡，前来接驾；见其精神未衰，尚堪任使。且宣力年久，本系旧臣；见在内阁需人，史贻直着仍补授大学士，入阁办事』。六月，谕曰：『闻大学士史贻直中途患病，旅次恐无良医，深为轸念！着派干清门侍卫扎拉丰阿带同御医粟世功驰驿前往诊视』。七月，至京；兼理工部事。十二月，加太子太傅。二十三年二月，充经筵讲官。二十五年八月，上以贻直为康熙庚辰进士，今周甲尚在朝，洵属升平人瑞；赐诗曰：『庚辰先进杏花芳，周甲重看蕊榜黄；早识家声孝山史，群称风度曲江张。本衙门有新佳话，国史院无旧等行。宁独搢绅庆人瑞，赞予文治底平康』。十一月，谕曰：『大学士来保、史贻直年俱八旬，嗣后凡遇祀典，不必随班行礼』。二十六年正月，贻直生辰，赐诗曰：『皤皤黄阁领朝裾，矍铄联行尚弼予；前度庚辰淡墨榜，两看辛巳澣金书。满千卷似沈钞罢，开八秩过白注余；声望老成需赞治，名高漫即拟悬车』！十一月，恭祝太后七旬万寿，贻直与来保预香山九老会；御诗比之宋臣富弼、文彦博，有「元丰二相今犹在，履道诸贤讵可方」之句。十二月，特命紫禁城内乘轿。二十七年，以年老请解任；谕曰：『大学士史贻直年逾八旬，精力虽非强健，然在大臣中齿宿贤深，足为班联盛事。兹以老病奏请解任，情词恳切。因念部务烦剧，高年难以兼顾；所有工部事务，着不必兼摄，以示体恤。至内阁禁地情事，朕已恩准史贻直以肩舆入直，原可无庸解退。嗣后可令自行酌量，或严寒盛暑，即不必每日进署；俾可从容颐养，副朕优眷至意』。寻谕日：『史贻直已不兼工部事务，着于户部饭银内每年赏银五百两』。
　　二十八年正月，贻直第三子山西知府奕环俸满引见，请留京侍养；特命以四品京堂用。五月，贻直卒。遗疏入，谕曰：『大学士史贻直练达老成，年登耄耋，扬历中外，参赞纶扉；宣力三朝，勤劳夙着。前以衰老乞休，奏请解任；朕降旨慰留，并令肩舆入直，俾得从容颐养。近闻患病，遣医诊视，尚冀速痊。兹遽溘逝，深为轸悼！着派皇六子前往奠醊。加赠太保，入祀贤良祠；并赏银二千两治丧。应得恤典，仍着该部察例具奏』。寻赐祭葬如例，諡「文靖」。子奕昂，官至兵部侍郎。
　　——右「国史馆本传」。
　　乾隆二十八年（癸未）五月，相国溧阳史公以上寿正终于位。上临轩轸悼，诏皇六子临丧奠醊；晋赠太保，祀京师贤良祠，諡「文靖」：视礼官所上宰臣饰终常典，破格有加。其年冬，归葬某乡之原；公子奕簪等，请为文揭诸墓。
　　按状：公讳贻直，字儆弦，号铁崖；先世壮侯崇封于溧阳，因家焉，世为江南着望。曾祖讳某，中书舍人；祖讳鹤龄，翰林院编修；考讳夔，经筵日讲官、詹事府詹事：皆以公贵，赠光禄大夫、太子太保、文渊阁大学士兼吏部尚书。曾祖妣、祖妣、妣，皆赠一品夫人。
　　公生长世族，娴掌故；凡内外铨之利弊、金榖之登耗、刑名兵屯之得失，禀于家训者为多。康熙己卯，中顺天乡试。明年，成进士，入翰林。先辈释褐之齿，最少无隃公。后六十年，为今上乾隆庚辰科士之隽南宫者，公与之执同年礼；赐御制诗一篇，宠为盛事。
　　公自雍正初，由翰林侍读学士署掌院学士；自癸卯迄戊申，屡荷简擢。凡任公吏部侍郎者五，户部、工部侍郎者再；六官之司，罔不爰历。又凡疆吏以疑狱告，亟命公驰传住勘；多得实称旨。自是，宣畀旄节、践更台阁，駸駸向用日隆矣。公之为闽督也，旧日戍台湾者当代归，过番社辄横索，骄蹇不奉法；镇臣以非所辖，噤弗治。公檄监临官刻邮程，勒还部伍；番民安堵。福、兴、漳、泉四郡地濒海，贮榖易败。公核册籍，知台湾有应碾运内地米；请易榖分贮各仓，即碾仓榖给兵食，推陈易新，兵民交便之。两江殷剧，号难治；公蒙异数恩，以乡人摄节制。上疏再辞，批答有「体卿难为」之谕；而公莅事亦不引嫌、不挠法，官吏帖服，民用大和。陕西当军兴甫竣，五方旅处，俗偷敝；命公以左都御史往领宣谕化导事，寻即抚其地。时禁省以协运粮糈赴陕，督臣请开浚丹河；公条陈其不可状甚悉，事遂寝。又西安有屯户，籍均内地；而故事独输本色米支兵饷，往往苦贵籴。公用军需余榖，为置常平仓，俾借领如例；至今以为法。今皇帝御极，公以旧臣入觐；上眷愈厚。公上言：一、铨部别流品、容台典礼乐、言官掌风宪，请以正途充选。一、品官进用，请以特晋优异等，以资格叙中才。一、豫省报增垦地，多沙碛阪田，难按则升科，兼请申守令劝输之禁。疏入，皆敕部议行。既，授公湖广总督。先是，黔、粤有苗警，楚兵率赴调；汛军多窃发，蒲寅山、凤老一狙犷为渠魁。公至，简军实、严守卫、偫刍廪，若无暇为剪灭计；一旦密檄镇臣提劲卒二千入山剿捕，蒲、凤就缚，党恶者无遗种。或问公；公曰：『吾前故迟之，使不为铤走备，且密审其山川厄塞、往来栖遁之道也』。镇楚二年，由兵部尚书入为户部尚书。遇公卿集议，公徐出一语洞出要害，九列更事无出公右者。遂以乾隆癸亥协办大学士；明年，授真。遭逢盛际，准夷、回部以次削平，拓疆二万余里，公皆在政府。时从容承召对，移晷乃出；而公谨慎周密，虽子弟不得与闻：殆前史所云「精练少年有不如，专门名家有不逮」者。公以未弱冠登甲榜，迄跻大耋，在外督抚七省，一入内阁；中被薄谴，赐环。首尾居相位垂二十载，名注朝籍总六十有四年，于古大臣未有其比。厥惟国家重熙袭庆、景运延洪，获致耇成之瑞；亦惟公殊姿伟抱、宣昭世德，重荷三朝恩遇，式克钦承。呜呼！盛矣。公之再相也，年已七十，特旨得肩舆入省。恭逢慈宁大庆，列公九老班诸王下，御诗比富郑公、文潞公。后公偶示微疾，御医、卫士络绎于道。今年春以衰老引退，上不许；惟诏『盛暑祁寒，毋上直』！公三子奕环以潞安知府陛见，奉命留京补四品堂上官，侍公起居；优礼殊常，信人臣之极也。
　　公好奖植士类，人或不知。自典试粤东至三主礼部试，名公钜卿多出其门。与后生言，推诚教诲，不为隐情惜己；盖天性固然。
　　公生于壬戌正月二十日，距易名时得年八十有二。配许夫人，有贤德；先公卒。子三人：长奕簪，官左春坊左赞善；次奕昂，官广东布政使司布政使；三即奕环。女几人、孙男几人、孙女几人。系之铭曰：洸洸壮侯，系汉外氏；允武允文，胙姓南纪。惟公之生，为邦之献；镜物忘疲，饫理斯餍。出则方叔，入则山甫；民言用酌，众善斯取。公赞黄扉，六符阶泰；雍容揄扬，应斯嘉会。惟民寿榖，惟公寿考；为世贞符，用翊至道。茀禄孔阜，懋德孔敦；厥有余庆，庇兹后昆。
　　——右「墓碑铭」，刘纶撰。
　　乾隆五年，天子命刑部尚书史公教习庶吉士；枚习「国书」免课，而公命拟奏疏一通，褒许甚盛。嗣后趋函文，不待启辄入，得与闻本朝文献，仁庙、世庙两圣人所以致太平之隆与公生平受知恩遇，谈洋洋盈耳；于古大臣中酷爱姚元之，盖自况也。后十年，枚再拜公于赐第。时公已作相，而枚起病入都，公教之曰：『闻汝宰江宁，有善政；诚不负所言。惜杜牧之未免风流耳，远到者宜戒也』！呜呼！言犹在耳，而公自此诀矣。今年五月十三日，公薨于位；天子赠太保、諡「文靖」，命翰林立传树碑于墓。公之勳，天子为扬其声光，铭公者有大手笔在，何俟门下一旧史官哉！然弟子传其师，各有所心得而不能自己；谨广其事，于「状」外而拟为「铭」曰：
　　公讳贻直，字敬弦，号铁崖；系出东汉溧阳壮侯，世居湖埭里，徙夏庄。父夔，官宫詹，以文学、清望服海内；公贵，赠如公官。
　　公十岁，能诗。十八，举京兆。十九，登进士；入翰林。典试于滇、督学于粤，所至有声。为掌院汤公右曾所抑，由检讨而赞善、而谕德、而侍讲、而庶子、而学士，优游清秘，不辵一级者二十三年。雍正元年，大将军年羹尧平青海归，势张甚；黄缰紫骝，绝驰道而行。王公以下膝地郊迎，年过目不平视；独公长揖，年望见大惊，遽翻鞚下，曰：『是吾同年铁崖耶』？扶上己所乘马而己易他马，并辔入章益门。翌日，补吏部侍郎，尹顺天；世宗昼日三接，咨询优奖。公亦布露所畜，勤施于四方：乘传讯雁平道王宠、闽令梅庭谟，清厘直隶、河南积案，甄别闽省官。虽事秘，外不能知；而考核平反，舆论翕然。公在世宗时，总督福建、再督江南，授都御史、巡抚陕西；在今上时，总督湖南、再督直隶，加经筵讲官，户、工、刑、兵、吏五部尚书，文渊阁大学士，仍兼吏部尚书。公生而徇通，神识超妙；周巡六曹、出入九镇又复六十余年，以故所莅处如日破黑、汤沃雪，批伔窾要，动中机宜。常言天下办事人多、解事人少，深刻非明、懈弛非宽、交际非私、协恭非党。故公为政行己，无心宽猛，耻矜苛廉；一以持大体、安社稷为务。
　　先是，戍台湾兵，武弁送往，动索番社顿递；公改委台镇本标，弊遂绝。漳、泉卑湿，榖易朽；公奏：『台湾例给兵米，即以四府榖运厦门碾发』。嗣后无角尖耗。西安无屯仓，公请军需賸榖十六万为贮；岁饥，屯民受赈如一。苗盗蒲寅山据梘头山叛，积十稔未平；公设方略，命总兵李掎擒其魁，余党悉散。容美土司税轻，改归流后税增；公请仍征原额，獠猺欢呼。督直隶未半年，所题结事九千六百余。今上登极，公奏停开垦以杜浮冒、禁劝捐以正国体、循资格以息奔竞、用科目以重科道吏礼四衙门，疏数千言。上在藩邸，习闻世宗称公；及是，愈信其贤，悉允所奏。因公入谒梓宫，召见；温谕良久，赐世祖所遗鹅黄蟒衣、四团龙补服曰：『此先帝意也。今朕君臣所共事，即先帝事也。卿其始终一致』！公感谢呜咽，上亦泣下不止。公清标玉立，眉目如画，举止详华；靴尘不沾，衣圭袍褶式皆内裁。性强记，尤善清言；虽庄语危论，必多譬引，饶风趣。每早朝，立宫门树下，诸王、贝勒、卿贰、翰詹环听铁崖相公道三朝旧事、耆臣言行以至舆服、车骑之仪，适罗缕明，畅如凤鸣九霄；下风倾耳，闻所未闻。他大臣或惧言温室，言呐呐不宣；而公肆意逞辞，谈啁流速，忌者亦不能中也。
　　乙亥岁，次子奕昂署甘肃布政，公通书于巡抚鄂昌；事闻，天子休公于家。公出学舍后，未尝家食。至是，乃得扫坟墓；到儿时钓弋处，召族人数十，分俸置酒，为二疏故事。里中负蓑笠者见公乡音如故、姻睦有加，咸傱傱奔趋，来看真宰相。乃未几，而天子南巡，仍召公入阁矣。公尤长奏对。年羹尧伏诛，穷治党与；世宗问：『汝亦年某荐乎』？公免冠，应声曰：『荐臣者年羹尧，用臣者皇上』。世宗默然。尝奏事拜起舒迟；上问：『卿老惫乎』？公曰：『皇上到臣年，当自知之』！上大笑。时公年八十一矣。公少时，撒金莲烛成婚；中年督两江，开府乡里；晚年，再宴鹿鸣、琼林。周科目六十年之数，天子赐诗褒美。祝太后万寿，入九老会，图形内府：近古以来所未有也。上蔡令张球诬陷同官邵言纶，总督田文镜庇之，世宗命公往豫案覆；发其奸，田大惭。大学士迈柱请开楚丹河运米，公力持不可。浙督李卫约为兄弟，公嫌其不学也，谢之。三人方柄用，时撄其锋者皆慑，公独棘棘不阿；其守正如此。
　　晚年，恩礼愈隆：肩舆入紫禁城，陪祀不与；大寒暑，不入阁；汤沐小休，即齎物赐于家。患风热数日，曰：『吾本无疾，而此中竭矣』！即缮遗表，薨。子三人：长奕簪，官翰林；次奕昂，广东布政使；次奕环，知潞安府。夫人许氏，先公卒；合葬某。铭曰：天球河图，西序双陈；阿衡太师，朝不两人。弈弈史公，维岳降神；逋峭风骨，华重冠巾。天生公来，作百官表；表上头衔，公身可考。帝赐公履，作九州图；图中禹甸，公尽驰驱。勿矫勿随，有猷有为；雷霆之下，谈笑指麾。垂老雍容，黄扉供奉；主圣臣逸，物希宠重。尧、禹盘匜，羲、轩露瓮；但廞于庭，四方风动。何必琄琄，再叩其用！伏波谈论，王公意消；奚斤老去，善说先朝。八十二年，委化而卒；帝子奠酒，千官执绋：太常大烝，与国无极。惟予小子，奉诏受经；隅坐请业，有训则听。褒其文才，扬于王庭；小谪蓬山，公为涕零。望奋渑池，以振厥声。一朝星陨，吾将安仰！丝竹前生，山河音响；见而知之，典型不爽。私制碑铭，以质泉壤。
　　——右「神道碑」，袁枚撰。
　　--以上录自「国朝耆献类征初编」卷十五（「宰辅」十五）。
　　沈起元
　　沈起元，字子大；太仓州人。父受宏，能诗，有「白漊集」传世。起元年十二，能诗、古文。康熙六十年进士，改庶吉士。乞养，归；旋丁艰。服阕入京，值澄汰部属，选庶吉士补之；遂授吏部验封司主事。由员外郎，出为福建知府；初试福州，随授兴化、署台湾。所至除积弊、革陋规，捕宿盗、惩讼师。以闽人言语不正，立正音书院。在闽三载，政声日着。俄以平反忤按察使，被劾镌级。乾隆元年，起授江西盐驿道。旋擢河南按察使，晋直隶布政使，内迁光禄寺卿。十三年，因公降级。明年，乞假归。
</div>
    <div class="pagination">
<a href="清耆献类征选编_page15.html">上一页</a><span>...</span><a href="清耆献类征选编_page11.html">11</a><a href="清耆献类征选编_page12.html">12</a><a href="清耆献类征选编_page13.html">13</a><a href="清耆献类征选编_page14.html">14</a><a href="清耆献类征选编_page15.html">15</a><span class="current-page">16</span><a href="清耆献类征选编_page17.html">17</a><a href="清耆献类征选编_page18.html">18</a><a href="清耆献类征选编_page19.html">19</a><a href="清耆献类征选编_page20.html">20</a><a href="清耆献类征选编_page21.html">21</a><span>...</span><a href="清耆献类征选编_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
