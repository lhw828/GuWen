<!DOCTYPE html>
<html>
<head>
    <meta charset="UTF-8">
    <title>史传三编 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 15 页/共 21 页</h1>
    <div class="content">　　察罕特穆尔
　　察罕特穆尔字廷瑞系出北庭元初曾祖库克岱随大军收河南至祖柰曼岱父阿哩衮因家河南遂爲颍川沈丘人察罕幼笃学尝应进士举有时名身长七尺脩眉覆目左颊有三毫怒则毫皆直指居常慨然有当世之志至正十一年盗发汝颍不数月江淮诸郡皆陷朝廷致讨卒无成功十二年察罕乃奋义起兵沈丘之子弟从者数百人与信阳人李思齐同设竒计袭破罗山事闻授察罕中顺大夫于是所在义士俱以兵来会得万人自成一军屯沈丘数与贼战辄克捷十五年贼势滋蔓由汴以南陷邓许嵩洛察罕兵日益盛转战而北遂戍虎牢以遏贼锋贼乃北渡盟津焚掠至覃怀河北震动察罕进战大败之余党栅河洲歼之无遗河北遂定朝廷竒其功除中书刑部侍郎苗军以荥阳叛察罕夜袭之获其众几尽乃结营屯中牟已而淮右贼众三十万掠汴以西来捣中牟营察罕结陈待之士卒贾勇决死战无不一当百会大风扬沙自率猛士鼔噪从中起奋击贼中坚贼遂披靡不能支弃旗鼔遁走军声大振十六年陞中书兵部尚书未几贼西陷陜州断殽函将趋秦晋知枢密院达实巴图尔方节制河南军调察罕攻之察罕即鼔行而西夜防殽陵立栅爲城阻山带河险且固而贼转南山粟给食以坚守攻之猝不可防察罕乃焚马矢营中如炊烟状以疑贼而夜提兵防灵宝城守旣备贼始觉不敢动卽渡河防平陆掠安邑蹂晋南鄙察罕追袭之防之以铁骑贼囘扼下阳津赴水死者甚众相持数月贼势穷皆溃以功加中奉大夫佥河北行枢密院事十七年贼出襄樊陷商州攻武闗遂直趋长安至灞上分掠同华诸州三辅震恐陜西省台来告急察罕卽领大众入潼闗长驱而前与贼遇战辄胜杀获以万计贼余党皆散溃走南山入兴元朝廷嘉其复闗陇有大功授陜西行省左丞未几贼出自巴蜀陷秦陇据巩昌以窥凤翔察罕先分兵入守凤翔城乃遣谍者诱贼围凤翔贼果来围之数十重察罕自将铁骑驰赴昼夜行二百里去城里所分军张左右翼掩击之城中军亦开门鼓噪而出内外合击呼声动天地贼大溃自相蹂践斩首数万级伏尸百余里余冦皆遁闗中悉定十八年山东贼分道犯京畿朝廷征四方兵入衞诏察罕以兵屯涿州察罕即留兵戍清湫义谷屯潼闗塞南山口以备他盗而自将锐卒赴召时曹濮贼方逾太行焚上党掠晋冀陷云中雁门代郡烽火数千里复大掠且南还察罕先遣兵伏南山阻隘而自勒重兵屯闻喜绛阳贼果走南山纵伏兵横击之贼皆弃辎重走山谷其得南还者无几乃分兵屯泽州塞碗子城屯上党塞吾儿谷屯并州塞井陉口以杜太行诸道贼屡至守将数血战击却之河东悉定于是帝乃诏察罕守御闗陜晋冀抚镇汉沔荆襄便宜行事察罕益务练兵训农以平定四方爲己责是年安丰贼刘福通等陷汴梁造宫阙易正朔号召羣盗巴蜀荆楚江淮齐鲁辽海甘肃所在兵起势相联结察罕乃北塞太行南守巩洛而自将中军军沔池会叛将周全弃覃怀入汴城合兵攻洛阳察罕下令严守备别以竒兵出宜阳而自将精骑发新安来援贼至城下见坚壁不可犯引去因追至虎牢塞成臯之险而还拜陜西行省平章政事仍兼同知枢密院事十九年察罕图复汴梁五月以大军次虎牢先发游骑南出汴南畧归亳陈蔡北出汴东战船浮于河水陆并下畧曹南据黄陵渡乃大发秦兵出函闗过虎牢晋兵出太行逾黄河俱会汴城下首夺其外城察罕自将铁骑屯杏花营诸将环城而垒贼出战辄败遂婴城以守乃夜伏兵城南旦日遣苗军略城而东贼倾城出追伏兵鼓噪起邀击败之又令弱卒立栅外城以饵贼贼出争之弱卒佯走薄城西因突骑纵击悉擒其众贼自是益不敢出八月贼计穷食且尽乃与诸将分门而攻至夜将士鼔勇登城斩闗而入遂防之刘福通奉其僞主遁去获僞后及贼妻子数万僞官五千符玺印章宝货无算全居民二十万军不敢私市不易肆不旬日河南悉定献防京师欢声动中外以功拜河南行省平章政事兼知河南行枢密院事陜西行台御史中丞先是中原乱江南海漕不复通京师苦饥至是河南旣定檄书达江浙海漕复至察罕于是以兵分鎭闗陜荆襄河洛江淮而重兵屯太行营垒旌旗相望数千里乃日修车船缮兵甲务农积谷训练士卒谋大举以复山东二十一年谍知山东羣贼自相攻杀而济南田丰降于贼六月察罕遂舆疾自陜抵洛大会诸将与议师期发并州军出井陉辽沁军出邯郸泽潞军出磁州怀衞军出白马及汴洛军水陆俱下分道并进而自率铁骑建大将旗鼔渡孟津逾覃怀鼓行而东复冠州东昌八月师至盐河遣其子库库特穆尔及诸将等以精卒五万捣东平与贼兵遇两战皆败之直抵其城下察罕以田丰据山东久军民服之乃遣书谕以逆顺丰及王士诚皆降遂复东平济宁时大军犹未渡羣贼皆聚于济南出兵齐河禹城以相抗察罕分遣竒兵取间道出贼后南畧泰安廹益都北徇济阳章丘中循濒海郡邑乃自将大军渡河与贼战于分齐大败之进逼济南而齐河禹城俱降南道诸将亦报捷再败益都兵于好石桥东至海濵郡邑闻风皆送款攻围济南三月城乃下诏拜中书平章政事知河南山东行枢密院事陜西行台中丞如故察罕遂移兵围益都环城列营凡数十大治攻具百道并进贼悉力拒守复掘重堑筑长围遏南洋河以灌城中仍分守要害收辑流亡郡县户口再归职方号令焕然二十二年六月田丰王士诚阴结贼复图叛田丰之降也察罕推诚待之不疑数独入帐中及谋变乃请察罕行观营垒众止之察罕曰吾推心待人安得人人而防之请以力士从又不许乃从轻骑行王信营及至丰营遂爲士诚所刺讣闻帝震悼朝廷公卿及四方之人不问男女老幼无不恸哭者先是有白气如索长五百余丈起危宿扫太微垣太史奏山东当大水帝曰不然山东必失一良将即驰诏戒察罕勿轻举未至已及于难诏赠左丞相封颍川王谥忠襄食邑沈丘县所在立祠嵗时致祭封其父阿哩衮梁王于是复起库库特穆尔拜太尉中书平章政事知枢密院事袭总其父兵库库旣领兵柄啣哀以讨贼攻城益急乃穴地通道以入十一月防其城执其渠魁陈猱头等二百余人献阙下而取丰士诚之心以祭其父余党皆就诛即遣闗保以取莒州于是山东悉平库库本察罕之甥自幼养以爲子当是时东至淄沂西逾闗陜晏然无事察罕之力也
　　论曰是时元之疆宇西自川蜀南至交广东尽江淮羣雄争据无尺土矣独察罕特穆尔起于徒歩提羸散之卒驱逐羣防数年之间剪除殆尽举中原万里之地还之国家功岂有比哉夫非常盖世之材患不得用用矣患不得尽其才尽其才矣患不得久安以成其大功惟察罕异于是祸起于不疑身歼于竖子岂非天乎故曰枝叶未有害本实先拨当顺帝时元之本实拨矣察罕之所治者末也如其本何哉
　　董抟霄
　　董抟霄字孟起磁州人由国子生辟陜西行台掾会大旱从侍御史郭贞谳华阴狱有李谋儿者累杀商贾至百余事狱已具有司以贿故五年不决抟霄言于贞即以尸诸市天乃大雨授四川肃政亷访司知事累官浙东宣慰副使所至理寃狱革弊政才誉懋着至正十一年除济寕路总管从江浙平章嘉珲征安丰至合肥遇贼大破之时朱臯固始之贼复猖獗军少不足以分讨有大山民砦及芍陂屯田军抟霄皆奬劳而约束之遂得障蔽朱臯官军屯朱家寺贼至追杀之乃遣谕贼中佋徕者千二百家因悉知其虚实夜缚浮桥于淝水旣渡贼始觉贼众数万据磵南官军渡者辄爲所败抟霄麾骑士别渡浅滩袭贼后贼囘东南向迎敌抟霄忽跃马渡磵扬言曰贼已败矣诸军皆渡一鼓而击之贼大败遂复安丰十二年命抟霄援江南遂渡江至德淸县徽饶贼已防杭州诸将问计抟霄曰贼见杭州子女玉帛必纵恣不暇爲备宜急攻之若退保湖州贼乘锐直趋京口则江南不可爲矣诸将难之抟霄正色曰江浙旣陷于贼今可取而不可取谁任其咎因按剑曰诸君荷国厚恩敢有慢令者斩遂进兵贼迎敌至盐桥抟霄麾壮士突前诸军相继夹击之凡七战追至清河坊贼奔接待寺塞其门而焚之遂复杭州余杭诸县次第皆平徽饶贼复自昱岭关冦于潜行省乃假抟霄参知政事俾讨之抟霄曰必欲除残去暴所不敢辞若假以重爵则不敢受即日引兵至临安新溪是爲入杭要路旣分兵守之始进至呌口及虎槛遇贼皆大破之追至于潜复其县治又复昌化县及昱岭闗遂进兵复千秋闗乘胜复安吉七战克之贼徒降者数百人旣数日贼帅梅元亦降复有别帅十一人者欲降抟霄使偏将余思忠谕之贼入暗室潜议思忠以火投室内防剑叱曰元帅命我来活汝汝复何议已而火起焚其砦叱贼党散去而引贼帅来降明日进兵广德克之蕲贼与饶池诸贼复犯徽州贼中有道士能作十二里雾抟霄以兵击之已而妖雾开豁伏兵起袭贼后贼大乱斩首数万擒千余人获道士焚其妖书而斩之遂平徽州十四年除水军都万戸俄陞枢密院判官从丞相托克托征高邮分戍盐城平兴化贼巢十有二处即其地筑芙蓉砦贼入辄迷故道爲官军所杀自是不敢复犯贼恃习水渡淮北据安东州抟霄招善水者五百人与贼战于太湖大败之遂复安东十六年勦平北沙庙湾沙浦等砦朝廷嘉其功陞同佥淮南行枢密院事抟霄建议于朝曰淮安爲南北襟喉江淮要冲其地一失两淮皆未易复则救援淮安诚爲今日急务莫若于黄河上下并濒淮海之地南自沭阳北抵沂莒赣榆诸州县布连珠营每三十里设一总砦就三十里中又设一小砦使斥堠烽燧相望而巡逻往来遇贼则并力野战无事则屯种而食然后进有援退有守此善战者所以常爲不可胜以待敌之可胜也又海宁一境不通舟楫军粮惟可陆运凡濒淮海之地人民屡经盗贼宜加存抚权令军人搬运其陆运之方每人行十歩三十六人可行一里三百六十人可行十里三千六百人可行百里每人负米四斗以夹布囊盛之用印封识人不息肩米不着地排列成行日行五百囘计路二十八里轻行一十四里重行一十四里日可运米二百石每运给米一升可供二万人此百里一日运粮之术也又江淮流移之民并安东海宁沭阳赣榆等州县俱废其民牡者旣爲军老弱无所依归者宜设置军民防御司择军官材堪牧守者使居其职而籍其民以屯故地于是练兵积谷且耕且战内全山东完固之邦外御淮海出没之冦而后恢复可图也十七年毛贵陷益都般阳等路命抟霄从知枢密院事布朗吉达讨之而济南又告急抟霄乃提兵援济南贼众自南山攻济南望之两山皆赤抟霄按兵城中先以数十骑挑之贼众悉来鬭骑兵少却至磵上伏兵起遂合战城中兵又大出大破之而般阳贼复约泰安之党逾南山来袭济南抟霄列兵城上弗爲动贼夜攻南门独以矢石御之黎明乃黙开东门放兵出贼后旣旦城上兵皆下大开南门合击之贼败走复追杀之贼几无遗于是济南始宁诏就陞淮南行枢密院副使兼山东宣慰使都元帅有疾其功者谮于总兵太尉努都尔噶令抟霄依前诏从布朗吉达征益都抟霄即出济南请以弟昻霄代领其众朝廷从之授昻霄淮南行枢密院判官未几命抟霄守河间之长芦十八年抟霄以兵北行乃曰我去济南必不可保旣而济南果陷抟霄方驻兵魏家庄有诏拜抟霄河南行省右丞甫拜命毛贵兵至而营垒犹未完诸将曰贼至当如何抟霄曰我受命至此当以死报国耳因防剑督兵以战贼众突至抟霄前刺杀之无血惟见白气冲天是日昻霄亦死事闻赠荣禄大夫河南行省平章政事追封魏国公谥忠定昻霄赠嘉议大夫礼部尚书追封陇西郡侯谥忠毅抟霄早以儒生起家辄爲能吏会天下大乱乃复以武功自奋其才畧有大过人者当时用之不尽其才君子惜之论曰抟霄文足以修政养民武足以诘兵御冦而在朝者措置乖方使之进退失据不获有所施爲此与宋孟珙之末年何异是时元之臣子能保邦固圉者在北惟察罕特穆尔在南惟抟霄而皆变起仓卒没于非命可谓人之云亡邦国殄瘁者矣是以古之有国家者养材于无事之时而调防剂酌以用之有事之日不使有不虞之患以误大事其爲此也夫


　　史传三编卷四十三
<史部,传记类,总录之属,史传三编>
　　钦定四库全书
　　史传三编卷四十四
　　大学士朱轼撰
　　名臣续传一
　　汉
　　钟离意
　　钟离意字子阿会稽山隂人也少为部督邮时部县亭长有受人酒礼者府下记案考之意封还记入言于太守曰政化由近及逺宜先清府内且濶略逺县细防之愆太守甚贤之遂任以县事建武十四年会稽大疫死者万数意独身自隐亲经给毉药所部多防全济举孝防再迁辟大司徒侯霸府诏部送徒诣河内时冬寒徒病不能行路过农意辄移属县使作徒衣县不得已与之而上书言状意亦具以闻光武得奏以见霸曰君所使掾何乃仁于用心诚良吏也意遂于道解徒桎梏恣所欲过与尅期俱至无或违者还以病免后除瑕丘令吏有檀建者盗窃县内意屏人问状建叩头服罪不忍加刑遣令长休建父闻之为建设酒谓曰吾闻无道之君则以刃残人有道之君以义行诛子罪命也遂令建进药而死二十五年迁堂邑令轻刑慎罚拊循百姓如赤子初到县市无屋意出俸钱帅人作屋人赍茅竹或持材木争起趋作决日而成工作既毕为解土祝曰兴工役者令百姓无事如有祸祟令自当之人皆悦服时县人防广为父报仇击狱其母病死广哭泣不食意怜伤之乃听广归家使得殡殓丞掾皆争意曰罪自我归义不累下广敛母讫果还入狱意宻以状闻广竟得以减死论显宗即位征为尚书时交趾太守张恢坐赃千金征还伏法以资物簿入大司农诏班赐羣臣意得珠玑悉以委地而不拜赐帝怪问对曰臣闻孔子忍渇于盗泉曾参廻车于胜母恶其名也此赃秽之寳诚不敢拜帝嗟叹曰清乎尚书之言乃更赐库钱三十万转尚书仆射车驾数幸广成苑意以为从禽废政常当车陈谏天子即时还宫永平三年夏旱而大起北宫意诣阙免冠上疏曰昔成汤遭旱以六事自责窃见北宫大作人失农时此所谓宫室祟也自古非苦宫室小狭但患民不安宁宜且罢止以应天心帝策诏报曰汤引六事咎在一人其冠履勿谢又敕大匠止作诸宫减省不急诏因谢公卿百僚遂应时澍雨焉时青州刺史琅邪王望行部见饥者裸行草食因以便宜出所在布粟赈之事毕上言帝以望不先表请为罪公卿皆言望专命法有常条意独曰望怀义忘罪当仁不让若绳之以法忽其夲情将乖圣朝爱育之意帝嘉意议望得不罪望与楚国刘旷东莱王扶皆意前所荐诸朝者也时有诏赐降人缣尚书案事误以十为百帝见司农上簿大怒召郎将笞之意因入叩头曰过误人所时有若以懈慢为愆则臣位大罪重当先坐乃解衣就格帝使复冠而贳郎会连有变异意复上疏曰陛下畏敬鬼神忧恤黎元而天气不和咎在羣臣不能宣化理职而以苛刻为俗吏百官无相亲之心吏人无雍雍之志至于骨肉相残感逆和气以致天灾百姓可以徳胜难以力服鹿鸣之诗必言燕乐者以人神之心洽然后天气和也愿垂圣徳缓刑罚顺时气以调隂阳帝虽不能用然知其至诚亦以此故不得久留出为鲁相后徳阳殿成百官大会帝思意言谓公卿曰钟离尚书若在此殿不立意视事五年以爱利为化人多殷富以久病卒官遣言上书陈升平之世难以急化宜少寛假帝感伤其意下诏嗟叹赐钱三十万帝性褊察好以耳目隐发为眀公卿数被诋毁尚书以下至见提拽常以事怒郎药崧自以杖撞之朝廷莫不悚栗争为严切以避诛责唯意独敢谏争数封还诏书臣下过失辄救解禀性峭直居心寛厚故为东京名臣云
　　论曰语有之水至清则无鱼人至察则无徒昔周公教成王明作有功而即继之以惇大成裕明作而不惇大朝野上下如束湿薪曾无尺寸有余之地以托命所谓和平之福者安在乎钟离之于显宗敷陈正直随事补救可谓深切而着眀者矣时有寒朗者亦能触威犯顔辨明无辜感悟帝意此皆所谓仁人之言其利溥者后汉书以朗与意合传有以哉
　　左雄　周举　黄琼
　　左雄字伯豪南郡湼阳人也安帝时举孝防稍迁冀州刺史州部多豪族好请托雄常闭门不与交通奏案贪猾二千石无所回忌永建初征拜议郎时顺帝新立大臣懈怠朝多缺政雄数上封事其词深切尚书仆射虞诩以雄有公忠节上疏荐之曰臣见方今公卿以下皆拱默以树恩为贤尽节为愚至相戒曰白璧不可为容容多后福伏见议郎左雄数上封事至引陛下身遭难厄以为警戒实有王臣蹇蹇之节宜擢在防舌之官由是拜尚书再迁尚书令上疏陈事曰臣闻宁人之务莫重用贤用贤之道必存考黜大汉受命克慎庶官至于文景天下康乂宣帝知时所病刺史守相辄亲引见叹曰民所以安而无怨者政平吏良也与我共此者其惟良二千石乎以为吏叹变易则下不安业久于其事则民服教化其有政理者輙以玺书勉励增秩赐金或爵至闗内侯公卿缺则以次用之是以吏称其职人安其业汉时良吏于兹为盛今典百里转动无常各怀一切莫虑长久谓聚敛整办为贤能以治已安民为劣弱监司项背相望与同疾疢观政于亭传责成于期月虚诞者获誉拘检者离毁或因罪戾引髙求名州宰不覆竞共辟召又或因捕案亡命会赦行赂复见洗涤使奸猾枉滥轻忽去就乡官部吏职贱禄薄拜除如流送迎烦费损政伤民和气未协灾不消咎皆在此臣愚以为守相长吏有显效者可就増秩勿移徙非父母丧不得去官若被劾奏亡不就法者徙家边郡其乡部亲民之吏皆用儒生清白任从政者寛其负算増其秩禄吏职满歳乃得辟举如此虚伪之端絶迎送之役损率土之民各宁其所帝以雄言皆眀达政体诏悉施行而宦竖擅权终不能用三年京师汉阳地震裂水泉涌出四年司冀复有大水雄推较灾异以为下人有逆上之征疏言宜密备不虞寻而青冀扬州贼发海内扰乱后经赦贼虽稍解官犹无备流叛之余数月复起雄以为宜及其尚防开令改悔若告党与者除罪能诛斩者明加其赏书奏不省雄又上言自今孝防年不满四十不得察举皆先诣公府诸生试家法文吏课牋奏副之端门练其虚实有不承科令者正其罪若有茂材异等自可不拘年齿诏从其奏雄亦公直精眀能审覆真伪决志行之自是牧守畏栗莫敢轻举迄于永熹察选清平多得其人又奏称海内名儒为博士使公卿子弟为诸生有志操者加其俸禄汝南谢防河南赵建年十二能通经雄并奏拜童子郎于是负书来学云集京师初帝之复立乳母宋娥与孙程等与其谋诏封娥山阳君又封大将军梁商子冀为襄邑侯雄上言髙皇帝约非有功不侯不宜追録小恩亏失大典帝不听雄复谏曰案尚书故事无乳母爵邑之制唯先帝时阿母王圣为野王君圣造生谗贼废立之祸生为天下所咀嚼死为海内所欢快今阿母躬蹈俭约以身率下而与王圣同爵号惧违夲操梁冀之封事非机急宜过灾阨之运然后平议可否于是商让还冀封会复有地震之异雄复上疏曰先帝封野王君汉阳地震今封山阳君而京城复震专政在隂其灾尤大今冀已髙让山阳君亦宜崇其夲节雄言切至娥亦畏惧辞让而帝卒封之后阿母遂以交遘失爵是时大司农刘据以职事被谴召诣尚书传呼促步又加以捶扑雄上言九卿大臣行有佩玉之节动有庠序之仪孝明皇帝始有扑罚皆非古典帝从而改之自雄掌纳言多所肃迁司校尉初雄荐周举为尚书及在司又举故冀州刺史冯直任将帅而直尝坐赃受罪举以此劾奏雄雄言诏书使选武猛不使选清髙举曰诏书使君选武猛不使君选贪污也雄悦而谢曰吾尝事冯直之父而又与直善今宣光以此奏吾乃是讳厥之举也由是天下服焉永和三年卒周举字宣光汝南汝阳人祖父扬少孤防常修逆旅以供过客而不受其报父防以眀经举孝防撰尚书杂记补博士终陈留太守举姿貌短陋而博洽为儒者宗京师为之语曰五经纵横周宣光初辟司徒李郃府宦者孙程等既立顺帝诛灭诸阎议者以为阎太后与帝无母子恩宜徙别馆絶朝见举谓郃曰太后幽在离宫若悲愁生疾一旦不虞主上将何以令于天下公宜密表请率羣臣朝太后以答人望郃即上疏帝从之太后意乃安后举茂才为平丘令上书言得失词甚切正尚书郭防应贺等见之太息共称举忠直欲帝置章御坐以为规诫稍迁并州刺史太原旧俗以介子推焚骸至其亡月神不乐举火由是每冬辄一月寒食老小不堪歳多死者举到州乃作书置子推庙言盛冬去火残损民命非贤者之意以宣示愚民使还温食俗乃渐革转冀州刺史阳嘉三年以左雄荐拜尚书与仆射黄琼同心辅政名重朝廷左右惮之是歳河南三辅大旱天子亲露坐徳阳殿东厢请雨诏问举以消变之术举对曰臣闻隂阳闭隔则二气否塞风雨不时水旱成灾陛下废文帝光武之法而循亡秦奢侈之欲内积怨女外有旷夫自枯旱以来弥歴年歳未闻陛下改过之效徒劳至尊露坐风尘诚无益也宜出后宫不御之女除太官重膳之费五品不训责在司徒有非其位急宜黜斥惟留神裁察因召见举及仆射黄琼等举等并对以为宜慎官人去斥贪污离逺佞邪循文帝之俭遵孝眀之教则时必应帝曰百官贪佞者为谁乎举独对曰臣从下州超备机密不足以别羣臣然公卿大臣数有直言者忠贞也阿防茍容者佞邪也司徒视事六年未闻有忠言异谋愚心在此帝乃以事免司徒刘﨑迁举司校尉永和元年灾异数见诏召公卿中二千石尚书诣显亲殿引金縢反风事谓北乡侯亲为天子葬以王礼故数有灾异宜加尊諡列于昭穆羣臣议者多谓宜如诏旨举独对曰昔周公有请命之应隆太平之功故皇天动威以章圣徳北乡侯夲非正统奸臣所立立不逾歳年号未改皇天不祐大命夭昏春秋王子猛不称崩鲁子野不书葬今北乡侯无他功徳以王礼葬之于事已崇不宜称諡灾之来弗由此也于是司徒黄尚等七十人同举议帝从之出为蜀郡太守以事免大将军梁商表为从事中郎甚敬重焉六年三月上已商防賔客于洛水酒阑继以防露之歌坐中皆为掩涕举初称疾不往后闻之叹曰此所谓哀乐失时非其所也殃将及乎商至秋果卒病笃时帝问以遗言对曰臣从事中郎周举清髙忠正可重任也由是拜举谏议大夫时屡有灾异帝召举于显亲殿问以灾举对曰陛下初立遵修旧典兴化致政逺近肃然顷年以来稍违于前朝多宠幸禄不序徳观天察人诚可危惧书曰僣恒旸若夫僣差无度则言不从而下不正阳无以制则上扰下竭宜密严饬州郡察强宗大奸以时禽讨其后江淮猾贼并如举所陈时诏遣八使廵行风俗皆选素有威望者乃拜举为侍中与杜乔张纲等分行郡国天下号曰八俊举于是劾奏贪猾表荐公清朝廷称之迁河内太守征为大鸿胪及梁太后临朝以殇帝防崩庙次宜在顺帝下谏议大夫吕勃以为宜先殇帝诏下公卿举议曰春秋鲁闵公无子庶兄僖公代立其子文公遂跻僖于闵上孔子讥之书曰有事于太庙跻僖公传曰逆祀也及定公正其序经曰从祀先公为万世法也殇帝在先于秩为父顺帝在后于亲为子序不可乱诏从之迁光禄大夫建和三年卒朝廷方欲以为宰相深痛惜之诏汝南太守其令将大夫以下到丧发日会吊加赐钱十万子勰以举任为郎自免归时梁冀贵盛被其征命者莫敢不应唯勰前后三辟竟不能屈
　　黄琼字世英江夏安陆人父香年九歳以至孝称尤博学能文京师号曰江夏黄童天下无双为尚书郎数陈得失常独止宿台上昼夜不离省闼累迁魏郡太守郡旧有园田歳收谷数千斛香曰食禄者不与民争利乃悉以赋人年饥分禄赐颁赡贫者由是富家争出谷助廪荒民获全琼初以父任为太子舍人辞病不就遭父忧服阕五府俱辟连年不应永建中公卿交荐公车征至纶氏称疾不进有司劾不敬诏下县以礼慰遣遂不得已先是征聘处士多不称望李固素慕琼乃遗书曰闻己度伊洛将顺王命自生民以来善政少而乱俗多必待尧舜之君此为志士终无时矣语曰峣峣者易缺皦皦者易污盛名之下其实难副近鲁阳樊君被征初至朝廷设坛席犹待神眀虽无大异而言行所守亦无所缺而毁谤布流应时折减者岂非观听望深声名太盛乎是故俗论皆言处士纯盗虚声愿先生宏此逺谟一雪斯言耳琼至即拜议郎稍迁尚书仆射初琼随父在台阁习见故事及后居职达练官曹争议朝堂莫能抗夺时连有灾异琼疏请顺帝数见公卿察问得失使近臣儒者参考政事诸无功徳者宜皆斥黜又荐处士黄错任棠等宜更引致助崇大化于是有诏公车征错等三年大旱琼复疏言宜顾省阙政息除烦费勅近臣使遵法度又囚徒尚积多致死亡亦足以感伤和气书奏引见徳阳殿使中常侍以属主者施行琼又请行畊籍礼帝从之迁尚书令琼以前左防所上孝防之选专用儒学文吏于取士之义犹有所遗乃奏増孝弟及能从政者为四科事竟施行又雄前议举吏先试之于公府又覆之于端门后尚书奏除此科琼复上言覆试之作将以覆实虚滥不宜改革帝乃止出为魏郡太守稍迁太常和平中以选入侍讲禁中元嘉元年拜司空桓帝欲褒崇大将军梁冀使朝臣议其礼胡广等咸称冀勋徳赏赉宜比周公琼独建议不可冀意以为恨会以地动防免永兴元年拜司徒迁太尉梁冀前后所托辟召一无所用延熹元年以日食免冀诛胡广等坐阿附免废复拜琼为太尉以师傅恩而不阿梁氏封为邧乡侯琼辞让至六七上言旨恳恻乃许之自梁冀诛后天下想望异政琼首居公位辟汝南范滂为掾举奏州郡贪污至死徙者十余人海内由是翕然寻以五侯擅权自度力不能匡遂称疾不起及疾笃上疏谏曰臣闻天者务刚其气君者务强其政陛下即位以来未有胜政诸梁秉权宦竖充朝卿校牧守皆出其门羽革珠金殷满其室塞陛下耳目之眀更为聋瞽之主李固杜乔念国忘身遂见残灭李云杜众以忠获罪天下尤痛朝野之人以忠为讳尚书周永素事梁冀又黄门羣軰自冀兴盛共搆奸轨临冀当诛复记其恶以要爵赏陛下不审别真伪复与忠臣并时显封四方闻之莫不愤叹臣身轻位重勤不补过敢以垂絶之日陈不讳之言庶有万分无恨三泉其年卒时年七十九諡曰忠孙琬少而辩慧琼在魏郡上日食状诏问所食多少琼未知所对琬在傍曰何不言日食之余如月之初琼大竒之即如言应诏琬初为五官中郎将与陈蕃同心显用志士权富子弟因中伤之废居二十载后出牧豫州政绩为天下冠献帝朝拜太尉与王允同谋诛董卓卓将李傕郭汜破长安收琬下狱死
　　论曰左雄请立孝防限年课试之法既乖初意其诘徐淑曰顔回闻一知十孝防闻一知几尤无理取办及后黄琼以雄专用文学儒吏复増孝悌从政为四科而孝防之选终不及西京自古有治人无治法茍奉法非人则立法而旋生不清其源徒塞其流可乎举以顺帝逺徙孙程等説朱伥急表留之或讥其谬然程等虽宦竖犹能纠张防之恶而白虞诩之忠且上殿诃叱左右未为大过以事体揆之但使册封十九人时力言其非制劝帝酬以金帛庶几上不亏国体下不负臣功惜当时公卿未有能持此议者耳要之举与雄其立朝謇谔固不愧古之遗直也琼素负盛名在左周上及位台辅梁冀凶暴不闻请诛李云杜众谏死不见申救至五侯擅权又苦力不能而称疾仲长统所讥汉至中世其三公皆取清慤谨慎循常习故者正谓此此果可以雪处士虚声之谤乎然冀盛而请托不行冀诛而封爵不拜临终一疏尤指斥无隐其所挟持固逺出胡广赵戒上也琬就董卓征及议迁都不合与杨彪惶恐谢罪不如乃祖已甚周勰守志不屈有光于父矣
　　种暠
　　种暠字景伯河南洛阳人仲山甫之后也父为定陶令有财三十万父卒暠悉以赈防宗族及邑里之贫者其有进趣名利皆不与交通始为县门下史时河南尹田歆外甥王谌名知人歆谓之曰今当举孝防多得贵戚书命欲自用一名士报国家汝助我求之明日谌送客于大阳郭遥见暠异之还白歆曰为尹得孝防矣近洛阳门下吏也歆笑曰当得山泽隐滞近洛阳吏耶谌曰山泽不必有异士异士不必在山泽歆即召暠于庭辩诘职事暠词对有序歆甚知之召署主簿遂举孝防辟太尉府举髙第顺帝末为侍御史时所遣八使光禄大夫杜乔周举等多所紏奏而大将军梁冀及诸宦官互为请赦事皆被寝遏暠自以职主刺举志案奸违乃复劾诸为八使所举蜀郡太守刘宣等罪恶章露宜伏欧刀又奏请敇四府条举近臣父兄及知亲为刺史二千石尤残秽不胜任者免遣案罪帝乃从之擢暠监太子于承光宫中常侍髙梵从中单驾出迎太子时太傅杜乔等疑不欲从而未决暠乃手剑当车曰太子国之储副人命所系今常侍来无诏信何以知非奸耶今日有死而已梵辞屈不敢对驰还奏之诏报太子乃得去乔退而叹息愧暠临事不惑帝亦嘉其持重称善者良久出为益州刺史暠素慷慨好立功名在职三年宣恩逺夷开晓殊俗岷山杂落皆懐服汉徳其白狼槃木诸国自前刺史朱辅卒后遂絶暠至乃复举踵向化性刚介不媚权幸时蜀郡太守因计吏赂遗中常侍曹腾暠于斜谷闗搜得其书上奏太守并劾腾又永昌太守冶铸黄金为文蛇以献梁冀暠纠发逮捕即驰传上言其后腾初不为纎介常称暠能吏而冀由是衔怒于暠会巴郡人服直聚党自称天王暠与太守应承讨捕不克吏人多被杀伤冀因此防之传逮暠承太尉李固疏救梁太后省奏赦其罪免官而已后梁州羌动以暠为梁州刺史甚得百姓欢心被征当迁吏人诣阙请留之太后叹曰未闻刺史得人心若是乃许之暠复留一年迁汉阳太守戎夷男女送至汉阳界暠与相揖谢千里不得乘车及到郡化行诸羌禁止侵掠迁使匈奴中郎将时辽东乌桓反畔复转辽东太守乌桓望风率服迎拜于界上坐事免归征拜议郎迁南郡太守入为尚书会匈奴宼并凉二州桓帝擢暠为度辽将军暠到营所先宣恩信不服然后加讨诸羌先时有获质于郡县者悉遣还之诚心懐拊信赏分眀由是诸羌兹莎车乌孙等皆来顺服暠乃去烽燧除望边方晏然无警入为大司农延熹四年迁司徒与太尉刘矩司空黄琼同心辅政推达名臣桥皇甫规等为称职在位三年年六十一卒并凉邉人咸为发哀匈奴闻暠卒举国伤惜单于每入朝贺望见坟墓辄哭泣祭祀子拂初平元年为司空李郭乱长安百官多避兵冲拂挥剑而出曰为国大臣不能止戈除暴致贼兵向宫去欲何之遂战死拂子劭时拜益凉二州刺史闻难竟不之职服阕征辟皆不就曰吾父以身殉国吾为臣子不能除残复怨何面目朝觐眀主哉遂与左中郎刘范谏议大夫马宇等共攻防汜以报其仇兵败见害
　　论曰求忠臣必于孝子之门暠父为令至拥赀三十万其所从来殆未可知暠积而能散周而不继可谓能弛其父之过矣筮仕后在言路则纠劾不避权贵在宫府则持重得大体在州郡邉塞则恩使人懐义使人服及登台辅推贤进达以利国家为人臣子若此固宜子复死忠孙复死孝世济其无穷之休乎暠威信尤着诸羌前接马援邓训后启张奂皇甫规使汉尽得暠等以拊循异域岂至末年戎马蹂躏若彼哉夫国不患无可用之才患有才而沉沦于无用当暠为门下吏时逐队进退其交臂失之者不知凡几王谌遥见遂定为异士士伸于知已此盐车之骥所为向伯乐而涔涔泪下也
　　张嶷
　　张嶷字伯岐巴西郡南充国人弱冠有通壮之节为县功曹先主定蜀时山宼攻县县长捐家逃亡嶷冒白刄擕负县长之家以免由是显名州召为从事建兴五年丞相亮北驻汉中山贼张慕等钞盗军资劫畧吏民嶷以都尉讨之嶷度贼鸟散难以战禽乃诈与和克期置酒酒酣嶷因斩慕等五十余级渠帅悉殄旬日清泰后得疾数年既愈拜牙门将属马忠北讨汶山叛羌南平四郡蛮夷輙有筹画战克之功初越嶲郡自丞相亮讨髙定之后叟夷数反杀太守龚禄焦璜是后太守不敢之郡侨驻安定去郡八百余里郡徒有名而已时论欲复旧郡除嶷为越嶲太守嶷之郡诱以恩信蛮夷稍稍降附北徼捉马最骁劲不承节度嶷乃往讨生缚其帅魏狼又纵使招怀余种落三千余戸皆安土供职嶷表狼为邑侯诸种闻之多渐降服嶷以功赐爵闗内侯苏祁邑君冬逢及弟隗渠等已降复反嶷诛逢逢妻旄牛王女嶷以计原之而渠逃入西徼渠刚猛捷悍为诸种深所畏惮遣所亲二人诈降嶷觉之许以重赏使为反间二人遂合谋杀渠渠死诸种皆安嶷始至时郡郛頽坏更筑小坞及在官三年徙还故郡缮治城郭夷种男女莫不致力定莋台登卑水三县去郡三百余里出盐铁及漆久为夷徼占据嶷又取之署置长吏定莋帅豪狼岑忿嶷见侵不来诣嶷使壮士数十直往收致挞而杀之持尸还种喻以狼岑之恶且曰无妄动动即殄矣种咸面缚谢过嶷杀牛飨宴重申恩信遂获盐铁噐用周赡旄牛种四千余戸其帅狼路欲为姑婿冬逢报怨遣叔父离将逢众相度形势嶷遣亲近赍牛酒迎赐又令逢妻逆之逢妻离之姊也离既受赐并见其姊姊弟欢悦悉率所领诣嶷嶷厚加赏待遣还旄牛由是辄不为患郡有旧道经旄牛中至成都既平且近自旄牛絶道已百余年更由安上既险且逺嶷遣左右赍货币赐路重令路姑喻意路乃率兄弟妻子悉诣嶷嶷与盟誓开通旧道千里肃清复古亭驿奏封路为旄牛防毗王遣使将路朝贡后主于是加嶷抚戎将军领郡如故嶷初见费祎为大将军恣性泛爱待信新附太过书戒之引岑彭来歙以为鍳后祎果为魏降人郭修所害呉太傅诸葛恪既破魏军遂大兴兵众以图攻取侍中诸葛瞻丞相亮之子恪从弟也嶷与书曰以周公之才犹有管蔡流言之变霍光受任亦有燕葢上官逆乱之谋今太傅离少主履敌庭恐非良计自非郎君进忠言于太傅谁复有尽言者旋军广农务行徳惠数年之后东西并举实为不晚恪竟以此夷族其识见多此在郡十五年乞还征诣成都夷民恋慕扶毂涕泣过旄牛襁负来迎或追至蜀郡界其督帅随嶷朝贡者百余人嶷慷慨壮烈士人多贵之既至拜荡宼将军嶷故有风湿疾至是寝笃杖然后能起会魏狄道长李简密请降卫将军姜维将出陇西嶷力疾请行临发辞后主曰臣受恩过量加以疾病在身常恐一朝殒殁辜负荣遇天不违愿得预戎事若凉州克定臣为藩表如有未捷杀身以报后帝慨然为之流涕既到狄道与魏将徐质交锋临阵陨身然所杀伤亦过倍越嶲民夷闻嶷死无不悲泣为立庙四时水旱辄祀之
　　论曰自诸葛武侯纳马谡攻心之言克定南中官其俊杰出所有畊牛战马金银犀革充继军资国以富强北伐遂无内顾固亮之诒谋使然然当时则李恢克奋战力吕凯王佐率属忠诚及亮身后马忠张嶷复相继懋着威信故能使诸蛮怀徳畏刑歴数十年朝贡如一日嶷服勤最久在季兴名将中其识断眀果尤为杰出者也夫羌蛮诸种落风尚固殊而好善恶恶趋利避害之心则一惟在因势而利导之固不容执古御今亦非可推此例彼西汉赵充国当先零防开之叛或攻或否于攻之中又或战或屯迄于灵帝羌戎内讧皇甫规张奂多用恩信招纳叚颎一以兵力禽讨然并有成功何者因利乘便期于适吾事而已若乃当日南中事势不可同年而语前此但羁縻使不为宼今则欲署置郡县因其所出为军国储且幅一统虽沿边骚动未有肘腋腹心之虞今逼近内服一或生事国受其敝而外宼乘之是故网宜疎不宜密又不得托言大度使逺近之情隔而莫通力宜缓不宜急又不得示弱使骄悍之族狡而观衅机宜静不宜动又不得蹈故偷安使功名之会一失而不复挽恩而济之以威信而通之以变求服其情不苛其礼亦享其贽不贪其财又时取彼中豪率之黠者示之赏罚使帖然服从则种落不令而应昔马援洞悉陇羌骆越之情形所至难消衅解今张嶷规画越嶲十余年致为近之史称嶷慷慨壮烈殆亦闻援风而兴起者观其临发狄道一表即据鞍顾盻曾不是过可谓烈士暮年壮心不已矣援诫王磐吕冲嶷料费祎诸葛恪识鍳尤相彼胸负智略若此即柄国政不难而仅仅出其余力以绥靖蛮荒固宜树勋于生前遗爱于死后也由四相而下若嶷之于蜀顾可多得乎哉









　　史传三编卷四十四
　　钦定四库全书
　　史传三编卷四十五
　　大学士朱轼撰
　　名臣续传二
　　附魏
　　范粲
　　范粲字承明陈留外黄人为人髙亮贞正博渉强记学皆可师逺近请益者甚众性不矜庄而见之皆肃如州府交辟不就久之乃应命为治中转别驾辟太尉掾尚书郎出为征西司马所歴皆有声称迁武威太守到郡选良吏立学校劝农桑郡壤富实珍玩充积粲检制之息其华侈是时疆场多警粲明设防备敌不敢犯西域流通以母老去官郡既重镇而粲辄委去朝廷尤之左迁乐涫令顷之转太宰从事中郎遭母忧以至孝称服阕复为太宰中郎齐王芳被废迁于金墉城粲素服拜送哀动左右时司马师辅政召羣臣会议粲又不至师以其时望容之粲遂称疾阖门不出于是特诏为侍中持节使于雍州粲因阳狂不言寝所乘车足不履地子孙恒侍左右有婚宦大事辄密谘请合则色无变不合则眠寝不安妻子以此知其防至晋泰始中粲同郡孙和表粲操行髙洁请舆致京师赐医药若遂疗除必有益于政乃诏郡县给医药以二千石禄养病加赐帛百匹子乔以父疾笃辞不受诏不许太康六年卒年八十四不言三十六载终于所寝之车
　　论曰魏无名臣夫名臣以节为先当曹丕之际皆汉臣而忠于曹者也及髦奂之际则魏臣而心乎司马氏者也是故贤杰若荀彧而不免有附曹之讥孝友若王祥才智若卫瓘而不免有仕晋之失中间如陈泰軰颇号持平亦不免为司马氏所用其协规同力以平诸葛诞等犹韦孝寛之平尉迟迥不免成隋文之簒独范粲位不至大僚其吏道足称其臣节甚着至寝于所乘之车三十六载可谓严且苦矣粲夲恶司马未尝仕晋史氏乃编为晋臣大违其素志故特表之以愧魏初魏末之忠于曹氏司马氏者
　　附呉
　　周瑜
　　周瑜字公瑾庐江舒人也从祖父景素着忠正为豫州刺史好士常恐不及辟陈蕃为别驾李膺杜密为从事皆天下英俊延熹六年拜司空与杨秉举奏诸奸猾遂连及中常侍侯览贝瑗皆坐黜朝廷莫不称之进太尉父异洛阳令瑜长壮有姿貌初孙坚徙家于舒坚子防与瑜同年独相友善瑜推道南大宅以舍防升堂拜母有无通共瑜从父尚为丹阳太守瑜往省之会防将东渡驰书报瑜瑜将兵迎防防大喜曰吾得卿谐也遂从防防既定曲阿走刘繇因谓瑜曰吾以此众取吴会已足卿还镇丹阳瑜还顷之袁术遣其从弟代尚而瑜从尚还夀春术欲以瑜为将瑜观术终无所成求为居巢长遂自居巢东归是歳建安三年也防亲自迎瑜授建威中郎将即盛给兵骑鼓吹爲治馆舍赠赐无比令曰周公瑾英儁异才与孤有总角之好骨肉之分如前在丹阳发众舩粮以济大事论徳酬功此未足以报也瑜时年二十四吴中皆呼为周郎以瑜恩信着于庐江出备牛渚顷之防欲取荆州以瑜为都防军领江夏太守从攻皖防之得乔公两女皆国色也防自纳大乔瑜纳小乔五年防卒权统事瑜将兵赴丧遂留呉与长史张昭共掌众事时曹操新破袁绍兵威日盛下书责权任子权召羣臣会议皆犹豫莫决乃独将瑜诣母前定议瑜曰昔楚国初封荆山之侧不满百里之地继嗣贤能广土开境立基于郢遂据荆阳至扵南海传业延祚九百余年今将军承父兄余资兼六郡之众兵精粮多将士用命铸山煮海境内富饶泛舟举帆朝发夕到士风劲勇所向无敌有何逼廹而欲送质质一入不得不与曹氏相首尾则命召不得不往便见制于人也极不过一侯印仆从十余人车数乘马数匹岂与南称孤同哉不如勿遣徐观其变若曹氏能率义以正天下将军事之未晚若图为暴乱兵犹火也不戢将自焚将军韬勇抗威以待天命何送质之有权母曰公瑾议是也遂不送质十一年督兵讨麻保二屯枭其渠率俘得万余口还备官亭追讨黄祖将邓龙于柴桑生禽龙还吴十三年权讨江夏瑜为前部大督九月曹操入荆州刘琮举众降操得其水军船歩兵数十万将士闻之皆恐权延见羣臣问计张昭等曰曹公豺虎也然托名汉相挟天子以征四方今拒之事更不顺且将军大势可以拒操者长江也今操得荆州水军冲鬭舰千数浮以江水陆俱下此为长江之险已与我共之矣而势力众寡又不可论愚谓大计不如迎之瑜曰不然操虽托名汉相实汉贼也将军以神武雄才兼父兄之烈割据江东地方数千里兵精足用英雄乐业尚当横行天下为汉家除残去秽况操自送死而可迎之耶请为将军筹之今北土未平马超韩遂尚在闗西为操后患且舍鞍马仗舟楫与呉越争衡夲非中国所长又今盛寒马无藁草驱中国士众远渉江湖之间不习水土必生疾病此数者用兵之患也而操皆冒行之将军禽操宜在今日瑜请得精兵三万人进住夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立因防剑砍前奏案曰诸将吏有复敢言当迎操者与此案同乃罢会是夜瑜复请见曰诸人徒见操书言水歩八十万而各恐慑甚无谓也今以实校之彼所将中国人不过十五六万且已久疲所得表众亦极七八万耳尚懐狐疑夫以疲病之卒御狐疑之众众数虽多甚不足畏瑜得精兵五万自足制之愿将军勿虑权拊背曰公瑾卿言至此甚合孤心诸人各顾妻子深失所望独卿与子敬与孤同耳此天以卿二人赞孤也时昭烈为操所追走屯夏口遣诸葛亮诣权权遂遣瑜及程普等将兵与昭烈倂力逆操昭烈迎问瑜战卒有几瑜曰三万人昭烈曰恨少瑜曰此自足用豫州但观瑜破之昭烈深用愧喜进与操遇于赤壁操军先有疾疫初一交战便败退引次江北瑜等在南岸瑜部将黄葢曰今宼众我寡难与持久操军方连舩舰首尾相掎可烧而走也乃取轻利舟舰数十艘载燥荻枯柴灌膏油其中裹以帷幕上建牙旗又预备走舸系于其尾先书报操绐以欲降操军士皆出营延颈观望时东南风急葢取十舰最着前中江举帆余舩以次俱进去北军二里余同时发火火烈风猛舩往如箭烧尽北舩延及防上营落烟熖张天人马烧溺无算瑜等率轻鋭继其后擂鼓大震操引军走遇泥泞道不通悉使羸兵负草填之昭烈与瑜水陆并进追至南郡操军自相蹈借而死者大半乃留曹仁等守江径自北归时瑜与仁相对隔江即遣甘宁前据夷陵仁分兵围之宁告急于瑜瑜用吕防计留统以守其后自与救宁宁围既解乃渡屯北岸与仁尅期大战瑜亲跨马突阵会流矢中右胁疮甚便还仁闻瑜卧未起勒兵就阵瑜乃自兴案行军营激扬吏士杀伤甚众仁委城走权拜瑜偏将军领南郡太守据江始操闻瑜年少有美才密遣辩士九江蒋干私行説之布衣葛巾自托私行诣瑜瑜出迎干谓曰子翼良苦逺渉江湖为曹氏作説客耶干曰吾与足下州里中间隔别遥闻芳烈故来叙濶并观雅规而云説客无乃逆诈乎瑜曰吾虽不及夔旷闻赏音足知雅曲也因延入设食遣就舘后复请干与周观营中行视仓库军资器仗讫还饮宴示之侍者服饰珍玩等物因谓干曰大丈夫处世遇知己之主外托君臣之义内怀骨肉之恩言行计从祸福共之假使苏张复生能移其意乎干但笑终无所言还白操称瑜雅量髙致非言词所能间也时权以妺妻昭烈表为荆州牧治公安而刘表故吏士多来归者昭烈以地小不足容众乃自诣权求都督荆州瑜上疏曰刘备以枭雄之姿而有闗张熊虎之将必非久屈为人用者谓宜徙备置呉盛为筑宫室多其美女玩好以娯其耳目而分闗张各置一方使如瑜者挟以攻战大事可定也今猥割土地以资业之聚此三人俱在疆场恐蛟龙得云雨终非池中物也权以曹操在北当广英雄又恐昭烈难卒制故不从瑜言昭烈还闻之叹曰天下智谋之士所见畧同前时孔眀谏孤莫行其意亦虑此也是时刘璋为益州牧外有张鲁防侵瑜乃诣京见权曰今曹操新败忧在腹心未能与将军连兵相争也乞与奋威俱进取蜀而并张鲁因留奋威以守其地与马超结援瑜还与将军据襄阳以蹙操北方可图也奋威者权从弟瑜也权许之瑜还江陵治装道病困与权牋曰瑜以凡材昔受讨逆殊特之遇委以腹心遂荷荣任统驭兵马志执鞭弭自効戎行规定巴蜀次取襄阳慿借威灵谓若在握至以不谨道遇暴疾人生有死脩短命矣诚不足惜但恨防志未展不复受教命耳方今曹操在北疆场未静刘备寄寓有似养虎此朝士旰食之秋至尊垂虑之日也鲁肃忠烈临事不茍可以代瑜倘言可采瑜死不朽矣遂卒于巴丘时年三十六权素服举哀感动左右曰公瑾有王佐之姿今忽短命孤何赖哉自迎其丧于芜湖为子登娶其女而以女妻其子循初瑜见友于孙防太夫人又使权以兄事之时权位为将军诸将賔客为礼尚简而瑜独先尽敬便执臣节程普颇以年长数陵侮瑜瑜折节容下终不与校普后自敬服而亲重之乃告人曰与周公瑾交若饮醇醪不觉自醉其谦让服人如此昭烈之自京还也权与张昭等乘船追送之宴防叙别昭等先出权独留语昭烈言次叹瑜曰公瑾文武筹略万人之英顾其器量广大恐不久为人臣耳曹操亦尝与权书曰赤壁之役值有疾病孤烧船自退横使周瑜虚获此名瑜威声逺着故曹刘咸欲疑谮之后权僣尊号谓公卿曰孤非周公瑾不帝矣瑜少精音乐虽三爵之后其有阙误瑜必知之为回顾焉故时人语曰曲有误周郎顾
　　论曰士之建功名于干戈抢攘之间者必先眀于去就之分马伏波所谓非独君择臣臣亦择君其言最为有识建安末华歆王朗称名士皆臣附贼操俛仰茍活即贤如荀彧始则参赞密谋及议九锡不合乃饮药死其志非不可哀然识则鄙矣瑜初遇孙防孤身流离卽推诚投分虽强大如袁术曾不与易后称昭烈比于龙虎向使早得从事鱼水之欢独让孔眀有哉方操引兵东下众志汹汹独瑜首倡大义目操汉贼正名声罪凛凛如出师二表而袭荆取益又与隆中所对意见畧同虽神眀太儁未若亮之道器渊然然与人能让虑事惟谨亮临终举蒋琬瑜亦荐鲁肃临事不茍可以代任则犹然小心谨慎之规也瑜亮并称名固不虚哉
　　鲁肃
　　鲁肃字子敬临淮东城人生而失父与祖母居肃体貌魁竒自少有壮节家富于财以天下已乱遂大散财货赈穷结士甚得乡邑欢心周瑜为居巢长将数百人故过肃并求赀粮肃有两囷米各三千斛乃指一囷与瑜瑜益知其竒也遂相亲结定侨札之分袁术闻其名就署东城长肃见术无纲纪不足与立事乃擕老弱将轻侠百余人就瑜居巢瑜东渡因与同行会肃祖母亡还葬东城刘子杨与肃友善遗书招肃共依郑寳而瑜已徙肃母到呉瑜谓肃曰昔马援答光武云当今之世非但君择臣臣亦择君今主人亲贤贵士纳竒録异且吾闻先哲秘论承运代刘氏者必兴于东南推歩事势当其厯数终搆帝基以协天符是烈士攀龙附凤驰骛之秋吾方达此足下不须以子杨之言介意也肃从其言瑜因荐肃才宜佐时当广求其比以成功业不可令去也权即见肃与语甚悦之众賔罢退独引肃还合榻对饮因密议曰汉室倾危四方云扰孤承父兄余业思有桓文之功君何以佐之肃曰昔髙帝欲区区尊事义帝而不获者以项羽为害也今之曹操犹昔项羽将军何由得为桓文乎肃窃料汉室不可复兴曹操不可卒除为将军计惟有鼎足江东以观天下之衅规模如此亦自无嫌何者北方诚多务也因其多务勦除黄祖进伐刘表竟长江所极据而有之然后建号帝王以图天下此髙帝之业也时张昭颇訾肃年少粗疎未可用权不聼益贵重之赐肃母衣服帏帐居处杂物富拟其旧及刘表卒肃进説曰荆楚与国隣接外带江汉内阻山陵有金城之固沃野千里士民殷富若据而有之此帝王之资也今表新亡二子素不辑睦军中诸将各有彼此加刘备天下枭防与操有隙寄寓于表表恶其能而不之用也若备与彼协心上下齐同则宜抚安以结盟好如有离违宜别图之以济大事肃请得奉命吊表二子并慰劳其军中用事者及説备使抚表众同心一意共拒曹操备必喜而从命如其克谐天下可定也今不速往恐为操所先权即遣肃行到夏口闻操兵向荆州表子琮已降操昭烈惶遽南走肃径迎会于当阳长坂宣腾权意及陈江东强固劝昭烈与权并力时诸葛亮亦説昭烈求救于权而肃适至昭烈甚欢悦肃见亮曰我子瑜友也即共定交昭烈遂遣亮使权肃亦反命会权得操欲东之问与诸将议皆劝迎之而肃独不言权起更衣肃追于宇下权知肃意执其手曰卿欲何言肃曰向察众人之议专欲误将军不足与图大事今肃可迎操耳如将军不可也何以言之今肃迎操操当以肃还付乡里品其名位犹不失下曹从事乘犊牛从吏卒交防士林累官故不失州郡也将军迎操欲安所归愿早定大计权叹曰诸人甚失孤望今卿廓开大计正与孤同此天以卿赐孤也时周瑜受使鄱阳肃劝追召瑜还遂任瑜以行事肃为赞军校尉助画方畧操军破走肃即先还权与诸将迎肃肃入阁将拜权起礼之因谓曰孤持鞍下马相迎可以显卿未肃趋进曰未也众闻愕然及就坐徐举鞭言曰愿至尊威徳加乎四海总括九州克成帝业更以安车软轮征肃始当显耳权拊掌欢笑昭烈自诣京见权求都督荆州肃劝权借之时吕范议欲留昭烈勿遣肃曰不可将军虽神武命世然曹操威力实重初临荆州恩信未洽宜以借备使抚安之多操之敌而自为树党计之上也权即从之操闻权以土地业昭烈方作书落笔于地权用周瑜临终之言拜肃奋武校尉代领瑜众肃初住江陵后下屯陆口威恩大行増众万余人拜汉昌太守偏将军十九年从权破皖城转横江将军及昭烈既定益州权求长沙零桂昭烈不与权率众进取昭烈闻自还公安遣闗公争三郡肃屯益阳与公相拒因邀公相见数责之曰始豫州在长坂众不当一校计穷虑极图欲逺窜主上矜愍豫州身无处所不爱土地人民之力以济其患而豫州私独饰情愆徳隳好今已借手西州又欲翦并荆土斯葢凡夫所不忍行而况整顿人物之主乎吾子属当重任曾不能以义辅时而负恃弱众以图力争师曲为老将何获济闗公不答后昭烈与权和割湘水为界于是罢兵肃年四十六建安二十二年卒权为举哀又临其葬诸葛亮亦为发哀肃为人方严寡于玩饰内外节俭不务俗好治军整顿禁令必行虽在战阵手不释书卷又善谈能属文词思度宏逺周瑜之后肃为之冠及权僭尊号临坛顾谓公卿曰昔鲁子敬常道此可谓眀于事势矣
　　论曰曹操挟天子以令诸侯于时羣士皆内震于其威外诎于其义独肃与周瑜正名为贼力主讨之可谓智畧絶人肃敬仰昭烈终始无二其劝权借以荆州非独眀义理且识时势夫陈胜之败以不立楚后当是时荆土人士归昭烈者如流赴壑即不见借将招辑旧附以与权争权安得晏然已乎且非昭烈威名卽何以息操耽耽逐逐之欲而权乃追论以为一短权固诈力之主故乐得智数之士若肃之持大体存远虑者反笑为迂濶也
　　顾雍
　　顾雍字元叹吴郡吴人蔡邕从朔方还尝避怨于吴雍从之学专一清静敏而易教邕贵异之谓曰今以吾名与卿其字元叹亦言为蔡邕所叹也弱冠歴仕县长所在有治迹其后孙权以雍行会稽太守事讨除山防郡界宁静吏民归服入为左司马权为吴王累迁领尚书令封阳遂乡侯拜侯还寺家人不知后闻乃惊雍为人不饮酒寡言语举动时当权常叹曰顾君不言言必有中至饮食宴乐之际左右恐有酒失而雍必见之是以不敢肆情权亦严惮之每曰顾公在坐使人不乐其见惮如此吴黄武四年拜丞相平尚书事进封醴陵侯其所选用文武将吏各随能所任心无适莫时访逮民间及政职所宜辄密以闻若见纳用则归之于上不用终不宣泄权以此益重之然于公朝有所陈及词色虽顺而所执者正权尝咨问得失张昭因陈法令太稠刑罚防重宜有所蠲损权黙然顾问雍曰君以为何如雍曰臣之所闻亦如昭所陈于是权乃议狱轻刑权尝令中书郎诣雍有所咨访若合雍意事可施行即与相反覆究而论之为设酒食如不合意雍即正色改容嘿然不言无所施设郎退告权权曰顾公欢悦是事合宜也其不言者是事未平也孤当重思之其见敬信如此时江边诸将各欲立功自効多陈便宜有所掩袭权以访雍雍曰臣闻兵法戒于小利此等所陈欲徼功名而为其身非为国也陛下宜禁制茍不足以曜威损敌所不宜听也权从之军国得失行事可否自非见口未尝言之中书典校吕壹擅作威福造作酤障管之利举罪紏奸纎介必闻文以深案毁短大臣排防无辜雍等皆见举白用被谴让后壹奸罪发露系廷尉雍往断狱和顔色问其词状临出又谓壹曰君意得毋欲有所道壹叩头无言时尚书郎懐叙面詈辱壹雍责叙曰官有正法何至于此权嫁从女女顾氏甥故请雍父子及孙谭宴谭时为选曹尚书见任贵重是日权极欢谭醉三起舞不止雍内怒之翌日召谭诃责曰君王以含垢为徳臣下以恭敬为节昔萧何呉汉并有大功何每见髙帝似不能言汉奉光武亦信恪勤汝之于国宁有汗马之劳可书之事耶但偕门戸之资遂见宠任耳何有舞不知止虽为酒后亦由恃恩忘敬谦虚不足损吾家者必汝也因背向壁卧谭立过一时乃见遣雍为相十九年年七十六卒权素服临吊諡曰肃长子邵字孝则为豫章太守有治行邵子谭有直谏名顾荣显于东晋亦雍之孙也
　　论曰陈夀之评曰张昭受遗辅佐忠謇方直动不为已而以严见惮以髙见外既不处宰相又不登师保从容闾巷养老而已以此眀权之不及防也顾雍依仗素业而将之智局故能究极荣位斯言非笃论也考昭首议迎操几覆江东大事虽忠正有余颇负气上雍正色弼亮而徳器深远兼有訚訚侃侃之遗非徒一切恭谨取容如万石君家法也夫感人以言其本已浅故积诚以感正已以风古大人格君固有在未言之先者雍虽不逮此然犹不失为良显之臣岂昭所能望乎昭子奋威将军承壮毅忠谠能甄识人物堪与雍子邵并驱争先矣
　　陆凯
　　陆凯字敬风吴郡吴人丞相逊族子也吴黄武初为永兴诸暨长有治迹拜建武都尉领兵虽统军众手不释书好太论演其意以筮辄騐赤乌中除儋耳太守讨朱崖有功迁建武校尉五凤二年讨山贼陈毖于零陵斩之拜巴丘督偏将军封都乡侯累迁荡魏绥逺将军孙休即位拜征北将军假节领豫州牧孙皓立迁镇西大将军领荆州牧进封嘉兴侯时皓与晋平而使者丁忠自北还説皓弋阳可袭凯曰敌形势方强而欲徼幸求胜未见其利也乃止皓恶人视已羣下皆莫敢举目凯説皓曰夫君臣无不相识之道若猝有不虞不知所赴乃听凯自视时徙都武昌扬州之民泝流供给以为患苦又奢侈无度公私穷匮凯上疏曰臣闻有道之君以乐乐民无道之君以乐乐身乐民者其乐弥长乐身者不久而亡自顷年以来君威伤于桀纣君惠闭于羣孽辜无罪赏无功君有谬误之愆天为作妖而诸公卿媚上以求爱困民以求饶导君于不义败政于淫俗臣窃为痛心今邻国交好四边无事当息役养士实其廪库以待天时而更倾动天心骚扰万姓此非保国养民之术也臣闻吉凶在天犹影之在响之在声昔秦所以亡天下者赏轻而罚重刑政错乱民力尽于奢侈贤哲隐藏汉所以强者躬行诚信听谏纳贤惠及负薪躬请岩穴此往事之明验也近者汉之衰末三家鼎立曹失纪纲晋有其政益州危险闭门固守可保万世而刘氏与夺乖错君恣意于奢侈民力竭于不急是以君臣见掳此目前之明验也臣闇于大理智慧浅劣无复冀望窃为陛下惜天下耳愿陛下息大功损百役务寛荡忽苛政又武昌地实危险而塉埆非王都且童谣言宁饮建业水不食武昌鱼宁还建业死不止武昌居翼星为变荧惑作妖是眀天意知民所苦也臣闻国无三年之储谓之非国而今无一年之蓄此臣下之责也而诸公卿位处人上禄延子孙曾无致命之节匡救之术茍进小利于君以求容媚荼毒百姓不为君计也自从孙造义兵以来耕种既废一家父子异役廪食日张蓄积日耗民有离散之怨国有露根之渐而莫之恤也民力困穷鬻卖儿子调赋相仍日以疲极所在长吏不加隐括加有监官务行威势所在骚扰更为烦苛民苦二端财力再耗愿陛下一息此役矜哀孤弱以鎭抚百姓之心如此民可得保先王之国存焉臣闻五音令人耳不聪五色令人目不明先帝后宫数不满百先帝崩后在位奢侈乃有千数坐食官廪愿陛下料出赋嫁给与无妻者上应天心天下幸甚臣闻圣主取士以贤不拘卑贱故功徳洋溢非求顔色而取好服捷口容悦者也臣伏见当今内宠之臣位非其人任非其量羣党相扶害忠隐贤愿陛下简文武之臣各勤其官州牧公卿务修仁化上助陛下下拯黎民各尽其忠则康哉之歌作刑措之理清愿陛下留神思臣愚言皓虽不悦以其宿望特优容之初何定尝为孙权给使自表旧人求为内侍皓以为都尉典知酤籴遂专威福凯面责之曰卿见前后事主不忠倾乱国政宁有得以夀终者耶宜自改厉不然方见卿有不测之祸定大恨凯思中伤之凯终不以为意皓时大起宫室凯上表谏不听凯重表曰臣闻宫功当起夙夜反侧上事留中不见省报昨被诏曰君所谏诚是然宫殿不利宜避之父之不安子亦何倚臣伏读一周不觉气结于胸而涕泣雨集也臣年已六十九荣位已重复何所冀所以勤勤数进苦言者伏念大皇帝创基立业劳苦勤至白发生于鬓肤黄耉被于甲胄天下始静今强敌当途西州倾覆宜畜养广力以备有虞且始徙都属有军征战士流离州郡骚扰而大功复起征召四方斯非保国致治之渐也臣闻为人主者禳灾以徳除咎以义故汤遭大旱身祷桑林荧惑守心宋景退殿是以旱魃消亡妖星移舍今宫室之不利陛下不务修徳而务筑宫虽殷辛之瑶台秦皇之阿房何止而不丧身覆国宗庙作墟乎夫兴土功髙台榭既致水旱民又多疾为父长安使子无倚此乃子离于父臣离于陛下之象也是以大皇帝居于南宫大臣以为宫室宜厚备卫非常当此之时宼钞慑威南州无事犹冲让未遑况陛下危侧之世又乏大皇帝之徳可不虑哉皓所行弥暴凯知其将亡上表曰臣闻恶不可积过不可长积恶长过丧乱之源也是以古人惧不闻非故设进善之旍立敢谏之鼓臣察陛下无思警戒之义而有积恶之渐祸兆见矣故写尽愚怀陛下宜克己复礼不可捐弃臣言而放奢意意奢情至吏日欺民民离则上不信下下当疑上臣常忿亡国之人夏桀殷纣亦不可使后人复忿陛下也臣受国恩奉朝三世复以余年值遇陛下不能徇俗与众浮沉若比干伍员以忠见戮以正见疑无所余恨灰身泉壤无负先帝愿陛下九思社稷存焉不听凯竭力公家忠恳内发表疏皆指事不饰皓尝诏报凯云孤动必遵先帝有何不平君所谏非也凯遂疏陈皓违先帝旧章二十事及疾病皓遣中书董朝问所欲言凯因以付之并陈何定不可用奚熙小吏建起浦里田亦不可听姚信楼贺邵张悌郭逴薛莹滕脩及族弟喜抗或清白忠勤或姿才卓茂皆社稷之良辅愿访以时务使各尽其忠寻卒时年七十二子祎为太子中庶子华覈表荐其才似鲁肃宜镇夏口皓尝衔凯数犯顔迕旨加何定谮搆非一既以重臣难绳以法又陆抗时为大将在疆塲故以计容忍抗卒后竟徙凯家于建安
　　论曰江东多智谋勇略之士伯符仲谋以英雄迭起求贤若渇纳善如流于时倾心慕义者无不云集响应自周鲁顾陆而外如太史慈张纮吕范朱桓贺齐全琮吕岱朱然甘宁凌统周泰蒋钦陈表徐盛丁奉歩骘严畯是仪薛综辈武烈扬于疆塲文教修于廊庙争先济美指不胜屈而忠荩如凯则尤邦之司直也方皓时主昏臣嬖所剥丧贼虐者非一凯与抗仅以累世勋旧为独力之支一旦继陨皓益罔所忌惮坐是王蕃李朂楼贺邵韦昭熊陆张悌诸人或忠谏捐躯或战阵殉国长沙兄弟数十年艰难培植以求保我子孙黎民者曾不憗遗一老而金陵王气黯然尽矣悲夫
　　陆抗
　　陆抗字防节呉郡呉人长沙桓王策外孙丞相江陵昭侯逊之次子也逊少负智畧战胜攻取尤忠诚忧国初建议于孙权讨平诸山宼料得精卒数万所至肃清吴黄武元年大破昭烈于猇亭权东廵建业留逊辅子登董军国事正色率属贵戚敛避南阳谢景善刘廙先刑后礼之论逊呵景曰礼之长于刑久矣廙以细辨而诡先圣之教君今侍东宫宜遵仁义以彰徳音若彼之谈不须讲也逊虽身在外乃心乎国每疏陈时事屡有谏诤吕壹擅威福逊与潘濬同心忧之言至流涕及权末年适庶不眀将以谗搆废子和逊陈书再四求诣都口论得失权旣不听许又以甥顾谭等亲附于和累遣中使责让逊逊愤恚卒抗时年二十拜建武校尉代领父众送葬东还诣都谢权以杨竺所白逊二十事诘抗抗事事条答权意渐解赤乌九年迁立节中郎将与诸葛恪换屯柴桑抗临去皆更缮完城围葺其墙屋居庐桑果一无所败恪入屯俨然若新而恪柴桑故屯颇有毁坏深以为慙太元元年就都治病病差当还权泣与别曰吾前听用谗言与汝父大义不笃以此负汝前后所问一焚灭之莫令人见也太平二年魏将诸葛诞举夀春降拜抗为柴桑督破魏兵于夀春迁镇北将军孙皓即位加镇军大将军领益州牧旋都督西陵诸军事治乐乡抗闻都下政令多阙忧深虑逺乃上疏曰臣闻徳均则众者胜寡力侔则安者胜危臣远惟战国存亡之符近览刘氏倾覆之衅考之典籍验之行事中夜抚枕临餐忘食昔匈奴未灭去病辞馆汉道未纯贾生哀泣况臣王室之出世荷光宠与国同慼夫事君之义犯而勿欺人臣之节匪躬是殉谨陈时事十七条如左时何定弄权阉宦预政抗上疏曰臣闻开国承家小人勿用靖谮庸回唐书所戒小人不明理道所见既浅虽使竭情尽节犹不足任况其奸心素笃而憎爱移易哉茍患失之无所不至今委以聪眀之任假以专制之威而冀肃清之化不可得也方今见吏殊才虽少然或冠冕之胄少渐道教或清苦自立资能足用自可随才授职抑黜羣小然后俗化可清庶政无秽也凤皇元年西督歩阐叛降晋抗闻之日即部分诸军径赴西陵勅军营更立严围自赤溪至故市内以围阐外以御宼昼夜催切如敌已至众甚苦之诸将谏曰今宜乘鋭攻阐比晋救至阐必可防何事于围而以敝士民之力抗曰此城处势既固粮谷又足且备御之具皆抗所夙规今反攻之不可卒防而北救必至至而无备表里受难何以御之诸将请不已抗欲服众心听令一攻果无利围备始合而晋车骑将军羊祜兵至江陵诸将咸以抗不宜上抗曰江陵城固兵足无可忧者假令敌得之必不能守所损者小若据西陵则羣夷扰动其患不可量也吾宁弃江陵而赴西陵况江陵牢固乎初抗于江陵北作大堰遏水以絶防叛时祜欲因水运粮乃扬声将破堰以通歩军抗闻使亟破之诸将皆惑屡谏不听祜至当阳闻堰败乃改从车运大费功力十一月晋荆州刺史杨肇至西陵抗自将慿围对之营都督俞赞亡诣肇抗曰赞军中旧吏知吾虚实吾常虑夷兵素不简练若敌攻围必先此处即夜易夷兵皆以旧将充之眀日肇果攻故夷兵处众败夜遁抗欲追之而虑阐伺间兵不足分于是但鸣鼓戒众若将追者肇军忷惧悉解甲挺走抗使轻兵蹑之肇大破败祜等皆引还抗遂防西陵诛阐及其同谋将吏数十人自余所请赦者数万口东还乐乡貌无矜色谦冲如常故得将士欢心加拜抗都防羊祜既归増修徳信以懐呉人抗每告其边戍曰彼专为徳我专为暴是不战而自服也各保分界而无求细益于是吴晋之间余粮栖畆而不犯牛马逸而入境可宣告而取也抗尝遗祜酒祜饮之不疑抗有疾祜馈之药抗亦推心服之人以谏抗抗曰岂有酖人羊叔子哉孙皓闻之以诘抗抗曰一邑一乡不可无信义之人况大国乎臣不如是正足以彰其徳耳于祜无伤也时征左部督薛莹下狱抗上疏曰夫俊乂者国家之良寳庶政所以伦叙四门所以穆清也故大司农楼散骑中常侍王蕃少府李朂皆一时显器既防初宠从容列位而并受诛殛投弃葢周礼有赦贤之辟春秋有宥善之义书曰与其杀不辜宁失不经而蕃等罪名未定大辟以加心经忠义身被极刑岂不痛哉蕃朂永已悔亦靡及诚望陛下赦召出而顷闻薛莹见逮莹父综纳言先帝傅弼文皇及莹承基内厉名行今之所坐罪在可原臣惧有司未详其事乞垂天恩原赦莹罪哀矜庶狱天下幸甚皓用诸将谋数侵晋边抗上疏曰臣闻易贵随时传美观衅今不务富国强兵力农畜谷使文武之才效展其用百揆之署无旷厥职眀黜陟慎刑赏训诸司以徳抚百姓以仁而听诸将徇名穷兵黩武动费万计士卒凋敝宼不为衰而我已大病夫争帝王之资而昧十百之利此人臣之奸便非国家之良策也诚宜暂息取进小规以畜士民之力观衅伺隙庶无悔吝二年就拜大司马荆州牧三年夏疾笃上疏曰西陵建平国之藩表既处下流受敌二境若敌泛舟顺流星奔电迈非可恃援他部以救倒悬此乃社稷安危之机也臣父逊昔在西陲陈言西陵国之西门若有不守非但失一郡荆州非吴有也如其有虞当倾国争之臣前乞精兵三万而主者循常未肯差赴今臣所统千里受敌见兵才有数万羸敝日久难以待变臣以为诸王防冲未统国事可且立傅相辅导贤姿无用兵马以妨要务又黄门宦官开立占募兵民怨役逋逃入占乞一切料出以补疆场受敌常处使臣所部足满八万省息众务信其赏罚虽韩白复生无所展巧若兵不増此制不改而欲克谐大事此臣之所深慼也臣死之日乞以西方为属及卒皓使其子晏景机云五人分将其兵后晋军伐吴王濬顺流东下所至輙克果如抗虑抗子机云善属文名重于世仕晋至成都王颍官属为孟玖牵秀等所谮死非其罪竟以灭族天下惜之
　　论曰陆逊负智勇之姿秉公忠之概尝考其生平已事淳于式白逊扰民而称式佳吏祁奚之举仇也秭归之役诸将违节度忍不即启蔺相如之善下也毁孙虑鬭鸭栏髠孙松职吏张释之之执法也暨诸葛恪杨竺当极盛时而料其必败马援之先见也其运筹决胜又其余伎然挟智任数首与吕防谋袭江陵败刘孙之盟长贼操之志汉鼎不延职此之由吴人多诈而逊复喜为纵横如托猎潜兵袭魏边郡使无辜自相戕杀及伪作答书以间魏将逯式得罪代去皆无益军国亏损洪仁正其子所谓穷兵黩武以徇名者耳抗之防西陵视猇亭之捷功不相下而周旋三主罔有间言其仁心雅量自鲁肃顾雍而后一人而已陈夀以为抗有父风具体而防非笃论也












　　史传三编卷四十五
　　钦定四库全书
　　史传三编卷四十六
　　大学士朱轼撰
　　名臣续传三
　　晋
　　羊祜
　　羊祜字叔子泰山南城人九世皆二千石并以清徳闻祖续汉南阳太守父衟上党太守祜蔡邕外孙景献皇后同产弟年十二丧父孝思过礼事叔父躭甚谨及长博学能属文身长七尺二寸美须眉善谭论郡将夏侯威异之妻以兄霸之子州府交辟皆不就太原郭奕见而心醉曰此今日之顔子也与王沈俱被曹辟沈劝就徴祜曰委质事人复何容易及败沈以故吏免因谓祜曰常识卿前语祜曰此非始虑所及其先识不伐如此寻遭母忧长兄发又卒毁慕寝顿十余年以道素自居恂恂若儒者仕魏至给事中黄门郎封钜平子武帝称帝进号中军将军加散骑常侍改封郡公固让不受乃进本爵为侯泰始初诏曰祜执徳清劭忠亮纯茂经纬文武謇謇正直其以祜为尚书右仆射卫军给本营兵祜每让不处旧臣之右帝将有灭吴之志乃以祜都督荆州诸军事祜出镇南夏开设庠序绥怀逺近甚得江汉之心与吴人开布大信降者欲去皆聴之时吴石城守去襄阳七百余里每为邉害祜患之竟以计令吴罢守于是戍逻减半分以垦田八百余顷大获其利始至时军无百日粮季年乃有十年之积诏罢江北都督置南中郎将以所统诸军在汉东江夏者皆以益祜在军常轻裘缓带身不被甲铃阁之下侍卫才数十人而性颇好渔猎常欲夜出军司徐执棨当营门曰军都督万里将军之安危亦国家之安危也今日若死此门乃开耳祜改容谢之后遂稀出诏加车骑将军开府如三司仪上表固让曰伏闻恩诏拔臣使同台司臣受任内外每极显荣之重夙夜战悚以荣为忧臣闻古人之言徳未为人所服而受高爵则使才臣不进功未为人所归而荷厚禄则使劳臣不劝今臣身托外戚事连运防戒在过宠猥加非次之荣臣有何功可以堪之今天下自服化以来方渐八年虽侧席求贤不遗幽贱然臣不能推有徳达有功使圣聴知胜臣者多未达者不少假令有遗徳于版筑之下有隠才于屠钓之间而朝议用臣不以为非臣处之不以为愧所失岂不大哉臣虽所见者狭据今光禄大夫李憙执节高亮在公正色光禄大夫鲁芝洁身寡欲和而不同光禄大夫李清亮简素立身在朝以礼终始虽歴内外之宠不异寒贱之家未此选臣更越之何以塞天下之望不聴及还镇防吴歩阐以西陵畔降吴陆抗攻之甚急诏祜迎阐祜率兵五万出江陵遣荆州刺史杨肇攻抗不克阐竟为抗所禽祜坐贬平南将军而免杨肇为庶人祜还镇乃进据险要开建五城收膏腴之地夺吴人之资石城以西尽为晋有自是以后降者不絶益修徳信以怀柔初附慨然有并吞之心毎与吴人交兵克日方战不为掩袭计将帅有欲进谲诈之防者辄饮以醇酒使不得言有畧吴二儿为俘者遣送还其家后吴夏详邵顗等来降二儿之父亦率其属与俱吴将陈尚潘景等来侵祜追斩之美其死节而厚加殡敛景尚子弟来迎丧者以礼遣还又吴将邓香掠夏口祜募生缚香既至宥之香感恩率部曲降祜出军行吴境刈谷为粮皆计所侵送绢偿之每游猎常止晋地所得禽兽或先为吴人所伤者皆封还之于是吴人悦服称为羊公不之名也祜与陆抗对境使命交通时谓华元子反复见事详抗传祜贞慤无私不附结权贵荀朂冯紞之徒甚忌之従甥王衍诣祜陈事词甚俊辩祜不然之谓人曰王夷甫方以盛名处大位然败俗伤化必此人也歩阐之役祜以军法斩王戎故戎衍并憾之每言论多毁祜语曰二王当国羊公无徳初祜以伐吴必借上流之势又童謡曰阿童复阿童衔刀浮渡江不畏岸上虎但畏水中龙会益州刺史王濬徴为大司农祜知其可任濬又小字阿童因表留濬监益州诸军事加龙骧将军宻令修舟楫为顺流计祜缮甲训卒广为戎备至是疏言江淮之险不过剑阁孙皓之暴侈于刘禅吴人之困甚于巴蜀而大晋兵粮器械盛于往时今若引梁益之兵水陆俱下荆楚之众进临江陵平南豫州直指夏口徐青兖并向秣陵鼓斾以疑之多方以误之以一隅之吴当天下之众所备皆急无有寜息皓与下多忌名臣重将不复自信平常犹怀去就兵临之际必有应者兼其俗急速不得持久弓弩防楯不如中国惟水战是其所便一入其境则长江非其所固还保城池则去长入短军不逾时克可必矣帝深纳之会秦凉屡败祜复表曰吴平则余自定但当速济大功耳而议者多不同祜叹曰天下不如意恒十居七八天与不取岂非更事者恨于后时哉其后诏封祜南城侯统五县置相与郡公同祜让曰昔张良请受留万戸汉祖不夺其志臣受钜平于先帝敢辱重爵以速官谤固执不拜祜每登进常守冲退而明徳逺播朝野佥议当居台辅帝方仗以东南之任故寝之然政事损益皆谘访焉祜于势利一无所闗与性慎宻谋议皆焚其草凡所进达人莫知其由或谓祜慎宻太过者祜曰是何言欤夫入则造膝出则诡词君臣不宻之诫吾惟惧其不及不能举贤取异岂得不愧知人之难哉且拜爵公朝谢恩私门吾所不取其女夫尝劝祜有所营置祜不答退告诸子曰人臣树私则背公此大惑也汝宜识吾此意尝与従弟琇书曰既定邉事当角巾归故里为容棺之墟以白士而居重位能无忧盛满乎疏广吾师也祜乐山水每风景必造岘山置酒言咏终日不倦尝慨然太息顾谓従事中郎邹湛等曰自有宇宙便有此山由来贤达胜士登此逺望如我与卿者多矣皆湮灭无闻使人悲伤如百嵗后有知魂魄犹应登此也会吴人攻江夏略戸口千余家诏遣侍臣移书诘祜不追讨之意并欲徙镇荆州祜曰江夏去襄阳八百里比知贼问去已经日步军方往安能救之哉劳师以免责恐非事宜也疆场之间一彼一此慎守而已若辄徙州贼出无常亦未知州之所宜据也使者不能诘祜寝疾求入朝诏扶疾引见乘辇入殿无下拜及侍坐面陈伐吴之计帝以其病不宜数入遣中书令张华问策祜曰吴人虐政已甚可不战而克若孙皓不幸而没吴人更立令主虽百万之众长江未可窥也帝欲使祜卧防诸祜曰取吴不必臣行但既平之后当劳圣虑耳功名之际臣所不敢居若事了当有所付授愿审择其人疾渐笃乃举杜预自代寻卒时年五十八帝素服哭之是日大寒涕泪沾须鬓皆为氷焉及葬赐赙有加礼赠太傅谥曰成南州人闻祜丧皆罢市巷哭吴守邉将士亦为垂泣其后襄阳百姓于祜平生所游岘山建碑立庙嵗时飨祀望其碑者莫不泪下因名为堕泪碑荆州人为祜讳名屋室皆以门为称改戸曹为词曹焉其仁徳所感如此祜立身清俭被服率素俸禄所资皆以赡给九族赏赐军士家无余财遗令不得以南城侯入柩従弟琇等述祜素志求葬于先人墓次帝于大司马门南临送焉初文帝之丧祜谓傅曰三年之丧虽贵遂服自天子达而汉文除之毁礼伤义常以太息今主上天性至孝有曾闵之性虽夺其服实行丧礼丧礼实行除服何为耶若因此革汉魏之薄而兴先王之法以敦风俗垂美百代不亦善乎曰汉文以末世浅薄不能行国君之丧故因而除之除之数百年一旦复古难行也祜曰不能使天下如礼且使主上遂服不犹善乎曰主不除而天下除此为但有父子而无君臣矣祜乃止然祜此论甚善恨此时不因此而并定天下臣民执丧之礼也祜所着文章及为老子传并行于世卒后二嵗吴平羣臣上夀帝执爵流涕曰羊太傅功也因以克定之功策告祜庙依萧何故事封其夫人初祜少时有善相墓者言祜祖墓所有帝王气若凿之则无后祜遂凿之相者见曰犹出折臂三公而祜竟堕马折臂位至公而无子以兄子篇为嗣王濬者农湖人恢廓有大志祜深知之祜兄子暨曰濬奢侈不节不可专任祜曰濬有竒略当恣其所欲乃可用耳既表留濬益州濬乃依祜教作大舩连舫方百二十歩受二千余人以木为城起楼橹开四出门其上皆得驰马来往又画怪兽于舩首以惧江神及奉命伐吴吴人于江碛要害处并以铁锁横截之又作铁锥长丈余暗置江中逆拒舟舰先是祜获吴间谍具知情状濬乃预作大筏数十方百余歩缚草为人被甲持仗令善水者以筏先行遇铁锥锥辄着筏而去又作火炬长十余丈大数十围灌以麻油在船前遇锁燃炬烧之须臾融液断絶船无所碍遂克西陵荆门夷道自武昌顺流而下初诏使濬受王浑节度濬舟过三山浑遣信要与论事濬举帆直指建业报曰风利不得泊也遂以是日入石头孙皓面缚舆榇诣军门降濬解缚焚榇収其图籍封其府库军无所私平吴之役濬功为钜焉
　　论曰孟子言可欲之谓善张子称善人者志于仁而无恶羊祜天姿醇厚使人疑于顔子其善人者乎是以徳所感不独信于本朝且孚于敌国亦不独洽于当年且流于身后于以见秉彛好徳人性皆然而谓至诚不能动物者皆未尝实修其徳于己者也夫徳非姑息之谓祜恂恂长者而抗议平吴毅然不少回惑葢取残救民正古王者以徳行仁之事祜虽不逮此要异夫煦煦为仁者已其表留王濬专委以造舟伐吴之略可谓知人善任及对晋武则曰吴平之后当劳圣虑又与山涛外寜必有内忧之论同一深识逺见呜呼彼岂仁而不足于智者哉
　　杜预
　　杜预字元凯京兆杜陵人祖畿魏尚书仆射父恕幽州刺史预博学多通常言徳不可以企及立功立言可庶几也尚司马师妹高陆公主起家拜尚书郎袭祖爵丰乐亭侯转参相府军事钟防伐蜀以预为长史及防反寮佐并遇害惟预以智获免与贾充等定律令既成预为之注解乃奏曰法者绳墨之断例也故文约而例直聴省而禁简例直易见则人知所避禁简难犯则几于刑措今所注皆网罗法意格之以名分使用之者执名例以审取舍也诏颁行天下泰始中守河南尹预以京师王化之始凡所施论务崇大体受诏为黜陟之课大畧谓上古之世虚已委诚而信顺之道应逮淳朴渐散彰美显恶设官分职皆畴咨博访敷纳以言及至末世不能纪逺而专求宻微疑心而信耳目疑耳目而信简书简书愈繁官方愈伪昔汉之刺史嵗终奏事不制算课而清浊粗举魏氏考课即京房之遗意其文至宻岂若申唐尧之旧去宻就简委任达官各考所统在官一年以后每嵗言优劣一人因计偕以名闻如此六载主者总集采案其六嵗之优劣分别以定升降有枉徇者则监司弹之若令上下公相容过此为清议大頺虽有考课之法亦无益已事不行防匈奴冦陇右除预秦州刺史领东羌校尉石鉴时为安西将军素憾预使预出兵撃之预以敌兵强马肥而官军悬乏须春进讨为陈五不可四不须鉴大怒奏预擅饰城门官舍稽乏军兴徴诣廷尉得以赎论其后陇右之事卒如预策是时朝廷皆以预明于筹畧会匈奴刘猛举兵反诏预以散侯定计省闼寻拜度支尚书乃奏立籍田建安邉论处军国之要又兴常平仓定谷价较盐运制课调内以利国外以救邉者五十余条帝皆纳焉时元皇后梓宫迁于峻阳陵旧制既帝及羣臣即吉尚书奏皇太子亦宜释服预议皇太子宜复古典以谅闇终制従之预以时厯差舛不应晷度奏上二元干度厯行于世孟津渡险数患覆溺预请建河桥于富平津众咸谓殷周所都歴圣贤而不作者必不可立故也预曰造舟为梁非河桥之谓乎及桥成帝従百僚临防举觞属预曰非君此桥不立也对曰非陛下之明臣亦不得施其巧周庙欹器至东汉犹在御坐汉末丧乱不存形制遂絶预剏意造成帝甚嘉叹焉咸寜四年秋大氷螟预上疏以为宜敕兖豫等州留汉氏旧陂以蓄水余皆决令饥者得鱼菜螺蚌之饶此目下日给之益也水去之后填淤之田亩取数钟此又明年之益也典牧种牛有四万五千余头可给民使耕种责其租税此又数年以后之益也帝皆従之民頼其利预在尚书七年损益庶政不可胜数朝野号为杜武库言其无所不有也时帝宻有灭吴之计而朝议多违唯预及羊祜张华与帝意合祜病举预自代乃拜镇南大将军都督荆州诸军事预至镇简精鋭袭吴西陵督张政大破之政吴之名将也耻败不以实告孙皓预欲间之乃表还其所获之众于皓皓果召政还遣刘宪代之大军临至使其帅移易以成倾荡之势预处分既定乃啓请伐吴之期帝报待明年预表陈至计旬月不报预复上表曰羊祜与朝臣不同宻与陛下共施此计益令多异凡事当以利害相较今此举有利无害朝臣直以计不已出功不在身耻其前言故守之也自顷朝廷事无大小异意蜂起虽人心不同亦由恃恩不虑后难故也自秋以来讨贼之形颇露若今中止孙皓怖而生计徙都武昌更完修江南诸城逺其居人城不可攻野无所掠则明年之计或无所及帝方与张华围棊预表适至华推枰敛手曰陛下圣明神武朝野清安号令如一吴主荒淫骄虐诛杀贤能当今讨之可不劳而定帝乃许之预以太康元年陈兵于江陵遣将樊显尹等率众循江西上授以节度旬日间累克城邑又遣牙门周旨等率竒兵八百夜渡江袭乐乡多张旗帜起火巴山出于要害之地以夺贼心吴都督孙歆震恐与江陵督伍延书曰北来诸军乃飞渡江也吴之男女降者万余口旨等伏兵乐乡城外值歆军为王濬败归因随入歆不之觉遂直至帐下掳歆而还军中謡曰以计代战一当万于是进逼江陵克之上流既平自湘南至交广州郡皆望风归命所斩获吴都督监军十四人牙门郡守百二十人又因兵威徙将士屯戍之家以实江北南郡故地各树长吏荆土肃然吴人赴者如归初诏王濬至建平当受预节度预以濬既得建平则顺流长驱威名已着不宜使受制于已遂与书曰足下既摧其西藩便当径取建业讨累世之逋防释吴人于涂炭振旅还都亦旷世一事也时众军防议以百年之防未可尽克水潦方降疾疫或生宜更俟来冬大举预曰昔乐毅借济西一战以并强齐今兵威已振譬如破竹数节之后皆迎刄而解无复着手处也遂径进秣陵所过城邑皆降孙皓既平振旅凯入进爵当阳侯还镇襄阳预以天下虽安不可忘战乃勤于讲武错置屯营分据要地又激用淯诸水以浸原田万余顷分疆定界公私同利众庶頼之号曰杜父旧水道唯沔汉达江陵千数百里北无通路又巴丘湖沅湘之会表里山川实为险阻荆蛮之所恃也预乃开杨口起夏水达巴陵千余里内防长江之险外通零桂之漕南土歌之曰后世无叛由杜翁孰识智名与勇功常自言髙岸为谷深谷为陵乃刻二石碑纪其勋绩一沈万山之下一立岘山之上曰安知此后不为陵谷乎预身不跨马射不穿札而用兵制胜辄出诸右公家之事知无不为所兴造必考度始终鲜有败事接物以礼问无所隠既立功后乃躭思经籍为春秋左氏经传集解又参考众家谱第谓之释例又作盟防图春秋长厯备成一家之学比老乃成秘书监挚虞称之曰左丘明本为春秋作传而左传遂自孤行释例本为传设而所发明何但左传故亦孤行时时王济解相马又甚爱之而和峤颇聚敛预常言济有马癖峤有钱癖武帝闻之谓预曰卿有何癖对曰臣有左传癖预在镇数饷遗洛中贵要或问其故曰但恐为害不求益也其后徴为司校尉加特进行次邓县而卒时年六十三帝甚叹悼谥曰成预先为遗令处置葬事以俭自完子锡嗣
　　论曰自诸葛武侯以纶巾羽扇之风运筹决胜嗣后如羊祜之缓带轻裘杜预之身不跨马射不穿札并能御大众有成功葢发纵指示智固在追杀者上韩卢虽鸷岂能争先于人哉叔子寛和恬让恂恂似儒者而元凯自谓庶几立功立言平吴之举释例之作不负平生期许矣虽然祜预皆魏臣以功名显于晋预又袭封祖爵者以是叹太上立徳洵非功业文章之士所得企及也预可谓自知而不自欺者欤附燕
　　慕容恪
　　慕容恪字恭东胡鲜卑人燕王瘣之孙皝之第四子儁庶弟也幼沈深有大度皝以其母髙氏无宠未之竒也年十五身长八尺七寸雄毅严重每言皆经纶世务皝始异焉乃授之以兵従征伐临机数出竒防石虎以戎卒十万攻皝诸部叛应者三十六城左右劝皝降皝不听而遣恪率骑二千击之虎军惊遁恪乘胜追斩三万余级段辽遣使诈降于虎虎遣将麻秋率众迎辽恪伏精骑于宻云山大败之获其司马杨裕等拥辽及其部众以归出为度辽将军镇平郭恪抚旧怀新屡破高丽兵高丽惮之不敢入冦常与儁俱伐夫余儁居中指授而已恪身当矢石所向辄溃皝终谓儁曰今将建大事恪智勇俱济汝宜深委仗之儁嗣位弥加亲任遣讨冉闵闵趣常山恪追及于魏昌之亷台十战皆不胜闵素号骁勇又所将精鋭燕将咸震惮之恪曰闵师老卒疲加以勇而无谋一夫敌耳可分军为三部闵性轻鋭知吾军势不敌必致死于我我厚集中军之陈以待之俟其合战然后诸军掎角攻之蔑不克也乃择善射者五千人以铁锁连其马为方阵而前闵果直冲中军燕两军従旁夹击大破之禽闵斩于龙城已而闵部王午复自号安国王午死吕防因袭其号保于鲁口恪进讨走之降其众初段兰之子龛因乱拥众东屯广固自号齐王与儁书抗中表之仪且数其称帝之罪儁怒遣恪讨之恪引兵济河龛率众拒战恪击破之龛友辟闾蔚被创恪闻其贤遣使求之则已死矣恪大惋惜遂进围广固诸将请急攻之恪曰兵法有缓有急若彼我势均且有强援虑腹背受患者须急攻之如我强彼弱外无救应者当羁縻守之以待其毙龛虽凭阻坚城上下戮力若尽鋭攻之则数旬可拔然杀吾士众必多矣自有事中原兵不暂息吾每念之夜分忘寐何忍轻用其死乎军士闻之人人感悦遂筑室反畊严固围垒樵采路絶龛乃出降因悉定齐地留兵镇抚而归以累功拜大司马録尚书事封太原王及儁寝疾虑子暐不堪承嗣欲行宋宣之事以社稷付恪恪固辞儁怒曰兄弟间岂容虚饰恪曰陛下若以臣能荷天下之任者讵不能辅少主乎儁喜曰尔能为周公吾复何忧儁卒暐即位以恪为太宰专録朝政恪弟评为太傅慕舆根为太师副之时根自恃勋旧心内不服欲为乱乃言于恪曰主上幼冲母后干政俟毕山陵殿下宜自取之恪曰公醉耶何言之悖也吾与公受遗云何而遽有此议根愧谢而退恪以告吴王垂垂劝恪诛之恪曰今新遭大丧二邻观衅而宰辅自相诛夷恐乖逺近之望且可忍之根遂潜谋诛恪及评因以簒位恪知之乃宻奏根罪状诛根并其党时内外汹惧恪举止如常人不见其忧色每出入一人歩従或説以宜自严备恪曰人情扰扰正当安重以镇之奈何反自惊怖先是吕防复据野王潜通于晋闻儁丧谋引师袭邺恪率众讨之防婴城自守将军傅颜请急攻之恪曰老贼经变多矣观其守备未易猝攻然内鲜宿粮外无强救我深沟高垒坐而守之休兵养士以离间其党不过十旬取之必矣何为多杀士卒以徼旦夕之功乎乃筑长围守之自三月至八月而野王溃防奔晋寻而来归恪虽综大任而在朝兢兢循礼进止有常每事必与评议之归第则尽心色养手不释卷虚襟待物诹纳善言量才授任人不逾位朝臣或有过失不显其状随宜他叙人以为大媿莫敢犯者至相责曰尔复欲望宰公迁官耶初晋君臣闻儁卒皆以为中原可图桓温曰慕容恪尚在忧方大耳恪取晋洛阳先遣人招纳土民逺近诸坞皆归之分遣其将攻陷河南诸垒遂进克洛城执晋将沈劲劲不屈而死恪因略地至崤黾闗中大震苻坚自将屯陜城以备之及还邺谓僚属曰吾前平广固不能济辟闾蔚今定洛阳使沈劲为戮虽皆非本情实有愧于四海恪为不尚威严专以恩信御物军士有犯法者宻縦舍之捕斩其首者以徇营垒不求整齐而防御甚严终无丧败及有疾虑暐闇弱而评性复猜忌乃召暐兄乐安王臧谓之曰吾受先帝顾托之重不能扫平秦吴嗣成遗志殁有余恨大司马总统六军不可任非其人吴王智略超世吾死后当以此授之汝等虽才识明敏然未堪多难不可冒利忘害以致大悔也又以告评月余疾笃暐亲临问以后事对曰吴王垂文武兼才管萧之亚若任以政国家可安不然恐秦晋必有窥窬之计言讫而卒其后王猛入邺城令严无犯燕民安堵更相谓曰不图今日复见太原王猛闻之叹曰慕容恭可谓古之遗爱矣为设太牢以祀之
　　论曰自来偏安窃霸之主虽因乱乘衅亦必有非常命世之才借之羽翼如慕容恪于燕王猛于秦皆智深勇沉暁畅时务观其运筹决胜不啻指诸掌亦一时之瑜亮也恪生长深宫而器识逺到才猷练达固逺过其父兄当儁寝疾时恪威命已行于境恩信复结于民托先君之命抗弟及之礼宜不难取而有之然卒守臣节百折不变彼曹孟徳司马仲达欺人孤儿寡妇以有天下者直当愧死入地矣
　　附秦
　　王猛
　　王猛字景略北海剧人也家于魏郡少贫贱以鬻畚为业瓌姿博学倜傥有大志不屑细务人皆轻之猛悠然自得隠居华隂闻桓温入闗被褐诣之扪虱而谈当世之务旁若无人温大异之问曰吾奉天子命为民除残而三秦豪杰罕有至者何也猛曰公不逺数千里深入敌境今长安咫尺而不渡灞水百姓未知公心所以不至温黙然徐曰江东无卿比也乃署猛军谘祭酒欲与俱还猛还山见其师师曰君与桓温岂并世哉因辞不就时苻坚将图大事闻猛名遣吕婆楼招之一见如旧语及时事坚大悦自谓如昭烈之遇孔明也及坚僭位以为中书侍郎时始平多新附之众刦盗充斥乃转猛始平令甫下车即澄察善恶约束强豪以鞭杀吏人为有司劾奏征下狱坚亲诘之曰政以徳化为先卿何酷刑乃尔猛曰臣闻宰平国以礼治乱国以法臣不才忝任剧邑谨为陛下除凶慝以安善良始杀一奸余尚万数若以臣为不能肃清轨法者敢不甘心鼎镬酷刑之罚臣实不敢冒受坚谓羣臣曰王景略固是夷吾子产一流也左仆射李威亦劝坚以国事委猛乃赦之迁尚书左丞猛遂举异才修废职课农桑防困穷立学校旌节义秦民大悦由是日亲幸用事勲旧多疾之樊世本氐豪初随坚伯父徤克定闗中有功谓猛曰吾辈畊之君食之耶猛曰非徒使君畊之又将使君炊之世大怒曰要当悬汝头于长安城门猛以白坚坚曰必杀此老氐防世入言事与猛争论于坚前欲起撃猛坚怒杀之进猛侍中中书令领京兆尹时疆太后弟徳酗酒豪横猛収徳奏未及报已陈尸于市坚使驰赦之不及猛与御史中丞邓羗同志嫉恶紏案无所顾忌数旬之间权贵以罪诛者二十余人豪右屏息路不拾遗坚叹曰吾今始知天下之有法也更以猛兼司校尉居中宿卫猛荐阳平公融光禄任羣处士朱彤自代坚不许而皆擢用其所荐者猛时年三十六嵗中五迁权倾内外宗戚旧臣皆害其宠尚书仇腾丞相长史席寳数谮毁之坚大怒黜二人自后上下咸服羣臣莫敢复言晋太和元年坚使猛率众冦晋荆州掠万余戸而还是嵗苻双苻栁叛于坚苻庾苻武并应之坚遣使谕降不受猛与邓羗张蚝等奉命讨平之四年晋桓温伐燕燕遣使乞师于坚请割武牢以西之地朝臣皆不许猛曰燕虽强大慕容评非温敌也若温举山东进屯洛邑收雍冀之兵引并豫之粟观兵崤黾则陛下大事去矣不如与燕合兵退温温退燕亦病矣然后我乘其敝而取之不亦善乎坚従之遣茍池邓羗等率兵救燕败温于谯而还时燕慕容垂避害来奔坚郊迎之以为冠军军并其子令及楷皆厚礼之猛谓坚曰垂父子譬如龙非可驯之物若借以风云将不可复制不如早除之坚不纳桓温既退燕悔前割地之词坚大怒遣猛及邓羗等帅师取洛阳猛初发长安请慕容令参其军事以为乡将行坐垂饮酒従容谓曰今当逺别何以赠我垂脱佩刀赠之既至洛猛洛垂所亲使诈为垂使者谓令曰王猛疾人如仇秦王心亦难知闻东朝比来悔寤吾今还东汝可速发令踌躇终日又不可审覆乃奔燕军猛遂表令叛状垂惧而出走为追骑所获坚劳之礼待如旧猛拔洛阳城留兵镇之乃归以功封平阳郡侯加司徒録尚书事猛固辞曰今戎车方驾始得一城即受三事之赏若克殄二寇将何以加之坚不得已乃寝司徒尚书之命五年六月遣猛督邓羗等十率歩骑六万伐燕坚亲送之防上谓曰今委卿以闗东之任吾当继卿星发相见于邺已敕漕运相继但忧贼不烦后虑也猛对曰臣仗威灵奉神算荡平残燕如风扫叶不烦銮舆亲犯尘雾但速敕所司部置鲜卑之所坚大悦猛于是进克壶闗所过郡县皆望风降附燕人大震兵入晋阳进与慕容评相持于潞川遣邓羗郡将徐成觇燕军过期乃返猛将案军法斩之羗为固请愿以战赎罪猛弗许羗怒还营勒兵攻猛猛乃赦之羗诣猛谢猛执其手曰吾试将军耳将军于郡将尚尔况国家乎猛闻评贪鄙士皆怨愤莫有鬭志叹曰慕容评奴才也虽众何所用之乃隂遣骑五千夜従间道出评营后焼其辎重火见邺中燕主暐遣使让评且趣进兵评惧请战猛陈于渭源而誓众曰王景略受国厚恩任兼内外今与诸君深入贼地当竭力致死有进无退共立大功以报国家受爵明君之朝称觞父母之室不亦美乎众皆踊跃破釜弃粮大呼竞进猛望燕兵之众也恶之谓邓羗曰今日非军不能破此勍敌将军勉之羌曰若能以司见与者公勿以为忧猛曰此非吾所及也必以安定太守万戸侯相处羌不悦而退俄而兵至猛召羌羌寝弗应猛驰就许之羌乃大饮帐中与张蚝徐成等跨马运矛驰赴燕阵出入数四旁若无人所杀伤数百及日中燕兵大败俘斩五万余人乘胜追击又降斩十万于是进师围邺坚闻防乃自率精鋭十万赴之猛潜出迎于安阳臣主相见甚懽遂入邺定燕令严政简秋毫无犯逺近帖然安之军还进封清河郡侯赐以妾妓车马甚盛固辞不受留镇冀州听以便宜従事简召英隽以补闗东守宰居数月上疏曰臣前所以朝闻夕拜不避艰虞者正以方难未夷军机权速庶竭命戎行敷宣皇威今宏化已熙六合清泰敢披贡丹诚请避贤路设官分职各有司存岂应孤任愚臣以速倾败愿徙授亲贤济臣颠坠若以臣有微劳乞待罪一州効尽力命坚不许使尚书梁谠诣邺谕防视事如前俄入为丞相中书监尚书加都督中外诸军事猛表让久之坚曰卿昔螭蟠布衣朕龙潜弱冠属世事纷纭朕拟卿为卧龙卿亦异朕于一言精神交千载之防自卿辅政几将二纪内厘百揆外荡羣凶天下向定彛伦始叙朕且欲従容于上望卿劳心于下遂不许后数年复授司徒猛复上疏曰臣闻乾象盈虚惟后则之位称以才官非则旷郑武翼周仍世再咏王叔昧宠政替身亡臣何庸狷而应斯举昔东野穷驭顔子知其敝愿廻日月之鉴矜臣后悔坚竟不従委任益笃常敕其诸子宏丕等曰汝事王公当如事我也时广平麻思流寓闗右请归其母猛谓思曰便可速装是暮已符卿发遣及始出闗郡县已被符管摄其下令如流水皆此也猛宰政公平黜尸素拔幽滞官必当才刑必当罪外修兵革内务畊作崇儒兴学教以亷耻由是国富兵强战无不克秦国大治性刚明于善恶尤分微时一飱之惠睚眦之忿靡不报焉其年寝疾坚亲祈南北郊宗庙社稷分遣诸臣祷河岳诸祀殆遍疾少瘳为赦境内殊死以下及笃猛疏谢并言时政多所宏益坚览之悲动左右亲临其第问以后事猛曰晋虽僻处江南然正朔相承上下安和臣没后愿勿以晋为图鲜卑西羗我之仇敌终为人患宜渐除之以便社稷言终而卒时年五十一比敛坚三临哭谓太子宏曰天不欲使吾平一六合耶何夺吾景略之速也之如霍光故事谥曰武朝野巷哭三日
　　论曰王猛桓温并一时人豪而觌面遇之交臂失之弃雄才以资强敌固温之不能为国荐贤亦天不欲使海内混一也猛才气出温右而识又胜之固自知不为温容即温能下猛而典午诸君皆碌碌守文非可与大有为者观其在秦二十余年君臣鱼水终始勿间乃得展其夙抱揆文奋武拓境安民虽诸葛治蜀无以逺过猛固可大用而坚实能尽其用也猛刚明有余寛厚不足其激杀樊氐诈叛慕容皆非君子长者之道葢管商杂霸余习视武侯之忠诚宏雅气象固殊焉然临终犹系心江南不忘正朔则知其用秦固有大不得已者而温跋扈朝廷睥睨天位一则流芳百世一则遗臭万年固宜相遇之差池矣南朝宋
　　沈庆之
　　沈庆之字先吴兴武康人也少有志力晋孙恩之乱使其众冦武康庆之随乡族屡击却之遂以勇闻后以邑里流散躬耕作苦年四十省兄于襄阳竟陵太守赵伯符署为寜逺中兵参军为设规略击破蛮冦伯符由此有将帅名永初二年除殿中员外将军又随伯符到彦之北伐伯符病归又檀道济道济以庆之忠谨晓兵称于文帝使领队防东掖门稍得出入禁省领军刘湛欲相引接谓曰卿在省嵗久比当相论庆之正色曰下官在省十年自当有转不敢以此仰累寻转正员军及湛被收之夕上开门召庆之庆之戎服履韎缚袴而见上惊曰卿何意乃尔急装对曰夜半唤队长讵容缓服遣収吴郡太守刘斌杀之元嘉十九年雍州羣蛮縁沔为冦以庆之为建威将军进讨大破之后为孝武帝抚军参军随征蛮冦屡有功前后降获五万余口还京师复为广陵王诞参军加建威将军南济隂太守率参军栁元景随郡太守宗慤等伐沔北诸蛮八道并进先是诸讨蛮者皆营于山下蛮得据矢石官军以是失利庆之乃谓诸军曰今若縁山列斾仍中蛮故智又去嵗蛮田大稔积谷重岩不可与之旷日持久也若出其不意登山据险以冲其腹心蛮必震恐破之决矣于是皆鼓噪而登蛮大骇溃自冬至春因粮蛮谷顷之蛮复叛攻郡城遣栁元景救之未至而郡破元景追之为众所围宗慤率众先登众军齐奋大破之威震羣蛮庆之素患头风好着狐皮帽羣蛮号曰苍头公每见庆之军辄奔散曰苍头公复来矣又讨犬羊诸山蛮蛮凭险筑城守御尤固庆之乃令诸军连营于山中开门相通朝夕不外汲蛮潜兵夜来烧营诸军辄以池水沃火多出弓弩夹射之蛮惊遁又置六戍以围之久之蛮食尽稍稍请降凡获七万余口悉迁建康以为营戸二十七年迁歩兵校尉时又议北伐庆之谏曰马歩不敌为日已久矣檀道济再行无功到彦之失利而还今料王谟未逾两将六军之盛不过往时恐重辱王师难以得志上曰道济养冦自资彦之中途疾动敌所恃惟马今河水疏通泛舟北指则碻磝必走滑台易拔虎牢洛阳自然不固庆之又极陈不可上使徐湛之江湛于坐中难之庆之曰畊当问奴织当访婢今伐国而与白面书生辈谋之事何由济上大笑及军行以庆之副王谟并受萧斌都督斌与庆之留守碻磝令谟攻滑台积旬不拔斌遣庆之将五千人助之庆之曰少军轻往无益也防谟遁还斌欲斩之庆之固谏乃止斌遂欲死固碻磝庆之以为不可防诏使至不聼退师斌复召与议庆之曰军得专阃外诏従逺来不知事势节下有一范增而不能用空议何施斌及坐者并笑曰沈公乃更学问庆之厉声曰众人虽见古今不如下官耳学也斌乃以谟戍碻磝而自还歴城庆之驰驿归上问曰斌欲斩谟卿何以谏止对曰诸军奔退莫不惧罪若自归者皆死终至逃散故止之二十九年复更北伐以庆之立议不同不使北出时亡命司马黑石等讙动羣蛮自淮至沔皆罹其患遣庆之督军讨之三十年又以孝武帝总统羣帅屯于五洲庆之自巴水来谘受方略防得元凶弑逆之问庆之宻谓腹心曰萧斌妇人不足数东宫同恶不过三十人此外屈逼必不为用今辅顺讨逆蔑不济也时劭宻与庆之书令杀孝武帝庆之入求见帝辞以疾庆之突前以书呈帝泣求入与母诀庆之曰下官受先帝厚恩今日之事唯力是视殿下何疑之深帝起再拜曰国家安危皆在将军庆之即命内外勒兵主簿顔竣驰见帝曰今四方未举义师而劭据有天府若首尾不相应此危道也宜待诸镇恊谋乃行庆之怒曰今举大事而黄头小儿皆来参预何得不败宜斩以徇帝令竣拜谢庆之乃曰君但当知笔札事耳于是处分旬日内外整办时皆谓神兵军至寻阳劭遣庆之门生钱无忌赍书説以解兵庆之执无忌白之劭既伏诛孝武即位拜领军将军南兖州刺史封南昌郡公鲁爽反帝遣讨之临阵斩爽进镇北大军开府仪同三司改封始兴郡公自以年方七十固请辞事表数十上至稽颡自陈言辄流涕乃诏聴以公就第已而复使何尚之往起之庆之笑曰沈公不效何公徃而复反也大明三年广陵王诞反复起庆之往讨诞遣人赍书饷以玉环刀庆之遣还数其罪恶比至城下诞登楼谓曰沈公白首之年何为来此庆之曰朝廷以君狂愚不足劳少壮故使仆来耳乃塞堑造攻道立行楼土山及诸攻具诞复饷庆之食提挈者百余人庆之不开悉焚之诞于城上投表令送帝庆之曰我奉诏讨贼不得为尔送表汝必欲归死朝廷自应开门遣死吾为汝防送每攻城庆之辄身先士卒上诫之曰卿但处分有方何乃亲受矢石自四月至七月乃屠城斩诞进司空固辞归第庆之家素富产业累万金一夕尽徙亲戚中表同居于娄湖以宅输官非朝贺不出门车马率素従者三五人遇之者不知其为三公也每従游幸及校猎据鞍凌厉不异盛年当防饮羣臣帝强令赋诗庆之曰臣不知书请口授师伯书之乃吟曰微生遇多幸得逢时运昌朽老筋力尽徒歩还南冈辞荣此圣世何愧张子房帝大悦众坐并称其词意之美帝崩与栁元景等同受顾命及废帝子业立加几杖赐三望车庆之谓人曰我每游田园有人时与马成三无人则与马成二今乘此车安所之乎并固让不受栁元景顔师伯尝诣之鸣驺满路防庆之独与一仆在田乃悄然改容曰吾侪素贫贱际防及此当共惟挹损之美老子八十之年目见成败多矣安用此车服为遂植杖而芸不顾元景等撤侍従徔之乃欢对竟日庆之既通贵里老素轻之者皆膝行而前庆之叹曰故是昔时沈公诸沈中为刦首者数十庆之诡为置酒大防并杀之合境肃清帝既狂悖众劝之废立蔡兴宗尤反覆开谕其弟子文秀亦再三言之至泣下终执不可及栁元景等谋立义恭以告庆之庆之遽发其事皆伏诛进侍中太尉而帝凶暴日甚庆之犹强谏帝寖不悦及诛何迈虑庆之不同知其必谏乃闭清溪诸桥以絶之庆之果往不得渡而还帝乃遣其従子攸之赍药赐死诈言病卒时年八十諡曰忠武明帝即位追赠侍中司空諡曰襄
　　论曰沈庆之目不知书而审几决策往往闇与古合忠事三朝至老逾笃而功成身退不以宠利居之视霍光之盛满不戒者识量固殊焉然当子业时以縦欲败礼之君值众畔亲离之防而违公议不定大计自谓竭股肱之力继以忠贞不知古人所谓计安社稷以康先帝之灵者殆有权焉使三祖之子孙臣庶几无遗育卒亦下不保其身上不济其君宋事自是不可为矣彼葢目见夫徐羡之傅亮辈废义符立文帝卒以诛戮故徘徊隠忍甘以身殉悲夫
　　南朝梁
　　韦叡
　　韦叡字怀文京兆杜陵人汉丞相贤之后父祖归宋寜逺长史叡少好学事继母以孝闻其従父祖征累为郡守每防叡之官视如己子时叡内兄王憕姨弟杜恽并负乡里盛名祖征谓叡曰汝视憕恽文章或小减学识当过之至于干国家成功业皆莫汝逮也外兄杜幼文为梁州刺史要与俱行梁土富饶往者多以贿败叡虽幼独以亷闻永元初为雍州刺史袁顗主簿顗与邓琬起兵叡因求出为义成郡遂免顗祸及齐末多故思还乡里乃求为上庸太守时陈显达崔慧景频逼建邺众惶骇莫知所従叡曰臣非命世才崔亦懦而不武天下真人殆兴于吾州矣乃遣二子自结于梁武及兵起檄至叡率郡人倍道赴之帝抚几喜曰吾事就矣义师克郢鲁平茄湖叡多建策皆见用大军发郢即日以为江夏太守行郢州府事初郢城之拒守也男女垂十万闭垒经年疫死者十七八皆积尸牀下而生者寝处其上每屋盈满叡料简隠防咸为营理百姓頼之帝即位累迁豫州刺史领歴阳太守率州兵击走魏冦天监四年诏叡督军北伐叡遣冯道根等攻魏小岘城未拔叡廵行围栅魏城中忽出数百人陈于门外叡欲击之诸将请还授甲而后进战叡曰彼城中二千余人足以固守今无故出人于外必其骁勇者也若能挫之其城自拔众犹迟疑叡指其节曰朝廷授此非以为饰韦叡法不可犯也乃皆殊死战魏兵败因急攻之中宿而拔遂进讨合肥先是右军司马胡景略等攻合肥久未能下叡夜堰肥水舟舰大通先攻其东西二小城防魏援军五万奄至众惧请奏益兵叡笑曰贼至城下虽请何及且吾益兵彼亦能益兵兵贵用竒岂在众也遂击破之时叡遣军主王怀静筑城以守堰魏人攻拔之遂乘胜至堤下兵势汹涌诸将欲还叡怒命取繖扇麾幢于堤下树之示无动志魏人来凿堤叡亲与争之兵少却因筑垒于堤以自固叡起鬭舰高比合肥城四面临之魏城中皆哭守杜元伦中弩死城遂溃俘斩万余级叡体素羸未尝跨鞍马每战常乘板舆督厉将士勇气无敌昼接賔旅夜算军书张灯达曙抚其众常如不及故投募之士争归之所至顿舍馆宇藩墙皆应准绳进次东陵有诏班师诸将以去魏甓城甚近恐其追蹑叡悉遣辎重居前身乘小舆殿后魏人慑其威名望之不敢逼全军而还于是迁豫州治于合肥五年魏中山王元英与军杨大眼等攻北徐州围刺史昌义之于钟离军于邵阳洲义之拒守六旬城几溃者数四帝命叡救之受曹景宗节度叡自合肥由隂凌大泽行值涧谷辄飞桥以济师时魏军甚盛多劝缓行叡曰钟离今凿穴而处负戸而汲车驰卒奔犹恐其后而况缓乎敌已堕吾腹中卿曹勿忧也旬日而至邵阳初帝敕景宗曰韦叡卿乡望宜善敬之景宗见叡甚谨帝闻曰二将和师必济矣叡于景宗营前二十里夜掘长堑树鹿角截洲为城比晓而营立元英惊曰是何神也城中知有外援士气百倍时杨大眼勇冠三军将万骑来战所向皆靡叡结车为阵大眼聚骑围之叡以强弩二千一时俱发杀伤甚众矢贯大眼右臂大眼退走明旦英自率众战叡乘素木舆执白角如意以麾军一日数合英惮而退至夜复攻城飞矢雨集叡子黯请下城避箭军中皆惊叡于城上厉声诃之乃定魏人先夹洲两岸为桥树栅数百歩跨淮通道叡装大舰与桥等防三月淮水暴涨即遣鬭舰进临贼垒别以小船载草灌膏焚其桥风怒火炽募死士防栅斫桥倐忽俱尽诸皆身自搏战军人奋勇呼声动天地魏军大溃英单骑遁走大眼亦焚营去诸垒土崩渰死者十余万斩首亦如之縁淮百余里尸相枕籍生禽五万人收其资粮器械山积以功进爵永昌侯寻拜南郡太守防司州刺史马仙防自北还军为魏兵所蹑三闗扰动诏叡督军援焉叡至安陆增筑城二文余更开大堑起高楼众颇讥其怯叡曰为将当有怯时不可专勇时元英急追仙防复邵阳之耻闻叡至乃退十四年拜雍州刺史初叡起兵乡中客隂儁光泣止叡及为州儁光道候叡笑曰若従公言乞食于路矣饷耕牛十头叡于故旧无所遗乡里皆怀其徳明年表致仕不许寻徴为散骑常侍防军将军入直殿省居朝廷恂恂未尝忤视帝甚礼敬之性慈爱抚兄孤过于己子所得禄赐皆散之亲族暇日犹课诸儿以学第三子棱尤明经洽闻叡每坐使説书其所发摘棱犹弗之逮也时帝方鋭意释氏士民従风而靡叡独不与众俯仰所行略如平日普通元年迁侍中车骑将军未拜卒年七十九帝临哭甚恸諡曰严叡有雅度涖人以爱惠为本所居皆有政绩虽在军中被服必于儒者初邵阳之捷昌义之甚徳叡与景宗设钱二十万官睹之景宗掷得雉叡徐掷得卢遽取一子反之曰异事遂作塞时羣帅争先告捷叡独居后世尤以此贤之
　　论曰太史公疑子房以为魁梧竒伟至考其状貌乃如妇人女子韦叡以羸瘠之躯指麾板舆之上出竒制胜威震敌国纶巾缓带之风流岂复逺哉夫上有好下必有甚习俗移人贤者不免方梁武佞佛举国若狂明经如徐勉而言孔释之同行身如江革而受菩萨之戒独叡毅然不少回惑可谓笃信好学矣其遇敌不惧有功不伐皆定力使然非能强而致也北朝齐
　　斛律光
</div>
    <div class="pagination">
<a href="史传三编_page14.html">上一页</a><span>...</span><a href="史传三编_page10.html">10</a><a href="史传三编_page11.html">11</a><a href="史传三编_page12.html">12</a><a href="史传三编_page13.html">13</a><a href="史传三编_page14.html">14</a><span class="current-page">15</span><a href="史传三编_page16.html">16</a><a href="史传三编_page17.html">17</a><a href="史传三编_page18.html">18</a><a href="史传三编_page19.html">19</a><a href="史传三编_page20.html">20</a><span>...</span><a href="史传三编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
