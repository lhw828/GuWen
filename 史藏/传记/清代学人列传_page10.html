<!DOCTYPE html>
<html>
<head>
    <meta charset="UTF-8">
    <title>清代学人列传 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代学人列传 - 第 10 页/共 23 页</h1>
    <div class="content">　　溯其先世，早用学问文章照耀海内，乃益克自奋厉，继承祖武。于众经中尤精《左氏传》。盖其舅氏元和陈树华著有《春秋内外传考证》，君更汇辑诸家之说而折其中，疏为三编。曜北整理遗稿，定名《左通补释》，凡三十二卷。
　　诗清新越俗，兄弟暨所亲倡和合刻有《梅竹联吟集》。书法虽不名家，亦端谨弗苟，如其为人。
　　○梁廷柟
　　梁廷柟（1796--1861），字章冉，广东顺德人。
　　幼颖悟。髫龄而孤。成童，尽取父书读之，下笔有凌云气。稍长，益肆力于学。寻补诸生，尝以南汉六十年间事迹，薛、欧二史粗具厓略，《九国志》《十国春秋》虽较详，然终未有专书如南唐吴越者。因根据正史、通鉴、地理诸书，旁及说部金石，编撰《南汉书》十八卷。凡为：本纪六、列传十二。其折衷异说，则别作《考异》十八卷，分附于纪传之后。至于单词片语，散见群籍，亦并缀补磨遗，成《丛录》四卷，文字二卷，足以资考证而广异闻焉。
　　他著有《论语古解》十卷，择古训之异于集注者，依经纂次。《碑版广例》四卷，续一卷，以广潘、王之书。《博考书馀》一卷，考释钟鼎遗文。《曲话》五卷，论审音填词以及批评优劣。总曰：《藤花亭十种》。复取苏东坡事迹，荟萃成编，分十七目，作《东坡事类》二十二卷，单行，不在《十种》之内。
　　○梁玉绳
　　梁玉绳（？1716--？1792），字晖北，号谏庵。浙江钱塘人。
　　家世显贵，祖父皆名宦，叔山舟侍讲尤知名。虽仅诸生，以出自名门，濡染家学，更能下帷键户，默而湛思。于《史》《汉》两书，尤所专精致力。谓；龙门史记百卅篇自少孙补缀，正文渐淆；其后元后之诏，扬雄、班固之语，代有窜入；又易"今上"为孝武，弥失本真。今所传裴、张、司马三家解，文字不无互异，传写锓刻，讹蹐滋多，校雠既艰，治鲜善本。乃采旧说，博搜名儒所论，兼下已意，从事几二十年，作《史记志疑》三十六卷。俱摘取正文，分条详考，据经传以驳乖违，参班、荀以究同异；凡文有差讹，注近附会，一一析而辨之；甄综探讨，实事求是。确能于三氏外自成一家之言。惟《尚书》说未克以古义证明，小疵固不足掩大醇也。
　　又以：孟坚《古今人名表》创例也，徒因刘子元、郑渔仲等竞相弹射，故钦玩者鲜；实则褒贬进退，史官之职；广征典籍，搜列近二千人，大都彰善戒恶，准古鉴今，非苟作者；独至定以三科，区分尚易；别为九品，确当良难；毫厘之差，诚所不免。况屡经传写，紊脱尤繁。如原序有"崇焕"，张晏注有"嫪毐"，宋重修《广韵》有"公幹士恩癸"，《通志氏族略》有"司褐物"之类，均此疏漏。《史通》引阳处父在四等，士会、高渐离五等，邓三甥、荆轲六等，邓祁侯、秦舞阳七等，亦与今书异次。乃作《古今人表考》九卷，雠勘各本。捃摭群编，缺不敢强补，误不敢孤证。其审慎若此。
　　尚有《瞥记》七卷，《吕子校补》二卷，《元号略》四卷，《志铭广例》二卷，《蜕稿》四卷。子学昌并《人表考》汇刊为《清白士集》。《史记志疑》则先刊单行。
　　○梁章钜
　　梁章钜（1775--1849），号茝林（茝音chai），福建长乐人。
　　乾隆甲寅，举本省乡试。嘉庆壬戌成进士。由庶吉士改礼部主事，充军机章京，转员外郎，简湖北荆州知府，升江南淮、海道，两署按察使，补山东按察使，兼署布政使。先是制、河二大府锐意兴作，议挑关孟两滩，开王营减坝，又议改上游海口。公深悉情弊，上书力陈其不可，以去就争，事遂寝，全活甚众。寻迁江苏布政使。为政务持大体，不以科条扰民。擢广西巡抚。道光辛丑，再调江苏。值英人犯江浙，莅任数日，即赴上海防堵，练兵简械，力持镇静，敌知避去，后遂逞志于浙省，督臣裕谦死难，命署两江总督。公以身膺重任，无敢暇逸，昼治官司，夜辄出巡河干，阅视诸军，因劳疾作，请开缺，卒于家。
　　公扬历中外垂四十年。居官之馀，不废著述。于经：有《论语旁证》二十卷，《孟子旁证》十四卷，《夏小正通释》四卷。于小学：有《仓颉篇校证》三卷。于史：有《三国志旁证》二十四卷。于掌故；有《国朝臣工言行记》十二卷，《枢垣纪略》十六卷，《春曹题名录》六卷，《南省公馀录》八卷。于考据：有《称谓拾遗》十卷。于文章：有《文选旁证》四十六卷。其馀诗文杂著纂辑者不下数十种。而裴注《三国》、李注《文选》，已极赅洽，尚能详征博引，兼订正其缺失，尤心力所萃云。
　　○林伯桐
　　林伯桐，字桐君，号月亭，广东番禹人。
　　嘉庆辛酉举于乡。事亲至孝，父殁，遂不复上公车。道光甲辰，选授德庆州学正。卒干官，年七十。生平敬以持己，诚以待人。于学无所不窥，尤笃志经术。研经宗汉儒，而践履独取膺朱子。十三经注疏皆手自丹铅，计四史及诸子名家文集过目悉能举其大要。惟有若无，实若虚，见人反抑然谦退，而乡里有义当出者，则勇往不少却。前后阮、邓两制府并尊礼之。阮公延为学海堂学长，邓公延课其二子。顾抱道自重，从未以私干也。所著曰《修本堂遗书》。已刊者：《毛诗通考》三十卷，《毛诗识小》三十卷，《史记蠡测》一卷，《供冀小言》二卷，《古谚笺》十一卷，《冠昏丧祭仪考》十二卷，《公车见闻录》四卷，《修本堂稿》四卷，《月亭诗抄》二卷。未刊者；《易象释例》十二卷，《春秋左传风俗》二十卷，《三礼注疏考异》二十卷，《史学蠡测》三十卷，《古音劝学》二十卷，《两粤水经注》四卷，《粤风》四卷，《日用通考》十四卷，《修本堂文集》四卷，外集四卷，骈体文抄二卷，《禺阳山馆诗抄》十二卷。
　　○林春溥
　　林春溥（1775--1861），字立源，号鉴堂，福建闽县人，
　　弱龄即淹贯群经。嘉庆戊午举于乡，壬戌成进士，改庶吉士，散馆授编修。旅丁内艰归，主讲玉屏书院。丁丑还朝，派修国史。道光元年，充文渊阁校理。闻父疾，乞假终养，遂不复出。始受聘任南浦及鹅湖讲席，后移鳌峰，十九年，以老辞。咸丰辛酉，大府奏请来岁重预琼林宴，得旨赏加四品卿衔，而先已捐馆。卒年八十七。
　　先生治学，以守约为宗，以实事求是为务。教人在敦本立品。衡文具藻鉴。凡四校京闱，所得多佳士。主鳌峰最久，匠成者不下数百辈。著述贯串百家，浩乎莫测其涯涘，而于古史尤精。所刻有《竹柏山房十五种》，为：《开辟传疑》一卷，《古史纪年》十四卷，《古史考年异同表》二卷，《武王克殷日记》一卷，《灭国五十考》一卷，《春秋经传比事》二十二卷，《战国纪年》六卷，《竹书纪年补证》四卷，《孔孟年表》二卷，《孔子世家补订》一卷，《孟子列传纂》一卷，《孟子外书补证》一卷，《四书拾遗》五卷，《古书拾遗》四卷，《开卷偶得》十卷。其馀未刊者尚众。
　　○凌堃
　　凌堃（1796--1862），字仲讷，浙江乌程人。兵部郎中鸣喈子，世居县之晟舍。
　　幼有异质。十岁随父居京师，兄弟三人并失后母欢，伯以杖死，乃痛哭殡宫前，绝粒七昼夜，惧终及，数觅死弗殊，有怜之者曰："盍行乎！"于是憬然觉，走之晋，道乞食，遇相者奇之，授以术。隐姓名自号铁萧子，为人揲蓍相宅多奇验。临汾张先生素善易筋经神功，年号百岁，色如婴儿，而力能曳九牛。更从之学，尽其技。尝值盗数十辈行劫于野，驰马挥鞭纵击之，卒禽渠魁。自是恒、朔、忻、代间莫不啧啧传铁萧子者。无何，兵部故人官于晋，迹得之，劝为制举业。道光二十一年，应顺天乡试中式，始归谒兵部请罪，遂为父子如初。
　　阮文达公，兵部座主也。爰就问业，阮公命治经。遂辨别礼宫室服食制度，撰《尚书述》、《周易翼学》、《春秋理辩》数十万言。于《书》，不废梅赜古文；于《易》，兼综孟、京、虞、郑诸家；于《春秋》，条贯左氏，该以《周礼》，深惩向壁虚造之言，而尤恶新说。
　　复好经世之略，著《德舆子》，论时政甚具。当客代，用钱百千，得不耕之地数顷，画沟恤，引虖沱委折溉之，成甽田亩稻十五六鬴；分十之二岁作疏防，又分其六七以利佃，径畛缘之，葵韭瓜蔬；渠澄之久，鱼鳖殖焉。叹曰："推是以富天下，管仲不足为矣！"晚选授金华教谕。
　　咸丰十年，闻太平军进逼，弃官归。明年（同治元年），太平军克湖州时被杀。年六十有七。
　　○凌曙
　　凌曙（1775--1829），字晓楼，江苏江都人。国子生。
　　少甚贫，十岁甫就塾，读四子书，年馀，未毕，即去乡作杂佣保，然得间辄默诵记所已读书；若不通解，邻有富人为子弟延师者，乃乘夜隐轩外听讲论；数月，师始觉而斥之。愤甚，于市求已句点之旧籍，读之达旦，日中仍佣作如故。年二十，集童子为塾师，制举文虽无尺度，而童子尝从之游，则书必熟，字必正楷，以故信从渐众，修脯入稍多，益市书。
　　初识包世臣，问所当治业，语以"治经必守家法，专治一家以立其基，即诸家可渐通"。以其熟于《礼》，遂劝攻郑氏，并授以张惠言所辑《四书汉说》数十事，及世臣与李兆洛等增缀本就之稿用为治经式。感勉孟晋，岁馀，稽典礼，考故训，补其不备，为《四书典故核》六卷。见知于梅花山长洪梧。
　　既治郑氏得要领，嗣闻刘逢禄论何氏《春秋》而好之。及入都，主阮元所，得尽睹魏晋来诸家《春秋》说。深念《春秋》之义存于《公羊》，而《公羊》之学传自董子《繁露》一书，原天以尊礼，援比以贯类，旨奥词赜莫得其会通；乃旁讨博参，承意仪志，梳其章，栉其句，为注十七卷，又别为《公羊礼疏》十一卷、《公羊礼说》一卷、《公羊问答》二卷。
　　阮元督粤延课其子。时方家居读礼，以丧服为人伦大经，后儒舛议是非颇谬，作《礼论》百篇，引伸郑义。逮至粤，与阮商榷删合为三十九篇为一卷。凡所著书三十八卷，五十馀万言，率有显证，远雷同附会之陋。卒年五十有五。
　　○凌廷堪
　　凌廷堪（1755～1809），字仲子，又字次仲，安徽歙县人。
　　生有异禀，观书十行俱下。幼孤贫，母氏授之读。稍长，工诗及骈散文，兼为长短句。客扬州，金博士兆燕目为奇人，劝入都，游翁阁学覃溪门。乃究心经史，冀为其乡先辈江、戴之学。以国子生应京兆试，不售，南还。阮相国元时尚未达，因与订交。再赴试，仍报罢，愈发愤攻苦，遂中乾隆戊申北榜副贡。己酉，本省乡试中式，联捷成进士。用知县。自请改教职，选宁国府学教授。则奉母之官，孝弟安贫，毕力著述。久之，丁母忧去，主讲敬亭、紫阳书院。免丧，阮公抚浙，延训其子，归卒于家，年五十三。
　　先生于学无所不窥，凡六书九数，以迄古今疆域之沿革，职官之异同，史传之参错，外属之源流，靡不井然条贯。自就官陵阳，尤专攻于礼学，著《礼经释例》十卷，谓："礼经委曲繁重，不得其经纬途径，虽上哲亦苦其难；苟得之，中材可勉赴焉。经纬途径之谓何？例而已矣。如乡饮酒、乡射、燕礼、大射不同也，而其为献酢酬旅酬无算爵之例则同也；聘礼、觐礼不同也，而其为郊劳、执玉、行享、庭实之例则同也；特牲馈食、少牢馈食不同也，而其为尸饭、主人初献、主妇亚献、宾长三献、祭毕饮酒之例则同也；乡射、大射不同也，而其为司射、诱射、初射、不释获再射、释获饮不胜者、三射以乐节射饮不胜者之例则同也。不会通其例，一以贯之，只厌其纠葛重复已耳，乌睹所谓经纬途径者哉！"又著《燕乐考原》六卷，以隋沛公郑泽五旦七调之说，为燕乐之本，而参以段安节《琵琶录》、张叔夏《词原》、《辽史乐志》诸书，考之琴与琵琶之弦音，从《辽史》四旦定四均二十八调。自谓孤学独鸣，无师无友，为宋以来讲乐家所未悟焉。其《校礼堂文集》三十六卷，中如《九慰》、《七戒》、《两晋辨亡论》、《十六国名臣序赞》，皆上推骚选；《乡射五物考》、《九拜解》、《九祭解》、《释性》、《诗楚茨考》、《旅酬》下为上解，则专信经，咸具独见。而卓然可传者，推《复礼》三篇。大致言："古圣使人复性者，学也，所学即礼也。孔子言'勇而无礼则乱，直而无礼则绞'。又曰：'好直不好学，其蔽也绞；好勇不好学，其蔽也乱。'孟子曰：'上无礼，下无学。'故知所学者即礼也。颜渊问仁，孔子告之者惟礼焉尔。颜予叹'道之高坚前后迨博文约礼，然后如有所立'，即立于礼之立也。于思言'天命之为性，率性之谓道，修道之谓教'。所教者因人所当行而品节之，即礼也。尽乎礼，斯可以复性。故所谓格物者，物即理也；所谓慎独者，亦即礼也。礼有节文、度数，非空言理者可托也。"盖发先儒所未发云。馀有诗集十四卷、《梅边吹笛谱》二卷、《充渠新书》二卷、《元遗山年谱》二卷、札记若干卷。欲撰《魏书音义》未成。
　　○刘宝楠
　　刘宝楠（1791--1855），字楚桢，号念楼。
　　父履恂，乾隆五十一年举人，著有《秋槎杂记》一卷，收入阮氏《经解》。
　　宝楠道光二十五年以优贡生中式乡试，二十年成进士，历任直隶文安、宝坻、固安、元氏、三河知县。文安境内各庄堤岁久失修，令甲凡堤工族丁及民均赴役，执法不阿，工赖以济。在县三载，无水灾。官元氏时，值岁旱，蝗蝻大作，为分设三厂，自捐金收捕净尽，得转丰稔。比调三河，东省兵过境，--故事，兵车皆出里下，--谓兵多差重，非民所堪，遣往通州，以民价雇车应役，民以不扰。在官十六年，衣履素朴如诸生。勤于听讼，远近歙然，循良称最。咸丰五年病卒，年六十五。殁前七日，自撰墓志。乡人私谥曰孝献先生。
　　先生内行严整，步立笑言，悉有矩矱。为学不坚持门户。尝病《论语》皇邢疏芜陋，搜采汉儒旧说，益以近世诸家及宋人长义，作《正义》一书，未竟业，命子恭冕成之。他著有《释谷》四卷、《汉石例》六卷、《愈愚录》六卷，《韫山楼诗文集》若干卷。其纂辑乡里文献者，有《宝应图经》六卷，《文征》百馀卷。纪述实政者，有《文安堤工录》六卷。表微阐幽者，有《胜朝殉扬录》三卷。裒集先世遗言者，有《清芬集》十卷，外集、家谱传稿，各若干卷。
　　○刘凤浩
　　刘凤诰，字金门，江西萍乡人。
　　乾隆己西，一甲三名进士。授编修，擢侍读学士。累迁至吏部有侍郎。迭充嘉庆庚申、辛酉、丁卯湖北、山东、江南乡试正考官。两放广西、山东学政。
　　少有才誉，为文章，富词藻。既久在翰林，一切应奉经进文字，多出其手。自高宗实录馆纂修官，升总纂，至副总裁。虽擢侍郎，仍命兼办馆事，俟画一事竣，再理部务。中间并偕恩普等修辑官史。盖知其熟于掌故，秉笔之任，深倚畀焉。《实录》告成，叙劳加太子少保衔。
　　寻简浙江学政。以纵酒放诞，为御史所纠，得旨查勘并未受贿，究不应听瞩徇情，著遣戍黑龙江，十八年赐还，旋赏复编修。
　　道光元年，请病假归。庚寅，卒于家。
　　公为彭文勤入室弟子。初，文勤创《五代史记补注》，得徐章仲本，仅《帝纪》十二卷。乃采薛史原文，补欧书之不足；其馀群籍，取材一以宋人为断；久之，亦止成诸帝家人传至六臣传十六卷，而尚有五十八卷，草稿虽集，未遑厘定，特出所诠释倾箧相付，令排比而次第之。迨公按魏博，又获朱竹垞注本，凡千七百馀条，亟驰报文勤，已薨于位，不及见矣。嗣使浙，遍撰文澜阁书，一一详校，排次粗竟，缘被谴中辍。比返京师，重加订补，前后凡三易稿，始付写官。大抵自薛史外，《王传会要》《册府元龟》，几于备录；而更参诸公私传记，旁及金石文章，稗官小说，以订正讹异，辨别是非；传所有之事之人，俾详委曲，而核生平；传所无之事之人，庶补缺遗，而征同类。拟诸裴松之之注《三国》，盖鲜愧色。或谓本出文勤，且俞理初实董其役。然则《宋元通鉴》因于憺园，成于二云，终不得不归美秋帆，何独致疑于公乎？
　　○刘逢禄
　　刘逢禄（1776--1829），字申受，江苏武进人。大学士文定公纶之孙，礼部侍郎庄存与之外孙。
　　貌不逾中人，而容止温肃，吐属谦谨。其于学，务深造自得。尝读《汉书?董仲舒传》慕之，乃求得《春秋繁露》，知为七十子相传大义，遂发愤研《公羊何氏解故诂》，不数月，尽通其义例。自其少时，初见侍郎公，叩以所业，应对如响，即叹曰；"此外孙必能传吾学！"至是适从舅述祖解官归，与语群经家法，大称善。时述祖本有意治《公羊》，为辍业。
　　嘉庆五年举拔灵生，赴都，不事干请，唯就张惠言问《虞氏易》《郑氏三礼》，竟因此被黜。十一年，中式顺天乡试。座主孔昭虔故世传《公羊春秋》，得其卷大惊，国士遇之。十九年，成进士，授庶吉士。散馆，改礼部主事。道光四年，补仪制司主事。
　　在部十有二载，凡有大疑，辄援古事据经义以决之，非徒簿书期会如胥吏所职而已。当仁宗升遐，居署治大丧档案，自始事以迄奉安山陵，典章备具。其后承修官书，遂全用其稿。余如辨安徽某州民两娶，不得援慈母如母例；驳通礼馆改适孙祖在为祖母服期为服斩；议武进张氏女为姑殴杀，应论抵。皆卓卓表见，所谓通经而能致诸实用者也。
　　其为学务明大义，不专章句。本董生春秋窥六艺家法，本六艺求观圣人之志，故所著《公羊春秋何氏释例》十卷三十篇，寻其条贯，正其统纪，以微言大义刺讥褒讳挹损之，文辞洞然，推极属辞比事之道。又析其疑滞，强其守卫，为《解诂笺》一卷、《答难》二卷。又推原左氏、穀梁之得失，为《申何难郑》四卷。又断诸史刑礼之不中者，为《议礼决狱》四卷。又以劭公《论语注》久佚，抉取《解诂》《繁露》之说，存其大凡，为《论语述何》二卷。又推其意为《夏时经传笺》、《中庸崇礼论》、《汉纪述例》各一卷。其杂涉蔓衍者，别有《纬略》二卷，《春秋赏罚格》一卷。《议礼决狱》未编定。总十二书。自汉以来，未尝有也。
　　中交皋文，共通《虞易》，复为《易虞氏变动表》、《彖象观变表》、《六爻发挥旁通表》、《卦象阴阳大义》、《卦象观变表》，共五卷，名曰《虞氏五述》。又补《张氏易》言震以下十四卦为一卷。又旁求之于《书》，用"正文字""征大义"二例以辨定旧说，"祛门户""崇正义""述师说"三例以兼搜众家，为《尚书今古文集解》三十卷。附以所闻庄氏之学，为《书序述闻》一卷。又旁求之于《诗》，病古韵未有专书，近人推演递密，而收字不全，入声分配无准，为《诗声衍》二十七卷。又旁求之于《礼》，本《六经》、《论语》之文，考诸《国语》《周官》汉儒传记，正其舛谬，志其大略，为《禘议》一卷。又欲仿《经典释文》之例，存异文古训，为《五经考异》，已就两经而未成。
　　少作尚有《毛诗谱》三卷，《诗说》二卷，《甘石星经疏证》二卷，辑《石渠礼议》一卷。在官有《庚辰大礼记注长编》十二卷，《春闱杂录》一卷，《东陵勘地图说》一卷，亦事言翔实，疏证确审。又选定《八代文苑》四十卷，《唐诗选》四十卷，《绝妙好辞》二十卷，《词雅》四卷。自著诗文集八卷。道光九年卒于官，年五十四。
　　○刘恭冕
　　刘恭冕，字叔俯。诸生。
　　幼随父宝楠于文安任所。锐志读书，深研经训。尝举段茂堂"拟以《史记》、《汉书》、《说文》等与五经并列学官"之说，推其意而论之，谓："今之列学官者，当有廿一经。盖于十三经外，加《大戴礼记》、《荀子》、《史记》、《汉书》、《通鉴》、《楚辞》、《说文解字》，《九章算术》也。"嗣即以"广经"名其室。
　　同治中，偕仪征刘毓嵩父子、甘泉梅延祖诸人，应曾交正公聘，校书江南官书局。初治《毛诗》，将有所撰述，未就。惟秉承家学，厘定楚桢先生《论语正义》手稿付梓。又见《后汉书?儒林传》言何休注训《论语》，而平叔《集解》求各家独不及休，因读《公羊》注引《论语》文甚夥，乃知何君深嗜此书，或意欲作注未成耳。遂搜辑《公羊》注，并《膏育》《废疾》所引《论语》诸文，皆次录之，成《何体注论语述》一卷。晚年主吴中讲席，复思撰《古文通假释》，凡经传、史汉、诸子、钟鼎、碑文、诗、唐宋人音义，说经家有通用假借者，咸为甄取，依今韵编次，先列本字本义，次列通用之字；其六朝人妄造俗字，则摈弗录。惜甫草创而卒。
　　○刘衡
　　刘衡，字蕴声，一字讱堂，号帘肪，江西南丰人。
　　嘉庆中，副榜贡生，教习官学。秩满，用知县。初任广东四会、博罗、新兴等县事。丁艰。服阕，铨选四川垫江县，调梁山，再调巴县，擢锦州，进知保宁府，迁成都府，授河南开归陈许道。请疾归，卒于家。始以知县候铨家居时，其祖若父训谓；"今最亲民，亦易厉民。"因日夕与之究古循吏为民实政。故喜寻绎律义，所在以廉能著称。殁后，粤人蜀人相率请入祀名宦祠。有《庸吏庸言》《蜀僚问答》《读律心得》，暨小学书。后之服官者咸奉为圭臬焉。
　　生平伉直诚悫，遇人豁然无町畦，勤学强记，迄老弗衰。自经史百氏，以至六书、易经、地理、医方、药性，旁逮杂家小说，蘼不通览。尤嗜九章、勾股、八线、测星、中西诸算法。尝受学于李云门侍郎，为补辑古算经佚注二则。嗣与奉新赵敬襄，同里揭廷锵，互相讨论，益臻精进。撰《六九轩算书》五种，曰：《日晷测算新义》二卷，《勾股尺测星新法》一卷，《筹表开诸乘方捷法》二卷，《借根方法浅说》一卷，《四率浅说》一卷。大要申明古义，旁通曲鬯，务欲取艰深归诸浅显，使人人皆得其门而入。且特出新意以制器，如日晷之算尺，测星之勾股尺，并诸乘方之筹与表，莫不御筒于烦，皆新器之独造者也。遗稿，于良驹刊于两淮运署。
　　○刘师培
　　刘师培，字申叔，刘寿曾幼子。
　　为人虽短视口吃，而敏捷过诸父。一目辄十行下，记诵久而弗渝。既传先业，守古文家法，攻《左氏》，以《左传》诠《经》较《公》《穀》尤赅备，审其义后，知笔削所昭，类存微旨，成《春秋左氏传例略》一卷。又据《汉志》礼古经五十六卷，谓于今文十七篇外增多之三十九篇，实即逸礼；计其散亡，当在东晋以前。爰举篇名之确可征信者，成《佚礼考》一卷。又以郑氏目录于礼经变其次第，分属吉凶嘉宾四礼，不得目为此经旧谊。成《礼经旧说考略》若干卷。又以《周礼》先师说六乡之吏，即冢宰六官，亦即六军之将；自马、郑以乡吏别六官，迥异古说。乃申古制，正其违失，成《周礼古注集疏》二十卷。又辨汉收图籍，非谓诗书，中秘古文，藏诸武帝时，即安国所献孔壁书，断非嬴秦旧籍，成《驳太誓答问》一卷。又遵《汉志》以《周书》为孔子所删百篇之馀。近儒每援之以说群经，参校编定，成《周书补正》六卷。凡此皆说经之书。复旁通群籍，雠正讹脱，独创新解。撰《老子斠补》二卷，《庄子校义》一卷，《荀子斠补》若干卷，《吕氏春秋斠补》一卷，《楚辞考异》八卷，《贾子新书斠补》一卷，《春秋繁露斠补》三卷。所发正几数百事。终以勤劬过甚，中道夭折，年止三十有六。幼拘严训，既长莫识世事情伪，时为壬佥所牵引，入于坎陷。且《左氏旧注》，传家绝业，秘诸枕中，弗思表阐，时论惜之。
　　○刘寿曾
　　刘寿曾，字恭甫，一字芝云。刘毓崧长子。
　　少工文章，夙承庭训，遂洞达许、郑之学。资材开敏，行谊尤惇笃，事继母黄以孝闻。曾文正开府江南，重其学行，复召致书局。所校勘书史多精善。同治甲子、光绪丙子，两中副榜贡生。既不得第，乃以佐戎幕，保举知县，加同知衔，非其志也。惟念《左氏疏义》三世之学，未有成书，创立程限，锐志研纂。体素充实，顾既顇精《左疏》，仍兼书局雠校文字之役，精力耗损，犹不自已。光绪辛巳秋，由江宁返扬州，遘微疾竟卒，年四十五。疏稿属至"襄公四年"。千秋大业，终亏一篑，海内学人闻之咸为累欷不释。诚经生之厄运已！
　　所著书自《左疏》外，有《传雅堂集》若干卷。其论文好《包氏文谱》，又为之类释。其在书局分校《南北史》，则有《校义集评》之作。又著《昏礼重别论驳议》一卷，则因毓崧之绪论而申证之者。《临川答问》一卷，则在江宁从临川李联琇游，述所闻者也。
　　○刘台拱
　　刘台拱（1751--1805），字端临，江苏宝应人。
　　八岁就塾读书，终日不离几席。少长，诵乡先靠于王予中、朱止泉书，益以圣贤之学自励。
　　乾隆辛卯，举本省乡试。试礼部，大兴朱文正公时以翰林分校，得君经义用古注，识为绩学之士，亟呈荐，已中式矣，坐次艺偶疵被放，为惋惜终其身。
　　值开四库馆，海内方闻宿学云集辇下，若朱竹君、戴东原、任幼植、王怀祖辈，并为昆弟交。稽经考古，旦夕讲论。君齿最少，每发一议，诸先生莫不折服。
　　久之，授丹徒县学训导。设教以敦品立行为先，而能以身示之；暇则诵习古训，亲为讲画。
　　生平无他嗜好，惟聚书数万卷，及金石文字而已。
　　事亲孝，父疾，辞官归，日侍汤药，昼夜不倦。亡何，父与继母钟先后卒，水浆不入口，出就外寝，蔬菲者五载，人推为难。
　　居家教诸弟虽严，顾怡怡和悦。宗族有少孤其，艰于读书，或困苦不能自振，皆周给之。体素羸，迭遭大故，益衰弱，竟致不起。卒年五十有五。
　　先生于学，自天文律吕六书九数声韵等事，靡不贯洽。群经中于三礼尤精研之，不为虚词穿凿。盖先生治身，取程、朱为法，著述则悉本乎汉儒也。所撰《论语骈枝》一卷，说"子所雅言，诗书执礼"，推广郑义，"摄齐升堂"，驳正孔安国注，疑出魏人依托。"君召使摈"节，谓"交摈"传辞，"旅摈"亦传辞，均极明确。馀如疏释《仪礼》经文属官属吏之分，卿大夫乡大夫之辨，南踣之之为取矢，张侯设立之在前朝，祖之奠之非用脯醢醴酒；与夫释《尚书》"维天阴骘下民"，释《诗》'十千维耦"，并转注假借；说黄钟之度说，则杂见《汉学拾遗》一卷，《经传小记》三卷，《古文集》一卷中。尚有《荀子补注》一卷。--凡皆仅存之稿，合刊为《端临遗书》。先生读书，意有所得，即书一签投败簏；若已经人道者，又检而弃之。用力勤至如此，故恒发先儒所未发；当时经师多采其说云。
　　○刘文淇
　　刘文淇（1789--1854），字孟瞻，江苏仪征人。
　　嘉庚己卯优贡生，候选训导。父业医。舅氏凌晓楼爱其颖悟，自课之。稍长，即精研古籍，贯串群经。于毛郑贾孔之书及宋元以来诸学说，博览冥搜，实事求是。
　　于《左氏传》致力特勤。尝谓："左氏之义，为杜注剥蚀已久；其稍可观览者，大抵袭取旧说。爰辑《左传旧注疏证》一书，取贾、服、郑三君之注，疏通证明。凡杜氏所排击者纠之，所剿袭者彰之，其沿用韦昭语注者，亦一一标记。他如《说文五经异义》所引先师古文家说，《汉书．五行志》所载刘子骏说，及经疏史注《御览》等书引《左传》不题姓名而与杜注异者，亦皆贾、眼旧义；凡若此并称为旧注，而加以疏证。其顾、惠补注下逮近人专释曲氏之书，苟有可采，咸与登列，末始下以己意，定其从违；仍复旁稽博考，详为证佐，务期左氏之大义微言炳然著明。草创四十年，长编虽具，未及写定，遽尔遗世。惟抉剔孔氏义疏所袭取刘光伯述义别为表著，成《左传旧疏考正》八卷仅存。
　　又据《史记秦楚之际月表》，知项羽曾都江都；核其时势，推见割据之迹，作《楚汉诸侯疆域志》三卷。据《左传》《吴越春秋》《水经注》诸书，知唐宋以前扬州地势南高北下，较分运河形势不同，作《扬州水道记》四卷。尚有《读书随笔》二十卷，《青溪旧屋集》十二卷，俱传世。
　　○刘熙载
　　刘熙载，字融斋，江苏兴化人。
　　幼时，父尝曰；"此子学问当以悟入。"晚年遂自号寤崖。
　　少孤贫，笃行力学。为人内清介而外和易，读书睹指识微，约言孱守。中道光甲辰进士，改庶吉士，授编修。咸丰癸丑，召对称旨，奉命直上书房；并赐"性静清逸"四大字。丙辰，京察一等，记名以道府用。不乐为吏。请假客山东，授徒自给。久之，湖北巡抚胡林翼延主江汉书院，疏荐其贞介绝俗，学冠时人。同治甲子，征为国子监司业，督学广东，历迁左春访、左中允，行部所至，萧然如寒素。暨乞病归，补被箧书而已。卒年六十九。
　　先生治经，无汉、宋门户，如论格物，兼取郑义。论《毛诗》古韵，不废吴棫叶青。尝读《尔雅释诂》至卬、吾、台、予，以为四字能摄一切之音，以推开齐合撮，靡不若矢之贯的。复论；"六书中较难加者，莫如谐声。叠韵双声，皆谐声也。许君时虽未有双声叠韵之名，然河、可，叠韵也；江、工，双声也。孙炎以下切音下一字为韵，取叠韵；上一字为母，取双声；非许君实开之乎？徐注《说文》字音取孙愐唐韵音切为定，要之许氏之声本可为切，由古人制字，其中本具字母也。苟以许声加孙韵，皆可为切；而一切双声之字不可以类求平？"因著《四吉定切》四卷，《说文双声》二卷，《叠韵》二卷，且于音韵小学确抒卓见。外而洁身修行，与宋儒相为表里。日有心得，随笔记载，成《持志塾言》二卷。又探讨古今人诗赋古文词曲书法经义，深造渊奥，成《艺概》六卷。其自著诗文，则总萃为《昨非集》四卷。井旁通畴人术，作《天元正负歌》，明加减乘除相消开方诸法。子彝程，遂以算学有声平时。
　　○刘喜海
　　刘喜海，字燕庭，山东诸城人。文正、文清公孙，文恭公之长子也。
　　虽韦平世阀，而室无长物，萧然若寒素。独酷嗜金石碑刻款识，纵横满几。道光戊戌，外简福建兴、泉、永道。游长汀，辑《苍玉洞题名》一卷。会丁艰归。起复后，改任陕西延、榆道。擢按察使。当是时，秦中出土古器綦多，爰以大力搜索，先后所得秦诏版凡四，以及唐善业泥造像等，均自来收藏家未经著录者。新莽十布，亦至是始获其全。与鲍康质证考订，成《长安获古编》三卷。丁未，升浙江布政使。以好古为言官弹劾，罣吏议。未几遂卒。实则服官中外，二十馀载，所至不名一钱。推箧中泉币尊彝，载之兼两，致来明珠意苡之谤，论者惜之！
　　公手裒金石文字五千馀通，撰金石苑数百卷。胸罗卷轴，家承赐书，固己详博过于兰泉。又得舅氏金蒨穀佐其校理，益臻精善。复撰《古泉苑》一百一卷，共得泉四千六百有奇，附泉范数十，取现代钱法冠首，次分正用品、伪用品、异品、外国品、厌胜品、杂品六类。惜两书并缘卷帙繁重，兵火后散失无传。今世所传《金石苑》六卷，仅全书之一部，本名《三巴子瞀古志》，起汉王稚子阙，总四百馀石，亦可见其大略矣。而搜录海外金石，成为专书，尤前此所未闻。则取朝鲜碑版，纂辑考释，撰《海东金石苑》八卷。近乌程刘氏始得原稿，加补遗六卷，授诸梓。
　　○刘献廷
　　刘献廷，字君贤，号继庄，别号广阳子，直隶大兴人。生于顺治五年，卒于康熙三十四年（1648-1695），年四十八。
　　先世本吴人，寓吴江甚久。自其少时，好读书，辄竟夜不寐，父母怜之，禁绝其膏火，则燃香以代，因眇一目。又折其左肱。居恒落落，蹑敝衣冠，踯躅风尘中。遭际国变，亟亟以经世为务，故洁身独行，不为好爵所縻。其学自象纬律历边塞关要财赋军政之属，旁及岐黄释老家言，无不穷究。
</div>
    <div class="pagination">
<a href="清代学人列传_page9.html">上一页</a><span>...</span><a href="清代学人列传_page5.html">5</a><a href="清代学人列传_page6.html">6</a><a href="清代学人列传_page7.html">7</a><a href="清代学人列传_page8.html">8</a><a href="清代学人列传_page9.html">9</a><span class="current-page">10</span><a href="清代学人列传_page11.html">11</a><a href="清代学人列传_page12.html">12</a><a href="清代学人列传_page13.html">13</a><a href="清代学人列传_page14.html">14</a><a href="清代学人列传_page15.html">15</a><span>...</span><a href="清代学人列传_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
