<!DOCTYPE html>
<html>
<head>
    <meta charset="UTF-8">
    <title>宋元学案 - 第 222 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 222 页/共 437 页</h1>
    <div class="content">
　　长者谓事最忌激触，然此要当平心易气，审处其理，期于中节，若迁就回互，于所当然而不然，枉寻以求直尺，而曰吾所畏者激触也，无乃终堕于奸邪之域，人欲愈肆，天理愈灭，与观伊川解遇主于巷一爻，意极明切。（《答喻郎中》。）

　　儒者之政，以护养邦本为先。（《与施蔪州》。）

　　近世学者之币，渺茫臆度，更无讲学之功，其意见只类异端，一超径诣之说，又出异端之下，非惟自误，亦且误人，五峰所谓此事是终身事，天地日月长久，断之以勇猛精进，持之以渐渍熏陶，故能有常而日新，诚至言哉。（《答周允升》。）

　　无欲者，无私也，私则可欲之善着，故静则其，动则直其，则天理之所以，直则其发见也（顺理之谓直）若异端之谈无欲，则是批根拔木、泯弃彝伦，沦实理于虚空之境，何翅霄壤之异。（《答罗孟弼》。）

　　生死鬼神之说，须是胸中见得洒落，世间所说，不得放过，一一教分明方得，若有毫疑未断，将来被一件碍着，未必不被异端摇动又引去。（《答萧仲秉》。）

　　笺注训诂，学者虽不可使之溺乎此，又不可使之忽乎此，要当昭示以用功之实，而无忽乎细微之间，使之免溺心之病，而无躐等之失。（《答陆子寿》。）

　　力贵乎壮，工夫贵乎密，若不密，虽胜于暂，终不能持久。（《答乔德瞻》。）

　　主一之功，艰难曲折甚多，要耐苦辛，长远勿舍，则寖有味。（《答潘叔昌》。）

　　圣门教人，循循有序，始终条理，一毫潦草不得。（《答周颖叔》。）

　　周公欲代武王之死，只是浑全一个诚意，至诚可以回造化，有是理也，若金縢册祝之词，则不无妄传者，如元孙不若旦多材多艺，不能事鬼神之类，意者金縢之事则有之，而册祝之辞则不传矣﹗（《答俞秀才》。）

　　鬼神之说，六经所称，莫非造化之，其德则诚而已，后世异说炽行，踌张为幻，莫可致诘，流俗眩于怪诞，怵于恐畏，胥靡而从之，至于其说庂穷，则曰焉知天地间无是事委诸茫昧，于是幽明者，皆失其理，礼坏乐废，浮伪日滋，所谓因其说而为善者，亦莫非私利之流，乱德害教，孰此为甚。（《题鬼神说后》。）

　　（梓材谨案谢山所录南轩文，集百单四条，今移为附录三条，移入横渠学案一条，上蔡学案三条，龟山学案一条，五峰学案一条，又一条，分作五峰语二条，又移入刘胡诸儒二条，玉山学案一条，晦翁学案十四条，东莱学案六条，艮斋学案二条，止斋学案一条，沧州诸儒二条，岳麓诸儒二条，槐堂诸儒二条。）

　　附录

　　孝宗初起忠献谪籍，都督诸军事，即奏先生书写机宜文字，先生时年甫三十，内赞密谋，外参庶务，夙夜凛凛，直以君臣之责为己忧，闲以军事入见，因进言曰：「陛下上念祖宗之雠耻，下闵中原之涂炭，惕然于中，而思有以振之，臣谓此心之发，即天理之所存也，愿陛下勿怠此心，而亲贤稽古以扩充之，则不惟今日之功，可以必成，而千古因循之弊，亦庶乎其可革矣。」帝异其言。

　　汤思退用事，务罢兵讲和，金反乘隙纵兵入淮甸，中外大震，先生疏言我与金义不同天日者，虽尝诏以缟素出师，而玉帛之使，未尝不蹑其后，是以和战之念杂于胸中，而至诚恻怛之心，无以感格乎天人之际，继今以往，誓不言和，专务自强，虽折不挠，迟以岁月，何功之不济哉﹗

　　召为吏部郎，时宰相谓敌势衰弱可图，先生入见，孝宗曰：「卿知彼中事乎﹖」先生曰：「不知也。」曰：「彼国饥馑连年，盗贼四起。」先生曰：「彼中之事，臣虽不知，然境内之事，则知之详矣。」帝曰：「何事﹖」对曰：「比年诸道水旱民贫，而国家兵弱财匮，大小之臣，又皆诞谩不足倚仗，正使彼中可图，臣惧我之未足以图彼也。」帝默然久之，先生因言必胜之形，当在于早正素定之时，而不在乎陈决机之日，为今计之，但当下哀病之诏，明复仇之义，显绝金人，不与通使，然后修德立政，用贤养民，选将帅，练甲兵，通内修外攘进战退守为一事，又且必治其实，而不为虚文，使必胜之形，隐在目，前则虽三尺童子，亦奋跃而争先矣﹗帝为之叹息，哀论以为前始未闻此论也。

　　一日奏事，帝问天，先生曰：「不可以苍苍者便为天，当求诸视听言动之间，一念纔是，便是上帝监观，上帝临汝，简在帝心，一念纔不便，便是上帝震怒。

　　先生寝疾，微吟曰：「舍瑟而作，敢妄事上之忠，鼓缶而歌，当尽顺终之理。」乃自作遗表，劝帝亲君子，远小人，绝己偏，公好恶，拳拳不已云。

　　五峰先生与书曰：「辱示希颜录。」足见稽考之勤，先贤之语，去取大是难事，文中子之言，诞漫不亲切，扬子云浅陋不精通，庄子坐忘费力，心斋支离家语如不容，然后见君子亦未免于陋。

　　又曰：「某意希颜录如易论语中庸之说，不可瑕疵。」亦须真实见得不可瑕疵，然后可也，其它诸说，亦须玩味于未精当中求精当。

　　尝与朱子书曰，祈请竟出疆，颠倒绊悖。极可忧，某决求去，盖会庆在近，不忍见大使之至也。

　　又曰：「闻建宁书坊」将孟子解已刻板，极皇恐，见今删改不定，恐误学者，兼亦甚不便，已移文漕司毁板矣，更望力主张。

　　又曰：「舟中觉向来偏处。」取所解孟子观之，段段不可意，正当深其本。

　　吕东莱与先生书曰：「吾丈世道所系。」宜深体志未平之戒，朝夕省察，所存者果常不违乎﹖所感者果皆正乎﹖日用饮食之间果皆不踰节乎﹖疏密生熟历历可见，于此实用力焉，工夫自无不进之理。（补。）

　　又与朱侍讲书曰：「张荆州从游之士，往往不得力。」不知何故如此，盖荆州不能察人情虚实，其教未必能有益，中庸论尽己之性尽人之性，工夫无穷如此，此岂追往事，亦要高明深勉之耳。（补。）

　　又与陈同甫书曰，张荆州使不死，合整顿点检处尚多，至于不自是，不尚同，则相识中未见两人也。（补。）

　　又丽泽讲义曰：「张荆州教人以圣贤语言见之行事。」因行事复求之圣贤语言（补。）

　　朱子述行状后曰：「公之教人，必使之先有以察乎义利之间，而后明理居敬，以造其极。」其剖析精明，倾倒切至，必竭两端而后已。

　　又曰：「公尝有言曰，莫先于义利之辨。而义也者，本心之所当为而不能自己，非有所为而为之者也，一有所为而为之，则皆人欲之私，而非天理之所存矣﹗」呜呼﹗至哉言也，其亦可谓广前圣之所未发，而同于性善养气之功者与。

　　又语类曰：「南轩洙泗言仁编，得亦未是圣人说仁处。」固是仁，然不说处，不成非仁，天下只有这个道理，圣人说许多说话，都要理会，岂可只去理会说仁处，不说仁处，便掉了不管。

　　陈龙川志何茂宏曰：「朱元晦论张敬夫不惑于阴阳卜筮。」虽奉其亲以葬，苟有地焉，无适而不可也，天下之决者，何以过之。（补。）

　　魏鹤山跋南轩与李季允帖曰：「南轩先生受学五峰，久而后得见。」犹未与之言，泣涕而请，仅令思忠清未得为仁之理，盖往返数四，而后与之，前辈所以成就后学，不肯易其言如此，故得其说者，启发于愤悱之余，知则知，行则笃行，有非俗倗四寸口耳之比，今帖所谓无急于成，乃先生以其所以教于人者教人，（补。）

　　王深宁困学纪闻曰：「丹书敬义之训。」夫子于坤六二文言发之，孟子以集义为本，程子以居敬为先，张宣公谓工夫并进，相须而成。（补。）

　　又曰：「命不可委。」故孟子言立命，心不可委，故南轩以陶渊明委心之言为非（补。）

　　许鲁斋曰：「东莱尝云，南轩言心在焉。」则谓之敬，且如□对客谈论，而他有所思，虽思庂善，亦不敬也。才有间断，便是不敬。

　　宗羲案南轩之学，得之五峰，论其所造大要，比五峰更纯粹，盖由其见处高，践履又实也。朱子生平相与切磋得力者，东莱象山南轩数人而已，东莱则言其杂，象山则言其禅，惟于南轩，为所佩服，一则曰敬夫见识卓然不可及，从游之久，反复开益为多，一则曰敬夫学问愈高，所见卓然，议论出人表，近读其语，不觉胸中洒然，诚可叹服，然南轩非与朱子反复辩难，亦焉取斯哉﹗第南轩早知持养是本，省察所以成其持养，故力省而功倍，朱子缺却平日一段涵养工夫，至晚年而后悟也。

　　宗羲又案南轩受教于五峰之日浅，然自一闻五峰之说，即默体实践，孜孜勿释，又其天资明敏，其所见解，初不历阶级而得之，五峰之门得南轩而有耀，从游南轩者甚众，乃无一人得其传，故道之明晦，不在人之众寡尔。

　　（梓材案洲未及广辑岳麓二江诸儒学案，故有是语）

　　◆南轩讲友

　　文公朱晦庵先生（别为晦翁学案）

　　成公吕东莱先生（别为东莱学案）

　　忠定赵先生汝愚（别见玉山学案）

　　显谟潘先生畤（别见元城学案）

　　知州吴先生松年（别见周许诸儒学案）

　　县令张先生杰（别见玉山学案）

　　◆南轩学侣

　　文节陈止斋先生傅良（别为止斋学案）

　　胡季立先生大本（别见五峰学案）

　　知军张先生寓（附见岳麓诸儒学案）

　　监司吕先生陟寓
</div>
    <div class="pagination">
<a href="宋元学案_page221.html">上一页</a><span>...</span><a href="宋元学案_page217.html">217</a><a href="宋元学案_page218.html">218</a><a href="宋元学案_page219.html">219</a><a href="宋元学案_page220.html">220</a><a href="宋元学案_page221.html">221</a><span class="current-page">222</span><a href="宋元学案_page223.html">223</a><a href="宋元学案_page224.html">224</a><a href="宋元学案_page225.html">225</a><a href="宋元学案_page226.html">226</a><a href="宋元学案_page227.html">227</a><span>...</span><a href="宋元学案_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
