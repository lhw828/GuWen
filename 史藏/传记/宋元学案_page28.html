<!DOCTYPE html>
<html>
<head>
    <meta charset="UTF-8">
    <title>宋元学案 - 第 28 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 28 页/共 437 页</h1>
    <div class="content">　　君子患己不立，不患不能文。德至，斯言至矣。（《与元屯田》。）

　　常患近世之士，溺于章句之学，而不知先王礼义之大。上自王公，下逮士人，其取人也，莫不以善词章者为能，守经行者为迂阔。天下之士习，固已涂瞶其耳目，而莫之能正矣。某自莅事以来，以兴学养士为先务，以明经笃行为首选，将以待夫有志之士。彼四方之学者轻千里而外，其亦有望于兹。德薄任重，不足以独当其责，思得先生共教以德行道艺之事。（《与顾临》。）

　　凡人生而与万物俱生，长而与万物俱化，终身与万物浮沈，以是而求至于圣人，难哉！孔子语颜渊曰：「非礼勿视，非礼勿听，非礼勿言，非礼勿动」，然后「天下归仁」。

　　今有裸衣而倒行者，目之者曰：「此狂惑丧心之人！」至于学者丧其本心，不惟不自知，亦无目而指之者，岂不宜大自惊惧，持循而修省哉﹖（以上《答徐洪》。）

　　去圣日远，、周、杨、墨之说衣被天下，故后之习孔子者多闻见则易，慎择之则难。自韩退之来，二百年有余矣。季甫比日于吾儒为有功，足下慎折衷之。（《答周公辟》。）

　　君子之所贵乎身者，道焉而已。不苟利，不苟进，不苟得，惟义而止。（《答元屯田》。）

　　行与止系乎天，进与退存乎己。（《与富相公》。）

　　古人事死如生，葬则欲其返，虞则欲其安，『祔则欲其存而不忘，哭之有倚庐，事之有祖庙。庐于墓，非古也。（《答刘太博》。）

　　古之圣贤存其心，视天下之民如其子。一夫不获，则不能安乎其身，曰：「天假手于我以养之，吾何忍弗顾也！」故禹、稷三过其门而不入，伊尹五就桀，太公七十归周，孔子皇皇诸侯之国。彼岂不知养心治气安佚之乐，一亩之宅可以终身欣然而忘天下哉﹖今之仕者，与之禄则受之，至于民有死亡危苦则听之，又恶知畏天命而愍人穷也﹖比见钦之于河阳，其议论诚佳矣，然而未知其仁。今将有民社以为政，吾于是观焉。钦之勉之！（《与傅察推序》。）

　　行身乎大方之涂，养心于至义之源，游泳乎《诗》、《书》之和，沈潜乎《易》、《春秋》之微，博之以文艺，约之以礼法，而归之于诚，亦庶乎其至也！（《送管师常序》。）

　　好学以尽心，诚心以尽物，推物以尽理，明理以尽性，和性以尽神。（《送章衡序》。）

　　祖望谨案：古灵崛起南峤，昌明正学。虽其立言尚有未尽融洽者，如此五语是也，然其大意已通关、洛之津，较之石徂徕辈，则入细矣。

　　无近名，无躐学，无急于奔竞。（《送章衡序》。）

　　君子之道，正以持之，通以行之。正者道之经，通者道之权，二者相用而成。孰为正﹖曰：中庸是也。孰为通﹖曰：随时之义是也。仁以居之，义以由之，正在其中矣；；智以迁之，礼以和之，通在其中矣。君子知是四者，所以藏身也。庸言之信，庸行之谨，鸡鸣而起，孳孳守之而弗失，其善持之也，是谓之正。万物相感而情伪生，万物相交而利害生，故其道有否泰，时有险易，而济之以屈伸语默之变，是谓之通。（《何秉字序》。）

　　诚至于高明博厚而不息也，然后能定。明至于广大精微而不惑也，然后能应。

　　聪明不足以自任，权势不足以自私。（以上《上殿札子》。）

　　圣人先得乎诚，诚则明矣。贤人，思诚者也，因明而后诚。存其所谓正而公者，去其所谓邪而私者，此之谓择善；戒慎于不睹不闻之际，此之谓慎独。而固执之，此之谓明则诚矣。（《诚明说》。）

　　予愍汝邑民不识为学，父子兄弟不相孝友，乡党邻里不相存恤，其心惟汲汲争财竞利为事，以至身冒刑宪，鞭棰流血而不知止。奈奉天子教条，不可私恕，每刑一人，若伤肤发。而汝辈不知予心，乃相煽炽，构讼成狱，自以为能，使予日不得食，夜不得寝，是诚何心！然非汝百姓之乐于此也，盖不知读书之故也。十室之邑，必有忠信。汝父老归告子弟，令来学，予将择明师而教谕之。（《仙居劝学文》。）

　　为吾民者，父义、母慈、兄友、弟恭、子孝，夫妇有恩，男女有别，子弟有学，乡里有礼，贫穷患难，亲戚相救，婚姻死丧，邻保相助，无惰农桑，无作盗贼，无学赌博，无好争讼，无以恶凌善，无以富吞贫，行者让路，耕者让畔，颁白者不负戴于道路，则为礼义之俗矣。（《仙居劝俗文》。）

　　学校之设，非以教人为词章取利禄而已，当致学者首明《周官》三物之要，使有以自得于心而形于事类，然后可以言仕。（《杭州劝学文》。）

　　古灵语

　　人不可为人所容。（见《晁氏客语》。）

　　格君心之非，吾徒事也。

　　世之欲尧舜其君者，莫若求大贤而进之。（以上见刘执中所作《祠堂记》。）

　　祖望谨案：王偁作《陈古灵传》，诋其迂阔，心窃异之，谓偁不应乖谬至此。及读程俱《北山小集》，乃知此语本于《绍圣实录》，而偁不审而实之者也。北山有曰：「襄所荐三十余人，其所学皆不以当时之所建立为然者。襄之行己，从可知矣。」北山又曰：「襄之美，以壬午之诏而益明。」（梓材案：「壬午」当作「壬子」。）

　　熙宁经筵论荐三十三人品目

　　端明殿学士、右谏议大夫、集贤院修撰、提举西京嵩山崇福宫司马光，素有行实，忠亮正直，以道自任，博通书史之学，可备顾问。

　　端明殿学士、翰林侍读学士、吏部郎中、知许州韩维，器质方重，学亦醇正，知尽心性理之说，得道于内，可以应务于外。

　　翰林侍读学士、宝文阁学士、户部侍郎、提举崇福宫吕公着，道德醇明，学有原本，事君以进贤汲善为己任。（以上三人皆股肱心膂之臣，不当久外。）

　　秘书监、集贤院学士、知杭州苏颂，长于史学，国朝典故，多所练达，可充编撰之任。

　　右司谏、直集贤院孙觉，明经术义理之学，端良信厚，可以镇浮厉世。

　　祠部员外郎、秘阁校理、知齐州李常，性行醇正，兼治经术，可比于觉。

　　兵部员外郎、直集贤院、知和州范纯仁，器识通明，忠义骨鲠，足济大事。（以上三人可充侍从。）

　　祠部员外郎、直史馆、权知河中府苏轼，豪俊端方，虽不长于经术，然百氏无所不览，文词美丽，尤通政事。

　　祠部员外郎、集贤校理、权知洪州曾巩，文词典雅，与轼各为一体。（二人可备文翰。）

　　祠部员外郎、集贤校理、同修起居注孙洙，博学能文，所守亦端，兼明世务，可充史臣。　　

　　秘书丞、集贤校理王存，学行素着，方重有守，不为势利所迁。

　　太子中允、判武学顾临，才豪气刚，兼有识略，喜于闻过，可属以危难之事。

　　著作佐郎、集贤校理林希，少有文行。

　　祖望谨案：三十三人中，惟斯人晚节不终。

　　右司郎中、分司南京李师中，人多称其有才，可当边帅。

　　兵部员外郎傅尧俞，以义去就，有古诤臣风。

　　太常博士、河东提刑胡宗愈，文醇行循，兼明经术。（以上三人，以言事未蒙宥复。）

　　前著作佐郎王安国，材器磊落，罪废不忘进学。

　　太子中允、应天签判刘挚，性行端醇，词学渊远。

　　太常博士、宗正丞虞太熙，治经有行，不苟于进，可充台阁。

　　太子中允、监西京洛河竹木务程颢，性行端醇，明于义理，可备风宪。

　　太子中允、权发遣淮南西路运判刘载，少治经术，兼有文行，可备台阁。

　　殿中丞、充秦凤熙河路句当官薛昌朝，才质俱美，持守端直，可置台阁。

　　著作佐郎、崇文校书张载，养心事道，不苟仕进，西方学者，一人而已。

</div>
    <div class="pagination">
<a href="宋元学案_page27.html">上一页</a><span>...</span><a href="宋元学案_page23.html">23</a><a href="宋元学案_page24.html">24</a><a href="宋元学案_page25.html">25</a><a href="宋元学案_page26.html">26</a><a href="宋元学案_page27.html">27</a><span class="current-page">28</span><a href="宋元学案_page29.html">29</a><a href="宋元学案_page30.html">30</a><a href="宋元学案_page31.html">31</a><a href="宋元学案_page32.html">32</a><a href="宋元学案_page33.html">33</a><span>...</span><a href="宋元学案_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
