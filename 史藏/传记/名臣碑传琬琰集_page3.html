<!DOCTYPE html>
<html>
<head>
    <meta charset="UTF-8">
    <title>名臣碑传琬琰集 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣碑传琬琰集 - 第 3 页/共 22 页</h1>
    <div class="content">　　●钦定四库全书
　　
　　名臣碑传琬琰之集上巻十
　　
　　（宋）杜大珪 编
　　
　　韩献肃公绛忠弼之碑　　李清臣
　　
　　元佑三年三月赠太傅韩献肃公之柩至京师厝于颍昌长社县嘉禾乡先兆之次六月十九日甲午塟灵井村既事将勒石隧道有诏资政殿学士李清臣其撰次献肃公绛事而赐额以为忠弼之碑臣观于书诗昔之贤臣茍有以忠服国事盖弗恤厥家在商有若伊尹暨陟在周有若召公奭暨虎后人思念咏歌于报亦罔不笃惟献肃公嗣世徳有烈在天下或坠厥实昩弗着见载笔之士是忱有责矧孝子孝孙懐大戚今献肃公既中书舎人攽状其事太常考功御史与在廷之臣谥其行右仆射纯仁以志铭昭其幽堂是于忠弼大慰吁诏又以属陋臣惟献肃公昔不以不肖视陋臣是敢重受命推原帝意丕扬公之忠用乆于天下公字子华曽祖讳处均祖讳保枢真定灵寿人考讳亿叅知仁宗朝政事谥忠宪及公与仲季相继大用繇是三世皆赠太师开府仪同三司曽祖追封周国公祖陈国考冀国曽祖妣李氏祖妣郭氏周氏妣蒲氏王氏各封太夫人于夫之国忠宪公始塟陈公于长社遂筑第颍昌以便岁时奉帚荐豆合其属以居公又以德义劝教子孙孝友儒学吏能士大夫皆称韩氏公少以荫补太庙斋郎累迁大理评事试进士唱名第三文章惊动一时以太子中允通判陈州忠宪公忧除召擢太常丞直集贤院同知太常礼院言神主在太室而将祀习仪朝廷不敬自是徙就尚书省迁开封府推官医家子冷清自谓母娠宫中生民间欲以惑众既就狱止羁置蔡州公奏请乃敢大造谖诈宜弃都市仁宗问所以然公复详言其状清遂伏诛改戸部判官南方饥体量安抚江南所寛减财力振捄全活十数事创为五则以均衙前役斥陂湖利夺其锢者予贫民罢信州民运盐趣发运司以时输送宣州守奸贿不法收以付狱州人欢贺使还称旨擢右正言时大臣左右朝政务循故事公入对曰陛下宜用神断他日纳疏言陛下春秋髙愿早建太子仁宗曰卿忠论及此然几事也毋着文墨公懐疏以归焚于室故在仁宗英宗朝虽所亲亦莫知公尝论此者入内都知王守忠判内省事公谓不可假此名罢之道士赵清贶出入宰相家以贿败开封府杖之死于道民间讙言为宰相灭口公请究治宰相与所指者皆谪去未乆稍迁公复固争奏寝弗下公遂屏处自劾上遣使慰劳起之转礼部贠外郎罢谏职纠察在京刑狱同判太常寺兼礼仪事同修起居注试知制诰押班武继隆迁官公封还词头陈其罪出继隆为郓州钤辖乆之求补外迁吏部贠外郎以职知河阳辞迁官不拜数月召判吏部流内铨李仲昌塞六塔河不成濒河诸郡大水出为河北安抚使时宰相佑仲昌莫敢斥其罪公独劾奏仲昌首事败河费国垫民窜废南方遂以龙图阁直学士为河北都转运使亲嫌徙知瀛州从官列奏公宜在朝廷留知谏院自以言数不用不敢污言职辞改知审官院宣祖神御温成后园皆寓奉先寺仁宗将幸奉先或谓因欲临后园公预以所闻諌旦日饬驾使谕公曰朕欲酌神御非诣后园也权同知贡举召拜翰林学士兼羣牧使仁宗遣使祈嗣茅山公当草祝辞因言祈嗣顾祷祠何益夫女御闭于深宫者众宦人养子絶人之世者多非所以顺天地致螽斯之福于上也书奏御仁宗即日出宫人数百且令裁定宦人养子令歴吏部贠外郎右諌议大夫权御史中丞时近臣守真定已去从官聫章请贳其罪公曰法自贵者始更相援救则公道废矣遂并劾之宫人或纳请降度牒紫方袍者公具以闻上亟逐典掌刘氏等公在台论大臣縁私请荐举人不称者罢十数凡朝燕在列无敢有讙哗徙倚不端者张孜母乳悼献太子孜以襁负从宫中其后壮长寖贵领亲军以挂嫌议出为外官至是复召还公奏弹宰相引嫌人典宿卫及数言时政阙失中书故寝不报章未下公自陈论塞骫职事不敢复造台谏官指趣或与公异乃诋公为擅去官守罢知蔡州数月加翰林侍读学士知庆州熟羌宻矩族刼狱囚杀追呼吏据堡不用命公发兵夷宻矩族朝廷惊问举兵状未报闻贼平壮公策决赐诏嘉奨自此熟羌不敢輙叛嘉佑八年正月进端明殿学士知成都府出贷仓谷循瘗医药塟客死士与贫不能瘗禁边州伐木夷界以弭兵争闭絶蚕崖关使夷人贸卖来往亡内觇初张尚书咏给券粜盐米惠贫戸岁乆皆转入富人公废旧券别以券予贫民因奏凡三岁视贫富輙改易券故内侍使蜀给酒场吏主贸卖聴使掊取以资费公奏请加禁约英宗使内侍省严着令每行必申饬焉迁给事中改尚书礼部侍郎以羣牧使召未至加戸部权知开封府视事未几权三司使乃奏均两川职分田差剧易为厚薄罢合同凭由司凡宫费悉关三司中旨横恩一切固执弗下公即奏小人不足徇即有飞语愿核实英宗曰朕在藩邸颇闻有司以国事为人情卿所守固善其毋惮谗京师大雨水天子缮治供帐皆办真拜使作永厚陵裁浮费甚众神宗拜公枢密副使枢密府选用西班升朝官吏挟势重有低昻人莫敢以劳者自直公奏置审官西院厘正选用法付之禁兵岁减汰数或十耗五六而将校营垒犹如故建请并省以实军费兼领制置三司条例司改叅知政事熈宁二年九月夏羌大入庆州境围七寨杀略数千边将髙敏战死榆林以公为陜西宣抚使赐空名宣告即军中赏功诏许除补所部官自受命至陛辞三日而行赐金缯及织文袍纔至边悉分予将吏公初行环庆劳飨蕃汉士伤痍者赐帛裹疮治兵鄜延使偏将种谔出青涧城趋银州界破抚宁开光诸帐屯守娄公欲自髙奴通道河东诏兼河东宣抚使就拜同中书门下平章事昭文馆大学士公遣将出麟府兵径虏中凡九日会娄下又破贼马戸川斩馘数千获绣旗木符领卢印公初至边裂诸路兵置七将间其无备亟出捣之至是深入破敌者十七战皆捷招降数万人居以旷土方筑据夺其要害而庆将失抚御兵有叛亡者时内外多与公异意争归咎宣抚司边事摇矣公一不辨以身任其责罢相知邓州其后既収兵羌人亦巻庐帐驱畜产遁去客食河外饥死者众数年终不能复而使大酋数叩保安军求通使并塞皆空无敌火上于是知公为有功明堂礼成进观文殿学士公乃奏臣尝私誓年六十归奉先臣丘墓今落罪籍乃敢言愿如臣所誓章十上神宗遣使五返敦谕切至除知许州使近田里公乃不敢辞阅岁加大学士徙知大名府且使过阙入朝谕之曰西边之宁卿之力也告辞坐前因奏有司奉行诏令不称旨颇为苛急以疲吏民愿寛期会简节目神宗可之明年复拜同中书门下平章事监修国史既在任请置局中书钩考财用以制出入之节已而与同列弗合时三司使发市易官罪而同列佑之欲弗责方创贾人免行钱孙尚书永议有异而同列欲论永罔上故不实上书人郑侠绞切下狱而执政冯公京尝赒侠同列欲以党侠为重坐公辨帝前谓不得直数罢上为逐市易官稍寛二臣者而他相至欲复留故贾人刘佐任市易公固言不可论上前未决公再拜曰臣言不用辱相位请从此辞上愕曰兹小事何尔耶公奏曰小事弗伸况大事乎上为罢佐遣使持手扎谕公使就位公乃起后数月固称疾乃拜观文殿大学士礼部尚书知许州徙知太原府授建雄军节度使知定州以年七十告老不许复知颍昌府辞以为西太一宫使请纳节上谕以使相领宫使有近比辞不已遂许收建雄军节度拜金紫光禄大夫观文殿大学士为宫使召陪祠南郊还旧节知河南府夏伊洛大涨漂城中拯护垫溺给其食处以官舎讹言惊众者刑黥之募工料材完仓库营垒直平而工作利筑堤障城东南明年水复至与堤平人赖以免颂其功刻于石会行保马法主者促期増数保户迫蹙马价暴贵公为修奏止之如初令裕陵役兴公选才者分责以事凡所应办皆前期为区处陵成而下不扰今上登极恩改镇江军节度封康国公自神宗更定官制以开府仪同三司判大名府北京留守赐觐见公数陈避诏勉行倚以镇抚河北公不得请就道都水使者欲凿渠郭南引大河东趋金堤调工费甚急公上言故道在澶渊而傍府横引河功必不就徒耗财力骇恐魏人使流徙非计也三奏遂罢役后复条列故道便利上之既而公屡请老上遣使劳抚不从公请不已除集禧观使又请凡十余上上知不可夺乃拜司空检校太尉致仕还京师既而许还颍昌敕有司供具入辞赐对给一子扶掖命宰臣宴饯都亭驿公以乆雪上方忧劳辞宴未行感疾太医诊治元佑三年九月三日薨于寝享年七十七两宫临奠数厚赐天子成服苑中辍视朝两日公自少气节嶷然闻其言见其貌皆知其必位将相刚正浑厚而于交亲仁以尽至朝廷事不可屈挠以私据理道论是非不辨正不已推贤引能急于家事以诚待人无所疑而知人常不误司马温公方与执政忤而公言温公代已为枢密副使至于宰相又荐之神宗亦可之曰卿度光来乎朕当亟召力引吴正宪公忠谅可任大事宣抚陜西首荐今左右丞相为判官常举布衣王安国能辞章程頥有经行士大夫出其门多知名天下初进士科擢速公言偶程文占上选未见才实劳最躐众人指期为卿辅殆亡所谓自是始议间年一贡士而杀其恩嘉佑中与陈秀公议茶法官不失常课刑辟岁省数千人又言差役病民最甚宜畀上农及官户单丁女户簿率钱募衙前吏凡不可募者存乡户则上户免服役而游手之民得以应募有业矣英宗未果行至熈宁初申讲前议及温公建言一用差法诏访利害公曰臣初议谓衙前可募其后乃并及他役所募既广遂率钱及下户且多取羡数以今所宜第除羡数免下户钱惠泽周矣因条六事异温公议公皆参取焉公前此于温公疎外中援其贤及议朝廷事自守不夺所见乃如此又建言官制错谬如近臣乃兼判中书门下省细务多关决二府慁大政祖宗方耘锄天下袭唐季未及更宜早论定其后神宗改官制约用六典多如公所陈者将殁尤上书恳恻言天下事所临六州皆生立祠闻讣有巷哭者公抚养孤贫虽旁宗疎属皆仰嫁娶衣食赒门生故吏之不能自存者俸禄无所余娶范鲁公质之曽孙女先公而亡追封韩国夫人子宗师今为朝散大夫女适进士范绅早卒以恩追封仙居县君孙男二人瑜承事郎璧假承事郎有文集八十卷奏议四十五巻内外制宣抚经制録治平会録总二十二巻藏于家呜呼如公斯可谓大臣矣铭曰
　　
　　韩出姬姓同源异谱支裔绵延髙曽北土及陈公丧始南塟许烈考忠宪仁宗作辅美成之宫肖像左庑公于四朝忠孝文武内长臣工外奋师旅为民作防为国除蛊他人之为芬葩绮组公一乃心忠信是与匪家惟邦匪身惟主公于夸强弗偻弗俯公于竒穷弗震弗侮义愆公违义合公处正邪暌乖其犹寒暑卒遂其守以戴尧禹凡公德功辨莫能数刻铭斯碑诒示来古
　　
　　名臣碑传琬琰之集上巻十
　　
　　●钦定四库全书
　　
　　名臣碑传琬琰之集上巻十一
　　
　　（宋）杜大珪编
　　
　　全巻原阙
　　
　　名臣碑传琬琰之集上巻十一
　　
　　●钦定四库全书
　　
　　名臣碑传琬琰之集上巻十二
　　
　　（宋）杜大珪 编
　　
　　吴武安公功绩记　　明庭杰
　　
　　庭杰与显谟冯康国元通大学同舍最久前此元通自东南还蜀庭杰偶相际集盘礴浃旬出圣上亲笔付元通诏吴侯云朕以卿提大军独当一面道路辽逺奏报难尽曲折昨遣范直方至卿祈计议终恐迹疎不能详悉冯康国每在朕前屡陈卿忠义体国卿亦素知康国之为人因其之官遣与卿相见应闗陜事宜规画措置财用匮乏量度节省及讲究屯田以便籴买之类已丁宁康国与卿面议想卿必能体朕至意每有所处可一一开具奏来付吴玠庭杰伏读再四方知圣天子灼见元通吴侯果相知之深也迩者元通扺少城摠茶马吴侯已薨元通邀予相聚累日语及吴侯云亡因出其在宣司日记吴侯功绩甚详令庭杰为之记谨拜手而书曰吴玠字晋卿世居德顺之陇干曾祖谦太子太保祖遂太子太傅父扆少保三世皆以义烈闻侯少沈毅尚气节长于骑射晓兵法读书能通大义未冠以良家子隶泾原军政和中夏人犯边縁鏖战立功补进义副尉权队将讨浙西贼方腊破其众擒酋长一人又破河北贼累功转忠训郎权泾原第十一正将夏人攻怀德军以百余骑突击追北斩首百四十有六转秉义郎擢本路第十二副将建炎三年金人内侵已三载矣春渡河出大庆关洛索残长安鼓行而西跨凤翔汧陇不浃旬降秦州垂头熙河陇右大震熙帅张深遣偏将军刘惟辅摠鋭兵三千御敌金人前军逾巩州惟辅留军熟羊城以精骑千八百人夜逾新店敌恃胜不虞黎明军堕伏中惟辅舞矟刺其帅黑风大王洞胷屠马足下罗索失势遁走深更遣陇右都护张严以兵继进严趋凤翔战五马坡下兵败死之惟辅自凤翔石鼻寨遁归熙州经制司统领刘彦希弃凤翔归曲端端斩以徇端与侯大兵屯北原坚壁不动金人谋趋泾州端拒守麻务镇遣侯以前军御敌侯进据青溪岭逆击大破之转武义郎泾原路兵马都监知怀德军冬以本道兵复华州城破命将士无杀掠民皆安堵转武功大夫忠州刺史剧贼史斌冦兴凤据长安谋不轨侯进兵夜袭其城出战斩其首转右武大夫四年春擢熙河路马步军副总管金人谋取环庆大将罗索以众数万攻麻亭侯逆战于彭店士殊死斗杀伤过当而曲端劾侯违节制降武显大夫论者不直未几复故官改秦凤路马步军副总管知凤翔兼权知永兴军路经畧安抚使司公事进复长安转右武大夫忠州防御使先是侯与曲端起兵泾原招流民溃卒捍御金兵所过人供粮秸道不拾遗猛士如林甲兵蔽野每战必先占高原必胜之地未尝败衂敌稍北退守河东不敢逾河饮马时朝廷遣枢密张和公董帅川陜许以便宜不从中覆枢密移檄诸路将臣与敌大战召端与侯问筹策端云平原易野敌便于冲突而我军未皆习战须敎士十年然后可以大举侯云髙山峻谷我师便于驻队敌虽骁果甲马厚重终不能驰突我据嵯峨之险占关辅之势彼虽强悍不能据我尺寸地宣幕僚佐一以为迂缓一以为怯懦置其言而不用弃其人而弗亲秋九月师次富平都统制会诸将议战侯又曰兵以利动今地势不利将何以战宜徙据高阜制敌马冲突诸将皆谓不然云我师数倍又前临苇泽非铁骑所宜都不听既而敌骤至囊土逾泽以薄吾营王师大溃五路悉陷巴蜀大震侯独整众保散关之东曰和尚原积粟缮兵列栅其上或谓侯宜进屯汉中以守巴蜀候曰敌不破我讵敢轻进吾坚壁重兵下瞰雍甸彼惧吾袭其虚蹑其后保蜀良策也越明年改元绍兴春三月金国皇侄摩哩郎君率锐兵犯原上期必取而后进侯击败之真拜忠州防御使夏五月摩哩及呼纽郎君马五太师耿太师复会列将乌噜贝勒使二将由阶成出大散关先至侯与战三日连胜而没立方攻箭筈关侯遣麾下击退不使与二将合分兵掩袭两皆溃去转明州观察使诰词云朕以经理二陜付之枢臣奉将天威式遏乱畧非有熊罴之士不二心之臣相与戮力尽忠内抚外御则戡定之期未可岁月冀肤功来奏懋赏是宜忠州防御使秦凤路经略安抚使马步军都总管吴玠材气不羣忠勇自奋策足功名之会腾声关陇之间比者擢帅泾原尽护诸将岐下之战尤为隽功获其酋豪丑类折北是用酬其多捷陟以廉军夫雄职美官朕所以待功能之士也益奋尔烈朕无爱焉可特授前件官未几丁母刘氏嘉国夫人忧起复寻兼陜西诸路都统制诰词云孝移于忠者圣人之格言国尔忘家者人臣之彝宪而况分阃外之寄统诸路之师淬励以须枕戈待旦其可以亲丧废乎观察使吴玠比以功伐寖阶显荣却敌有沈果之机驭军适威爱之济战多由率懋赏既行遽深风木之悲方治金革之事矧临敌忌于易将而军制庸于旧情其安厥常无旷尔职茍能扬名于世以显父母则忠孝之道两得矣尔其勉哉可特授陜西诸路都统制金兵自破契丹以来狃于常胜至是与侯战輙北不胜其愤冬十月其元帅四太子会诸道兵及正甲女真数万人造浮梁跨渭水自寳鸡连三十里迭石为城与侯拒战侯指授诸将选劲弓强弩期以必死畨休迭射敌稍却则以竒兵乘险据隘横攻夹击如是三日度其必困且走侯遣麾下伏神坌峪待其归敌果遁走伏发敌溃俘其都将扬阿克贝勒及酋领三百余人甲士八百六十人尸填坑谷者二十余里获铠甲数万计乘夜并兵刼敌大寨四太子全军陷没剿杀殆尽几获四太子拜镇西军节度使御前差中使任充赍诏就赐云兵势无前用兼必胜之将王灵克布允繄敌忾之威眷我虎臣时献戎捷受尽护诸将之任当兼摠两帅之雄控临要冲遏制侵轶永念雍州之域乆罹荐食之菑属敌势之方张励兵锋而益倍阴设竒伏躬率启行俘当户之众酋殄引弓之羣丑威声遐畅凯奏上闻班劳策勲敢后酬庸之典建牙拥节益隆制阃之权肆衍户租仍加真食并颁徽数式示眷懐于戏迪果毅于戎昭盍申威于武备乘战胜之勇气用恢复于故疆伫卒爪牙之功行赐山河之誓勉恭乃事图报异恩可特授镇西军节度使陜西诸路都统制武功县开国子食邑五百户食实封二百户绍兴二年兼宣抚使司都统制节度兴文龙州贼乆窥蜀必欲以竒取之皇弟萨里罕与四太子惩前日之败不敢窥和尚原绍兴三年春裒其兵三十万又尽发诸路签军声言东归太原反自商于出汉阴捣梁洋金州失守侯亟率麾下骑兵倍道疾驰昼夜数百里急调兵利阆径趋金洋先以黄柑数百枚犒贼帅曰大军逺来聊奉止渇今日决战各忠所事萨里罕以杖击地大惊曰吴侯尔来何速耶不敢遽进盘桓累日侯得以其暇治饶风岭寨栅方据要险而敌已麾中军急上遂大战饶风岭上凡六昼夜敌皆败衂萨里罕大怒斩其千户贝勒十数人以死犯关又潜军间道踰蝉溪岭出官军后断侯归路侯按兵乘夜径趋西县或曰蜀危矣侯曰敌扫地而来去国逺斗而死伤大半吾以全军扼其吭蜀可无忧侯遂为清野之谋分屯诸将示以捣虚之势敌便旋中梁山浃月一夕潜遁萨里罕归乃服侯善用兵势不能破则密遣通书百端间诱言金国威德之盛知勇之竒甲兵之强公宜相时而动侯复书云玠谨白金国都统足下逺蒙示书具审雅懐士各有主不容缄嘿彼已之情不通空自猜贰无复平定时也輙摅冩悃愊用答雅贶惟足下谅之夫中外异域君臣异分此天下大义古今常理顺之则治逆之则乱披观传记数千百年以来凡窃名号与夫叛臣贼子称兵犯上率不旋踵夷灭无遗类者以其悖大义反常理神人愤疾天地不容也我太祖皇帝挺生五季遭时昏乱坚守臣节委质柴氏仗顺讨逆功塞宇宙属世宗弃代歴数有归百万之众欢呼拥戴不得已而君之不杀一士不堕一城此与尧舜何异哉深仁厚徳布濩涵养行三百年民至老死不识干戈上下狃习武备不修士器不备盗贼乘之郡县瓦解至今五六年而未定此盖太平日乆持盈守成失其道也而谓金国威徳之盛甲兵之强能至是乎且金国行师战胜得志亦有由也陷城破邑纵士剽掠恣其所取卒徒贪得鼓勇争奋胜则胜矣而杀伤残贼变动和气亦已甚矣以此用士利尽则士不可使以此决战财殚则战不可必足下视今之天下何如遭焚烧者十不存一二耕农失业商贾流亡饿死者相枕藉所谓财利何有哉窃忧足下之士自是不可以使足下之战自是不可以必足下亦可以少休哉乃复聚青徐之壤掖扶斗筲之子俾半拥虚器彼刘豫者尝北面本朝备位台察负上皇拔擢之恩临难畏懦不能以死报国而乘便抵间侥幸非望三尺童子皆知鄙弃而唾骂之其尚何颜面以视听于天地之间望天下归之耶然金国既剪我宗社又挑豫贼以臣反君顾天下大义古今常理金国尽扫除之矣而欲以靖乱不知适所以召乱也主上聪明孝友慈仁恭俭闻于天下始奉使金国不能留暨京师变故适从兵藩阃讴歌攸属嗣位应天实太祖兴王之地天意昭昭可见矣维扬之役大兵奄至仓皇无备中外失色然大驾南下横冲风涛几数千里如行衽席厮役之卒无一不备而金国之士流离沈溺者过半此足以见天之不弃赵氏卒欲安全之也今干象清明星纬顺行隆冬届寒日星温晏阳盛阴剥此中国之福民心日以固士气日以振太平可指日而俟以金国之众自称多材岂无深明天道而不知审择取舎安定天下尚为前之纷纷果何为耶往者契丹与中国约为兄弟骍■〈马毛〉相要天日是誓价使往来络绎于道两朝赤子实便安之而我内邪人之谋忽弃载书坠失大信故上天薄罚降此菑戾然核其祸端穷其乱源鼓作交斗金国与有力焉今闻契丹仇怨金国深入骨髓渤海奚霫从而和之将会召豪英纠集族类借援中朝南北通欢复循旧盟并力合势以逞憾于金国金国之兵暴露战斗淹阅岁时力疲气衰腹背受敌足下能保必胜乎闇机会殒威名隳成功蔓后患资天下万世口舌之士诋薄姗笑金国独何取也玠世为宋臣食赵氏之禄孕子育孙于中原之地倘有二心天地鬼神实诛之乃辱贻说使相时而动足下度玠岂茍得忘耻见利忘义者耶一言之失驷马莫及窃为足下惜之春律方初万彚熈泰逖去坟墓羁游万里之逺军中倥偬颇复乐否更冀加谨眠食养以新春和平之福玠白萨里罕得书大不平日与诸将熟议攻玠朝廷加侯检校少保充利州阶成凤制置使绍兴四年春二月贼复大入萨里罕四太子蓄忿日乆纠合兵数十万转三河之粟鱼贯蚁附决意取蜀自元帅以下皆尽室以来又以刘豫腹心为招抚使召诸路签军列屯寳鸡绵亘数百里进攻铁山凿崖开道于仙人关髙岭上立大栅下瞰侯营循岭东下直攻侯军侯自以万人当其前侯弟总管吴璘由七方关不待会合率轻兵倍道入援其兄四太子闻之与皇弟郎君分领万户酋长拥兵急攻又往攻杀金平野柴对垒札连珠硬砦数十座又来侯营前立炮数十座击我营侯令营中并发神臂弓飞大炮毙敌无数统制官田晟摠兵深入追敌敌又发生兵万余击营左侯分兵力战却之敌不住又添生兵拥洞子云梯直前搭城身侯兵向前用炮打洞子碎用撞竿撞云梯倒敌怒缚虚棚战楼别遣大贝勒拥锐卒万余一发乘城侯令统制官杨政领长枪陌刀手深入刺打隔断敌又遣二贝勒摠正甲金人二万夹攻栅两肋吴璘左右遮护血战杀敌皆引去萨里罕驻马四顾良乆云吾得之矣翌日号令诸军并力只攻侯营兊方一楼子自寅至午危甚姚仲马统领只在楼上酣斗楼已倾侧仲以绢为绳拽使复正敌以火焚楼柱仲以酒壶击灭火敌布神臂弓东岭下侯亦发神臂弓五百只与之对射敌去即遣王万年刘钤辖浚水王武宣赞分紫白旗入敌敌奔溃抵夜侯别遣五将分更刼寨昼夜数十合金人困惫死伤以万计即敛兵宵遁杀死千户万户甲军万余得傍牌衮枪金鼓旗帜数千件左军统制张彦夜刼敌横川砦斩首千级生擒将领二十人侯又遣统制官王俊设伏河池扼贼归路生擒百余人斩首千级得马旗帜无数侯悉兵尾袭直过和尚原去上闻之嘉叹赐以亲札云史谓赵充国沈勇有大畧其用兵以全师保胜为策乃汉中兴良将也朕尝思其人以济大业及见宣抚司奏金人拥大兵而来有呑噬四川之心卿能保关克敌挫彼虎狼之锐而壮朕兴复之威非谋以济勇能若是耶朕之所思今乃见之但恨阻逺不得抚卿背而慰朕心也更在不骄其志益厉军情则所谓济朕莫大之业者非卿而谁已降亲笔除卿宣抚使及继以朕所御战袍器甲等物赐卿想已必达今朝廷见议赏典先飞此数字聊冩朕懐金人乆不得志则还据凤翔授甲屯田为乆留计自是不敢轻动侯以熈河经略司关师古自洮泯领选锋统制李进前军统制王师古后军统制戴越打粮河州袭大潭县掩骨谷镇敌慕洧拔寨去师古由杀马谷攻焦山务焚田家村园子谷深入敌境至石要岭忽遇金敌大兵一战败绩师古旋师大潭内懐惭惧悉还兵宣司只身往降金侯爱此军忠义无一人一骑从师古叛者抚存劳徕捐其家财厚资给之两军既合中外一心失一匹夫于师古得万貔貅于行阵侯由此兵精甚四月徙镇定国除川陜宣抚副使秋七月朝廷録仙人关功进检校少师奉宁保静军节度使五年春侯向天水出竒兵下秦州六年兼营田大使徙镇保平静难军侯与金兵对垒交战踰十年熟其军垒曲折知其部领坚脆常以一当百惟患逺饷劳民屡汰冗员官节浮费岁屯田至十万斛又调戍兵命梁洋守将治褒城废堰广溉民田复业数万朝廷嘉之玺书褒赏七年冬敌废刘豫召诸道兵声言入蜀侯独谓不然策其将去已而果然和议成上以侯功髙赐亲札进开府仪同三司四川宣抚使而侯已病自以赏过功固辞优诏不许九年春三月侯以疾革乞解事天子恻然忧之命成都守胡世将访蜀善医者治其疾又驰国医往视未至而侯以六月已已薨于军享年四十七已亥遗表闻上震悼辍视朝特赠少师九月丙申其弟璘奉丧塟于徳顺军水洛城十一月戊申上念功不已赐钱三十万擢璘龙虎卫四厢都指挥使以慰恤其家侯能抚士卒同其甘苦至军政则斩刈不一贷故人人効死如建炎二年曲端屯麻务镇督战侯遣列校三百七十余人于大谷比较岭迎战矢石未交望风奔溃伏匿山谷四年侯招兵秦凤前三百七十余人出赴招安侯问讯再三捜索非是者五六人斥遣之余三百七十人悉斩于逺亭下去秦州十里士卒股栗自是出战人皆効死至第功赏则断以公论无请托之私性乐善每观史传有可师者必书之坐右日诵七书其用兵本孙吴而能穷其变化虽功髙贵显而居常极俭约至推以予士则略无少吝其殁也家无余赀至无宅以居三子拱右武郎扶撝皆为文官承奉郎以经史自娱庭杰尝试论之曰汉皇甫规张奂皆生长山西应贤良中髙选规以诗易传授门弟子三百余人奂着尚书难疑三十余万言以埀世设教二公尚弃文就武俱任度辽将军破强敌以千万计观规自布衣时以西羌深入上书愿假近边无用坐食之兵五千使规为将上可以除患下可以纳降奂每言大丈夫处世当为国家诛灭强敌嘻此皆前辈豪俊语迩者天子知元通与吴侯相知之深想吴侯诸子必皆稔闻今元通功髙言重若他日会晤吴侯家二朝奉当语之曰山西出将二公家世边人将门出将二公奕世将种大丈夫当用长枪大劔定天下安用从文官学弄笔墨耶元通曰然俊民论议极有补于世当并为我书于吴侯传末云宣抚司荐士明庭杰记
　　
　　名臣碑传琬琰之集上巻十二
　　
　　●钦定四库全书
　　
　　名臣碑传琬琰之集上巻十三
　　
　　（宋）杜大珪 编
　　
　　韩忠武王世忠中兴佐命定国元勲之碑　　赵雄
　　
　　上纉祚之十五年威行德孚丕冐海隅出日罔不畏服罔不愿为臣妾上益励精行健冀大有为闻鼓鼙而思勲臣于昕夕不忘乃二月甲午制曰韩世忠感会风云功冠诸将可特赐谥忠武盖太师韩蕲王之薨之塟至是已二十有六年而褒崇益光遂与汉丞相亮唐汾阳王子仪同谥宸奎内出不由有司中外伟之时王子彦古方居蕲国夫人忧闻诏感泣继血即拜疏谢又拜疏请曰草土臣彦古谨昩死言臣之先臣世忠发身戎行逮事徽宗钦宗皆着显效暨委质太上皇帝自大元帅霸府洪济于中兴始终实备大任仰慿宗社威灵与太上皇帝庙谟神筭摧勍敌如拉朽芟剧盗如刈菅大战数十小战数百丰功盛烈光照古今不幸早弃明时亦既积年陛下悯念勲劳固尝爵以真王锡之美谥独墓道之石无名与文惟陛下哀矜究此光宠岂独诸孤显耀抑先臣有知犹当效结草之忠天子曰呜呼惟乃父世忠自建炎中兴实资佐命式定王国时惟元勲予其可忘乃亲御翰墨大书曰中兴佐命定国元勲之碑翌日朝诸将于凌虚阁特诏彦古戎服入见面赐御书俾冠于碑首顾谓诸将曰世忠有大功于帝室今彦古亦克有志世其家予惟宠嘉之是用锡此丰碑诸卿勉哉诸将感激奋跃益知国家之不负臣下也忠孝之不可以不尽也功名之不可以不力也皆趋下再拜彦古亦再拜泣而出既又诏礼部尚书臣雄曰汝其铭世忠之碑臣雄以谓圣主褒崇元臣兹事体大顾末学弗称且祖讳与王名谥适同寻上书恳辞上遽批出畧曰君前臣名临文不讳不许辞免臣雄于是惶恐奉诏谨拜手稽首上故太师蕲忠武王遗事曰王讳世忠字良臣姓韩氏韩氏本古列国后为秦所并子孙自韩原渡河散居延安以国为姓故王世为延安人曽祖讳则居乡以义侠闻家故饶财赈贫药病多所全活既没有异人指其所塟地曰代代当生公侯后以王贵赠太师楚国公曽祖妣郝氏吴国夫人祖讳广考讳庆皆赠太师秦陈二国公祖妣髙氏妣贺氏冀楚二国夫人楚国生五丈夫子王其季也始娠之夕有光芒出屋间乡邻以为火各具绠缶驰救至则闻王生皆异焉就襁褓輙流瞬瞬则目光如电楚国洊惊而心竒之少长风骨伟岸尚气节能屈西边诸豪里中恶少年皆俛首不敢出气则争为之服役或负责不偿者王輙为偿负者后闻亟持所偿愧谢里俗为之一变有寃抑不以谒郡县而谒诸王咸得其平由是名闻关陜尝过米脂寨姻家会饮日已夕而关闭王怒以臂拉门关键应手而断旦视之其木盖两拱余关吏骇服年未冠以敢勇应募乡州挽强弓一百斤尝乘悍马手舞铁槊奔驰二郎山峭壁间观者胆裂同列无一人敢继者军府校艺独用铁胎弓所向虽金石皆洞贯其骑射絶人类此时崇宁四年也属四方多事王每闻边逓至輙上马或不俟鞍而奋喜与交游痛饮资用通有无或不持一钱相从谒酒肆贳酒期于战获鬻级以偿王出必多获由是同列皆饶给银州之役将从党万以行父母素钟爱不许王固请于陈公曰大丈夫当建功业取公侯岂宜龊龊自守陈公竒其志乃听去军甫至而城闭王直排扉入斩主将掷首陴外三军乘之大克继而夏人以重兵来冦次蒿平岭王与党万悉精锐鏖战贼解去而突骑忽出间道捣我营将士惊愕王独部敢死士殊死斗贼少却王为殿见一骑士甚武挥枪而前王问俘者为谁曰十军监军驸马郎君乌叶也王跃马从之斩其首贼遂大溃由是西边益服王威名经略司图上其事且乞优赏会童贯专制边事疑敢勇皆势家子有所増饰止许补一资众哗不平而王恬不芥蔕当时识者知王器量宏逺矣从刘延庆筑天降山寨敌据有之延庆令王守北门王夜缒城而上斩二级割护城毡以献继逢敌于佛口寨斩首数级始补守阙进义副尉至臧底河又斩三级转进武副尉会妖人方腊起桐庐自号圣公杀掠吏民自浙河东西至于江南毒流盖千余里南方素无兵备诏调西师讨之王部敢勇五十人随王禀以往遇别将王渊于杭之北关堰桥会大潦道不通贼掩至渊惶怖不知所出王造渊说曰今贼据险争利我不以智胜而以力拒可乎渊怒曰何人敢尔王益辨论不少屈渊曰汝虽能言愿闻必胜之说王为调一二且请以所部邀击渊命取军令状以去明日会战贼势张甚王选敢勇二十余人伏堰桥傍须臾伏发贼众大乱王追至渊舟前斩首数级师遂大克渊乃叹服曰真万人敌尽以所随白金器赏焉与渊定交自此始至今杭人呼堰桥为得胜桥云时天下忘战日乆盗起仓卒天子宵旰南顾诏能得渠魁者授两镇节钺王单骑穷追至睦之清溪洞贼根据岩屋为三窟诸将继至莫知所从入王潜行溪谷间问野妇得其洞口即挺身仗戈而前榛棘嵚﨑越险数里捣其巢穴缚伪八大王格杀数人腊遂就擒并俘以出辛兴宗后至领兵截洞口掠王俘以为已功故王不受上赏别帅杨维忠还阙少伸其事但超转承节郎朝廷议复燕山调诸军以行至则皆溃王往见刘延庆抵滹沱河独与苏格等五骑俱逢敌骑二千余从者失色王遣五骑列于髙冈戒勿动值燕山溃卒来会然皆重伤者王即命舣舟河岸约曰敌奔即鼓噪助声势王乃独跃马薄敌回折自如敌疑之分为二队据坡以视王出其不意突刺二执旗者因纵击格等五骑应于后舟中溃卒亦鼓噪如约敌疑我伏发遂大溃追斩甚众是时山东河北盗贼蜂起王从王渊讨捕所在摧锋于大名境中杀水贼几尽又破汤村强盗累竒功转秉义郎以偏将从梁方平经略东事贼杨天王透手滑聚众数千冦尉氏一战擒其渠帅余党悉平临沂贼武胡众数万战于韩王店又平之沂州贼徐进众五万而官军不满五千王止以衙兵五十余薄贼诛馘悉尽又青社贼张先水鼓山贼刘大郎望仙山贼髙托山集路山贼贾进莒贼徐大郎众皆不下万人大者或跨州兼邑王每身先诸将次第擒灭又杀获东海贼张夔等由济南振旅而归于是山东诸盗悉平转武节郎钦宗即位之初王方从梁方平防河浚州金人大军已压浚境方平漫不顾以为他盗王说曰今之来者金兵耳愿公速整行阵为护河计河一失守宗社阽危公可忽乎王忠愤由中词气激烈方平怒俾王以三十骑当敌名曰硬探实欲致王死地王遇敌輙战以实归报方平犹以为红巾贼不设备及敌进迫屯子桥则方平脱身遁矣王师既失主帅数万之众皆溃敌骑大至陷数十重围中意气弥壮挺枪奋跃而前所向披靡敌叹异小却即溃围出殿诸军焚桥而归至京师钦宗闻王勇冠军召对便殿且询方平失律之状王条奏甚悉转武节大夫俄召诸路勤王兵入卫王隶京城四壁为统领属金人许割三镇而还王渊为河北总管辟王为先锋统制有胜捷军统制张师正者战败转徙大名留守宣抚使李纲斩之以徇师正所部本童贯牙兵初贯创胜捷军极诸军之选每禁军一指挥所选止一二人或四三人皆人物魁梧武骑超絶者纔得五千余人后隶师正师正死此军懐反侧遂相约为乱鼓行而东刼掠淄青间影附胁从者四五万号二十万所过亡复噍类山东复扰王以戍将寓大名雅为纲所器重遂檄王以所部五百人讨之至淄河以军分为四队布铁蒺藜窒归路令曰前则有功退则死有怯走者许后队杀以为功于是士皆效死莫敢回顾至夜半纵兵袭贼砦贼既惊扰旦而接战大破之斩其魁李复余悉奔溃王穷追不已贼伏溃卒数千出我不意王不及介胄上马趋之矢石雨下臂指吻鼻中四鎌王怒折笴披弓拔刃径前杀为首者六人贼众又奔追至宿迁其众尚万余谓已逺王不能及方拥所掠子女椎牛纵酒王单骑疾驰夜造其营呼曰大军来矣速束戈巻甲吾能保全汝等以共功名贼自淄河破胆皆跽请命曰愿吾父贷死因进牛炙斗酒王下马饮啖輙尽众莫敢动悉束手降黎明见王所部止此始悔之而业已解甲莫不相顾失色迁左武大夫果州团练使将所降朝京师钦宗再锡对慰奨甚渥赐衣甲枪牌除正任单州团练使就命将所部屯滹沱河真定失守王知滹沱形势巳蹙去之赵赵守盖王渊云渊得王恃以自固敌再入攻赵知王在焉攻益急粟单援絶孤城更数日殆破王一夕潜将三百人捣其营敌大惊乱翌日遁去后有自敌来者始知大酋二都统是日被枪以毙众遂不能支除嘉州防御使将所部还大名总管赵野辟为前军统制光尧寿圣宪天体道性仁诚德经武纬文太上皇帝时以天下兵马大元帅驻济阳王领所部劝进复自济阳次南京敌纵兵逼城人心凶惧王据西王台力战敌稍却翌日再至而酋帅白马三郎以众数万薄城王时所将近千人与贼遇即单骑突之斩酋帅以还部兵乘胜鏖斗敌众遂溃南京围解郡守帅父老迎谒居民炷香夹道多感涕者于是还诣济阳劝进遂扈跸如南京太上即位授光州观察使带御器械王请移跸长安下兵收两河朝议不从始建御营以王为左军统制诏平济州山口贼解大刀李昱等所向剿除升定国军承宣使依前带御器械制曰解赵城之围威镇河朔却朔马之牧效着睢阳皆纪实也车驾幸维扬王以所部扈从甫至贼有张遇者号一窝蜂既破仪真自金山以众来降抵城而不解甲扈从者危惧王单骑造其垒晓以逆顺祸福叱使速降众遂解甲听命李民拥众十万亦既来降比至维扬复狼顾整厉器械诏王渊处置渊以属王王往谕只诛梗议者刘彦驱李民以出缚小校二十九人送渊戮之以民隶王军分其众属大将张俊等事遂定授王京西等路捉杀内外贼盗时敌再犯河雒王率敢死士战于孝义桥所杀已数千人而别将以后军先退敌众乘我王身被镞如棘卒力战以免后至汴诘先退一军皆斩左右趾以徇威令大振自是军不复败矣召还行在授鄜延路副总管加平冦将军承节带御营统制如故未几诏王领所部如山东王闻车驾幸钱塘遂由海道趋行在时建炎三年也未至有裨校段恩者亡至都下诡言王兵溃陷敌物情震骇殿前统制苗传刘正彦素蓄异心闻王陷没无复忌惮遂勒兵反杀签书枢密院事王渊及内侍数十人奉太上居别宫凶焰炽甚神武中军统制官吴湛又阴与同恶王在海上闻变望阙恸哭举酒酹神曰誓与此贼不共戴天舟中士卒亦皆恸哭思奋时礼部侍郎张浚在平江方议讨乱与诸将环坐计未有所出闻王且至更相庆曰韩公之来此事必办王至见浚相与号泣曰何犹豫为即日与浚定复辟之议乃先诸将启行时道路哗言传正彦谋挟乘舆以出中外汹惧王曰贼素知畏我我至彼敢尔耶寻命偏将张世庆捜絶诸路邮置使伪命不行至嘉禾造攻具甚急傅正彦矫制止王且除节钺王不受命会江淮两浙制置使吕颐浩亦来王迎谒于郊颐浩问曰贼计无他虞乎王曰彼怙势慿众胁取铁券自谓不死安有他虞又问可必胜乎王曰以顺讨逆何为不胜頥浩曰知彼知已可以战矣时杨国夫人及二子质传军防守甚严王略无顾念会隆佑太后宣见杨国杨国诣传绐曰太尉作如许事公来矣于太尉何如传乃屈膝拜曰愿奉兄嫂礼谨具鞍马烦夫人好为言是日入见隆佑宣问周悉执杨国手埀泣曰国家艰危至此太尉首来救驾可令速清岩陛杨国奉诏驰出都城遇传弟翊于途告之故翊色动手自捽耳杨国觉翊意非善愈疾驰一日夜会王于嘉禾王见之惊曰汝辈在耶俄而明受诏至王曰吾知有建炎官家安知有明受耶斩其使焚其诏进兵益急传等大惧遣将领张永载谢罪且出御札曰知卿已到秀州逺来不易朕居此极安宁苗传刘正彦本为宗社终始可嘉卿宜知此意徧谕诸将务为恊和以安国家王知胁求诏旨非太上本意谕永载曰天子即复位事乃可缓不然吾今以死决之贼得语知不可解即日复太上明辟王晨夜兼行承宣使张浚遣兵三千助王王顾所部或非素所拊循乃悉收家属诣军及合战临平舣家属舟岸下由是师徒登岸击贼无一不用命者贼将苗翊马柔舌以重兵负山阻河为阵且于中流植木为鹿角以梗行舟岸间涂淖不可驰王乃下马挥戈令军中曰今日当以死报国若面不带数箭者皆斩士殊死斗转至剪刀山下贼以乘神臂弓数千持满而待王瞋目大呼挺刃径前贼辟易矢不及发连战皆大克直造北关门传正彦自授江东制置使副提禁旅数万以遁朝廷虑其遂逸去诏能生擒传正彦者有官人转承宣使无官人授正任观察使其余获逆党赏各有差王入朝行宫拜且泣曰逆贼不道主辱臣死臣愿受命缚此二逆因奏曰逆贼拥精兵数万去瓯闽甚迩万一寖成巢穴愈难扑灭臣请速除之未审圣意欲生致之耶抑函首以献也太上曰能杀之足矣王曰臣誓生致之显戮都市为宗社刷耻不然则臣为欺天殿前虎贲有宋金刚张小眼者号膂力王乞以从欲俾获俘来王时所部纔数千人请止以所部行太上壮之酌巨觥以饯因握手语王曰统制吴湛佐二叛为逆卿知之乎王曰此易与耳时湛已不自安严兵为卫王诣湛与语手折其中指遂擒以出门下兵卫惊扰王按剑叱之无敢动又亲擒湛党王世修同日伏诛王遂行诏除武胜军节度使御前左军都统制王兼程追袭贼方围三衢闻王师来即解去将趋上饶王恐其或滋蔓闽广也径自浦城捷出迎之至渔梁驿与贼遇夜半勒兵距浦城十里贼跨溪据险设伏正彦屯溪北传屯溪南相约为应俄而接战部将李忠信赵竭节恃勇陷阵马彦溥驰救死之王挺枪径前贼望见咋曰此韩将军也乃溃擒传正彦及传弟翊遣所乞二虎贲护俘献行宫斩于建康市师还至蒋山太上遣中贵人赐金合茶药并御书忠勇二字表王旗帜诏曰余杭之难卿首奋忠勇已破凶逆朕之复辟惟卿之功除检校少保武胜昭庆军节度使御前左军都统制杨国自硕人超封国夫人制曰智略之优无愧前史给内中俸以示报焉功臣妻给俸自杨国始改除武胜定国军节度使依前检校少师御前诸军都统制乌珠入冦车驾复幸临安命杜充以尚书右仆射守建康王守镇江兼制海道王方治舟秀之青龙无何充以建康叛降于乌珠乌珠遂自建康取宣城直至广德径趋临安车驾又幸四明王闻之亟以舟师赴难未发乌珠闻王在京口遽勒三十万骑北还王即奏愿留江上剿除使絶南牧之患遂提兵截大江以邀之先降其将铁爪鹰李选太上赐札曰比在会稽吕颐浩献议欲会兵京口邀截归路遽览来奏及图上方畧实契朕懐惟卿忠愤之诚谋虑之审千里之外不谋而同载观规图深所嘉叹今以获敌资财物帛尽与将士并降空名诰札二百道用资激赏乌珠遣使通问王亦遣使臣石皋报之约日会战战数十百合敌终不得渡复使致词愿还所掠假道不听请益以名马又不听敌乃益兵仪真势接建康乌珠军于南达兰军于北王提海舰中流南北接战相持黄天荡四十有八日乌珠窘甚求打话王酬答如响时于佩金凤瓶传酒纵饮示之敌见王整暇色益沮乃祈假道甚哀王曰是不难但迎还两宫复旧疆土归报明主足相全也乌珠语塞又数日求登岸会语王以二人从见之复伸前恳而言不顺王怒且骂引弓将射之亟驰去敌自知力惫粮竭乆或生变而王舟师中流鼓枻飘忽若神凡古渡津口又皆以八面控扼生路垂絶乃一夕潜凿小河三十里自建康城外属之江以通漕渠刑白马剔妇人心乌珠自割其额祭天幸风涛少休窃载而逃王谍知其谋悉舟师督战会风弱帆缓敌得以轻舸渡去土人称为畨人河其后秦桧主和更名新开河云先是王治兵镇江尝曰是间形势无如金山龙王庙者敌必登此观我虚实乃遣偏将苏徳以二百人伏庙中又遣二百人伏岸下约曰闻鼓声岸兵先出庙兵继出数日敌至果有五骑趋入庙庙中之伏喜先鼓而出五骑振策以驰仅得其二有一人红袍白马既坠复跳驰而脱诘二人者云即乌珠也是举也乌珠仅以身免俘获杀伤者不可胜计所遗辎重山积所掠男女获免者不知数又获龙虎大王舟千余艘捷闻太上赐札曰卿比统帅舟师邀击强敌忠勇之节逺近所闻相拒大江殆弥两月杀伤莫计俘获良多所有已立功人早以功状来上当优与推恩又札曰朔马饮江大肆残虐卿感激思奋慷慨自期独提全军往邀归路将士用命水陆齐攻捷音遽闻杀获甚众言念忠劳不忘嘉叹未几除检校少师武成感德军节度使神武左军都统制时剧盗数起闽中荆湖震扰朝廷为出禁旅遣辛金宗讨之师老不能平福帅程迈监司侯悫等力请改命将帅章四十三上太上乃除王福建江西荆湖南北路宣抚副叅政孟庾以行贼范汝为据建安众踰十万至僭造黄红伞等王曰建居闽岭上流使贼沿流而下则七郡皆血肉矣于是选轻锐航海径趋福唐拥众而上福帅迎谒且言贼方锐宜少休以俟元夕王笑曰吾以元夕凯旋见公矣因酌酒以别师次延平剑潭湍险贼焚桥以拒我师王策马先浮以济师遂济士气益倍距建宁百里许贼尽塞途路埋巨木为鹿角散布竹签铁蒺■〈艹梨〉陷马坑凡可以抗拒王师者无不用其至王即命诸军偃旗仆鼓舍正路俾各择便利沿山堑溪披践榛棘遂达郡之凤凰山绕出贼背下瞰城邑如在井底火楼巨石天梯云梯百道齐攻汝为震怖以谓从天而下五日城陷汝为窜身自焚回源洞中又有陆必强叶铁骨陆必先张弓手熊致逺等皆号贼骁将分兵四刼而叶谅者别以一军再冦邵武王悉擒斩之凡杀贼众三万余人生擒魁首张熊等五百余人士人之附贼如施逵谢向陆棠等皆械送行在所乃令军人悉驻城上毋得下植旗于城之三隅令士民自相别农者给牛谷使耕商贾者弛征禁为贼者使民得甘心胁从者贷遣建安之民自以为蒙更生家立生祠共刻其事于石至今奉香火惟谨太上赐札曰省奏范汝为已就灭亡遂释朕南顾之忧其余畸零贼党并叶谅等想已招捉惟务随宜处置勿留后患又札曰卿比执讯获丑安靖一方非特秋毫无犯给耕夫之牛使不失时虽古名将何以加诸朕始闻此喜而不寐是惟威爱兼得体我至仁加惠斯民者也卿之劳苦实永朕懐王遂条奏江西湖南羣冦要须以时平定乘胜扑灭势若破竹诏从之王旋师永嘉若将就休息者已而道括苍上饶径至豫章江滨连营数十里贼不虞王之猝至以为神大惊于是曹成马友李宏等次第来降王悉分配诸军即日移师长沙山东贼白毡笠刘忠有众数万尝与乌珠转战颉颃而南据祁阳之白绵山自黥其额号花面兽山险重复营栅相望凡一年莫敢撄其锋者王始至即欲急击之曰少延岁月湖南生灵无种矣庾不可曰功幸已成而师劳若更趋白绵有如不捷前功尽废王曰兵家利害世忠策之审矣非叅政所知请期半月当驰捷以献庾不能夺王即将所部与贼对垒乃奕棋饮酒按兵不动者累日众莫窥其际一夕独与亲信苏格便服聨小骑直穿贼营警夜者呵问王曰我也盖王已谍知贼中约以我字为号故所向不疑遂周覧营而出喜曰此天赐也即下令明日破贼会食遂命诸军拔栅前行先遣鋭卒二千衔枚夜进伏于白绵山上戒曰贼必空垒来战若疾驰入夺中军望楼驻麾张盖既而贼以三万人拒战兵交自寅至已贼精兵迭出胜负未分俄而所遣鋭卒二千植旗盖于贼之望楼传呼如雷贼回顾惊愕进退无所据遂溃乱王乃传麾令上下夹击将士争奋大破之追斩忠于小舟传首阙下下令敢掠子女者斩湖南遂平战克之日与庾所期如合符契诏除太尉余如故又赐札曰出师今将期岁以尔劳苦繄我忧冲比又李宏壊植刘忠败绩益张吾武震挠凶徒朕甚嘉之且以防秋戒期狄怨是念卿其振旅来归竭尽智力以图大功而后喜可知也王授钺以出扫清三方太上伟其功诏枢宻院以功状颁示内外诸将各务奋励共举中兴以光史册师还建康乃置背嵬亲随军皆勇鸷絶伦者除开府仪同三司节制依旧充淮南东路宣抚使泗州置司明年以建康镇江淮东宣抚使驻镇江是岁乌珠与帅塔布伊尔合三路兵入冦骑兵自泗取扬步兵自楚取髙邮尘覆飞鸟太上赐札曰览卿平楚之奏良用骇叹今敌气正锐又皆小舟轻捷可以横江径渡想卿谋画已定可保无虞更宜率励将士戮力剿除此亦卿前日之所论奏也浙西趋行朝无数舍之逺朕甚忧之卿忠愤忧国朕所素知恊济艰难正在今日切更多算以决万全又札曰朕以逆臣刘豫外挟强虏驱率吾民遣兵东向观其措意必欲图危社稷人神所共嫉覆载所不容卿为国大臣乃心王室忠愤之气想实同之今敌犯真滁已逼江上而建康诸渡旧为敌冲万一透漏存亡所系卿宜戮力一心以赴国家之急先饬守备徐图进取无失事机以堕贼计朕虽不德无以君国子民而祖宗德泽犹在人心所宜深念累世涵养之恩永埀千载忠义之烈兴言及此当体至懐王受诏感泣曰至尊忧勤如此臣子何以生为遂自镇江济师以前军统制解元守髙邮候彼步兵而王亲提骑队往大仪以当淮泗之冦伐木为栅自断归路大会将佐曰金人马步分道并进车驾方在江南有如不胜必为社稷忧诸君奋忠义以报国此其时矣吾平昔恨无死所以拔桥断路示无生还之望遂大飨士俟战士皆感奋气自百倍会朝廷遣魏良臣使敌至维扬王置酒送别杯一再行流星庚牌沓至良臣问故王曰有诏移屯守江乃撤炊爨班师良臣窃自喜疾驰去王度良臣已出境乃上马令军中曰视吾鞭所向于是六军大集北行至大仪勒精兵为五阵设伏二十余处戒闻严鼓之节则次第起击良臣至敌敌果问我师动息悉如所见以对乌珠号知兵闻大军仓卒南还喜甚与群酋厉兵秣马直趋江口至大仪五里所王纵彼骑过吾军之东直北传小麾鼓一鸣伏者四发吾军旗与彼杂出敌军乱我师伍伍迭进步队各持长斧斫马足敌全装陷涂淖弓刀无所施王东西麾劲骑四面蹂之敌大半乞降余皆奔溃追杀数十里乌珠乘千里马以遁积尸如丘垤擒其骁将塔布伊尔女真千户长五百余人获战马五百余匹器械辎重与平山堂齐军势大振乌珠还泗上召良臣诘责其卖已将斩之良臣好词以免解元至髙邮亦遇敌兵设水军夹河而阵我师皆愿效死敌整队迭出一日之间合战十三士力稍罢相拒未决王遣成闵将劲骑往援之闵与元军合复大战俘生女真及千戸长等敌败去俄而王至穷追于淮敌复大战败溃奔走相蹈藉没溺死者不可胜计捷书沓至群臣入贺太上曰世忠忠勇朕知其必能成功赐札曰闻卿独抗大敌剿杀敌人数以万计攘逐过淮全师而还甚慰朕望乌珠举国来冦慿陵边圉非卿智勇冠世忠义徇国岂能冒犯矢石率先士卒以寡胜众俊伟如此朕深念卿躬擐甲胄之劳将士摧锋力战之苦夙宵震恻痛切在躬得卿来报顿释朕懐初敌既倾国内侮朝廷过计有劝太上他幸者于是降旨议散百司物论哗然独宰相赵鼎与王议合曰战而不捷去未晚也至是敌既溃败王自淮上振旅凯旋江左遂安故论者以此举为中兴第一除少保武成感德军节度使淮南东路宣抚使镇江置司王在镇江一日方会诸将置酒敌帅达兰耻前败覆以书币来约战王即席遣伶人张轸王愈之持橘茗为报报书畧曰元帅军事良苦下谕约战敢不疾治行李以奉承指挥也达兰谋屈卒不来未几全军遁去然诸将徘徊顾望无敢渡江者王独请移军穷边经理中原太上赐札曰昨因敌近议者以经理淮甸为言人多惮行卿独慨然请以身任其责朕用嘉之又曰今闻全师渡江威声遐畅卿妻子同行否乍到医药饮食或恐未备有所须一一奏来也改除武宁安化军节度使依前少保充京东淮东路宣抚处置使兼营田大使楚州置司兼节制镇江时楚累经残掠邑屋皆丘墟榛棘王至则抚集流亡通商惠工创新营垒民心安固军气日益振厉于是曩时煨烬瓦砾之场化为雄都会府隠然为国长城矣刘豫间遣兵入冦每为王所攻却生擒伪知镇淮军王拱及食粮军数百献于朝是年敌又犯涟水王迎击杀其将孙统领追至金城时豫之鋭卒尽屯宿迁圣女墩王以轻兵破之转战至徐之驾口军既单弱而敌援兵额哩页索吉舎人踵至遂以背嵬轻骑五百冲之为敌所围王突围拔众以出复乘锐掩击过落马湖五十余里杀伤不可计攻淮扬旦暮且下会诏班师王亟还道遇伪齐师刘猊率金国三路都统太一贝勒凿山水晶相会青州五路都统东平府总管及乌珠举兵自河间与诸道会王结阵向敌遣小校郝彦雄造其军大呼曰锦袍毡笠骢马立阵前者韩相公也众咎王王曰不如是不足以致敌及敌骑至王先以数骑挑之杀其引战者二人诸将乘之大破敌众暴尸三十里捷闻太上赐札曰卿诚存报国义独奋身长驱济淮力战破敌俘获彼军抚辑遗黎眷言忠劳实所嘉叹然王师之出本以吊民上将之威尤宜持重军旅之外毋爽节宣深体至懐副朕倚注特授横海武宁安化军节度使赐扬武翊运功臣依前少保充京东淮南东路宣抚处置使兼营田大使王以承楚单弱正当冦冲冦至无以守乃増大其城身自督役役不劳而城固民恃以无恐家立生祠以报先是移■〈山坙〉阳与敌接境王乃多遣间结山东豪俊俾缓急为应东人及太行羣盗多愿奉约束者金人废刘豫中原军溃盗起王以为机不可失奏乞全师北讨招纳叛亡为恢复计恳请诚切太上赐札曰览卿来奏备见忠义许国之意深用嘉叹今疆埸之事以安静为先变故在彼不必干预当敦信约卿其明逺斥堠谨固封疆以备不虞称朕意焉既而秦桧议和诸帅已屯建康及武昌诏王徙屯京口王上奏极论敌情叵测其将以计缓我师乞独留此军蔽遮江淮太上赐札曰览奏欲依旧留屯淮甸誓与敌人决于一战已悉朕迫于强敌越在海隅毎慨然有恢复中原之志顾以频年事力未振姑郁郁于此自去冬敌人深入卿首剉其锋鼓我六师人百其勇既至彼潜师引遁而卿复率先移屯淮甸进取之计恃此为基朕甚嘉之前日恐老小或有未便委卿相度今得其所奏益见忠诚虽古名将亦何以过使朕竦然兴叹以谓有臣如此祸难不足平也古人有言阃外之事将军制之今既营屯安便控制得宜卿当施置自便勿复拘执至于军饷等事已令三省施行初国朝军政日修敌师屡衂于是阴谋沮挠吾事秦桧还自沙漠力劝太上屈已和戎销兵罢将朝廷遣使交割河南境土敌亦遣使来议而使名不逊时桧主议甚力自大臣宿将万口阿附王独慷慨章上以十数为太上开陈和议不可之状大畧以谓敌情诡诈且陜西诸路出兵产马用武之地岂肯真实交割又曰但恐以还地为名先要山东河北等路军民及北人之归附者出此声势摇动人情我若太加卑屈深虑人心离散士卒凋沮又曰今当主辱臣死之际臣愿效死节激昻士卒率先迎敌期于必战以决成败若其不克陛下委曲听从事亦未晚又曰如王伦蓝公佐交割河南地界别无符合诳赚朝廷虽以王爵处之未为过当欲乞令供具委无反复文状于朝以为后证如臣言虚妄日后事成虚文亦乞重寘典宪其言深切恳到出于忠诚且请单骑赴阙面奏太上率优诏褒答其略曰卿勇冠世独当一面国威既震和议渐谐南北兵民可冀休息究其所自卿力居多卿其保护来使无致疎虞所乞入朝奏事俟有机会当即召卿众方懐疑疆埸事大正倚卿为重未可暂离军中也其后敌果负约如王所言桧甚恐即上疏曰臣闻徳无常师主善为师善无常主恊于克一此伊尹相汤咸有一德之言也臣昨见金国达兰有讲和割地之议故赞陛下取河南故疆既而乌珠戕其叔达兰蓝公佐之归和议已变故劝陛下定吊民伐罪之计又曰如臣言不可行即乞行罢免以明孔圣陈力就列不能者止之义其词反复无据由是天下服王精识而尤桧益深焉乌珠既再陷三京又犯涟水太上赐札曰金人复占据已割之地卿素藴忠义相深愤激凡对境事宜可以结纳招徕等事可极意便宜措置若事体稍重即具奏来王遂率背嵬军由加口破敌直入伪守赵荣以宿州降李世辅以亳州降诏除少师余官悉加恩慰劳敌都统周太师者以大军入冦水陆并进未及渡淮王与敌接战于淮上又败之因取刘泠庄设伏掩击遂至沂水彼溺水不知其数又遣偏将王胜攻下海州取懐仁诸县破千秋胡陵大寨擒彼帅郭太师依前功臣三镇节钺淮东宣抚处置使兼河南北诸路招讨使营田大使封英国公是年敌犯淮西殿帅杨存中合宣抚使张浚之师与战于锺离弗克诏王赴援敌别军数万屯定逺王遣成闵以轻骑击破之转战数日乌珠中克敌弓以走其众大溃遂夺锺离捷闻太上赐札曰闻卿亲率将士与敌接战追逼直至城下敌马一发奔溃过淮卿已复据州卿忠义之气身先士卒亲遏大敌嘉叹何已况卿前后所料敌情一一必中今日善后之策更为深加思虑措置以闻也王因上章极言爵赏之滥乞自今非破敌复境土不畀崇资以塞幸门时和议复成秦桧权力益盛异已者祸如发矢王复危言苦谏以谓中原士民迫不得已沦于颠危其间豪杰莫不延颈以俟吊伐若自此与和日月侵寻人情销弱国势委靡谁复振之太上复赐札嘉奬又乞与北使面议优诏不许寻再上章力陈秦桧误国词意剀切桧由是深怨于王已而尽撤边备召诸大将还阙王及张浚岳飞除枢宻使副王上表乞觧枢务避宠丐闲时论髙之时绍兴十一年也又上表乞骸骨不许除太傅依前三镇节钺充醴泉观使进封福国公赐第都城奉朝请其秋显仁皇后鳯驾来归王朝谒于临平后以北方独闻王名特召至帘前曰此为韩相公耶慰问良乆其后赐饷无虚月明年进封潭国公十三年进封咸安郡王十七年以郊恩改镇南武安宁国之节太上数召王同家人燕于苑中眷礼深笃数赐名马寳劔其它赐予劳问相踵然王老矣二十一年秋王病不能朝乃上表谢事策拜太师问疾之使肩摩毂击于道于是悉召故人列侯勉以忠义大节焚逋券百万亲视含襚曰吾以布衣百战致位公王可以无憾矣以是年八月四日薨于私第之正寝享年六十有三疾方革累诏宣医诊视讣闻太上尽然为辍视朝赠通义郡王赙以内帑金帛各三千疋两锡尚方名騄龙脑香以敛襚服用一品所以慰恤其家甚至遣勑使徐伸护塟事以是年十月庚子大塟于平江府吴县胥台乡灵嵓山之原有诏命中贵■〈拔，车代扌〉祭于家又诏奉常贰卿軷祭于都门外子孙次第进秩娶白氏秦国夫人梁氏杨国夫人茒氏秦国夫人周氏蕲国夫人子男四人长曰彦直尝任户部尚书今为大中大夫延水县开国伯食邑八百戸次曰彦朴奉议郎直显谟阁蚤世次曰彦质朝奉大夫直徽猷阁知黄州次曰彦古起复朝奉大夫充敷文阁待制知平江府兼节制水军今家居终蕲国之制女八人长适故朝散郎通判饶州曹沾次适宣教郎冯用休次适宣教郎知宣州宁国县王万修次适从政郎刘莒次适宣教郎宗正寺主簿胡南逢次适承议郎充集英殿修撰主管佑神观张子仁二人为黄冠孙男十七人曰梴奉议郎太社令曰杕奉议郎直秘阁曰格宣教郎曰枢承务郎曰松通仕郎曰相承事郎曰椿承务郎曰楷承奉郎曰林将仕郎曰森曰休曰楫曰杰曰本曰梓曰樟孙女八人一适将仕郎王大昌余未行今天子干道纪元之四年有诏特追封蕲王又八年乃赐谥始王鼎贵尝戒戏下及其家人曰忠者臣子不可一日忘不惟所当常行抑亦所当常言吾虽名世忠汝曹无得以忠字为讳若讳而不言是忘忠也吾生不取死不飨也至是得谥忠武彦古禀述先教不敢辞君子以为通于孝云呜呼王起西陲布衣仗劔从戎不十数年功名与日月争光何其盛耶为平冦将军为都统制为宣抚使为常置使为营田大使为招讨使为枢宻使所践无非达官要职而能益彰平全闽夷江西剪湖湘殱苗刘摧乌珠鏖大仪拓东海扞扬楚震淮阳所当无非勍冦剧贼而功益俊伟不可及及和议初定北使稍不恭顺王则忿其无礼于吾君诵言诛之且下令所部州无得少屈北使为之沮戢性不喜便佞事关庙社必伛偻玉陛上流涕极言之虽不加文饰而诚意真切理致详尽人主知其出于忠实不以为忤也秦桧用事遣中原人亲属还北中有恋国恩不忍去必械絷以送至谋遣赵荣王力争曰荣不忘本朝以归父母妻子悉遭屠灭相公尚忍遣之无复中原望耶弗听岳飞之狱王不平以问桧桧曰飞子云与张宪书虽不明其事体莫须有王艴然变色曰相公莫须有三字何以服天下于时举朝惮桧权力皆附离为自全计独王于班列一揖之外不复与亲每建大议谠言家人危惧或乘间劝止王曰今明知其误国乃畏祸茍同异时众目岂可于太祖官家殿下吃铁棒耶言虽质而旨深士君子至今传之受人恩则生平不去心签枢王渊识王于微时待遇絶等苗刘之乱渊首遇害王为请地厚塟经纪其家不遗余力初渊轻财嗜义家无宿储或劝以治生渊曰国家官人以爵使禄足代其耕也若切切事锥刀我何爱爵禄不为大贾富商耶王敬服其言故握兵三十年未尝为干没贸迁之私上所锡赉悉分将士将士故乐为之用太上髙其义察其亷特赐江东永丰圩田以给其子孙王复上书租赋愿与编户同为势家倡太上欲成其美从之优诏奬谕虽厚抚将士千金有所不爱至一官一级则靳惜如肌肉尝谓将佐曰为国立功人臣常分吾所以使汝辈功浮于赏者乃所以遗尔子孙也天日昭昭爵禄虚受终必为祸他日为国爪牙尤当戒此旧制战胜第赏必以首级军人贪得至杀平人以希赏王始建议不许以首级计功然诸帅保奏将士武功左右各有队伍惟王所部须实有功乃奏终不以毫髪假人是以淮东一军功最多而崇资者少城楚州与士同力役黄天荡之战杨国在行间亲执桴鼓家楚州织薄为屋将士有临敌怯懦者王遗以巾帼设乐大燕会俾为妇人妆以耻之其人往往感发自奋后多得其死力其制兵器凡今跳涧以习骑洞贯以习射狻猊之鍪连锁之甲斧之有掠阵弓之有克敌皆王遗法太上以其制下兵部及颁降诸将者是也尝中毒矢洞骨则以强弩拔之十指仅全四不能动身被金疮如刻画晚以公王奉朝请尤能以道巻舒絶口不言功名盖自罢政居都城髙卧十年杖屦幅巾放意林泉壶觞间若未尝有权位者而偏裨部曲往往致身通显节钺相望岁时造门类皆谢遣群工列辟想闻风采而不可见则相约于朝班望王眉宇而慰喜焉至于外夷逺人幽闺妇女皆知有所谓韩郡王者岁时輙相从诇王年几安否以为天下重轻云而王终日澹然独好浮图法自号清凉居士故虽权臣孔炽王最为所忌嫉而能雍容始终盖诗所谓明哲保身者属纩之际神爽益清冠佩修然合掌而逝有诏择日临奠桧遣中书吏韩城以危语胁诸孤令必辞诸孤亦縁王遗意不敢屈勤君父上表恳免至再太上黾勉从之其始终恩遇如此臣雄曰自起翦以来山西出将尚矣呼吸雷风动摇山岳战胜攻克卓然以勇略闻者班班不絶于承册书至于达之以智谋本之以忠义如古之所谓名将者山西盖亡几也秦汉而下可以言智谋忠义如古名将者若诸葛亮郭子仪其庻几乎王本山西之豪与起翦相望而其智谋忠义有过前修无不及焉方逆传滔天王闻变恸哭士卒皆哭莫能仰视遂自海道径还吕颐浩方以贼为忧王谓贼既取铁券必无他虑颐浩又虑贼难胜王则深言逆顺之理知其必胜于是颐浩计乃决传卒成擒至如中兴之初倡议西都长安乘建瓴之势东向以图中原朝议不从识者以为深恨及维扬危急六飞南渡诸帅咸欲西趋岳鄂径往长沙王独以谓今已失河北山东惟有淮浙号称富实若又弃之更有何地太上嘉纳江左立国之谋于是乎始定臣雄尝待罪太史氏获覩日歴所纪太上皇帝圣语甚详最后论战论和章数十上皆筭无遗策盖所谓定大事决大疑忠义禀于天资智谋出于人表视山西以勇略称者不可同年语矣是以太上洊赐诏曰虽古名将何以加诸而皇上特以忠武易名盖以王为亮子仪之流惟二圣日月之明知臣莫若君徳音铿鍧天下传诵世忠得此嘉奬其亦可谓死而不朽也耶臣观宣王中兴如采芑江汉之诗所述蛮荆来威王国庻定等事虽以褒大方叔召虎之功然其任贤使能致此巍巍则宣王盛德之形容光明伟杰不可掩也臣愿颇采周雅声为铭诗以彰元勲以歌尧父舜子知人之明以称明指显耀韩氏以昭示于亿万世其词曰
　　
　　昔在宣靖崇极而倾敌人不恭神州尽惊天地重开真人龙翔德业巍巍周宣汉光凡此中兴谁实佐命繄时元勲王国以定元勲谓何维师蕲王王奋山西起翦之乡铁胎之弓悍马长槊方在童年气震山岳逮事徽皇至于钦宗天下兵动外阻内讧王先戎行是磔是剪浙西山东绩用丕显霸府肇新来乘风云扫清南都大驾时巡淮海之间剧盗猬起解甲束戈如父诏子帝幸余杭王征徐方逆臣乘虚反易天常贼虐枢臣都城喋血凶焰孔炽震惊宸阙王在海上闻变号呼凡尔众士今当麋躯吾与羣凶不共戴天山川鬼神实临此言舟师鼓行雷动电击挠彼凶徒裂胆裭魄天位反正干清坤夷生擒渠魁枭首大逵有狡汝为盗据富沙流毒全闽血人于牙大江之西重湖之南蜂屯蚁结虎猛狼贪三方百城地数千里夺攘矫虔声势相倚当宁谋帅宜莫如王授以斧钺往摏其吭覆其穴巢锄其根萌阅岁未周三方悉平奔旗奔师捷书相望贷遣胁从旌别善良尔商尔财我弛尔征尔农尔田我资尔耕仁义之兵吊伐是尚帝有恩言卿古名将朔马饮江充叛以降金陵不支洊窥上邦王整虎旅邀截归路维敌虽强望风震怖海舰如云江之中流北剉援兵南衂归舟水战陆攻摧枯拉脆杀伤莫数俘获万计酋帅小黠仅脱其身敌势寖销皇威益信敌犹不悛纔数年期倾国南侵步骑分驰厥党成林尘暗穹苍九重制诏罪已如汤王曰吁嗟君父旰食臣何生为矢死报国部分将佐直趋淮壖亲窒归途示无生还妙筭既定竒计先施声言守江已驻大仪众寡虽殊我整彼乱铁骑纷呶马足俱断四面鏖击若降若屠积骸为丘洒血成渠折馘献俘千里相踵骁将数百岂计辎重偏裨在楚亦以捷闻王来穷追敌师大奔振旅凯歌天子曰都世忠忠勇敌不足诛江左人心恃此宁谧中兴以来武功第一淮阳锺离莫非俊伟生平战多竹帛莫纪王屯极边志清中原和议既谐弛强铄坚王之论和忠愤激烈利害皎然黑白区别圣主俞之权臣雠之明哲令终天实休之孰不为将孰不建功动摇丘山呼吸雷风惟王天资与勇将异达以智谋本以忠义大疑大事决于片词较彼起翦王其过之王起寒素饭糗衣纻出际盛时蛟龙云雨解衣推食言听计行任用不疑天子之明三镇节旄三事典策报功惟优天子之德惟圣天子使臣以礼哀荣死生福禄终始重华神武志大有为眷言勲劳恨不同时真王启封贵穷人爵忠武之谥如葛如郭八言衮褒更瞻云章谁克有勲上不汝忘丰碑嵓嵓亿载有耀凡百臣子其思忠孝
　　
　　名臣碑传琬琰之集上巻十三
　　
　　●钦定四库全书
　　
　　名臣碑传琬琰之集上巻十四
　　
　　（宋）杜大珪 编
　　
　　吴武顺王璘安民保蜀定功同徳之碑　　王曮
　　
　　干道八年春侍卫典歩军臣吴挺一日奏事殿上泣且言曰臣之先臣璘奋身边部自太上光尧皇帝朝都车之事率先请行肆我陛下即位一心事君匪躬宣力积劳西南洊被褒厚而臣无似不能显大先臣逺业乃墓碑至今无辞以勒后世将泯而无闻惟陛下矜念假宠于吴氏而锡之无穷天子曰呜呼惟汝父璘勤劳王家积四十年英风义声燀耀显明九命二伯淑旗绥章髙其名器崇其物采矣尔挺其以是勒于阡君锡之名曰安民保蜀定功同徳之碑挺拜稽首悲感若无所容异日诏翰墨之臣王曮曰尔其为之铭曮承诏辞不获命乃论次而书之谨按故太师奉国军节度使新安郡王追封信王谥武顺吴璘字唐卿徳顺陇千人也曽大父谦追封魏国公大父遂追封楚国公考扆追封鲁国公皆累赠太师曽祖母李氏祖妣齐氏妣刘氏封魏楚鲁三国夫人王在娠甫七月而生意象异常儿鲁国公竒之曰是必大吾门少长负气节善骑射年十八以良家子从泾原军战西边宣和三年从统制杨可世入燕道河北宿逆旅梦妇人告曰妾家被刼于路露胔水濵幸相公哀之移封髙原寤以语其徒视之信然因感而葬之战歙蒲口行而饥甚老人有饷食者王食已视之则不见闻者异之靖康初力战破夏人补官既而败金人于下邽战三原斩千户乌哩页从兄武安公玠复华州破贼史斌咸以有功迁秩充永兴军路书冩机宜文字移辟秦凤路兼统领五军军马名贼号王札手者胁溃卒冦暴鄠杜间连破官军执永兴假守张公辅妄立名字势张甚武安公檄王讨之王先以书系箭上徧射贼中曰明日破贼立旗为表先降旗下者除其罪贼卒得之心动时王所部不满千人贼几万众骑数千夜半进师遟明相遇贼将战阵动奔降旗下者果无数乘势搏之贼据髙阜王遣骁将敛旗鼓轻兵斮其后贼遂大溃斩王札手以报俘其党千人迁武翼郎阁门宣赞舍人时金人乘富平之胜尽陷陜右蜀甚危武安公与王招散亡数千人保散关之东曰和尚原练兵积粟以扼敌冲绍兴元年我孤军栖于原上朝廷音问隔絶兵单食匮将士家往往陷敌人无固志有谋刼王兄弟北去者幕府陈逺猷夜入告武安公与王遽召诸将励以忠义歃血而誓诸将感泣御敌益力遂败敌将摩哩于原下摩哩遣二将乌噜扎哈自阶成出散关又趋和尚原没立身自犯箭筈关期将夹攻必破我王击退二将生获首领温普斩千户布察呼乌噜扎哈再合兵直抵原下王奋击之斩其将乌噜敌败走乘势进击二将皆遁摩哩亦败竟不得相合时武安公以弱卒抗坚敌军政尚严卒伍逃散往往有全队诛之者王则厚抚摩之如家人亲爱以辅成武安公之志故士卒不敢犯武安公之法而乐王之恩战无不克丁鲁国夫人忧乞终丧不许以破乌噜等功超迁武徳大夫康州团练使赐带擢秦鳯路兵马都钤辖统制和尚原军马敌愤其连败也乌珠合诸道兵十余万期必取原而后入蜀自宝鸡而南列栅三十里武安公严兵待之王率师拒战数日率以劲弓强弩扼其冲以竒兵邀其傍间絶其粮道彼不得休伺夜敌将饭然火营中复选精兵更射其火处彼不得食迭石城以自保复瞰其城射之彼度必败遂以死决乌珠亲拥战王亦身督将士敌分为三十余阵以拒我迭以次出战王独当其冲随輙破之敌虽困而犹整至神岔道狭伏发遂大乱王手杀数十百人俘万户英格贝勒及首领三百余人甲士八百六十人乌珠身中流矢二获铠仗万计再以竒功除康州团练使升权秦凤路马歩军副緫管时陇州移治方山原二年敌围之且陷败之于百查岭力战解围五战皆捷迁官二等权知凤翔府兼安抚事三年金必欲以竒取蜀乃捣金洋战饶风犯汉中王时驻兵和尚原敌惧掎其后也乃阳以兵趣蜀而反自襃谷入凤州犯保安程甘合凤翔诸路军欲道和尚原下王先以兵迎击保安程军复身督诸军拒凤翔军于百家村以正兵合以竒兵捣其腹心皆败而走迁荣州防御使升权副都緫管知秦州节制阶文时买马路久未通王首开之贸以茶彩抚以恩信招致小部族首领四十二国马通行至今赖焉武安公与王度敌既屡败不得志必大举以与我力争乃预设垒仙人关旁曰杀金平四年春二月乌珠萨里罕等果极其兵力十余万众正告由仙人关进取蜀列栅三十里弥亘不断王前在武阶以书抵武安公以杀金平之地去原上逺前阵散漫谓须第二阵作隘牢其限隔期必死战则可取胜至是王驰驲会原上金人已与我对垒武安公如王策益治第二隘多列炮积石如山王乃令诸将曰金人倾国而来吾軰报国正其时也因慷慨以刀画地申令曰死则此死敢退者斩诸将股栗遂与敌战分为东西以搏我东则四太子等西则韩将军等军也敌极其狡猂东西相望遥相犄角以持久必死困我王左右援翼唯急是应迨暮敌杀伤强半而气犹锐我军苦战久遂敛第二隘以致敌时军中颇有异议欲别择形胜守者王奋曰方交而退是不战而却也且吾度此敌走不久矣请扵武安公夜布火鼓易旗帜迨晓军阵精采一变乐声震山谷于是人自励有死志洎敌再搏我第二隘财人被两铠铁勾相连鱼贯而上攻具变化若神王督士死战且射其两腋随殪随上几百余战而敌攻垒兵殆尽遂走入壁阳为备战而宵遁前后斩首俘获不可胜计敌自是不复窥蜀矣第功迁定国军承宣使升熈河兰廓路经略安抚使知熈州统制关外军马仍节制阶文五年春围秦州下之六年创军名行营右护军为行营右护军统制军马七年升陜西诸路都统制九年春改行营右护军都统制节制阶岷文龙州金人巳废刘豫归我河南地幕府拟表称贺王读之愀然曰在朝廷休兵息民诚天下庆璘等叨窃不能宣国威灵亦可愧矣何贺之有但当待罪称谢则可幕府谢不及秋七月除秦凤路经略安抚使马歩军都緫管知秦州是年武安公薨除龙神卫四厢都指挥使朝廷遣签书枢密院事楼照出使陜西会诸将议移诸军分屯陜右王不可曰敌反复难信惧有他变今我移军陜右蜀口空虚敌若自南山捣蜀要我陜右军则我不战自屈矣当且依山为屯控敌要害遟敌情见力疲渐可进据遂但以牙校三队赴秦州且饬阶州等山寨以备之十年乌珠杀达兰金人再冦河南复以王为行营右护军都统制同节制陜西诸路军马其夏萨里罕果直趋凤翔入石壁寨以要我陜右军陜右皆陷而王独全师驻蜀口扼敌川陜宣抚使胡公世将仓卒召诸将计事皆曰敌掩我无备而我分屯之师未集宜退守青野原少避其锋王后至惊曰谁为此者可斩也敌人所以轻犯我者闻先兄之薨且谓我无备今若少退堕其计中矣璘请以身任责胡壮之遂与公檄彼责其弃信轻举率师即日出鳯翔分遣诸将姚仲等败扎哈于石壁李永琪向起等破呼雅克张太师于扶风敌余兵保扶风城又攻破之连战皆捷扎哈仅以身免驻大军大虫岭阵次有法歩骑相叅气象雄壮萨里罕自上西平原觇曰善战者立于不败之地此安可角于是萨里罕舍蜀口而北向矣秋九月制授镇西军节度使充侍卫亲军歩军都虞候十一年朝廷出师渡淮宣抚司亦被旨乘机进讨乃以攻取之事属王王受命出秦陇往别宣抚使胡公胡问方略安出王曰璘当以三阵破敌人皆莫测所谓盖王袭敌之策已素定而诸军莫有知者攻秦州州将武谊以众降时金人统军和珍希卜蘓合军五万营丁刘圏和珍善战希卜蘓善谋二人皆敌之老于兵者且据险自固前临峻岭后控腊家城必谓我军不敢轻犯王揣知其情因直告曰明日请战敌闻之笑是夜王率诸军衔枚渉渭令曰近敌营方得举火未至里所万炬齐发出敌不意敌震骇仓卒备战我军巳成列有闻敌酋以马挝敲镫曰吾事败矣王犹策希卜蘓有谋必谓我趣战欲速不肯径出和珍恃其勇宜可挑取乃遣轻兵尝之和珍果勒兵与我军鏖击数十更休迭战适及我三阵战急大将有请曰敌居髙临下我战地不利宜少就平旷以致其师可胜王叱曰如此则我走而敌乘我矣敌今溃毋自怯王轻裘驻马阵前麾军殊死战三阵而敌力果惫卒如王言时陜右久隔王化王一战而声振关中三秦父老企望官军不日东下往往擒敌溃兵缚致之王亦经略且将大举进围腊家城将破陜右州郡亦以次纳书降而讲和之诏下遂班师胡闻王之捷喜曰真能践言矣十二年上赐褒诏召王赴在所拜检校少师改充阶成岷凤经略使还镇十四年始析利州路为东西改利州西路安抚使以阶成岷凤兴文龙七州隶焉十七年移节奉国军改行营右护军为御前诸军都统制依旧安抚使知兴州时和议方坚王独严备日为敌至之虞当是时西路兵为天下最二十一年太上皇帝亲御宸翰赐王以守边安静加拜太尉二十六年拜开府仪同三司升领御前诸军都统制职事判兴州二十九年册拜少保王策敌将叛整备益严三十一年敌果败盟就拜四川宣抚使秋九月敌主亮渡淮巨酋噶珠号西元帅以兵扼散关逰骑犯黄牛堡羽檄交至王方病在告适拜宣抚使即肩舆就道止以牙校自随驻青野原既而游骑退王曰敌自守之兵不足虑也益调内郡兵分道而进面授诸将方略所至皆捷克秦州擒伪守萧济及其属来王即呼前置食宣上徳意谕无忧死皆感泣列城未下者闻之争欲归附破陇州复洮州兰州获伪兰州守安逺大将军温都乌页及州戍将明威将军完颜宗臣等八人加拜陜西河东路招讨使王之子挺与敌连战治平寨破其众万余人馘千户二十一月敌主亮被戕十二月明堂礼成进封成国公三十二年春复取散关及和尚原赐敕书褒谕册拜少傅王遣都统制姚仲与挺率东西两路之军攻徳顺金人左都监自熈河以兵由张义堡驻摧沙会平凉之师来援挺率兵战于瓦亭大破之敌畏我军号曰天兵别将复原州环州三月诸将攻徳顺久未下王知士有惰志且敌将尽发西兵内外合以拒我即单骑自秦州昼夜疾驰视师身拥数十骑驰逹四城传呼南北之人服王威名思识颜面以快先覩一闻相公之来士气自倍登埤咨嗟不忍发一矢城中敌已不战而气索矣于是按行营垒别栅要害且治夹河战地以预处我师于便而致敌于不便虽随军负贩奴隶莫不区别有地暨战先以数百骑尝敌敌一鸣鼓锐士跃出驰突我军遂空壁与我合我军得先治战地骑士无不一当十凡回旋曲折相搏于髙下之间者以百数王初若无所指顾逮苦战久忽传呼某将战不力其人即殊死闘时降帅有觇者曰自吾从敌百战未尝见如此吴公可谓神矣翌日我再出兵敌坚壁不战既又天大风雨雪敌幸休止而力实巳穷是夕遂遁去复徳顺军市不易肆王入城父老迎拜拥马首几不能行时朝廷遣兵部尚书虞公允文宣谕川陜赍诏劳王且议军事夏五月遣兵攻破熈州获伪都緫管刘嗣初副统石列继破巩州王之复三路也惟巩最坚守王遣挺率诸将破之斩万户一获两千户六月皇帝受内禅赐亲札曰昔在旧邸每共定省侧闻太上皇帝圣训谓今日元勋旧徳同国休戚无如卿者且曰偏师之出曽不淹时三路土疆悉归版籍朕闻此事欣赞慕用葢非一日王捧诏感泪曰臣无横草功已蒙太上皇帝不凡之遇今皇帝所以待臣者益宠臣何敢爱死复遣中使赐御府细铠弓矢秋八月除兼陜西河东路宣抚招讨使王策敌必再争徳顺乃亟驰赴城下徳顺之东曰东山北曰北岭东山小而可守下瞰城中北岭形势延接实控扼之地王至则连营北岭掘重壕筑垒开战道益为不可犯之计以待敌且指视诸将以敌他日所营巳而敌果大至合元颜实哷等兵十余万正营王所指之地有酋先自变量千骑轻出视东山去巢穴稍逺击之狼狈趋营既乃大开壁出师苦战自旦及晡敌败先退入壁自是遂坚守不动悍酋和和万戸复领精兵自凤翔来援初我一军当北岭下傅城下寨敌骑可以驰突王至是下令夜移入城将士不知所谓颇有口语既旦敌果合兵大出直至其处已无所得则数万骑讙噪城下意甚自得王命偃旗卧鼓士无敢哗诸将请战不应迨日昃敌气已惰令诸军忽鸣鼓若将趣其营敌大骇复亟走壁遣诸将追袭败之当时非王徙城下之营则敌几得志时敌既坚守不轻出挺请以轻兵挑敌战而以竒兵捣其虚王采其言令列阵城下调敌敌闭营王则就以其阵移上东山筑堡以守时雨雪天大寒地冻不可入则烧土而掘之连夜堡成甫筑毕而敌兵大至极力争之杀伤几半而不可得诸将益叹王之多筭不可及也敌自是失三路形胜粮运迂险虽噶珠亲提河南陜右兵而连败亡失益众尺寸不能进我斩馘筑为京观者弥望而又东山横其冲北岭窣其后三路粮食皆我有我出兵要敌粮道敌遂艰食失东山堡时猾酋有终夕怅恨者王策敌虽众无能为矣冬十月调王彦诸军将益出兵至秦州因会宣谕使虞公虞公抗章以王之勋劳绩效闻上赐亲札曰览虞允文奏知卿智勇兼济力抗强敌卿厯世忠劳国家是赖王降拜曰臣何足以当此敌既技穷度不可与我争则濳军水洛开道陇山以示我出竒实亦自便归计王乃部置诸将分屯要害且益出蜀口之师分徳顺兵整阵内外相合以蹙敌时敌中亦相惊曰东南天兵至矣十一月上遣带御器械梁珂赐御札并玉带十二月合门宣赞舍人郭升赐宸翰并宣旨问疾隆兴元年拜少师有旨恩礼视枢密使利州防御使李邦杰来劳就以告赐继有诏退师矣是时议者遥度形势以谓兵久在外虽得三路恐去川口逺声援辽絶共以其语言之执政执政力言于上乞下诏旋军捍蜀诏至王即驰檄诸军谕以朝廷欲重根本之意俾择利而退继上表待罪曰蜀门虽固三路难保归师死战不无损伤闻者惜之未几上复诏出兵与张丞相浚淮上之师相掎角赐王亲札曰前日徳顺回师道逺不知卿筹划朝廷过虑致失机会以此知退师本非上意也初得是旨幕府请覆奏曰茍利社稷専之可也此举所系甚重兵不可遽退王愀然曰璘岂不知此且三路士马所出粮食所聚吾旧兵已老非假三路兵未易与敌角今新附之众几十余万仰给三路圭勺不取外府而西民乐输此诚恢复之基也议者忧敌捣蜀口之虗璘百战从军岂不知敌情且敌持重必顾虑而后进方和尚原时我内外至危急敌以璘兄弟扼其后终不敢轻向蜀况今逆亮死敌内讧未久合喜尽西兵顿徳顺城下犹不能抗我岂暇他谋但主上即位之初璘握重兵在逺朝廷俾以诏书从事璘敢违诏耶幕府语塞隆兴二年冬十月敌人犯天水侵岷州王病未愈径趋成州分麾下击之敌小郄列营茅城谷王力疾亲提兵至祁山敌闻之退师三十里据黄家街深沟髙垒以守王曰敌深渉吾地而乃坚壁自固且黄家街背巩州去巢穴近敌必遁未几果使来告曰我国中已与大朝讲和矣继被诏命即抗章请朝干道元年上以亲札报可即以族行未半道奏疏乞解宣抚使优诏不允乞致仕复不许四月到阙上遣中使郑邦美劳问赐赉加等即召对便殿上慰谕隆渥面得旨许朝徳寿宫太上见王慨念畴昔谕王曰朕与卿老君臣也自今可数入见王顿首谢两宫存劳之使相踵御府异馔赐无虚日初隆兴元年许立家庙祭五室及是就颁祭器有旨许皇子复谒示异礼也观者叹息以为前此未有五月册拜太傅进封新安郡王三上章恳辞遣中使诏谕不允后数日制诏仍领宣抚使改判兴元府诸子侍王入见皆蒙异数恩礼赫奕宠絶一时六月诏还镇两宫燕饯礼均家人王入辞徳寿宫奏曰臣年近七十衰病日侵违离阙庭且万里恐不复再瞻天日因泣下太上亦为埀涕亲解所佩刀赐王曰异时思朕视此可矣王之行也两宫别赐珍器玉带甚宠秋八月至汉中时息兵巳踰年王専留意民事问民所疾苦汉中先是夏秋籴以供军储吏多取于民而啬出以规赢民甚病之褒城诸县各有古堰分水溉田岁料民田以多寡赋竹木増修吏沿为奸又光道渠久废水不下溉利废而赋仍在王以次厘革籴则使民自槩督诸军复渠宣淤筑坏开田数千顷民甚利之惩奸吏核健讼以防其病民外台以治状闻上降诏嘉奬踰年改镇武兴三年夏复移汉中开府未几得疾遂请老先旬日有大星殒以五月十七日薨于位春秋六十有六军民号哭失声至于罢市请老之奏闻以太师致仕遗表上封信王上震悼辍视朝二日赙银两绢匹各千钱五百万太上赐银千两王之未病也呼其幕客曰为我草遗表客曰郡王安宁如此何遽出不祥语王曰死生之机黙存吾胸中人安得知君第为之止直书其事且曰愿陛下无弃四州无轻出兵又先数日封遗事付其家令毋启之薨之数日启封则家庙等数事语不及他呜呼可谓死不忘君孝于其亲者矣王雄姿正志刚毅静深喜大节略苛细不严于刑而人自畏之读史传晓大义幕府文书轻重之间亦时自窜定其爱君忧国之诚得之于天虽造次不能忘也其在阙下诸子有授美官者王曰上以我故加汝等以官我日念无功可报上汝若不廉勤以自效吾虽死地下亦不汝佑故其在官皆兢畏自力其治军如其治家而恩威兼之爱将犯法泣涕而斩之厚抚其孤不敢以私狥法士卒有过必再三语之不戒而后罚改过则释然无芥蔕心待僚佐以寛不忍言人过往往为覆护之而亦潜分优劣士之耿介虽干犯其意久而敬之便辟侧媚中心薄其为人知人之明尤为当世所重四川制置使王刚中尝谈刘锜之美王曰信叔有雅量而无英槩今天下雷同誉之恐不能当逆亮璘窃忧之刚中未领其语既而锜果以忧愤卒刚中始叹服选诸将多以功或告以荐才者王曰兵官非尝试难知其才今以小善进之则侥幸者将得志而边人宿将之心怠矣以故其用王彦姚仲李师颜向起皆以功显为时名将平居军旅之外家事一不问舍俸入不营一钱镇武兴二十年民安之如一日暨至汉中凡前政与民搉易争利者悉除去蠲逋欠无虑百万缗尝自着兵法二篇上篇兵要下篇阵圗大略以谓虏有四长我有四短当反我之短制彼之长敌之四长曰骑兵曰坚忍曰甲重曰弓矢力集畨汉所长兼收而并用之制其骑则有分阵分队之法制其坚忍则有更休迭战之法制其甲曰劲兵强弩制其弓矢曰以逺克近以强胜弱其说甚备其法循环用之可至于无穷阵有圗无书王毎出师指麾诸将风采凛然不敢仰视士宁死敌无敢犯令故用兵未尝败尤长于持胜方金人之归河南议移屯陜右王独乞留兵不出且益修阶州等山寨其后息兵二十余年未尝一日弛兵备徳顺班师首筑皂郊等堡多掘地网祁山之战赖焉娶王氏封吴国夫人先八年卒男十二人曰援曰掖曰扩曰揔曰挺曰拭曰拯曰掞曰抦曰扬曰揆曰撙孙男九人暕旰暐■〈日义〉晦其五尚幼子孙凡二十余人持麾典兵出入禁闼克绍前修是以似之近者言盛者鲜俪也臣既书其事輙申之言曰蜀之为国岩僻而固有天下者所必争也汉髙祖起南郑举兵而东收三秦如破竹不数年间遂成帝业而以蜀汉之地为关辅心腹不以封建葢其敛迹垂翅有以窥天下之变间中州之有事因河渭之上流裹粮巻甲起而乘之足以得志兹太上皇帝选将励兵之夙心而皇上宅中圗大之本指也故王之在蜀上实诏之曰异时扫清中原勒功帝籍以埀光亿世又诏之曰宜即提锐旅直出汉中吊秦晋之遗民抚唐虞之都会又诏之曰关陇之事一以付卿三路士多材勇不患无人惟卿驾驭激使之耳呜呼圣天子以保蜀之事属于王其注意如此王能任之是以蜀安之后定秦定陇洮兰熈巩十有六州束手来归委命下吏敌失形胜势恧技穷詟我威灵乡风慕义于是退师通好之令行矣一日皇上拥干休正坤仪指咸阳而会龙首作上都而观万国则王之余勇遗烈凛凛生气尚可想而知也然则保蜀之功其可既乎吾天子其知之矣谨为之铭曰
　　
　　井络坤隅时惟蜀都蚕丛鱼鳬开国有初岷峨为望犍■〈牜羊〉为障峻塍巨防天下孰尚重险积货是猍臬鲵有伟将臣于时保之将臣伊谁惟武顺王喋血转战莫我敢当因山据原和尚是名昼斮其栅夜披其营束马缒车攀天蹈空原不可得蜀不可攻敌以愤来合兵作威扼冲发覆倐其纷披敌以竒来指陵趣谷择利鼓儳捣其心腹其来以正椎锋直进束隘设险以死申令来以多方有东西军左顾右跽察其嚬呻烈烈惟王洪棱无前如飞如翰如冲如援奋其虎貔厉其熊罴敌曰罢矣蜀不可窥蜀不可窥厥惟安哉一夫当关万夫莫开婪婪大酋去不复留三阵定谋一言必酬乃窥咸秦于山于川乃归三路我陵我泉有所失平将顺指令挈戸率舆争还国经皇帝曰嗟岩岩蜀土六十二州以固吾圉同徳之碑保蜀为正民其以安功其以定倬彼云章尚福吴氏申锡恩腴昌大而炽翼子肥家孝能扬名千载而下于昭厥声
　　
　　名臣碑传琬琰之集上巻十四
　　
　　●钦定四库全书
　　
　　名臣碑传琬琰之集上巻十五
　　
　　（宋）杜大珪 编
　　
　　吕文穆公蒙正神道碑　　富弼
　　
　　东平吕公相我太宗真宗埀二十年咸平六年夏以疾罢归第大中祥符四年四月十九日遂不起年六十六五年十月二十七日葬于河南府洛阳县金石乡奉先里后五十七年其子居简始议琢碑于墓次请文于里人富某某义不得辞輙用纂其世次徳业之实以告诸神曰吕氏其先出于炎帝姜姓虞夏之际始封于吕其后遂以所封为氏周初太公望以功国于齐穆王时有吕侯为周司冦王命作吕刑以训至西汉其裔孙有居东平者即吕侯之后也本大支茂厯世有人以文武勋徳显名于当时者伟然相望唐末徙籍太原国初迁居洛今遂为洛阳人也公讳蒙正字圣功太宗太平兴国三年春首拔进士第初命将作监丞通判升州四年代还会帝征太原刘氏朝于行在道受著作郎直史馆旋加右拾遗服银绯五年转左补阙知制诰服金紫八年迁都官郎中召入翰林充学士是冬擢为左諌议大夫参知政事俄升给事中端拱元年拜中书侍郎兼戸部尚书同中书门下平章事监修国史未几代赵普为上相淳化二年罢为吏部尚书奉朝请四年复为上相至道元年除授左仆射判河南府兼西京留守真宗绍位就加左仆射咸平三年诏归四年复为上相益以昭文馆大学士五年册拜司空兼门下侍郎明年感疾凡七上章求解政事改太子太师仍封莱国公以告成泰山进封徐国祠后土又进封许国及薨天子震怛哭甚悲不能视朝者三日遣使吊祭赙赐特厚赠中书令谥文穆公以诸子位于朝累赠太师兼尚书令秦国公始公少时考妣以口舌偶相戾遂以异处然情义内笃交誓不复嫁娶考后连佐边幕妣居洛中并留公侍焉公毎感叹愤懑絶迹于龙门山躬事薪汲力奉慈养而且痛自刻责以为业昼夜漏相接未始少懈尝泣泪满所读书而怳怳日若无以为生者如是数年学益富文益竒声动天下士友益附太祖开寳末公侍母氏赴举东都时太宗以晋王尹开封闻公名召见复索其所著文大称之期以公辅之器是秋府荐甲于乡书明年即上第自此七年参预国政总十二年凡七迁遂作宰相领万务必本于仁义教化而不専尚条约钧酌衡量咸适其宜中外静明翕然称治精于选任憸庸者不得进久之知蔡州金部贠外郎张绅以赃败或谗于帝曰绅亦洛人家甚富昔吕某方就学苦贫恨绅不能如意资其用今挟权讽下诬以贿免耳是岂好货者也帝骤信立还绅官而以他事罢公相公退就常参位怡然一不自明踰年帝得绅赃实始悟遽黜绅为绛州副使翊日复以相命公慰劳优笃遂及绅事而公亦不谢帝既爱其能守法度而复重其沈毅不挠俄欲遣人使朔方谕中书选才而可责以事者闻公退以名上帝不许他日又问公以前所选对帝亦不许他日又问益急公终不肯易其人帝盛怒投其奏书于地曰吕蒙正何太执耶必为我易之公徐对曰臣非执葢陛下未谅耳因固称其人可使余不及臣不欲用媚道妄随人主意以害国事同府皆惕息不敢动公插笏俛而拾其书徐懐之而下帝退谓亲信曰是公气量我不如既而卒用公所选复命大称旨帝于是益知能任人而加有不可夺之志上元观灯一夕帝宴近臣于端拱楼乐车马之艺左右顾曰五代都邑凋丧闾巷无几人今其全盛如此可喜可喜公避席曰乘舆所在士庶皆走集故盛臣常见都外不数里饥寒而死者甚众不必尽然愿陛下视近以及逺苍生之幸也帝頳颜不语王禹偁名謇谔时亦在列闻其对为之汗下而公侃然复位无惧色帝以西北二敌弗服忿之常议讨伐公切諌兵者伤人匮财不可屡动汉武郡国万里外可谓快其志矣然天下已困终悔之唐文皇亲征辽碣手运土木卒无功而还亦悔是二主者旷百代无比而用兵皆不免于悔为后世非笑陛下及其未有以悔也惟早慎之直宜以道徳恩信横于中而澹乎外则夷狄自宾与夫命死官举凶器校其所不足与校于无用之地而又幸胜于万一者岂不逺哉帝倾听褒纳自是伐议遂寝但用应兵而已本朝故事宰相子起家为水部贠外郎公长子从简当得之公以延荫太宠非所以慎官赏励寒畯也恳辞不拜秪受将作监丞因以为着例于今不易在河南会熈陵役作公念辅政既久恩宠特殊羸然曵缞谒灵舆于境上伏地哭几絶屡哭屡几絶行路皆哭皇皇焉不忍去不得已乃出私钱三百万助复土之费而还其在疾告也降医走使不絶于道公以尽瘁积疾猝未有瘳累表乞骸骨优诏不允既而姑愿归洛将行聴肩舆至殿门俾二子掖而登坐而访问日昃方罢二子咸面推以恩公晚筑园宅于洛至则以琴觞雅宴自肆于其间间与樵钓野叟骈席而语不以轩冕累其欢旷如也公浑厚渊博忠亮寛懿无烦语不妄顾与人无亲踈无髙下阶级而一归于至正其为谏诤为侍从为执政凡嘉猷伟画皆不作巳出而密归之于上惟上自行之故人无知者其有不能秘须论议别白而后方从者遂传焉则天下称道耸伏想望其人邈如神明自始仕至再罢相惟在升与河南为外委余并处内不出未甞一日逺于朝廷至于河南之行尚非太皇雅意盖强出之将以遗嗣君以结公心故章圣初亟复在位三入相皆首之所以専其任也丁内外艰皆夺情而起不容终制不欲使他人代也赐第东都以安其居俾无外徙之请也移疾归乡党积十年卒不许还政第诏令休息頥养而密常使人候其安否章圣谒陵寝祀汾阴再驾西都皆幸其第又亲视其疾思复用也非公谋谟设施潜运黙化人虽罕得见其迹而功自被于四海致时升平则畴能感夫两朝眷遇絶比如此其至者乎公策名冠天下士而位登元宰官至三公阶勲爵邑咸第一勤畏翼翼乃心王家周旋始终毫髪无玷以老疾恳请而退天子慊然犹欲起其废而用之呜呼盛矣哉可谓圣世令徳巨人者矣曽王父讳韬皇主莫州莫县簿赠太保曽王母太原王氏封许国太夫人王父讳梦竒皇户部侍郎赠太保王母颍川郡君陈氏封邓国太夫人父讳龟圗皇起居郎赠尚书令母彭城刘氏封徐国太夫人公掌诰时会令君朝京师公跪而泣于令君徐国且告曰大人母氏皆老矣不肖子不忍见兹睽忤不偶愿复故好敢以死请语讫又伏于前泣下不止令君徐国不得已怜而从之然终异堂而处公晨暮交走咸尽色养人于是始知公之纯孝大行于其家也初娶宋氏封广平县君再娶薛氏封谯国夫人皆殁于公之先男十人从简驾部贠外知简大理寺丞惟简库部郎中承简虞部郎中行简比部郎中次未名次易简奉礼部务简光禄少卿居简龙圗阁直学士尚书兵部侍郎师简司农少卿公退居于里常召诸子立庭下诲之曰吾观旧史见唐中叶后至周末乱离相继不絶卿相往往不得其死而无归全之所吾幸生盛时硕茂尊显今又奉身至此知夫免矣矧若曹皆得为王官其无为世胄子弟之为者以自蹈不淑且重污吾而将以累吾家由是诸子夙夜相警励不忘诏教持身谨勑咸称善人惟龙圗公最为肖公沉识懿行动有规法力以词业自登名于英俊之域入践台阁出更藩服蔼着嘉绩稔于舆论异日必能蹋公之武于廊庙之上而増大乎门构矣今自海南移典郑州余九人者先后公皆卒孙二十五人曽孙三十一人并传公之所诲于其父祖罔敢不率人于是又知公之义训大施于其后孙皆有官而曽孙亦有出仕者女六人长嫁光禄寺丞直集贤院孙暨次嫁刑部侍郎参知政事赵安仁次嫁太常博士周渐次嫁观文殿学士尚书右丞丁度次早夭次嫁永州推官杨巽文集二十巻行于时铭曰
　　
　　天之生贤而不世出出不逢时亡位而没生而无成不若勿生主辰而成惟公奠京初隐而学四方闻声举以魁众四方益惊岁始踰七遂为相臣相我二宗太皇粤真三相必首不令后人善不有已造宁密陈事茍咈郁众皆逡廵公勇而前悉心以论帝怒斯震公颜益温居若柔弱语焉不闻及以议诤骨鲠必伸公久不渝一心劬劬帝知忠端始贰终孚帝嗟乎公我有不如百职具举万方以胥成我太平匪公曷圗公处厥位天子是依谗免疾去天下以思进则以道勤劳饬之退必以礼燕乐适之曰子芸芸曰孙羣羣厥有肖子又絶其伦天其意者斯为报与文石于墓无穷之所告与
　　
　　陈文惠公尧佐神道碑　　欧阳修
　　
　　颍川公既葬于新郑其子尚书主客郎中述古等七人具公之行事及太常之状祁伯之铭以来告曰惟陈氏世有显人我先正文惠公厯事太宗真宗而相今天子其出处始终之大节可考不诬如此故敢请以墓隧之碑余为考其世次得其所以基于初盛于中有于终而大施于其后者曰信哉陈氏载徳晦显以时其蓄厚来逺故能发大而流长自公五世以上为博州人皇髙祖翔当五代时为王建掌书记建欲帝蜀以逆顺祸福譬之不聴弃官家于阆州之西水遂为西水人皇曽祖齐国公讳诩皇祖楚国公讳昭汶皇考秦国公讳省华皆开府仪同三司太师尚书令兼中书令自翔以下三世不显于蜀至秦公始事圣朝为左諌议大夫其配曰燕国太夫人冯氏公其次子也讳尧佐字希元举进士及第累迁太常丞知开封府录事参军用理狱有能绩迁府推官以言事切直贬通判潮州自潮还献诗数百篇而大臣亦荐其文学得直史馆知寿庐二州提点府界诸县公事丁秦公忧服除判三司三勾院两浙转运使徙京西河东河北三路纠察在京刑狱天禧三年编次御试进士坐误差其第贬监鄂州茶场未至丁燕国太夫人忧明年河决滑州天子念非公不可塞乃起公知滑州干兴元年作永定陵徙公京西转运使以办其事入为三司户部副使徙副度支拜知制诰兼史馆修撰同知天圣二年贡举知通进银台司迁龙圗阁直学士知河南府徙并州知审官院开封府拜翰林学士兼龙图阁学士七年拜枢密副使其年八月参知政事居三岁间凡三请罢明道二年罢知永兴军行过郑州为狂人所诬御史中丞范讽辨公无罪徙知庐州又徙同州复徙永兴又徙郑州累官至戸部侍郎景佑四年四月召拜同中书门下平章事公为人刚毅笃实好古博学居官无大小所至必闻潮州恶溪鳄鱼食人不可近公命捕得鸣鼓于市以文告而戮之鳄患屏息潮人叹曰昔韩公谕鳄而聴今公戮鳄而惧所为虽异其能使异物丑类革化而利人一也吾潮间三百年而得二公幸矣在潮修孔子庙韩公祠率其州民之秀者就一学知寿州遭岁大饥公自出米为糜以食饿者吏民以公故皆争出米其活数万人公曰吾岂以是为私惠耶葢以令率人不若身先而使其从之乐也钱塘江堤以竹笼石而潮啮之不数岁輙坏而复理公叹曰堤以捍患而反病民乃议易以薪土而害公政者言于朝以为非便是时丁晋公参知政事主言者以黜公公争不已乃徙公京西而笼石为堤数岁功不就民力大困卒用公议堤乃成河东地寒而民贫奏除石炭税减官冶铁课岁数十万以便民曰转运征利之官也利有本末下有余则上足吾岂为俗吏哉太行山当河北河东两路之界公以谓晋自前世为险国常先叛而后服者恃此也其在河东凿泽州路后徙河北凿怀州路而太行之险通行者徳公以为利公曰吾岂为今日利哉河决坏滑州水力悍甚每埽下湍激并人以没不见踪迹者不可胜数公躬自暴露昼夜督促剏为木龙以巨木骈齿浮水上下杀其暴堤乃成又为长堤以护其外滑人得复其居相戒曰不可使后人忘我陈公因号其堤为陈公堤开封府治京师公以谓治烦之术任威以击强尽察以防奸譬于激水而欲其澄也故公为政一以诚信毎岁正月夜放灯则悉籍恶少年禁锢之公召少年谕曰尹以恶人待汝汝安得为善吾以善人待汝汝其为恶耶因尽纵之凡五夜无一人犯法者太常博士陈诂知祥符县县吏恶其明察欲中以事而诂公廉事不可得乃欲以竒动京师自录事已下空一县皆逃去京师果諠言诂政苛暴是时章献明肃太后犹聴政怒诂欲加以罪公为枢密副使争之以谓罪诂则奸人得计而沮能吏诂由是获免公十典大州六为转运使常以方严肃下使人知畏而重犯法至其过失则多保佑之故未甞按黜一下吏公贬潮州其所言事盖人臣所难言者其平生奏疏尤多悉焚其藁其它文章有文集三十巻又有野庐编潮阳编愚丘集多慕韩愈为文与修真宗实录又修国史故事知制诰者常先试其文辞天子以公文学天下所知不复命试自国朝以来不试而知制诰者惟杨亿及公二人而已公居官不妄进取为太常者十一年不迁为起居郎者七年不迁自议钱塘堤为丁晋公所黜后晋公益用事専威福故人子弟以公久于外多勉以进取公曰惟久然后见吾守如是十五年今天子即位晋公事败投海外公乃见召用公初作相以唐刘蕡所对策进曰天下治乱自朝廷始朝廷赏罚自近始凡蕡之所就言者皆当今之弊此臣所欲言而陛下之所宜行且臣等之职也天子嘉纳之公在相位不久其年冬雷地震星象数变公言王随位在臣上而病不任事程琳等位皆在下乃引汉故事以灾异自责求罢章凡四上明年三月拜淮康军节度使检校太傅同中书门下平章事判郑州康定元年五月以太子太师致仕诏大朝会立宰相班遂居于郑其起居饮食康宁如少者后四年年八十有二以疾卒于家公居家以俭约为法虽已贵常使其子弟亲执贱事曰孔子固多能鄙事作为善箴以戒子孙临卒口占数十言自志其墓公前娶曰杞国夫人宋氏后娶曰沂国夫人王氏子男十人长曰述古次曰比部贠外郎求古主客贠外郎学古虞部贠外郎道古大理评事馆阁校勘徳古殿中丞修古秘书省正字履古光禄寺丞游古大理寺丞袭古太常寺太祝象古秦公三子长曰尧叟为枢密使同中书门下平章事季曰尧咨为武信军节度使皆举进士第一人及第三子已贵秦公尚无恙毎宾客至其家公及伯季侍立左右坐客■〈戚〉蹜不安求去秦公笑曰此儿子軰尔故天下皆以秦公教子为法而以陈氏世家为荣公之孙四十人曽孙二人合伯季之后若子共孙若曽孙六十有八人女若孙曽五十有四人而仕于朝者多以材称于时呜呼可谓盛矣铭曰
　　
　　陈世髙节在污全洁閟徳潜光有俟而发其发惟时自公启之英英伯季踵武皆来相车崇崇武节之雄髙幢巨毂四世六公惟世有封秦楚及齐尚书中书仪同太师祖考在前孙曽盈后公居于中伯季左右惟勤其始以享其终惟能其约以有其丰休庸显问播美家邦有逺其贻有大其继刻诗埀声以质来裔
　　
　　名臣碑传琬琰之集上卷十五
　　
　　●钦定四库全书
　　
　　名臣碑传琬琰之集上巻十六
　　
　　（宋）杜大珪 编
　　
　　张忠定公咏神道碑　　韩琦
　　
　　故枢密直学士礼部尚书赠左仆射张公以魁竒豪杰之才逢时自奋智略神出勋业赫赫震暴当世诚一世伟人也琦向守大名其孙尧夫主簿元城一日具书来告曰尧夫之曽祖昔事太宗真宗朝勤劳内外有大名于天下而自葬距今厯年多矣墓碑之刻阙然未立请书其实以表神道固烈祖之益光也琦常总领史局观所载公之文武大节颇亦详矣然其絶异之政与夫遗爱之迹较然着于人聴者犹未究悉今得与巨贤论次而发扬之以昭示于后世诚所愿也公讳咏字复之世本邺人后徙居于澶之临黄及公葬其先于鄄城故为邺之鄄城人曽祖讳立祖讳铎遭唐末与五代之乱皆潜养徳业退处无闷父讳景以徳行自富乡里称之公登朝授大理评事累赠太常卿公少倜傥有大志尚气节然其为学必本仁义不喜浮靡太平兴国四年秋与忠愍冦公同赴大名举府议将首荐公公以同郡张覃素有文行既率冦公上书请以覃为冠一府钦叹遂如公言士论多之明年春擢进士第授大理评事知鄂州崇阳县事六年遇郊恩改将作监丞雍熈初迁著作佐郎岁满权太子中允通判麟州事端拱籍田恩转秘书丞代归通判相州事公以亲老辞得监濮州税俄迁知开封府赐五品服时公与文靖吕公故枢密使宋公湜连荐其才擢荆湖北路转运使淳化初就改太常博士制置使称其能诏褒美之太宗素知公可用召还拜虞部郎中赐三品服未逾旬擢为枢密直学士知通进银台司兼门下封驳事勾当三班院时张永徳为并代帅小校犯法杖之而死有诏按罪公封还诏书曰永徳方被边若杀一小校遂摧辱之臣恐帅体轻而小人慢上矣不纳既而果有营卒胁诉其大校者上始悟公言而加慰劳四年冬东南两川旱民饥吏失救恤冦大起五年正月贼首李顺陷成都府诏遣宣徽使王继恩充招安使率兵讨之复命知成都府五月继恩破贼收成都上留公至秋始遣行时关中率民负粮以饷川师道路不絶公至府问城中所屯兵尚二万余人而无半月之食公访知盐价素髙而有余积乃下其估使民得以米易盐于是民争趋之未踰月得米数十万斛军中呼曰前所给米者皆杂糠士不可食今一一精好此公真善干国事者也公闻而喜曰吾令可行矣时虽收复诸郡余盗尚充斥继恩恃功骄恣日以娱乐为事军不戢往往剽夺民财物于是悉擒招安司素用事吏至庭面数其过将遂斩之皆股栗求活公曰汝帅聚兵玩冦不肯出皆汝軰为之今能亟白乃帅分其兵尚可免死吏呼曰惟公所命兵不分愿就戮公释之继恩即日分兵邻州当还京师者悉遣之不数日减城中兵半既而诸军请食马刍粟公命以钱给之继恩诟曰马不食钱给钱何也公闻之召继恩谓曰今贼余党所在尚多民不敢出招安使顿兵城中不出讨刍粟民所输今城内皆冦也何由得之继恩惧实时出城讨贼公计军食有二岁偹乃奏罢陜西运粮上喜曰向益州日以乏粮为请咏至方逾月已有二岁备此人何事不能了朕无忧矣公以顺党始以良民一旦为贼胁从复其间有疲弱偶挂盗籍者当示以恩信许其自新即揭榜谕之已而首者相踵公皆释其罪使归田里一日继恩械贼数十人请公行法公询之悉前所许自首者复纵之继恩恚而问公公曰前日李顺胁民为贼今日化贼为民不亦可乎公度继恩日横不能改亟以状闻愿选忠实与继恩共事上命入内内侍省押班卫绍钦充同招安使自是继恩凶势为屈未几二人皆召归就以剑门总管上官正为招安使顺之余党公抚安于内正擒讨于外再阅月而两川平至道二年改兵部郎中继丁父与母新昌县太夫人忧皆起复三年秋西川都廵检使韩景佑为所部广武卒刘旰所逐遂率众掠懐安军破汉州公方与僚属会大慈寺报至饮宴如故举城忧之贼又掠卭蜀将趋益适会客报者愈急公复不问其夕始召上官正谓曰贼始发不三四日破数郡势力方锐不可击今人得所掠气骄敢逼吾城乃送死耳请出兵比至方井当遇贼破之必矣正即受教及行公为出送于郊激其尽力正至方井果遇贼一战斩旰余党尽平众益服公料敌制胜人所不及真宗即位迁左諌议大夫咸平初就拜给事中充户部使改御史中丞承天节大臣主斋会被酒不如礼公弹纠之无所惮二年与温公仲舒同知贡举俄以工部侍郎知杭州军事时岁饥民冒禁贩盐捕获者数百人公悉寛其罚官属抗言不可公曰钱塘十万家饿殍如此若盐禁益严则聚而为盗患益甚矣俟秋成敢尔当痛以法绳之境内卒以无扰岁将满杭人诣阙请留有诏褒其善政五年冬改知永兴军事初公之自蜀还也诏以谏议大夫牛冕代公公闻之曰冕非抚御才其能绥辑乎始踰年果致神卫大校王均之乱逐冕据益州后虽讨平之而民尚未宁会益守马公知节守延安上以公前治蜀长于安集威惠在人复以公为枢密直学士知益州事迁刑部侍郎蜀民闻之皆鼓舞相庆如赤子久失父母而知复来鞠我也公知民信已易严以易凡一令之下人情无不慰惬蜀始复大治转运使黄观以政迹闻赐诏嘉奨就改吏部侍郎时命谢涛铸景徳大钱于嘉卭州一当小铁钱十铜钱一于今便之景徳三年召还复掌三班院兼判登闻鼓院中岁疡生于头不能巾栉求知颍州上以公名存有人望两守益部政无及者不当屈于小郡以真定府青州皆大镇也聴公自择公皆不就上曰升州可乎公即拜命大中祥符元年东封恩转尚书左丞时金陵多火灾居者不安公廉知奸人所为潜捕得之乃命先折其胫斩之以狥火患遂絶中使祠茅山还言城中有黄雀蔽日而坠空中闻水声上视占书主民劳谓辅臣曰但守臣得人此固无患今咏在彼又何虞也三年春秩满升民请留迁工部尚书再任以江东旱兼升宣等十州安抚使祀汾阴兼礼部尚书以疡疾甚上章求分司东西京上闻之即令代还不能诣恳请便郡遂知陈州事终于八年八月一日年七十上尝言公有将相器以疾未及用至是大痛惜之命优赠以官仁宗朝追谥忠定公天性正直济以刚果始终挺然无所屈挠自力学筮仕则有泽及天下之心而以富贵为薄逸人傅霖髙蹈之士与公善公尝与夜会剧谈时诸邻多病疟前一夕顿愈逮登第与傅诗有巢由莫相笑心不为轻肥之句此见公之权也甞访三峯陈搏一见公厚遇之顾谓弟子曰此人于名利澹然无情逹必为公卿不逹为帝王师其为髙人推重如此早学击剑遂精其术两河间人无敌者平生勇于为义遇人急难茍情有可哀必极力以济无所顾惜当官凡所施设动有逺识始时人或不察其后卒有大利民感无穷至自奉养逮于服玩之具则寡薄俭陋虽寒士之不若也公退辟静室焚香燕坐聚书万巻往往手自校正旁无声色之好临事明决出入意外凡断罪以辞者人皆集录于今传之在余杭有富民病将死子方三岁乃命壻主其赀而与壻遗书曰他日欲分财即以十之三与子而以七与壻子时长立果以财为讼以其遗书诣府请如元约公阅之以酒酹地曰汝之妇翁明智人也时以子幼故以此属汝不然子死汝手矣乃命其财三与壻而子与其七皆泣谢而去服公明断前后治蜀爱利之政不可悉纪举其大者则公尝以蜀地素狭游手者众事宁之后生齿日繁稍遇水旱则民必艰食时米斗直钱三十六乃按诸田税使如其价岁折米六万斛至春籍城中细民计口给券使输元估籴之奏为永制逮今七十余年虽有灾馑米甚贵而益民无馁色者公之赐也蜀之风尚侈好游乐公从其俗凡一岁之内游观之所与夫饮馔之品皆着为常法后人谨而从之则治违之则人情不安輙以累罢去甞冩其真自号乖崖子复自为赞曰乖则违众崖则违物乖崖之名聊以表徳及公之亡也蜀人闻之皆罢市号恸得公遗像置天庆观建大斋会事之如生至今不解昔召公之分陜而治民爱而思之甞聴讼于棠下戒勿翦勿伐羊公在襄阳立碑岘首民戴道徳过碑輙堕泪后厯千余岁能继其风凛然如存公一人而已公有清望善臧否人物公凡所荐辟方廉恬退之士尝曰彼好奔竞者将自得之何假告举益不贡士者几二十年公察郡人张及李田张逵者皆有学行乡里所服遂延奨如礼敦勉就举后三人悉登科歴美官于是两川学者知劝文风益振由公之诱掖也文章雄杰有气骨称其为人尝为声赋梁公周翰览而叹曰二百年不知此作矣有文集十巻以天禧四年八月二十九日葬于陈州之宛丘县村夫人唐氏先公而亡继王氏封太原夫人天禧六年终于陈之私第子从质卫尉寺丞公亡未踰月哀毁而卒一女适翰林王公禹偁孙四人约奉礼郎综驾部郎中绰卫尉寺丞绅建州石鼓县令曽孙二人尧夫大理寺丞尧民邢州童岗县令铭曰
　　
　　太行峙朔洪河泻天河山之间实生大贤贤不徒出惟圣偶然发为事业文武之全两治巴蜀荐绥南夏易地以宁节荒而化夫惟管萧尚足王伯如公之才不宰天下而俾惠泽止濡一方锡民父母为国栋梁有炜公绩日星之光何假斯文始传其芳
　　
　　曽谏议大夫致尧神道碑　　欧阳修
　　
　　公讳致尧字某抚州南丰人也少知名江南当李氏时不就乡里之举李氏亡太平兴国八年举进士及第为符离主簿累迁光禄寺丞监越州酒税数上书言事献文章太宗竒之召拜著作佐郎直史馆使行视汴河漕运称旨迁秘书丞为两浙转运使谏议大夫魏庠知苏州恃旧恩多不法吏莫敢近公劾其状以闻太宗惊曰是敢治魏庠可畏也卒为公罢庠洛苑使杨允恭以言事见幸无不聴事有下公常厝不行允恭以诉太宗遣使者问公公具言其不可公既绳其大而人所难者至其小易则务为寛简岁终其课为最徙知寿州寿近京师诸豪大商交结权贵号为难治公居岁余诸豪敛手莫敢犯公法人亦莫见其以何术而然也公于寿尤有惠爱既去寿人遮留数日以一骑从二卒逃去过他州寿人犹有追之者再迁主客贠外郎判三司盐铁勾院是时李继捧以银夏五州归朝廷其弟继迁亡入碛中为冦太宗遽遣继捧往招之至则诱其兄以阴合卒复圗而囚之自陜以西既苦兵矣真宗初即位益欲来以恩徳许还其地使聴约束公独以谓继迁反复不可予继迁已得五州后二年果叛围灵武议者又欲与之公益争为不可言虽不从真宗知其材将召以知制诰而大臣有不可者乃巳出为西京转运使王均伏诛奉使安抚西川误留诏书于家其副潘惟岳教公上言渡吉柏江舟破亡之以自解公曰为臣而欺其君吾不能为也乃上书自劾释不问其后惟岳入见禁中道蜀事具言公所自劾者真宗嗟叹久之继迁兵既久不解丞相张齐贤经畧环庆以西署公判官以从公曰西兵十万皆属王超超材既不可専任而兵多势重非易可指麾若不得节度诸将事必不集真宗难其言为诏陜西聴经略使自发兵而已公度言终不合乃辞行会召赐金紫公谢曰臣尝言丞相某事未效不敢受赐由是贬黄州团练副使公已贬而王超兵败继迁破清逺军朝廷卒亦弃灵州公贬逾年复为戸部贠外郎知秦州丁母忧服除拜吏部员外郎知泉州徙知苏州又徙知扬州上疏论事语斥大臣尤切当时皆不悦又徙知鄂州坐知扬州误入添支俸多一月虽尝自言犹贬监江宁府酒税用封禅恩累迁戸部郎中大中祥符五年五月某日卒于官享年六十有六遗戒无以佛污我家人如其言公之曽祖讳某某官曽祖妣某氏某县君祖讳某某官祖妣某氏某县君考讳某某官妣某氏某县君子男七人曰某女若干人用其子易占恩再迁右諌议大夫初葬南丰之东园水坏其墓某年月日改葬竜池乡之源头庆厯六年夏其孙巩称其父命以来请曰愿有述遂为之述曰维曽氏始出于鄫鄫为姒姓之国微不知其始封春秋之际灭鄫而子孙散亡其在鲁者自别为曽氏葢自鄫逺出于禹厯商周千有余岁常微不显及为曽氏而蒧参元西始有闻于后世而其后又晦复千有余岁而至于公夫晦显常相反复而世徳之积者久则其发也宜非一二世而止矧公之有不得尽施而有以遗其后世乎是固不宜无铭者矣公当太宗真宗时言事屡见聴用自言西事不合而出遂以卒于外然在近所言如在朝廷而任言责者至其难言则人有所不敢言者余于其论议既不能尽载而亦有所不得载也取其初不见用久而益可思者特详焉所以见公之志也铭曰
　　
</div>
    <div class="pagination">
<a href="名臣碑传琬琰集_page2.html">上一页</a><a href="名臣碑传琬琰集.html">1</a><a href="名臣碑传琬琰集_page2.html">2</a><span class="current-page">3</span><a href="名臣碑传琬琰集_page4.html">4</a><a href="名臣碑传琬琰集_page5.html">5</a><a href="名臣碑传琬琰集_page6.html">6</a><a href="名臣碑传琬琰集_page7.html">7</a><a href="名臣碑传琬琰集_page8.html">8</a><span>...</span><a href="名臣碑传琬琰集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
