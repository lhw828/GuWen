<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 12 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 12 页/共 21 页
  </h1>
  <div class="content">
   史传三编卷三十一
　　钦定四库全书
　　史传三编卷三十二
　　大学士朱轼撰
　　名臣传二十四
　　宋
　　司马光
　　司马光字君实陜州夏县人父池天章阁待制光生七嵗俨然如成人闻讲左氏春秋即了其大指羣儿戏于庭一儿登瓮没水中众皆弃去光持石破瓮水迸出儿得活宝元初中进士甲科除奉礼郎求便养通判苏州时年尚少毎卧斋中忽蹶起公服执手板危坐人问其故荅曰吾时忽念天下事夫以天下安危为念岂可不敬耶丁内外艰毁瘠如礼服除判武成军改大理评事国子直讲厐籍荐为馆阁校勘同知礼院中官麦允言死给卤簿光言繁缨以朝孔子且犹不可允言近习臣非有元勲大劳而赠以三公给一品卤簿其视繁缨不亦大乎夏竦赐諡文正光驳之改文庄从厐籍辟判并州改直秘阁开封府推官交趾贡异兽指为麟光言诚伪不可知使其真非自至不为瑞若伪为逺人笑愿厚赐而还之修起居注判礼部有司奏日食不满分或京师不见皆当贺光言四方皆见京师不见不当贺从之同知谏院苏辙荅策切直考官胡宿将黜之赖光言诏至末级初至和三年仁宗不豫太子未立天下寒心光上疏请择宗室贤者使摄储贰不然则典宿卫尹京邑亦足以系天下望疏三上一留中二付中书至是复面言臣昔判并州所上三章愿陛下果防力行帝沉思久之曰得非欲选宗室为继嗣者乎此忠言但人不敢及耳光退复上疏曰臣向者进説陛下欣然聴纳谓即行矣今寂然无闻此必有小人言陛下春秋鼎盛何遽为此小人无逺虑特欲仓卒之际遂其私谋耳帝大感动曰送中书光至中书见韩等曰诸公不及今定议异日夜半禁中出寸纸以某人为嗣则天下莫敢违等拱手曰敢不尽力未几诏英宗判宗正辞不就立为皇子又称疾不入光言皇子辞不赀之富至于旬月其贤于人逺矣然父召无诺君命召不俟驾愿以臣子大义责皇子宜必入英宗遂受命改天章阁待制兼侍讲知谏院时朝政尚姑息等威寖以凌迟如胥吏喧哗辇官悖慢卫士凶逆军卒詈三司使光抗疏皆请以法正之充媛董氏薨赠淑妃辍朝成服定諡行册礼给卤簿光言董氏秩本微病革方拜充媛古者妇人无諡近制惟皇后有之卤簿本以赏军功未尝施于妇人唐平阳公主有佐髙祖定天下之功乃得给至韦庶人始令妃主日皆给鼓吹非令典不足法及有司定后宫封赠法后与妃俱赠三代光又言妃不当与后同袁盎引却慎夫人席正为此耳天圣亲郊太妃止赠二代况妃乎英宗立遇疾太后同聴政光上疏言昔章献明肃有保佑先帝之功特以亲用外戚小人负谤海内今摄政之际大臣有忠厚如王曽清纯如张知白刚正如鲁宗道质直如薛奎者当信用之猥鄙如马季良谗谄如罗崇勲者当疎逺之则天下服帝疾愈太后还政光上疏言治身莫先于孝治国莫先于公皆母子间人所难言者及议濮王典礼光言汉宣帝为昭帝后终不追尊卫太子史皇孙光武上继元帝亦不追尊钜鹿南顿君此万世法也复诏两制集议学士王珪等相视莫敢先光独奋笔书曰为人后者为之子不得顾私亲王宜准封赠期亲尊属故事称为皇伯髙官大国极其尊荣珪即命吏以其手稿为案太后既还政诏以曹佾为使相两府皆还官光言陛下欲以慰母心而迁除无名则宿卫将帅内侍小臣必有觊望已而迁都知任守忠等官光抗疏言守忠大奸陛下为皇子非守忠意沮坏大策离间百端赖先帝不聴及陛下嗣位反覆交构国之大贼乞斩于都市以谢天下诏责守忠节度副使蕲州安置天下快之韩建议刺陜西义勇二十万光抗言民情惊扰实不可用曰兵贵先声使贼骤闻益兵二十万岂不震慴光曰此但可欺之目前耳不过十日彼将知其详尚何惧曰君但见庆厯间乡兵刺为保捷忧今复然已降勅榜与民约永不充军戍邉矣光曰前屡失信于民虽光亦未敢保也曰吾在此君无忧光曰公长在此可也异日他人当位因公见兵用之运粮戍邉反掌间事耳黙然不聴不十年皆如光虑王广渊除直集贤院光论其奸邪且曰昔汉景帝重卫绾周世宗薄张美广渊当仁宗之世私结于陛下岂忠臣哉宜黜以厉天下进龙图阁直学士神宗即位擢翰林学士晋御史中丞疏论脩心之要三曰仁曰明曰武治国之要三曰官人曰赏信曰必罚其説甚备且曰昔臣为谏官即以此献仁宗其后以献英宗今以献陛下云还为翰林兼侍读学士光常患歴代史繁人主不能遍览为通志八卷以献英宗悦之命置局秘阁续成其书至帝尤重之以为贤于荀悦汉纪名之曰资治通鉴自为制序赐以頴邸旧书二千四百卷数促成之西戎部将嵬名山欲以横山之众取谅祚以降诏邉臣招纳其众光极论不可以为名山之众未必能胜谅祚幸而胜之灭一谅祚生一谅祚何利之有若其不胜必引众归我不知何以待之臣恐朝廷不特失信于谅祚又将失信于名山矣若名山余众尚多还北不可入南不受必将突据邉城以救其命陛下独不见侯景之事乎帝不聴遣种谔发兵迎之取绥州费六十万西方用兵葢自此始百官上尊号光言先帝亲郊不受尊号末年有献议者谓契丹往来通信彼有尊号我独无于是复以非时奉册昔匈奴冒顿自称天地所生日月所置匈奴大单于不闻汉文帝复为大名以加之也愿追述先帝本意不受此名帝大悦手诏奬光使为荅诏以示中外执政以河朔灾伤国用不足乞南郊勿赐金帛诏学士议光与王安石同见光曰救灾节用宜自贵近始可聴也安石曰常衮辞堂馔时以为衮自知不能当辞位不当辞禄且国用所以不足者以未得善理财者耳光曰善理财者无亦头会箕敛尔安石曰不然善理财者不加赋而用足光曰天下安有此理天地所生财货百物不在民则在官彼设法夺民其害乃甚于加赋此葢桑宏羊欺武帝之言至其末年盗贼蜂起几至于乱争议不已帝曰朕意与光同然姑以不允荅之及安石得政创立制置三司条例司建青苗助役水利均输之法置提举官四十余员光逆陈其利害曰某事后当如是某事后当如是行之十余年无一不如光言者一日迩英进读至曹参代萧何事帝曰汉常守萧何之法不变可乎对曰宁独汉也使三代之君常守禹汤文武之法虽至今存可也汉武取髙帝法纷更之盗贼半天下元帝改孝宣之政汉业遂衰后数日吕恵卿进讲因言先王之法有一年一变者正月始和布法象魏是也有五年一变者巡狩考制度是也有三十年一变者刑罚世轻世重是也光言非是帝以问光光曰布法何名为变若四孟月朔属民读法为时变月变耶诸侯有变礼易乐者王廵狩则诛之王不自变也刑新国用轻典乱国用重典平国用中典是为世轻世重非变也且治天下譬如居室敝则修之非大坏不更造也三司使掌天下财不才而黜可也不可使执政侵其事今为制置三司条例司何也宰相以道佐人主尚安用例茍用例则一胥吏足矣今为看详中书条例司何也恵卿不能对讲毕帝屏左右曰朝廷毎更一事举朝汹汹何也光曰青苗出息平民为之尚能以蚕食下戸况县官法令之威乎惠卿曰青苖法愿取则与之不愿勿强也光曰愚民知取债之利不知还债之害非独县官不强富民亦不强也昔太宗平河东立和籴法时米斗十余钱民乐与官为市后物贵而和籴不解遂为河东世世之患臣恐异日之青苖犹河东之和籴也帝曰坐仓籴米何如光曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱光曰东南钱荒而米狼戾今不籴米而漕钱弃其有余取其所无农末皆病矣侍讲吴申曰光言至论也光曰此皆细事不足烦人主但当择人而任之有功则赏有罪则罚此陛下事也帝曰然他日留对帝曰今天下汹汹孙叔敖所谓国之有是众之所恶也光曰然陛下当论其是非今条例司所为独安石韩綘恵卿以为是耳天下皆以为非也陛下岂能独与此三人共为天下耶陈升之为相帝谓光外议如何光曰升之诚有才智但恐不能临大节而不可夺耳又问安石何如光曰人言安石奸邪则毁之太过但不暁事又执抝耳问吕恵卿光曰恵卿憸巧非佳士使安石负谤中外皆恵卿所为也帝曰恵卿明辨亦似美才光曰恵卿文学辨慧诚如圣防然用心不端江充李训若无才何以动人主因论及台谏光曰台谏天子耳目陛下当自择人今言执政短长者皆斥逐之尽易以执政之党臣恐聪明将有所蔽蒙也帝曰谏官难得卿更为朕择其人光退而举苏轼王元规赵彦若等韩上疏论青苗之害帝感悟欲罢其法安石卧家不起帝乃拜光枢宻副使光辞曰陛下所以用臣葢察其狂直庶有补于国家若徒以禄位荣之而不取其言是以天官私非其人也臣徒以禄位自荣而无所裨益是盗窃名器以私其身也陛下诚能罢制置条例司追还提举官不行青苗助役等法虽不用臣臣受赐多矣今言青苗之害者不过谓使者骚动州县为今日患耳臣之所忧乃在十年之外非今日也夫出钱贷民而敛其息富者既不愿取而使者以多散为巧一切抑配又恐其逋负必令贫富相保贫者无可偿则散而之四方富者不能去必责使代偿数家之负春算秋计展转日滋贫者既尽富者亦贫十年之外百姓无复存者矣又尽散常平钱谷専行青苗他日富室既尽常平已废加之以师旅因之以饥馑民之羸者委死沟壑壮者聚而为盗贼此事之必至者也抗辞至七八帝使谓之曰枢宻兵事也官各有职不当以他事为辞对曰臣未受命则犹侍从也于事无不可言者安石起视事光遂求去以端明殿学士知永兴军本路宣抚令分义勇戍邉选诸军骁勇及市井恶少年为竒兵调民造干糒修城池楼橹闗辅骚然光一切不从而上言公私困敝不可举事京兆一路皆内郡缮治非急若乏军兴臣当任其责于是一路独得免徙知许州请判西京御史台归洛自是絶口不论事熙宁七年天下旱蝗诏求直言光读诏泣下乃复上陈其尤病民者凡六事请先罢之一青苗二免役三市易四邉事五保甲六水利又以言责宰相吴充曰天子仁圣如此而公不言何也蔡天申为察访妄作威福河南尹转运使事之如上官会朝谒应天院神御殿府独为设一班光顾台吏曰引蔡寺丞归本班吏即引天申立监竹木务官富赞善之下天申窘沮即日行帝尝谓蒲宗孟曰如光未论别事只辞枢宻一节朕即位以来惟见此人又云如光者常在左右自可无过及元丰官制成帝指御史大夫曰非司马光不可为蔡确所沮而止帝感疾既安语宰辅曰来春建储以司马光吕公着为师保其知之深如此光归洛十五年天下望其为相田夫野老皆号为司马相公妇人孺子亦知其为君实也神宗崩光赴阙卫士望见皆以手加额曰此司马相公也所至民遮道聚观马不得行曰公无归洛留相天子活百姓时哲宗幼冲太皇太后临政遣使问政所当先光言近嵗士大夫以言为讳闾阎愁苦于下而上不之知明主忧勤于上而下无所诉其罪在羣臣而愚民无知归怨先帝宜下诏防首开言路从之而大臣有不欲者于诏中设六事曰若隂有所怀犯非其分或扇揺机事之重或迎合已行之令上以观望朝廷之意以侥幸希进下以惑流俗之情以干取虚誉若此者罚无赦太皇太后封诏草以问光光曰此非求谏乃拒谏也人臣惟不言言则入六事矣请改诏书从之于是四方吏民言新法不便者以千数光方草具所当行者而太后已令散遣修京城逻卒罢减皇城内觇者止御前工作出近侍之无状者三千余人戒饬中外无敢苛刻暴敛废导洛司物货塲及民间户马寛保马限防皆中出大臣不与光上疏谢于是召光拜为门下侍郎是时民日夜引领以观新政光慨然建议罢保甲团敎废市易法所储物皆鬻之不取息民所欠钱皆除其息京东铸铁钱河北江西福建湖南盐及福建茶法皆复其旧独川陜茶以边用未罢遣使相视去其甚者户部钱谷皆领之尚书三司使事有防五曹及寺监者皆归戸部使尚书周知其数量入以为出请立经明行修科以勉励天下敦士行示不专取文学之意于是诏自今凢遇科举令升朝官各举经明行修之士一人如进士高选又以人才难兼长若专引知识则嫌于私若止修资序未必皆才奏立德行文学吏事武略等十科侍从以上每岁于十科举三人中书置籍记之有事须材执政按籍视其所举科随事试之有劳又书之籍内外官阙取尝试有效者随科授职所赐告命仍具所举官姓名其人任官无状坐其举主当光之将改新法也或谓光曰熙丰旧臣多憸巧小人他日有以父子义间上则祸作矣光正色曰天若祚宋必无此事遂改之不疑元祐元年拜尚书左仆射时光已得疾而青苖免役将官之法犹在西戎之议未决光叹曰四患未除吾死不瞑目矣折简与吕公着曰光以身付医以家事付愚子惟国事未有所托今以属公乃论免役五害乞降勅罢之诸将兵皆州县军政委守令通决废提举常平司以其事归之转运提防刑狱边计以和戎为便谓监司多新进少年务为刻急令近臣于郡王中选举而于通判中举转运判官皆从之诏免朝谒许乗肩舆三日一入省光不敢当曰不见君不可以视事诏令子康扶入对且曰毋拜遂罢青苖钱复常平粜籴法两宫虚已以听光自见言行计从欲以身徇社稷躬亲庶务不舎昼夜宾客见其体羸举诸葛亮食少事烦以为戒光曰死生命也为之益力病革不复自觉谆谆如梦中语然皆朝廷天下事也是年九月卒年六十八太皇太后闻之恸与帝即临其丧赠太师温国公诏户部侍郎赵瞻内侍冯宗道防丧归諡文正赐碑曰忠清粹德京师人罢市往吊鬻衣以致奠巷哭以过车及哭者如哭其私亲岭南封州父老亦相率具祭都中及四方皆画像以祀饮食必祝光孝友忠信恭俭正直居处有法动作有礼自少至老语未尝妄自言吾无过人者但平生所为未尝有不可对人言者耳诚心自然天下敬信陜洛间皆化其德有不善曰君实得无知之乎于财利纷华淡然无所嗜博学无不通音乐律厯天文书数皆极其妙晚尤好礼为冠婚丧祭法酌古今之宜不喜释老曰其微言不能出吾书其诞吾不信不事生产买第洛中仅蔽风雨有田三顷丧妻卖田以葬恶衣菲食以终其身与兄旦友爱尤笃旦年将八十光奉之如严父保之如婴儿毎食少顷则问曰得无饥乎天少冷则抚其背曰衣得毋薄乎初赴阙时苏轼自登州召还縁道人相聚号呼曰寄谢司马相公毋去朝廷厚自爱以活我辽夏使至必问光起居勅其边吏曰中国相司马矣毋轻生事开边隙及徽宗时蔡京擅政撰党人碑以光为首令郡国皆刻石长安石工安民当镌字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加罪泣曰被役不敢辞乞免镌安民二字于石末恐得罪于后世闻者愧之光之修资治通鉴以刘攽刘恕范祖禹等为属官十九年方成合三百五十四卷文集八十卷他著述二十种云
　　论曰宋至元丰之末仁英之遗老凋谢畧尽光与吕公着范纯仁等废居田野年皆垂暮而吕蔡章曽之党上自公卿侍从外至州郡盘根连体布满于天下黩货殃民怙兵专杀当是之时宇内既已困人心既已去事势既已坏而宣仁太后以耄期女主熟观三朝之变态慨然发愤思致太平进用耆艾与百姓更始虽数年之间功效着见譬犹返照之光不可以久而绍圣以后数十年衰剥之运其势方兴已如北风凄厉霰雪交下奔腾澎湃而不可止彼奸逆之炽盛虽在窜斥伏匿之中尚能举指摇目恫疑虚喝使当事之人寒心自危变色却顾或倡为调停之论或遂就中立之谋岂不知其不可哉其气焰使之然也光以旧臣起家值两宫之顾遇誓心刻骨区理众事如救溺追亡惟恐不及保甲青苖之法更革于前章惇蔡确之徒放流于后期月之顷百度
　　吕公着
　　吕公着字晦叔防嗜学至忘寝食父夷简器之曰他日必为公辅恩补奉礼郎登进士第通判頴州郡守欧阳修荐公着文学行谊宜在左右清静寡欲有古君子之风判吏部南曹仁宗奬其恬退赐五品服除崇文院检讨同判太常寺寿皇观会营真宗神御殿公着言先帝已有三神御而建立不已殆非祀无丰昵之义改天章阁待制兼侍读与司马光同侍经筵光退语人曰每闻晦叔讲便觉已语为烦一日讲人不知而不愠不亦君子乎公着言在下而不见知于上者有之然在上者亦未有见知于下者也故古之人君政令有所未孚人心或有未服则反身修德而不以愠怒加之如舜之诞敷文德文王之皇自敬德是也帝改容颔之英宗治平初奏请日御迩英以循先帝故事又以尚书备二帝三王之道尤切于治术乞候进讲论语毕日进讲尚书从之加龙图阁直学士方议追崇濮王或欲称崇伯考公着曰此真宗所以称太祖岂可施于王及下诏称亲且班讳公着又言称亲则有二父之嫌王讳但可避于上前不应与七庙同制吕诲等坐议濮王礼去公着争之不听遂乞补外将行上言臣伏见程颐年三十四有特立之操出羣之姿嘉祐四年已与殿试报罢自后絶意进取旧在太学诸生愿得以为师臣方领国子监亲往敦请卒不能屈臣尝与之语洞明经术通古今治乱之要实有经世济物之才使在朝廷必为国器望不次补用神宗立召为翰林学士知通进银台司司马光以论事罢中丞还经幄公着封还其命曰光以举职赐罢是为有言责者不得尽其言也诏以告直付阁门公着又言制命不由门下则封驳之职因臣而废愿理臣之罪以正纪纲帝曰所以徙光者赖其劝学耳非以言事故也公着请不已罢知开封府时夏秋淫雨京师地震公着疏言君人者去偏听独任之而不主先入之言则不为邪説所乱顔渊问为邦而孔子告以逺佞人葢佞人易亲正人易踈惟陛下察之又荐周敦颐擢为广东转运判官礼官用唐故事请以五月御大庆殿受朝因上尊号公着曰陛下方度越汉唐追复三代何必于隂长之日为非礼之会受无益之名从之二年拜御史中丞入对帝语及西陲事公着曰惟当严修武备来则应之以逸待劳若临遣大臣张皇武事或议深入或求竒功皆非国家至计也时程颢为晋城令公着荐为监察御史又荐张载为崇文院校书王安石方行青苖法公着极言之曰自古有为之君未有失人心而能图治亦未有胁之以威胜之以辨而能得人心者也昔日所谓贤者皆以此举为非而主议者一切诋为流俗浮论岂昔皆贤而今皆不肖耶安石怒其深切帝使举吕惠卿为御史公着曰恵卿固有才然奸邪不可用帝以语安石安石大怒诬以恶语出知颍州熙宁八年彗星见诏求直言公着上疏曰陛下临朝愿治为日已久而左右前后莫敢正言使陛下有欲治之心而无致治之实此任事之臣负陛下也古之为政初不信于民者有之若子产治郑一年而人怨之三年而人歌之陛下垂拱仰成七年于此然舆人之诵亦未有异于前日陛下独不察乎起知河阳迁端明殿学士帝从容与论治道遂及释老公着曰尧舜知此道乎帝曰尧舜岂不知公着曰尧舜虽知此而惟以知人安民为难所以为尧舜也帝又言唐太宗能以权智御臣下对曰太宗之徳以能屈己从谏耳帝善其言未几同知枢宻院事因奏熙宁以来朝廷议论不同端人良士例为小人所沮格指为沮坏法度不可复用此非国家之利帝曰当以次收用之帝以慈圣升祔推恩曹氏进官被赏者二百余人公着因言自古家国之败不过亲小人任宦官通女谒宠外戚数事而已帝深以为然元丰二年召程颢判武学李定何正臣劾其学术迂濶新法之初首为异论罢之公着上言颢立身行已素有本末昔在言路时有论列皆辞意忠厚不失臣子之体所除武学未为仕宦要津而小人防防以为不可者直欲深梗正路其所措意非特一二人而已不纳夏人幽其主秉常朝议讨之公着曰问罪之师当先择帅茍未得人不如勿举及兵兴秦晋民力大困公着又数上疏言其害元丰五年以疾乞罢出为定州安抚使至定谢表有曰进不敢希功而生事退不敢弛备以旷官及永乐城陷帝临朝叹曰边民疲若此独公着为朕言他人未尝及也时多献北伐之防者公着言中国与丹通好日久塞上屯军素有节制惟宜静以镇之保甲法行边皆设教塲公着以为遣边人习战法于境上非管子寓令之意也请一切罢去不聴哲宗即位以侍读还朝太皇太后遣使迎问所欲言公着曰先帝本意以寛省民力为先而建议者以变法侵民为务与己异者一切斥去故日久而病愈深法行而民愈困诚得中正之士讲求天下利病协力而为之宜不难矣至则上言曰人主即位之初当正始以示天下修徳以安百姓修徳之要莫先于学谨昧死陈十事以裨聪明一曰畏天二曰爱民三曰修身四曰讲学五曰任贤六曰纳谏七曰薄敛八曰去奢九曰省刑十曰无逸又乞备置谏员以开言路拜尚书左丞门下侍郎元祐元年拜尚书右仆射兼中书侍郎先是程颐在治平元丰间累荐皆不起至是公着与司马光共疏其行义于朝曰伏见河南处士程颐力学好古安贫守节言必忠信动遵礼法年逾五十不求仕进真儒者之髙蹈圣世之逸民望擢以不次使士类有所矜式诏授崇政殿説书官制三省并建而中书独为取防之地门下尚书奉行而已公着曰三省均辅臣也自今事干三省者乞同进取防而各行之遂定为令初执政三五日一集都堂长官专决同列多不与议及公着秉政非有故日聚都堂遂为故事与司马光同心辅政推本先帝之志凡欲革而未暇与革而未定者一一举行之民讙呼鼓舞咸以为便光卒独当国除吏皆一时之选初光议凡役人皆不许雇人以代然东南及西蜀诸路民有髙赀或子弟业儒皆当为弓手执贱役既不许募代甚苦之公着闻其即令一切聴雇募民情大悦公着在仁宗朝尝请进士先防论神宗初又献议以经术取士及知熙宁二年贡举遂宻啓临轩专用防试未几王安石专政废去春秋撰定诸经説凡士子非新义不得用学者至不诵本经惟窃安石之书以干进精熟者得上第故科举益公着乃令禁主司不得以老庄命题经义参用古今诸儒説毋得专取王氏复贤良方正科右司谏贾易言事讦直将峻责公着以为言乃罢知怀州公着以为谏官所论得失未足言顾主上春秋方盛虑异时有进谀説惑乱者正頼左右争臣不可豫使人主轻厌言者其防如此帝宴近臣于资善堂出所书唐人诗分赐公着乃集所讲书要语明白切于治道者百篇进之以备游意翰墨为圣学之助三年四月辞位拜司空同平章军国事诏建第于东府之南啓北扉以便执政会议凡三省枢宻院之职皆得总理间日一朝因至都堂其出不以时葢异礼也明年二月卒年七十二太皇太后见辅臣泣曰邦国不幸司马相公既亡吕司空复逝痛闵久之帝亦悲感即诣其家临奠赐金帛万计赠太师申国公諡正献御书碑首曰纯诚厚徳公着自少讲学即以治心养性为本平居无疾言遽色于声利纷华泊然无所好暑不挥扇寒不附火简重清静天禀自然其识虑深敏遇事善决茍便于国不以私利害动其心与人交出于至诚好贤乐善见士大夫以人物为意者必问其所知与其所闻参互考实以达于上每议政事博取众善以为善至所当守则毅然不回夺神宗尝称其于人材不欺如权衡之称物尤能避逺声迹不以知人自处安石博辨骋辞人莫敢与亢公着以精识约言服之安石尝曰疵吝每不自胜一诣长者即废然而返所谓使人之意消者于晦叔见之又曰晦叔作相吾辈可以言仕矣其敬重之如此
　　论曰昔魏文侯问相于李克克曰穷视其所与达视其所举足以定之文侯以魏成子所荐卜子夏田子方叚干木皆当世名贤遂以魏成子为相公着同时如周程张邵皆絶徳也公着屡上封章再三推毂非宏度逺识殊絶于人乌能知当世之大贤哉元祐三相相继司马光尚矣经事综物斟酌权变范纯仁之才诚有以过人者至当轴处中凝然如止水招之不来挥之不去则公着有焉竭诚尽虑以忠国家则一也观公着之晰理论事语约而破的非夫心正理明者亦孰能与于斯
　　范纯仁
　　范纯仁字尧夫仲淹次子也始生之夕母李氏梦儿堕月中承以衣裾得之幼敏悟八岁能讲所授书以防为太常寺太祝皇祐元年中进士第调知武进县以逺亲不赴易长葛又不往仲淹曰今近矣何辞纯仁曰岂可重爵禄而轻去父邦耶仲淹门下多贤士如胡瑗孙复石介李觏之徒纯仁皆与之游昼夜肄业至夜分不寝置灯帐中及后已贵夫人收其帐如墨色以示子孙曰此汝父少时勤学灯烟迹也仲淹没始出仕以著作佐郎知襄城县兄纯祐有心疾奉之如父药膳居服皆躬亲之贾昌朝守北都请参幕府以兄辞宋庠荐试馆职以兄病不赴富弼责之曰台阁之任岂易得小官出常调亦难事何必苦辞纯仁曰富贵有命卒不就襄城民不事蚕织纯仁劝使植桑有罪而情轻者酌令植多寡除其罸故后人目其桑为著作林著作纯仁宰县时官也兄死葬洛阳韩琦富弼移书洛尹使助葬纯仁曰吾力足办岂宜慁公为哉改许州观察判官复知襄邑牧地旧不县卫士牧马践民稼纯仁捕杖之主者怒曰天子宿卫令敢尔耶白其事于上劾治甚急纯仁言养兵出于税亩若暴民田而不得问粮安所出诏释之且听牧地县时久旱不雨纯仁度必阙食遂籍境内贾舟谕之曰民将无食尔所贩五谷贮之佛寺中俟阙食时吾为汝主粜众贾从命运贩不停所蓄数十万斛至春诸县皆饥独境内之民不知也治平中擢江东转运判官召为殿中侍御史时方议濮王典礼宰相韩琦参政欧阳修等议之崇之翰林学士王珪等议宜如先朝追赠期亲尊属故事纯仁言陛下受命仁宗而为之子与前代定防入继之主不同宜如王珪等议不听还所授告敕家居待罪既而皇太子手书尊濮王为皇夫人为后纯仁复言陛下以长君临御奈何使命出房闱异日或为权臣矫托之地非便也寻诏罢追尊起纯仁就职纯仁固请外遂通判安州改知蕲州歴京西提防刑狱京西陜西转运副使召还神宗问陜西城郭甲兵粮储如何对曰城郭粗完甲兵粗修粮储粗备帝曰卿之才朕所倚信何为皆言粗对曰粗者未精之辞如是足矣愿陛下且无留意边功恐边臣观望要功生事贻他时意外之忧拜兵部员外郎兼起居舍人同知諌院奏言王安石变祖宗法度掊克财利民心不宁书曰怨岂在明不见是图愿陛下图不见之怨帝曰何谓不见之怨对曰杜牧所谓天下之人不敢言而敢怒是也神宗嘉纳之曰卿善论事宜为朕条古今治乱可为监戒者乃作尚书解以进曰皆尧舜禹汤文武之事治天下无以易此愿深究而力行之加直集贤院同修起居注神宗多延见踈逖小臣谘访阙失纯仁言小人之言听之若可采行之必有累葢知小忘大贪近昩逺愿加深察又论吕诲不当罢御史中丞李师中不可守边薛向任发运使行均输之法于六路掊克生灵敛怨基祸安石以富国强兵之术启廸上心欲求近功忘其旧学尚法令则称商鞅言财利则背孟轲鄙老成为因循弃公论为流俗异己者为不肖合意者为贤人刘琦钱顗一言降黜在廷之臣方大半趋附陛下又从而驱之其将何所不至道逺者理当驯致事大者不可速成人材不可急求积不可顿革倘欲事功亟就必为憸佞所乗宜速还言者而退安石答中外之望不听遂求罢谏职改判国子监去意愈确其所上章疏语多激切神宗悉不付外纯仁尽録申中书安石大怒乞加重贬神宗曰彼无罪姑与一善地命知河中府徙成都路转运使以新法不便戒州县未得遽行安石怒其沮格以事左迁知和州徙邢州未至加直龙图阁知庆州过阙入对神宗曰卿父在庆着威名卿随父既久兵法必精边事不熟纯仁恐帝喜边功即对曰臣儒家未尝学兵先臣守边时臣尚防不复记忆且今日事势宜有不同陛下使臣缮治城垒爱养百姓愿竭愚忠若开拓侵攘乞别谋帅臣遂行环庆大饥饿殍满路纯仁发常平粟麦赈之僚属请奏而须报纯仁曰报至无及矣诸公但勿预吾独任其责或谤其所全活不实帝遣使按视会秋大稔民讙曰公实活我忍累公乎昼夜争输还之使者至已无所负邠宁间有丛冡使者曰全活不实之罪于此得矣发籍骸上之诏本路监司穷治乃前帅楚建中所封也朝廷治建中罪纯仁上言建中守法申请间不免有殍死者已坐罪罢去今縁按臣而复及建中是一罪再刑也建中以赎铜免种古诬熟羌为盗流南方过庆呼寃纯仁以属吏非盗也古避罪讼纯仁诏御史治于宁州纯仁就逮民万数遮马涕泗不得行至有自投于河者狱成古以诬告谪亦加纯仁他过黜知信阳军移齐州齐俗凶悍人轻为盗有西司理院系囚常满皆屠贩盗窃而督偿者纯仁曰此何不保外使输纳耶通判曰此释之复紊官司往往待其以疾毙于狱中是与民除害尔纯仁曰法不至死以情杀之岂理也耶尽呼至庭下训使自新即释去期岁盗减大半丐罢提举西京留司御史台时洛中多耆旧纯仁与司马光皆好客而家贫相约为真率会脱粟一饭酒数行洛中以为胜事复知河中诸路阅保甲妨农论救甚力録事参军宋儋年暴死纯仁使子弟视丧小敛口鼻血出纯仁疑其非命按得其妾与小吏奸因置毒于酒而杀之遂正其罪哲宗立召为天章阁待制兼侍讲除给事中时宣仁太后垂帘司马光秉政将尽改熙宁元丰法度纯仁谓光去其太甚者可也差役一事尤当熟讲而缓行不然滋为民病愿公虚心以延众论不必谋自己出谋必自己出则谄谀得乗间迎合矣役议或难回则请先行之一路以观其究竟光不从又曰按宁按问自首之法既已行之有司立文太深四方死者视旧数倍殆非先王宁失不经之意纯仁素与光同志及临事规正类如此光欲令进士由朝官保任然后应举又更贡举法纯仁曰举人难得朝士相知士族近京犹可寒逺之士尤不易矣孟子恐不可轻废犹六经之春秋也光皆从之元祐初进吏部尚书同知枢宻院事三年拜尚书右仆射兼中书侍郎学士苏轼以发防问为言者所攻韩维罢门下侍郎补外纯仁奏轼无罪而惟尽心于国事乞留之时朝议欲治熙宁元丰诸乱政者章惇蔡确邓绾等太师文彦博欲窜蔡确于岭峤左相吕大防奏确私党甚盛不可不问纯仁皆力争以为不宜録人之过太深恐伤仁厚之化而司谏吴安诗正言刘安世交章击纯仁党确纯仁亦力求罢明年以观文殿学士知頴昌府逾年改太原府其境土狭民众惜地不纯仁遣僚属收无主烬骨别男女异穴者三千余又推之一路以万计徙河南府再徙頴昌召还拜右仆射时吕大防欲引杨畏为谏议大夫纯仁曰谏官当用正人畏不可用大防不聼后畏得志凡可以害大防者无不至大防乃悔之宣仁太后寝疾召纯仁曰卿父仲淹可谓忠臣在明肃太后时惟劝明肃尽母道明肃上賔惟劝神宗尽子道卿宜似之纯仁泣曰敢不尽忠宣仁太后崩哲宗亲政纯仁乞避位哲宗语吕大防曰纯仁有时望不宜去可为朕留之即召入见问先朝行青苖法如何对曰先帝爱民之意本深但王安石立法过甚激以赏罚故官吏急切以致害民退而上疏言青苖之不便焉是时用二三大臣从中出侍从台谏官亦多不由进拟纯仁上言陛下初政四方拭目舜举臯陶汤举伊尹不仁者逺纵未能如古人亦须极天下之选又羣小力排宣仁垂帘时事纯仁奏曰太皇保佑圣躬功烈诚心幽明共鉴议者不恤国事一何薄哉遂以仁宗禁言明肃垂帘事诏书上之曰望陛下稽仿而行以戒薄俗苏辙论殿试防问引汉昭变武帝法度事哲宗震怒曰安得以汉武比先帝辙下殿待罪羣臣莫敢言纯仁言武帝雄才大畧史无贬词辙以比先帝非谤也哲宗曰人谓秦皇汉武纯仁曰辙所论事与时也非人也哲宗少霁辙竟落职知汝州台谏言苏轼行吕恵卿告词因黜知英州纯仁上疏救之纯仁凡荐引人材必以天下公议其人不知自纯仁所出或曰为宰相岂可不牢笼天下士使知出于门下纯仁曰但愿朝廷进用不失正人何必使知出于我耶章惇为相纯仁力请外出知颍昌府又徙陈州初哲宗尝言贬谪之人殆似永废纯仁前贺曰陛下念及此尧舜用心也既而吕大防等窜岭表会明堂肆赦章惇先期言此数十人当终身勿徙纯仁闻而忧愤欲上疏申理之所亲劝以勿为触怒万一逺斥非高年所宜纯仁曰事至于此无一人敢言若上心遂回所系大矣不然死亦何憾乃上疏曰大防等年老疾病不习水土炎荒非久处之地忧虞不测何以自存臣曽与大防共事多被排斥陛下所亲见臣之激切止是仰报圣德愿陛下断自宸将大防等引赦原放疏奏章惇诋为同罪贬知随州明年又贬武安军节度副使永州安置时纯仁疾失明闻命即时就道切戒子弟不得少有不平曰不见是而无闷尔曹勉之或谓近名纯仁曰七十之年两目俱丧万里之行岂其欲哉但区区爱君之心不能自已人若避好名之嫌则无为善之路矣至永州闻韩维责均州其子诉维执政日与司马光不合得免行纯仁诸子欲以纯仁与光议役法不同为请纯仁曰昔同朝论事不合则可汝辈以为今日之言则不可也有愧心而生不若无媿心而死遂止居三年徽宗即位钦圣显肃后同聴政即日遣中使赐茶药谕曰知公先朝言事忠直今虚相位以待纯仁顿首谢不数月以观文殿大学士中太一宫使诏曰岂惟尊德尚齿昭示宠优庶几鲠论嘉谋日闻忠告纯仁捧诏泣曰上果用我矣死有余责又赐药促入觐而纯仁已有疾乞归帝不得已许之乃曰范纯仁得一识面足矣遣上医视疾疾小愈诏赐医章服疾革神色不乱呼诸子口占遗表命门生李之仪次第之其畧曰葢尝先天下而忧期不负圣人之学此先臣所以教子而微臣资以事君又曰若宣仁之诬谤未明致保祐之忧勤不显本权臣以快其私愤非泰陵实谓之当然又曰未解疆塲之严几空帑藏之积有城必守得地难耕凡八事建中靖国改元之旦受家人贺明日熟寐而卒年七十五诏赙白金三千两敕许洛官给其諡忠宣御书碑额曰世济忠直之碑纯仁坦易寛简不以声色加人谊之所在则挺然不少屈自为布衣至宰相亷俭如一所得俸赐皆以广义庄前后任子恩多先疎族没之日防子五孙犹未官尝曰吾生平所学惟得忠恕二字一生用不尽以至立朝事君接待僚友亲睦宗族未尝须臾离此也每戒子弟曰人虽至愚责人则明虽有聪明恕己则昏茍能以责人之心责己恕己之心恕人不患不至圣贤地位也又戒曰六经圣人之事也知一字则行一字要须造次颠沛必于是则所谓有为者亦若是岂不在人耶又曰人材难得欲随事有用则缓急无以应手七年之病三年之艾非储之以待则如病者何故雅以人材为己任每有荐引必先公议亲族子弟有请教者纯仁曰惟俭可以助防惟恕可以成徳其人书于坐隅终身佩服有文集五十卷纯仁毎议论依于平恕不为巳甚务以博大开上意忠厚革士风世谓使其言行于熙丰之时后必不至纷更尽申于元祐中必无绍圣大臣复讐之祸云
　　论曰纯臣忠信仁厚而长于治理观其在神宗之朝论王安石之及元祐之初与司马光争变法皆洞达机宜审于权变之要轻重得体可施而行其济世之畧同时诸人未能或之先也纯仁在朝事权归于同列所长未尽施用及其行于州郡仁足以恵下明足以诘奸立法经制民赖其利至于刑罚不用而梗顽化服非所谓中孚之吉可感豚鱼者耶而纯仁亦以此施之熙宁元丰之小人寛贷以愧其心恩恵以格其志而不知彼等皆资防谄以致身歴艰难而弥厉机变之窦牢结于心胷贪毒之性深入于骨髓以神宗之明安石之劲终身堕其术中而不悟纯仁乃欲收其桑榆之效终于揖盗养虎自贻其菑悲夫虽然纯仁之困而能亨穷不失正所谓造次颠沛必于是者殆于践其言也亦可谓贤矣












　　史传三编卷三十二
　　钦定四库全书
　　史传三编卷三十三
　　大学士朱轼撰
　　名臣传二十五
　　宋
　　范镇
　　范镇字景仁成都华阳人举进士礼部奏名第一故事殿廷唱第过三人则首礼部选者越次自陈率得置上列吴育欧阳脩号称耿介亦从众镇独不然同列屡趣之不为动调新安主簿西京防守宋绶荐为国子直讲召试学士院当得馆阁校理主司抑之补校勘镇处之晏如以厐籍荐授开封府推官擢起居舎人知谏院疏论民田困请约祖宗以来官吏兵数酌取其中为定制即今赋入之数以十之七为经费而储其三以备水旱非常又言古者冡宰制国用唐以宰相判盐铁度支今中书主民枢密主兵三司主财各不相知故财已匮而枢密益兵无穷民已困而三司取财不已请使中书枢密通知兵民财利大计与三司同制国用旧制商人输粟河北取偿京师而货不即予钞久而鬻之十才得其六或议出内帑钱稍増价与市嵗可得羡五十万镇谓外府内帑均为有司今外府滞商人而内帑乘急以牟利殊伤国体帝遽止之及葬温成后太常议礼前谓之园后谓之陵宰相刘沆前为监防使后为园陵使镇曰尝闻法吏舞法矣未闻礼官舞礼也请诘前后异同状又请罢焚锦绣珠玉以纾国用从之石全赟防转观察使他吏悉优迁两官镇言章献章懿章惠三后之推恩皆无此比乞追还全赟等告勅时有勅凡内降非准律令者并许执奏曽未一月大臣輙废不行镇乞正中书枢密之罪以示天下帝天性寛仁言事者竞为激讦至污人以帷箔不可明之事镇独务引大体非闗朝廷安危生民利疚则濶畧不言陈执中相镇论其无学术非宰相器及嬖妾笞杀婢御史劾奏欲逐去之镇言今隂阳不和财匮民困盗贼滋炽狱犴充斥执中当任其咎御史舍大责细暴扬燕私若用此为进退是因一婢逐宰相非所以明等级辨堂陛也识者韪之时方禁百官不得谒宰相于居第及文彦博富弼入相诏令百官郊迎镇乃言隆之以虚礼不若开之以至诚乞罢郊迎而除谒禁以通天下之情仁宗在位三十五年未有继嗣嘉祐初得疾中外危恐镇独奋曰天下事尚有大于此者乎即上疏曰太祖舎其子而立太宗此天下之大公也周王既薨真宗取宗室子养之禁中此天下之大虑也愿陛下以太祖之心行真宗故事择宗室贤者异其礼物而试之政事以系天下心章累上不报因阖门待罪会有星变其占为急兵镇言国本未立若变起仓卒祸不可以前料兵孰急于此者乎陛下得臣疏不以防中而付中书是欲使大臣奉行也臣两至中书大臣设辞以拒臣是陛下欲为宗庙社稷计而大臣不欲也臣窃原其意特恐行之而陛下中变耳夫中变之祸死而无媿急兵之忧死且有罪愿以此示大臣使自择而审处焉闻者为之股栗除兼侍御史知杂事镇以言不从固辞不受凡见帝面陈者三镇泣帝亦泣曰朕知卿忠卿言是也当更俟二三年章凡十九上待罪百余日须髪为白朝廷不能夺乃罢知谏院改集贤殿脩撰判流内铨脩起居注镇虽罢言职无嵗不申前议见帝春秋益髙每因事及之冀以感动帝意及除知制诰因入谢首言陛下许臣今复三年矣愿早定大计其后韩琦因之定防立英宗顷之拜镇翰林学士英宗即位议追尊濮王镇时判太常寺率礼官上言汉宣帝于昭帝为孙光武于平帝为祖则其父容可以称皇考然议者犹非之谓以小宗而合大宗之统也今陛下既考仁宗又考濮王则其失非特宣光之比矣凡称帝若考立寝庙皆非是于是具列仪礼及汉儒论议上之明年出知陈州视事三日擅发钱粟以贷饥民监司绳之急即自劾诏原之是嵗陈州大熟神宗即位复为翰林学士兼侍读知通进银台司王安石改常平为青苗镇言常平之法始于汉之盛时视谷贵贱发敛以便农末最为近古不可改而青苖行于唐之衰世不足法且陛下疾富民之多取而少取之此正百歩与五十步之间耳今有两人坐市贸易一人下其直以相倾夺则人皆知恶之其可以朝廷而行市易之所恶乎疏三上不报时韩琦极论新法之害送条例司疏驳李常乞罢青苗钱诏令分析司马光辞枢密副使诏许之镇又举苏轼为谏官而御史谢景温奏罢之举孔文仲制科文仲对防论新法不便罢归故官凡数事镇皆力争之不报遂上疏乞致仕疏中复言青苗有见效者不过嵗得什百万缗钱缗钱什百万非出于天非出于地非出于建议者之家盖一出于民耳民犹鱼也财犹水也养民而尽其财犹养鱼而竭其水也疏五上最后指言安石以喜怒为赏罚且曰陛下有纳谏之资大臣进拒谏之计陛下有爱民之性大臣用残民之术安石大怒持其疏至手颤自草制极诋之以户部侍郎致仕镇表谢有曰臣虽乞身而去敢忘忧国之心望陛下集羣议为耳目以除壅蔽之奸任老成为腹心以养和平之福天下闻而壮之哲宗立韩维上言镇在仁宗朝首开建储之议而镇未尝以语人人亦莫敢为言者虽顔子不伐善介之推不言禄不能过也悉以镇十九疏上之拜端明殿学士将以为门下侍郎镇辞曰六十三而求去盖以引年七十九而复来岂云中礼再三强之卒不起以银青光禄大夫再致仕累封蜀郡公年八十一卒諡忠文镇清慎坦夷遇人必以诚口不言人过笃于行义兄镃卒仅有遗腹子在外镇徒步求之两蜀间二年乃得之曰吾兄体有四乳是儿亦必然已而果然既仕临大节决大议色和而语壮无所回挠每遇奏补必先族人而后子孙乡人有不克婚葬者輙为主之少时学于厐直温其后直温子昉卒镇为养其妻子终身其学本六经口不道佛老契丹髙丽皆传诵其文尤注意于乐自谓得古法既致仕请大府铜造器逾年乃成帝及太后御延和殿试之赐诏褒奬以乐下太常乐奏三日而镇卒然镇所主实房庶以律生尺之法司马光以为不然与之论难凡数千言云
　　论曰以司马光之贤当时镇与之齐名则其所守固有以服天下矣镇之忠直劲正始终一节其见义必为而不以利害祸福动其心盖刘安世之流使其得政居位而行所欲为又未知其孰先后也乃平居温厚坦夷以考经论乐为事又超然逺矣
　　吕诲
　　吕诲字献可开封人端之孙也性纯厚家居力学不妄与人交登进士第由屯田员外郎为殿中侍御史首言台谏许以风闻言事者葢欲广采纳补阙政茍非职分是为侵官今乃诋斥平生暴扬暧昧刻薄之态浸以成风请下诏惩革枢密副使程勘结权幸致位政地诲论罢之嘉祐中上疏请早建皇嗣曰窃闻中外臣僚以圣嗣未立屡有密疏请择宗人惟陛下思忠言奋独断以遏未然之乱诚恐有奸臣附会其间阳为忠实以缓上心此为患最大不可不察也仁宗以诲章付中书韩琦由此定议召为侍御史改同知谏院英宗不豫诲请皇太后日命大臣一员与淮阳王视进药饵都知任守忠用事久英宗之立非守忠意数间东朝播为恶言内外汹惧诲上两宫书开陈大义词防深切多人所难言帝疾小愈诲屡乞亲万几及太后归政诲言于帝曰太后辅佐先帝歴年阅天下事多矣事之大者宜关白咨访然后行示弗敢专遂论守忠罪恶并其党史昭锡窜之南方内臣王昭明等为陜西四路钤辖专主蕃部诲言自唐以来举兵不利未有不自监军者今走马承受官品至卑一路已不胜其害况钤辖乎卒罢之治平二年迁兵部员外郎兼侍御史知杂事上言台谏者人主之耳目旧三院御史常有二十员而后益衰减今台阙中丞御史五员惟三人在职封章十上报闻者八九谏官二人一他迁一出使言路壅塞窃为陛下惜之帝览奏即命邵必知谏院坐论濮王事下迁工部员外郎出知蕲州神宗立擢天章阁待制复知谏院拜御史中丞中旨下京东买金数万又令广东市珠诲亟请罢之未几王安石执政时多谓得人独诲言其不通时事大用之非所宜遂上疏劾安石曰大奸似忠大佞似信安石外示朴野中藏狡诈陛下悦其才辨而委任之初石初无逺畧惟务改作立异罔上欺下文言饰非误天下苍生必此人也疏上出知邓州初安石始参政帝意向之诲时召对崇政殿与司马光相遇于路诲举手示光曰袖中弹文乃新参也光止之诲曰安石虽有时名然好执偏见轻信奸回喜人佞已听其言则美施于用则疎若在侍从犹或可容置诸宰辅天下必受其祸矣且上新嗣位所与朝夕图议者二三执政而已茍非其人将败国事此乃心腹之疾救之惟恐不逮顾可缓耶诲既斥安石益横光由是服诲之先见自以为不及也明年改知河南命未下而诲以疾表求致仕曰臣无宿疾偶值医者用术乖方殊不知脉候有虚实隂阳有顺逆诊察有标本治疗有先后妄投汤剂率意任情差之指下祸延四肢非祗惮盭之苦又将虞腹心之变葢以一身之疾喻朝政也光及邵雍日就卧内问疾诲所言皆国家事忧愤不能忘未尝一语及私一日手书托光以墓志光亟省之已瞑目矣光呼曰更有以见属乎诲复张目曰天下事尚可为君实勉之遂卒年五十八海内闻者痛惜之元初初吕大防范纯仁刘贽表其忠诏赠通议大夫以子由庚为太常寺太祝
　　论曰安石初有盛名不悦者有韩琦张方平孙固李师中然著论以辨者惟苏洵特疏紏叅者惟吕诲而陆九渊以为洵之知安石非必特识葢其气味不相入耳诲平生清苦劲厉比于安石传所称譬诸草木吾臭味也独能逆料其将然如烛照卜司马光推服之为不虚矣诲临没勉光以天下事尚可为后二十年光再致元祐之盛诲不及见矣及光卒而诲之子由庚挽之云地下若逢中执法为言今日再升平葢推其先人之意当时之人共悲惜之有以也夫
　　郑侠
　　郑侠字介夫福建福清人治平中随父官江宁闭户苦学王安石知其名邀与相见称奬之进士髙第调光州司法叅军安石居政府凡所施行民间不以为便光有疑狱侠谳议传奏安石悉如其请侠感为知己思欲尽忠秩满入都时初行试法之令选人中式者超京官安石欲使以是进侠以未尝习法辞三往见之问以所闻对曰青苖免役保甲市易数事与边鄙用兵在侠心不能无区区也安石不答侠退不复见但数以书言法之为民害者久之监安上门安石虽不悦犹使其子雱来语以试法方置脩经局又欲辟为检讨更命其客黎东美谕意侠曰读书无几不足以辱检讨所以来求执经相君门下耳而相君发言持论无非以官爵为先所以待士者亦浅矣果欲援侠而成就之取其所献利民便物之士行其一二使进而无愧不亦善乎是时自熙宁六年七月不雨至于七年之三月人无生意东北流民每风沙霾曀扶携塞道羸疾愁苦身无完衣或茹木实草根至身被鎻械而负瓦揭木卖以偿官累累不絶侠知安石不可谏悉绘所见为图奏疏诣閤门不纳乃假称密急发马递上之银台司其畧云去年大蝗秋冬亢旱麦苖焦枯五种不入羣情惧死方春斩伐竭泽而渔草木鱼鼈亦莫生遂灾患之来莫之或御愿陛下开仓廪赈贫乏取有司掊克不道之政一切罢去冀下召和气上应天心延万姓垂死之命今台谏充位左右辅弼又皆贪猥近利使无抱道怀识之士皆不欲与之言陛下以爵禄名器驾驭天下忠贤而使人如此甚非宗庙社稷之福也窃闻南征北伐者皆以其胜防之势山川之形为图来献料无一人以天下之民质妻鬻子斩桑壊舍流离迯散遑遑不给之状上闻者臣谨以逐日所见绘一图但经眼目已可涕泣而况有甚于此者乎如陛下行臣之言十日不雨即乞斩臣宣德门外以正欺君之罪疏奏神宗反覆观图长吁数四袖以入是夕寝不能寐翌日命开封体放免行钱三司察市易司农发常平仓三卫具熙河所用兵诸路上民物流散之故青苖免役权息追呼方田保甲并罢凡十有八事民间讙呌相贺又下责躬诏求言越三日大雨逺近沾洽辅臣入贺帝示以侠所进图状且责之皆再拜谢安石上章求去外间始知所行之由羣奸切齿遂以侠付御史治其擅发马递罪吕恵卿邓绾言于帝曰陛下数年以来忘寐与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故安石去恵卿执政侠又上疏论之仍取唐魏征姚崇宋璟李林甫卢杞传为两轴题曰正直君子邪曲小人事业图迹在位之臣暗合林甫辈而反于崇璟者各以其类复为书献之又荐冯京可相并言禁中有披甲登殿等事惠卿奏为谤仙编管汀州御史台吏谒忠信谒之曰御史缄嘿不言而君上书不已是言责在监门而台中无人也取懐中名臣谏疏二帙授侠曰以此为正人助恵卿暴其事嗾御史张琥并劾冯京为党与时侠已行惠卿令奉礼郎舒亶往捕遇于陈州搜其箧得所録名臣谏疏有言新法事及亲朋书尺悉按姓名治之狱成惠卿议致之死帝曰侠所言非为身也忠诚亦可嘉岂宜深罪但徙英州既至得僧屋将压者居之英人无贫富贵贱皆加敬争遣子弟从学为筑室以迁哲宗立始得归苏轼孙觉表言之以为泉州教授元符七年再窜于英徽宗立赦之仍还故官又为蔡京所夺自是不复出布衣粝食屏处田野然一言一话未尝忘君宣和元年卒年七十九里人揭其闾为郑公坊州县皆祀之于学绍熙宗诏赠朝奉郎官其孙嘉正为山隂尉论曰侠素受知安石安石雅敬爱之使其贬损依附曾布韩绛之位可以立致终不以彼易此者义利明而忠悃胜也当新法初行以韩琦之勲德司马光之正直莫之或移侠监门末吏绘图入告痛切呼吁诸法顿罢甘霖遂沛虽神宗旋霁复曀而侠之丹心浩气耿日星而凌霄汉矣一斥之后遂不复起元祐间众正彚征侠终蹇滞遐方不能与君子同其进千载下令人有余憾焉
　　范祖禹
　　范祖禹字淳甫成都华阳人其生也母梦一伟丈夫入寝室曰吾故汉将军邓禹也既寤犹见之遂以为名初字梦得司马光以传称邓仲华笃行纯备为改淳甫防孤叔祖镇抚育如己子祖禹自以既孤每岁时亲宾庆集惨怛若无所容闭门读书未尝预人事至京师所与游皆一时正人镇器之曰此儿天下士也登进士甲科从光编修资治通鉴在洛十五年不事进取书成光荐为秘书省正字时王安石当国尤爱重之安石弟安国与祖禹友善尝谕安石意竟不往谒富弼致仕居洛素严毅杜门罕与人接惟待祖禹独厚疾笃授以密疏大抵论安石误国及新法之害言极愤切弼卒人皆以为不可奏祖禹卒上之哲宗立除著作佐郎修神宗实録时程颐为崇政殿説书颐谓光曰经筵若得范淳甫尤善光曰朝廷已自擢用矣颐曰不谓如此但经筵须用之光问其故颐曰颐自度少温润之气淳甫色温而气和尤可以开陈是非导人主之意乃除侍讲神宗既祥祖禹上疏宣仁太后曰今即吉方始服御一新奢俭之端皆由此起凡可以荡心悦目者不宜有加于旧皇帝防冲圣性未定覩俭则俭覩奢则奢所以训导成德者动宜有法今闻奉宸库取珠户部用金其数至多恐増加无已愿止于未然崇俭敦朴辅养圣性使目不视靡曼之色耳不听淫哇之声非礼勿言非礼勿动则学问日益圣德日隆此社稷无疆之福故事服除当开乐置宴祖禹以为因除服而置宴设乐非君子不得已而除之意不可冬大寒禁中出钱一万贯以赐贫民祖禹因言嘉祐以前诸路皆有广惠仓以救防贫苦京师有东西福田院以收养大小废疾至嘉祐八年増置南比福田院共为四院此古之遗法也臣以为宜于四福院増葢官屋以处贫民不限人数委左右厢提举使臣预设方畧救济计其存活死损以为殿最其天下广惠仓宜更举行令官吏用心赈恤使实恵及民帝纳之因赐御书唐人诗祖禹表谢曰臣愿陛下笃志学问亦如好书益进道德皆如游艺退而节尚书论语孝经切要之语训戒之言得一百十九事名曰三经要语进之夏暑暂罢讲祖禹上言陛下今日之学不学系他日治乱如好学则天下君子以直道事陛下辅佐德业而致太平不学则小人皆动其心务为邪谄以窃富贵凡人进学莫不于少时今圣质日长数年之后恐不得如今日之专窃为陛下惜也拜右谏议大夫首论人主正心修身之要乞太皇太后日以天下之勤劳万民之疾苦羣臣之邪正政事之得失开导上心暁然存之于中使异日众説不能惑小人不能进蔡京镇蜀祖禹言京小有才非端良之士不宜崇长迁给事中吴中大水诏出米百万斛缗钱二十万赈救有司疑诉灾为妄乞加騐考祖禹封还其章云国家根本仰给东南今一方赤子呼天赴愬开口仰哺以脱朝夕之急若稍施惩谴恐后无复敢言者矣拜礼部侍郎论择监司守令曰祖宗分天下为十八路置转运使提防刑狱收乡长镇将之权悉归于县收县之权归于州州之权归于监司监司之权归于朝廷上下相维轻重相制建置之道最为合宜监司付以一路守臣付以一州令宰付以一县皆与天子分土而治其可不择乎祖宗尝有考课之法专察诸路监司置簿于中书以稽其要今宜委吏部尚书取当为州者条别功状以上三省三省召而察之苟其人可任则以次表用之至官则令监司考其课绩终岁之后可以校优劣而施黜陟焉如此则得人必多监司郡守得人县令不材非所患矣尝闻禁中觅乳媪祖禹以帝年十四非近女色之时即疏劝进德爱身又乞宣仁后保防圣躬言甚切至既而宣仁谕以外议皆属虚传祖禹复疏言臣前言事虽无其实亦足为先事之戒臣侍经左右有闻于道路实懐私忧是以不敢避妄言之罪凡事言于未然则诚为过及其已然则又无所及陛下宁受未然之言勿使臣等有无及之悔尝采集帝王学问及祖宗讲读故事为帝学八卷上之拜翰林学士元祐七年迩英阁对祖禹奏言臣伏观仁宗在位四十二年丰功盛德固不得而名言所可见者其事有五畏天爱民奉宗庙好学纳谏仁宗行五者于天下所以为仁也仁宗每因事示好恶皇祐中杨安国讲直哉史鱼一章仁宗曰伯玉信君子矣然不若史鱼之直仁宗欲臣下切直故言伯玉不如史鱼以开臣下切直之路此圣人大德也愿陛下以为法帝然之宣仁太后崩祖禹虑小人乗间害政上疏曰陛下初揽庶政延见羣臣此国家隆替之本社稷安危之机生民休戚之端君子小人进退消长之际天命人心去就离合之时不可不慎也先后有大功于宗社有大德于生灵九年之间始终如一然羣小怨恨亦为不少必将以改先帝之政逐先帝之臣为言以事离间先后因天下人心变而更化既改其法则作法之人有罪当退亦顺众言而遂之是皆上负先帝下负万民天下之所讐疾而欲去之者也岂有憎恶于其间哉惟辨析是非深拒邪説有以奸言惑听者付之典刑痛惩一人以警羣慝则帖然无事矣此等既误先帝又欲误陛下天下之事岂堪小人再壊耶初苏轼约俱上章论列谏草已具见祖禹疏遂附名同奏曰公之文经世之文也竟不复出其稿祖禹又言先后以大公至正为心罢安石恵卿所造新法而行祖宗旧政故社稷危而复安人心离而复合乃至辽主亦戒其臣勿生事曰南朝专行仁宗之政矣外国之情若此中国之人心可知先后日夜苦心劳力为陛下立太平之基已有成效愿守之以静恭己以临之虚心以处之则羣臣邪正万事是非了然于圣心矣章累上不报忽有旨召内臣十余人祖禹言陛下亲政以来四海倾耳未闻访一贤臣而所召者乃先内侍必谓陛下私于近习望即赐追改因请对曰熙宁之初王安石吕惠卿造立新法悉变祖宗之政多引小人以误国勲旧之臣屏弃不用忠正之土相继逺引又用兵开边结怨外国天下愁苦百姓流徙赖先帝觉悟罢逐两人而所引羣小已布满中外不可复去蔡确连起大狱王韶创取熙和章惇开五溪沈起扰交管沈括徐禧俞克种谔兴造西事兵民死伤皆不下二十万先帝临朝悼悔以为朝廷不得不任其咎以至吴居厚行铁冶之法于京东王子京行茶法于福建蹇周辅行盐法于江西李稷陆师闵行茶法市易于西川刘定敎保甲于河北民皆愁痛嗟怨比屋思乱赖陛下与先后起而救之天下之民如解倒悬惟是向来所斥逐之人窥伺事变妄意陛下不以修改法度为是如得至左右必进奸言万一过听而复用之臣恐国家自此凌迟不复振矣又论汉唐之亡皆由宦官自熙宁元丰间李宪王中正宋用臣辈用事总兵权势震灼中正兼干四路口勅募兵州郡不敢违师徒冻馁死亡最多宪陈再举之防致永乐摧陷用臣兴土木之工无时休息罔市井之微利为国敛怨此三人者虽加诛戮未足以谢百姓宪虽已亡而中正用臣尚在今召内臣十人而宪中正之子皆在其中二人既入则中正用臣必将复用愿陛下念之时绍述之论已兴有相章惇意祖禹力言惇不可用不见从遂请外乃以龙图阁学士知陜州言者论祖禹修实録诋诬又摭其谏禁中雇乳媪事连贬武安军节度副使昭州别驾安置永州贺州又徙宾化而卒年五十八祖禹平居恂恂口不言人过至遇事则别白是非不少借隠在迩英守经据正献纳尤多尝讲尚书至内作色荒外作禽荒六语拱手再诵却立云愿陛下防听帝首肯再三乃退每当讲前夕必正衣冠俨如在上侧命子弟侍先按讲其説开列古义参之时事言简而当无一长语义理明白粲然成文苏轼称为讲官第一祖禹又尝进唐鉴十二卷仁宗政典六卷而唐鉴深明唐三百年治乱学者尊之目为唐鉴公云
　　论曰语云称人者必本其父兄师友至矣哉祖禹为镇之从孙忠孝世植学于程氏得伊洛之渊源而又与司马光编辑古今商得失葢其所自得深矣祖禹之著述传于世者为多乃若其进讲之语与奏疏之文固精金羙玉世之所共宝也
　　苏　轼【弟辙】
　　苏轼字子瞻睂山人生十年父洵游学四方母程氏亲授以书闻古今成败辄能语其要比冠博通经史属文日数千言好贾谊陆贽书嘉祐二年试礼部第二殿试中乙科调福昌县主簿欧阳修以才识兼茂荐之秘阁试六论复对制防入三等除大理评事判凤翔府闗中自元昊叛民贫役重岐下岁输南山木栰自渭入河经砥柱之险衙吏踵破家轼访其利害使自择水工以时进止自是害减半治平二年入判登闻鼓英宗久闻其名欲授知制诰宰相韩琦曰轼之才逺大之器也他日自当为天下用要在朝廷培养之乃授直史馆轼闻之曰韩公可谓爱人以德矣父洵将终以兄太白早亡子孙未立妺嫁杜氏卒未葬属轼轼既除丧即葬姑后官得防推与太白曽孙彭熙宁二年还朝王安石执政恶其议论异已以判官告院四年安石欲变科举兴学校诏两制三舘议轼以为得人之道在于知人知人之法在于责实不在变法也议上神宗曰吾固疑此得轼议意释然矣即日召见问当今政令得失安在虽朕过失指陈可也对曰陛下生知之性天纵文武不患不明不患不断但患求治太急进人太鋭听言太广愿以安静待物之来然后应之神宗悚然曰卿三言朕当熟思之安石闻之不悦命权开封府推官欲困之以事轼决防精敏声闻益逺会上元勅府市浙灯且令损价轼疏言陛下岂以灯为悦不过以奉二宫之欢耳然百姓不可户晓皆谓以耳目不急之玩夺其口体必用之资此事至小体则甚大愿追还前命即诏罢之时安石创行新法轼上书论其不便曰臣之所欲言者三愿陛下结人心厚风俗存纪纲而已人主所恃者人心也自古及今未有和易同众而不安刚果自用而不危者祖宗以来治财用者不过三司今又创制置三司条例司六七少年日夜讲求于内使者四十余辈分行营干于外造端宏大民实惊疑创法新竒吏皆惶惑自古役人必用乡户今者徒闻江淛之间数郡雇役而欲措之天下女户单丁葢天民之穷者也而陛下首欲役之自杨炎为两税租调与庸既兼之矣今两税如故奈何复欲取庸万一后世不幸有聚敛之臣庸钱不除差役仍旧推所从来则必有任其咎者矣青苖放钱自昔有禁今陛下始立成法每岁常行虽云不许抑配而数世之后陛下能保之欤计愿请之户必皆孤贫不济之人鞭挞已急则继之逃亡逃亡不还则均及邻保势有必至理有固然异日天下恨之国史记之曰青苖钱自陛下始岂不惜哉且常平之法可谓至矣今欲变为青苖坏彼成此所丧逾多昔汉武帝用贾人桑宏羊之説买贱卖贵谓之均输于时商贾不行盗贼滋炽几至于乱孝昭既立霍光顺民所欲从而与之天下归心遂以无事不意今日此论复兴立法之初其费已厚纵使薄有所获而征商之额所损必多譬之有人为其主畜牧以一牛易五羊一牛之失则隐而不言五羊之获则指为劳绩今坏常平而言青苖之功亏商税而取均输之利何以异此议者必谓民可与乐成难与虑始此乃战国贪功之人行险侥幸之説未及乐成而怨已起矣臣所愿陛下结人心者此也国家所以存亡者在道德之浅深不在乎强与弱厯数之所以长短者在风俗之厚薄不在乎富与贫臣愿陛下务崇道德而厚风俗不愿陛下急于有功而贪富强仁祖持法至寛用人有叙专务掩覆过失未尝轻改旧章考其成功则曰未至以言乎用兵则十出而九败以言乎府库则仅足而无余徒以德泽在人风俗知义故升遐之日天下归仁焉议者乃欲矫之以苛察齐之以智能招来新进勇鋭之人以图一切速成之效未享其利浇风已成近岁朴拙之人愈少巧进之士益多惟陛下哀之救之臣所愿陛下厚风俗者此也祖宗委任台谏未尝罪一言者纵有薄责旋即超升许以风闻而无官长言及乘舆则天子改容事闗廊庙则宰相待罪台谏固未必皆言所言亦未必皆是然须养其鋭气而借之重权者将以折奸臣之萌而救偏重之也臣闻长老之谈皆谓昔日台谏所言常随天下公论今者物议沸腾怨讟交至公论所在亦可知矣而相顾不发中外失望臣恐自兹以徃习惯成风尽为执政私人以致人主孤立纪纲一坏何事不生臣所愿陛下存纪纲者此也轼见安石赞帝以独断专任因试进士发防以晋武平吴独断而克苻坚伐晋独断而亡齐桓专任管仲而霸燕哙专任子之而败事同而功异为问安石大怒使御史谢景温论奏其过穷治无所得轼遂请外通判杭州髙丽入贡发币于官吏书称甲子轼却之曰髙丽于本朝称臣而不禀正朔吾安敢受使者易书称熙宁然后受之时新政日下轼于其间每因法以便民民赖以安徙知密州司农行手实法不时施行者以违制论轼谓提举官曰违制之坐若自朝廷谁敢不从今出于司农是擅造律也提举官惊曰公姑徐之未几朝廷知法害民罢之有盗窃发安抚司遣三班使臣领悍卒来捕卒凶暴杀人因畏罪惊溃且为乱民奔防轼轼投其书不视曰必不至此散卒闻之少安徐使人招出戮之徙知徐州河决曹村滙于城下城将败富民争出避水轼曰富民出民皆动摇吾谁与守吾在是水决不能败城驱使复入轼诣武卫营呼卒长曰河将害城事急矣虽禁军且为我尽力卒长曰太守犹不避涂潦吾侪小人当效命率其徒持畚锸以出筑东南长堤首起戏马台尾属于城雨日夜不止城不沈者三版轼庐于其上使官吏分堵以守卒全其城复请调来岁夫増筑故城为水岸以虞水之再至朝廷从之徙知湖州御史李定舒亶何正臣摭其谢表语并所作诗以为谤讪逮赴狱欲置之死帝怜之诏黄州安置三年移汝州轼上书自言饥寒有田在常愿得居之朝奏入夕报可哲宗立复朝奉郎知登州召为礼部郎中迁起居舎人元祐元年迁中书舎人初祖宗时差役行久生弊编戸充役者不习其役虐使之多致破产狭乡民至有终岁不得息者王安石改为免役使户差髙下出钱雇役行法者过取以为民病司马光为相如免役之害不知其利欲复差役差官置局轼与其选轼曰差役免役各有利害免役之害掊敛民财十室九空敛聚于上而下有钱荒之患差役之害民常在官不得专力于农而贪吏猾胥得縁为奸此二害轻重盖畧等矣光曰于君何如轼曰法相因则易成事有渐则不惊今欲骤罢免役而行差役盖未易也光不听轼又陈之于政事堂光不悦轼曰昔韩公刺陜西义勇公为谏官争之甚力韩公不乐公亦不顾岂今日作相不许轼尽言耶光改容谢之寻除翰林学士二年兼侍读每进读至治乱兴衰邪正得失之际未尝不反覆开导觊有所启悟哲宗虽恭黙不言輙首肯之尝鎻宿禁中召见便殿太皇太后问曰卿今何官对曰翰林学士曰何以遽至此对曰遭遇太皇太后皇帝陛下曰非也曰岂大臣论荐乎曰亦非也轼惊曰臣虽无状不敢自他途以进曰此先帝意也先帝每诵卿文章必叹曰竒才竒才但未及进用卿耳轼不觉哭失声太皇太后与帝亦泣左右皆感泣已而命坐赐茶撤御前金莲烛送归院尝读祖宗宝训因及时事轼歴言今赏罚不明善恶无所劝沮又黄河势方北流而强之使东夏人入镇戎杀掠数万人帅臣不以闻每事如此恐寖成衰乱之渐三年权知礼部贡举巡铺内侍每摧辱举子轼尽奏逐之四年乞外拜龙图阁学士知杭州杭州大旱饥疫并作轼请免本路上供米三之一复得赐度僧牒易米以救饥者明年春又减价粜常平米多作饘粥药剂遣使挟医分方治病活者甚众轼曰杭水陆之会疫死者常多乃裒羡缗得二千复发槖中黄金五十两以作病坊稍畜钱粮待之杭本近海地泉咸苦居民稀少唐刺史李泌始引西湖水作六井民足于水白居易又浚西湖水入漕河自河入田所溉至千顷民以殷富湖水多葑自唐及钱氏嵗輙浚治宋兴废之葑积为田漕河失湖水之利取给于江潮潮浊多淤河行阛阇中三年一淘为市井大患而六井亦几废轼见茅山一河专受江潮盐桥一河专受湖水遂浚二河以通漕复造堰闸以为湖水蓄泄之限江潮不复入市以余力复完六井又取葑田积湖中南北径三十里为长堤以通行者吴人种菱春輙芟除不遗寸草轼募人种菱湖中葑不复生收其利以备修湖取救荒余钱万缗粮万石及请得百僧度牒以募役者堤成植芙蓉杨栁其上望之如画图杭人名为苏公堤云髙丽贡使至旧例吴越七州费二万四千余缗轼令诸州量事裁损民获交易之利无侵挠之害浙江潮自海门东来势如雷霆而浮山峙于江中与渔浦诸山犬牙相错洄洑射嵗败公私船不可胜计轼议自浙江上流地名石门并山而东凿为漕河引浙江及谿谷诸水二十余里以达于江又并山为岸不能十里以达龙山大慈浦自浦北折抵小岭凿岭六十五丈以达岭东古河浚古河数里达于龙山漕河以避浮山之险人以为便奏上有恶轼者力沮之功以故不成轼复言三吴之水潴为太湖太湖之水溢为松江以入海海日两潮潮浊而江清潮水常淤塞江路而江水清驶随輙涤去海口常通则吴中少水患昔苏州以东公私船皆以篙行无陆挽者自庆厯以来松江大筑挽路建长桥以扼塞江路故今三吴多水欲凿挽路为十桥以迅江势亦不果用人皆以为恨轼二十年间再涖杭有德于民家有画像饮食必祝又作生祠以报六年入为翰林承防数月复请外乃以龙图阁学士出知颍州先是开封诸县多水患吏不究本末决其陂泽注之惠民河河不能胜致陈亦多水又将凿邓艾沟与颍河并且凿黄堆欲注之于淮轼始至颍以水平准之淮之涨水髙于新沟几一丈若凿黄堆淮水顾流颍地为患轼言于朝乃止郡有宿贼尹遇等数劫杀人捕不获轼召汝隂尉李直方曰君能擒此当言于朝行优赏不获则奏免君矣直方缉盗获之朝廷以小不应格推赏不及轼请以己之年劳为直方赏不从其后吏部迁轼一阶轼言已许直方又不报七年徙扬州旧制发运司主东南漕法听操舟者私载货物征商不得防难故操舟者輙富厚以官舟为家补其漏且周船夫之乏故所载速达无虞其后禁而不许舟人困多盗所载以济饥寒公私皆病轼请复旧从之召为兵部尚书兼侍读是嵗哲宗亲郊轼为卤簿使导驾入太庙值皇后及大长公主争道不避仪仗时李之纯为仪仗使轼曰中丞职当肃政不可不以闻之纯不敢言轼于车中奏之哲宗遣使驰白太后明日诏整肃仪卫自皇后以下皆毋得迎谒寻迁礼部兼端明殿翰林侍读两学士为礼部尚书八年宣仁后崩哲宗亲政轼乞补外知定州时国事将变轼不得入辞既行上书言天下治乱出于下情之通塞陛下听政之初当以通下情除壅蔽为急务臣日侍帷幄方当戍边顾不得一见而行况疎逺小臣欲求自通难矣然臣愿效愚忠者陛下圣智絶人春秋鼎盛臣愿虚心循理黙观庶事之利害与羣臣之邪正以三年为期俟得其实然后应物而作使既作之后天下无恨陛下亦无悔臣恐急进好利之臣輙劝陛下轻有改变故进此説敢望陛下防神天下幸甚不报定州军政坏弛将贪卒惰轼取贪污者配逺恶缮修营房禁止饮博军中衣食稍足乃部勒战法众皆畏伏有卒吏以赃诉其长轼曰此事吾自治则可听汝告军中乱矣立决配之众乃定会春大阅将吏戎服执事讫事无敢慢者定人言自韩琦去后不复见此礼矣绍圣初御史奏轼讥讪遂以本官知英州未至贬宁逺军节度副使惠州安置居三年泊然无所蒂芥人无贤愚皆得其欢心又贬琼州别驾居昌化昌化故儋耳地非人所居初僦官屋有司不可遂买地筑室儋人运甓畚土以助之独与防子过处著书以为乐时从其父老游徽宗立移亷州改舒州徙永州更三大赦还提举玉局观复朝奉郎建中靖国元年卒于常州年六十六轼少师父洵为文而多所自得尝言作文如行云流水初无定质但常行于所当行止于所不可不止虽嬉笑怒骂之词皆可书而诵之洵初作易传未成命轼述其志卒成之复作论语説后居海南作书传又有东坡集四十卷后集二十卷奏议十五卷内制十卷外制三卷和陶诗四卷一时文人如黄庭坚晁补之秦观张表陈师道举世未之识轼待之如朋俦自为举子至出入侍从必以爱君为本忠规谠论挺挺大节羣臣无出其右但为小人挤排不使安于朝廷之上高宗即位赠资政殿学士以其孙符为礼部尚书常以其文置左右读之终日忘倦复赠太师諡文忠轼三子迈迨过俱善为文弟辙
　　辙字子由年十九与兄轼同登进士科又同防制举极言得失于禁廷事尤为切至考官不敢取仁宗曰以直言召人而以直言弃之天下其谓我何宰相置之下等除商州军事推官改大名推官丁父忧服除熙宁二年上书言事即日召对时王安石以执政领三司条例司辙为之属一日安石出一卷曰此青苖法也诸君熟议之有不便以告勿疑辙曰以钱贷民使出息二分本以救民非为利也然出纳之际吏縁为奸法不能禁钱入民手虽良民不免妄用及其纳钱虽富民不免逾限如此则鞭棰必用州县事不胜烦矣唐刘晏掌国计未尝有所假贷而四方丰防贵贱知之未尝逾时有贱必籴有贵必粜以此四方无甚贵甚贱之病此常平旧法公诚举而行之晏之功可立竢也及青苖既行辙力陈其不可安石怒出为河南推官歴著作佐郎坐兄轼事谪监筠州盐酒税移知绩溪县元祐元年入为右司谏时宣仁后用司马光吕公着等欲革事而故相蔡确韩缜枢宻使章惇犹在位窥伺得失辙皆论去之又论吕惠卿之奸惠卿坐安置建州除中书舎人初元丰中河决大吴故道不可复还因导之北流至是执政力主回河之计辙言诸公不因其旧而修其未全乃欲取而回之其为力也难其为责也重不听已而河朔财力因之大困擢御史中丞时元丰旧党多起邪説以撼在位吕大防刘摰患之欲稍引用以平夙怨谓之调停辙面斥其非复上疏曰君子小人势同水炭同处则必争一争之后小人必胜君子必败何者小人贪利忍耻击之则难去君子洁身重义沮之则引退此辈若返岂肯但已哉必将戕害正人渐复旧事以快私忿人臣被祸盖不足言所惜者祖宗朝廷也疏入调停之説遂已绍圣初哲宗起李清臣为中书舎人邓润甫为尚书左丞二人稍复言熙丰事以激怒哲宗会廷试进士清臣即于防题寓绍述之防辙谏曰伏见御试防题厯诋近嵗行事有绍复熙宁元丰之意臣谓先帝以天纵之才行大有为之志其所设施度越前古盖有百世不可改者元祐以来上下奉行未尝失坠也至于他事有失当何世无之父作于前子救于后此圣人之孝也汉武帝外事征伐内财货民不堪命几至于乱昭帝委任霍光罢去烦苛汉室乃定臣愿陛下反覆臣言慎勿轻事改易若轻变九年已行之事擢用累岁不用之人人怀私忿而以先帝为辞则大事去矣哲宗不悦落职知汝州累贬化州别驾雷州安置移循州徽宗朝复大中大夫致仕筑室许州而居焉号颍濵遗老自作传万余言不复与人相见终日黙坐如是者几十年政和二年卒年七十四淳熙中諡文定辙性沈静简洁为文汪洋澹泊而秀杰之气自不可掩所着诗传春秋传古史老子觧栾城文集并行于世
　　论曰轼之才气虽古今以来魁垒豪杰不世出之士尚兼数子而况其下者乎论新法者多矣未有如轼之深切着明也其大节巍然不久安于朝廷及行之郡邑因事成功法施于千载若使得究其用其乌可涯也辙自熙宁以前滞于小官及元祐之朝耆旧居职未及有所施用至绍圣而世变不胜言矣其斥调停论绍述之非有味乎其言之也平居澹然无营至引当否商是非直言抗论无所回挠斯可尚也已






　　史传三编卷三十三
&lt;史部,传记类,总录之属,史传三编&gt;
　　钦定四库全书
　　史传三编卷三十四
　　大学士朱轼撰
　　名臣传二十六
　　宋
　　陈瓘
　　陈瓘字莹中南剑州沙县人少好读书不喜为进取学父母强之乃应举一出即中甲科调湖州掌书记签书越州判官太守蔡卞察其贤礼之有加而瓘常逺之屡引疾求归卞不听檄摄通判明州卞素敬道人张懐素时且来越留瓘小须之瓘不肯曰子不语怪力乱神斯近怪矣守既信重民将从风而靡不识之未为不幸也后二十年而懐素诛章惇入相闻其名邀与同载询当世之务瓘曰请以所乘舟为喻偏重其可行乎移左置右其偏一也天子待公为政敢问将何先惇曰司马光奸邪所当先辨瓘曰公误矣果尔将失天下望为今之计惟消朋党持中道庶可以救弊惇意虽忤亦惊异之至都用为太学博士会卞与惇合志卞党薛昂林自官学省议欲毁资治通鉴板瓘闻之因防士题特引神宗序文自惊曰此岂神考亲制耶瓘曰谁言其非也自曰亦神考少年之文耳瓘曰圣人之学得之天性岂有少长之异自以告卞卞乃令学中置板髙阁不敢复议毁尝为别试所主文自谓蔡卞曰闻陈瓘欲尽取史学而黜通经之士意在动摇荆公之学也卞怒谋因此害瓘瓘已预料其然乃于前五名悉取用王氏学者卞无以发然自五名而下皆博洽稽古之士瓘尝曰当时若无矫揉则势必激壊故随时所以救时不必取快目前也迁秘书省校书郎时绍述之説盛瓘奏言尧舜禹皆以若稽古为训若者顺而行之稽者考其当否必使合于民情所以成帝王之治天子之孝与士大夫之孝不同哲宗感悦执政闻而恶之出判沧州知卫州徽宗即位以韩忠彦荐召为右正言与台谏龚夬等劾蔡卞免之又论邢恕矫诬定防之罪恕坐安置均州又与龚夬丰稷等共劾章惇惇罢知越州瓘以为责轻复论惇在绍圣中置看详元祐诉理局凡于先朝言语不顺者加以钉足剥皮斩颈防舌之刑看详之官如安惇蹇序辰等受大臣讽谕傅致语言指为谤讪考之公论宜正典刑于是二人并除名而再贬惇居潭州丰稷又疏蔡京奸状瓘与江公望继言之京夺职居杭州初瓘因朝会见蔡京视日乆而不瞬尝语人曰京精神如此他日必贵然矜其禀赋敢敌太阳吾恐此人得志必擅私逞欲无君自肆矣居谏省即攻其恶京因所亲以情恳且以甘言啖瓘瓘曰京为恶首吾不得已也攻之愈力时皇太后已归政瓘言外戚向宗良兄弟与侍从希宠之士交通使物议籍籍谓太后今犹预政由是罢监扬州粮料院瓘出都门缴四章奏之并明宣仁诬谤事帝密遣使赐以黄金百两后亦命勿遽去畀十僧牒以为行装改知无为军明年入为右司员外郎兼权给事中宰相曽布使客告以将即真瓘语其子正彚曰吾与丞相议事多不合今若此是欲以官爵相饵也吾有一书论其过将投之以决去就明旦入省布邀与相见甫就席遽出书布大怒争辨移时至箕踞谇语瓘色不动徐曰适所论者国事是非有公议公未可失待士礼布矍然改容瓘退即録所上布书及所尝着日録辨国用须知以状申三省曰瓘不达大体触忤大臣伏乞敷奏早行窜黜出知泰州连贬通州安置初瓘以绍圣史官専据王安石日録以修神宗实録变乱是非不可传信故居谏省首论其事进日録辨乞改实録又因窜责合浦着尊尧集深辟诬妄以正君臣之义张商英为相取其书既上而商英罢瓘徙台州宰相徧令所过州出兵防送至台又命凶人石悈知州事执至庭大陈狱具将胁以死瓘揣知其意大呼曰今日之事岂被诏防耶悈失措始曰朝廷令取尊尧集耳瓘曰然则何用如此君知尊尧所以立名乎盖以神考为尧主上为舜助舜尊尧何得为罪时相学术浅短为人所愚君所得几何乃亦不畏公议干犯名分乎悈惭揖瓘退虽窘辱百端而不敢加害在台五年复承事郎听自便帝令再叙一官与差遣执政持不行卜居江州旋令居南康甫至又移楚瓘平生论京卞皆披擿其处心发露其情慝最所忌恨故得祸最酷不使一日少安宣和六年卒年六十五靖康初赠谏议大夫召官其子正彚绍兴二十六年髙宗谓辅臣曰陈瓘为谏官甚有谠议所着尊尧集明君臣大分合于易春秋之义宜赐谥以表之谥曰忠肃瓘谦和不与物竞闲居矜荘自持语不茍发元丰己丑瓘为礼部贡院防检官与范祖禹同舍祖禹言顔子不迁怒不贰过惟伯淳能之瓘问曰伯淳谁也祖禹黙然乆之曰不知有程伯淳也瓘因以寡陋自愧每得明道之文必冠带然后诵之蔡京为翰林学士承防以词命为职潜奸伏慝未形于事瓘于是时即力言京不可用用之必为腹心患闻者或甚其言已而京怙宠妄作人始服瓘为蓍龟范纯仁年髙望重尤留心人才或问以今谁可用者答曰陈瓘又问其次曰陈瓘自好也宣和末世事日非或问游酢以当今济世之才酢曰陈了翁其人也瓘病刘安世使人勉以医药自辅曰天下方将有赖于公其为贤士所钦属如此瓘智虑明逺通易数如靖康变故隆祐垂帘髙宗中兴之事往往预言之士大夫间有亲闻者
　　论曰嘉祐治平以前一时贤者皆获柄用而天下其福后虽既衰元祐数年之间司马光吕公着之徒犹得有所救正瓘晚出而位下属当章惇蔡京曽布相继柄政屡撄其锋几至不免虽然瓘之学博而才大观其平生守经达权迭用柔刚与夫硁硁抱咫尺之义者相去逺矣北宋自开国以来公辅之器代不乏人当以瓘为殿后云
　　韩忠彦
　　韩忠彦字师朴琦长子也防将作监簿复举进士召试舘职累官户部判官丁父防服除直龙图阁擢天章阁待制知瀛州朝廷以夏人囚废其主秉常用兵西方既下米脂等城砦数十夏人求救于人移书继至会遣使贺主生辰忠彦遂以给事奉使遣赵资睦迓之语及西事忠彦曰此小役也何问为及燕于舘主又使王言敷问夏国何罪而中国兵不解无失两朝之懽则善矣忠彦曰问罪西夏于二国之好何预乎使还会官制初行值章惇为相奏给事中封驳宜先禀而后上忠彦言朝廷之事执政所行也事当封驳则固与执政异矣尚何禀议诏从之左仆射王珪为南郊大礼使事有当下者多自画防忠彦以官制驳之乃诏事无钜细必经三省而后行拜礼部尚书以枢密直学士知定州元祐中召为户部尚书擢左丞改枢密同知迁知院事哲宗亲政羣小多言宣仁后垂帘时事忠彦言仁宗亲政当时亦多议斥章献时事仁宗恶其持情近薄下诏戒饬陛下能法仁祖用心则善矣以观文殿学士知真定府移定州忠彦在西府以用兵西方非是愿以所取之地弃还之以息民力至是言者劾之降资政殿学士改知大名府徽宗即位召拜吏部尚书兼门下侍郎忠彦入对陈四事一曰广仁恩二曰开言路三曰去疑似四曰戒用兵逾月拜尚书右仆射兼中书侍郎旋进左仆射帝用忠彦言数下诏蠲天下逋负收用忠直敢言及知名之士于是以龚夬为殿中侍御史陈瓘邹浩为左右正言而常安民任伯雨江公望张舜民等布列台谏召还流人而甄叙之复以程頥判西京国子监复范纯仁等官徙苏轼等于内郡又追复元祐宰执文彦博司马光吕公着吕大防刘挚等三十三人官而章惇蔡卞等相继劾去一时翕然望治而右相曽布与忠彦不协引其党排忠彦崇宁元年以观文殿大学士罢知大名府忠彦既去于是忠直之士前后斥逐而蔡京进用并逐曽布权归于京而政事日非矣言者又以皇太后欲复废后为忠彦罪再降太中大夫安置懐州又论忠彦在相位不应弃湟州谪崇信军节度副使济州居住逮复湟鄯又谪磁州团练副使稍复太中大夫遂以宣奉大夫致仕卒年七十二理宗寳庆二年图功臣像于昭勲崇徳阁自赵普至赵汝愚二十四人忠彦与焉论曰元祐之朝尚有老成人焉故能和衷协济以成数年之功及徽宗之初范纯仁闻命而卒程伊川就位一月而去其余畧无存者独一韩忠彦耳所荐引之人如陈瓘邹浩常安民任伯雨之徒虽皆天下才然起疎逖之中徳泽未加于人恩意未孚于上孤忠愤懑适足为小人排击之资而已绍圣诸奸方据髙位重禄以图其后虽有英哲之主欲使一日之间舍其旧而新是图亦已难矣孟子曰一齐人傅之众楚人咻之其忠彦之谓乎
　　李纲
　　李纲字伯纪邵武人也父防终龙图阁待制纲登政和二年进士积官监察御史以言事忤权贵改比部员外郎迁起居郎宣和元年京师大水纲言隂气太盛当以盗贼外患为忧谪监南剑州沙县税务七年为太常少卿时金人渝盟朝议避敌纲上御敌五防且语给事中吴敏曰朝廷命太子为开封牧岂非欲委以留守之任乎巨敌猖獗非传以位号不足招徕天下豪杰公以献纳为职盍为上极言之敏曰监国可乎纲曰唐肃宗灵武之事不出于明皇后世惜之主上聪明仁恕公言万一得行则天下受其赐翼日敏请对具道所以且言李纲论与臣同有防召纲入纲刺臂血上书畧云皇太子监国典礼之常也今大敌入防存亡呼吸犹守常礼可乎若假以位号使为陛下守宗社收将士心以死捍敌天下可保疏上内禅之议乃决钦宗即位纲上封事请上应天心下顺人欲攘除外患使中国之势尊诛锄内奸使君子之道长以副太上付托之意李邺使金议割地纲奏祖宗疆土当以死守不可尺寸与人帝嘉纳之除兵部侍郎靖康元年金兵渡河徽宗东幸宰执又议请帝避敌纲曰太上挈宗社以授陛下委而去之可乎帝黙然太宰白时中曰都城不可守纲曰天下城池孰有如都城者且宗庙社稷百官万民所在舍此欲何之帝顾宰执曰防将安出纲进曰今日之事当整军马固结民心相与坚守以待勤王之师帝问谁可将者纲曰朝廷以髙位厚禄崇养大臣盖将用之有事之日白时中李邦彦虽未必知兵然借其位号抚将士以抗敌锋乃其职也时中忿曰李纲莫能将兵出战否纲曰陛下不以臣庸懦倘使治兵愿以死报乃以纲为尚书右丞宰执犹守避敌之议有防以纲为东京留守纲复为上力陈所以不可去之意且言唐明皇潼闗失守即时幸蜀宗庙朝廷毁于贼手今四方之兵不日云集奈何蹈明皇之覆辙乎帝意颇悟会内侍奏中宫已行帝色变仓卒降御榻曰朕不能留矣纲泣拜以死邀之帝顾纲曰朕今为卿留治兵御敌専委之卿纲惶恐受命未几复决意南狩纲趋朝则禁卫擐甲乘舆已驾矣纲急呼禁卫曰尔等愿守宗社乎愿从幸乎皆曰愿死守纲入见曰今六军父母妻子皆在都城愿以死守万一中道散归陛下孰与为卫敌兵已迫知乘舆未逺以徤马疾追何以御之帝感悟遂命辍行禁卫皆拜伏呼万嵗于是命纲为亲征行营使以便宜从事纲治守战之具不数日而毕敌兵攻城纲身督战募壮士缒城而下斩其禆将十余及其士卒数千金人知有备又闻帝已内禅乃退求遣大臣至军中议和纲请行帝遣李棁纲曰安危在此一举臣恐李棁怯懦误国事帝不聴竟使棁往金人需金币以千万计求割太原中山河间地以亲王宰相为质棁不敢措一词还报纲言金人所需金币竭天下且不足况都城乎三镇国之屛蔽割之何以立国至于遣质即宰相当往亲王不当往若遣辩士姑与之议宿留数日大兵四集彼孤军深入虽不得所欲亦将速归此时而与之盟则不敢轻中国而和可乆宰执议不合纲退则誓书已行所求皆与之以皇弟康王少保张邦昌为质时朝廷日输金币而金人需求不巳日肆屠掠四方勤王之师渐有至者种师道姚平仲以泾原秦鳯兵至纲言金人贪婪无厌势非用兵不可且敌兵十万而吾勤王之师集城下者已二十余万彼以孤军入重地当以计取之不必与角一旦之力若扼河津絶粮道分兵复畿北诸邑而以重兵临敌营坚壁勿战俟其食尽力疲然后以一檄取誓书复三镇纵其北归半渡而击之此必胜之计也帝深以为然约日举事姚平仲急于要功先期以步骑万人夜斫敌营不克纲承防率诸将出封丘门援之则平仲已亡去矣纲乃与金人战于幕天坡以神臂弓射却之已而金使来李邦彦语之曰用兵乃李纲姚平仲非朝廷意遂罢纲以蔡懋代之太学生陈东等诣阙上书明纲无罪军民不期而集者数十万呼声动地猝不得奏至杀伤内侍帝亟召纲纲入见泣拜请死帝亦泣命纲复为尚书右丞充京城四壁守御使蔡懋之代纲也禁不得輙施矢石将士积愤至是纲下令能杀敌者厚赏众皆奋跃金人惧稍稍引却且已得三镇及亲王为质乃退师除纲知枢密院事纲请如澶渊故事遣兵防送且戒诸将可击则击之乃以兵十万分道并进将士受命踊跃以行已而执政咎纲尽遣城下兵恐仓卒无措急徴诸将还诸将已追及金人于邢赵间遽得还师之命无不扼腕迨纲力争复遣而将士解体矣初徽宗南幸童贯髙俅等以兵扈从及陈东乞诛蔡京蔡攸朱腼及贯俅等朝议遣聂山为发运使徃图之纲曰使山所图果成震惊太上忧在陛下万一不果是数人者挟太上于东南求剑南一道陛下将何以处之不若罢山之行请于太上去此数人可不劳而定帝从其言金人既退徽宗还次南都以书问改革政事之故且召吴敏李纲或虑太上意有不测纲曰此无他不过欲知朝廷事尔乃自请行既至具道皇帝圣孝思慕欲以天下养之意请太上早还京师徽宗泣数行下又询都城攻围守御次第语渐浃洽纲因言皇帝仁孝惟恐有一不当太上意者每得诘问之诏辄忧惧不食皇帝传位之初太上巡幸适当大敌入攻为宗社计庻事不得不小有更革太上回銮臣谓宜有以大慰皇帝之心勿问细故可也徽宗感悟出玉带金鱼象简赐纲且曰卿辅助皇帝扞守宗社有大功若能调和父子间当遂书青史垂名万世纲感泣再拜纲还具道太上意及太上还纲迎拜于国门是时北兵已去太上还宫上下恬然置邉事不问纲独以为忧乃上备邉御敌八事又奏邉事方棘调度不给宜稍抑冒滥以足国用如节度使至遥郡刺史本以待勲臣今皆以戚里恩泽得之堂吏转官止于正郎崇观间始转至中奉大夫今宜皆复旧制初奉迎太上时纲与耿南仲争论仪注南仲大怒诬纲结士民伏阙纲待罪帝慰解之至是南仲等谮颇行帝遂疑纲専权会金兵围太原种师中战没师道病归南仲乃曰援太原非纲不可遂以纲为河东北宣抚使纲辞曰臣书生实不知兵在围城中不得已为陛下料理兵事今为大帅恐误国不许退而乞致仕章十余上又不许许翰书杜邮二字遗纲纲皇恐受命帝手书裴度传以赐纲纲言臣何足以望裴度但扫除小人使君子道长则扞御外患不难也因书裴度论魏洪简等章疏要语以进时宣抚司兵仅万二千人庻事未集而诏屡趣纲行纲行次懐州即诏罢减所起兵而趣解太原之围诸将又别受御画事皆専达宣抚司徒有节制之名俄又以议和止纲进兵每一次诏下纲皆上疏极论之不报初纲陛辞时言唐恪聂山之奸至是徐处仁吴敏罢相而相唐恪许翰罢同知枢密院而进聂山陈过庭李回等纲叹曰事不可为矣即上疏丐罢乃命种师道代纲而召纲赴阙寻以观文殿学士知扬州未几以纲主战防师费财落职建昌军安置再谪江宁及金兵再至帝始悟和议之非除纲资政殿大学士领开封府事纲行次长沙被命即率湖南勤王之师入援未至而都城失守先是康王至北军为金人所不喜求遣肃王代之至是康王开大元帅府承制复纲故官及即位拜纲尚书右仆射兼中书侍郎趣赴阙纲至见于内殿涕泗交集帝为动容因辞曰陛下总师于外为天下臣民所推戴内修外治还二圣而抚万邦责在陛下与宰相臣自视阙然不足以副委任帝曰朕知卿忠义智畧乆矣欲使敌国畏服四方安宁非卿不可纲顿首曰昔唐明皇欲相姚崇崇以十事要説皆中一时之病今臣亦以十事仰干天听陛下度其可行者赐之施行臣乃敢受命一曰议国是谓中国之御四裔能守而后可战能战而后可和而靖康之末皆失之今欲战则不足欲和则不可莫若先自治専以守为策俟吾政事修士气振然后可议大举二曰议巡幸谓车驾不可不一到京师见宗庙以慰都人之心度未可居则为巡幸之计以天下形势而观长安为上襄阳次之建康又次之皆当诏有司预为之备三曰议赦令谓祖宗登极赦令皆有成式前日赦书乃以张拜昌伪赦为法如赦恶逆及罪废官尽复官职皆泛滥不可行宜悉改正四曰议僭逆谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜仗节死义之士而受伪官屈膝于其庭者不可胜数昔唐肃宗平贼污伪命者以六等定罪宜仿之以励士风六曰议战谓军政乆废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纪纲紊乱宜一归之中书则朝廷尊九曰议乆任谓靖康间进退大臣太速功效蔑着宜慎择而乆任之以责成功十曰议修徳谓上始膺天命宜益修孝悌恭俭以副四海之望翼日颁纲议于朝惟僭逆伪命二事留中不出纲言二事乃政刑之大者方金人为易姓之谋邦昌偃然正位号处宫禁擅降伪诏以止四方勤王之师及知天下之不与乃请元祐太后垂帘聴政而议奉迎邦昌僭逆始末如此陛下欲建中兴之业而専崇僭逆之臣以示四方其谁不解体又伪命臣僚一切置而不问何以励天下士大夫之节帝召执政议之纲复曰邦昌僭逆岂可使在朝廷俾道路指目曰此亦一天子哉因泣拜曰臣不可与邦昌同列当以笏击之陛下必欲用邦昌第罢臣帝颇感动汪伯彦乃曰李纲气直臣等所不及乃谪邦昌于潭州吴幵莫俦以下皆迁谪有差纲又言近世士大夫寡防鲜耻不知君臣之义靖康之祸能仗节死义者在内惟李若水在外惟霍安国愿加赠恤帝从其请仍诏有死节者诸路询访以闻帝谓纲曰卿昨争张邦昌事内侍辈皆泣涕卿今可以受命矣纲拜谢有防兼充御营使入对奏曰当今之务先定规模而知先后缓急之序乃能成功所谓规模者外御强敌内销盗贼修军政变士风裕邦财寛民力改弊法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以问罪金人迎还二圣此规模也至所当急而先者则在于料理河北河东盖河北河东者国之屏蔽也今河东所失者恒代太原泽潞汾晋余郡犹存也河北所失者不过真定懐卫濬四州而已其余三十余郡皆为朝廷守两路士民兵将所以戴宋者甚坚皆推豪杰以为首领多者数万少者亦不下万人朝廷不因此时置司遣使以大慰抚之分兵以援其危急臣恐粮尽兵疲危急无告金人因而用之皆精兵也莫若于河北置招抚司河东置经制司择有才畧者为之使宣谕天子恩徳不忍弃两河于敌国之意有能全一州复一郡者以为节度防御团练使令自为守非惟絶其从敌之心又可责其御敌之力使朝廷无北顾之忧此今日之先务也帝善其言问谁可任者纲荐张所傅亮所尝为监察御史在围城中以蜡书募河北兵士民得书喜曰朝廷弃我犹有一张察院拔而用之应募者凡十七万人故纲以为招抚河北非所不可傅亮者先以邉功得官尝治河朔都城受围时亮率勤王之兵三万人屡立战功纲察其智畧可用帝乃以所为河北招抚使亮为河东经制副使有顷皇子生故事当肆赦纲奏陛下登极赦书独遗河北河东愿因今赦广示徳意帝从之于是两路人情翕然有以破敌捷书至者金人围守诸郡之兵往往引去而山砦之兵应招抚经制二司募者甚众开封守阙纲荐宗泽帝从之纲立军法五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部将正副十人姓名命招置新军及御营司兵并依新法团结有所呼召使令按牌以遣三省枢密院置赏功司受赂乞取者行军法遇敌逃溃者斩因而为盗贼者诛及家属凡军政申明改更者数十条又以步不足胜骑骑不足胜车请以车制颁京东西制造而教阅之又造战舰募水军及询访诸路武臣材畧之可任者以备用时议遣使于金纲奏曰尧舜之道孝悌而已今所遣使但当奉表通问两宫致思慕之意可也帝乃命纲草表以周望傅雩为二圣通问使奉表以往纲乞降哀痛之诏以感动天下使同心协力以致中兴又乞省冗员节浮费帝皆从其言时四方溃兵为盗者十余万人攻劫山东淮南襄汉之间纲命将悉讨平之又言陛下纵未能行上防幸闗中犹当且适防邓示不忘故都以系天下之心不然中原非复我有帝为诏谕两京以还都之意读者皆感泣未几有诏欲幸东南纲极论其不可且言南阳光武所兴地利足恃可暂驻跸乃还汴都计无出于此者帝许之而黄潜善汪伯彦隂主南行之计或谓纲曰外论汹汹咸谓东幸已决纲曰国之存亡于是焉分吾当以去就争之先是纲每有所论谏言虽切直无不容纳至是所言常留中不报已而迁纲门下侍郎而潜善为中书侍郎潜善伯彦力排河东北二司之议使张所置司北京勿渡河北而召傅亮还京纲力争之不得乃再疏求去初谏议大夫宋齐愈当金人议立异姓时齐愈书张邦昌姓名入议至是纲进三疏一曰募兵二曰买马三曰募民出财以助兵费齐愈以为不可行疏论其非不报章将再上其乡人嗛齐愈者窃其草示纲时方论僭逆附伪之罪于是逮齐愈戮之东市张浚时为御史劾纲以私意杀侍从诏罢纲为观文殿大学士提举洞霄宫许翰言纲忠义舍之无以致中兴会帝召见陈东东言潜善伯彦不可任纲不可去东坐死翰曰吾与东皆争李纲者东戮都市吾在庙堂可乎遂求去后有防纲落职居鄂州自纲罢张所以罪去傅亮以母病辞归招抚经制二司并废车驾遂东幸两河郡县相继沦陷凡纲所规画军民之政一切废罢金人攻京东西残毁闗辅而中原盗贼蠭起矣绍兴二年除观文殿学士湖广宣抚使知潭州是时江湖江湘之间流民溃卒羣聚为盗贼多者至数万人纲悉平之上言荆湖国之上流如鼎澧岳鄂若荆南一带皆当屯宿重兵倚为形势使四川之号令可通襄汉之声援可接乃有恢复中原之渐议未及行而谏官徐俯刘裴劾纲罢之四年金人及伪齐来攻纲上防御三防诏付枢密院及三省施行五年诏问攻战守备措置绥懐之方纲奏言守备之宜当先料理淮南荆襄以为东南屏蔽近年以来大将拥重兵于江南官吏守空城于江北故敌人得以侵扰今当于淮之东南及荆襄置三大帅屯重兵以临之分遣偏帅进守支郡加以战舰水军上运下接自为防守敌马虽多不敢轻犯有守备矣然后分责诸将因利乘便收复京畿要以必为之志而勿失机会攻战之利莫大于是若夫万乘所居必择形胜莫善于建康权宜驻跸愿诏守臣治城池修宫阙立官府置营壁使粗成规模以待巡幸盖有城池然后人心不恐有官府然后政事可修有营垒然后士卒可用此措置所当先也至于西北之民未尝一日忘宋有愿为内应者宜给之土田予以爵赏优加抚循使莫不感悦益坚戴宋之心此绥懐所当先也又条上六事一曰信任辅弼二曰公选人材三曰变革土风四曰爱惜日力五曰务尽人事六曰寅畏天威疏上除江西安抚制置大使兼知洪州时张浚赵鼎相继柄国知纲贤可任然不引当枢轴又不使建阃淮北以当恢复之任仅使安抚江西而兵少粮希事权不重纲屡疏请兵筹度措置江西赖以晏然及张浚以吕祉败引咎去相位言者引汉诛王恢为比纲言浚措置失当诚为有罪然其区区徇国之心有可矜者愿少寛假以责来效时车驾将幸平江纲以为平江去建康不逺徒有退避之名不宜轻动八年王伦使金还与金使偕来以诏谕江南为名纲愤懑上疏言金人邀求无厌愿陛下且勿轻许深诏羣臣讲明可以乆长之防择其善者从之九年除知潭州荆湖南路安抚大使纲力辞次年卒年五十八赠少师官其亲族十人纲负天下之望以一身用舍为社稷生民安危虽身或不用用又不乆而其忠诚义气凛然动乎逺迩每宋使至金金人必问李纲赵鼎安否其为逺人所畏服如此纲所着有易传内篇十卷外篇十二卷论语详説十卷文章歌诗奏议百余卷又有靖康传信録奉迎録建炎时政记建炎进退志建炎制诏表劄集宣抚荆广记制置江右録
　　论曰纲在靖康承京贯之后文武干畧之士无一存者及髙宗之起惟一宗泽如韩岳之流尚隐于卒伍时方艰难莫与共理然纲在围城之中徒手奋臂以成却敌之勲处新造之朝頥指心运遂建中兴之业计其前后皆不过数十日自古遭时之难成功之速未有如纲者也纲去后犹有十年竟置之若有若无之间两建大勲成效章章如此国势抢攘又非承平无事之时犹遭摈抑噤不得施用惜哉


　　史传三编卷三十四
　　钦定四库全书
　　史传三编卷三十五
　　大学士朱轼撰
　　名臣传二十七
　　宋
　　宗泽
　　宗泽字汝霖义乌人登元祐六年进士廷对极陈时弊考官恶其切直置末甲调舘陶尉中使督开御河方隆冬役夫僵仆相望泽上书其帅请待来春从之调龙游令民未知学泽为建庠序设师儒讲论经术风俗一变调晋州赵城令下车请升县为军不从泽曰承平时固无虑他日有警当思吾言矣改知掖县部使者承防市牛黄泽报曰方时疫疠牛饮其毒则结为黄今和气滂流牛安得黄使者怒欲劾邑官泽曰此泽意也通判登州境内官田数百顷皆不毛之土嵗输万余缗率横取于民泽奏免之及朝廷遣使由登州结女真盟海上谋夹攻契丹泽曰天下自此多事矣退居东阳结庐山谷间靖康元年中丞陈过庭等列荐假宗正少卿充和议使泽曰是行不生还矣或问之泽曰敌能悔过退师固善否则安能屈节北庭以辱君命乎议者谓泽刚方不屈恐害和议止不遣命知磁州时太原失守官两河者率托故不行泽曰食禄而避难不可也即日单骑就道从羸卒十余人磁经敌骑蹂躏人民逃徙帑廪枵然泽至缮城浚池治器械募义勇为固守计上言邢洺磁赵相五州各蓄精兵二万人敌攻一郡则四郡皆应是一郡之兵常有十万人帝嘉之除河北义兵都总管金人破真定引兵南取庆源自李固渡过河恐泽兵蹑其后遣数千骑直扣磁州城泽擐甲登城令壮士以神臂弓射走之开门纵击斩首数百级所获羊马金帛悉以赏军士康王再使金行至磁泽迎谒曰肃王一去不返今敌又诡词以致大王愿勿行王遂还相州有诏以泽为副元帅从王起兵入援泽言宜急会兵李固渡断敌归路不从乃自将兵趋渡道遇金兵遣秦光弼张徳夹攻大破之金人既败乃留兵分屯泽遣壮士夜捣其军破三十余砦时康王开大元帅府檄兵会大名泽履冰渡河见王曰京城受围日乆入援不可缓会签枢密院事曹辅赍蜡封手诏至自京师言和议可成泽曰金人狡谲是欲款我师耳君父之望援何啻饥渇宜急引军直趋澶渊次第进垒以解京师之围万一敌有异谋则吾兵已在城下汪伯彦等难之劝王遣泽先行自是泽不得预府中谋议矣二年正月泽至开徳十三战皆防以书劝王檄诸道兵会京城又移书北道总管赵野河东北路宣抚范讷知兴仁府曽楙合兵入援三人皆不答泽以孤军进都统陈淬言敌方炽未可轻举泽怒欲斩之诸将乞贷淬使效死泽命淬进兵遇金人败之金人攻开徳泽遣孔彦威与战又败之泽度金人必犯濮先遣三千骑往援金人果至败之金人复向开徳权邦彦孔彦威合兵夹击又大败之泽兵进至卫南度将孤兵寡不深入不能成功乃挥众直前与战败之转战而东敌益生兵至王孝忠战死前后皆敌垒泽下令曰今日进退等死不可不从死中求生士卒知必死无不一当百斩首数千级金人大败退走数十里泽计敌众十倍于我今一战而却势必复来使悉其鐡骑夜袭吾军则危矣乃暮徙其军金人夜至得空营大惊自是惮泽不敢复出兵泽出其不意遣兵过大河袭击败之王承制以泽为徽猷阁待制时汴京失守金人迫二帝北行泽闻即提军趋滑走黎阳至大名欲径渡河据金人归路还二帝而勤王之兵卒无一至者又闻张邦昌僣位欲先行诛讨会得大元帅府书约移师近都按甲观变泽上书于王曰人臣岂有服赭袍张红盖御正殿者乎自古奸臣皆外为恭顺而中藏祸心未有窃据寳位改元肆赦恶状昭著若邦昌者今二圣诸王悉渡河而北惟大王在济天意可知宜亟行天讨兴复社稷又劝王近刚正而逺柔邪纳谏诤而拒防佞尚恭俭而抑骄侈体忧勤而忘逸乐进忠实而退私伪以系天下之心因累表劝进王即帝位于南京泽入见涕泗交頥陈兴复大计时与李纲同入对相见论国事慷慨流涕纲竒之帝欲留泽黄潜善等沮之除龙图阁学士知襄阳府时金人有割地之议泽言天下者太祖太宗之天下陛下当兢兢业业思传之万世奈何以割地为议乎自金人再至朝廷未尝命一将出一师但闻奸邪之臣朝进一言以告和暮入一説以乞盟终致二圣北迁宗社蒙耻今即位四十日矣未闻有大号令是禠天下忠义之气而自絶其民也臣虽驽怯当躬冒矢石为诸将先捐躯报国恩足矣帝览其言壮之改知青州时年六十九矣开封尹阙李纲言绥复旧都非泽不可徙知开封府时敌骑留屯河上金鼓之声日夕相闻而京城楼橹尽废兵民杂居盗贼纵横泽至首捕诛舍贼者数人下令曰为盗者赃无轻重并从军法由是盗贼屏息人赖以安王善者河东巨防也拥众七十万欲据京城泽单骑入善营泣谓之曰朝廷当危难时使有如公一二辈岂复有敌患乎今日乃汝立功之秋不可失也善感泣遂解甲降又有杨进者兵三十万王再兴李贵王大郎等各拥众数万往来侵掠泽悉招降之因上疏请帝还京俄有诏荆襄江淮悉备巡幸泽复言比来开封物价市肆渐同平时士农民商旅士大夫之懐忠义者莫不愿陛下亟归京师以慰人心除延康殿学士京城留守兼开封尹金尝遣人以使伪楚为名至开封府泽曰此名为使实觇我也拘其人乞斩之有诏延置别舘泽切谏帝乃亲札谕泽竟纵遣之言者附黄潜善意欲因是搆泽尚书左丞许景衡抗疏力辨乞厚加任使以成御敌治民之功且言得宗泽方可保东京有东京行在始安枕帝悟封其章付泽泽乃安时真定懐卫间敌兵甚盛泽以为忧乃渡河约诸将共议事宜以图收复于京城四壁各置使以领招集之兵造决胜战车千余乘车用五十有五人运车者十有一执器械辅车者四十有四周旋曲折可以应用又据形势立坚壁三十四所于城外驻兵数万泽往来按视之沿河鳞次为联珠砦结连两河山水砦及陜西义士开五丈河以通西北商旅京畿濒河七十二里命十六县分守之县皆开濠深广丈余于其南植鹿角又团结班直诸军及民兵之可用者于是陜西京东西诸路人马咸愿听泽节制泽视师河北还疏言陛下尚留南都舍宗庙朝廷使社稷无依生灵失所仰戴宜亟回汴京以慰元元之心不报及遣官迎奉六宫往金陵泽复上疏曰京师天下腹心也两河虽未敕宁特一手臂之不伸耳今遽欲去之非惟一臂之弗瘳且并与心腹而弃之矣昔景徳间契丹防澶渊王钦若劝幸金陵陈尧叟劝幸成都惟防准请亲征卒用成功臣何敢望防准然不敢不以章圣望陛下又条上五事其一言黄潜善汪伯彦赞南幸之非泽前后建议经从三省枢密院辄为潜善等所抑金将乌珠渡河谋攻汴京诸请先断河梁严兵自固泽笑曰去冬金骑直来正坐断河梁耳乃命部刘衍趋滑刘达趋郑以分敌势戒诸将极力保防河梁以俟大兵之集金人闻之夜断河梁遁去二年金人自郑抵白沙都人震恐僚属入问计泽方对客围棋笑曰何事张皇刘衍等在外必能御敌乃选精鋭数千使绕出敌后伏其归路金人方与衍战伏兵起前后夹击之金人果败金将尼玛哈据西京泽遣部李景良阎中立郭俊民领兵趋郑遇敌大战中立死之俊民降景良遁去泽捕得景良斩之既而俊民与金将及燕人何仲祖来招泽泽数俊民曰汝为金人持书相诱何面目见我乎斩之谓金将曰汝为人不能以死敌我乃欲以儿女子语诱我乎亦斩之谓仲祖胁从而免之诸将皆服金师入滑部将张伪请往救泽以五千人付之戒毋轻战以待援防至迎战敌骑十倍诸请避其锋防曰避而偷生何面目见宗公力战死之泽闻防急遣王宣领骑五千救之防死二日宣始至与金人大战破之杀伤甚众泽迎防防归恤其家以宣权知滑州金人自是不敢复犯东京山东盗起执政谓其多以义师为名请下令止勤王泽上疏曰自敌围京城忠义之士愤懑争奋广之东西湖之南北福建江淮越数千里争先勤王当时大臣无逺识大畧不能抚而用之使之饥饿困穷弱者填沟壑强者为盗贼此非勤王者之罪乃一时措置乖谬所致耳今河东西不降敌而保山砦者不知其几诸处节义之夫自黥其面争先救驾者复不知其几此诏一出臣恐草泽之士一旦解体仓卒有急谁复有効忠义者哉王防者本辽臣为金将往来河上泽擒之解其缚坐堂上为言契丹本宋兄弟之国今女真灭汝国又辱吾主义当协谋雪耻防感泣愿效死泽因问金人虚实尽得其详遂决大举之计召诸将谓曰汝等有忠义心当协谋勦敌期还二圣成大功言讫泣下诸皆泣听命泽上疏请帝还京曰臣为陛下保防京城自去年秋冬至于今春又三月矣陛下不早回京则天下之民何所依戴又遣子頴诣行在上疏曰天下之事见几而动今收复伊洛而金将渡河捍蔽滑台而敌国屡败河东河北山砦义民引领举踵日望官军之至以时而言中兴之兆可见在陛下见机乘时而已又言楚人城郢史氏鄙之今乃于仪真教习水战传闻四方必谓中原不守为江宁控扼之计非所宜也先是泽去磁以州事付兵马钤辖李侃统制赵世隆杀之至是世隆及弟世兴以兵二万来归众惧生变泽曰世隆本吾一校耳何能为世隆至泽责而斩之时世兴佩刀侍侧众兵露刃庭下泽徐谓世兴曰汝兄犯法当诛汝能奋志立功足以雪耻世兴感泣会金人攻滑州泽遣世兴往救世兴至掩其不备败之泽威声日着北方闻其名常尊惮之对南人言必曰宗爷爷契丹人有归中国者泽引置坐侧推诚与语谕以忠义给资粮遣之且赐以公凭官军渡河以为信騐人持数百本而去又为榜文散示陷没州县以为公据遂连结诸路义兵燕赵豪杰尝谓人曰事可举矣复上疏言丁进数十万众愿守防京城李成愿扈从还阙即渡河勦敌杨进等兵百万亦愿渡河同致死力臣闻多助之至天下顺之陛下及此时还京则众心翕然何敌之足忧乎又言圣人爱其亲以及人之亲所以教人孝敬其兄以及人之兄所以教人弟陛下当与忠臣义士合谋肆讨迎复二圣今太上所御龙徳宫俨然如旧惟渊圣未有宫室望改修寳箓宫以为迎奉之所帝乃下诏择日还京而竟不果是年六月王彦聚兵太行山欲大举趋太原泽恐彦孤军不可独进召彦计事彦悉召诸砦指授方畧以俟会合乃以万余人趋汴金人以重兵蹑其后而不敢击既至汴泽令宿兵近甸以衞根本彦遂屯滑州之沙店泽上疏曰臣欲乘此暑月遣彦等自滑州渡河取懐衞濬相等州王再兴等自郑州直防西京陵寝马扩等自大名取洺相真定杨进王善丁进等各以所领兵分路并进既渡河则山寨忠义之民相应者不啻百万契丹汉儿亦必同心协力事方就绪乞朝廷遣使声言立辽天祚之后讲吾旧好以擕敌情遣知机辩博之士西使夏东使髙丽谕以祸福必出助兵同加扫荡愿陛下早还京师臣当躬冒矢石为诸将先中兴之业必可立致疏入潜善等忌泽成功从中沮之泽前后请帝还京二十余奏每为潜善伯彦所抑忧愤成疾疽发于背诸入问疾泽矍然曰吾以二帝蒙尘愤愤至此汝等能殱敌则我死无恨众皆流涕曰敢不尽力诸将出泽叹曰出师未防身先死长使英雄泪满襟无一语及家事但连呼过河者三而卒年七十都人号恸遗表犹赞帝还京赠观文殿学士谥忠简泽质直好义亲故贫者多依以为活而自奉甚薄常曰君父侧身尝胆臣子乃安居美食耶始泽招集羣盗聚兵储粮结诸路义兵连燕赵豪杰自谓渡河克复指日可冀有志弗就识者恨之子頴居戎幕素得士心泽卒数日士去者十五都人请以頴继父任会已命杜充留守乃以頴为判官充酷而无谋屡失人心頴争之不能得乃请持服归自是豪杰不为用羣聚城下者复去为盗而中原不守矣充卒降于金頴官终兵部郎中
　　论曰泽初在汴京金师屡至及数月之后渡河北去不复侵扰矣故得以选练材武收召豪杰纠合四路之兵以成长驱之势泽之功虽不成然捍蔽北门奋扬威武使行在君臣得整兵辑将终成南渡之基者非泽之力耶泽之守旧都以李纲之举及泽连疏数十上为汪黄等所抑纲之去位乆矣语曰安危在出令存亡在所任岂此谓耶
　　赵鼎
　　赵鼎字元镇解州闻喜人少孤母樊氏教之渐能通经史百家崇宁五年登进士第对防直斥章惇误国累官洛阳令宰相吴敏知其能擢为开封士曹金人破太原朝廷议割三镇地鼎曰祖宗之地不可以与人何用议及京师失守二帝北行金人立张邦昌鼎与胡寅张浚逃太学中不书议状髙宗即位张浚荐为司勲郎官帝幸建康诏条具防秋事宜鼎言宜以六宫所止为行宫车驾所止为行在择精兵以备仪卫其余兵将分在江淮使敌莫测巡幸之定所帝纳之乆雨诏求阙政鼎言今日之患始于王安石成于蔡京今安石犹配享庙庭而京之党未除时政之阙无大于是帝为罢安石配享擢右司谏迁为殿中侍御史故事无自司谏迁殿中者范宗尹以为言帝曰鼎在言路所言四十事已施行三十六可谓举职矣遂用之时刘光世部将王徳擅杀韩世忠之将世忠亦率部曲夺建康守府廨鼎请治徳専杀无忌之罪而下诏切责世忠指取其吏付有司治之诸将肃然帝曰唐肃宗得李勉朝廷始尊今朕得卿无愧昔人矣及金兵至江帝幸会稽召台谏议去留鼎陈战守避三防拜御史中丞鼎言经营中原当自闗中始经营闗中当自蜀始欲幸蜀当自荆防始吴越介在一隅不足以进取中原荆防左顾川陜右控湖湘下瞰京洛三国所必争宜以公安为行阙而屯重兵于襄阳运江浙之粟以资川陜之兵经营大业计无出此除端明殿学士签书枢宻院事以言事忤防出知平江府改知建康又移洪州京西招抚使李横欲复东京鼎言横乌合之众不能当敌恐遂失防阳已而横战败防阳竟陷召拜防知政事宰相朱胜非方规复防阳帝问岳飞可使否鼎曰知上流利害无如飞者飞出师竟复六郡顷之执政忌鼎出为川陜宣抚使将行会邉报沓至帝谓鼎曰卿岂可去当遂相卿拜尚书右仆射同平章事兼知枢密院事制下中外相庆时刘豫子麟与金人合兵大入举朝震恐鼎独赞进御之计帝亦曰朕当亲总六师临江决战鼎喜曰累年退怯敌志益骄今圣断亲征成功可必于是诏韩世忠屯扬州命刘光世移军建康而起张浚知枢密院及帝发临安鼎恐帝意变复乘间言曰陛下养兵十年用之正在今日若少加退阻则人心涣散长江之险不可复恃帝遂幸平江下诏暴逆豫之罪而世忠大仪之防奏至帝遂欲自将渡江决战鼎曰敌逺来利在速战遽与争锋非防也且豫犹遣其子岂可烦至尊耶帝乃止未几张浚至见鼎执其手曰此行举措皆合人心即日命浚视师江上士见浚勇气十倍金人闻之遂谋北归帝谓鼎曰近将士致勇争先诸路守臣亦翕然自効乃朕用卿之力也鼎谢曰皆出圣断臣何力之有或问鼎曰金人倾国来攻众皆恟惧公独言不足畏何耶鼎曰敌众虽盛然以豫而来非其本心战必不力以是知其不足畏也帝语张浚曰鼎真宰相天使佐朕中兴宗社之幸也金人既退鼎首请博采羣言为善后计帝还临安以鼎守左仆射浚守右仆射俱兼枢密院督诸路军马鼎于政事先后及人才所当召用者条而置之座右次第奏行之故列要津者多一时之望人号为小元祐及刘豫遣子麟猊分路入防时张俊屯盱眙杨沂中屯泗韩世忠屯楚岳飞驻鄂刘光世驻庐沿江上下无兵鼎以为忧移书于浚欲令俊与沂中同保合肥浚以为然时邉报日急俊欲弃盱眙光世欲弃庐州皆张大贼势以闻鼎曰豫逆贼也若与豫战而不能胜或更退守何以立国今贼已渡河当亟遣俊合光世军尽扫淮南之防帝然之诏二进兵俊军至藕塘与猊战大破之鼎命沂中趋合肥以会光世光世已弃庐囬江北浚以书告鼎鼎白上诏浚有不用命者听以军法从事光世大骇复进至肥河与麟战破之麟猊防栅遁去鼎因抑吕祉与张浚不平遂丐去罢知绍兴府七年祉军败没于伪齐浚引咎去位乃复拜鼎尚书左仆射同平章事兼枢密使台谏交论淮西无备鼎曰行朝拥兵十万敌骑直来自足抗之设有他虞鼎身任其责淮西迄无惊时浚已落职帝犹欲加以逺窜鼎言浚母老且有勤王功帝曰功过自不相掩已而内批谪浚岭南鼎留不下诘旦鼎入帝怒未解鼎力恳曰浚罪不过失防耳凡人计虑岂不欲万全傥因一失便置之死地后有竒谋秘计谁复敢言者此事自闗朝廷非私浚也帝意乃解以散官居浚永州鼎既再相或议其无所施为鼎曰今日之事如人患羸当静以养之若复加攻砭必伤元气矣金废刘豫鼎遣间招河南守将寿亳陈蔡之间往往举城或率部曲来归得精兵万余马数千知庐州刘锜亦言淮北归正者不絶度可得四五万帝喜曰朕尝虑江池守备空虚今得此军可无患矣金人遣使议和朝论以为不可信帝怒鼎曰陛下于金人有不共戴天之讐今屈己请和不惮为之者以梓宫及母后耳羣臣愤懑之词出于爱君不可以为罪陛下宜谕之曰讲和非吾意以亲故不得已为之但得梓宫及母后还敌虽渝盟吾无憾焉帝从其言羣议遂息初鼎与浚共荐秦桧及桧得志宻以事间鼎至是遂罢鼎为忠武节度使知绍兴府桧往饯鼎鼎不为礼桧益憾之鼎既去王庶入对帝谓曰鼎两为相于国有大功再赞亲征皆能决胜他人所不及也先是王伦使金从鼎受指鼎曰问礼数则答以君臣之分已定问地界则答以大河为界二者使之大防不从则已伦受命而行至是伦与金使俱来以抚谕江南为名帝叹息谓庶曰五日前得此报赵鼎岂可去耶鼎尝荐胡寅魏矼晏敦复潘良贵吕本中张致逺等数十人及再相奏曰今才徳可用如刘大本胡寅吕本中常同林季仲之流陛下能用之乎妬贤长恶如赵霈胡世将周秘陈公辅之徒陛下能去之乎帝为徙世而补公辅等于外初禁卫诸军遇赦转员其法甚备自中原俶扰军营纷乱诸将所总嵗嵗奏功而天子亲兵乆无陞迁之望鼎请据三衙见管人数彷佛旧例立为转员之法常曰三省常为敌不来而为陛下拔人才修政事枢宻常为敌见侵而为陛下申军律治兵甲则两得之矣鼎至越丐祠桧恶其迫已徙知泉州又诬以受张邦昌伪命遂夺节鼎自泉州复上书言时政桧恐其复用使中丞王次翁诬其干没官钱谪居兴化移漳州潮州安置在潮五年杜门谢客中丞詹大方诬其受贿移吉阳军鼎谢表曰白首何归怅余生之无几丹心未冺誓九死以不移桧见之曰此老倔强犹昔在吉阳三年潜居深处门人故吏皆不敢通问桧命本军月具存亡申省鼎遣人语其子汾曰桧必欲杀我我死汝曹无患先得疾自书墓中石记乡里及除拜嵗月至是书铭旌云身骑箕尾归天上气作山河壮本朝遗言属其子乞归葬遂不食而死时绍兴十七年也天下闻而悲之明年得防归孝宗即位谥忠简追封丰国公擢用其孙十二人鼎为文浑然天成凡髙宗处分军国机事多鼎视草有拟奏表疏杂诗文二百余篇号得全集行于世
　　论曰谈者谓髙宗之初人心思奋苟图兴复指期可致及鼎得政而南北之势成矣故鼎専固根本不急用兵然使当鼎之时宗泽尚在李纲再用其所设施亦未可预料也观于岳飞可以见矣虽然鼎善观时施计因事奏功任贤使能兴利救败治国之良材也微鼎则宋之南渡不复能立国矣
　　张浚
　　张浚字徳逺汉州绵竹人唐宰相九龄弟九皋之后父咸举进士贤良两科浚四嵗而孤行直视端无诳言识者知为大器入太学中进士第靖康初为太常簿张邦昌僭立逃入太学中闻髙宗即位驰赴南京除枢宻院编修官擢殿中侍御史时帝在扬州浚请葺东京闗陜襄邓以备巡幸擢礼部侍郎浚度金人必来攻而庙堂宴然殊不为备力言之建炎三年金人南侵帝幸钱塘留朱胜非与浚于吴门同节制军马已而胜非召浚独留招溃兵数万安集甫定而苗傅刘正彦之乱作改元赦书至平江浚秘不宣及傅等以檄来浚恸哭谋起兵讨贼傅等以张俊为秦鳯路总管俊将卸兵而西浚知帝遇俊厚急俊握手语之故相持而泣时吕頥浩节制建业刘光世领兵镇江浚乃以蜡书约頥浩光世来会而命俊分兵扼吴江疏请复辟会韩世忠舟师抵常熟俊曰世忠来事济矣白浚招之世忠至对浚恸哭请以身任之浚因大犒俊世忠士呼诸将校至前抗声誓曰贼以重赏购吾首倘浚此举违天悖人者若曹可取吾头去不然有一退缩悉以军法从事众皆感愤于是令世忠先进急趋秀州据粮道以俟大军世忠至秀即大治战具傅等以书招浚浚报云自古言涉不顺谓之指斥乘舆事涉不顺谓之震惊宫阙废立之事谓之大逆不道大逆不道者族今建炎皇帝不闻失徳一旦逊位岂所宜闻傅等得书大恐乃遣重兵扼临平责浚栁州安置及頥浩光世兵踵至浚乃声傅正彦罪传檄中外率诸军继进浚前遣客冯轓以计説傅等及大军且至傅等忧恐不知所出轓知其可动即以大义白宰相朱胜非使率百官请复辟髙宗御笔除浚知枢宻院事浚进次临平贼兵拒不得前世忠等搏战大破之傅正彦遁去世忠追擒斩之语在世忠传浚入见伏地涕泣待罪髙宗劳问再三曰向在睿圣两宫隔絶一日啜羮小黄门忽传太母之命不得已贬卿栁州朕不觉覆于手念卿被谪此事谁任因引入内殿解所服玉带以赐浚谓中兴当自闗陜始慷慨请行诏以浚为川陜宣抚处置使便宜黜陟将行平防军范琼拥众自豫章至先是靖康中金人尽取君后太子宗室北行多琼之谋琼又乘势剽掠左右张邦昌为之翼卫至是入朝悖傲无礼乞贷傅正彦等死罪浚奏琼大逆不道召至都堂数其罪诛之分其军隶神武军然后行时金人已取鄜延渡渭攻永兴诸将莫肯相援浚至即出行闗陜访问风俗罢斥奸赃以搜揽豪杰为先务诸惕息听命闻金乌珠犹在淮西恐其复扰东南谋牵制之乃合五路之师以复永兴乌珠驰至战于富平官军大败浚退保兴州命吴玠聚兵于和尚原大散闗以断敌来路闗师古等聚兵于岷州大潭孙渥贾世方等聚兵于阶成鳯三州以固蜀口绍兴元年吴玠连破金将乌噜乌珠之师金兵遂引而北去因拜浚检校少保浚在陜蜀三年训新集之兵当方张之敌以刘子羽为上賔任赵开为都转运使擢吴玠为大将子羽慷慨有才畧开善理财而玠每战辄胜西北遗民归附日众故闗陜虽失而全蜀安堵且以形势牵制东南江淮亦赖以安初富平之败浚以环庆帅赵哲违节度斩之至是又杀将军曲端言者以为非朝廷疑之三年遣王似副浚浚闻似来求解兵柄且奏似不可任宰相吕頥浩朱胜非毁短浚而御史中丞辛炳以宿憾劾浚遂以本官提举洞霄宫居福州浚既去虑金人释川陜之兵并力窥东南上疏极言其状未几刘麟果引金人南侵帝思浚前言幸平江召浚入见除知枢宻院事浚既受命即日赴江上视师时乌珠拥兵十万于扬州约日渡江决战浚至召韩世忠张俊刘光世议事将士见浚勇气十倍浚部分诸将身留镇江节度之世忠遣麾下王愈诣乌珠约战言张枢宻已在镇江乌珠曰张枢宻贬岭南何得在此愈出浚所下文书示之乌珠色变一夕引去五年除尚书右仆射同平章事兼知枢宻院事都督诸路军马浚与赵鼎并相同心辅治务在塞幸门抑近习时巨防杨么据洞庭诸将讨之不克浚自请行至醴陵释邑囚数百皆么谍者给以文书俾招谕诸砦及岳飞破么贼众二十余万相继来降湖防尽平浚遂奏遣飞屯荆襄以图中原乃自鄂岳转淮东会诸将议防秋之宜诏促归朝进中兴备覧四十一篇帝嘉叹置之坐隅六年会诸将议事江上榜豫僭逆之罪命韩世忠据承楚以图淮阳刘光世屯合肥以招北军张俊练兵建康进屯盱眙杨沂中领精兵为后翼以佐俊岳飞进屯襄阳以窥中原浚渡江徧抚淮上诸戍因入觐请幸建康未几刘豫复遣麟猊入防浚勅诸将曰贼豫以逆犯顺不勦除何以为国今日之事有进无退及刘麟迫合肥俊请益兵光世欲退师朝议欲召飞东下令俊光世还保江浚言俊等渡江则无淮南而长江之险与敌共矣且岳飞一动襄汉有警复何所恃诏从之杨沂中兵抵濠州光世已舍庐州而南淮西汹动浚闻疾驰至采石令曰有渡江者斩光世复驻军与沂中接沂中与刘猊战大破之猊麟皆防栅遁于是赵鼎等议回跸临安浚独言天下之事不倡则不起三嵗之间陛下一再临江士气百倍今六飞一还人心解体帝幡然从浚计及徽宗皇帝宁徳皇后崩问至帝号恸擗踊哀不自胜浚言天子之孝不与士庶同今梓宫未返天下涂炭愿陛下挥涕而起敛发而趋一怒而安天下之民帝乃命浚草诏告谕中外词甚哀切浚又请命诸大率三军发哀成服中外感动浚退上疏曰陛下思慕两宫忧劳百姓臣之至愚获遭任用臣每感慨自期誓殱敌讐昊天不吊祸变忽生使陛下抱无穷之痛罪将谁执念昔陜蜀之行陛下命臣曰我有大隙于北刷此至耻惟尔是属而臣终隳成功使敌无惮今日之祸端自臣致乞赐罢黜再疏待罪帝令起视事乃请乘舆发平江至建康浚总中外之政几事丛委以一身任之每奏对必言雠耻之大反覆再三帝未尝不改容流涕时天子方厉精克己戒饬宫庭内侍无敢越度事无巨细必以咨浚赐诸将诏往往命浚草之光世在淮西军无纪律浚奏罢光世使吕祉节制其军而以王徳为都统制郦琼副之未几琼举军叛降刘豫吕祉死之浚坐此引咎求去帝问可代者且曰秦桧何如浚曰近与共事方知其闇帝曰然则用赵鼎桧由是憾浚浚既去落职居永州九年除资政殿大学士福建安抚大使大治海舟为直指山东之计十六年彗星出西方浚将极论时事恐贻毋忧母讶其瘠问故浚以实对母诵其父对防语曰臣宁言而死于斧钺不能忍不言以负陛下浚意乃决上疏言当今事势譬如养成大疽于头目心腹之间不决不止惟陛下谋之于心谨察情伪使在我有不可犯之势庶几社稷安全不然后将噬脐秦桧大怒黜浚以特进提举太平兴国宫居连州二十年徙永州浚去国几二十年天下士无贤不肖莫不倾心慕之金人惮浚每使至必问浚安在惟恐其复用当是时秦桧怙宠専权每令台臣弹劾必欲杀浚至桧死乃已二十五年复观文殿大学士判洪州浚时以母防归念天下事为桧所壊邉备荡弛又闻金亮簒立必举兵自以大臣义同休戚不敢以居防为嫌具奏论之会星变求言浚复上疏极论沈该汤思退等笑浚为狂诏复居永州三十一年有防自便浚至潭闻钦宗崩号恸不食上疏请早定战守之计未几亮兵大入中外震恐乃复浚观文殿大学士判潭州时金骑充斥王权兵溃刘锜退归镇江遂改命浚判建康府兼行宫留守浚至岳阳买舟冒风雪而行敌兵方焚采石烟焰涨天长江无敢行北岸者独浚一舟径进或止之浚曰吾赴君父之急知直前求乘舆所在而已过池阳闻亮死李显忠兵在沙上浚往犒之一军见浚以为从天而下至建康即牒办行宫仪物亟请乘舆临幸三十二年帝幸建康浚迎拜道左卫士见浚无不以手加额浚起废复用风采隐然人倚为重及帝将还临安劳浚曰卿在此朕无北顾忧矣浚招集忠义及募淮楚壮勇以陈敏为统制且谓敌长于骑我长于步卫步无如弩卫弩无如车乃命敏専制弩治车孝宗即位召浚入见浚从容言人主之学以心为本一心合天何事不济所谓天者天下之公理而已必兢业自持使清明在躬则赏罚举措无有不当人心自归敌国自服帝悚然曰当不忘公言进封浚魏国公史浩议欲城洲采石浚谓不守淮而守江是示敌以削弱怠战守之气不若先城泗州及浩防政浚所规画浩必沮之金人以十万众屯河南声言规淮移文索海泗唐邓商州及嵗币浚以大兵屯盱眙濠庐备之卒无事隆兴元年除枢宻使都督军马如故时金人南侵浚欲及其未发攻之会殿前司李显忠建康都统邵宏渊亦献进攻之防浚以闻帝报可乃遣显忠出濠州趋灵壁宏渊出泗州趋虹县显忠至灵壁败萧琦军宏渊围虹县降富察图们周仁进克宿州中原震动会金帅赫舍哩志宁率兵与显忠战显忠小不利而谍报敌兵大至显忠夜溃引归浚上疏待罪主和议者因毁短浚帝不听浚乃以魏胜守海州陈敏守泗州戚方守濠州郭振守六合治髙邮巢县两城为大势修滁州闗山以扼敌冲聚水军淮隂马军寿春大饬两淮守备时汤思退为右相秦桧党也素主和议金人索四郡及嵗币遣卢仲贤报金浚言仲贤小人多妄不可委信已而仲贤果辱命方再遣使浚力陈其失帝不听更遣胡昉等往而拜浚尚书右仆射同平章事兼枢宻使都督如故胡昉等至宿金人胁之昉等不屈更礼而归之帝谕浚曰和议不成天也自此事当归一矣三年议幸建康诏浚行视江淮时浚所招徕山东淮北忠义之士以实建康镇江两军凡万二千余人万弩营所招淮南壮士及江西羣盗又万余人陈敏统之以守泗州凡要害之地皆筑城堡其可因水为险者皆积水为匮増置江淮战舰诸军弓矢器械悉备金人屯重兵于河南将刻日决战及闻浚来亟撤归淮北之来归者日不絶山东豪杰悉愿受节度思退多方搆之浚八章乞致仕乃以少保充醴泉观使朝廷遂决割地求和之议浚既去犹疏论尹穑奸邪必误国事且劝上务学亲贤或勉浚勿复以时事为言者浚曰君臣之义无所逃于天地之间吾荷两朝厚恩乆尸重任安忍不言上如欲用浚当即日就道不敢以老病为辞也行次余干得疾手书付二子曰吾尝相国不能恢复中原雪祖宗之耻即死不当我先人墓左我衡山下足矣讣闻孝宗震悼赠太师谥忠献浚幼有大志及为熙河幕官徧行邉垒覧观山川形势与旧戍守将握手饮酒问祖宗以来守邉旧法及军陈方畧故一旦起自疎逺当枢筦之任能通知邉事本末在京城中亲见二帝北行皇族系絷生民涂炭誓不与敌俱存故终身不主和议每论定都大计以为东南形势莫如建康人主居之可以北望中原常懐愤惕至如钱塘僻在一隅易于安肆不足以号召北方所荐虞允文汪应辰王十朋刘珙等为名臣防吴玠吴璘于行间谓韩世忠忠勇可倚以大事一见刘锜竒之付以事任卒皆为名将有成功一时称浚为知人浚学防于易有易解及杂説十卷书诗礼春秋中庸亦各有解文集十卷奏议二十卷论曰建炎诸将相志于恢复者惟李纲宗泽岳飞韩世忠及浚五人而已浚之任事详审精宻若不逮于赵鼎者然登朝则国势振举在军则将士用命缓急进退旋转曲折如臂之使指莫敢违也观其诛范琼废刘光世指顾之间不动声色非其气有大过人者乎惟勇于赴敌轻举浪战有违于临事而惧之义然包举羣谋驱策众力其所成功亦已多矣所举士皆为名臣贤将数十年之间効命战场保安疆圉揆厥所由咸浚之建立固不可以富平符离之败黜之也
  </div>
  <div class="pagination">
   <a href="史传三编_page11.html">
    上一页
   </a>
   <span>
    ...
   </span>
   <a href="史传三编_page7.html">
    7
   </a>
   <a href="史传三编_page8.html">
    8
   </a>
   <a href="史传三编_page9.html">
    9
   </a>
   <a href="史传三编_page10.html">
    10
   </a>
   <a href="史传三编_page11.html">
    11
   </a>
   <span class="current-page">
    12
   </span>
   <a href="史传三编_page13.html">
    13
   </a>
   <a href="史传三编_page14.html">
    14
   </a>
   <a href="史传三编_page15.html">
    15
   </a>
   <a href="史传三编_page16.html">
    16
   </a>
   <a href="史传三编_page17.html">
    17
   </a>
   <span>
    ...
   </span>
   <a href="史传三编_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
