<!DOCTYPE html>
<html>
<head>
    <meta charset="UTF-8">
    <title>名臣碑传琬琰集 - 第 5 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣碑传琬琰集 - 第 5 页/共 22 页</h1>
    <div class="content">　　
　　士不为利以行其仁处丰自薄而清厥身其仁谁思不在利民其清孰似以遗子孙铭以昭之以告后人
　　
　　名臣碑传琬琰之集上巻二十一
　　
　　●钦定四库全书
　　
　　名臣碑传琬琰之集上卷二十二
　　
　　（宋）杜大珪 编
　　
　　夏文荘公竦神道碑　　王珪
　　
　　皇佑三年秋武宁军节度使检校太师兼侍中判河阳郑国公以疾请归于京师天子方忧思公饬太医驰视又以肩舆往迓之而公疾寖剧矣既就第未几以薨闻乘舆亟临其丧视公形容槁瘁嗟悼者久之赠太师中书令谥曰文荘辍视朝二日五年七月辛酉葬公于许州阳翟县三封乡洪长之原既葬有诏史臣珪论次公之世系与夫行事以刻其墓碑臣珪甞读皇帝以来姓氏之书盖夏出姒氏其后世乃弗显至汉大司徒勤始显于永初之间繇汉渉唐至于五代益复不显公讳竦字子乔姓夏氏其先九江人曽祖昱避世不仕祖奂献书伪唐为晋陵尉仕不得志退居于家考承皓太平兴国初上平晋策太宗召见壮其说补右侍禁隶大名节下一日敌骑突境上夜从间道发兵还与冦遇力战以没赠崇仪使自公之显曽祖而下皆赠太师中书令尚书令封晋齐魏三国公曽祖妣陈氏封周国太夫人祖妣黄氏燕国太夫人妣盛氏越国太夫人初魏公死事朝廷录孤以公为润州丹阳县主簿景徳四年登贤良方正能直言极諌科擢光禄寺丞通判台州迁著作佐郎召还迁秘书丞直集贤院同编修国史判三司都磨勘司迁右正言车驾幸亳为东京留守推官仁宗封庆国公初选文学之士以传道经义宰臣旦屡以公言于真宗遂命劝学资善堂未几同修起居注为玊清昭应宫判官兼领景灵宫会灵观事迁尚书礼部贠外郎知制诰国史成迁戸部贠外郎是时参知政事丁谓请大治城西炮场酾金水作后土祠以儗汾阴睢上三司使林特欲于上林中为复道坏元武门以属玊清江淮发运使李溥又欲致海上巨石于会灵池中为三神山跨合道以几遇神仙之属方羣臣争言符瑞公独抗疏以谓其事阔逺非所以承天意遂皆寖景灵宫成迁礼部郎中天禧初坐闺门之故左迁职方贠外郎知黄州后二年复其礼部郎中徙邓州又徙襄州属岁大饥百姓流亡盗贼相乘公既发公廪又募富人出粟十余万斛以赈救之其全活者四十六万余口廵抚使姜遵上其事赐书褒谕后民思其惠以其所赐诏书作金石刻焉仁宗即位迁戸部郎中又徙寿安洪三州洪之风俗右鬼尚巫所居设坛场陈旗帜依神以下祸福病者辄屏去亲爱其医药饮食如神曰未可即不敢以忤神茍死于饥渴则规罔寡孤维其意所出公索其部中凡得千九百余家妖符怪箓神衣鬼帽锺角刀笏之类以万计悉令燔毁之乃言汉晋张角孙恩之乱不可不察朝廷为下诏更立重法自江淛以南悉禁絶之天圣三年丁越国太夫人忧是时章献太后临朝以公东宫旧僚又复其知制诰欲服丧不许为景灵宫判官判集贤院奉使契丹公以魏国之没虏难又母丧未除义不得行乃抗章力辞之明年以左司郎中召入翰林为学士同勾当三班院寻兼侍读学士知审官院又兼龙圗阁学士遂拜右諌议大夫枢密副使又明年迁给事中右府主进绌武吏而大臣多阔略吏得因縁为奸公乃集考前后赏罚之所当者列为诸房定例而吏不得欺矣朝廷与契丹约和二十余年北地久不习武事公以谓戎狄荒忽不常而边备不可弛乃屡陈所以守御之策又明年拜参知政事祥源观使于是请复六科又请复百官转对置理检使巳而为宰相所忌复以为枢密副使累迁尚书左丞太后上仙两府大臣皆罢公为礼部尚书知襄州未行改颕州景佑元年徙青州明年徙应天府兼南京留守后二年以戸部尚书入为三司使赵元昊反陜西用兵乃拜公奉宁军节度使知永兴军康定元年改忠武军节度使知泾州明年拜宣徽南院使兼陜西四路经略安抚招讨等使还判永兴军又诏进屯鄜州始公西行天子遣使问所以攻讨之策公乃言太平兴国中李继迁以穷蹙之兵屡冦朔方太宗甞命李继隆等五路并出旋亦无功而还真宗不欲罢关中之民唯戒边吏严斥候以备之今元昊略有河外之地贸易华戎顾其势相万于继迁也虽然其欲僭窃名号者不过要市朝廷尔天下久不见兵革一旦遽议深讨臣未知其完计也愿下令诸将虏即入丧亟入收保毋得与战彼既絶中原赐予又丧其縁边和市可坐待其弊也是时议者咸以公言为不然于是罢公节制判河中府庆厯二年徙蔡州始朝廷锐意兴师及刘平葛懐敏继以轻贼失军天子悔不用公言又申思今宰相臣琦使还陜西甞言公所以制边之状于是召为枢密使议者尤以为公怯于用兵今而用之则边将之志堕矣帝为不得已聴罢之镇密诏慰存之甚厚公既厌烦言乃上还节旄愿得益徙闲郡遂以为吏部尚书知亳州明年加资政殿大学士又明年朝廷贷元昊之罪而西边罢兵仁宗终以公言为是复拜宣徽南院使河阳三城节度使判并州又明年拜同中书门下平章事判大名府兼北京留守又明年召公入为宰相制下外廷矣而议者诋公终不已乃复以为枢密使进爵英国公仁宗亲作飞白文行忠信字及乘险字以赐之且言为时谤伤者甚众而朕独知卿也又明年出判河南府兼西京留守皇佑元年加兼侍中赴三城用祀明堂恩改武宁军节度使徐州大都督府长史徙封郑国公明年会夏秋雨不已河水大溢公亲行堤上已而得疾其薨盖九月乙酉也享年六十七公少好学自经史百氏阴阳律歴之书无所不学其学必究古今治乱天人灾变之原其为文章闳衍瓌丽殆非学者之所能至凡朝廷有大典册屡以属之其誉满天下虽出临军旅入干机务未甞辄废书也祥符中郡国多献古鼎钟盘敦之器而其上多科斗文字公乃学为古文竒字至偃卧以指画侵肤其勤若此所治有风迹为民立伍保之法而盗贼不敢发闾里又善遇士卒其疾病饮食自拊视之在陜西甞上十策若通哺厮啰结属羌増弓手练强弩倂小寨絶互市之类皆当时施用之公自以材器髙未甞过许人故士大夫遥生惮疑而少已附者公居亦防畏不敢以贵执自安也臣珪伏思先帝临御之日久其选用材贤可谓至矣公始以文学辅东宫及帝躬亲政事屡倚以为宰臣惜其数离谗呰卒不得从容庙堂与圗太平之功非命也耶始枢密使田况甞从公幕府及公薨以谓公有王佐之藴而不及施信矣夫虽然出入荣华四十余年可谓盛矣所著文集百余巻公娶杨氏封荣国夫人子男一人安期为龙圗阁学士右諌议大夫女二人长封仁寿郡君适尚书驾部贠外郎贾守讷次适光禄寺丞贾延年孙二人长伯孙国子博士次伯卿太常寺太祝铭曰
　　
　　夏出姒氏自帝锡命其后分封以国为姓爰自三代渉汉东京厥绪可考显维一人又千余年旷不世食嶷嶷维公实荒郑国始以孤童朅来京师乃赐之策大放厥辞于皇仁宗英照四方擥收羣豪寤寐弗忘帝曰汝咨东宫旧臣左右予躬道徳循循乃服大僚显允文武岂无嘉谋告于帝所西方用兵战屡不克天子悔之莫如公画位隆隙开公岂不畏卒遭谗言不相虖内凡今在位孰遇如公尚复公嗟靡志之从刻碑髙原万祀无止其谁诗之有臣太史
　　
　　庞荘敏公藉神道碑　　王珪
　　
　　嘉佑八年三月丙午太子太保致仕庞公薨于其家是时先帝方寝疾乘舆不及临奠而震嗟者久之于是其孤以公之功状上于太常而博士李育乃谥公曰荘敏六月壬申葬公于雍丘县之谷林山明年会修仁宗实録其孤又请于史官王珪曰我先公位丞相于朝盖显矣其葬也諌官司马光实为之铭今墓隧之碑未立愿得史官所书以刻之以信其后人余遂考次公之族氏官封与夫行事之始终复为之铭其序曰惟庞氏之先自周文王之子毕公髙之后别食于龎因以为氏近世或家东平又徙成武遂为成武人公讳藉字醇之皇曽祖赠太师中书令讳武皇祖追封秦国公讳文进皇考国子博士追封魏国公讳格皆赠太师中书令兼尚书令曽祖妣越国太夫人何氏祖妣楚国太夫人陈氏妣燕国太夫人邢氏公大中祥符八年举进士及第为黄州司理参军再调江州军事判官知开封府薛田举公为兵曹参军薛奎代田又举公为法曹改大理寺丞知襄邑县与修天圣勑为刑部详覆官歴羣牧判官累迁尚书屯田贠外郎出知秀州入为殿中侍御史初章献太后临朝命有司定其出入仪物着内东门仪制三巻及章献上僊而章惠太后欲踵埀帘故事公亟奏请焚之其后章惠卒不敢出与政事寻为开封府判官尚美人方有宠遣内侍韩从礼下教旨公上言陛下初颛聴断而美人僭恣挠法不亦上累圣徳邪于是仁宗怒杖从礼并濮王偏庙美人迁祠部贠外郎广南东路转运使初龙圗阁学士范讽放纵不拘礼法公为御史时巳甞奏劾之及之官益疏讽过失会讽请辨乃诏置狱于南京已而责授讽鄂州行军司马亦左迁公为太常博士知临江军数月徙福建转运使复其官如故顷之以侍御史入为三司戸部判官仁宗谓执政曰庞某其止是职邪后数日改刑部贠外郎兼侍御史知杂事判大理寺糺察在京刑狱知审官院为天章阁待制陜西体量安抚歴知汝同二州赵元昊反举兵围延州总管刘平遇战于北川口监军黄徳和望敌退走平遂为贼所害徳和惧使人绐言平实降贼朝廷以兵围平之第且收系其子弟诏殿中侍御史文彦博驰往河中府案其狱既又命公并讯之公至具得其状以闻于是朝廷要斩徳和而刘氏子弟咸拔用之除陜西都转运使庆厯元年拜龙圗阁直学士知延州再迁吏部郎中明年改延州观察使辞不拜进左諌议大夫为陜西四路縁边都总管兼经略招讨等使仍知延州是时元昊数冦边公下令诸将毋得轻出兵其欲出兵必问其所以可胜之计然后遣之故其出未甞不有功凡筑十一城以扼其要害又其下多美地荐草募民耕之岁得榖以省大费一日元昊遣亲信李文贵者以其酋领野利■〈日壬〉荣书来愿纳款塞下公曰彼固多诈未可以信也因留不遣会朝廷欲贷元昊之罪而诏公招徕之公以谓元昊屡胜王师今若遽驰介以往恐其气益骄于是召文贵谓曰国家之抚四夷靡有不至也今元昊放命不恭以毒我边民且自视其区区之地乃敢与中国争衡邪若天子赫然大举师西乡而加诛之将安为计哉夫虑不至于久逺而徼一时之利者岂知也欤其归语王熟计之踰月文贵复来然其言未肯去僭号天子既厌西兵复诏公曰元昊若称臣余一切勿拒之公曰假之僭号则安肯复臣邪执以为不可方是时修复泾原恐敌益复入冦久之乃复书曰所陈非边臣所闻明年元昊遣伊州刺史贺从顼者以书来自称男邦面令国乌珠曩霄上书父大宋皇帝公使谓曰天子臣妾四海今不称臣不敢以闻朝廷从顼乃谓公曰大王愿以子事父犹臣事君也使得至京师天子不许归而更议之公乃上言西边用兵以来敌人丧其和市国中愁困今其辞稍屈必有悔过自新之意可遣使与之约也于是诏著作郎邵民佐与其使并往既而元昊果称臣西边罢兵矣公遂入为枢密使八年改参知政事皇佑元年以尚书工部侍郎为枢密使公始召还以谓方用兵时边饟烦苦关中萧然请减縁边之兵还食内地议者以为不可公卒减兵二十余万至是又以天下之力困于养兵况兵众而不可用方其无事请以法加汰之议者又以为不可公卒汰兵八万余人二年加戸部侍郎三年拜同中书门下平章事昭文馆大学士监修国史公为相不敢以毫髪私人端明殿学士程戡除知益州仁宗使公谕之曰善抚逺人还当以二府处之公曰二府惟天子许之臣不敢以言其后遂召戡为参知政事而程卒不知也广源州蛮侬知髙举兵陷邕州又下沿江九郡进围广州数月还据于邕所过多被害而张忠蒋偕等继以轻敌失军仁宗问谁可将者公言枢密副使狄青昔在臣麾下其沈勇有策虑可属以南方事明日青奏事殿中遂以为宣徽使宣抚荆湖南北路经制广南盗贼公事或言青起行伍难使自専其谋当更择文臣以副之公曰乡者偏师之出号令之不一进退之无法以故数不利今命大将若使文臣副之则威令复不得行岂不视前日之败也公复请下诏岭南一皆受青节制青既至斩别将一人之不用命者于是军中皆恐畏未几果破贼而还仁宗欲以青为枢密使同中书门下平章事公曰昔曹彬下江南太祖谓曰西有汾晋之师北有幽蓟之难欲用卿为使相则谁复为朕立功邪今宠青大过后益有胜青功者陛下何以赏之哉于是复以青为枢密副使加检校太尉河中尹入内内侍省都都知王守忠以畏谨得幸求为节度使公曰昔王继恩平两川宰相以其有大功屡欲优拜之太宗怒以为宦者不可使与政事乃召学士钱若水议立宣政使以授之今守忠无功以为节度使后复有求为宣徽使者奈何帝乃为止公在位久而无它宰相故谤言屡以及公会道士赵清贶者公之外亲甞诈为人求官有小吏告之公即捕系开封府既而穷得其奸状初言者指公私于人及流清贶海上又言公纵法行事朝廷虽知公被诬而言者不巳遂罢相出知郓州寻加观文殿大学士前此契丹甞遣使来求御容仁宗顾左右皆嘿然不敢对因曰能断大事孰有如庞某者至和二年除昭徳军节度使知并州明年以灾异诏中外咸言得失公密疏曰太子天下本今陛下春秋顾方盛然太子不豫建使四方无所系心愿择宗室之宜为嗣者早决之羣情既安则天异可塞矣臣歴任将相恐先犬马无以报虽冐万死而不悔也敌盗耕屈野河田朝廷恐益复侵边遣使更定其地既而召敌人不至公遂禁边毋与为和市敌人怨之日夜聚兵境上公又戒毋得辄举师久之敌且去公命通判并州司马光诣麟州与知州武戡计事戡乃请筑二堡于屈野之西使敌不敢耕故地光还公虽许之而堡实未筑也已而敌兵辄复聚管勾麟府兵马郭恩走马承受公事黄道元乃与戡擅率兵至怱里堆欲出其不意以击之会伏发恩道元皆战没而戡仅以身免未几敌送道元归诏御史鞫之乃言与戡等行视堡地因为敌所掩公坐是罢节度使复为观文殿大学士知青州于是司马光上书曰擅议筑堡臣光实陈之今戡等轻出亡师伤国威重罪在臣光公闻亦上奏自咎皆不报徙知定州公在并时年甫七十矣欲谢事于朝而以得罪乃不敢及过京师遂上疏曰臣疲老不足以任边事愿乞骸骨以归诏不许迁尚书左丞辞不拜至定一年复请老召还又数自陈悃愊天子不得已聴以太子太保致仕后三年公薨享年七十六今天子追赠公司空兼侍中公为人明知有余果于临事少好学及老而家居终日穷■〈扌监〉诗书而不知倦也天性精于法令常曰大臣当遵畏天子法其敢自为重轻邪独严于治军其下如有犯必以便宜从事或至于诛磔而无所容然善视其居处饮食故士卒知所畏而乐以出死力其遇僚吏从容使得尽所长其荐于朝皆天下贤士大夫与司马光尤相厚也所著文集五十巻公先娶边氏枢密直学士肃之女封嘉兴县君继刘氏供备库使永崇之女累封彭国夫人子男五人元鲁登进士第为大理寺丞早卒元英太常博士元常大理寺丞元中太子右赞善大夫元直大理寺丞女七人某封安康郡君适冀州支使陈琪某封徳安县君适都官贠外郎宋充国某封仁寿县君适屯田贠外郎程嗣隆某封永康县君继适宋充国某封安徳县君适大理寺丞馆阁校勘赵彦若余未行铭曰
　　
　　庞氏之先实毕公裔为成武人自公三世成武之显公所自发其发伊何文武维烈孰暴其武万兵以西顿甲来归绥如婴儿孰施其文亦既入辅风雨节时乐其众甫逮公去位天异载仍天子曰咨丐言予听公曰大器维承之艰豫建天子万世其安公过京师公曰臣老天子谓公公力尚少其往为予更抚予埸岂无威名以动四国公休于家大事数问公丧未行忽出审训孰不相将会莫如公君臣始终令问何穷隧有丰碑行者下拜史臣作诗以示千载
　　
　　名臣碑传琬琰之集上巻二十二
　　
　　●钦定四库全书
　　
　　名臣碑传琬琰之集上巻二十三
　　
　　（宋）杜大珪 编
　　
　　余襄公靖神道碑　　欧阳修
　　
　　始兴襄公既葬于曲江之明年其子仲荀走于亳以来告曰余氏世为闽人五代之际逃乱于韶自曽髙以来晦迹嘉遁至于博士府君始有禄仕而襄公继之以大曲江僻在岭表自始兴张文献公有声于唐为贤相至公复出为宋名臣盖余氏徙韶歴四世始有显仕而曲江寂寥三百年然后再有闻人惟公位登天台正秩三品遂有爵土开国乡州以继美前哲而为韶人荣至于褒恤赠谥始终之宠盛矣葢褒有诏恤有物赠有告而谥行考功有议有状合而志之以閟诸幽有铭可谓备矣惟是螭首龟趺掲于墓隧以表见于后世而昭示其子孙者宜有辞而阙焉敢以为请谨按余氏韶州曲江人曽祖讳某祖讳某皆不仕父讳某太常博士累赠太常少卿公讳靖字安道官至朝散大夫守工部尚书集贤院学士知广州军州事兼广南东路兵马钤辖经略安抚使柱国始兴郡开国公食邑二千六百戸食实封二百户治平元年自广朝京师六月癸亥以疾薨于金陵天子恻然辍视朝一日赙以粟帛赠刑部尚书谥曰襄明年七月某甲子返葬于曲江之龙归乡成山之原公为人质重刚劲而言语恂恂不见喜怒自少博学强记至于歴代史记杂家小说阴阳律厯外暨浮屠老子之书无所不通天圣二年举进士为赣县尉书判拔萃改将作监丞知新建县再迁秘书丞刋校三史充集贤校理天章阁待制范公仲淹以言事触宰相得罪谏官御史不敢言公疏论之坐贬监筠州酒税稍徙泰州已而天子感悟亟复用范公而因之以被斥者皆召还惟公以便亲乞知英州迁太常博士丁母忧服除遂还为集贤校理同判太常礼院景佑庆厯之间天下怠于乆安吏习因循多失职及赵元昊以夏叛师出久无功县官财屈而民重困天子赫然思振颓弊以修百度既已更用二三大臣又増置諌官四员使言天下事公其一人也即改右正言供职公感激奋励遇事辄言无所回避奸谀权幸屏息畏之其补益多矣然亦不胜其怨嫉也庆厯四年元昊纳誓请和将加封册而契丹以兵临境上遣使言为中国讨贼且告师期请止毋与和朝廷患之欲听重絶夏人而兵不得息不听生事北边议未决公独以谓中国厌兵乆矣此契丹之所幸一日使吾息兵养勇非其利也故用此以挠我尔是不可听朝廷虽是公言犹留夏册不遣而假公谏议大夫以报公从十余骑驰出居庸闗见敌于九十九泉从容坐帐中辩折徃复数十卒屈其议取其要领而还朝廷遂发夏册臣元昊西师既解严而北边亦无事是岁以本官知制诰史馆修撰而契丹卒自攻元昊明年使来告捷又以公徃报坐习虏语出知吉州怨家因之中以事左迁将作少监分司南京公怡然还乡里阖门谢宾客絶人事凡六年天子每思之欲用者数矣大臣有不喜者第迁光禄少卿于家又以为某卫将军寿州兵马钤辖辞不拜皇佑二年祀明堂覃恩迁卫尉卿明年知虔州丁父忧去官而蛮贼侬智髙陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经略安抚使公奏曰贼在东而徙臣西非臣志也天子嘉之即诏公经制广东西贼盗乃趋广州而智髙复西走邕州自智髙初起交趾请出兵助讨贼诏不许公以谓智髙交趾叛者宜听出兵毋沮其善意累疏论之不报至是公曰邕州与交趾接境今不纳必忿而反助智髙乃以便宜趣交趾会兵又募侬黄诸姓酋豪皆縻以职与之誓约使听节制或疑其不可用公曰使不与智髙合足矣及智髙入邕州遂无外援既而宣抚使狄青会公兵败贼于归仁智髙走入海邕州平公请服终丧不许诸将班师以智髙尚在请留公广西委以后事迁给事中谏官御史列疏言公功多而赏薄再迁尚书工部侍郎公留广西逾年抚缉完复岭海肃然又遣人入特磨袭取智髙母及其弟一人俘于京师斩之拜集贤院学士乆之徙知潭州又徙青州再迁吏部侍郎嘉佑五年交趾冦邕州杀五廵捡天子以谓恩信着于岭外而为交趾所畏者公也驿召以为广西体量安抚使悉发荆湖兵以从公至州移檄交趾召其臣费嘉佑诘责之嘉佑惶恐对曰种落犯边罪当死愿归取首恶以献即械五人送钦州斩于界上公还邕人遮道留之不得明年以尚书左丞知广州英宗即位拜工部尚书代还道病卒享年六十有五公经制五管前后十年凡治六州所至有恵爱虽在兵间手不释巻有文集二十巻奏议五巻三史刋误四十巻娶林氏封鲁郡夫人子男三人伯庄殿中丞早卒仲荀今为屯田员外郎叔英太常寺太祝女六人皆适仕族孙四人孙女五人铭曰
　　
　　余迁曲江仍世不显奋自襄公有声甚逺始兴开国袭美于前两贤相望三百年间韪欤襄公惟邦之直始登于朝官有言责左右献纳奸谀屏息庆厯之治实多补益逢时有事奔走南北功书史官名在四国出入囏勤险夷一徳小人之谗公废于里一方有警公起于家威行信结岭海幽遐公之在焉帝不南顾胡召其还殒于中路返柩来归韶人负土伐石刻辞立于墓门以贻来世匪止韶人
　　
　　孙威敏公沔神道碑　　毕仲游（代范纯礼作）
　　
　　故观文殿学士行尚书戸部侍郎鄜延路马步军都总管经略安抚使兼知延州赠兵部尚书威敏孙公既塟之十有二年其子之文欲为公墓隧之碑乃抵髙平范纯礼泣血再拜而言曰愿铭我公之碑纯礼曰嘻昔先正太师尝与威敏志其父而吾先文正与威敏乃景佑至和之间出入内外事仁宗皇帝乆同忠义之人也纯礼闻公之事而不敢忘铭其可辞乃序而铭之序曰公讳沔字符规会稽山阴人也少孤随其母家许下以孝闻天禧间举进士得官为赵州司理参军开封府扶沟县主簿保静军节度推官号为能吏改著作佐郎迁秘书丞用韩亿杨偕荐为监察御史里行景佑元年将奉册中宫而明肃太后三年之丧未除请终制而后行从之三司判官许申荐方士能导引行气公上言气行于身隙不在大呼吸之间或纫而为患是诡道也申素无行不知力耕以圗报而援诡道以市恩宠罪在无赦乞斥逺方士置申于理従之会孔道辅先文正公以言事谪去而布衣李安世上书其言皆市井事不实下吏公上言安世诚有罪而欲天下户知之亦难人见道辅范某方以言事谪去而安世复以上书得罪当以重法则安世之罪人不以为讪上而以为纳忠陛下之法人不以为治狂而以为拒谏愿寛安世以慰天下之望乃谪知潭州衡山谪未下公复上书论视朝双日之制曰双日之制行于一岁三百六旬废其半也而诞辰嘉节休日受厘又废三分之一然则一岁之中视朝者纔百余日耳而大臣奏事殿中率漏下数刻而退天下之务岂不旷哉因极言事得失乃复谪监永州酒徙通判潭处楚州召为左正言同知谏院公入谏建言治道之本在家并后之宠渐不可长请立贵近夫人为宫师以肃内政又言内侍迁官不以次非故事可止都知押班旧班阁门引进之下今序于上可复内降之出斜封之弊也可革其年二月豫王薨仁宗皇帝欲厚葬之期以五月公言启土礲山期日迫难就非特此也自元昊盗边三司力屈今一品之塟其饰颇繁而祔葬者复众非五六年计不可是又益一边费也元昊之窥中国乆矣以水旱不调谓得天时以将帅不和谓合人事如因我之役工仓猝之际悉力幸灾以惊边吏则重为陛下之忧岂可不虑愿缓塟期以俟西事之定书凡再上是时上悼豫王甚人莫敢言者公独言之自如也元昊使髙延徳奉书至延州声言请和而犹载所僣位号名而不臣是时先文正公为延州帅以书责而还之闻诸朝执政议不一故曰范某可斩也公言范某有时望士多归之今为边帅得士卒心元昊之所惮故使延徳奉不正之书至塞下欲间范某而去之今执政之议不一如使元昊刺知佯为交结之意而致慢言于朝则范某逐是元昊之计行也居无何元昊果使延徳奉书至阙下有慢言如公所策先文正公纔降一官知耀州西师未解上日夜以为忧乃移永兴军夏竦知鄜州陈执中知泾州各为路分总统以应敌公曰西冦可平矣而北敌不可不偹乃上言陛下劳心于西而隙在北边隅之人见利忘义誓书不可常守也愿移髙经宣守定王果守瀛何九龄守安肃和琳守真定更选良吏居具冀洺益团诸州步骑屯于真定髙阳大名三州则誓书始言可守矣先是京师久阴不雨蒙气蔽日公言传称皇之不极厥咎常阴必有下人谋上者愿陛下严左右察奸谋以消天变未几北人果遣泛使叛盟而禁中卫士窃发捕得伏诛公既见事辄言无所回避上倚用之而权幸侧目乃荐田况欧阳修张方平曽公亮蔡襄王素可任谏官自代遂迁工部员外郎出提点两浙路刑狱公事迁起居舎人陜西转运使就除天章阁待制为都转运使移环庆路经略安抚使知庆州徙知渭州复知庆州当大阅军成列矣公按辔徐行不前遂罢而天大风折木尘雾昼晦人方服公而不之测也会杜祁公冨韩公先文正公相继去徙知陜州移河东路转运使除龙圗阁直学士复知庆州改枢宻直学士知益州丁内艰服除为陜西都转运使知徐州迁右谏议大夫秦凤路经略安抚使知秦州皇佑四年广源蛮侬智髙反陷邕管连陷縁江九郡掠广州官军数败中书不时以闻公适过京师入见仁宗皇帝劳公且曰智髙反吾欲畀卿以南事今南事稍息西州之寄秦为重卿其行也公顿首谢因曰谁告陛下以南事息者臣闻智髙掠邕广收寳聚以亿计日縦酒髙会亡命归之者不絶臣料之南事恐未息也居一日杨畋蒋偕军败闻上谓左右曰孙某固言之矣遂还公以为湖南江西安抚使智髙既掠广州移兵北首欲度岭江湖以南皆惊人心汹汹公闻乃檄江西湖南令极办营宇犒赏大军且至人遂安不摇智髙亦不敢度岭行至鼎州诏以公为广南东西路安抚使而以枢宻副使狄公青为宣抚使自智髙反诸将用兵各以所利进退而无节制故数败公至下令曰出兵而无节制遗贼擒也自今已徃一以节制从事不用节制而胜犹败也狄公青至问公曰事将何如公曰欲知我之胜负则料敌得失可也为智髙之策有三迁兵巢穴伏而不出上策守邕州以老我师中策拣其众进战与我较一日之胜下策然智髙猝起官军数败横行岭外有骄我心战胜而骄轻与我战不难败也狄公青大喜然之军行至归仁智髙果弃邕州出战先是公辞未行请挟骑兵为竒不许既行踰岭使更制大刀长斧杂短兵用之人亦以为非是狄公青来始益骑兵三千及战归仁望智髙军皆翳蛮盾翼两褾置阵甚坚矢石不可动乃先伏骑兵于山间而更用短兵搏战得所制大刀长斧褾盾始破散所伏骑兵亦绕出智髙军后鏖之呼声动山谷蛮人死者过半遂大败智髙率其余众逃入海岭南平公自为御史台官数引大体言事天下称之后去言路外徙稍迁至侍从帅边滋有时望国家有缓急未尝不在选中及平智髙入见仁宗皇帝解所服玉带赐之迁给事中且大用矣而公固请居外治民得杭州至睢阳召还为枢宻副使公既在位益感激任事数为上陈治道及论列它得失每言辄尽有不悦公者会贵妃张氏薨治丧皇仪殿诏葬为园陵礼官谥曰恭徳公言太宗四后皆谥曰徳从庙谥也而郭氏张氏二后不闻有谥今谥妃子曰恭徳虽礼官之罪而实贻讥于陛下因论皇仪治丧诏葬为园陵非是遂改谥温成园陵亦罢已而诏公读温成哀册公奏言章穆皇后丧比葬行事皆两制官而温成追谥反诏二府大臣行事不可翼日执册立前陈故事且曰以臣孙某读册则可以枢宻副使读册则不可置册而退宰相陈执中取而读之遂以资政殿学士出知杭州岁满加大学士知青州麟府将郭恩轻出军败乃以公为观文殿学士尚书礼部侍郎河东路经略安抚使知并州过郑而夏人之使适至州除馆以待之公止其馆未行州将以告公曰彼陪臣也岂吾所当避者不去州改馆以待夏人夏人亦不敢言未至河东是时虏占有麟州故地争不已公至乃徙其众逺去后阴遣间至河东捕得公遗金帛而还之夏人亦畏公不敢近边初公守杭州州人喜浮圗法男女书夜杂会其徒因伏匿为奸遂以成俗公出过市中有塔庙甚丽公命撤之皆重扉复墙得亾逸妇女百数因并捕其徒置于法杭人惩艾俗遂革而其罪人散去徃往造为飞语以中伤公会枢宻使田况病参知政事王尧臣薨上问公所在欲召用而言者果以飞语闻上上不信封其章示公上适小不豫言者乗而益驩遂罢河东知寿州道贬宁国军节度副使乆之以光禄卿分司南京起知杭州公不起而请老遂以礼部侍郎致仕居符离明年英宗皇帝即位侍郎冨文忠在西府荐公材略絶众不畏强御而轻进退今虽老矣犹壮也可用英宗亦雅知公名遂以资政殿学士起公知河中府诏趣上道辞不获入见英宗以官召之而不名也比退日晏改观文殿大学士知庆州徙知延州道得疾闻上上使中贵人挟医视公赐黄金良药公泣曰老臣蒙上知未効犬马而病死目不瞑矣四年甲申薨于鄜州年七十一公为御史谏官有名及平智髙之乱人以古之将帅处之后为枢宻副使争温成事罢去人又以古之辅相期之然公天资警絶敏于事尤能决烦去惑方事至前众持难相倚徘徊未有所定公至出片言遂以无事其为政尚方略耳目人莫能测知缚制强豪一切以理为人所称道在符离时荘献明肃太后共政州守江钧有坠言于坐中为通判者欲上其事州官皆徃谢之至再拜而请不许公独后至不拜通判怒乃曰而与守同耶公曰守令谪去异时之资也公今陷守异时无葬所矣通判悟大恐返谢守而与之欢在庆州时特支绢帛恶军中口语藉藉公闻之大飨士优人以估帛为俳语以进公召谓曰边城无警士衣食县官不见敌数蒙上赏赐未知所以报効而汝敢以上赐为戏可斩也今姑赦汝死窜之军中帖服皇佑五年契丹使来请曰愿观庙乐而归上以问宰相陈执中曰乐非祀享不作请以是告之公时在西府乃曰此可告而未能止也愿使告之曰庙乐之作以祖有功宗有徳而咏歌之也使者能留与吾祭则可观仁宗使人告之使者乃退有中人尝任外官率它武臣上书乞迁仁宗曰法不可得也诉不已仁宗以语公公曰臣请退而问之乃召问曰曩汝在邉某军当给帛汝不时给何耶对曰帛官物也不敢妄以与人又问曰某人战当奏功汝不时奏何耶对曰是幸赏也故不奏公曰而能知此而返自为何耶皆惶惧再拜趋出初至杭州属县令来谒请辞公曰吾欲与令从容余杭令黄世永曰前日县有剽行路钱六十万者请徃捕之公曰无烦令徃也翼日张宴宾客满堂坐未定捕盗者已得盗至矣桐庐遂昌民杨日用以滑居乡里人患苦之令尉至者必与之交而行其私否则持其长短陷之前后所陷令尉甚众令沈绅免官过杭州问其故绅具言为日用所陷公曰此可治也乃使吏受绅辞檄桐庐捕日用属吏其子私与钤辖吏宋升饮酒酒酣出黄金一斤以遗升酒未竟公使人逮捕升至廷问杨日用事汝预也升曰不预然则酒酣遗汝之金以何事也升情得皇恐谢即黥日用并其子流之升亦抵罪杭人以此畏公重足一迹不敢为奸虽穷里空舍皆如公在其旁滕甫杨忱游公门以材自负不信曰是安能皆知之乃相谓曰居明日之湖上游兰若素约而不徃若纵饮而行博公安能知我哉及其徃未坐有呼于门甚急曰公使人遗二客持小奁发之五木也大惊乃服公之筭也故相国王珪尝志其墓凡公之行事与三代封爵赠谥所娶所生之子皆志之矣故今専序公出处进退之本末有畧之者以其见于志也其异于志者子之文今为承议郎管勾杭州洞霄宫幼女适朝散郎司勲郎中荘公岳孙男六人孙女六人孙男长某早亡延寿为豪州司户参军延宾延宏延通延祖未仕孙女之长者适前进士黎礭而子之文集录公之诗文章奏议为集二十巻藏之家铭曰
　　
　　在昔仁祖好是文武文而皋益武也方虎徳名参会熈我王度在时威敏出以类鸣作而有言如金奏廷沄沄谹谹众耳以倾岭蛮睢盱我则铄之夏童陆梁我则斥之以言以功帝用识之识而在位正直是谋有猷有言天子之休公言孔嘉昧者是疑或违或行公守不移奉册而告置册而辞辞而抑抑南国是式惟蠧是抉惟奸是擿擿奸抉蠧人莫予测穷里突奥如公在侧既用而张亦毁而拆毁而誉还如火晔晔今虽逺矣而犹不殁非鼎而名有山之石
　　
　　名臣碑传琬琰之集上巻二十三
　　
　　●钦定四库全书
　　
　　名臣碑传琬琰之集上巻二十四
　　
　　（宋）杜大珪 编
　　
　　欧阳文忠公修神道碑　　苏辙
　　
　　熙宁五年秋七月欧阳文忠公薨于汝阴八年秋九月诸子奉公之丧塟于新郑旌贤乡自葬至崇寜五年凡三十有二年矣公子棐以墓隧之碑来请辙方以罪废于家且病不能执笔辞不获命乃曰病茍不死当如君志既而病已谨按欧阳氏自唐率更令之四世孙琮为吉州刺史后世因家于吉曽祖讳郴南唐武昌令赠太师中书令妣刘氏追封楚国太夫人祖讳偃南唐南京衙院判官赠太师中书令兼尚书令妣李氏追封吴国太夫人考讳观泰州军事推官赠太师中书令兼尚书令封郑国公妣郑氏追封韩国太夫人公讳修字永叔生四岁而孤韩国守节自誓亲教公读书家贫至以荻画地学书公敏悟过人所览辄能诵比成人将举进士为一时偶俪之文已絶出伦辈翰林学士胥公时在汉阳见而竒之曰子必有名于世馆之门下公従之京师两试国子监一试礼部皆第一人遂中甲科补西京留守推官始从尹师鲁游为古文议论当世事迭相师友与梅圣俞游为歌诗相倡和遂以文章名冠天下留守王文康公知其贤还朝荐之景佑初召试迁镇南节度掌书记馆阁校勘时范文正公知开封府每进见辄论时政得失宰相恶之斥守饶州公见諌官髙若讷若讷诋诮范公以为当黜公为书责之坐贬峡州夷陵令明年移干徳令复为武成节度判官康定初范公起为陜西经略招讨安抚使辟公掌书记公笑曰吾论范公岂以为利哉同其退不同其进可也辞不就召还复校勘迁太子中允与修崇文总目庆厯初迁集贤校理同知太常礼院求补外通判滑州事时西师未解契丹初复旧约京东西盗贼蜂起国用不给仁宗知朝臣不任事始登进范公及杜正献公冨文忠公韩忠献公分列二府増谏员取敢言士公首被选以太常丞知谏院赐五品服未几修起居注公每劝上延见诸公访以政事上再出手诏使诸公条天下事又开天章阁召对赐坐给纸笔使具疏于前诸公惶恐退而上时所冝先者十数事于是有诏劝农桑兴学校革磨勘任子等弊中外悚然而小人不便相与腾口谤之公知其必为害常为上分别邪正劝力行诸公之言初范公之贬饶州公与尹师鲁余安道皆以直范公见逐目之党人自是朋党之论起乆而益炽公乃为朋党论以进言君子以同道为朋小人以同利为朋人君但当退小人之伪朋用君子之真朋其言恳恻详尽其后诸公卒以党议不得久留于朝公性疾恶论事无所回避小人视之如仇雠而公愈奋厉不顾上独深知其忠改右正言知制诰赐三品服仍知谏院故事知制诰必试上知公之文有旨不试与近世杨文公陈文恵公比逮公三人而已尝因奏事论及人物上目公曰如欧阳修何处得来盖欲大用而未果也四年大臣有言河东刍粮不足请废麟州徙治合河津或请废其五寨命公徃视利害公曰麟州天险不可废也麟州废则五寨不可守五寨不守则府州遂为孤垒今五寨存故敌在二三百里外若五寨废则夹河皆敌巢穴河内州县皆不安居矣不若分其兵驻并河清塞堡缓急不失应副而平时可省转输由是麟州得不废又言忻代州岢岚火山军并边民田废不得耕号为禁地吾虽不耕而敌常盗耕之若募民计口出丁为兵量入租粟以耕岁可得数百万斛不然它日且尽为敌有议下太原帅臣以为不便持之乆之乃从凡河东赋敛过重民所不堪奏罢者十数事自河东还会保州兵乱又以公为龙圗阁直学士河北都转运使陛辞上面谕无为久留计有所欲言言之公曰諌官得风闻言事外官越职而言罪也上曰第以闻勿以中外为意河北诸军怙乱骄恣小不如意辄胁持州郡公奏乞优假将帅以镇压士心军中乃定初保州乱兵皆招以不死既而悉诛之胁从二千人亦分隶诸州冨公为宣抚使恐后生变与公相遇于黄夜半屏人谋欲使诸州同日诛之公曰祸莫大于杀已降况胁从乎既非朝命州郡有一不従为变不细冨公悟乃止公奏置御河催纲司以督粮饷边州赖之又置磁相州都作院以缮一路戎器河北方小治而二府诸公相继以党议罢去公慨然上书论之用事者益怒会公之外甥女张嫁公族人晟以失行系狱言事者乗此欲并中公遂起诏狱穷治张赀产上使中官监劾之卒辨其诬犹降官知滁州事居二年徙扬州又徙颕州迁礼部郎中复龙圗阁直学士留守南京迁吏部郎中丁韩国太夫人忧至和初服除入见须发尽白上怪之问劳恻然恩意甚厚命判吏部流内铨小人畏公且大用伪为公奏乞澄汰宦官宦官闻之果怒会选人胡宗尧当改官坐尝以官舟假人经赦去官法当循资公引对取旨上特令改官宦官有宻奏者曰宗尧翰林学士宿之子有司右之私也遂出公知同州言者多谓公无罪上悟留刋修唐书俄入翰林为学士自滁州之贬至是十二年矣上临御既久遍阅天下士群臣未有以大称上意上思冨公韩公之贤复召寘二府时庆厯旧人惟二公与公三人皆在朝廷士大夫知上有致治之意翕然相庆公以学士判三班院二年奉使契丹契丹使其贵臣宗愿宗熈萧知足萧孝犮四人押燕曰此非常例以卿名重故尔嘉佑初判太常寺二年权知贡举是时进士为文以诡异相髙文体大壊公患之所取士率以词义近古为贵凡以险怪知名者黜去殆尽榜出怨谤纷然久之乃服然文章自是变而复古三年加龙圗阁学士权知开封府事所代包孝肃公以威严御下名震都邑公简易循理不求赫赫之誉有以包公之政励公者公曰凡人材性不一用其所长事无不举强其所短势必不逮吾亦任吾所长耳闻者称善四年求罢迁给事中充群牧使唐书成拜礼部侍郎俄兼翰林侍读学士公在翰林凡八年知无不言所言多听河决商胡贾魏公留守北京欲开撗垄故道回河使东有李仲昌者欲道商胡入六塔河诏两省台谏集议公故奉使河北知河决根本以为河水重浊理无不淤淤从下流下流既淤上流必决水性避髙决必趋下以近事验之决河非不能力塞故道非不能力复但势不能久必决于上流耳撗垄功大难成虽成必有复决之患六塔狭小不能容受大河以全河注之滨棣徳博必被其害不若因水所趋増治堤防疏其下流浚之入海则河无决溢散漫之忧数十年之利也陈恭公当国主撗垄之议恭公罢去而宰相复以仲昌之言为然行之而败河北被害者凡数千里狄武襄公为枢宻使奋自军伍多战功军中服其威名上不豫诸军讹言籍籍公言武臣掌机宻而得军情不惟于国不便鲜不为身害请出之外藩以保其终始遂罢知陈州公尝因水灾上言陛下临御三十余年而储宫未建此乆阙之典也汉文帝即位群臣请立太子群臣不自疑而敢请文帝亦不疑其臣有二心后唐明宗尤恶人言太子事然汉文帝立太子之后享国长久为汉太宗明宗储嗣不早定而秦王以窥觊陷于大祸后唐遂乱陛下何疑而久不定乎公言事不择剧易类如此五年以本官为枢宻副使明年为参知政事公在兵府与曽鲁公考天下兵数及三路屯戍多少地理逺近更为图籍凡边防乆阙屯戌者必加搜补其在政府凡兵民官吏财利之要中书所当知者集为总目遇事不复求之有司时冨公久以母忧去位公与韩公同心辅政每议事心所未可必力争韩公亦开懐不疑故嘉佑之政世多以为得时东宫犹未定臣僚间有言者然皆不克行最后諌官司马光知江州吕诲言之中书因将二疏以请幸上有可意相与力赞之一日奏事埀拱读二疏未及有言上曰朕有意久矣顾未得其人耳宗室中谁可者韩公对曰宗室不接外人臣等无由知之抑此事非臣下所敢议当自出圣断上乃称英宗旧名曰宫中尝养此人今三十许岁矣惟此人可耳是日君臣定议于殿上将退公奏曰此事至大臣等未敢便行陛下今夕更思之来日取旨明日请之崇政上曰决无疑矣诸公皆曰事当有渐容臣等议所除官时英宗方居濮王忧遂议起复除泰州防御使判宗正寺来日复对上大喜诸公奏曰此事既行不可中止乞陛下断之于心内批付臣等行之可也上曰此岂使妇人知之中书行之足矣时六年十月也及命下英宗力辞上聴候服除七年二月英宗既免丧称疾不出至七月韩公议曰宗正之命既出外人皆知必为皇子矣今不若遂正其名使知愈退而愈进示朝廷不可回之意众称善乃以其累表上之上曰今当如何韩公未对公进曰宗室旧不领职事今有此命天下皆知陛下意矣然诰勑付合门得以不受今若以为皇子诏书一出而事定矣上以为然遂下诏及宫车晏驾皇子嗣位海内泰然有盘石之固然后天下皆咏歌仁宗之圣以及诸公之贤而向之党议消释无余至于小人亦磨灭不见矣英宗即位之初以疾未亲政慈圣光献太后临朝公与诸公徃来二宫弥缝其间卒复明辟枢宻使尝阙人公当次补韩公曽公议将进拟不以告公公觉其意谓二公曰今天子谅阴母后埀帘而二三大臣自相位置何以示天下二公大服而止其后张康节公去位英宗复将用公公又力辞不拜公再辞重位诸公不喻其意而服其难八年迁戸部侍郎治平初特迁吏部神宗即位迁尚书左丞公性刚直平生与人尽言无所隠及在二府士大夫有所干请辄面喻可否虽台谏论事亦必以是非诘之以此得怨而公不恤也朝廷议加濮王典礼诏下礼官与从官定议众欲改封大国称伯父议未下台官意公主此议遂専以诋公言者既以不胜补外而来者持公愈急御史蒋之竒并以飞语污公公杜门求辨其事神宗察其诬连诏诘问辞穷逐去公亦坚求退上知不可夺除观文殿学士知亳州事熈寜初迁兵部尚书知青州事充京东东路安抚使时诸路散青苗钱公乞令民止纳本钱以示不为利罢提举管勾官聴民以愿请不报三年除检校太保宣徽南院使判太原府河东路经略安抚使公辞求知蔡州从之公在亳已六请致仕比至蔡逾年复请四年以观文殿学士太子少师致仕公年未及谢事天下益以髙公公昔守颕上乐其风土因卜居焉及归而居室未完处之怡然不以为意公之在滁也自号醉翁作亭琅琊山以醉翁名之晚年又自号六一居士曰吾集古录一千巻藏书一万巻有琴一张有碁一局而常置酒一壶吾老于其间是为六一自为传刻石亦名其文曰居士集居颍一年而薨享年六十有六赠太子太师谥文忠天下学士闻之皆出涕相吊后以诸子赠太师追封兖国公公之于文天材有余丰约中度雍容俯仰不大声色而义理自胜短章大论施无不可有欲效之不诡则俗不淫则陋终不可及是以独步当世求之古人亦不可多得公于六经长于易诗春秋其所发明多古人所未见尝奉诏撰唐本纪表志撰五代史二书本纪法严而词约多取春秋遗意其表传志考与迁固相上下凡为易童子问三巻诗本义十四巻唐本纪表志七十五巻五代史七十四巻居士集五十巻外集若干巻归荣集一巻外制集三巻内制集八巻奏议集十八巻四六集七巻集古录跋尾十卷杂著述十九巻昔孔子生于衰周而识文武之道其称曰文王既没文不在兹乎虽一时诸侯不能用功业不见于天下而其文卒不可揜孔子既没诸弟子如子贡子夏皆以文名于世数传之后子思孟子荀卿并为诸侯师秦人虽以涂炭遇之不能废也及汉祖以干戈定乱纷纭未已而叔孙通陆贾之徒以诗书礼乐弥缝其阙矣其后贾谊董仲舒相继而起则西汉之文后世莫能髣髴盖孔氏之遗烈其所及者如此自汉以来更魏晋歴南北文弊极矣虽唐正观开元之盛而文气衰弱燕许之流倔强其间卒不能振惟韩退之一变复古阏其颓波东注之海遂复西汉之旧自退之以来五代相承天下不知所以为文祖宗之治礼文法度追迹汉唐而文章之士杨刘而已及公之文行于天下乃复无愧于古于戏自孔子至今千数百年文章废而复兴惟得二人焉夫岂偶然也哉公笃于朋友不以贵贱生死易意尹师鲁石守道孙明复梅圣俞既没皆经理其家或言之朝廷官其子弟尤奨进文士一有所长必极口称道惟恐人不知也公前后歴七郡守其政察而不苛寛而不弛吏民安之滁杨之人至为立生祠郑公尝有遗训戒慎用死刑韩国以语公公终身行之以谓汉法惟杀人者死今法多杂犯死罪故死罪非杀人者多所平反盖郑公意也公初娶胥氏即翰林学士偃之女再娶杨氏集贤院学士大雅之女后娶薛氏资政殿学士简肃公奎之女追封岐国太夫人男八人发故承议郎奕故光禄寺丞棐朝奉大夫辨故承议郎余早亡孙男六人愻故临邑县尉宪通仕郎恕奉议郎愬故宣义郎原懋皆将仕郎孙女七人皆适士族公之在翰林也先君文安先生以布衣隠居乡闾闻天子复用正人喜以书遗公公一见其文曰此荀卿子之书也及公考试礼部亡兄子赡以进士试稠人中公与梅圣俞得其程文以为异人是岁辙亦中下第公亦以谓不忝其家先君不幸捐馆舎亾兄与辙皆流落不偶元佑初会于京师公家以公碑诿子瞻子瞻许焉既又至于大故辙之不敏以父兄故不敢复辞铭曰
　　
　　于穆仁宗有臣文忠自险而夷保其初终惟古君臣终之实难匪不用贤有孽其间公奋自南声被四方允文且忠有炜其光上实开之下实柅之三起三偾谁实使之偾而复全惟天子明克明克忠乃卒有成逮岁嘉佑君臣一徳左右天造民用饮食舜禹相授不改旧臣白发苍颜翼然在廷功成而归维公本心彼亦何知言恐不深颕水之滨甲第朱门新郑之墟茂木髙坟野人指之文忠之遗忠臣不危仁祖之思
　　
　　名臣碑传琬琰之集上卷二十四
　　
　　●钦定四库全书
　　
　　名臣碑传琬琰之集上巻二十五
　　
　　（宋）杜大珪 编
　　
　　狄武襄公青神道碑　　王珪
　　
　　至和三年八月上以枢宻使护国军节度使检校太尉河中尹天水狄公拜同中书门下平章事出判陈州明年三月感疾于州未几以薨闻天子尽然辍视朝二日发哀苑中赠中书令太常诔行谥曰武襄既葬于汾之西河有诏史臣以刻其墓隧之碑臣谨案狄始周成王封少子于狄城因以为氏其后代居天水至梁文恵公乃大显于有唐其子孙或徙汾晋间公实西河人赠太傅曰应之于公为曽王父是生真赠太师太师生普赠中书令其配曰兖国太夫人侯氏公其次子也讳青字汉臣生而风骨竒伟善骑射少好将帅之节里闾侠少多从之初游京师遂补拱圣籍中寳元之初元昊叛河西兵出数无功自散直为延州指使延帅知公敢行故常使当贼锋凡数岁出大里清化榆林归娘岭东女之崖木匮山浑州川白草南安安逺等战大小二十有五中流矢者八斩首捕虏万有余获马牛羊槖駞铠仗符印车辎器物以数万计尝破贼金汤城至于干谷三堆杏林原遂畧宥州之境屠盘黙绥香摩尼桑罗等族燔其积聚数万庐舎数千收其帐二千三百生口五千七百又城桥子谷筑招安丰林新寨大郎堡皆扼贼要害使不得窥边以功亟迁至泰州刺史泾原仪渭兵马部署经畧招讨副使上欲召见公会冦薄平凉因命圗形以进由是天下知公名公提泾原之师威震羌夷既而曩霄复称臣西陲少事矣乃以公为捧日天武四厢都指挥使徙镇定路兵马部署迁侍卫亲军步军马军殿前都虞候歴恵州团练使眉州防御使保大军节度观察留后迁步军马军副都指挥使遂领彰化军节度使知延州一日天子顾将帅之臣无踰公者乃召为枢宻副使加检校司空皇佑四年广源州蛮酋侬智髙僣窃服号以盛夏举兵陷于邕州济舟而东又陷沿江九郡进围广州力屈不能下还据于邕所过吏民多被害江湖之南人心为之萧然公于是抗章请行又因侍上间自言臣结发起行伍顾无以报国今逺夷跳梁不足为陛下忧愿将鋭兵数千覊叛蛮之颈致之阙下上壮其言遂改宣徽南院使宣抚荆湖南北路经置广南盗贼事加捡校司徒上亲饯于埀拱所以临遣之意厚甚先是蒋偕张忠等继以轻敌失军士卒莫有战鬪志明年正月自桂林次宾州会广西钤辖陈曙者以步卒八千溃于昆仑闗公即按陈曙以不应令并殿直袁用等三十一人咸以军法诛之众莫不惴恐既而顿甲军中又下令且调十日之粮或莫能测贼使人觇吾军而还黎明遂合三将之兵以行乃絶昆仑出归仁铺先自为阵贼果失守险遂悉其众逆王师以战前锋孙节搏贼死山下贼气乗鋭确吾军公亲执旗鼓麾骑兵縦左右翼出贼非意时会暮贼前后不胜敌遂大败驰骑追之斩捕二千二百级伪禆将黄师宓侬建忠等五十七人没于阵知髙夜纵火城中而遁明日破贼入城获金贝之物以巨万畜数千悉分其戏下招复老壮七千二百尝为贼所俘胁者皆慰遣以归又敛羣尸筑京观于城之北隅初有衣金龙之衣又金饰神龙于楯仆其傍或言智髙已死乱兵中有欲为公亟作奏者公曰安知其非诈也寜失智髙敢诬朝廷以贪功邪二月班师遂曲赦五岭又布徳音至于江湖之南公还为枢宻副使进位捡校太尉河中尹俄拜枢宻使赐第城南一区子悉优以官公固谢曰赖陛下神灵出师大捷皆诸校力战之功也臣之诸子非有勤劳何敢拜君命上固以宠之在枢宻四年自以遭时奋用乃夙夜一心进圗国事虽权幸不可挠以法上累访以边机尝从容陈所以攻守之计天子深然之晚以盛满为戒思避时柄遽终于陈州享年五十公为人慷慨尚节义有大虑谨宻寡言外刚重静鋭而内寛其计事必审中机会而后发其行师必正部伍营陈明赏罚虽敌猝犯之无一士敢后先者故常以少击众而所乡无不靡与士卒同寒饥劳苦而又分功与人未尝自言安连之战方被创甚闻冦且至即挺身以前众莫不争为用间尝独被发面铜具驰突贼围见者为之辟易今丞相韩公琦故资政殿学士范公仲淹同秉武节经于西边公时为禆将殊为二公见器仲淹又尝以左氏春秋授公以谓为将者不可不知书匹夫之勇无足尚也公于是自春秋战国至于汉以来成败之迹槩而能通公为泾原招讨起居舎人尹洙知渭州与公善洙学通古今尝与公谈用兵之术称曰虽古名将殆无以过其后洙以贬死为周旋其家事唯恐不及其徙真定道过故乡谒县先下车趋至令庭遂燕故老于纛下里中荣之公事亲孝遭中令之丧虽祍金革之事而哀戚过人方秉枢于朝奉兖国太夫人膝下日举觞于堂间又天子赐珍其家极荣养矣征南之日戒内外不以闻惧遗其亲忧始行至邕会瘴雾之气昏郁中人或谓贼流毒水中且士饮者多死忽一夕泉涌于郊汲之甘洌遂济其军此非诚所感邪公薨之初诏卫公柩归殡京师其葬也宠以鼓吹旌辂送于都城之西又勑所过郡治道上共具发材官轻车至于西河卜用嘉佑四年二月甲申之吉是岁以祫飨恩加赠兼尚书令臣尝伏读兵法曰以治待乱以逸待劳此善用兵者也又考前史之载将而持重有谋者其出靡不有功如武襄之西定灵夏南平峤外未尝不择形胜整师徒先计而后战遂摧凶陷敌名动殊俗为国虎臣善夫臣洙以谓有古名将之略岂诬也哉公娶魏氏封定国夫人六男长曰谅三班奉职蚤卒次曰谘西上合门副使次曰咏内殿崇班合门祗候次曰譓内殿崇班次曰说东头供奉官次曰谏内殿崇班说谏早卒二女许嫁而卒孙曰璋左侍禁曰捣尚幼铭曰
　　
　　汾晋之气蒙于崆峒有如其人武襄之雄始来京师感慨从军以节自发孰莫不闻元昊雄奸归节塞下西边用兵露甲在野公出大里至于杏林竒谋縦横以詟戎心上顾将帅威名无如来汝陪予秉国之枢盗起南荒乗边弛防陷邕围广妖雰以猖公于上前愤然请讨贼失昆仑膏血原草还服在廷越兹累年夙夜乃事匪圗弗宣将相出藩年甫五十公不复还天子为泣生莫与荣没莫与哀彛常之载其绩有来有勤其初有大其后书徳于诗以质不朽
　　
　　种院使世衡神道碑　　范仲淹
　　
　　公讳世衡字仲平国之劳臣也不幸云亡其子泣血请铭于予予尝经略陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之冦骄而贪益侵吾疆百姓被其毒君时为大理丞任鄜州从事建言延安东北二百里有故寛州请发其废垒而兴之以当冦冲左可致河东之粟右可固延安之势北可圗银夏之旧有是三利朝廷从之以君董役事君胆勇过人虽俯逼戎落曽不畏惮与民暴露数月且战且城然处险无泉议不可守凿地百有五十尺始至于石工徒拱手自是不可井矣君曰过石而下将无泉耶尔攻其石屑而出之凡一畚偿尔百金工致其力过石数重泉果霈发饮甘而不耗万人欢呼曰神乎虽虏兵重围吾无困渇之患矣用是复作数井兵马牛皆大足自兹西陲保障患无泉者悉仿此大蒙利焉既而朝廷署故寛州为青涧城授君内殿承制知城事复迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给尝自解佩带与其酋豪可语者有得虏中事来告于我君方与客饮即取坐中金器以奨之属羌爱服皆愿效死清涧东北一舎而逺距无定河河之北有虏塞虏常济河为患君使属羌击之徃必破走前后取首级数百牛羊万计未尝劳士卒也故功多而费寡建营田二千顷岁取其利募商贾使通其货或先贷之本速之流转岁时问其息十倍乃建白凡城中刍粮钱币暨军湏城守之具不烦外计自给使一子専视士卒之疾调其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按廵环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣物缯彩以悦其意又采忠顺者増银带马鞍以旌之然后谕以好恶立约束俾之遵向然悍猾之性久失其驭非智者处之恐复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制惧合夏戎为暴发之患又地瘠榖贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首诺尔阿倔僵自处未尝出见官长闻君之声始来郊迎君戒曰吾诘朝行劳尔族奴讹曰诺是夕大雪三尺左右曰此羌凶诈尝与髙使君继嵩挑战又所处险恶氷雪非可前君曰吾方与诸羌树信其可失诸遂与士众縁险而进奴讹初不之信复会大雪谓君必不来方坦卧帐中君至蹵而起之诺尔阿大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有卾尔族者受夏戎伪署君遣人招之不聴即使慕恩出兵诛之死者半归者半尽以其地暨牛羊赏诸有功其僣受伪署如卾留族者百余帐咸股栗请命纳其所得文劵袍带由是羌属无复敢贰君戒诸族各置烽火夏戎时来抄掠则举烽相告众必介马而待之破贼者数四泾原帅葛懐敏定川之败戎马入縦于渭予领庆州蕃汉兵徃扼邠城又召君分援泾原君实时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是縁边诸城独环不求増兵不烦益粮而武力自振夏戎闻属羌不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠宻臧康诺尔三种居属羌之大素号强梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可断其交路又明年予为宣抚使乃谕君与原守蒋偕共干其事君久悉利病即日起兵会偕于细腰使甲士昼夜筑之夏戎固忌此城君遣人入虏中以计欵之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以苦寒城成而疾作以庆厯五年正月七日甲子启手足神志不乱享年六十一葬于京兆万年县之神和原君之先河南洛阳人也曽祖存启河南寿安令祖仁诩京兆长安令赠太常博士父昭衍登进士第累赠职方贠外郎季父放字明逸初隠于终南山君少孤依之服勤左右以力学称明逸道髙徳纯太宗朝再诏以事亲不起真宗复加聘礼起拜左司諌直昭文馆累迁尚书工部侍郎大中祥符五年君用工部荫得将作监主簿五迁至太子中舎初监秦州太平监以母老求养又监京兆府渭桥仓卭州惠民监知泾之保定京兆之武功泾阳三邑在武功毁淫祀崇夫子庙以来学者在泾阳有里胥王知谦者奸利事露逃之逼郊礼乃出君曰送府则会恩益以长恶从所坐杖脊于县庭而请待罪府君李公谘奏释之自是毫黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤惰齐其力故功倍贫富均其流故利广至今民能言之歴通判镇戎军环凤二州凤之守王蒙正托章宪外姻以私干君复欲以贿污君君正色不纳蒙正大怨之乃使人谕王知谦讼君蒙正内为之助狱成流窦州上亲政量移汝州君之弟世材以一官让君乃除孟州司马龙圗阁直学士李公纮雪于朝授卫尉丞主随州搉酤又礼部尚书宋公绶工部侍郎狄公棐皆言君非辜改知虔州赣县君辞得监京兆军资库以同鄜交辟改签着同州判官事又移鄜州因从军延安乃有故寛州之请君少尚气节兄弟有欲析其产者君推资产与之惟取季父圗书而巳莅官能擿恶庇民青涧与环人皆画君之象而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰占文雅纯笃养志不仕有叔祖明逸之风次曰诒试将作监主簿曰咏同州澄城尉曰谘郊社斋郎曰谔三班奉职皆有力人也欣记谊三子尚幼一女适西头供奉官田守政君在边数年聚货殖教弧矢抚养士伍笼羌夷无贤不肖皆称之又出竒以济几事尝遣谍者入虏中凡半岁间而虏诛握兵用事者二三人谍者还其谍得行会君巳殁又天子方懐来故其绩不显铭曰
　　
　　呜呼种公出于贤门吾志必立吾力是陈寜以刚折果由直伸还自瘴海试于塞垣权以从事意其出人悍虏之患乂边之民夙夜乃职星霜厥身生则有涯死宜不泯边俗祀之子子孙孙
　　
　　名臣碑传琬琰之集上卷二十五
　　
　　●钦定四库全书
　　
　　名臣碑传琬琰之集上巻二十六
　　
　　（宋）杜大珪 编
　　
　　吕恵穆公公弼神道碑　　范镇
　　
　　熙寜六年三月辛亥东平吕公薨于管城之第讣闻天子震悼辍视朝二日赠太尉录其子孙有差太常考行遗爱在民曰恵恭明其徳曰穆易其名曰惠穆曽祖殿中丞讳龟祥追封鲁国公祖大理寺丞讳蒙亨追封韩国公父太尉致仕许国公讳夷简追封楚国公皆赠太师中书令兼尚书令曽祖妣李氏祖妣王氏妣马氏追封鲁韩楚三国太夫人国朝吕氏显者十五人而公家与有七人文穆公实相太宗真宗而文靖公相仁宗公又为治平熙宁枢宻使其从父昆弟为学士扈从出藩镇者更进于时于戏其盛矣乎昔之赏延于世不显亦世以言臣下能世其家可以推见当时用人之美其光烈焜耀于其后者盖如此公讳公弼字寳臣初以荫补将作监主簿累至大理寺丞召试禁林赐进士出身厯殿中丞太常博士尚书屯田度支兵部三员外郎同判太府寺尚书祠部通判郑州吏部南曹提点府界诸县镇公事再为三司塩铁判官淮南转运使度支判官纠察在京刑狱直史馆为河北转运使擢工部郎中天章阁待制都转运使自寳元庆厯以来河北宿重兵其后夏人称臣契丹既讲和而屯戍不少损民疲于转饷公始通御河转粟塞下减戍兵使食京东増置壮城军専版筑之役义勇之惰■〈施，弓代方〉不教者以时教之又兴铁冶佐县官之用方是时河决累年泛滥为民患乃修郭固口顺其性而疏道之河遂安流滑州以河涨来谒急且求假楗梢而僚官难之公曰彼急矣尚可以邻路拒之邪随其所湏而应接之滑州得无患前后四年除民之逋负凡数百万省役之不时者又不可胜计故一路财用饶而民乐其生则公之才为可知也入判吏部流内铨加龙圗阁直学士髙阳闗路经略安抚使知瀛州迁兵部知开封府开封自文靖公号称善治而公兄弟三人相继皆有声世以为美谈俄除枢宻直学士知益州辞不拜留充群牧使契丹祭奠使复以枢宻直学士为泾原路经略安抚使知渭州迁右谏议大夫徙鄜延路知延州羌酋异时亡去者輙不究治至公时胡守忠者亡去即檄宥州取之斩于境上终公去无敢亾者复入为群牧使判尚书兵部提举醴泉观进龙圗阁学士知成都成都一都会也得便宜从事列城观望有唐之藩镇流风存焉为政者务威猛为击搏以操切之民有轻犯则移乡甚者或配徙内地终身不复还公阅其籍移乡者即释之配内地者奏而贷还之而一切镇以寛简人心大安岁屡丰榖贱至伤农军食不售公为髙其估榖价适平乃止故农不伤而军食得售人益喜乃相与请图公之像为生祠公拒止之比去至有作蜀父吟以思公者改给事中尚书工部侍郎群牧使权三司使天下奏计及文移填委若不可究者公为之以闲暇一日奏事英宗顾谓曰蔡襄时诉讼不即决事多留卿何以处之裕如也公对襄于事勤未尝有慢失殆言者妄尔帝素知公才由是又知公为长者月余拜枢宻副使是时帝始亲政言事者数见斥公奏谏官御史陛下耳目而大臣为股肱股肱耳目必相为用然后身安而元首尊宜考其言视其所行事而进退之则下情通而聪明无所遗矣又请陈祖宗故事于前而日省览之命迩英进读以代前世之史则切于时而有所规模也今上即位迁刑部侍郎检校太傅充枢宻使武臣子弟多不教三班入流又无法以考视之请试方畧才武然后任以官异时北兵戍岭外者多物故更用东南教阅兵京师禁旅戍河北者冗食公上以京东武卫如陜西土兵之制使更戌四路又分河北义勇为五而以其一最优者课其养马习骑射而复除之公之所陈或初议不合或合而未即行及后施行则皆着以为令者率如此有欲合鄜延环庆为一路者公言东自河西至定边中间列寨凡二千二百里而遥缓急冦至首尾若何而为援乎议者又欲下边臣公曰庙堂之上不处决而以诿边臣不可乃止未几公之弟公着为御史中丞公以为门戸之宠不可多乃上疏请罢免上以至公之意申谕之再三乃起视事如初明年为观文殿学士吏部侍郎河东路经略安抚使知太原府先是夏人数冦边朝廷患之遣大臣宣抚陜西河东以相视利害既而献计者言乗其不意出兵必有功遂取娄城之又筑三寨开荒堆道绥银属之麟州既又檄太原调二万人转饷之且戒以期公曰大兵通行则可粮道偶伏将何以继之永和闗回逺虽违期可无后虞遂出永和闗而神堂援兵道荒堆者伏发不得进事闻手诏褒谕以为有先识其献计者又欲増堡障公言三寨之役民已不支其势又散阔不相维制守之固未易也奈何増堡障以重自困邪虏方懐愤伺隙日夜谋有以报怨宜少持重以制其变已而娄不能守举三寨悉弃之如公言虏亦不敢复动初诏将吏有功者得承制除授而冒恩为多公言诸道兵会娄初无大敌所捕获特老弱牛羊杂畜尔其所得地又举弃之则将吏为无功明矣而赏不次请更下二府裁定遂杀其恩有差转运使以调发烦扰被劾公言事不素虑而起仓猝其势不能不然请薄其责于是遂得薄责俄请知郑州会朝廷有事于洮河乃拜公宣徽南院使判秦州召对面加慰劳既至董毡用旧事贻公以书且称勑公遣谓曰若藩臣安得妄称邪董毡皇恐不敢复妄称边人用是益知畏伏后数月王韶取洮河降附者又以万计乃建熈州而迁公检校太尉公自以为无功固辞不听俄以疾请内徙除判河阳遣内侍将髙医疗治聴归管城第改西太一宫使使便辅养其所以待公者无不至而疾益侵遂不复起呜呼其命矣夫其命矣夫享年六十七其年五月庚申葬于懐忠里先公之茔公资孝友而器宇深博家居未尝妄喜怒暇则读书究观古今治乱之要而不为章句之学故所至有治功其在朝耻言人过及遇事则必争无所回屈处大事虽甚遽常从容若有余而治边尤不憙生事务安静镇重而已所荐士多至百余人徃徃为名臣其间有未之识者自真皇帝题文靖公名于屏风以遗仁皇仁皇帝复题公名于殿柱以遗英皇故其感慨瘁尽谟猷风采有以似之也熈宁初以旱诏求直言公奏人主不可以圣自尊当用晦以接下方今之病在于知人之难务虚文而无实不可不察察之则天应旋至矣前后讽切甚多常恳恳出于忠厚然慎秘人莫得知及枢宻之制下其畧有屡陈忧国之言多发便时之策者然后天下之人知公为有言也娶扈氏赞皇郡夫人再娶王氏清源郡夫人皆先公以亡四子希逸太常寺奉礼郎希彦尚书库部贠外郎希仁大理评事希明太常寺太祝而希逸希仁又先公以亾希明尚幼独希彦好学有吏能为公所器爱女四人长适太常博士秘阁校理韩忠彦次适保州军事判官向纪次继室忠彦次许嫁光禄寺丞赵元绪孙四人淑问大理评事善问渊问并太常寺太祝请问未仕曽孙二人师中试将作监主簿举中未仕公在开封时镇尝从事于府中希彦奉公之状来求铭铭曰
　　
　　姜姓自古得胙于吕太公封齐遂荒东土维申及甫为周卿士崧髙之诗既好且肆宋兴百载愈显益大维公之门国相者再伯祖皇考三朝倚赖民富于内兵偃于外维文靖公实相仁宗缉熈弥缝致平底隆有徳有功有初有终庙享之从见于歌工庆流源源泽被后昆维公之生气直而温规为设施无所不宜匪急而集匪严而威外台将输阜康是圗国裕于用家丰有储方面翰屏慎重镇静有懐者恩必信维令庙论和壹枢机精宻出入始卒周旋如一公讣上报维皇震悼大用未究胡不耆耄神崧之原兮博大且长松栢森成兮林林苍苍附于先公兮永固以藏福流无穷兮子孙其昌
　　
　　范忠献公雍神道碑　　范镇
　　
　　资政殿大学士礼部尚书赠太子太傅忠献范公既没之十九年其子宗贤始以公之行状与故范文正公所为铭文求文于镇以为碑景佑中公将赴洛阳镇适受命为新安主簿一见于京师其后不与公接独得其平生行已大畧于士大夫之传以为公天资忠孝笃善好学通敏有筹略以是起县主簿至枢宻副使歴事二帝皆知其贤而公亦以此屡用公几于先事建言朝廷欲奋厉有所立故常得位志行而卒不克其在延州所以守御应敌者未有遗策而大将刘平右元孙败于外城几不守而公亦坐是左迁故君子以为公之所欲为者甚壮而上亦非不用公遭时不幸故止于此然刘石之败非公延州不守而公之去延州也范文正公承其后得公之事为详及公之没而志其墓则推其功为能全延州以捍闗中者其于不幸之中犹能有立如此此镇所闻于人者而考之于其行状墓铭又得其世次出入始终之详公讳雍字伯纯其先太原人曽祖讳仁恕事后唐为校书郎从孟氏辟于井门卒与俱入蜀遂相之以老授太子太保终于家及公之贵累赠太保祖考讳从龟事蜀为刑部侍郎入朝终于左屯卫大将军累赠太傅考讳徳隆以太傅荫为供奉官累赠太师中书令妣韩氏封安康郡太夫人追封京兆郡生三子公最少十岁而孤夫人质衣为资使公就学公幼而警悟咸平三年举进士释褐补洛阳主簿再调钱塘尉改筠州从事秩满除大理寺丞知建州崇安县迁殿中丞知端州还朝献所著文二十巻进太常博士初公为洛阳主簿张公咏过洛闻其所为贤之书公姓名屏风遇人輙以识否为问至是张公镇淮阳即引公为倅未行会冦莱公出守洛阳奏公为留守通判诏从莱公辟二公于天下士少所推与而争欲得公为僚朝廷以此知公可用寻召判三司开坼司改尚书屯田贠外郎天禧中河决滑台齐鲁皆被其害朝廷发兵万人塞之不给则命调发丁夫邑官荷校督役严甚山东骚然上患之使宰相与三司使择可行者皆以公为能诏除京东转运副使公至以为民愁无聊今急之愈怨作愈不力不如一寛之与民缓期民皆奋曰公长者无敢后先期而河堤成即拜度支贠外郎河北转运使旧制以重估募民入粟于边而县官常苦其费公视徳博间民有余榖乃敛诸州缗钱以平价就籴而官自漕致于边至今以为便是时陜西边食不足农民皆逺输塞上朝廷以为忧徙公转运本路公建议以池盐募民入粟于边而农得以休就迁兵部贠外郎召拜户部副使寻改度支副使未几拜工部郎中天章阁待制充陜西都转运使逾年召还提举京百司会环原州属羌叛冦边遣公安抚公亲见其酋长谕以逆顺利害即皆首服愿守约束如旧还拜右谏议大夫权三司使以奉使契丹还加龙圗阁直学士公为三司使号称职上知其才擢拜枢宻副使岁余丁太夫人忧诏以给事中起复视事籍田礼毕迁礼部侍郎时玉清昭应宫灾宫之西北隅有数小殿存者章献太后有意修复两府亷封太后悲泣久之曰幸有存者公揣知其意即抗言先帝朝以此空府库今一夕为灰烬天意可见如幸其存而复兴民将不堪臣以为存不如亡群公皆助之太后意解曰不复劳人矣上说翼日诏谕中外明道二年以戸部侍郎知陜州逾月改京兆府是岁诸道旱蝗疾疫关中尤甚公自减廪食以为民先富人皆争出财助官贷活数万人躬自抚视至染疾不悔移镇河阳公既屡受任陜西出入边徼知元昊且反而朝廷未有以待者遂自河阳上书陈边事得召见献策六进吏部侍郎资政殿学士出守西京既而元昊果反天子思其言即拜振武军节度使知延州公以为延州西夏咽喉而戍兵寡弱若贼并兵急攻延州不守则闗辅举危非厚集兵以待之不可乃累上章乞师朝廷不甚以为意一旦元昊引兵十余万破李士彬等径至城下会大将石元孙领兵出境上守者纔数百人老幼皆登城公以身先之贼围愈急使召统帅刘平于庆州平领军来援合元孙兵与贼夜战王师不利二帅陷没城中大恐公慨然曰我死国足矣民何罪祷于州南嘉岭山之神会暮大雪贼暴露不能军乃引去城卒以完朝廷闻之封其神灵显公然公卒以是左迁户部侍郎知安州吏民相率守阙讼公无罪天子亦知之故一岁间起公至吏部侍郎知河中府未行改京兆府且许朝觐复资政殿学士兼四路粮草至镇岁余以边食足而民不劳加尚书左丞进大学士复守西京有盗起襄邓间流及汝洛朝廷以属公公命讨且降之尽获是岁许汝大蝗独不入境守洛三年拜礼部尚书庆厯六年正月丁亥以疾薨于位享年六十有八上为废朝赠赙加等以其年三月丙申葬于洛阳金谷乡宣武里之先原公初娶魏氏追封巨鹿郡夫人再娶臧氏始封遂宁郡夫人改封仁寿郡子六人长曰宗杰尚书兵部贠外郎直史馆陜西转运使三路制置解盐使先公一年而亡次曰宗良宗衍并守将作监主簿曰宗古未仕皆早亡曰宗师宗贤并为大理寺丞女七人其三人亡次适眉州防御使髙继宣次适光禄寺丞吴安度次适尚书屯田贠外郎唐諲次适屯田贠外郎韩绎孙八人宗本尚书虞部贠外郎子开国子博士子明尚书虞部贠外郎子仪太子右赞善大夫子谅大理寺丞子竒光禄寺丞子渊大理评事子正未仕公性笃学至老且贵不废有集五十巻其在枢府甞绘尚书四代圗以进所尝荐举者后皆至公卿世以为知人大将狄青初为散直肄麾下坐法当斩公贷之卒为名将平居无事常欲为久逺计尤恶轻作茍止自陜西休兵议者皆以兵宂宜汰而行之不以渐公知人心不厌宻疏以为急而用之缓而弃之后无以复用人乃止及病且革闻朝廷有事于田狩犹拜疏不已凡四任洛阳始为邑佐构亭于县南父老思之名曰范亭云铭曰
　　
　　嗟我范公其先太原从主于蜀﨑岖艰难遭时不祥再世不显集为我公硕大光明初仕于洛有骏厥声时之望人惟冦与张公之所从为彼得丧用公京东东人以纾用公河朔边廪告余公在闗中帝不西顾化盐为粮农不释亩公还京师羌叛于西公出西抚羌拜其马召还三司屡试有成公在枢府亹亹六年自陜徙雍复临河阳羌饱必叛以诏天子公言卒效寄以西鄙二帅殒■〈真真〉城赖公全公斥不诉民为号寃天子知之旋踵用公继守三镇有光于终天锡之报子孙满前以没元身克多歴年呜呼贤哉
　　
　　名臣碑传琬琰之集上巻二十六
　　
　　●钦定四库全书
</div>
    <div class="pagination">
<a href="名臣碑传琬琰集_page4.html">上一页</a><a href="名臣碑传琬琰集.html">1</a><a href="名臣碑传琬琰集_page2.html">2</a><a href="名臣碑传琬琰集_page3.html">3</a><a href="名臣碑传琬琰集_page4.html">4</a><span class="current-page">5</span><a href="名臣碑传琬琰集_page6.html">6</a><a href="名臣碑传琬琰集_page7.html">7</a><a href="名臣碑传琬琰集_page8.html">8</a><a href="名臣碑传琬琰集_page9.html">9</a><a href="名臣碑传琬琰集_page10.html">10</a><span>...</span><a href="名臣碑传琬琰集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
