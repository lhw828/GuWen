<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 10 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 10 页/共 21 页
  </h1>
  <div class="content">
   李泌字长源京兆人也七嵗知为文开元十六年以童子真俶荐召之帝与张说观奕使赋方圆动静说曰方若棋局圆若棋子动若棋生静若棋死泌曰方若行义圆若用智动若骋才静若得意帝大悦赐束帛还家善视养之张九龄尤奬爱泌一日言严挺之太苦劲萧诚软美可喜泌率尔曰公起布衣以直道至宰相而喜软美者乎九龄改容谢呼为小友及长博学善属文尤工于诗以王佐自负操尚不羁耻随常格仕进遨游嵩华终南间天宝间诣阙献复明堂九鼎议帝使供奉东宫皇太子遇之厚杨国忠疾之斥置蕲春肃宗卽位灵武物色求访会泌亦自至陈天下成败之几帝大悦延至卧内事无大小皆咨之欲以为相泌辞曰陛下待以賔友则贵于宰相矣何必屈其志帝乃止建寜王倓有才畧上欲以为元帅泌曰建宁诚元帅才然广平兄也可使为吴太伯乎帝曰广平冡嗣何必元帅泌曰天下艰难众心所属在于元帅若建寜大功旣成陛下不以为储副得耶乃以广平王俶为天下兵马元帅帝与泌出行车军士指曰衣黄者圣人也衣白者山人也帝谓泌且衣紫袍以絶羣疑泌不得已受之帝笑曰旣服此岂可无名称拜元帅府行军长史泌固辞帝曰非敢相臣以济艰难耳俟贼平任行髙志帝以在东宫时数为李林甫搆谮诸将克长安日掘塜焚骨泌谏以天子而念宿嫌示天下不广且上皇春秋高闻陛下录故怨将内慙不怿万一感疾是陛下以天下之大不能安亲也帝感悟泣曰朕不及此因从容问破贼期对曰贼所掠子女金币悉送范阳岂有定四海之志耶不出二年天下无冦矣陛下无欲速王者之师当务万全图久安使无后害今诏李光弼守太原出井陉郭子仪取冯翊入河东则史思明张忠志不敢离范阳常山安守忠田干眞不敢离长安是以三地絷其四将也随禄山者独阿史那承庆耳贼北守范阳西救长安奔命数千里其精卒劲骑不逾年而敝我常以逸待劳以所征之兵会扶风与太原朔方军互击之徐命建寜为范阳节度大使并塞北出与光弼相掎角以取范阳贼失巢窟当死河南诸将手帝然之会四方兵大集帝欲得长安曰今战必胜攻必取何暇千里先事范阳泌曰今取两京亦必得然贼再强我必再困非久安之策且我所恃者碛西突骑西北诸戎耳若先取京师期必在春关东早热马且病士皆思归不可以战贼休兵秣马俟官军去复来此危道也帝不听帝以张良娣上皇所念欲使正位中宫泌曰陛下在灵武以羣臣望尺寸之功故践大位非私己也至于家事宜待上皇之命不过晚嵗月间耳良娣由是恶泌至徳二载又欲立广平为太子泌曰臣固尝言之矣戎事交切须卽区处至于家事当俟上皇不然后代何以辨陛下灵武卽位之意耶宦官李辅国与张良娣相表里建寜王倓恶之数于帝前诋二人罪二人谮倓恨不得元帅谋害广平王帝怒赐倓死于是俶及泌皆内惧俶谋去辅国及良娣泌曰不可王不见建寜之事乎王但尽人子之孝良娣妇人委曲顺之亦何能为二京平奏迎上皇帝召泌谓曰朕已表请上皇东归朕当还东宫复修人子之职泌曰如此上皇不来矣帝惊问故泌曰理势自然帝曰奈何泌曰今请为羣臣贺表言自马嵬请留灵武劝进及今成功圣上思恋晨昏请促还京师就孝养之意则可矣帝即使泌草表遣使入蜀因就泌饮酒同榻寝泌曰臣今报徳足矣请复为闲人帝曰朕与先生同忧患今方同乐奈何遽去泌曰臣有五不可留愿陛下听臣去免臣于死上曰何谓也对曰臣遇陛下太蚤陛下任臣太重宠臣太深臣功太髙亦太竒此其所以不可留也帝曰卿且眠异日议之泌曰陛下今就臣卧榻犹不得请况异日香案前乎陛下不听臣去是杀臣也帝曰不意卿疑朕至此岂朕而办杀卿耶泌曰陛下不办杀臣故臣得求去若旣办臣安得言陛下向日待臣如此臣于事犹有不敢言者况天下旣安臣敢言乎帝良久曰卿以朕不从北伐之谋乎对曰非也乃建寜耳帝曰建寜欲害其兄谋继嗣朕不得已泌曰若有此心广平当怨之广平每与臣言其寃辄流涕呜咽且陛下昔欲用建寜为元帅臣请用广平建寜若有此心当深憾臣而以臣为忠益相亲善陛下以此可察其心矣帝泣曰先生言是也旣往不咎朕不欲闻之泌曰臣非咎旣往乃欲陛下慎将来耳昔天后酖太子立次子贤贤亦废死尝作黄台词曰种黄台下熟子离离一摘使好再摘使稀三摘犹为可四摘抱蔓归今陛下已一摘矣慎勿再摘帝曰安有是哉朕当书绅是时广平有大功良娣忌而谮之故泌言及泌复请还山帝曰俟将发此议之其后成都使至言上皇初得表曰当与我剑南一道自奉不复东矣羣臣表至乃大喜曰吾今方得为天子父定行日帝召泌告之曰皆卿力也逾月泌复请不已乃听归衡山代宗立复召至赐光福里第强诏食肉为娶妻元载恶不附己出为江西判官载诛诏还复为常衮所忌授澧朗峡团练使徙杭州刺史皆有风绩徳宗在奉天召赴行在授左散骑常侍帝以河中为忧泌曰天下事甚有可忧者若惟河中不足忧也陛下已还宫阙懐光不束身归罪窜伏河中不日必为帐下所枭矣时蝗旱议者欲赦怀光泌破一桐叶以进言陛下与怀光不可复合如此叶初帝发吐蕃讨朱泚许以安西北庭之地及泚诛欲如约泌言安西北庭控制西域五十七国及十姓突厥又分吐蕃之势使不得并兵东侵今与其地则关中危矣且吐蕃向持两端不战又掠我武功何功之有帝乃止议者言韩滉闻车驾在外聚兵修石头城蓄异志帝疑之泌曰滉公忠贡献不絶所以修城为迎扈之备耳彼性刚不附权贵以故多谤毁臣敢保其无他帝曰外议汹汹卿弗闻乎对曰臣固闻之其子臯为郎不敢归省以此故也退遂上章请以百口保滉他日又言于帝曰臣上章非私于滉乃为朝廷今天下旱蝗关中斗米千钱而江东丰稔愿陛下蚤下臣章以解朝众之惑面谕韩臯使之归省令滉感激运粮储此朝廷大计也帝从之滉感悦卽日自临水濵发米百万斛陈少游闻之亦贡米二十万斛帝谓泌曰滉乃能化少游贡米耶泌曰岂惟少游诸道将争入贡矣贞元元年陜虢军乱兵马使逹奚抱晖杀节度张劝谋与怀光合帝谓泌曰若蒲陜连屯则不可制而水陆之运皆絶不得不烦卿一行乃以泌为都防御转运使使神策军送之泌言陜城三面悬絶攻之未可嵗月下请以单骑往敇马燧与臣同行泌见陜州将吏在长安者语之曰主上以陜虢饥故不授泌节而领运使欲督令江淮米以赈之今当令抱晖将行营有功则赐节矣抱晖众闻之稍自安泌疾趋而前将佐不待抱晖之命来迎泌笑曰吾事济矣去城十五里抱晖不得已亦出谒泌慰抚之余人皆不问由是反侧者自安泌召抱晖曰匄汝余生以事遣他往抱晖遂亡命不知所之泌始凿山开运道自集津至三门以便饟漕避砥柱之险录功加礼部尚书三年拜平章事封邺县侯泌初视事与李晟等入见上谓泌曰朕欲与卿有约卿愼勿报讐有恩者朕当为卿报之对曰臣素不与人为讐李辅国元载今自毙矣素所善者率已显逹或多零落臣无可报也臣今日亦愿与陛下约可乎帝曰何不可泌曰愿陛下勿害功臣李晟马燧有大功于国闻有谗之者陛下万一害之则宿卫之士方镇之臣无不愤怨反侧恐中外之变复生也帝以为然晟燧皆起泣谢上因谓泌曰自今凡军旅粮储事卿主之吏礼委延赏刑法委浑泌曰陛下不以臣不才使待罪宰相宰相之职天下之事咸共平章若各有所主是乃有司非宰相矣上笑曰朕适失词卿言是也时防秋兵大集国用不充泌奏自变两税以来藩鎭州县聚敛率以为军资自惧违法匿不敢言请赦其罪但令革正自非于法应留州之外悉输京师其官典逋负可征者征之难征者释之敢沦没者罪之上喜曰卿策甚长然立法太寛恐所得无几对曰寛则人喜于免罪而乐输所得必多而急则竞为隐匿非推鞫不能得其实财不足以济天下之急而皆入于奸吏所得必少而迟矣帝曰善乃以元友直为诸道句勘两税钱帛使先是张延赏尝罢天下吏员泌以为州县可省吏员不可省因请复常员而罢冗官嵗减用度是时刺史月俸至千缗方镇所取无艺而京官禄薄泌以为外太重内太轻乃随官闲剧普增其俸为窦参所沮不能悉如所请张延赏与李叔明有隙密奏叔明子升私出入郜国大长公主第帝使泌察之泌曰此必有欲动揺东宫者其延赏乎帝问何以知之泌具言二人隙故且云升典禁兵延赏无以中伤而郜国乃太子妃之母故欲以此防之耳帝笑曰是也俄有告主滛乱且厌祷帝怒幽主禁中切责太子太子惧请离婚立召泌示废立意且称舒王贤泌曰陛下惟有一子奈何一旦疑之而欲立侄臣不敢以古事争陛下今奉十宅诸叔若何帝曰卿不爱家族耶对曰臣惟爱家族故不得不尽言使畏陛下盛怒而为曲从他日陛下悔曰我惟一子杀之泌不吾谏吾亦杀尔子臣老矣余年不足惜若寃杀臣子以侄为嗣臣未得歆其祀也因呜咽流涕帝亦泣泌曰此大事愿陛下审图之自古父子相疑未有不亡国覆家者陛下记昔在彭原建寜何故而诛帝曰建寜叔实寃肃宗性急故耳泌曰臣昔为此故辞归誓不近天子左右不幸今日复为陛下相又覩兹事臣当日临辞尽言肃宗亦悔而泣且先帝自建宁死常懐危惧臣亦为诵黄台词以防防搆之端肃宗乃悔而泣帝意稍解乃曰贞观开元皆易太子何故不亡对曰承干谋反事觉太宗使其舅朝臣数十人鞫之事状显白然当时言者犹云望陛下不失为慈父使太子得终天年太宗从之并废魏王泰且陛下旣知肃宗急而建寜寃愿深戒其失从容三日究其绪端必释然知太子之无他矣若果有迹愿陛下如贞观之法并废舒王而立皇孙则百代之后有天下者犹陛下子孙也至于武惠妃谮太子瑛杀之乃百代所当戒又可法乎且太子居少阳院未尝接外人与外事安得有异谋彼谮人者巧诈百端虽有手书如晋愍怀衷甲如太子瑛犹未可信况但以妻母为累乎幸頼陛下语臣臣敢以宗族保太子向使杨素许敬宗李林甫之徒承此旨已就舒王图定策之功矣帝曰为卿迁延至明日思之泌抽笏叩头泣曰如此臣知陛下父子慈孝如初也然陛下还宫当自审勿露此意于左右露之则皆欲树功于舒王太子危矣帝曰具暁卿意间日召泌泣曰非卿切言朕悔无及太子仁孝实无他也泌拜贺因曰臣报国足矣惊悸亡魂不可复用愿乞骸骨帝慰喻不许初河陇没于吐蕃安西北庭及西域使在长安者归路阻絶皆仰给度支泌知胡客皆有妻子买田宅不欲归命停其给凡四千人诣政府诉之泌曰此皆从前宰相之过岂有外国使者留京师数十年不听归乎今当假道囘纥各遣归国不愿者当于鸿胪自陈授以职位给俸禄为唐臣于是胡客无一人愿归者泌皆分神策两军禁旅益壮嵗省五十万缗帝尝从容论卢清介人言奸邪朕殊不觉泌曰此乃所以为奸邪也倘陛下觉之岂有建中之乱乎以私隙杀杨炎害顔眞卿激李怀光叛赖陛下窜逐之不然乱何由弭帝曰杨炎以童子视朕非由也建中之乱术士桑道茂预请城奉天此葢天命非所致泌曰天命他人皆可以言之君相造命不当言命若言命则礼乐政刑皆无用矣泌又极论彍骑六军之弊劝帝复府兵帝曰俟平河中当与卿议之帝忧饥乱之后经费不充欲减戍卒泌曰陛下诚能用臣之言可以不减戍卒不扰百姓粮食皆足粟麦日贱府兵亦成帝曰如何泌曰此须急为之过旬月则不及矣今吐蕃居原兰之间以牛运粮粮尽牛无所用请发左藏恶缯染为防缬以市之计十八万疋可致牛六万头又命铸农器籴麦种给边军耕荒田约明年麦熟倍偿其种其余据时价五分增一官为籴贮来春种禾亦如之关中土沃而久荒所收必厚戌卒获利耕者寖多边地居人少粟麦必贱帝曰府兵亦集如何泌曰戍卒因屯田致富则安于其土不复思归三年应代下令愿留者卽以所开田为永业家人愿来者本贯给长牒续食而遣之不过数番则人皆土著乃悉以府兵之法理之是变关中之疲敝为富庶也帝喜曰如此天下无复事矣泌曰未也臣能不用中国之兵使吐蕃自困帝曰计将安出泌曰臣未敢言之俟麦禾有效然后可议也泌意欲结囘纥大食天竺云南与图吐蕃今吐蕃所备者多知帝素恨囘纥恐闻之不悦并屯田之议不可故未敢言既而戍卒应募愿耕屯田者十五六久之回纥求和亲帝不许泌乃申前説帝曰三事皆如卿言惟囘纥不可许泌曰岂非陕州之耻耶帝曰然韦少华等以朕受辱而死朕岂能忘泌曰害少华等乃牟羽可汗后复入防为今可汗所杀然则今可汗乃有功于陛下又何怨耶是后凡十五对帝皆不许泌又反覆极论之帝谓李晟马燧曰朕素怨囘纥今闻泌言自觉少理皆对曰诚如泌言帝曰朕与之为怨久今往与和若拒我益耻笑泌曰臣以书与之约令称臣子每来不过二百人市马不过千匹无得擕中国人及商胡出塞五者皆如约则威加北荒旁詟吐蕃足以快陛下平昔之心矣帝曰至徳以来与为兄弟之国今一旦欲臣之彼又安肯泌曰其国素信臣言若其未谐但应再发一书耳帝从之旣而囘纥可汗遣使上表称儿及臣所约五事皆听帝大喜曰囘纥何畏服卿如此因与论招云南大食天竺之计皆从之先是帝尝谓泌曰每嵗诸道贡献共直钱五十万缗今嵗仅得三十万缗宫中用度殊不足泌曰古者天子不私求财今请嵗供宫中钱百万缗愿陛下勿受贡献及罢宣索必有所须降敇折税不使奸吏因缘诛剥上从之及元友直运江淮钱帛二十万至泌悉输之大盈库然帝犹数有宣索敇诸道勿令宰相知泌闻之惆怅而不敢言四年六月荐处士阳城帝征为谏议大夫八月月蚀东壁泌曰东壁图书府大臣当有忧者吾以宰相兼学士当之矣五年三月卒年六十八泌出入中禁事君四数为权幸所疾常以智免好纵横大言时时谠论能寤移人主然常持黄老鬼神説故为世所讥论曰李泌一代名臣也尢善处人父子之间留侯邺侯异世同称信哉泌谋甚忠功甚伟史氏以其好言神仙诡诞为时所轻屈矣泌歴事诸君未尝以神仙诡诞之说进徳宗欲立白起庙泌曰臣闻国将兴聴于人立庙祈祷将长巫风由是观之泌何尝好鬼道乎笃信黄老乃其学术之差汉唐以降圣学不明虽以泌之贤不免为异端所牵惑悲乎其无师儒也幸其惑止一身不以施之于国则其心之明犹不肯离乎正君子观其忠贞事业焉可

　　史传三编卷二十四
　　钦定四库全书
　　史传三编卷二十五
　　大学士朱轼撰
　　名臣传十七
　　唐
　　陆贽
　　陆贽字敬舆嘉兴人也年十八举进士及第中博学宏词调郑尉罢归刺史张镒有重名一见竒之请为忘年交旣行饷钱百万曰请为母夫人一日费贽不纳止受茶一串曰敢不承公之赐以书判防萃补渭南尉徳宗立遣黜陟使庾何等十一人行天下贽说使者请以五术省风俗八计听吏治三科登俊乂四赋经财实六徳保罢瘵五要简官事五术曰听谣诵审其哀乐纳市价观其好恶讯簿书考其争讼览车服等其俭奢省作业察其趋舎八计曰视户口丰耗以稽抚字视垦田赢缩以稽本末视赋役薄厚以稽廉冒视按籍烦简以稽听断视囚系盈虚以稽决滞视奸盗有无以稽禁御视选举众寡以稽风化视学校兴废以稽敎导三科曰茂异贤良干蛊四赋曰阅稼以奠税度产以裒征料丁壮以计庸占商贾以均利六徳曰敬老慈幼救疾恤孤赈贫穷任失业五要曰废兵之冗食蠲法之挠人省官之不急去物之无用罢事之非要时皆韪其言迁监察御史帝在东宫已闻其名召为翰林学士会马燧讨贼河北久不决请济师李希烈防襄城诏问策安出贽言今幽燕恒魏之势缓而祸轻汝洛荥汴之势急而祸重田悦覆败之余无复远畧王武俊有勇无谋朱滔多疑少决互相制劫不能越轶此谓缓也希烈果于奔噬据蔡许富全之地益以邓襄掠获之资东防则饟道阻北窥则都邑震此谓急也代朔邠寜昔之精骑上党盟津今之选师举而委之山东将多而势分兵广而财屈则屯戍失于太繁也李勉文吏也而当汴必争之地哥舒曜乌合也扞襄城方鋭之贼则守御失于不足也今若还李芄河阳以援东都李怀光解襄城之围专以太原泽潞兵抗山东则梁宋安矣又论关中形势以为王者蓄威以昭德偏废则危居重以驭轻倒持则悖王畿者四方之本也太宗列置府兵分禁卫诸府八百余所而在关中者殆五百焉承平日久武备寖微故禄山窃倒持之柄一举滔天乾元之后继有外虞悉师东讨故吐蕃乘虚深入先帝避之东游是皆失居重驭轻之权忘深根固本之虑追想及此岂不寒心今朔方太原之众远在山东神策六军之兵继出关外关辅之间征发已甚宫苑之内备卫不全万一将帅之中又如朱滔希烈窃发郊畿惊犯城阙未审陛下将何以备之臣愿追还神策六军节将子弟明敇泾陇邠寜更不征发仍罢间架等税冀已输者弭怨见处者获寜则人心不揺而邦本固矣帝不能用其冬泾原兵过京师作乱朱泚反帝如奉天贽从幸时天下骚扰远近征发书诏日数十下皆出于贽贽若不经思操笔辄成皆周尽事情中窽会旁吏承写不及同列咸拱手嗟叹尝与帝论致防之由皆羣臣罪意指卢杞也帝防因曰此天命非由人事贽上疏言陛下四征不庭兵连祸结行者有锋刃之忧居者有诛求之困非常之虞亿兆同虑惟陛下穆然凝防独不得闻至使凶卒鼓行白昼犯阙陛下有股肱之臣有耳目之佐见危不能竭其诚临难不能效其死所谓羣臣之罪岂徒言欤臣又闻天所视听皆由于人人事理而天命降乱者未之有也自顷行讨颇频刑网稍密物力耗竭人心惊骇果如所虞非关天命臣闻理或生乱乱或资理有以无难而失守有以多难而兴邦今生乱失守之事则旣往不可追矣其资理兴邦之业在陛下克励而谨修之而已帝又问当今切务贽言当今急务在于审察羣情羣情之所甚欲者陛下先行之所甚恶者陛下先去之君臣同志何有不从远迩归心孰与为乱疏奏旬日无所施行贽又上疏曰臣闻立国之本在乎得众得众之本在乎见情在易干下坤上曰泰坤下干上曰否损上益下曰益损下益上曰损夫天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也上约己而裕于人人必悦而奉上矣是不谓之益乎上蔑人而肆诸己人必怨而叛上矣岂不谓之损乎是以古先圣王之居人上也必以其欲从天下之心而不敢以天下之人从其欲陛下以明威照临以严法制断故远者惊疑近者畏慑人各隐情以言为讳至于变乱将起亿兆同忧独陛下恬然不知方谓太平可致陛下以今之所睹騐往时之所闻则事之通塞人之情伪尽知之矣因劝帝使羣臣参日极言得失若以军务对者见不以时上乃遣中使谕之曰朕本性甚好推诚亦能纳谏将谓君臣一体全不隄防缘推诚信不疑所以反致患害谏官论事例自矜归过于朕以自取名又多雷同道听涂说试加质问遽则词穷所以近来不多对人非倦于接纳也贽以书对曰天不以地有恶木而废发生天子不以时有小人而废听纳且一不诚则心莫之保一不信则言莫之行陛下所谓失于诚信以致患害者斯言过矣诚信之道不可斯须去身愿陛下慎守而力行之非所以为悔也夫仲虺赞扬成汤不称其无过而称其改过吉甫歌诵周宣不美其无阙而美其补阙是则圣贤惟以改过为能不以无过为贵葢以为智者改过而迁善愚者耻过而遂非迁善则其德日新遂非则其恶日积也谏官不密信非忠厚其于圣徳固亦无亏陛下若纳谏不违则传之适足增美若违谏不纳安能禁之勿传众多之议足见人情必有可行亦有可畏恐不宜一槪轻侮莫之省纳且陛下虽穷其词而未穷其理能服其口而未服其心也夫上好胜必甘于佞词上耻过必忌于直谏如是则下之謟谀者顺旨而忠实之语不闻矣上骋辩必勦说而折人以言上明必亿度而虞人以诈如是则下之顾望者自便而切磨之言不尽矣上厉威必不能降情以接物上恣愎必不能引咎以受规如是则下之畏懦者避辜而情理之説不伸矣上情不通于下则人惑而不从其令下情不通于上则君疑而不纳其诚诚不纳则应之以悖令不从则加之以刑下悖上刑不败何待故谏者多表我之能好谏者直彰我之能从谏者有失中而君无不美如此则纳谏之徳光矣帝颇采用其言会术者言国家厄运数钟百六宜有所变更帝议加尊号贽曰尊号本非古制行于安泰之日已累谦冲况今丧乱尢匪所宜若以屯难当有变革不若引咎降名以只天戒帝纳其言但改兴元年号下赦令贽言方今书诏宜痛自引过罪己以感人心昔成汤以罪己勃兴楚昭以善言复国陛下诚能不吝改过以谢天下使书诏之词无所忌讳庶能令叛逆者囘心喻旨帝以中书所撰赦文示贽贽言动人以言所感已浅言又不切人谁肯怀今兹徳音悔过之意不得不深引咎之词不得不尽乃为制曰小子长于深宫之中暗于经国之务不知稼穑之艰难不惜征戍之劳苦泽靡下究情未上通事旣壅隔人怀疑阻由昧省已遂用兴戎远近骚然众庶劳止天谴于上而朕不悟人怨于下而朕不知驯致乱阶变兴都邑万品失序九庙震惊上累祖宗下负蒸庶痛心腼靣罪实在予自今中外书奏不得言文武圣神之号李希烈田悦王武俊李纳等咸以勲旧各守藩维朕抚御乖方致其疑惧皆由上失其道下罹其灾朕实不君人则何罪宜并所管将吏等一切待之如初朱滔縁泚连坐路逺必不同谋念其旧勲务在贷如能效顺亦与维新朱泚反易天常窃盗名器暴犯陵寝所不忍言获罪祖宗朕不敢赦其胁从将吏百姓等官军未到以前并从赦例赴奉天及收京城将士并赐名奉天定难功臣其所加垫陌钱税间架竹木茶漆铁之悉宜停罢赦下人心大悦后李抱眞入朝言山东宣布赦书士卒皆感泣臣见人情如此知贼不足平也帝于行宫设琼林大盈二库别贮贡物贽言天子与天同徳以四海为家何必挠废公方藏聚私货效匹夫之藏以诱奸聚怨乎且顷者六师初降百物无储殆将五旬死伤相枕毕命同力陛下絶甘辍食以啗功劳无厚赏而人不怨悉所无也今者攻围已解衣食已丰而谣讟方兴军情稍阻岂不以患难旣与之同忧而安乐不与之同利乎诚能近想重围之殷忧追戒平居之专欲凡在二库货贿尽令出赐有功每获珍华先给军赏如此则乱必靖贼必平徐驾六龙旋复都邑天子之贵岂当忧贫是散小储成大储捐小宝固大宝也帝即命去其榜李怀光与朱泚通谋李晟密奏恐为所并请移军东渭桥帝遣贽诣怀光营宣慰贽还言贼泚势穷援絶怀光乘胜芟剪易若摧枯而防奔不追师老不用诸帅每欲进取怀光辄沮其谋若不别思制持终恐变故难测伏望卽以晟表出付中书敇下依奏别赐怀光手诏示以移军东分贼势词婉而直理顺而明虽蓄异端无由起怨帝从之时李建徽杨惠元犹与怀光聨营贽复言晟军旣移二人孤弱可托言晟兵素少虑为贼泚所邀借此两军以为掎角帝曰卿所料极善但怀光因此生辞转难调息且更俟旬时不阅句怀光果袭夺建徽惠元军杀惠元行在震惊帝徙幸梁供储不豫道乏食民有献果者帝欲官之贽曰爵位须宜愼惜不可轻用赐以钱帛可也若授以官则彼突铦锋忘躯命者必曰吾之躯命乃同果视人如草木谁复肯为用哉帝居艰难中虽有宰相大小事必与贽谋之故当时谓之内相帝行止必与俱山南道险从官相失帝夜召贽不得惊且泣诏军中得贽者与千金久之乃至帝大喜太子以下皆贺贽素直谏忤帝卢虽贬帝心庇之贽极言杞奸邪至乱帝貌从心颇不悦俄以劳迁谏议大夫仍兼翰林学士凤翔节度使李楚琳数遣使贡行在帝恶其为人皆不见欲以浑瑊代之贽奏楚琳罪固大但乘舆未复大憝犹存宜厚加抚循便足集事必欲精求素行追抉宿疵则是改过不足以补愆自新不足以赎罪凡今将吏孰免疑畏帝悟召见其使优诏劳安之帝又欲加内外从官普号定难功臣贽奏言宫官具僚恪居奔走劳则有之何功之有难则当之何定之云今乃与奋命者齿恐沮战士之心结勳臣之愤帝乃止上又问贽近有卑官自山北来者论说贼势语多张皇颇似窥觇若不追寻恐成奸计贽上奏曰以一人之听览而欲穷宇宙之变态以一人之防虑而欲胜亿兆之奸欺役智弥精失道弥远项籍阬卒防虞已甚汉高豁逹大度天下之士至者纳用不疑蓄疑之与推诚其效固不同也陛下智出庶物有轻待人臣之心思用万几有独驭区防之意谋吞众畧有过慎之防明照羣情有先事之察严束百辟有任刑致理之规威制四方有以力胜残之志由是才能者怨于不任忠荩者忧于见疑着勳业者惧于不容怀反侧者廹于及讨驯致离叛搆成祸灾愿陛下以覆辙为戒天下幸甚帝以李晟浑瑊兵少欲倚吐蕃以复京城贽极言吐蕃迁延观望翻覆多端致令羣帅进退忧虞彼若不归贼终不灭帝曰卿言甚善然晟瑊诸军当议规画令其进取贽以为梁千里兵势无常遥为规画未必合宜彼违命则失君威从命则害军事进退羁碍难以成功不若假以便宜之权待以殊常之赏则将帅感悦智勇得伸矣京师平帝命贽草诏赐浑瑊使访求奉天所失内人贽谏曰今大难甫平疲瘵之民疮痍之卒尚未拊循而首访妇人非所以副维新之望葢事有先后义有重轻宜遣大臣驰传迎复神主修饬郊丘展禋祀之礼申告谢之仪恤死义犒有功崇进忠直优问耆老若内人当离溃之后或为将士所私天下固多防人何必独此帝不复下诏犹遣中使求之帝发梁州问今至凤翔诸军甚盛可遣人代李楚琳贽曰如此则事同胁执以言乎除乱则不武以言乎治理则不诚易一帅而亏万乘之义结四海之疑不如俟到京邑征授一官彼将奔走不暇安敢复劳诛鉏哉河中平上问贽今复有何事宜区处者贽以河中旣平虑希旨生事之人请乘胜讨淮西李希烈必诱谕所部及新附诸帅曰奉天兵息之旨乃因窘急而言朝廷稍安必复诛伐如是则四方负罪者自疑河朔青齐响应兵连祸结赋役繁兴建中之忧行将复起乃上奏曰陛下悔过降号闻者流涕故诸将效死叛夫请罪逆泚怀光相继枭殄曩以百万之师而力殚今以咫尺之诏而化洽是则圣王之敷理道服暴人任徳而不任兵明矣今叛帅革面修臣礼然其深言密议固亦未尽坦然必聚心而谋倾耳而听观陛下所行之事考陛下所誓之言若言与事符则迁善之心渐固倘事与言背则虑祸之态复回所宜布恤人之惠以济威乘灭贼之威以行惠臣所未敢保者唯希烈耳想其私心非不追悔但以猖狂失计已窃大名纵未顺命斯为独夫内则无词以起兵外则无以求助陛下但敇诸郡各守封疆彼旣气夺筭穷是乃狴牢之古所谓不战而屈人之兵者斯之谓欤诏以李懐光尝有功宥其一男归其尸使收诸道与淮西连接者非彼侵轶不须进讨李希烈若降当待以不死自余一无所问越明年希烈将陈僊竒果杀希烈以降时刘从一姜公辅等材不逮贽远甚皆由下位建台宰而贽孤立一意为左右权幸沮短又言事无所回讳隂失帝意久之不得宰相还京但为中书舍人丁母忧免丧权知兵部侍郎复入翰林中外属意旦夕俟其为相窦参深忌之贽亦数言参罪失贞元七年罢学士以兵部侍郎知贡举于进士中得人最多为唐代第一明年参黜乃拜中书侍郎同平章事贽旣相益以天下为己任面论敷奏不遗余力帝自贞元后惩杨炎卢引树私党排忠良天下怨疾虽置宰相至除用庶官反复参诘乃得下贽请令台省长官各自荐其属有不职坐举者帝初许之或言诸司所引皆亲党帝复诏宰相自择贽奏言台省长官乃将来之宰相今乃不能进一二属吏则后日位宰相安能择天下材乎夫求才贵广考课贵精往者武后收人心务防擢非徒人得荐士士亦许自荐然而课责严进退当世称知人之明累朝赖多士之用帝虽嘉之然卒停荐士诏旧制吏部选每嵗集人其后遂三年一选选人稽壅案牒丛淆伪冒混眞吏因得大爲奸弊选士一蹉跌或至十年不得官缺者或累嵗不补贽乃请以内外员为三分每嵗计阙集人检柅吏奸天下便之贽又言于上曰边储不赡由措置失当蓄敛乖宜故也今戍卒不于守臣守臣不总于元帅至有一城之将一旅之兵各降中使监临皆承别诏委任每有防至方从申覆比蒙征发救援防已获胜罢归此措置失当也顷设就军和籴之法以省运制加倍之价以劝农此令初行人皆悦慕而有司竞为纤啬不时敛藏遂使豪家贪吏反操利权度支物估转高军城谷价转贵此蓄敛乖宜也旧制关中嵗运东方租米至有斗钱运斗米之言将制国用须权重轻食不足而财有余则弛财而务实仓廪食有余而财不足则缓食而啬用货泉近嵗关辅屡丰公储委积江淮水潦米贵加倍运彼所乏益此所余可谓习闻见而不逹时宜矣今江淮斗米直百五十钱运至东渭桥僦直又约二百而市司估籴三十七钱耗其九而存其一馁彼人而伤此农每年江淮运米百一十万斛至河隂太原留七十万斛而以四十万斛输东渭桥今二仓见米犹有三百二十余万斛京兆诸县斗米不过直钱七十请令来年江淮止运三十万斛至河隂以次运至京师其江淮所停八十万斛委转运使每斗取八十钱于水灾州县粜之以救贫乏计得钱六十四万缗减僦直六十九万缗先令戸部以二十万缗付京兆籴米以补渭桥之阙数斗用百钱以利农人以一百二万六千缗付边镇使籴十万人六年之粮余十万四千缗以充来年和籴之价其江淮米钱僦直并委转运使折市绫绢丝绵以输上都偿先贷户部钱诏行其策边备寖充时与赵憬卢迈贾躭同相上尝使人问贽曰自今要重之事勿对赵憬陈论当密封手疏以闻又萧晋卿往年摄政尝有不臣之言诸子皆与古帝王同名今不欲明行斥逐宜各除外官又卿清愼太过诸道馈遗一皆拒絶恐事情不通鞭靴之受亦无伤贽奏曰昨臣所奏唯憬得闻陛下委曲防防是于心膂之内尚有形迹之拘职同事殊鲜克以济恐爽无私之德古者爵人于朝刑人于市唯恐众之不睹事之不彰凡是谮诉之事多非信实之言利于中伤惧于公辩或云嵗月已久不可究寻或云事体有妨须为隐忍或云恶逆未露宜假他事为名或云但弃其人何必明言责辱伤善售奸莫斯为甚若晋卿父子实有大罪则当公议典宪若彼诬枉岂令隂受播迁夫监临受贿盈尺有刑士吏之微尚当严禁矧居风化之首反可通行贿道一开展转滋甚鞭靴不已遂及金玉目见可欲何能自窒于心已与交私岂能中絶其意乎至是憬反疑贽排已与有隙贽又尝奏论备边六失以为措置乖方课责亏度财匮于兵众力分于将多怨生于不均机失于遥制宜罢诸道防秋令本道但供衣粮募戍卒愿留及蕃汉子弟多开屯田官为收籴防至则人自为战时至则家自力农又择文武能臣为陇右朔方河东三元帅缘边诸鎭有非要者随便并之减奸滥虚浮之费以丰财定衣粮等级之制以和众委任之道以宣其用悬赏罚之典以考其成如是则疆塲寜谧矣帝不能尽用心甚重之又以郊赦窜谪者未霑恩拟三状以进奏曰王者待人以诚有责怒而无猜嫌有惩沮而无怨忌斥远以儆其不恪甄恕以勉其自新人知复用谁不增修如其贬黜长从摈弃含凄念乱或起于兹矣帝性猜忌官无大小必自选用以辩给取人不得敦实之士贽谏曰明王不以词尽人不以意选士但在明鉴大度御之有道而已以一言称惬为能而付任逾涯以一事违忤爲咎而罪责过当则职司之内无成功矣又奏请均节财赋凡六条其一论两税之弊曰旧制租庸调法天下均一虽欲转徙莫容其奸人无摇心事有定制兵兴以来版图隳坏更旧法以爲两税但取大厯中一年科率最多者以爲定数唯以资产爲宗不以丁身爲本务轻资而乐转徙者恒脱于徭税敦本实而树居产者每困于征求又大厯中供军进奉旣收入两税今于两税之外复又并存望稍行均减以救雕残其二请两税以谷帛爲额不专以钱谷定税其三论长吏以增户减税辟田爲课绩其四论税限廹促请更定征税期限其五请以税茶钱置义仓以备水旱其六论兼并之家私敛重于公税请爲占田条限裁减租价事皆不行初窦参恶李巽出爲常州刺史及参贬巽爲湖南观察使奏参交结蕃镇受汴州节度刘士寜赂遗帝怒欲杀参贽言朝廷大臣诛之不可无名昔刘晏之死罪不明白至使叛臣得以爲词参于臣素分陛下所知岂欲营救其人葢惜典刑有滥耳乃贬参驩州司马帝又欲理其亲党籍其家赀皆以贽切谏而止时宦官恨参尤深日谤毁竟赐死于路贽请以李巽权判度支帝许之又复欲用裴延龄贽言度支凖平万货刻吝则生患寛假则容奸延龄诞妄小人不可用弗听俄而延龄奸佞天下皆嫉怨以得幸天子莫敢言贽复上书苦谏帝不怿延龄谋去贽谮毁百端十年罢爲太子賔客明年夏旱刍粮不给军校诉于上延龄奏曰此皆陆贽辈怨望鼓煽军人也帝遂发怒欲诛贽赖阳城等交章论奏乃贬忠州别驾顺宗立召还诏未至而卒年五十二谥曰宣平生古扬今絜情度物敷之爲文诰俾狡猾者向风则有制诰集一十卷论思献纳兴利除害吏事巨细酌量精絶则有奏草七卷其在相位推贤与能举直错枉内格君心外图治要将以致久安长治又有中书奏议七卷始入翰林年尚少以材得幸于天子歌诗宴游朝夕侍从及出居艰阻之中虽有宰臣而谋猷参决多出于贽议者谓兴元勘难之功虽爪牙宣力葢贽有助焉天子常以行軰呼爲陆九而不名解衣推食同列莫敢望及辅政不敢自爱事之不可者皆争之所言悉剀拂帝短恳到深切或规其太过贽曰吾上不负天子下不负所学遑他防乎居忠州十余年常阖户人不识其面又惧谤不敢著书地苦瘴疠只为古今集騐方五十卷示乡人云其奏议至今传
　　论曰若贽者乃可谓知无不言言无不尽者也刚直如魏征而性行较醇方正如宋璟而谋畧更优指陈时政洞若观火皆本仁祖义而出之昏佞漆胶正直不容贬窜在外十余年以殁何竟忘奉天被围梁州再幸时也贽之自言曰上不负天子下不负所学所学者学为忠与孝也学为明理而察物也学为理国而安民也若贽者始可以言学矣贽不负徳宗而徳宗负贽悲夫
　　阳城
　　阳城字亢宗北平人徙陜州夏县世为宦族好学贫不能得书乃求为集贤院吏窃官书读之昼夜不出经六年无所不通登进士第去隠中条山逺近慕其行从学者踵相接闾里感化争讼不之官诣城决之李泌为相举为谏议大夫未至京师人皆想望风采谓城兴草茅不乐名利必谏诤死职下咸畏惮之既至诸谏官纷纷言事细碎帝厌苦而城闻得失且熟久之无一言韩愈作诤臣论以讥城方与弟昼夜痛饮若为弗闻也者客或造之欲有词城揣知其意辄强以酒或时醉卧客怀中不能聴客语居位八年人莫能窥其际及裴延龄防毁陆贽等坐贬黜徳宗怒不解无敢言城闻而起曰吾谏官也不可令天子杀无罪大臣而信用奸人即率拾遗王仲舒等守延英门上疏论延龄奸佞贽等无罪状帝大怒召宰相将加城罪太子为开救乃解令宰相谕遣之金吾将军张万福闻谏官伏閤趋往延英门大言贺曰朝廷有直臣天下必太平矣遂徧拜城与仲舒等连呼太平万嵗万福武人年八十余自此名重天下时朝夕相延龄城曰脱以延龄为相当取白麻坏之恸于廷竟坐延龄事改国子司业至引诸生告之曰凡学者所以学为忠与孝也诸生有久不省亲者乎明日谒城还养者二十辈有三年不归侍者斥之简孝秀徳行升堂上罢沉不率教者躬讲经籍生徒斤斤皆有法度有薛约者狂而直以言事得罪将徙连州城饮食之吏迹捕得于其家城歩出郊外涕泣与别帝恶城党罪出为道州刺史太学生二百余人诣阙请留守数日为吏遮抑不得上至道州以家人礼待吏民宜罚罚之宜赏赏之不以簿书介意州产侏儒故事嵗贡诸朝城哀其生离无所进帝使求之城曰州民尽短不知何者可以充贡自是罢州人感其徳生子以阳名赋税不登观察使数诮譲会上考功第城自署曰抚字心劳征科政拙考下下观察使遣判官督其赋怪城不出迎以问吏吏曰刺史闻判官来以为已有罪自囚于狱不敢出判官大惊驰入狱谒曰使君何罪某奉命来安否耳留数日城固不敢归馆门外有故门扇横地城昼夜坐卧其上判官不自安辞去其后又遣他判官崔某按之崔承命不辞载妻子以往中道而逃顺宗立召城还诏下则卒矣年七十赠散骑常侍
　　论曰城固世所称孝友者兄弟皆不娶无子友则愚孝则未也为谏官八年纳忠止此一日厥口亦太慎重然陆贽死生延龄相否有关于唐室甚大谠论一扬邪氛立解可谓不负此官矣其教国子治道州又何其温温然纯徳君子也
　　李晟【子愬附】
　　李晟字良器洮州临潭人也幼孤奉母孝年十八从王忠嗣击吐蕃以万人敌著名又从高升击叛羌连破之迁左羽林大将军广徳间击党项有功授持进试太常卿大厯初吐蕃防灵州李抱玉授晟兵五千击之晟曰以众则不足以谋则多乃请千人由大震关趋临洮屠定秦堡执其帅慕容谷钟而还加开府仪同三司俄充泾原四镇北庭兵马使马璘与吐蕃战盐仓败绩晟率游兵防璘以归封合川郡王徳宗立吐蕃防剑南蜀大震诏晟将神策兵救之逾漏天防飞越廓清肃寜等三城絶大渡河斩获千级吐蕃遁去建中二年与马燧李抱真合兵攻田悦斩杨朝光乘氷渡洺水破之又战洹水悦大败遂进攻魏朱滔王武俊围康日知于赵州抱真分兵二千戍邢燧怒欲班师晟和解之燧与抱真相欢晟乃建言宜趋定州与张孝忠合以图范阳武俊等当舍赵自救于是引而北武俊果解去会帝出奉天诏晟赴难而孝忠以军介二盗间倚晟为重数止晟无西晟涕泣以子凭约婚为质解玉带良马遗孝忠言天子播越人臣当百舎一息必死乃已即逾飞狐进临渭北壁东渭桥时刘徳信自扈涧败归晟斩之以数骑入壁并将其军由是兵势益振李怀光军咸阳不欲晟独当一面请合兵有诏徙屯乃引趋陈涛斜与怀光聨壁晟毎与贼战必锦裘绣防自表指顾阵前怀光恶之迁延有异志晟说以贼据京邑天子暴露于外宜速进兵怀光不纳甫至都城军多抢掠忌晟整戢分遗所获以溷之晟军不敢受怀光奏言神策兵给赐比方镇独厚欲以激怒军士且使晟自削其军则士必怨之晟不为动怀光计塞屯咸阳凡八旬帝数催战但以伺贼隙为言卒不出晟见怀光逆迹已露惧为所并奏请移军东渭桥且言当先变制备蜀汉之路不可壅请以裨将赵光铣唐良臣张彧为洋利劒三州刺史各将兵以防未然不报及怀光反帝奔梁州道隘乏食乃叹曰早用晟言三蜀之利可坐致也因顾浑瑊曰渭桥在贼腹中兵孤絶晟能办胜否瑊曰晟秉义挺忠崒然不可夺臣策之必破贼帝乃安即诏进晟平章事晟受命拜泣以收复京师为己任乃缮甲兵治陴隍自念孤军当贼冲恐二盗合而轧已卑词厚礼致诚于怀光谕以祸福劝之立功补过又使张彧假京兆尹多署吏调畿内赋不淹旬刍米告具乃陈兵下令曰国家多难乘舆播迁见危死节臣子之分公等此时不诛元凶取富贵非豪杰也因欷歔流涕士皆雪泣曰惟公命时朱泚盗京城怀光图反噬河朔僭位者三李纳虎视河南希烈防张汴郑晟内无资粮外无应援徒以忠义感激将士故其众虽单弱而锐气不衰于是骆元光以华州之众守潼关尚可孤以神防兵保七盘皆受晟节度戴休顔韩游瓌悉举奉天邠宁军从晟怀光始惧欲引军袭晟其下不应又惧为晟所袭乃奔河中帝欲西幸晟奏请驻跸梁汉以系天下望诏加晟诸道兵马副元帅晟家百口及神策军士家属在长安朱泚善遇之军中有言及家者晟泣曰天子何在敢言家乎泚使晟亲近以家书欵壁门告曰公等家属皆无恙晟怒曰汝敢为贼间立斩之时未授春衣盛夏犹衣裘褐晟与军士同甘苦终无擕怨五月三日引兵叩都门贼不敢出明日会诸将图所向众请先防外城晟曰外城有里闬之隘若设伏格战居民嚣溃非计也贼重兵精甲皆聚中今宜直击之披其心腹庶可保安宫阙无扰坊市乃檄诸军并进壁光泰门贼将张庭芝李希倩来战晟纵兵鏖击大破之乘胜入光泰门再战贼却尸相借余众走白华咸大哭终夜不息翌日将复战或请待西师晟不许使王佖李演将骑史万顷将步扺北晟先夜隤墙二百步为道贼树栅断之晟怒叱诸将曰安得纵贼今先斩公万顷惧先登防栅以入佖督骑继之贼奔溃诸军分道并入贼将姚令言及庭芝希倩殊死鬬晟令唐良臣等以歩骑其阵贼伏千骑出官军背晟以麾下百骑自驰之令左右传呼曰相公来贼惊溃禽馘畧尽泚率残卒万人西走使田子竒追之余党悉降晟引军屯含元殿前舎右金吾仗下令军中曰五日内不得辄通家问违者斩遣京兆尹长安万年令分慰居民秋毫无所扰别将高明曜取贼妓司马伷取贼马皆斩以徇坊人之逺者宿昔方知王师之入也明日晟屯安国寺斩贼将宦竖于市表着节不屈者择文武摄台省官以俟乘舆条脇污于贼者请以不死作露布上行在曰臣已肃清宫禁只谒寝园钟簴不移庙貎如故帝览之泣下羣臣拜贺咸言晟荡扫凶憝市不易廛宗庙不震长安之人不识旗鼓虽三代行师无以加帝曰天生李晟为社稷也拜司徒中书令实封千户赐田宅园林女乐帝自为文纪功皇太子书碑立东渭桥以示后世始晟屯渭桥荧惑守嵗久乃退府中皆贺晟曰天子野次人臣当力死勤难安知天道既克长安乃谓之曰向非相拒也吾闻五星盈缩无常茍一夕复来守嵗则军心不战自屈矣皆曰非所及也泾州倚边数戕其帅晟请治不恭命者因以训耕积粟实塞下羁制西戎帝乃拜晟凤翔陇右泾原节度兼行营副元帅徙封西平郡王晟至凤翔治杀张镒者罪诛乱将王斌等十余人又托行边至泾治杀冯河清罪执田希鉴并其党石竒等三十余人悉伏诛晟尝言河陇之防非吐蕃能取之皆将臣防贪暴其种落不得耕稼日益东徙自弃之耳然士无缯絮人苦役扰思唐之心宁有既耶因悉家赀怀辑降附得大酋浪息曩表以王号每外使至召息曩与坐衣大锦袍金带夸异之皆指目歆艶焉吐蕃君臣大惧尚结赞者善计乃曰唐名将李晟马燧浑瑊而已不去之必为吾患即遣使委词因燧请和以求盟欲因盟执瑊以要燧子是兴兵逾陇岐不抄掠阳怒曰李令公召我来乃不牛酒犒我徐引去以是间晟晟选兵三千使王佖伏汧阳旁击其中军几获结赞又遣兵攻摧沙堡防之结赞屡乞和晟入朝力奏不可时天子厌兵而张延赏当国密请解晟兵柄贞元三年进晟太尉中书令罢其兵越两月吐蕃刼盟瑊仅以身免诏罢燧河东皆如结赞计云明年诏为晟立五庙与马燧图像凌烟阁九年卒年六十七谥忠武晟为人沉黙有所谋猷虽至亲未尝泄临下明察凡治军知某有何劳某有何长即厮养小善必记姓名恶朋党笃分一本至诚尝慕魏征直言危行欲致太宗于尧舜李叔度以为此儒者事非勲徳所宜晟曰君失词晟任兼将相知朝廷得失而不言何以为臣哉叔度慙而退由是毎进对必謇謇尽大臣节未尝露于外晟与马燧皆在朝每宴乐恩赐使者相衔于道两家日出无钟鼓声则金吾以闻少选使者至必曰今日何不举乐其眷遇始终无与比晟有十五子其闻者愿宪愬聴皆歴官节度使愿检校尚书左仆射宪以吏能显聴以功封凉国公聴子琢亦拜尚书右仆射歴四镇节度使惟愬独有父风平淮蔡不戮一人智谋徳量战功皆第一
　　愬字元直宪宗讨吴元济为唐邓节度使揣知新败之后士卒惮战诡言天子以愬柔懦能忍耻故使拊循尔曹战非吾事也蔡人以愬名轻果易之愬沉鸷能推诚待士视伤痍疾病者存恤之贼来降辄聴其便有父母者孤未葬者给粟帛遣还以故众愿效死凡贼中山川险易情伪愬一一知之居半嵗知士可用乃攻下马鞍山防道口栅平青陵城禽其骁将丁士良愬不杀署为捉生将士良因说取吴秀琳禽其谋主陈光洽以献秀琳遂举文城栅降其将李宪有才畧愬更其名曰忠义而用之遂以其众攻吴房诸将曰今日往亡愬曰彼谓吾不来正可击也克其外城遂引还贼孙献忠来追众将走愬下马据匡床令曰退者斩众决战杀献忠或劝取吴房愬曰取吴房则奔蔡并力固守不如存之以分其兵秀琳献策曰必破贼非李祐不可祐贼健将也守兴桥栅愬祐刈麦伏壮士禽之待以上客令佩刀出入帐下与李忠义皆屏人语至夜分军中皆言二人不可近愬待之益厚诸军诡云得贼牒祐为内应愬恐谤先逹于上不及救乃持祐泣曰天不欲平贼乎何吾二人相知之深不能胜众口耶械送祐于朝密奏若杀祐则无以成功诏还愬署兵马使或与同宿密语逹曙募敢死士三千人自教之号为将委祐统焉旧令舎谍者族愬除其禁使厚待之故谍者反效以情益尽知贼中虗实时李光顔战数胜蔡精兵尽屯曲祐言其隙可乘愬乃遣郑澥见裴度告师期于时元和十一年十月己卯师夜起祐及忠义率将三千人为前锋愬将三千为中军进诚以下军殿东行六十里袭张柴歼其戍敕士少休食干糒整羁靮留兵镇之以断朗山救援又分兵以断曲及诸道桥梁复夜引兵出时大雨雪凛风偃旗士裂肤马皆缩栗诸将请所之愬曰入蔡州取吴元济将士咸失色监军曰果落李祐奸计人人自以为必死然畏愬莫敢违行七十里夜半至悬弧城雪愈甚城旁皆鵞鹜池令击之以乱军声贼恃吴房朗山戍晏然无知者祐等坎墉先登众从之杀门者开关留持柝传夜自如黎明雪止愬入驻元济外宅蔡吏惊曰城防矣元济尚不信曰是洄曲子弟归索寒衣耳俄闻号令常侍传语始惊曰何常侍得至此率左右登牙城拒战愬计元济且望救于洄曲访洄曲将董重质家慰安之而以书召重质重质降愬攻牙城火南门元济请罪梯而下槛送京师申光诸屯尚二万众皆降愬不戮一人自官吏帐下厨廐之卒皆用其旧乃屯兵鞠塲以待裴度度至愬櫜鞬迎道左度将避之愬曰此方废上下之分乆矣请因示之使知朝廷之尊度乃受愬谒蔡人耸观事闻进检校尚书左仆射封凉国公又使代其兄愿帅武宁军淄青平进平章事歴昭义魏博帅卒年四十九赠太尉谥曰武
　　论曰晟平日战功固已伟矣奉天播越慷慨勤王以孤军扼羣贼之吭无异委肉当饿虎之喂卒能克复京师功存社稷则其忠义之气有以感激乎人心非寻常战胜者比也兵克城而市不改肆则仁人君子之师庶几春秋所谓王事矣小心谨慎善保功名诸子克家世所罕见若愬平蔡一役轰烈震詟克肖乃父与汉之周勃亚夫宋之曹彬曹玮父子济美为时宗臣近世以来不多见也




　　史传三编卷二十五
&lt;史部,传记类,总录之属,史传三编&gt;
　　钦定四库全书
　　史传三编卷二十六
　　大学士朱轼撰
　　名臣传十八
　　唐
　　马燧
　　马燧字洵美汝州郏城人也少姿度魁杰与诸兄共学见时方多故辍策叹曰丈夫当建功业济四海渠老一儒哉更学兵书战策沈勇多算禄山反使贾循守范阳燧説循曰禄山首乱今虽举洛阳后将诛覆公盍斩向润客牛廷玠倾其本根使进不得入闗退无所据则坐受禽此不世之功也循许之不以时决会顔杲卿招循举兵禄山遣韩朝阳缢杀之燧走西山间道归平原闻已不守复走魏寳应中泽潞李抱玉署为赵城尉时囘纥还国恃功恣睢所过皆剽伤州县供饩不称辄杀人抱玉将馈劳賔介无敢往燧自请典办具乃先赂其酋绐得信旗犯令者得杀之又取死囚供役左右小违令辄戮死回纥大惊至出境无敢暴者抱玉才之燧因説曰属与回纥接且得其情仆固怀恩树党自重裂河壮以授薛嵩等四将其子玚佻勇不义必窥太原公当备之既而果然嵩自相卫遗怀恩粮抱玉令燧説嵩絶怀恩自归朝廷即署燧兵曹防军累进郑州刺史劝课农田总户籍嵗一税之人称便徙怀州乗荒乱后瘗暴胔止横敛勤教化将吏有亲者躬造礼之大获秋稔民赖以济抱玉守凤翔表为陇州刺史州西山直吐蕃上有通道燧聚石种树障之设二门为谯橹八日而毕吐蕃不能暴从抱玉入朝代宗雅闻其才授商州刺史兼水陆转运使大厯中转检校左散骑常侍镇河阳三城李灵耀反诏燧与淮西李忠臣讨之师次郑州遇敌来犯忠臣兵溃将引归燧军顿荥泽固止之忠臣乃还收亡卒共败贼将张清于西梁固灵耀有鋭兵八千号饿狼军燧战破之进至浚仪值田悦帅众助逆忠臣战不利燧引四千人为竒兵击败之悦单骑遁灵耀亦走汴州平燧知忠臣暴傲让其功出舎板桥忠臣入汴果争功击杀宋州刺史李僧惠燧还河阳迁河东留后进节度使太原承鲍防败后兵力衰单燧募厮役数千人补骑士教之战数月成精卒造铠分短长三等称士所衣为战车前冒狻猊怪象列戟于后行以载兵止则为阵器用完整辟广场罗兵三万以肄之威震北方建中二年朝京师迁兵部尚书封豳国公奏田悦必反宜先御备甫还镇悦果围邢州次临洺筑重城絶内外援诏与李抱真李晟救邢洺燧出口未过险移书示好悦以燧畏己大喜既次邯郸悦使至燧皆斩之遣兵破其支军杀其骁将悦闻乃自攻临洺使大将杨朝光率万人据双冈筑东西二栅以御燧又分恒州兵五千助朝光燧令大将李自良等以兵守双冈戒曰令悦得过者斩燧乃推火车焚朝光栅自晨及晡大破之斩朝光禽其将卢子昌及麾下八百人获首五千级进军临洺悦悉军战百余合大败之斩获万余馆谷三十万斛邢围亦解以功迁尚书右仆射初将战与众约胜则以家赀赏至是倾家财赐麾下徳宗嘉叹诏出度支钱五千万偿之进兼魏博招讨使李纳李惟岳合兵救悦悦裒散兵壁洹水燧进屯邺诏李芃以兵会次于漳悦遣王光进守漳长桥筑月垒扼军路燧于下流用鐡鏁维车数百絶河囊土遏水而渡悦知无多粮深壁不战燧进营仓口与悦夹洹而军造三桥逾洹日挑战不出燧令诸军夜半食先鸡鸣鼓角趋魏州旁匿百骑须悦渡即焚桥悦果率李纳等兵噪而前燧令士无动预除战塲列壮士五千以待比至纵击之悦败趋桥桥已焚众赴水死者不可计斩首二万横尸三十里杀贼将孙晋卿安墨啜淄青兵几尽悦夜走魏婴城自守于是李再春以博州悦兄昻以洺州并王光进符璘李瑶皆降遂傅魏城絶御河上流魏人大恐悦遣使告急于朱滔王武俊未至出兵背城而阵复大破之进同平章事封北平郡王会泾师乱帝幸奉天诏还军太原李怀光反诏燧为河东保宁奉诚军行营副元帅与浑瑊骆元光合兵讨之时贼党要廷珍守晋毛朝敭守隰郑抗守慈燧檄谕皆以州降即命兼晋绛慈隰节度使固让于康日知帝嘉许乃分兵收夏县畧积山攻龙门降其将冯万兴任象玉遂围绛抜外郛伪刺史王克用弃城去遣李自良定闻喜万泉等六县降其将辛兟禆将谷秀违令掠士女斩以徇又战宝鼎杀贼将徐伯文斩首万级时天下蝗旱兵艰食朝议多请赦怀光帝未决燧入朝言怀光逆计久反覆不可信河中近畿舍之无以示天下请给三十日粮足破之贼将徐廷光守长春宫城燧度此城不下则怀光固守久攻所伤必众乃挺身至城下见廷光谕曰公等自禄山以来功髙天下奈何弃之为族灭计若从吾言非止免祸富贵可保也未对燧曰汝以我为欺耶今不逺数步可射我披而示之心廷光感泣一军皆流涕请降燧以数骑入其城众大呼曰吾等更为王人矣浑瑊闻之叹曰尝疑马公能窘田悦今观其制敌固有大过人者吾不逮逺矣进营焦篱堡堡将尉珪降余戍望风遁去遂济河直抵城下陈兵八万是日怀光死守兵万六千皆降诛其党阎晏孟宝张清呉冏等他胁附悉赦之果二十七日河中平迁光禄大夫兼侍中还太原帝赐宸扆台衡二铭言君臣相成之美勒石起义堂榜其顔以宠之贞元二年吐蕃破盐夏诏燧为绥银麟胜招讨使次于石州吐蕃惧请盟帝不许遣将论颊热甘词重币转请于燧明年燧与论颊热俱入朝帝许之吐蕃尚结赞谋去燧平凉劫盟释燧兄子弇曰河曲之屯春草未生马饥人疫若此时引兵渡河吾无种矣赖公许和今释弇以报帝闻果悔怒夺其兵拜司徒奉朝请而已与李晟皆图像凌烟阁卒年七十赠太傅谥庄武
　　论曰浑瑊称马公制敌固有大过人者此乃燧实録非虚誉也燧沉勇多算善誓师能得人死力故所向未尝挫衂与李晟共享大名遭时眷宜矣史以与抱真交恶及不禽田悦信吐蕃为燧惜亦春秋责备贤者意乎然抱真睚眦闻晟一言即和好如初此不足为盛徳累田悦有河朔羣助未易轻取奉天忽狩诏趣还军谓力所能而故纵燧何至于此极也轻信吐蕃乃其一时之悮亦尚结赞狡黠计去三贤之计深君子当原燧之心而谅之
　　浑瑊
　　浑瑊铁勒浑部人也世为臯兰都督父释之从朔方军积战功累迁开府仪同三司宁朔郡王瑊年十一善骑射随父防秋节度张齐丘戏曰与乳媪俱来耶是嵗立跳荡功后二年从破贺鲁部抜石堡城龙驹岛其勇常冠军迁中郎将从李光弼讨禄山定河北射贼将李立节贯左肩毙之迁右骁卫将军肃宗即位瑊以兵趋灵武至天徳遇吐蕃入防击败之遂从郭子仪复两京讨安庆绪胜之于新乡擢武锋军使又从仆固怀恩平史朝义大小数十战功称最加开府仪同三司太常卿实封二百户怀恩反瑊以所部归子仪父释之与吐蕃战死既免丧起朔方行营兵马使从子仪击吐蕃数有功迁太子賔客吐蕃引去瑊邀击大破之悉夺所掠而还是后屡击走吐蕃回纥进兼副都防振武军使检校工部尚书徳宗析子仪所部为三节度瑊居一焉李希烈反诈为瑊书若与同乱者帝知为反间不疑更赐良马锦币帝狩奉天卫从仅宦官左右百余人瑊率家人子弟以从瑊时为金吾大将军有威望众心赖之以安授行在都虞候京畿渭北节度使朱泚兵薄城战谯门晨至日中不解瑊曳刍车塞门焚以战贼方解去自是二十五日间贼四面攻围矢石如雨昼夜不息城中死者可借人心危惴或夜缒出掇蔬本供御帝与瑊相泣泚方据干陵下瞰城翠翟黄袍左右宦人趋走宴赐拜舞又纵慢词戏斥天子以为胜在顷刻使骑环驰招降公卿士庶妄言不识天命帝召瑊授诰敕千余自御史大夫实封五百户而下募突将死士当贼赐瑊御笔使量功署诏不足则署衣以授因曰朕与公诀矣瑊俯伏呜咽会贼造云梁广数十丈载数千人施大轮冒以氊革周布水囊驱民运土塞隍瑊与防城使侯仲庄揣云梁所道掘大隧积马矢及薪燃之时王师乗城者皆冻馁兵盬甲敝但以忠义感率使当贼羣臣号天以祷瑊中流矢自抜去血战愈厉云梁及隧而陷风反悉焚贼皆死举城欢噪是日授瑊二子官第赏将校会李怀光奔难贼乃去怀光反帝如山南瑊以诸军卫入谷口追骑至击却之迁尚书左仆射同平章事兼灵盐丰夏定逺西域天徳永平军节度朔方邠宁振武等道奉天行营副元帅帝临轩授钺用汉拜韩信故事乃率诸军趋京师贼将韩旻屯武功来拒瑊率吐蕃论莽罗兵破之武亭川斩首万级遂赴奉天应接李晟以抗京城西面晟自东渭桥破贼瑊以西军收咸阳进屯延秋门泚平论功兼侍中封楼烦郡王帝还宫授河中绛慈隰节度使改封咸宁郡王讨李怀光加朔方同陜虢行营副元帅河中平加检校司空赐大宁里甲第女乐与李晟钧礼吐蕃尚结赞请盟诏瑊为会盟使盟于平凉被刦副使崔汉衡以下皆防惟瑊独得免贞元四年吐蕃入泾邠授邠宁庆副元帅十二年进检校司徒兼中书令十五年卒年六十四赠太师谥忠武瑊好书通春秋汉书史记慕司马迁自序着行纪一篇词不矜大天性忠谨功虽髙而志益下嵗时贡奉必躬亲阅视每有赐予下拜跪受若在帝前时论方之金日防贞元后天子常恐藩镇生事稍桀骜则姑息之惟瑊有所论奏不尽从可辄私喜曰上不疑我矣故帝始终信待常持军猜间不能入
　　论曰浑瑊贤将也功烈可嘉其学问不可及也最爱其忠诚谨慎贡奉受赐若在帝前论奏不从独喜见信功愈高而志益下此岂武夫勲人能之乎为将者诚不可不知学哉
　　李抱真
　　李抱真字太河西安兴贵之裔也从兄抱玉有战功耻与禄山同族赐姓李氏因徙籍京兆代宗朝封凉国公歴官三节度三副元帅位望隆赫为将臣之良抱真沉虑有断兄帅泽潞时属以军事授汾州别驾仆固怀恩反挺身归朝帝方忧怀恩兵精又倚回纥召问破贼状抱真对曰郭子仪尝领朔方军人多徳之怀恩欺其下言子仪为朝恩所杀故众信而为之用今若起子仪使将兵是伐其谋可不战解也帝从之果如抱真所料迁殿中少监充陈郑泽潞节度留后抱真因言百姓劳逸在牧守愿得一州以自试更授泽州刺史兼节度副使凡八年抱真揣山东有变泽潞当要冲乃籍户三丁择一蠲其徭租给弓矢令间月得曹偶习射嵗终大校亲按籍第能否赏责比三年皆为精兵举所部得成卒二万既不廪于官而府库实故天下称昭义步兵为诸军冠徳宗即位领昭义节度使田悦反围邢及临洺诏抱真与河东马燧合神策兵救之败悦于双冈斩其将杨朝光遂解临洺邢之围复与悦战洹水进围魏悦战城下复大败之进尚书右仆射会朱滔王武俊反救悦又闻徳宗狩奉天抱真与燧乃各引麾下还屯于时李希烈防汴李纳反郓怀光相次反河中抱真独以数州截然横絶叛乱中离阻其奸为羣盗所惮兴元初同平章事封义阳郡王滔悉幽蓟兵与回纥围贝州以应朱泚而希烈既僭号则欲臣制诸叛于是众稍离心适天子下罪已诏并赦羣盗抱真乃遣客贾林以大义説王武俊使合从击滔武俊许诺而心尚犹豫抱真以数骑诣武俊营命行军司马卢卿勒兵以俟曰今日之举系天下安危若其不还领军事以听朝命惟子厉兵东向雪吾之耻亦惟子言终遂行见武俊叙国家祸难天子播迁持武俊哭且曰泚希烈争窃帝号滔攻贝州此其志皆欲自肆于天下足下奈何舎九叶天子而臣反贼涕下交颐武俊亦悲不自胜左右皆掩泣莫能仰视抱真遂与武俊约为兄弟誓同灭贼退入武俊帐中酣卧者久之武俊感其至诚乃指心誓天曰此身已许十兄死矣食讫而别旦日合战大破滔进检校司空实封六百户抱真喜士闻世贤者必欲与之游虽小善皆卑词厚币数千里邀致之至无可録徐徐以礼谢遣晚年好方士饵丹丸卒年六十二
　　论曰纲目书李抱真会王武俊于南宫幸之也幸抱真忘身徇义此一会闗天下安危故书之也披肝沥胆慷慨激切之情状千载下如将见之其劝代宗起子仪辞留后试牧守策山东将变练民为兵一生好士皆识髙志逺岂他藩镇所可同日语哉
　　杜黄裳
　　杜黄裳字遵素京兆万年人也登进士宏辞二科郭子仪辟为朔方从事子仪入朝使主留事李怀光与监军隂谋代子仪伪为诏书欲诛大将温儒雅等黄裳得诏辨其非以质怀光怀光流汗服罪于时诸将狠骄难制者黄裳皆以子仪令易置众不敢乱入为侍御史裴延龄恶之十期不迁贞元末拜太子賔客顺宗立迁太常卿时王叔文用事黄裳未尝一造其门以壻韦执谊辅政劝令率百官请太子监国执谊曰丈人始得一官便可开口议禁密事勃然怒曰黄裳受恩三朝岂可以一官见卖拂衣出及太子总军国事擢门下侍郎同平章事以夏绥银节度使韩全义憸佞无功奏罢之宪宗欲讨刘辟议者多言蜀险固不宜生事黄裳独曰辟狂戅书生取之如拾芥耳神策军使髙崇文勇略可用愿陛下専以军事委之勿置监军辟必擒帝从之时名臣宿将各自谓当征蜀之选及诏用崇文皆大惊凡兵进退自战伐以及成功黄裳自中指授无不切中机宜辟既擒羣臣入贺宪宗目黄裳曰卿之功也始徳宗创艾多难务姑息每藩镇物故遣中人伺其军所欲立者故大将私金币结左右以求节制方镇选不出朝廷黄裳言陛下宜鉴贞元之整法度朘损诸侯则天下治帝尝问前古帝王所以治乱黄裳知帝鋭于治恐不得其要因推言王者之道在修己任贤而已舜举十六相去四凶未尝劳神疲体而万世称之秦始皇程石决事见后代魏明帝欲按尚书事陈矫不从隋文帝日昃听政唐太宗笑之故王者择人委任而责其成功信赏信罚孰敢不力帝嘉纳之由是平夏翦齐灭蔡复两河以机秉还宰相纪律张设赫然号中兴皆黄裳启之也元和二年以司空平章事为河中晋绛节度使封邠国公明年卒年七十一谥宣献黄裳达权变有王佐大略性雅澹与物无忤居相位不久未究其才及处外天下常所属意初奏罢韩全义以李演为夏绥节度使全义甥杨惠琳知夏绥留后勒兵拒演命河东天徳军合击惠琳传首京师李师古跋扈惮黄裳未敢失礼有干吏寄钱千绳并氊车一乗直千缗使者于宅门候伺累日未敢送适有緑舆自宅出从婢二人青衣防缕使者闻知为相公夫人遽归以告师古师古折其谋终身不敢改节论曰史称黄裳达权变有王佐大略得之矣乃又言其通馈谢无洁白名则以卒后数年御史劾纳髙崇文钱四万五千缗之故也天下焉有王佐之才以振纲饬纪整齐一世为己任而不能律身清白者乎御史不劾于生前而劾于身后其诬可知观于李师古之事而益见焉
　　裴垍
　　裴垍字中绛州闻喜人也擢进士以贤良方正第一补美原尉藩府交辟皆不就四迁考功员外郎吏部侍郎郑珣瑜委垍校词判研覈精密皆称才实元和初召入翰林为学士再迁中书舎人李吉甫始执政谓曰吉甫流落江淮逾十五年一日恩至此思所以报徳惟在进贤顾比日人物吾懵不及知君有精鉴悉为我言之垍取笔疏三十余人吉甫以荐于朝天下翕然称得人焉吉甫罢乃拜同平章事帝尝谓之曰以太宗宗犹借辅佐以成其理况朕不及先圣万倍者乎为理之要何先垍对曰先正其心垍始承防翰林天子新翦蜀乱厉精致治中外机管垍多所防与以小心慎密称帝意既当国请绳不轨课吏治分明淑慝帝每降意顺纳在殿中常呼垍官而不名吐突承璀自东宫得幸恩顾亲渥承间欲有闗説帝惮垍诫使勿言岭南节度杨于陵为监军许遂振所诬诏授冗官垍曰以一中人罪藩臣陛下之法安在更授美官严绶守太原政出监军垍劾其懦以李代之王承宗擅袭节度帝欲讨之垍与李绛言河北诸镇聫结已久此时事势未可进讨承璀自请往于时泽潞卢从史隂苞逆节内连承宗外请兴师以图身利垍固争不听承璀果无功王师告病从史遣部将王翊元奏事垍诱得其情知从史稔恶可图状比遣再往得其大将乌重等要领乃为帝陈从史暴戾无君视承璀若小儿相与徃来军中可因其机致之后免兴师之劳帝初惊愕徐乃许之从史果就缚因班师垍奏承璀首谋无功陛下虽诎法人心不厌请流斥以谢天下李绛继奏语并切乃罢所领兵先是天下赋法有三曰上供曰送使曰留州建中初厘定常赋其时物重钱轻后轻重相反民输率一倍其初而所在以留州送使之入又降省估以自润故赋益苛民重困垍奏禁止之一以公估凖物观察使得用所治州租调至不足乃取支郡以赡故送使之财悉为上供自是淮江而南民少息矣垍以茂年骤柄用器局峻整持法度虽钜权宿贵造请不敢干以私故颇不为时所悦谏官言得失大抵执政多忌之惟垍奬励使尽言拾遗独孤郁李正辞严休复三人皆迁及过谢垍垍独让休复曰君异夫二人孜孜献纳者前日进拟上固为疑休复大惭垍为学士时引李绛崔羣与同列及相又擢韦贯之裴度知制诰李夷简御史中丞皆踵蹑为辅相其余量材授职皆协人望选任之精前后莫及议者咸谓才与时会故元和之治百度修举朝无幸人五年暴风痹帝怅惜遣使致问药膳进退辄疏闻居三月益痼乃罢为兵部尚书垍之进吉甫所荐也及居中多变更吉甫约束吉甫复用衔之乃徙为太子賔客至卒不加赠刘伯刍表其忠方赠太子太傅
　　论曰宪宗之朝多贤相杜黄裳李绛裴度三人者忠谋逺略振耀今古故能恢中兴之治致削平之功垍处其间清谨守法度天子亦敬而惮之尤长于知人孶孶进贤大小之官各称其职可谓禆益多矣令天假之年俾得集思兼策以就大猷岂可量哉
　　李绛
　　李绛字深之赵郡赞皇人也擢进士宏辞补渭南尉拜监察御史元和二年授翰林学士知制诰李锜诛宪宗将辇取其赀绛与裴垍上言锜僭侈诛求六州之人怨入骨髓今元恶传首愿以其财赐本道代贫民租赋帝从之帝尝论太宗宗之盛欲庶几其道徳风烈何行而致此绛言陛下正身励行尊道徳逺邪佞进忠直与大臣言敬而信无使小人防焉与贤者游亲而礼无使不肖与焉去官无益于治者则材能出斥宫女之希御者则怨旷消将帅择则士卒勇矣官师公则吏治赖矣法令行而下不违教化笃而俗必迁则可与祖宗合徳号称中兴帝曰善即诏绛与崔羣白居易等搜次君臣成败五十种为连屏张于便坐每顾左右作意劝诫吐突承璀请于安国佛寺立圣徳碑使绛撰文欲以万缗酬之绛言大人与天地合徳非文字所能尽若令可述是美有分限故自尧舜禹汤文武并无建碑之事至秦始皇刻石罘峄扬征伐之功纪巡幸之迹适足为万代讥笑帝悟以百牛曳碑楼倒之绛见浴堂殿帝言谏官多朋党论奏不实欲黜其尤者绛曰此殆非陛下意必有憸人欲壅蔽陛下之聪明也人臣死生系人主喜怒敢发口谏者有几昼度夜思始欲陈十事俄而去五六及将以闻则又惮而削其半故上达者十无二三人主孜孜求谏犹惧不至况罪之乎如此杜天下之口非社稷之福也帝曰非卿言朕不知谏官之难承璀讨王承宗绛当草制固争不可言古无以宦人统师者帝不能夺诏宰相授勅承璀果无功还欲加开府仪同三司绛奏承璀丧师当抵罪反宠以崇秩后有败军之将陛下何以处之又数论宦官横肆言此属不知仁义不分枉直惟利是视得赂则誉跖蹻为亷良失意则毁龚黄为贪暴能用倾巧之智搆成疑似之端朝夕左右浸润以入之自古宦官败国备载方册陛下岂得不防其渐乎绛自知言切且斥去悉取内署所上疏藁焚以俟命帝果怒绛谢曰陛下处臣以腹心之地若惜身不言乃臣负陛下若犯圣顔忤贵幸因而获罪乃陛下负臣于是帝动容曰卿所言皆人所不能言者疾风知劲草卿当之矣迁司勲郎中进中书舎人学士如故赐金紫帝自择良笏与之乌重缚卢从史承璀即牒署留后绛奏泽潞据山东要害今孽竖就擒方收威柄遽以偏将涖本军两河诸镇必谓陛下啗以官爵使逐其帅其肯嘿然哉宜以孟元阳为泽潞而重节度三城闻者始服张茂昭举族入觐绛请亟授以官且遣使诏其麾下皆听节度乃拜河中节度使任迪简以帑廥匮竭简罢士之疲老者人情不安绛请斥禁帑绢十万以济事机呉少诚病甚绛言朝廷命将今乃其时有如阻命则决可讨然镇蔡不可并取愿赦承宗趣立蔡功江淮旱帝下赦令有所蠲弛绛与白居易言所贷未广欲令实惠及人无如减其租税宫人数广宜简出之诸道横敛以充进奉南方多掠良人卖为奴婢皆宜禁絶上悉从之制下而雨帝尝畋苑中至蓬莱池谓左右曰李绛必谏今可还也其见惮如此后阅月不赐对绛奏曰大臣持禄不敢谏小臣畏罪不敢言管仲以为害覇最甚今臣等饱食不言无履危之患自为计得矣其如圣治何诏明日对三殿白居易因论事言陛下错帝怒欲黜之以语绛绛曰陛下容纳直言故羣臣欲竭诚无隐居易言虽少思志在纳忠陛下今日罪之恐天下各思箝口非所以广聪明昭圣徳也帝悦待居易如初时帝未立太子绛奏曰陛下临御四年储闱未立岂所以承宗庙重社稷遂立邓王宁为皇太子帝怪前代任贤致治今无贤可任绛曰自古无借才异代者惟圣王慎选极其才分不以己能葢覆折节下之则贤者乃出帝曰何由知其贤而任之对曰循其名而验以事所得十七若任官亷辨措事不阿无希望依违之态邪媚愉悦之容此近于贤贤则当任任则当久贤者中立而寡助举其则不肖者怨杜邪径则怀奸者疾一制度则贵戚毁伤正过失则人君疏忌用贤岂容易哉帝曰卿言得之矣六年罢学士迁户部侍郎帝问户部故有献卿何独无绛曰守土之官厚敛于人以市私恩天下犹共非之况户部所掌皆陛下府库之物乌有羡余若以为献是徙东库物实西库臣不敢踵此也帝瞿然悟寻欲相之以承璀不合先出为淮南监军始拜绛同平章事封髙邑男时裴垍已罢绛与李吉甫并相吉甫善逢迎上意而绛鲠直数争论于帝前吉甫尝盛赞天子威徳宜及时太平为乐绛曰陛下自视今日何如汉文帝帝曰朕安敢望对曰是时贾谊犹以为厝火积薪之下不可谓安今法令所不及者五十余州西戎内讧接近泾陇烽火屡惊加以水旱时作仓廪空虚正陛下宵衣旰食之时岂得谓之太平遽为乐哉帝悦顾谓左右曰吉甫专为悦媚如李绛真宰相也吉甫言人臣当使君悦臣安不宜彊谏绛曰人臣当犯顔苦口指陈得失若防君于恶岂得为忠吉甫又言今惠泽已深宜振刑威中外懈惰愿加严以束之绛曰王者之政尚徳不尚刑岂可舍成康文景而效始皇父子乎帝曰绛言是也吉甫至中书卧不视事长吁而已绛或久不谏上辄谓之曰岂朕不能容受耶将无事可谏耶论者谓元和之君臣有贞观之风焉元义方媚承璀得京兆尹绛恶而出之义方因言绛私其同年许季同帝以问绛对曰陛下不以臣愚备位宰相宰相职在量才授任若其人果才虽在兄弟子侄之中犹将用之况同年乎帝曰善田季安死子怀谏请袭节度吉甫议发兵讨之绛以为魏博不必用兵当自归朝廷请蓄威以俟不过数月必有自效于军中未几其军果拥立田兴迁怀谏以魏博听朝命帝大悦吉甫请遣中使宣慰以观其变绛曰不可田兴奉其土地兵众坐待诏命不乗此际推心抚纳结以大恩必待勅使至彼持将士表来请节钺然后与之则是恩出于下将士为重朝廷轻矣帝竟遣宣慰绛固请曰如兴万一不受命即姑息复如向时朝廷恩威得失在此一举时机可惜奈何弃之由是拜兴节度使绛又言魏博不霑王化五十余年一旦挈六州来归刳河朔之腹心倾叛乱之巢穴不有重赏过其所望则无以慰士卒之心使四邻劝慕请发内库钱百五十万缗赐之宦官以为太过绛曰使国家发十五万兵以取六州期年而克之其费岂止百五十万缗已乎帝悦曰朕所以恶衣菲食蓄聚货财者正欲平定四方不然徒贮之府库何益即遣裴度颁赏赐复军民欢声动地成徳兖郓使者见之相顾失色叹曰倔强者果何益耶帝患朋党以问绛对曰自古人君最恶者朋党小人揣知故常借口以激怒上心夫朋党者寻之则无迹言之则可疑以此目之则天下贤人君子无能免者此东汉所以亡也愿陛下深察之王播为盐铁使有月进绛曰比禁天下正赋外不得有他献而播妄名羡余不出禄廪家赀愿悉付有司帝曰善讫绛在位献不入禁中绛尝奏振武天徳左右良田可万顷请择能吏开置营田帝即命卢坦经度四年之间开田四千八百顷嵗省度支钱二十余万缗帝问凡人举事常病不通于理防于过失古人处此有道否绛曰事或过差虽圣哲不免惟天子有谏臣所以救过圣人改过不吝愿陛下以此自处教坊使称密诏阅良家女子及别宅妇人纳禁中京师嚣然吉甫畏不敢谏绛独上疏论之帝曰朕以丹王等无侍者命访闾里以赀致之秪取愿者四人岂知便尔生事乃悉放归俄足疾求免罢为礼部尚书由是复召承璀于淮南十年出绛为华州刺史承璀田多在部中主奴扰民绛捕系之会遣五坊使帝戒曰至华宜自戢绛大臣有奏即行法矣入为兵部尚书母丧免后复召入穆宗素游畋绛切谏不纳以疾辞为东都留守宝厯初拜尚书左仆射绛伟仪质以直道进退望冠一时然贤不肖太分故屡为谗邪所中皇甫镈李逢吉皆恶之文宗立召为太常卿累封赵郡公太和四年南蛮防蜀诏绛募兵千人往赴不半道蛮已去兵还监军使杨叔元素疾绛遣人迎説军士曰将收募直而还为民士皆怒大噪而入绛不及设备遂遇害年六十七事闻赠司徒谥曰贞绛所论万余言其甥夏侯孜以授蒋偕次为七篇
　　论曰李绛论事得大体动协机宜其才可为王佐而方正鲠直惓惓以纳忠为己任则魏徴宋璟之流他人何足以及之惜不幸多遇小人吐突承璀皇甫镈李逢吉不能加害而祸生所忽卒堕杨叔元之计悲夫然绛也知有国而不知有身躬歴四朝年近七十此亦非所吝矣
　　裴度
　　裴度字中立河东闻喜人也贞元初擢进士第以宏辞补校书郎举贤良方正异等调河隂尉迁监察御史论权幸忤防贬官元和七年以知制诰宣慰魏博节度田兴为兴陈君臣上下之义兴听之终食不倦请度遍行所部宣布朝命奉法令输赋税累迁至御史中丞宣徽五坊小使方秋阅鹰狗所过暴横苦百姓挠官司厚得饷遗乃去下邽令裴寰才吏也不为礼小使奏寰出慢语帝怒下诏狱论大不敬宰相不能解度奏寰无罪帝愈怒度曰陛下爱百姓何如爱小使今寰以爱百姓加罪可乎帝色霁乃释寰王师讨蔡以度视行营诸军还奏攻取策与帝意合问诸将孰才度言李光顔义而勇当有成功不三日果奏大防帝叹其知人进兼刑部侍郎王承宗李师道谋缓兵伏盗京师刺宰相武元衡又击度刃三进断鞾刜背裂巾单复伤首度帽氊得不死驺王义持贼大呼贼断义手度坠沟贼意已死因亡去议者请罢度官以安二镇反侧帝怒曰度得全天也若罢之是贼计适行朝纲尽废吾倚度足破二贼矣度亦自以纲纪未张王室凌迟常愧恨无死所自行营归知贼曲折帝益信仗及病创再旬分卫兵防第存候踵路疾愈拜中书侍郎同平章事自是以平贼为己任始徳宗多猜忌朝士有相过从者金吾皆伺察以闻宰相至阖门谢賔客度以时多故宜延天下髦英咨筹策乃请还第与士大夫相见诏可会庄宪太后崩为礼仪使帝不听政议置冡宰度以为不宜徇空名稽庶务乃诏百司权听中书门下处可王锷死家奴告锷子稷易父奏末冒留遗献帝留奴仗内遣使者如东都按责其赀度谏曰锷死虽有遗献今因告讦而省其私恐天下将帅闻之有以家为计者帝悟杀二奴还使者于时讨蔡数不利羣臣争请罢兵钱徽萧俛尤力度奏病在腹心不时去且为大患两河亦将视此为逆顺会唐邓节度髙霞寓战却他相请赦贼钩帝意帝曰胜负兵家常势今但论帅臣勇怯兵强弱处置何如耳渠一败便沮成计乎于是左右不能间十二年宰相李逢吉建言饷亿烦匮宜休师度请身督战帝独目度留曰果为朕行乎度俯伏流涕曰臣誓不与贼偕存臣比观元济表势实窘蹙但诸将心不一不并力迫之故未降耳若臣自诣行营诸将恐臣夺其功必争进破贼矣帝然之即以本官兼彰义节度淮西宣慰招讨处置使度以韩领都统乃上还招讨以避表韩愈等为行军司马入对延英曰主忧臣辱义在必死贼未授首臣无还期帝壮之为流泪度至郾城劳诸军宣朝廷厚意士奋于勇奏罢中使监军使诸将得专制号令皆大悦战气数倍冬十月李愬用李祐计将袭蔡遣掌书记郑澥白度度大喜曰兵非出竒不胜常侍良图也愬果以雪夜入蔡州缚呉元济度乃建彰义旌节领洄曲降卒万人往抚定之除元济苛禁偶语燃烛酒食馈遗听从民便蔡人始知有生之乐度以蔡牙卒侍帐下或谓不可度笑曰吾为彰义节度使元恶已擒蔡人即吾人也众闻之皆感泣度入朝行至郾城会帝封二剑付监军梁守谦使悉诛贼将度乃复还蔡腾奏申解全宥甚众策勲进上柱国晋国公复知政事程异皇甫镈以言财赋进羡余得幸俄至为宰相制下朝野骇愕度三上书极陈其不可帝不听表求自退亦不许度复上疏曰镈异皆钱谷俗吏巧佞小人一旦为相中外骇笑臣若不退天下谓臣无耻臣若不言天下谓臣负恩今退既不许言又不听臣如烈火焚心众镝丛体所可惜者淮西荡定河北底宁承宗敛手削地韩舆疾讨贼陛下建升平之业十已八九何忍遽自隳坏使四方解体乎帝以度为朋党弗之省又与崔羣言五坊使杨朝汶暴横妄捕系无辜责息钱诬引至千人帝曰此小事朕自处置且与卿商量东军度曰兵事不理忧止山东中人横暴将乱都下帝不悦退召朝汶责之曰以汝故令吾羞见宰相命诛之而原系者由是京师澄肃初蔡平王承宗惧度遣辩士栢耆胁説乃献徳棣二州纳质子又谕程权入觐始判沧景徳棣为一镇朝廷命帅承宗势促李师道怙强度劝帝讨之奏令宣武义成武宁横海四节度与田正将兵自杨刘渡河直抵郓州师道平河南北三十余州藩镇跋扈垂六十年至是尽遵朝廷约束度乃纂述蔡郓用兵以来帝之忧勤机畧因侍宴献之请付史馆卒为异镈所构以平章事出为河东节度使穆宗即位进检校司空朱克融王庭凑乱河朔加度镇州行营招讨使时元微之结宦官魏简求执政恐度复当国凡度所奏军事多与简从中挠之不使有功度上表暴二人过恶以为逆竖搆乱震惊山东奸臣作朋挠败国政陛下欲扫荡幽镇先宜肃清朝廷何者河北逆贼只乱山东禁闱奸臣必乱天下是则河朔患小禁闼患大小者臣与诸将必能翦灭大者非陛下觉悟制断无以驱除臣自兵兴以来所陈章疏皆是至切所奉书诏多有防差防陛下委付之意不轻遭奸臣抑损之事不少但欲令臣失所使臣无成则天下理乱山东胜负悉不顾矣若朝中奸臣尽去则河朔逆贼不讨自平臣伏读国史知代宗之朝被程元振壅蔽几危社稷当时柳伉乃太常一博士耳犹抗表归臯为国除害今臣所任兼总将相岂可坐视凶邪有曀日月天鉴孔昭照臣肝血但得天下之人知臣不负陛下则臣虽死之日犹生之年表三上帝虽不悦以度大臣不得已罢简微之近职俄擢微之宰相以度守司空平章事东都留守谏官叩延英言不可罢度兵揺众心不听于是交章极论亦不省会中人使幽镇还言军中谓度在朝两河诸侯无不怀畏今居东人人失望帝悟诏度入朝度见帝先谢奉命讨贼无功次陈所以入觐意感慨流涕帝为动容时以度无援且久外为奸憸恨抑虑帝未能明其忠及进见词切气和卓然当天子意在位闻者皆竦武夫贵臣至咨嗟出涕乃拜度守司徒领淮南节度使会昭义监军刘承偕数陵轹节度使刘悟隂与张汶谋缚悟送阙举军哗怒执承偕欲杀悟拘以闻帝问度何以处置度对曰承偕骄纵不法臣所素知陛下必欲收忠义心惟有令悟集将士斩之帝曰太后以为养子卿更思其次度奏请流承偕于逺州帝从之是时徐州王智兴逐崔羣诸军盘互河北议者交口请相度乃以本官同平章事而权佞侧目咸谓逢吉善谋可以构度共讽帝自襄阳召逢吉还度居位再阅月果为逢吉所间罢为左仆射帝暴风中外不闻问者凡三日度数请到内殿求立太子翼日乃见帝遂立景王为嗣逢吉既代相出度山南西道节度使长庆四年王廷凑屠牛元翼之家敬宗羞惋叹宰辅非人使凶贼炽肆学士韦处厚上疏曰臣闻汲黯在朝淮南寝谋干木处魏诸侯息兵裴度元勲巨徳文武兼备若置之岩廊委其防决河北山东必禀朝算陛下当食叹息恨无萧曹今有一裴度尚不能留此冯唐所以谓汉文得颇牧不能用也帝见度奏状无同平章事问何故处厚奏为逢吉所挤于是复兼平章事帝虽幼孺然实注意度中人至度所必丁宁慰安且示召期宝厯二年度求入朝逢吉党大惧张权舆作伪謡云绯衣小儿坦其腹天上有口被驱逐又长安城中有六冈横亘如乾象度宅居第五冈权舆上言度名应图防宅占冈原不召而来其意可见帝虽年少独能察其诬待度益厚留辅政帝将幸东都诸臣切谏不听度奏言国家设立两都本备巡幸但自多难以来宫阙营垒百司廨舎荒圮弗治必假嵗月完新然后可行帝悦曰羣臣谏朕不及此如卿言诚有未便因止不行令狐楚为观察使言亳州圣水出饮者疾辄愈度判曰妖由人兴水不自作命所在禁塞朱克融执赐衣中使杨文端诡言所赐滥恶又匄假度支帛三十万匹且助丁匠五千修东都帝患之欲遣重臣宣慰仍索勅使度曰克融无礼已甚殆将亡也譬如猛兽自于山林咆哮跳踉久当自困必不敢辄离巢穴陛下无庸遣宣慰徐赐诏书言中人倨骄待到当自谴春衣不谨方诘有司所上丁匠宜即遣来已诏所在排比供拟如此则贼谋穷矣若欲示含容则云东都宫阙事在有司不假丁匠逺来其预借春衣非朕所爱秪是事体不可独给范阳帝曰善不旬日幽州军乱杀克融及二子如度所料帝纵弛日晏坐朝度谏曰迩陛下月数临朝人知勤政河朔贼臣皆耸畏近开延英益稀恐万几壅阏夫颐养之道当顺适时候则六气平和万夀可保今方居盛夏谓宜诘旦数坐广加延问漏及己午则炎赫可畏圣躬劳矣帝嘉纳帝为宦寺刘克明等所弑王守澄等讨乱迎立江王是为文宗进阶开府仪同三司实封三百户太和四年数引疾上政事乃诏进司徒平章军国重事牛僧孺李宗闵辅政又出为山南东道节度使八年徙东都留守李训之祸宦官肆戮凡训注宗亚賔客悉收逮无遗度上疏申理全活数十姓时阉竖擅威天子拥虚器缙绅道丧度不复有经济意乃治第东都集贤里沼石林丛岑缭幽胜午桥作别墅具燠馆凉台号緑野堂激波其下度野服萧散与白居易刘禹锡为文章把酒穷昼夜相欢不问人间事而帝知度年虽及神明不衰每大臣自洛来必问度安否开成二年复以本官节度河东固辞老疾帝命谕意曰为朕卧防北门可也度乃之镇三年以病匄还东都拜中书令上已宴羣臣曲江度不赴帝赐诗及御札使者及门而度卒年七十六赠太傅谥文忠帝怪无遗奏敕家人索之得半稿以储贰为请无私言度退然才中人而神观迈爽操守坚正善占对既有功名震四陲使外国者其君长必问度年嵗几何状貌孰似天子用否其威誉徳业比郭汾阳而用不用常为天下重轻及没之后莫不思其风烈
　　论曰度始佐宪宗平淮蔡功无与比唐书以为非度破贼之难排羣议任度之为难可谓知言者矣广徳以来藩镇跋扈河南北三十余州久非唐家所有自度为相海内肃然遵朝廷约束而憸壬小夫乃不肯使一日安其身于庙堂之上至于穆宗抑又甚焉卢龙成徳瀛州相州诸军继乱魏博武宁未几亦失则宰相非其人之故也敬宗有志用度而不永文宗徒事外貌而无实天不祐唐度亦安能如之何哉晚嵗优游緑野史氏以浮沉目之不知蔡郓成功镈异谗构之日度之宜去久矣彼亦自以用舎闗天下盛衰故可进可退而终不忍恝然则其忠不可及也








　　史传三编卷二十六
　　钦定四库全书
　　史传三编卷二十七
　　大学士朱轼撰
　　名臣传十九
　　唐
　　李渤
　　李渤字濬之刻志于学与仲兄涉偕隐庐山白鹿洞后久之徙少室元和初以右拾遗召不拜洛阳令韩愈遗以书曰昔孔子知不可为而为之不已迹接于诸侯之国今可为之时自藏深山牢闗而固拒即与仁义者异守矣必审察而谛思之务使合于孔子之道渤善其言始移家东都每朝政有阙失辄附章列上元和九年讨淮西上平贼三术及御戎新録召为著作郎迁右补阙以直忤防左迁王府谘议防军分司东都十二年上言昔舜禹以匹夫宅四海其烈如彼今以五圣营太平其难如此臣恐羣臣蕴晦术略啓沃未尽使陛下翘然思文武禹汤而不获也宜正六官叙九畴修王制月令崇孝弟敦九族广谏路黜选举复俊造定四民省抑佛老明刑行令治兵御戎愿下宰相公卿大夫议博引海内名儒大开学馆与羣臣防讲据经稽古作制度因上五事一礼乐二食货三刑政四议都五辨讐渤虽在外然志存朝廷表疏凡四十五献擢库部员外郎会皇甫镈辅政务剥下佐用度而渤适奉诏吊郗士美丧于道上言州县逃亡多其始于摊逃人之赋诚由聚敛之臣割下媚上愿诏禁止计不三年人必归农夫农国之本本立而太平可议矣渤既以峭直触要臣意乃谢病归穆宗立召拜考功员外郎嵗终校考渤上奏自宰相而下皆升黜之值渤请急冯宿领考功渤议遂废时魏博节度使田正表渤为副杜元頴由是劾渤外交方镇出为防州刺史至州奏还信州移税钱二百万免赋米二万石废冗役千六百人不阅嵗移刺江州白鹿洞在江州境渤旧所隐处也乃即洞创台榭环以流水杂值花木为一州胜度支使张平叔方敛天下逋租渤言州田二千顷今旱死者千九百顷若复追逋臣惧天下谓陛下当大旱而责民赋臣上不能奉诏下不忍民穷无所逃死请放归田里有诏蠲责又治湖水筑堤七百步人不病涉入为职方郎中进谏议大夫敬宗晏朝羣臣入閤帝久不出至有顿仆者渤见宰相曰昨论晏朝事今益晚是谏官不能移人主意渤请出閤待罪会唤仗乃止退即上疏曰陛下不时见羣臣羣臣皆布路跛倚夫跛倚形诸外则忧思结诸内忧倦既积灾衅必生小则为旱为孽大则为兵为乱礼三谏不听则逃之陛下新即位臣至三谏恐危及社稷俄充理匦使建言事大者以闻次白宰相下以移有司有司不当许再纳匦妄防者加所坐一等以絶冒越诏可时政移近幸纪律荡然渤劲正不顾患通封章无阕日天子虽幼亦感寤擢给事中赐金紫服未几以论宦人益横出为桂管观察使桂有漓水出海阳山世言秦史禄伐粤凿为漕马援讨徴侧复治以通餽其后江水溃毁渠遂廞浅每转饷役数十户济一艘渤酾浚旧道鄣泄得宜舟楫利焉逾年以病归洛太和中召拜太子賔客卒年五十九渤孤撡自将不茍合于世人咸谓之沽激屡以言斥而幸直不少衰守节者尚之
　　论曰阳城及渤皆起处士而能以直名城不毛举细故渤则遇事风发此为少异耳白鹿洞之迹自渤倡之至南唐建学于是朱子为之修坠葺废揭五教之目为学之序及修身处事接物之要以示学者其髙弟继之毋荒厥绪是地遂为理学源澜之所自出渤之风流亦因以百世不湮矣
　　韦处厚
　　韦处厚字徳载京兆万年人也亲没庐墓终丧事继母以孝闻登进士授校书郎举贤良方正异等预修徳宗实録改咸阳尉宪宗初擢左补阙进规纳忠言多切直时人莫知也李绛规帝未闻纳谏帝乃言处厚路隋数上疏极忠切由是中外推其慎密歴考功员外郎坐与宰相韦贯之善出为开州刺史穆宗以其学有师法召为翰林侍讲学士处厚以帝冲怠不向学偕路隋合并五经孝经论语掇其粹要题为六经法言二十篇上之冀助省览帝称善迁中书舎人张平叔以言利得幸建言官自鬻盐笼天下之财宰相不能诘处厚发十难平叔愧缩事遂寝敬宗初李逢吉党刘栖楚等构李绅欲置之死处厚言绅先朝旧臣就令有过尚当祓瑕洗垢以成三年无改之道况被谗谮比杨炎为元载复讐卢为刘晏偿怨诸镇多为不平兵连祸结天下骚然陛下目所亲见宁不深念哉绅得免死逺窜逢吉怒未解宝厯三年赦书不予降官量移处厚复奏逢吉縁绅一人使旷荡之恩不及近嵗斥逐之徒非所以示天下帝悟追改其条进学士承防兵部侍郎时帝畋游无度月视朝不过三四处厚入见自陈有罪当死帝曰何哉对曰臣昔为谏官不能死争使先帝因酒色而损夀于法应诛所以不死者以陛下在春宫年十有五可望弼成今皇子方在襁褓臣安敢畏死而不谏帝感其言赐以锦防然实无能改也王廷凑之乱帝叹宰相不才使奸臣跋扈处厚奏陛下有一裴度而不能用何况其他于是以度为司空同平章事尝奉命于宣州徴鹰鸷及扬益两浙索竒文绫锦皆抗疏不奉诏帝不得已从之帝即位三年以荒淫嬉戏为内侍刘克明等所弑矫诏立绛王悟宦官王守澄等迎江王涵入宫讨赋党尽斩之绛王为乱兵所害守澄等欲号令中外疑所以为词问于处厚处厚言春秋大义灭亲内恶必书以明逆顺正名讨罪何所避讳又问江王践阼之礼处厚曰诘朝当下王教以已平内难布告中外然后羣臣三表劝进以太皇太后令册命即位耳守澄等从其言以裴度摄冡宰百官谒江王于紫宸外庑王素服涕泣明日即位进处厚中书侍郎同平章事封灵昌郡公居位务在济时不为身家计中外补授咸得其宜先是齐抗奏罢诸州别驾凡当授者壅滞京师又元和以来禆将立功得补宫官久伺阙者朱紫淆沓处厚乃置六雄十望十紧等州别驾以处之由是流品澄别帝虽自力机政然骤信轻改浮论易夺与宰相议事已定寻复中变处厚尝独对谏曰陛下不以臣不肖使待罪宰相凡所奏可中辄变易出自上心耶乃示臣不信得于横议耶即臣何名执政裴度元勲旧徳窦易直长厚忠实所宜亲信臣乃陛下自擢今言不见听宜先罢退趋下顿首帝矍然曰何至是卿之忠力朕自知之安可遽辞以重吾不徳处厚趋出帝复召问所欲言对以近君子逺小人始可为治谆复数百言又言裴度忠可久任帝嘉纳之自大厯以来节度使多出禁军大将以倍称之息贷钱以赂中尉动逾亿万至镇则重敛以偿至是处厚与裴度始革其中外相贺曰自今债帅鲜矣李同防叛史宪诚隂怀向背心度待以不疑宪诚遣吏白事中书处厚召语曰晋公以百口保汝帅于天子我则不然正须所为以邦法从事耳宪诚惧不敢贰卒有功李载义数破沧镇兵每俘执生口皆刳剔之处厚戒谕前后全活数百千人太和二年方奏事暴疾次日卒年五十六赠司空处厚姿状如甚懦者至廷争嶷然不可回夺百僚谒事畏惕未尝敢及以私推择羣材往往弃瑕録善时亦讥其太广性嗜学家书讐正至万卷本名淳避宪宗讳改焉论曰处厚望不及裴度才不及李徳裕而鲠亮公明为晚唐一贤相方穆敬时立朝尤难而处厚苦口纳忠不少自替文宗初政清明恭俭励精若出宫人三千放五坊鹰犬省教坊总监冗食千二百余员罢别贮宣索竒日视朝深谈政体待制官屡防召问中外咸冀太平因以知处厚匡扶之力不少也文宗时方信任又荐裴度元老同心共事故初政如此此与崔祐甫在徳宗初年何异迨处厚卒而李宗闵牛僧孺相裴度不能独立矣驯致甘露之变读史者不能不为之叹也
　　李徳裕
　　李徳裕字文饶吉甫子也卓荦有大节不喜与诸生试有司以防补校书郎穆宗即位擢翰林学士凡号令大典册皆更其手累迁至御史中丞雅有入相之望始吉甫相宪宗牛僧孺李宗闵对直言策痛诋当路吉甫防于帝有司皆得罪遂与为怨而李逢吉亦怨吉甫至是逢吉引僧孺并相出徳裕为浙西观察使润州兵素骄倾府库赉之犹不足徳裕自检约以留州财赡兵均而不怨南方信禨巫父母疠疾虽其子不敢养徳裕择长老谕以慈孝大伦违约者有明法恶俗大变按属州毁淫祠千余所撤山房廋盗者千四百舎敬宗立侈用无度诏浙西上脂盝妆具徳裕奏比年蝗旱物力未完本道所存惟留使钱五十万缗率嵗经费尚少十三万军用褊急今所须脂盝妆具度用银及金二万余两愿诏宰相议何以俾臣不违诏防不乏军兴不疲人不敛怨则前勅后诏咸可遵承不报又诏索盘縧缭绫千匹徳裕奏言太宗时或献名鹰李大亮谏止赐诏嘉叹宗令益州织半臂琵琶捍拨镂牙合子等苏颋不奉诏帝不加罪岂二祖有臣如此今独无之葢有位者蔽而不闻非陛下拒不纳也优诏为停止时帝好游幸狎比羣小听朝简忽徳裕上丹扆六箴一曰宵衣讽视朝稀晚也二曰正服讽服御乖异也三曰罢献讽敛求怪也四曰纳诲讽侮弃忠言也五曰辨邪讽信任羣小也六曰防微讽伪游轻出也帝虽不能用犹敕韦处厚作诏厚谢其意然为逢吉所排讫不内徙自元和后禁毋度僧徐州王智兴言天子诞月请筑坛度僧以资福因收其利以自入徳裕劾智兴为坛泗州愿度者输钱二千自淮而右户三丁男必一男削髪规避徭赋若不禁遏江淮失丁男六十万不为细变诏徐州禁止亳州浮屠诡言有圣水可愈疾南方之人率十户僦一人往汲互相欺訹徳裕严勒津逻捕絶之且言昔呉有圣水宋齐有圣火皆本妖祥古人所禁请下观察使令狐楚填塞以絶妄源从之帝方惑佛老祷福祈年奸徒杜景先妄言其师周息元夀数百嵗遣宦者至浙西迎之徳裕疏言此皆迂怪小术如文成五利者前世天子虽好方士未御其药岂非以宗庙为重乎不听太和三年召拜兵部侍郎裴度荐其材堪宰相而李宗闵以中人助先秉政出徳裕为郑滑节度使引僧孺协力罢度政事凡徳裕所善悉逐之于是二人权震天下逾年徙剑南西川蜀自南诏入冦一方凋敝徳裕至完残奋怯皆有条次建筹边楼按南道山川险要与蛮相入者图之左西道与吐蕃接者图之右其部落众寡馈运逺迩曲折咸具召习边事者与之指画商订纎悉情伪必尽知之乃请甲人于安定弓人于河中弩人于浙西由是器械犀鋭率户二百取一人使习战贷勿事缓则农急则兵谓之雄边子弟筑仗义城以制大度清溪之阻作御侮城以控荣经掎角之势作柔逺城以扼西山吐蕃复卬崃闗徙嶲州治台登以夺蛮险于是二边寖惧南诏还所俘掠四千人吐蕃将悉怛谋以维州来降徳裕遣兵据守且陈出师之利僧孺居中沮其功诏徳裕以其城及悉怛谋等还吐蕃吐蕃尽诛之境上极酷徳裕终身以为恨会监军使王践言入朝盛言悉怛谋死拒逺人向化帝亦悔之乃召为兵部尚书俄拜平章事未几宗闵罢徳裕代为中书侍郎时郑注因王守澄以进又荐李训待诏帝欲授以谏官徳裕曰训小人咎恶满天下不宜引置左右帝曰人谁无过当容其改且逢吉尝言之对曰圣贤则有改过若训天资奸邪尚何能改逢吉位宰相而顾爱凶回亦罪人也训注皆怨复召宗闵辅政出为镇海节度使再贬袁州长史未几宗闵以罪斥而训注等败帝悟乃以徳裕为太子賔客分司东都开成中迁淮南节度使武宗立复召同平章事既入谢即疏辨邪正专委任而后朝廷治请以松栢茑萝为喻惟正人一心事君无待于助邪人必更为党以相蔽欺幸以是辨之又引管仲对齐桓公所以害覇事惟知人不能举举不能任任而杂以小人之故也又曰先帝于大臣好为形迹小过皆含容不言日累月积以至祸败兹事大误愿陛下以为戒臣等有罪陛下当面诘之小过容其悛改大罪加之诛谴则君臣之际无疑间矣上嘉纳之初上之立非宰相杨嗣复李珏意仇士良既谮死知枢密刘逺薛季棱又奏遣中使就诛嗣复及珏杜悰奔马见徳裕曰天子新即位兹事不宜手滑徳裕乃与同官崔珙崔郸陈夷行上奏曰徳宗疑刘晏揺动东宫而杀之中外咸以为寃两河不臣者得以为词徳宗后悔録其子孙文宗疑宋申锡交通藩邸窜谪至死既而追悔为之出涕嗣复等若有罪当先行讯鞫俟署状着白诛之未晚帝命之坐者三徳裕等曰臣等愿陛下免二人于死勿使既死而众以为寃今未奉圣防臣等不敢坐上乃曰特为卿等释之徳裕等跃阶舞蹈帝召升坐追还二使二人得免时帝数出畋游徳裕上言人君动法于日故出而视朝入而燕息传曰君就房有常节惟深察古谊毋继以夜侧闻五星失度恐天以是勤儆戒诗曰敬天之渝不敢驰驱愿节田游承天意寻册拜司空回鹘挟太和公主所求无厌遂冦振武徳裕以方略授刘沔荐石雄邀击之大破之于杀狐山夺太和公主以还进位司徒黠戞斯遣使来请攻取安西北庭地徳裕以为汉魏相请罢车师贾捐之请弃珠崖近狄仁杰亦请弃四镇及安东皆不欲贪外以耗内得之无用遂止又追论维州事云维州据髙山絶顶三面临江在戎卤平川之中是汉地入兵之路初河陇尽没惟此独存吐蕃潜以妇人嫁此州门者二十余年生子长成窃开垒门引兵夜入遂为所防号曰无忧城从此得以并力西边凭陵近甸旰食累朝贞元中韦臯欲经略河湟须此城为始急攻数年卒不可克臣到西蜀空壁来归南蛮震慑山西八国皆愿内属可减八处镇兵坐收千里旧地且维州未降前一年吐蕃犹围鲁州岂顾盟约臣受降之初指天为誓面许奏闻各加酬赏当时不与臣者望风疾臣诏执送悉怛谋等令彼自戮臣累表陈论乞垂矜舍答诏严切竟令执还体备三木舆于竹畚及将就路寃呌呜呜将吏对臣无不陨泪蕃帅即以此人戮于汉境之上恣行残忍用固携离至乃掷其婴孩承以枪槊絶忠款之路快凶虐之情从古以来未有此事虽时更一纪而运属千年乞追奬忠魂各加褒赠乃诏赠悉怛谋右卫将军泽潞节度刘从谏死军中立其从子擅留事以邀节度廷议以回鹘余烬未灭复讨泽潞国力不支徳裕独曰泽潞事体与河朔三镇不同泽潞近处腹心一军素称忠义如李抱真成立此军徳宗犹不许承袭敬宗不恤国务宰相又无逺略刘悟之死因授从谏使其跋扈垂死之际复以兵权付竖子若又因而授之则诸镇谁不思效其所为天子威令不复行矣帝曰卿以何术制之果可克否对曰泽潞所恃者三镇但得镇魏不与之同则彼无能为也若遣重臣往谕王元逵何敬以河朔自艰难以来列圣许其传袭已成故事与泽潞不同今将加兵泽潞不欲更出禁军其山东三州委两镇攻之贼平之日将士并加厚赏茍两镇听命则泽潞必破矣上喜曰吾与徳裕同之保无后悔命徳裕草诏赐元逵敬曰泽潞一镇与卿事体不同勿为子孙之谋欲存辅车之势但能显立功效自然福及后昆上曰当如此直告之是也又赐张仲武诏令专御回鹘于是遣御史中丞李回往三镇宣慰敬元逵仲武皆具櫜键郊迎立道左不敢令人控马让制使先行自兵兴以来未之有也三镇皆奉诏已而元逵兵已出敬逗留持两端徳裕建遣王宰以陈许精甲假道于魏以伐磁敬闻遽勒兵自涉漳取磁潞会横水兵叛入太原逐其帅李石奉禆将杨弁主留事方是时泽潞未下议者颇言兵可罢王宰又言游奕将得泽潞表有意归附徳裕言建立竒功实在今日必不可以太原小扰失此事机望即遣使督其进兵必其与举族面缚方可受纳又为相府与宰书言昔王承宗逆命遣子弟奉表入朝宪宗犹未之许今置表于衢路之间游奕不即毁除实恐非是自今更有章表宜即所在焚之惟面缚而来始可容受徳裕又上言太原人心从来忠顺止是赏犒不足况千五百人何能为事必不可纵且用兵未罢深虑所在动心望诏李石还赴太原召兵讨乱上皆从之诏王逢留太原守榆社以易定汴兖兵还讨弁又遣中使马元实到太原暁谕且觇之元实受弁赂还于众中大言相公须蚤与之节徳裕曰何故元实曰自牙门至柳子列十五里明光甲若之何取之徳裕曰李相以无兵故发横水兵赴榆社弁何能遽致如此之众乎元实曰召募所致耳徳裕曰召募须有货财李相止以欠军士绢一匹故致此乱弁何从得之元实词穷徳裕曰纵其有十五里明光甲必须杀此贼因奏弁微贼决不可恕如国力不支宁舎泽潞而讨弁河东兵戍榆社者闻朝廷令客军取太原恐妻孥为所屠灭乃拥监军吕义忠自取太原斩弁献首京师徳裕每疾贞元太和间有所讨伐诸道兵出境即仰给度支多迁延以困国力或与贼约令懈守备得一县一屯以报天子故师无大功因请勅诸将令直取州勿攻县故元逵等下邢洺磁而泽潞气索又先是韩全义败于蔡杜叔良败于深皆监军宦人制其权将不得专进退胜则飞章奏防不胜则归其罪于将凡诏书一日三四下宰相不预又诸道鋭兵皆监军取以自卫每督战乗髙建旗自表小不胜辄卷旗去大兵随以北徳裕之讨回鹘泽潞也请诏书付宰司乃下监军不得干军要自是号令明壹所向有功未几泽潞将郭谊斩其主以降帝问何以处之徳裕曰谊先教乳臭子以反今见主将败复卖主求利不诛无以惩恶帝从之泽潞平策功拜太尉徳裕固让不敢当太尉又言赵先臣旧封将传旧封乃改封卫尝与帝从容言朋党之説正人同心共济不可为党大意欲朝廷尊臣下肃而政出宰相深疾朋党故感切言之又尝谓省事不如省官省官不如省吏乃请罢郡县吏凡二千余员衣冠去者皆怨时天下已平徳裕当国凡六年方用兵时决策制胜他相莫能与故威名独重于时宣宗即位徳裕奉册太极殿帝退谓左右曰向行事近我者非太尉耶顾我毛髪为森竖翼日罢为荆南节度使俄徙东都留守大中元年白敏中令狐绹使仇党李咸斥徳裕隂事再贬潮州司马明年又贬为崖州司户防军明年卒年六十三徳裕性孤峭明辨有风采善为文章虽至大位犹不去书其谋议援古为质衮衮可喜尝以经纶天下自为武宗知而能任之言从计行是时王室几中兴先是元和后数用兵宰相率不休沐以夜继日至徳裕从容裁决虽遽书警奏沛然若无事午漏还第休沐如常帝以诏书处报机急学士不能尽意悉命亲为之泽潞平帝每道其语切于事情而能伐谋也河北三镇每遣使至京师徳裕常面谕之曰河朔兵力虽强不能自立须借朝廷官爵威命以安军情语汝吏与其使大将邀勅使以求官爵何如自奋忠义立功立事结知明主乎且李载义为国家平沧景及为军中所逐不失作节度使杨志诚遣大将遮勅使马求官及为军中所逐朝廷竟不赦其罪此二人祸福足以观矣由是不敢有异志后除浮屠法僧亡命多奔幽州徳裕召邸吏戒曰为我谢张仲武刘从谏招纳亡命今安在也仲武惧以刀授居庸闗吏曰僧敢入者斩之时归俗僧尼二十六万人收良田数千万顷又虑朝廷数讨有功或伤于武奏请少息勿损威重愿以兵为戒乃可保其成功帝嘉纳之尝奏言方士赵归真乃敬宗时罪人不宜近左右帝以归真无大过召与语养生术耳对曰小人于利若蛾赴烛向见归真之门车辙满矣帝不听于是挟术诡时者进帝志衰焉所居安邑里第有院号起草亭曰精思每计大事则处其中虽左右侍御不得预不喜饮酒后房无声色娯生平所论著多行于世论曰徳裕与僧孺宗闵等为水火未免徇爱憎因事贬黜乂若崔珙荐柳公权为学士以恩非己出而左迁之恶白居易而沮其为相何徳量之不也然其才猷事业烺烺炳炳宇宙间有卓然不可磨灭者在浙西能化污俗在西川筹边经济为当世第一不幸佞臣居中沮挠坠震叠怀来之事机维州一弃千载有余恨焉匡勷事宜决策制胜泽潞既平三镇惕息而不敢动仇士良专擅奸滑屏息而求自退藩镇反侧宦寺专恣不知消归何有唐室几于中兴固武宗之英明亦徳裕有以佐之也昔人称姚崇为救时相若徳裕何多让乎使加以圣贤中正和平之问学其功业且不知所届矣
　　刘蕡
　　刘蕡字去华幽州昌平人登宝厯进士博学善属文通春秋能言古兴亡事沉健于谋浩然有捄世志元和后纪纲弛废宦竖弑逆更二帝不能讨支党握兵横制海内号曰北司蕡常愤嫉之太和二年举贤良方正能直言极谏蕡对策曰臣诚不佞有正国致君之术无位而不得行有犯顔敢谏之心无路而不得达陛下询求过阙咨访嘉谋请披肝胆为陛下别白而重言之谨按春秋元者气之始也春者嵗之始也春秋以元加于嵗以春加于王明王者当奉若天道以谨其始也又举时以终嵗举月以终时虽无事必书首月明王者当承天之道以谨其终也陛下能谨其始又谨其终懋而修之勤而行之安有三代循环之百伪滋炽之渐乎臣闻不宜忧而忧者国必衰宜忧而不忧者国必危陛下不以国家存亡社稷安危之策降于清问臣未知果以布衣之臣不足与定计耶或万几之勤有所未至宜忧而不忧乎臣以为陛下所忧者宫闱将变社稷将危天下将倾四海将乱此四者国家已然之兆圣虑宜先及之夫帝业艰难而成之固不可容易而守之太祖肇其基髙祖勤其绩太宗定其业宗继其明至于陛下二百余载其间圣明相因扰乱继作未有不用贤士近正人而能兴者谨按春秋人君之道在体元以居正继故必书即位所以正其始也终必书地所以正其终也故为君者所发必正言所履必正道所居必正位所近必正人春秋阍弑呉子余祭书其名讥疏逺贤士昵刑人有不君之道伏惟陛下思祖宗开国之勤念春秋继故之诫明法度之端杜簒弑之渐逺刀锯之残亲骨鲠之直使辅相得以颛其任庶寮得以守其官奈何以防近五六人总天下大政外专上命内窃朝权威摄斧扆势倾海内羣臣莫敢指其状天子不得制其心祸稔萧墙奸生帷幄曹节侯览复生今日此宫闱将变也臣谨按春秋定公元年春王不言正月者春秋以为昭公不得正其终则定公不得正其始今忠贤无腹心之寄阍寺专废立之权事与定公无异况太子未立郊祀未修将相之职不归名器之宜不定此社稷将危也臣谨按春秋王札子杀召伯毛伯两下相杀不书此书者重其颛王命也夫天之所授者在命君之所存者在令操其命而失之者是不君也侵其命而夺之者是不臣也不君不臣此天下所以将倾也臣谨按春秋赵鞅以晋阳之兵叛入于晋书其归者善其能逐君侧之恶以安其君也今威柄陵夷藩臣跋扈有不达人臣大节而首乱者将以安君为名不究春秋之微而称兵者将以逐恶为义则典刑不由天子征伐必自诸侯此海内之将乱也故樊哙排闼而雪涕袁盎当车而抗词京房发愤以殒身窦武不顾而毕命此皆陛下能明知之矣臣谨按春秋狐射姑杀阳处父书襄公杀之者以其君漏言也襄公不能固隂重之机处父所以及残贼之祸故春秋非之夫上漏其情则下不敢尽意上泄其事则下不敢尽言故传有造膝诡词之文易有失身害成之戒今公卿大臣非不欲为陛下言之虑不能用而反泄必婴其祸适足钳直臣之口而重奸臣之威故徘徊郁塞以须上意感悟然后尽其启沃陛下何不于听朝之余时御便殿召当世贤相老臣访持变扶危之谋求定倾捄乱之术塞隂邪之路屏防狎之臣制侵陵迫胁之心复门户扫除之役则虽不得治其前能治其后不得正其始能正其终可以防奉典谟克承丕构臣闻尧禹之为君元凯在下虽防必举四凶在朝虽彊必诛至秦二世汉元成不见安危之机不任大臣不亲忠良不逺谗佞伏惟陛下察唐虞之所以兴而景行于前鉴秦汉之所以亡而戒惧于后无谓庙堂无贤相庶官无贤士今纲纪未絶典刑犹在人谁不欲致身为王臣致时为升平陛下何忽而不用耶又有居官非其能左右非其贤恶如四凶诈如赵髙奸如恭显陛下何惮而不去耶昔秦之亡也失于彊暴汉之亡也失于微弱彊暴则奸臣畏死而害上微弱则强臣窃权而震主伏见敬宗不虞亡秦之祸不翦其萌惟陛下深轸亡汉之忧以杜其渐则祖宗之洪业可绍三五之遐轨可追矣臣谨按春秋梁亡不书取者梁自亡也以其思虑昏而耳目塞上出恶政人为冦盗皆不知其所终而自取灭亡也臣闻国君之所以尊重其社稷社稷之所以重存其百姓故治天下者不可不知百姓之情夫百姓者陛下之赤子陛下宜令慈仁者视育之如保傅焉如乳哺焉则人之于上恭之如神明爱之如父母今或不然所亲者贵幸分曹建署补除卒吏召致賔客因其货贿假以声势大者统藩方小者为守牧无清惠之政而有饕餮之害无忠诚之节而有奸欺之罪海内困穷饥寒流散寃痛之声上达于九天下入于九泉鬼神为之怨怒隂阳为之愆错君门万里不得告防士人无所归化百姓无所归命官乱人贫盗贼并起窃恐陈胜呉广不独兴于秦赤眉黄巾不独生于汉此臣所以为陛下发愤扼腕痛心泣血也臣闻汉元帝即位之初更制七十余事其心甚诚其称甚美然不能择贤而任之以致失其操柄纪纲日紊国祚日衰奸究日强黎元日困陛下即位忧勤兆庶屡降徳音四海之内莫不抗首而长息自喜复生于死亡之中也伏惟陛下慎终如始以塞四方之望揭国柄以归于相持兵柄以归于将选清慎之官择仁惠之长敏之以利煦之以和教之以孝慈导之以徳义俾万国懽康兆庶苏息即心无不达而行无不孚矣臣闻徳以修己则人不劝而自立教以导人则人不教而率从夫立教之方在乎君以明制之臣以忠行之陛下能斥奸邪而不私其左右举贤正而不遗其疏逺则化浃朝廷矣爱人而敦本分职而奉法修其身以及于人始于中而成于外则化成天下矣臣愚又谓欲气之和在遂其性以导之纳人于仁夀也夫欲人之仁夀在立制度修教化制度立则财用省赋敛轻而人富矣教化修则争竞息刑罚清而人安矣既富则仁义兴焉既安则夀考至焉仁义之心感于下和平之气感于上故灾害不作休祥荐臻四方底宁万物咸遂矣臣又谓捄灾旱在乎致精诚谨按春秋鲁僖公一年之中三书不雨者以其君有恤人之志也文公三年之中一书不雨者以其君无闵人之心也故僖致诚而旱不害物文无防闵而变则成灾陛下有闵人之志则无成灾之患矣臣又谓广播殖在乎视食力谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与力皆勤矣愿陛下废百事之用以广三时之务则播殖不愆矣臣又谓国廪罕蓄本乎冗食尚繁谨按春秋臧孙辰告籴于齐讥其无九年之蓄一年不登而百姓饥臣愿斥游惰之人以笃耕殖省不急之费以赡黎元则廪蓄不乏矣臣又谓吏道多端本乎选用失当取人不尽其材任人不明其要也今陛下之用人求其声而不求其实故人之趋进务其末而不务其本臣愿覈考课之实定迁序之制则多端之吏息矣臣又谓豪猾逾检由中外之法殊者以其官禁不一也谨按春秋齐桓公盟诸侯不日而葵丘独以日者美其能宣天子之禁率奉王官之法夫官者五帝三王之所建也法者髙祖太宗之所制也法宜画一官宜正名未闻分外官中官之员立南司北司之局或犯禁于南则亡命于北或正刑于外则破律于巾法出多门人无所措夏官不知兵籍止于奉朝请六军不主武事止于养阶勲军容合中官之政戎律附内臣之职首一戴武弁疾文吏如仇讐足一蹈军门视农夫如草芥谋不足以翦除奸凶而诈足以抑扬威福勇不足以镇卫社稷而暴足以侵害里闾羁绁藩臣干陵宰辅隳裂王度汩乱朝经张武夫之威上以制君父假天子之命下以御英豪有藏奸观衅之心无仗节死义之谊岂先王经文纬武之防耶臣愿陛下贯文武之道均兵农之功正贵贱之名一中外之法还军卫之职修省署之官近崇贞观之风逺复成周之制自邦畿以刑下国始天子而达诸侯可以制猾奸之强无逾检之患矣昔晁错为汉削诸侯非不知祸之将至忠臣之心壮夫之节茍利社稷死无悔焉臣非不知言发而祸应计行而身僇葢痛社稷之危哀生人之悔岂忍姑息时忌窃陛下一命之宠哉时第策官冯宿贾餗等咸咨嗟叹服以为过古晁董而畏中官不敢取士人读其词有感慨流涕者谏官御史交章论其直为执政所抑同时被选者裴休李邰杜牧等二十三人皆得优调物论嚣然称屈李邰曰刘蕡下第我辈登科能无顔厚乃上疏曰陛下御正殿求直言臣才志懦劣不能质今古是非使陛下闻未闻之言行未行之事忽忽内思愧羞神明今蕡乃敢空臆尽言指切左右辄引春秋为据汉魏以来无与为比有司以言涉讦忤不敢上闻万口籍籍叹其忠鲠至于垂泣诚恐忠良道穷纲纪遂絶季汉之乱复兴于今且陛下以直言召天下士虽讦必容虽过必録书于史策千古昭明而蕡以直言副陛下所问近臣衔怒朝野惴息万一变兴非常蕡不幸死天下必曰陛下隂杀谠直结讐海内忠义之士皆惮诛僇人心一揺无以自解况臣所对不及蕡逺甚自谓贤良奈人言何乞回臣所授以旌蕡直庶臣逃茍且之惭朝有公正之路顾不美哉帝不纳蕡对后七年果有甘露之难迄于唐季祸不可解节度令狐楚牛僧孺皆表蕡幕府授秘书郎以师礼礼之而宦人深嫉蕡诬以罪贬柳州司户防军卒及昭宗诛韩全诲等左拾遗罗衮上言使蕡策早用则杜渐防萌逆节可消宁殷忧多难逺及圣世耶帝感悟赠蕡左谏议大夫访子孙授以官云
　　论曰蕡之忠至矣唐书言仲舒天人三策大槩缓而不切蕡独讥切宦官果若所言刘将无贤于董乎仲舒承文景之余遭时尚盛蕡亲见宪宗敬宗之祸故所言有和缓激烈之不同要易地则皆然耳至称蕡太疎直恐帝漏言而身诵语于廷则蕡当亦笑无以自解然忠臣之心每多直遂彼但知有君与国其身之利害言之行否初不暇计及之也蕡忠诚鲠节彪炳乾坤虽终司户贤于位髙而无所建白者逺矣独叹宇宙生才甚难如此人而不以匡扶国家君子不能不为唐惜焉
　　五代周
　　王朴
　　王朴字文伯东平人也举进士为校书郎依汉枢密使杨邠邠与王章史肇有隙朴知必乱去之东归后隐帝诛权臣邠章肇皆见杀三家之客多及而朴以去独免周世宗镇澶州辟掌书记尹开封拜右拾遗为推官及即位迁比部郎中世宗鋭意征伐慨然有平一天下之志数问治道命近臣着为君难为臣不易论及平边策各一篇以献朴乃献策曰唐失道而亡呉蜀晋失道而丧幽并必先观所以失之由然后知所以平之术当失之时君暗政乱兵骄民困奸党内炽武夫外横因小致大积微成著今欲取之在乎反唐晋之所为而已进贤退不肖以收其才恩信号令以服其心赏功罚罪以尽其力去奢节用以丰其财时使薄敛以阜其民俟其仓廪实器用备人可用而后举之彼方之民知我政化大行上下同心力彊财足人安将和有必取之势则知其情状者愿为间谍知其山川者愿为乡导民心既归天意必从矣攻取之道从易者始当今惟呉易图东至海南至江可挠之地二千里从少备处先挠之备东则挠西备西则挠东彼必奔走以救其敝奔走之间可以知其虚实强弱然后避实击虚避强击弱未须大举且以轻兵扰之南人怯弱闻小有警必悉师以救则民疲而财竭彼竭我利江北诸州将为国家有也既得江北则用彼之民扬我之兵江之南亦不难平之也得江南则桂广巴蜀可传檄而定南方既定则燕地必望风内附惟河东必死之冦不可以恩信诱必须以强兵攻之此可为后图俟天下既平然后伺间一举可擒也今士卒精练甲兵有余羣下畏法诸将用命期年之后可以出师世宗欣然纳之迁谏议大夫知开封府事时羣臣多守常偷安所对少可取者惟学士陶谷窦仪中丞杨昭俭与朴皆言用兵之策世宗伟朴论引与计议天下事无不合遂决意用之显徳三年征淮以朴为东京副留守还拜户部侍郎迁枢密使四年再征淮留守京师广新城通道路壮伟雄濶入宋因之朴为人明敏多才智非独当世之务至于隂阳律厯之法莫不通焉奉诏校定大厯削去近世符天流俗不经之学设通经统三法以嵗轨离交朔望周变率策之数步日月五星为钦天厯又诏考正雅乐以十二律管互吹难得其真乃依京房为律准以九尺之十三依管长短寸分设柱用七声为均乐成而和凡其所为当世无敢难者然人亦莫能加也其后宋兴皆用之不可变至言诸国兴灭次第宋平定四方惟并独后服皆如朴言六年卒年五十四世宗临其丧以玉钺卓地大恸赠侍中
　　论曰欧阳公谓五代之际君不君臣不臣且勿论臣品之纯疵其朝梁唐夕晋汉不可名为一代之臣者何可胜数欧阳公皆以杂传列之其亦可叹也夫五代之君首推周世宗次唐明宗为之臣者亦首推王朴次则郭崇韬崇韬佐庄宗灭梁为佐命元勲识大体善谏争斥宦寺有古大臣之风然以畏谗而请立刘后其后杀之者即刘后也欲立大功而灭蜀以自固其后祸即起于克蜀庄宗杀之固自取灭亡然人臣之义公尔忘私死生以之私意一萌罔知所届况刘后位在第三而劝立出自大臣非正也故削崇韬而録王朴者以此推而论之梁臣之最著者敬翔李振王彦章也翔振当朱温在藩之时翼成簒窃之事本无足言李振尤险陂无行庄宗入汴即先入朝又不如敬翔一死矣彦章一武人死节之外无闻焉唐臣之最著者则崇韬与周徳威安重诲也徳威战将少瑕疵重诲专愎骄恣虽有谏正补益之功然不如崇韬逺矣其得祸宜也晋以用桑维翰而兴用景延广而亡维翰始终乎晋者然迹其行事可羞惋者多矣汉臣尤无足称史肇畧有微劳然险贼小人与苏逢吉杨邠同死于隐帝之手尤有天道无足惜焉周臣如王峻斗筲小才范质又欠一死惟朴行谊无忝其理国料敌有成算定律厯兴礼乐有太平休风焉方之六朝魏周之间其与苏绰等伦乎















　　史传三编卷二十七
&lt;史部,传记类,总录之属,史传三编&gt;
　　钦定四库全书
　　史传三编卷二十八
　　大学士朱轼撰
　　名臣传二十
　　宋
　　吕防正
  </div>
  <div class="pagination">
   <a href="史传三编_page9.html">
    上一页
   </a>
   <span>
    ...
   </span>
   <a href="史传三编_page5.html">
    5
   </a>
   <a href="史传三编_page6.html">
    6
   </a>
   <a href="史传三编_page7.html">
    7
   </a>
   <a href="史传三编_page8.html">
    8
   </a>
   <a href="史传三编_page9.html">
    9
   </a>
   <span class="current-page">
    10
   </span>
   <a href="史传三编_page11.html">
    11
   </a>
   <a href="史传三编_page12.html">
    12
   </a>
   <a href="史传三编_page13.html">
    13
   </a>
   <a href="史传三编_page14.html">
    14
   </a>
   <a href="史传三编_page15.html">
    15
   </a>
   <span>
    ...
   </span>
   <a href="史传三编_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
