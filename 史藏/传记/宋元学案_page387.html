<!DOCTYPE html>
<html>
<head>
    <meta charset="UTF-8">
    <title>宋元学案 - 第 387 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 387 页/共 437 页</h1>
    <div class="content">　　平章王文统以言利进，姚、许辈入侍，每言治乱休戚，必以义为本，文统患之。窦默又日于帝前排文统学术不正，遂疑先生与默为表里，乃奏枢为太子太师、默为太子太傅、先生为太子太保，阳示尊礼，内实摈使疏远。默以屡攻文统不中，欲以东宫避祸，与枢同拜命，将入谢，先生曰：「此不安于义也。且礼，师傅与太子位东西乡，师傅坐，太子乃坐，公等度能复此乎﹖否则，师道自我废也。」乃相与怀制立殿下，五辞得免，改先生国子祭酒。明年，谢病以归。

　　帝以先生多病，令五日一至省。四年听归。踰年，复召赴阙，与太常徐世隆定朝仪。仪成，帝临观，甚悦。又诏与太常刘秉忠、右丞张文谦定官制。先生历考古今分并统属之序，举省部院台郡县与夫后妃储藩百司所联属统制定为图，奏之。命集公卿议省院台行移之体，先生曰：「中书佐天子总国政，院台宜具呈。」时商挺在枢密，高鸣在台，皆不乐，欲定为咨禀，因大言以动先生曰：「台院皆宗亲大臣，若一忤，祸且不测。」先生曰：「吾论国制耳，何与于人！」遂以其言质帝前。帝曰：「朕意亦与衡合。」未几，阿合马领尚书省六部事，大臣多阿附之，先生每议，必正色不少让。其子忽辛有同签枢密院之请，先生执奏曰：「国家事权，兵民财三者而已。今其父典民与财，子又典兵，不可。」帝曰：「卿虑其反邪﹖」对曰：「彼虽不反，此反道也。」阿合马由是衔之，亟荐先生宜在中书，欲因事中之。俄除中丞，先生屡入辞。帝命左右掖先生出，及阈，还奏曰：「陛下命臣出省邪﹖」帝笑曰：「出殿门耳。」

　　从幸上京，讹列阿合马专权罔上、蠹政害民诸事，不报，因谢病，请解机务。帝恻然，召其子师可入，谕举官自代。先生奏曰：「用人，天子大柄，臣下泛论其贤则可，若授之以位，则当断自宸衷，不可使臣下有市恩之渐。」帝久欲开太学，会先生求罢益力，乃从其请。十三年，诏王恂定新历。恂言历家知数而不知理，宜得衡专领，乃以前官兼领太史院事。召至京，先生谓：「冬至者，历之本，而求历本者在验气。今所用宋旧仪，自汴迁至大都，已自乖舛，加之岁久，规环不。」乃与太史令　郭守敬等新制仪象圭表。十七年，历成，上之，赐名曰「授时历」，颁天下。

　　丞相安童一见先生，语同列曰：「若辈自谓不相上下，盖什百与千万也，是岂矰缴之可及邪﹖」王盘气概一世，少所与可，独见先生曰：「先生神明也！」

　　（梓材谨案：此下有一条，移附《张忠宣传》后。）

　　先生入院，恩眷逾隆，上每北还，必问安否，病则赐药赐杖。至是入见，皆跪奏，上令先生起，赐坐劳问。

　　病甚，医者诊之曰：「偏阴偏阳谓之疾，今六脉皆平，先生其稍瘳乎﹖」先生曰：「久病而脉平者，不治。吾殆将不起矣！」适仲春祭祀，力疾奠献。既彻，曳杖于门曰：「予心怦怦然。」瞑目坐，久之，曰：「死生何异﹖人精神能有几﹖世事何时穷﹖」遂发叹，歌朱子所撰歌，奄然而逝。先生尝语子师可曰：「我平生虚名所累，竟不能辞官，死后慎勿请谥立碑，但书许某之墓，使子孙识其处，足矣。」

　　先生著述，曰《小学大义》，乃在京兆教学者口授之语；曰《读易私言》，是五十后所作；曰《孟子标题》，尝以教其子师可；曰《四箴说》、《中庸说》、《语录》等书，乃杂出众手，非完书也。

　　先生自得《小学》，则主此书以开导学者。尝语其子曰：「《小学》、《四书》，吾敬信如神明，能明此书，虽他书不治可也。」

　　先生自诣学，家事悉委其子，凡宾客来学中者，皆谢绝。尝谓：「学中若应接人事，诸生学业必有所荒。」日令家具早午膳，以老疾，日西不复食。

　　先生说书，章数不务多，唯恳款周折。见学者有疑问，则喜溢眉宇。又尝曰：「教人与用人正相反，用人当用其所长，教人当教其所短。」又言：「学者治生，最为先务，苟生理不足，则于为学之道有所妨。彼旁求妄进，及作官谋利者，殆亦窘于生理所致。士君子当以务农为生。商贾虽逐末，果处之不失义理，或以姑济一时，亦无不可。」

　　王鹿庵为像赞曰：「气和而志刚，外圆而内方，随时屈伸，与道翱翔。或躬耕太行之麓，或判事中书之堂，布褐蓬茅不为荒凉，珪组轩冕不为辉光。虚舟江湖，晴云卷舒，尚友千古，谁与为徒﹖管幼安、王彦方、元鲁山、阳　道州，盖异世而同符者也。」

　　□□□曰：「许文正公表章朱子之书，天下乐为简易之说者，知不足以及其高明，姑窃其名以文其虚诞卤莽，而不可与入圣贤之域。」（补。）

　　祖望谨案：道园《送李彦方诗序》曰：「许文正公表章程、朱之学，天下人心风俗之所系，不可诬也。近日晚学小子，不肯细心读书穷理，妄引陆子静之说以自欺自弃，至若移易《论语》章句，直斥程、朱之说为非，此亦非有见于陆氏者也，特以文其猖狂不学以欺人而已，此在王制之必不容者。」

　　祖望又案：《退斋记》，予固疑静修讥鲁斋而作也，然未敢质言之。观道园作安敬仲《默庵集序》曰：「昔者，天下方一，朔南会同，荐绅先生固有得朱子之书而尊信表章之者，今其言衣被四海，家藏而人道之，其功固不细矣。而静修曰：『老氏者，以术欺世而自免者也。阴用其说者，莫不以一身之利害，节量天下之休戚，其终必至于误国而害民。然特立于万物之表，而不受其责焉，而自以孔孟之时义、程朱之名理自居，而人莫知夺也。』观其考察于几微之辨，其精如此。」以道园之言考之，其指许文正公无疑也。殆指文正自请罢中书执政、就国子而言邪﹖

　　谢山《题文正集后》曰：「文正自请罢中书政事教国子，故静修以欺世自免诮之，而亦可见其所得于江汉之传者，殆不尽与文正合也。道园又曰：『文正遗书，其于圣贤之道，所志甚重远，其门人之得于文正者，犹未足以尽文正之心也。后之随声附影者，谓修词申义为玩物，谓辨疑答问为躐等，谓无猷为为涵养德性，谓深中厚貌为变化气质，外以聋瞽天下之耳目，内以蛊晦学者之心思，而谓文正之学，果出于此乎﹖』是则又指当时学派之流弊。要之，文正兴绝学于北方，其功不可泯，而生平所造诣，则仅在善人有恒之间，读其集可见也，故数传而易衰。静修所谓欺世自免者，则自其辞就之间，有以窥见其微疵，然后知君子用世之难。」

　　◆鲁斋讲友

　　文献姚雪斋先生枢

　　姚枢，字公茂，柳城人。（云濠案：先生后徙洛阳，故一本作洛阳人。）少力学，内翰宋九嘉识其有王佐略。后从中书杨惟中南伐，得名儒赵氏复，以传程、朱之学。弃官居辉州时，许鲁斋在魏，至辉，就录程、朱所注书，遂依先生以居焉。世祖在潜邸，召之，待以客礼。询治道，以治国平天下之大经，汇为八目，曰：修身，力学，尊贤，亲亲，畏天，爱民，好善，远佞。次及救时之弊，分条而陈之。从征则以不杀一人为规，佐世祖以定天下，累官翰林学士承旨。年七十八卒，谥文献。

　　（梓材谨案：先生号雪斋，见《程雪楼文集题跋》。）

　　附录

　　濂溪周子之学未至河朔，杨惟中用师于蜀、湖、京、汉，收集伊洛诸书，载送京师，还与姚枢谋建太极书院及周子祠，以二程、张、杨、游、朱六子配食，请赵复为师，选俊秀有识者为道学生，由是河朔始知道学。

　　蒙古伊啰斡齐在燕，唯事货赂，以枢为幕官长，分及之，枢一切拒绝，因辞职去。携家往辉州苏门山，作家庙，别为室奉孔子及宋儒周、程、张、邵、司马六君子像，刊《小学》、《四书》并诸经传注以惠后学，读书鸣琴，若将终身。

　　文正窦汉卿先生默（附师谢献子。）

　　窦默，字子声，广平肥乡人。幼嗜书。族祖旺，为郡功曹，欲使习刀笔，不肯就，愿卒儒业。金末，转徙兵乱之中，业医以自给。至德安，孝感令谢献子授以伊洛性理之书，先生自以为昔未尝学，而学自此始。中书杨惟中奉诏招集儒士，先生甫北归，隐于大名，与姚公枢、许公衡朝暮讲习，至忘寝食。久之，还肥乡，以经术教授诸生，由是知名。世祖在潜邸，遗使召之，问以治道，首举纲常为对。且曰：「失此则无以自立于世矣。」又言：「帝王之道，在诚意正心，心既正，则朝廷远近莫敢不一于正。」后世祖即位，以先生为翰林侍讲学士，加昭文馆大学士。年八十五卒，赠太师，封魏国公，谥文正。（修。）

　　（梓材谨案：《元史》先生本传云：「初名杰，字汉卿。」又云：「转客蔡州，遇名医李浩，授以铜人针法。」又称其「为人乐易，平居未尝评品人物，与人居，温然儒者也。至论国家大计，面折廷诤，人谓汲黯无以过之」云。）

　　◆鲁斋同调

　　征君刘道济先生德渊

　　刘德渊，字道济，内丘人。生而貌古，刻苦好学。中统间，三府累辟不就。尝著书数万言，敷析司马温公《通鉴》数百条，悉与朱子《纲目》合。许鲁斋雅敬之。（参《畿辅通志》。）

　　忠宣张颐斋先生文谦

　　张文谦，字仲谦，沙河人。蒙古以王文统为中书平章事，先生为左丞。文统素残刻，而先生独以安国便民为务，思有以陷之，先生遂求出宣抚大名。抵任，蠲常赋什之四，商酒税什之二。后拜枢密副使。卒，年六十八。追封魏国公，谥忠宣。（参《姓谱》。）

　　（梓材谨案：《元史》先生本传言其「与太保刘秉忠同学」，又言「蚤从刘秉忠，洞究术数；晚交许衡，尤粹于义理之学」云。）

　　（云濠谨案：先生号颐斋，见《王秋涧集》。）

　　附录

　　鲁斋先生奉旨教授怀孟路子弟，张仲谦由大名宣抚复入中书，初见先生，屡请执弟子礼，拒而止。仲谦数忤幸臣，被谴责，至是遗人求言。先生贻书曰，「吊者在门，庆者在闾，一倚一伏，孰知其初﹖君子存诚，克己就义，始若甚难，终知甚易。可委者命，可凭者天，人无率尔，事有偶然。舍苗不耘，固为有害，助而揠之，其害愈大。既惩于色，又发于声，天道无他，庸玉汝成。」

　　◆雪斋学侣

　　交宪杨紫阳先生奂

　　杨奂，字焕然，奉天人。蚤丧母，哀毁如成人。金末，尝作万言策，指陈时病，欲止不果。元初，隐居鄠县，讲学授徒，学者称为紫阳先生。以耶律楚材荐，为河南廉访使，约束一以简易。在官十年，请老于燕之行台。世祖在潜邸，驿召参议京兆宣抚司事，累上书，得请而归。卒，谥文宪。所著有《还山集》。（参《姓谱》。）

　　（梓材谨案：先生为姚牧庵妻父，牧庵序先生文集云：「紫阳先生长先世父少师文献公十有五年，交友间，少师独畏而不敢字者，言必称先生」。又云：「先生《酅国世家》传及平生嗜学，述作之富，与一世之士服为『关西夫子』者，有遗山、江汉、西庵三先生之碑铭之集序言。」又《跋张梦卿所藏紫阳墨迹》云「尝闻其幼时，文已奇古，歌『白水满长干，紫阳阁底清风细』之句，遂号紫阳。初名焕，更为奂，后受太宗简文判误「奂」为「英」，不敢私更，始就名英云」。

　　◆江汉学侣

　　酒官王子正先生粹

　　王粹，字子正，右北平人。杨中令当国，议所以传继道学之绪，必求人而为之师，聚书以求其学。乃于燕都筑院贮江、淮书，立周子祠，刻《太极图》及《通书》、《西铭》等于壁，请云梦赵复为师儒，先生佐之，选俊秀之有识度者为道学生。（参《郝陵川集》。）

　　（梓材谨案：先生初名元亮，改名元粹，后止名粹，系出辽世衣冠家。《中州集》称其「年十八九，作诗便有高趣。性习专固，世事不以累其业，故时辈无能当之者。」又言「正大末，用门资叙为南阳酒官，流寓襄阳。襄阳破，只身北归，寄食燕中」云。

　　文忠郝陵川先生经

　　郝经，字伯常，泽州陵川人。金末，避地河南。走匿窖中，母许为兵火熏灼而死。时先生方九岁，以蜜和寒葅汁决母齿饮之，即苏，人以为异。后徙家顺天，守帅张柔延之家塾，教诸子。储书万卷，恣其搜览。上溯洙泗，下追伊洛诸书，经史子集，靡不洞究，然以羽翼斯文为己任。自是藩帅交辟皆不就。世祖以大弟开府金莲川，征先生入，咨以治国安民之道。及即位，以先生为翰林侍读学士，充国信使使宋，告即位，且寻盟。或为先生危之，先生曰：「南北构难，兵连祸结久矣。圣主一视同仁，通两国之好，虽以微躯蹈不测，苟能弭兵靖乱，活百万生灵于锋镝之下，吾学为有用矣。」遂行。至则贾似道拘之真州，越十六年，以礼送归，遂卒，谥文忠。有《春秋外传》、《易外传》、《续后汉书》、《陵川文集》共数百卷，皆拘幽时所著也。（补。）

　　（梓材谨案：先生志元遗山墓云：「先生与家君同受业于先大父，经复逮事先生者有年。」又为浑源刘先生哀辞，谓尝奉杖履。则先生递及元、刘之门。又阅其上紫阳先生论学书，盖尝问学于杨氏。又有《与汉上先生论性书》及《北平王子正先生论道学书》，则复并接江汉之传矣。）

　　司业砚郧城先生弥坚（附师王登、刘仁卿，子禹功、禹谟。）

　　砚弥坚，字伯固，应城人。砚氏莫究其始所出，其师初命其名曰弥坚，其父止命坚，故先生在官称弥坚，自称曰坚，盖不忘父师之训也。生七年，学于黄氏家塾。十六，从乡先生王景宋学。景宋名登，以进士起家，仕至京西路提刑、京湖制置大使司参谋，为人卓荦奇伟。先生学得其梗概，慨然有志于事功。年十八，又从袁州刘仁卿学议论。岁乙未，元师徇地汉上，先生与江汉先生赵复俱以名士为大将招致而北。戊戌，诏试儒士，先生试西京中选。家真定，着儒籍，专以授徒为业。先生通诸经，善讲说，士执经从而问疑者日盛。先生告以圣贤之旨，谆切明白，不缴绕于章句。容城刘因、中山滕安上皆从之受经、燕南宣阃及部使者嘉其行义，又共荐之，擢为本部教授，凡十余年，循循为教，始终不倦。至元二十四年，召为国子司业，律身严以有礼，屡以阳城忠孝之说训迪诸生。居岁余，移疾归。先生问学淳正，文章质实，务明道术以敷其教，自少至老，清苦严重，士咸服其学，推其行。有《郧城集》十卷。二十六年卒，年七十有八。子禹功、禹谟，皆明经学。禹功，冀州儒学教授。（参《苏滋溪集》。）江汉别传

　　文靖刘静修先生因（别为《静修学案》。）

　　◆鲁斋家学（江汉再传。）

</div>
    <div class="pagination">
<a href="宋元学案_page386.html">上一页</a><span>...</span><a href="宋元学案_page382.html">382</a><a href="宋元学案_page383.html">383</a><a href="宋元学案_page384.html">384</a><a href="宋元学案_page385.html">385</a><a href="宋元学案_page386.html">386</a><span class="current-page">387</span><a href="宋元学案_page388.html">388</a><a href="宋元学案_page389.html">389</a><a href="宋元学案_page390.html">390</a><a href="宋元学案_page391.html">391</a><a href="宋元学案_page392.html">392</a><span>...</span><a href="宋元学案_page388.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
