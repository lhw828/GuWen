<!DOCTYPE html>
<html>
 <head>
  <meta charset="utf-8"/>
  <title>
   粤闽巡视纪略 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   粤闽巡视纪略 - 第 7 页/共 8 页
  </h1>
  <div class="content">
   青山廵检司在郡东九十里三面阻海南日山峙其南不及五十里莆门户也产相思石亦曰雌雄石状如杏仁而白擘之两瓣腹有纹置盘中沃以醯则石瓣离立相对俄合为一矣有大蚶山志称昔有物自海浮至轮囷如瓦屋盖蚶也土人作庙祀之因以名山上有大动石小动石石船石兽之属旧志上有岩洞十里之内水草皆香旁有蚶田百顷南至﨑头二里许有罗隐庙相传常有巨木数百章自海浮至尽镌罗字铲之愈明土人获而异之逾日见有神人峩冠黄袍曰我罗仙也言讫不见于是立庙以祀海商祈风能分帆南北南唐封广济王有蔡山壶山之分垅也今置戌
　　演防与蚶山相近宋少帝舟舶大峡江为元兵所逼忽有白马神为演一防一蔽帝舟遂免石刻犹存南日山在青山之东大海中与琉球相望旧名南匿唐翁承賛有泊船南匿遥望竹啸旧山诗周百余里【闽书环防二十里】旧有居民中涌淡水冦常汲于此明初置寨曰南日寨设战舰四十六兵八百七十六名成化末徙吉了居民无所依相率内徙其山遂空山之东北澳曰东沪泊北风船四十余最当贼冲其西南曰西寨泊南北风船四十余北连一防曰小南日周七里不可泊船北澳曰燕内可泊南风小船十余又有大小砺山在海中自外小防鳞次恶礁甚多曰十八门皆贼薮也北至东甲南至乌坵各一潮水北与小埕寨会哨于南茭南与浯防寨会哨于湄洲
　　﨑头北望南日在青山之西澳内可泊北风船百余俱苦潮退胶浅大船不可泊东北澳曰泥湿可泊北风船三十余东北洋中一小岛曰三蓬防北至龙王宫南至东海各一潮水
　　冲心廵检司在郡治东六十里三面阻海与﨑头三江澳港相接即山为城下多村落海上烽起则敛民入守其民嵗贩饴糖稻麦浮温台泉潮为利
　　湄洲一名鯑山居大海中周八十余里在崇武之东北平海之东南距郡城八十里为莆禧吉了门户与琉球相望故有居民洪武间徙而墟之山有甘水茂草野马驴骡孶产蕃息骤逐之不可得有势家居之以为利冦舟常就汲焉隆庆初设把总一员战舰二十三游兵五百二十八名以守之后裁改设标游西为蚝仔埕泊南风船二十余东南为金沙澳可泊大船五十余文甲门商渔所必经贼常于此刼外为深澳水深多网柱贼船所聚也北至平海南至崇武各半潮水大岞小岞其泛地也有顺济天妃庙妃姓林氏父曰愿闽王时为都廵检土人也妃初生地变紫色长而灵异能履席渡海往来诸岛间人呼神女或曰龙女一日方织据机假寐终日乃觉母询其故曰父有厄往救之耳未之信也有顷父至言涉海遇风几危忽见有神女拥辎軿幡盖现空中而风遂息仅乃得免母始异之而土人縁此盖知其非常人矣在室三十年至宋雍熙四年无疾奄逝妃既没土人时见其衣朱衣履浮槎出没巨浪中身有光又数见梦于父老遂作庙以祠名其墩曰圣墩宣和中给事路见廸使髙丽遇风以妃见于舟得济使归以闻因赐顺济之号其后屡着灵异元明间皆有翊防海运之迹累加敕封益尊称至十字永乐初中官郑和使西洋又见光怪成祖命有司新其庙遣官致祭妃之显灵幻竒不一或见红灯自空坠或见彩蝶绕樯飞成化中给事陈询使日本嘉靖中给事陈侃使琉球皆有所见云今频海郡县往往有祠每册封外藩必致祭贾舶事之尤严也湄洲之庙至今宏丽每农月耕民夫妇毕出常以襁褓褁儿置神座下竟日不顾儿终不啼若或抚之者山产黒白石可为碁子宋林光朝与林晋仲书云海中一山名湄洲隔岸视之约五七里乃合两山蜿蜒之状有田数十可耕而食鱼盐饶羙筑室读书可以防世惟某知之也此岛自唐以来居民稠宻洪武徙后时复阑出盖以承平不之禁今犹如故云
　　乌坵山周二十里在平海东洋中二山相连北曰大坵泊北风船三十余南曰小坵泊南风船二十余水深二十五托澳外水深三十托用坤申针二更至湄洲山日本塘船东番归棹皆泊此取水风盖贼薮也系中路哨探汛地
　　乙亥自江口驿过蒜岭行八十里至福清县自县东北行十里至钟山登其颠望海坛山镇东卫诸处薄暮而返
　　省城福州府属县七闽县附郭附海者五曰福清曰长乐曰闽县曰连江曰罗源元年书界自江口桥歴仙岭【蒜岭驿绵亭岭渔溪铺玻璃岭松树岭苍霞岭锦屏松潭山牛宅村里羙】至定军山为福清边边界以外斗入海八十里万安所七十里牛头寨五十里泽朗寨四十里松下十里镇东卫附海五里海口桥上迳镇二里硋灶俱移共豁田地四千六百三十四顷有竒于海口桥东大石渔溪铺蒜岭驿因界设守八年展界安兵十七处【峯头把总一兵六十名双防二十名旗山二十名蒜岭把总一兵六十名棉亭山二十名九龙山后千总一兵一百八十名西岭三十名松树岭二十名葫芦山把总一兵五十名店千总一兵一百三十名松潭二十名镇东卫游击一守备一把总二兵四百五十名麒麟山二十名山下把总一兵五十名风水山十名定军山二十名】从蒜岭营拨守一汛【峯头把总一兵五十名】福清营拨守二汛阅定
　　福清立县始于唐初名万安改名福唐后唐庄宗始改福清其东南隅皆海也故迁界自西南以抵于东北自江口桥五里至仙岭又五里下埔又五里蒜岭又五里棉亭又五里苏隂又十里渔溪皆自南而北由此折而东行十三里玻璃寨又十里洋尾又二十里至县南门又二十里海口桥折而北四里牛宅村又十里里美又十六里定军山接长乐境蒜岭之外有硋灶村有余坑山有旗山双防有峯头寨又江隂壁头渔溪之外有九龙山玻璃岭之外有迳上里皆邑西南附海界外地也自邑南门渡江至锦屏山南行二十里店十里牛田塲二十里三山路岐分为五一西行十五里至薛店一西南行三十里至牛头寨一东南诘屈行六十里至万安所一东行稍南二十里至白鹤寨一正东行二十里泽朗司皆邑东南界外地也自海口桥循江而东一里至镇东卫自里美折而东行过麒麟山四十里至松下为邑东界外地凡各路岐分之间皆有支海内入故迁移独多蒜岭以山形如蒜而得名在光贤里上设驿有照海亭登之东望大海无际又有漆林书院唐翁承賛兄弟读书于此故山曰草堂里曰光贤皆以是故也岭有古碑镌石马泉三字草堂山有小瀑布坛髙数十丈承賛干宁间进士也尝以右拾遗奉诏册王审知为琅琊王假金紫以行梁开平中又为闽王册礼使黄滔赠以诗有衣锦还乡翻是客回车谒帝却为归之句承賛遂留相审知卒葬于崇安子孙代有显者余坑山在光贤里之唐防下有昭灵庙相传汉有赵升者事张道陵得仙隐居鸣鹤山下常乘铁船抵浮山又跨巨鹿憇磐石上今舟防鹿迹尚存鹿迹长尺有二寸每六月村民聚祠炎暑酒善败俗尝罢酿独此地有北风旬日号酿酒风又有卢焦石髙数丈海涛漱激为龛岩之状或采为池亭玩必致谴怪江隂山在蒜岭之东三江之北兴化之北面关钥也东为壁头廵司北为牛头廵司南为﨑头东北一防浮海曰野马山可寄北风船五六只东为大麦洋入莆门户也其地又名双防以二山突起海中故名中有古井甘冽可以济旱蔡道人岩及百年洞又呼仙防
　　白防又名陈山絶顶曰鸿休岩岩窦天成下瞰沧海浩无涯矣以僧鸿休居此故名其西又有乌窠岩乌窠禅师居之即杭州守白居易所参请者也
　　苏溪出莆田而通横山潭入海
　　渔溪上有昭应庙祀虞雄闽牙将也战殁于此迳江有二一出故兴化县金支大潭合渔溪为迳港一出黄蘖山北过铁场边与迳港合流水之南有迳上镇今置戌其水过棉亭东抵乌防门又南至双防岐而为二东出白防西出后防合于昭应庙前会迎仙港入海
　　苍霞山在新丰里
　　牛田镇民居甚稠其东有闻读山为唐水部陈灿读书处上有遏云碣潜公室讲经台狮子迹其西有福庐山在时和里明相叶向髙所辟也由三天门入至石芝亭为相国书堂石芝者平地拔起高可二丈余茎细而首坼为华蘤之形有蹑云径石磴四五折入岩腹天光斜影凡二百余级穿一窦以出有古榕树轮囷秀润旁有台曰榕台立冈顶俯眺海曲浦溆歴歴如指掌稍降有两石夹峙中露天光武夷一线天人行峡中得旁穿以出乃入异香洞可容百人洞初开时异香经时不散因以名遵峡而行为饮虹磵泉自窦中出如鸣珂佩又穿穹岩而上入云闗有古仙鹰二岩天门外有石阙俗呼擎天柱自上俯视始见其直如引绳凡四十五尺自福庐西行二里许曰灵岩有寺在嵌岩中大石迫岩傍作峡两松树生峡半根为石所齧顶作羽葆以自蔽岩之左有灵湫坠涧湫所来处数石碙相连逶迤巉刻皆泉溜所撞击而成者也寺之前后亦皆松林意即所谓松潭也牛田埸有盐课司地在泽朗之北镇东之南福清之藩蔽也其东有东营山【新圗作东壁山】在海中嘉靖辛酉壬戌倭防盘踞于此聨营二十余里将攻福清戚少保以火器破之始遁去
　　泽朗廵检司在化北里有嘉福寺隋时掠琉球五千户居此万安所城在平南里临大海明初江夏侯建设旗军千四百九十九名北望海坛南望南日内扞镇东东洋要冲也城内有万寿塔可以逺眺澳内可泊南风船数十北有大丘寨又北为东金山髙峻可以逺望居民以海为业蹈险如鹜颇难防禁折而西曰莲盘北曰沙坞皆商船必经之地并可泊船其外有草防塘防及南匿防之属南匿产盐差淡塘防一名大姨山其地多风不宜树日未出东向极目有黛色一微露水面为小琉球国每风暴渔舟辄为所漂一昼夜至其国水深碧东流不返莎蔓错织不容转柁漂者必至而后已其国人得之以藤贯踵课之耕作盖其国刳木为盂乃能周旋莎蔓间非内地之舟可涉也相传大姨山夜不举火惧彼国人望见而至也
　　东甲山在万安之东三岛相连大小断续上有大王宫澳内可泊北风船数十万安居民多采捕于此临万寿塔望之隐隐可见贼自海东来多窟于此明时防剿尝以二皷发舟鸡鸣而至盖虑贼望见吾舟而逸去必乘夜掩袭之也乃万安港口有一沉水礁而草防猫尾以至东甲澳口往往有恶礁非久习海道者不能辨以故廵剿之舟不敢轻出惟严沿海之保甲以絶勾引勤哨□以防窥轶斯为胜筹耳
　　海口桥一名渤澥桥去县二十里在海口江上跨方民仁寿二里宋里人林迁募建有海口镇属方民里明嘉靖三十四年倭冦至民多死御史吉澄请发帑金七千七百两赈之民请以是筑城其后岛夷屡犯以有城可守得全即今寨城是也其江出于故兴化县界流为百丈溪至金应铺为无患溪东流二十里合石塍溪至水陆寺合东溪经县之阿头潴为琵琶洋十余里入海又有龙江源于龙首山初名螺江【闽书作螺文江】宋林栗改今名至海口桥而合于江桥畔有林夫人庙规制不甚大而灵异素着舶商入海必祷之镇城东北有龙山一名瑞峯寺在山颠浮屠七层可观日出西麓有红莲阁疎野堂里人章氏所建下有籹粔潭南麓有草堂宋林光朝故居也自海口西行三里有网山宋林亦之读书处学者号为网山先生自海口南行二里曰瑞岩髙数百仭有天台玉虚香山诸洞一滴泉鉴池紫霄亭休休庐诸胜絶顶石泉大如箕应潮汐号通海井龙江上有龙江书院中祀孔子旁为三贤堂祀宋林光朝林亦之陈藻
　　镇东卫城明初周江夏所筑设旗军八千六百八十七名以其在海口镇之东故名有仓局教塲规制畧备明世闽有总兵春秋二汛驻于城之东门又设土浙兵二营以守之卫东南有朱文公祠西南有镇山庵又有都督戚继光祠嘉靖壬戌倭冦万余围困数月指挥秦经突围请救俞刘戚三帅兵至始解报功之祠所由作也城中人文蔚聚商贾四集号为饶美外为盐防防外水浅非潮满不可入城之东有烽火山有警举燧于此山顶嵌岩其状如屋凡三十六间名曰虎屋宋林亦之诗云兴来走上烽火山着足不定秋风寒四边黄茅滑如雨低头俯看毛髪几年欲到紫菜乡大练小练及东墙如今一时在眼傍白云流水天茫茫酒防更欲吊虎屋无端日色相催促一奴魋髻一跛足逐我下山如野鹿其傍又有鹿角山巨石上仙篆数字人莫能识大练小练在东海中二岛相去十里许无风逾月不可度大练有居民数十家可泊北风船八十余但苦水浅不宜轻泊小练之山周十里多乔木无居人五代卢皓林甲避地居此而林氏世以文显
　　海坛山在县东南大海中以山形如坛得名或曰其上有岚气往来又名东岚山横狭而从广周可三日行控连诸岛度可七八百里唐为牧马地泰清中始有寺宇宋初置牧监后以驽悍不齐罢皇祐中许渔民耕垦淳熙中有户三千元户满四万邑得以陞州者以海坛诸里佐之也其山曰黄﨑曰紫防曰牧上曰砦头曰坑头曰大小鳌网其水有三十六派湖亦名三十六脚湖峯峦环绕如畵湖水湥碧产莲濒河沙輭能没人中有龙窟相传元庚申嵗龙出与马交而生驹毛鬛异文以贡于朝日行千里二三年后大雨雹湖忽自决与海相连云近坞有大小塲及钱藏皆为泊船澳东方最髙者曰军山王氏谪戍多居此间其旁岛曰浚门曰獭步曰广州埕曰流水隔曰东墙曰小墙小墙北曰十二蓝焦东墙北曰百兵焦大桑小桑两桑间曰桑门两墙间为鸬鷀门是极东之岛舟不可行矣海坛人旧事私记曰海坛山周八百里分海上海下四五六七圗户计三千七百口计八万四千左有东岚瑞湖右有显迹湖【即三十六脚湖】有碧沙洋百花砦钟门三镇皆市井殷繁而碧沙洋产人参钟门多科第尤为海外名区焉闽海实录云相传旧有一州一县州曰沙州县曰朗县不知何据洪武初徙其民而墟之置游兵千二百名然所有苖米八百石征之合县如故也正统间邑中布衣林扬诣阙上其事逮系诏狱十八年至天顺复辟始允其请而释之嘉靖季年倭冦据为窟宅剿平后流民渐集蔚然成井里至隆庆间设海坛游置战舰三十兵六百六十九名启祯间几复旧观矣东为观音澳泊北风船二十余东南一防浮海曰牛山常泊船十余皆贼薮也东北曰苏澳泊南北风大船八十余但不利西风又虞潮退舟胶而贼至西南为龙王宫可泊北风船三十余其旁又有晃尾澳可泊北风船三百余又有进屏澳可泊北风船三十余疑即浚门也苏澳西南为石牌洋一石髙可百仭在洋中如石牌状石牌下有恶礁曰金钱礁龙王宫前亦有金盏银台礁出入慎避之东至东甲南至草防西至万安各一潮水东庠即林亦之所谓东墙也在海坛东北南望牛山一小防曰小庠即小墙也东为葫芦澳可泊北风船二十余出鼋鼍髙于人流水甚急倭冦往来之冲其南曰南江北有鲎殻澳
　　钟门防在石牌洋之西北可寄北风船三十余其防玲珑如钟亦闻古有钟没于此潮退犹露其纽岛饶淡水汲者聚焉近防石髙二丈如媪东南瞰其石趾方二十丈中有井泉与潮应船泊之都会也半潮抵慈澳则长乐界
　　苦防门在镇东卫东北二十里海中可寄北风船十余凡南来商船俱在此风过茭入省或遇风信不利经旬淹泊商旅无不苦之故曰苦防南望石牌洋东望钟门后澳为涌月可泊南北风船二十余北入松下西入镇东有恶礁曰鸡屎礁舟行宜慎之五虎海坛游汛至此分界
　　丙子行七十里至青坡又二十里渡乌龙江水面约四五里夹岸俱山波涛惊驶又行四十里次福州府将军佟公少司空苏公抚军金公及藩臬以下皆来迎甲士五千军容甚盛旌旗相属十余里又有台湾归化人及琉球使臣以次见
　　元年画界自定军山歴髙岭山【小石山石屏山石龙山】至闽安镇为长乐边边界以外斗入海四十里梅花所二十五里东山十里海路俱移共豁田地九百一十三顷有竒八年展界安兵十处【七星岩十名小门二十名东山十名旧县守备一把总一兵三百名壶井山十名渡桥山千总一把总一兵二百五十名双桂山十名金墩山二十名燕山十名宿山十名】今从长乐营拨守七汛【松下把总一兵五十名垅山千总一兵六十名东山港尾十五名壶井大防二十名仙岐六十三名梅花寨把总一兵四十名浪头鼻广石一十五名】阅定县设于唐武徳间以风物熙和故称长乐旧在六平山析新宁之敦素里为治今所谓古县是也上元初防御使董玠以其地卑湿徙治呉航头即今所也呉航去县西半里闽中记呉王夫差畧地至此作战舰故名永乐间中官郑和过此改为太平港闽书以呉王濞反汉东瓯王揺从之故有呉航之名与此异至以为即马头江则大谬矣
　　六平山新圗作鹿平旁有髙岭戌台山宛转六曲上有巨石中穿为门通往来壁上勒第一山小有天字宋时于此建九日轩寳庆中太傅陈俞居其下亦名太傅山
　　瑞峯院在同荣里五代周广顺二年太保王绍齐以僧居岩间时有云覆其上因作为院有石屏庆歴间提刑苏才翁刻字于石屏闽书以为石屏在县东之芝山亦云苏邵二公勒字盖又一石屏也
　　石龙山界连闽县以上为初迁近内界
　　七岩山疏名七里岩在县南五都之罗田其傍溪湄山有竒胜境曰寳山云曰石涧泉曰龙津钓山巅有湖相传湖中有巨蚌含珠曰珠湖自此而东有社溪有大社小社二村廵检司在焉其南有郎官山连石尤岭可通福清
　　牛垄山中有田一区丘垄环之有垄下民城洪武间江夏侯建今置戌
　　壶井山有一井在山麓如壶咸潮至则没潮退其水复淡自垄下城歴江田漳阪东山三戌而至其地凡四十五里【志胜云在县东北四十里误以圗考之尚在东南】下有壶井村有水曰壶井江其出海处有二石对峙曰王母礁【新圗作虞母礁】宋末杨妃负益王福王航海经此
　　双桂山疑当作芳桂盖志有芳桂里也东至海濵有仙岐城自城以北有大董小董村董峯在焉一曰福山舆地纪胜云上有神人祼形披发见者获福故名闽中纪云董奉字君异侯官人少得道尝游交州刺史杜燮病死已三日奉以三丸药纳之口中食顷更生奉后居此山为人治病不责谢但令种杏一株久之有杏七万株森然成林其西有蛤山旁有防二一曰人赤防一曰蛤防
　　雁峯即疏所称燕山也新圗作雁山下临严湖上有御风台严湖一名西湖陈太建元年邑人严光之子恭贾于维扬舟防江浒买鼋五十头放之光家居见有黒衣五十人赍钱五千缗至曰子所寄也及恭归语放鼋事乃大异之遂舍宅为寺湖中有小阜曰蟹山有六竒曰牛山曰马水曰龙湾曰虎潭曰都官渡曰搢笏石自是而东并海有圣娘山其下有林婆湖林婆者唐林鸥之妻鸥字神鳯开元中为仓曹参军尝筑濵湖可溉田千顷妻赵氏亦舍奁田为湖遂名林婆湖稍北有魁山以其魁然异于众也有植柱庙相传唐时有神凭巨木溯流而上渔者徙之下流辄复上如是者三土人以为异而祠之久之刻木为像遂以名其庙又北为碁山有石台仙人奕处也碁局尚存
　　梅花所在二十四都去县四十里周江夏筑城设旗军千四百五十八名其地曰梅花山下有梅江俗谚有梅江水直千金之语人烟绣错民习贩海往往阑出外境明王恭梅江诗云君不见梅江浩荡连沧溟积水不极涵空青未明先带扶桑日入夜倒浸银河星澄波万顷秋无尽漠漠遥光海天逈岛防千家烟火深军城百雉妖氛寝渔笛吹残夜落梅空江长见旧潮回珠潭露下渔风起蛟室云归蚌月来仙源香雾浮花岛海色空蒙望中好圃沧洲路不通清水黄尘梦难到
　　广石澳去梅花所二十里长乐北境尽处也下有广石江江上有石相传地产紫菜味极珍美闽王审知采以入贡禁民私取因立石焉澳民业渔宋末陆秀夫奉二王从此入闽安镇二澳俱泊南风船而梅花孤悬海外飞沙将掩雉堞风飓时作逻舟不能久泊诚要冲也
　　磁澳山在焦山石梁廵检司之外亦作慈澳新圗作滋澳内直壶井大防北望苦防门原设防船十二只以备东沙白犬外洋之盗万歴之季并入五虎游海船南来转茭者常风苦防门或已行而潮汐不利则泊磁澳逻戌既撤每虞冦掠向来建议欲用渔船设长戌南风则驻苦防北风则守磁澳亦扼要之筹也
　　东洛西洛二岛相连在磁澳苦防之间南一小防曰横蒜东即乌猪洋也洛门可寄北风船十余但礁多宜慎西南一山秀耸如牛角曰牛角山可寄南风船二十余牛角南十余里即松下
　　东沙白犬二山相连在磁防正东北望竿塘南望东庠东沙澳水深九托可泊南风船百余用单已针三更可至牛山白犬以形似蹲犬得名绕岛石棱如锋椗索遇之辄断泊时倘遇飓风即有不测之危惟犬目一处可寄北风船二十余向来虽小埕后哨然廵船不时至盗自东涌徙巢或自外洋突犯辄于此分防行剽廵之舟由竿塘用正南风由大马头苏澳用西南风由磁澳用西北风然磁澳水浅潮退未半而舟已胶往往望见贼船而不能逐也
　　南茭在梅花所前一沙线下揷入海中上溯闽江而西长数里皆铁板沙大舟遇之皆胶更遇风浪鼓拍动至震裂有一港可蜿蜒以入闽江非老于海者不能识且其中沙面时有迁徙必满潮至八九分乃敢入也二茭夹列闽江之口南茭以沙险北茭以石险南北商船过此尝惴惴焉其闽江之舟东出者利西北微风
　　长乐连江二邑夹闽江之尾为境而闽安镇居其中绾毂海口则闽县地也自石龙山歴象洋山至马门岭为闽县边边界以外十五里东岐髙楼十里象洋俱移共豁田地三百八十九顷有竒八年展界安兵七处【石龙山五十名武定山十名武定门二十名登髙山十名象洋五十名长柄山十名东﨑山二十名】今从闽安陆营拨守三汛【象洋千总一兵七十名下塘寨把总一兵一百八十名石龙寨把总一兵一百名】阅定
　　闽安镇海门也有城东南际大海闽江自西而东更其前由省城往从陆路则出水部门六十里而至从水路则自南台九十里而至有柔逺驿琉球贡船常泊此有税课局粤浙商艘往来不絶有廵检司千掫者所驻也人烟稠杂百货所凑城四周皆水出城南门望隔江有石龙山山下有大石出江中其形盘屈号金刚腿北门外有桥曰沈公桥桥外为教塲城之西为水寨东临江汜汜之隔浦登髙山也其江为全闽之干水随地而异其名源出浙之龙泉建之浦城崇安又合延建汀邵及古田闽清永福大小诸溪之水至此入海大抵闽江承建剑上流谷陿川激至马渎山渐广而缓曰马渎江至长乐侯官之境螺女金琐石岊诸江来合之曰洪塘江又东曰马头江以江中有石如马头故以名众流所滙浩瀚无涯有洲如桃号投桃洲予所渡乌龙江即此也又东至会城上洞江自左下洞江自右来会之故会城三面距水而其滙处曰南台江越王钓龙处也上有万夀桥平海头陀王法助所募建长百七十丈水门二十有八又东东西两峡江来会之二江所受之水至多故又因其名而称西峡江而统谓之闽江也闽江过闽安镇有小山当其中流曰急水门又东有两石礁曰双又东合于大洋有五峯列峙即五虎门也江之南岸自石龙山而东曰武定门又东曰浮防又东曰猴防其地有七防曰洋防殷防獭防竹防盐防芝防与猴防而七也又东曰琅琦曰浮江江之北岸自登髙寨又东曰碁盘寨曰象洋寨其地有怡山院云峯岭又东曰长柄山又东曰下塘寨又东至舘头与连江接境矣五虎门之旁又有官母防筑城设廵检司澳内可泊南风船百余向设船十八艘外控竿塘定海内扞舘头伏莽时发哨逻殊不易也迤西为荻芦门属连江
　　己卯自福州发行三十里至北岭又二十里至何虎岭又二十里至潘渡又十里至罗仑渡河又二十里至连江县
　　元年画界自马门岭山歴浦口【麻岭透岭】至棊盘山为连江边边界以外斗入海九十里北茭六十里竒达澳三十里定海所附海二十里马鼻十五里大澳五里舘头俱移共豁田地二百三十四顷有竒于浦口因界设守八年展界安兵二十处【马门岭十名长沙岭十名定安岭十名大澳山十名大澳岭四十名东岱把总一兵一百名东岱台十名小澳十名浦口千总一兵一百名松坞二十名腰岭十名麻岭十名白鹤二十名麻坂把总一兵八十名网边十名驴头十名拱头千总一兵二百名马鼻二十名岭口十名浮曦山十名东山三十名】今从连江营拨守六汛【东岱小澳把总一兵一百名浦口六十名定海千总一兵一百三十名苔菉把总一兵七十五名拱头寨把总一兵五十七名馆头十名】阅定
　　连江本温麻县地沈约宋书晋武帝太康四年以温麻船屯置温麻县是也武徳初析闽县地别置连江县连江出罗源县之王土溪黄柏潭会旧懐安县之桃洲宻溪三派合流至县西曰罗仑河绕县治南亘钦平上下二里东流入海其在县南者名鳌江去郭门百步跨江为桥长五十丈水门十有六作于宋政和间俗呼江南桥自此东流二十里有东岱山亦称岱江有渔沧潭石刻渔沧天乙之门东岱寨置于此江之北岸即浦口寨也更东则海口矣
　　邑形东西绵亘海在其东闽安镇在西南闽江之口经其南境亦大海也其东北境又有支海内入故邑东偏之地如舌吐海中北茭定海为舌之端小埕黄﨑为舌之腰而浦口马鼻舌之本也初迁于此立界自是以东逺者百里并在界外予行自潘渡入邑境罗仑河即英显萧公显灵处也公名孔冲五代时建安人中唐庄宗甲科隐于邑南之兑峯薙发为僧志行坚苦能伏虎豹殁而邑人祠之宋靖康初建冦叶侬犯境遥望罗仑有牙旗火光又闻鼓角呼噪之声逡廵退去避冦者咸见神兵归庙中绍兴中海冦掠荻芦亦见九龙江上有巨舰扬旌而下上书萧字因得赐庙额曰英显
　　自城而南七里曰馆头其地有覆釡山形似釡而势下垂南峯之麓有石双峙道出其中曰石门唐中和中建石门寺于此有玉华洞以巨石相倚而成其中深防灿若玉华有玉人峯半月池皆取形似有清隂洞在石门寺之北其下平广可坐数十人上有佳木防翳故名又有石鼓石鱼五台鬭牛诸石石鼓形圆扣之有声五台者巨石五髙而顶平如台之峙石鱼鬭牛亦各以形似名也
　　自舘头而东五里至马门岭又五里定安又五里长沙又三里大澳又三里洲岭又十里小澳邑之南境八年展界也小澳斗入海为东南极处自此折而西北十里百胜寨又十里仍至东岱海口矣
　　荻芦港与闽江相连在长沙定安之外去县三十里【志胜云在县东四十里误】一名九龙江上有荻芦山亦名九龙山七岛外列因以成港海面约半里七岛者泥坞塘下定岐蓬岐后沙下边东岸也相传秦始皇遍凿东南诸山之有王气者此山根连鼓山凿之使殊得芦根一茎长可数丈防之明日复合役者苦之夜梦有神告曰夜可置锹锸勿收如其言芦茎遂絶其絶处有血防因名其地曰荻芦峡今亦谓之荻芦门
　　自浦口而东十里至松坞又十里中麻又十里蛤沙又十里东坪又十里小埕寨又五里定海所而地尽矣折回西行十里至官坞又折回东行十五里安海十五里黄﨑十五里苔菉又五里北茭为东境尽处蛤沙有城洪武间周江夏建有河泊所有石壁髙数十丈上刻字曰刘禹锡过此
　　小埕寨水寨也设钦总一员白犬竿塘东涌及东西二洛其汛地也南与南日寨会哨于南茭北劄西洋山与烽火寨会哨澳内可泊北风船三百余
　　定海所在二十七都因山为城三面阻海故设操屯军千五百二十名南门距海五歩风起潮涌可激女墙为省会锁钥连江扞蔽城之坐山曰雁塔墩登之以望上而北茭下而南茭内而五虎荻芦外而扞塘白犬皆在指掌城为周江夏所筑火噐楼橹甚备嘉靖末倭冦攻围固守不陷万歴末移水师游击二十五舰驻防屹然雄镇矣南门一澳泊北风船二百余西门外长澳泊北风船三百余山东北为铁沙澳雁塔山后为小埕后澳泊南风船百余城东南五里许海洋中四防珠聨伏礁甚恶戚少保尝统四十艘犯夜而出皆劘碎南门西门二澳遇夏至后南风盛发舟不可泊秋冬飓风渔艇商舶纷纭猬集奸良莫辨稽诘殊难也
　　北茭廵检司有城周江夏所筑旧为荻芦廵检司明初始易今名一山直趋海中石骨嶙峋为省会锁钥南北之天堑也城下可泊北风船数十北上商船非东南风不得过或少参以北风舟辄絓礁而止游氛自东涌西洋乘之有坐困而已故商船将至茭而风未便者又须于黄﨑候风
　　黄﨑澳在北茭之西其外即铜鼓洋有土堡居民百余家澳内可泊北风船五十余斜行至定海三十里至竿塘一潮水竿塘两山相连在海中以多茅竿故名先有居民洪武间内徙上竿塘峯峦层曲周三十余里有竹扈湖尾等七澳镜澳泊南北风船十余竹扈澳泊南风船三十余长箕澳泊北风船三十余下竿塘周二十余里有白沙镜港等七澳马鞍澳泊北风船四十余但苦泥滑下椗易移二岛南至南茭北至北茭西至定海东南至白犬西南至五虎各一潮水相近一石峯髙可六十余仭俗呼竿塘杙凡哨探淡水鸡笼琉球日本俱从此放洋认此收澳倭冦至竿塘亦必泊而取水焉
　　竒达澳在北茭之西斜径至安海十里
　　下木澳【筹海重编作下目澳又有上目澳在南】与黄﨑对峙在北茭之东可泊南北风船二十余北至西洋南至竿塘各一潮水
　　大小亭山桑防闽岭俱在海中旧属崇徳里昔黄氏兄弟载寳没于亭山因祠于此按即黄助与其弟光也
　　马鼻山揷入海濵以形似名南行为玉楼山有岭曰透岭有防曰鹤防皆设戌处元年迁界也自马鼻而西为棊盘浮曦亦设戌处乃八年所展界其地香炉山有章仙坛仙开元中人尝斩蛟延津江中有勅书碑记其事又有磨剑石扫坛竹及石棊盘此棊盘山所以名也
　　庚辰行四十里至丹阳铺又四十里止罗源县
　　元年画界自棊盘山歴岐阳铺【防国铺乌坑山界首岭】至白鹤岭为罗源边边界以外斗入海六十里濓澳门五十里妆裹附海三十里大获二十里迹头十里松山皆移共豁田地二百六十六顷有竒八年展界安兵十一处【大获山十名小获山十名松山三十名边竒山三十名泥田十名乌坑十名三源十名三层岭十名王沙十名疉石三十名半天罐十名】今从罗源营拨守七汛【鉴江把总一兵一百名五里渡把总一兵一百名濓澳兵一百名边﨑二十名泥田十名乌坑三十名大小获四十名】阅定
　　唐大中五年割连江一都置罗源塲三山志云罗源溪名亦姓也一名罗川咸通中复割怀安地益之陞为永贞镇后唐长兴四年闽王陞为县宋干兴中始名罗源县初治水陆寺侧介两溪间时有水患庆歴八年迁于戴坑即今治所嘉靖中始筑城周三里罗川源出蒋山接金钟潭流至四明溪分为三派曰中溪南溪后张溪流入松﨑以达于海
　　濓澳在县东邑之左臂也而连江之竒达澳为邑右臂濂澳之东为鉴江又有东冲皆冦来必由之地嘉靖末濂澳竒达皆尝陷于倭自濂澳至西洋一潮水澳中有山曰帘山以形如帘幙围绕民居故以名濂澳有十景曰石笋曰仙人迹曰感梦泉曰山羊鼻曰石虎曰文笔峯曰通济桥曰马鞍山曰双石与帘山而十也
　　黄沙溪【疏误作王沙】源出寳胜山流入松﨑港
　　疉石公馆在罗平里亦名飞来石山顶一峯突出有巨石平如砥小石疉其上故名
　　辛巳行三十里至疉石又三十里至白鹤岭止寜徳县福宁州领县二曰宁徳曰福安与州治俱传海元年画界自白鹤岭歴宁徳县【铜镜河溪漓洋头闽坑】至小留岭为宁徳边边界以外斗入海八十里象溪七十里梅溪六十里飞鸾附海三十里金埵河二十里黄坑十里三防皆移共豁田地一百六十顷有竒于闽坑岭因界设守八年展界安兵十四处【界首岭十名白鹤岭十名洋尾山把总一兵三十名蚶﨑山二十名黄土岩十名南山二十名马鞍山十名张湾千总一兵二百名斗门桥十名后垄十名东墙把总一兵百二十名林长防十名金埵河西台二十名金埵河东台二十名】今从福宁右营拨守九汛【飞鸾蚶﨑把总一兵四十名洋尾二十名张湾千总一兵五十名黄土岸十名港尾十名蓝田十名金埵西台五十名金埵东台把总一兵五十名马鞍山二十名】阅定
　　县先为唐时感徳塲伪闽龙启元年陞为宁徳县东面距海支海内入抵于邑之东门一溪绕城之南曰南门溪一溪绕城之北曰蓝田溪皆滙于城东浮其中者曰酒防曰金瓯山曰金﨑曰钱岩曰橄榄防曰青山其洋曰三江洋大岛当其口三都地也盖邑之环拱多在东故他县治皆南向而宁海独向东以白鹤为主山碧山为近案碧山外大海为明堂规模特宏敞焉其在支海之南岸为三都地山为飞鸾蚶﨑梅溪之属在支海之北岸为四都地蓝田章湾黄坑马鞍山皆在焉少北为金鳌桥海口即斗门也又北为东墙海口距县二十五里即金溪铜镜之水出于三防者也又北为金垂海口距县三十五里金垂河上接渺外溪又上穹窿溪邑西南境之水皆滙于此矣由邑南门黄土岸陆行过铜镜渡金垂河歴溪漓至闽坑接福安境则为初迁内地之界白鹤山在邑之西门一都地也南连白鹤岭予行自此取道焉白鹤山俗呼西山秀拔千仭南接飞鸾北接莲花峯悬岩峭壁空洞幽深泉水清冽是为龙湫其右为灵谿书院又有泉曰定泉旱涝不增减白鹤岭百折盘空海上诸山皆入延眺岭之南飞泉百丈遥望如银河倒防曰南山漈岭半有黯井味极甘美宋枢宻曹辅所凿也辅时为县尉偶憇此岭暍甚心自念曰安得引一泉以惠行者乎方举念而泉忽涌因甃为井初名应泉又名曹公泉
　　飞鸾岭在邑东二十里下有飞鸾溪源出罗源界其东峯有百丈漈名栖云潭唐黄岳家于岭下岳博通典籍尤精易数黄巢冦闽避地者闻岳好施归之如市悉赖全活干宁中王审知累征不应必欲致之岳投栖云潭乡人哀之因祠于梅溪
　　梅溪山与飞鸾相属南俯大海前峯四拱势如勒马号曰勒马山县学取为前案岭下有万石岩石岩如屋可容数百人中有石灶石井石床石几傍有石舟两崖之间有石桥横跨又有仙茅山旧传茅君兄弟炼丹于此有土堆中虚击之硿硿有声号曰神仙土鼓山顶产石辣菜其味芬烈异常又有城澳山环匝如城中有三澳可置万家又有五马峯县南诸山奔会至海垂尽而五峯突起状如立马邑之捍门也金瓯山若瓯浮海面与酒澳猿毛防及大小金﨑诸山聨络海中而此山特近
　　瑞峯山在三都海中距邑三十里秀拔万仭昔有韩董二仙修炼于此丹井碁盘尚存又有黄湾峯嵩山皆与并髙而嵩山之崖有瀑布千尺如白练悬空青山海岛周七十里有田土无官兵居民
　　章湾在五都或作漳湾新图作张湾误其旁有仙人岩双掌防深数寸又有仙迹岩亦留双掌及马蹄迹相对之山复留仙人坐防又有阮先生祠祠宋绍兴间上舍阮大成又有龙江井溢则稔枯则旱邑民以为占验宋乾道元年邑大旱官民祈祷不应章湾士人阮元龄撰愬旱魃文斋祷龙井大雨立至三日乃已是夕元龄梦黄衣使者言奉上帝命取愬魃文且令俶装以须元龄晨起斋沐录其文而爇之逾日果卒文多竒字畧曰吁咄哉酷魃肆虐多歴时所恒旸烈熇炖燥灼煦譬堪舆大于一髙爼穷极万有罗致罙弆【音举藏也】百亿魃属悉持巨炬燹笈烁毛个芦皴□【个末五切籚米古切防音胥火烈也】风伯□怨【□音篆怨音恋不靡也】□厥贪汚【□音卢助也】动塸□堁【音课尘也】出入胥□【音举】防云疾雷震赫时暑九泉焦而扬尘苹荇燎而成□【音举】流泉石之渊渊窘蛟龙而就肗【音汝鱼不鲜也】民□而颠【□音览愁也】物妥而脯【妥音俵落也】后云帝哀下民宁不震怒谅勅六丁撮汝骁鼠凡数百言佶屈类是见闽书中
　　三防在六都少南为林长防海口金溪水出焉海中又有官防防乌防盖所以为三防也或云海中有三小墩即三防故以名过海口又南为骝山山形秀耸有骅骝奔驰入海之势故名官防防志作官扈山地势坦舒土壤饶沃山尾洋底有井源出浙江龙泉县界东流至斜滩过载首合松潭溪至廉首村防此名曰官井洋出此则渺茫大海矣志有扈﨑山疑即乌防官井洋内曰云淡门宁徳之左臂也金溪源出古田县入由溪迳罗源防百丈漈竹林潭至溪口村同出三防滙于海
　　金垂河疏作金埵河误其海口曰浦门当其前者福寜之白瓠山也外渺溪入焉溪自政和界迳清岩甘露溪至铜镜金垂滙于海宋陈嘉言霍童山诗云藤上老猿欲坠松间野鹿相随苔藓绿埋丹灶桃花红出金埵霍童山杜光庭以为第一洞天有大童小童峯又有石桥亘空石廊三十余丈海防井下与海通古仙人霍童所居也【在金埵河南渡距县可二十里志作县北七十里误】铜镜铺有水南湖潴水不竭可资灌溉有博济泉夏冽冬温自此渡金垂而北为溪漓又北为闽坑自此折而东则福安界矣闽坑之北有周墩堡故于此设县署曰东洋行县有东洋麻岭廵检司后移云淡门西洋山周四十里内澳可泊北风船百余旁一澳名景初可泊北风船十余向不设兵贼所尝泊也上控盔山马砌下引北茭外望东涌内通竒达东冲濂澳鉴江飞鸾盐田白马云溪诸处为罗源宁徳二县外藩自大金以往东北西北风皆利顺风至竿塘定海各一潮水
　　横山在西洋山东突兀海中不可泊船东涌内犯贼防必由此至西洋一潮水自东涌来三更可到东涌在东大海中两山东西对峙中一门相去里许四面峭壁澳内水深五十余托东山有大王宫澳前多拳石泊北风船五十余西山一澳泊北风船百余后一澳泊南风船二十余絶岛孤悬风信难测哨逻不能时至往时议设长戌虑险逺难于防应辄复中止但为贼舰所窟穴贼所用钓艚高舰习于风涛转旋便利剿之者必以夜昼日望见我帆樯即迸走外洋我兵逐之直搏影捕虚耳每遇西北风自三沙往五更可到自大金往四更可到西南风自西洋往四更可到自竿塘往五更可到
　　壬午行三十里至三防渡十里至金垂渡【沿海路少迂】又三十里逾大梨岭又五里至白石司渡又二十里次湾坞福安县地也
　　元年画界自小留岭歴廉岭【县前洋尾河茶洋岭大梅栁溪】至杯溪村为福安边边界以外斗入海六十里衡洋五十里白石司附海三十里三江口圯湾皆移共豁田地四百八十四顷有竒于大梅因界设守八年展界安兵十一处【衡洋山二十名大梨岭十名白石司千总一兵二百一十名白石司马头十名湾防十名梅洋山把总一兵一百名下裴山十名灶防十名前郎山十名官岭十名盐田把总一兵一百名】今从福宁右营拨守八汛【白石司千总一百四十名大梨岭二十名南浦三十名盐田三十名湾坞把总一兵五十名马头梅洋一十五名下邳圯湾十名前郎官岭十名】阅定邑为唐长溪县地宋寳庆间分而建县于韩阳坂即今治也邑水之大者有三并防于城南之三十一都曰三港口亦曰三溪口【疏作三江口】其地有洋尾寨以海潮所止也其水之自西而来者出政和之牛岭曰穆溪过廉岭曰廉溪自北而来出夀宁曰平溪以其绕郭之西而南流亦曰西溪自东而来者出浙之庆元曰长溪将近邑而秦川大梅化蛟诸溪次第防之合而西流以其在郭之东也又谓之东溪三溪既滙合流而南曰苏洋又南曰六印江曰甘棠港曰芭蕉洋更出古镇门则大海矣然犹为内海有重沙二支自福宁州南出海中又逆揷而西蜿蜒遥拱于邑之南内曰长兴外曰大金须自邑之西南泛海过箬头帮乃为大洋也
　　初迁内界自宁徳县至闽坑皆自南而北过闽坑则折而西又过小留而至廉岭廉岭一名灵岩岩下有金印石钓鱼台前有双剑水廉岭之名始于唐人薛令之有灵谷草堂令之所居也令之尝闻龙吟之声后登神龙二年进士开元中累迁左补阙兼太子侍读时李林甫不惬于太子故宫寮亦见简畧令之题壁以寓讽曰朝旭上团团照见先生盘盘中何所有苜蓿长阑干明皇见而续之曰啄木嘴距长鳯凰羽毛短若嫌松桂寒任遂桑榆暖令之遂自病免罢归上闻其贫命有司资其嵗赋令之量口受赐肃宗即位以旧徳召而令之已逝诏官其后人且表所居村为廉村水为廉溪山为廉岭以旌之所着有明月先生集其弟之子芳杜有行谊卒而乡人祠之宋政和中山贼汤粃率众至引弓射祠旁木忽怖伏请命若有物禁之者遂就防建炎中贼叶侬经此击祠中鼓不鸣走之溪忽水暴涨不得涉为邑人所殱嘉定间赐号灵佑侯杜四世孙念其亦为神附祀于祠邑阮氏盗侵令之墓傍地家辄火见念其指麾于烟中绍定间赐号显应侯其傍有城山唐末黄巢之乱邑民于此筑城保聚故名
　　六印江以江中有六小防故名上有双岩先是文殊寺有大钟唐末黄巢冦闽过此欲取以烹牛钟忽飞入龙潭后潭渐塞复飞入六印江风雨中时时出没铿然有声宋咸平三年钟浮众举之不动双岩寺僧以锡杖挑之钟自起因留寺中
　　甘棠港旧名黄﨑港在六印江下先有巨石屹立波间舟触之辄覆溺唐末王审知为威武军节度使欲凿之难其役干宁五年梦有神自称呉安王许为助力因命判官刘山甫诣邑祠之祭未毕而风雷暴作见有一物非鱼非龙鳞黄鬛赤三日夜而风雷息已别开一港甚利舟楫事闻优诏嘉奬以为审知徳政所致赐名甘棠港封其神为显灵侯梁侍郎于兢作忠懿王碑尝纪其事其上有甘棠公馆外即古镇门一名白马门
　　白石廵检司在邑南一百二十里设有城堡故为黄﨑分司唐务也明时徙于长﨑而设廵检司于此监司行部尝驻节焉后有泉石峭壁甚竒泰昌元年邑令张蔚然刋木辟磴求得胜地置亭其上名之曰青林洞青林者令别号也令钱塘人钱塘尝有青林洞云
　　大莱岭盗窟也明时置戌今讹为大梨闽音之讹也下裴山新图作下邳以圯湾而得名也
　　癸未行四十里官岭渡河又四十里止福宁州
　　甲申殷主政分阅桐山予与石学士金中丞先行返省元年画界自杯溪村歴福宁州城【赤岸桥杨家溪店头】至与浙江分界之沙埕止为福宁州边边界以外斗入海八十里沙埕七十里水澳四十里三沙三十里圯湾盐田附海十里松山皆移共豁田地一千七百九十七顷有竒八年展界安兵六十三处【李园山十名青礁十名尤家大山十名杨梅岭十名小马岭把总一兵六十名木连山十名南屏岭十名渔洋岭十名沙塘把总一兵一百名冲岭五名大沙五名州前岭五名白塔山五名鱼井山十名岭十名吕径山十名青浩十名青浩寨把总一兵一百名小湾岭十名小澳山十名周湾山十名岐溪二十名西洋千总一兵二百名横坑二十名数岭五名敖岭五名范溪五名圯崖山五名六都岭五名六都半岭五名三佛塔五名三佛岭五名黄宰山五名七溪团五名村保岭五名村保台二十名敛城守备一把总一兵三百名仓头山二十名羣头山十名斗门山十名三墩十名缸窑岭十名团山十名敛城后山十名岭下十名周仓岭十名后﨑二十名白琳把总一兵八十名店头河十名王孙十名郑﨑十名岩前十名塘底把总一兵八十名塘底东山十名后湾十名桐山千总一兵二百名东山嘴十名东山十名西山十名南洋山十名骆驼山十名战坪洋十名分水闗二十名】今从福宁营拨守十七汛【大金千总一兵六十名州前岭五名沙塘七名渔洋髙罗十六名积石闾峡十六名罗浮延亭十名小石洋五名下浒把总一兵五十五名小马寨六名龙湾八寳把总一兵三十名砚石二十名松山十名赤岸十名青浩牛店千总一兵六十名小浩三沙四十名七都牙城把总一兵三十名西洋寨十名】桐山营拨守十一汛【潋城千总一兵八十名三佛塔三十名秦防八十名南镇把总一兵五十名黄﨑三十五名店下三十二名白鹭三十五名前岐千总一兵四十八名流江二十名沙埕三十名分水闗把总一兵五十名】阅定
　　按连江县志晋太康三年析侯官县温麻船屯置温麻县其治所在今州南三十里有古县村盖尽州境以致罗源连江皆温麻矣隋开皇九年废温麻入丰县丰县者今之闽县也唐武徳六年以温麻废县置长溪县在龙首冈即今州治也既而都督王义童自龙首移治于连江之北改名连江县今属福州而长溪县治为宁逺镇嗣圣十九年复置长溪县而连江县如故元至元二十三年始陞长溪县为福宁州领福安宁徳二县明为直州
　　按州境东西绵亘自州西至于栁溪五十里接福安县界自州东一百八十里至桐山接温州界其在西境者曰杨梅杯溪下塲溪官岭皆边内海自城南州前岭三十里至沙塘又南为渔洋垾山脉自此分为二支揷入海中一自渔洋而西歴小马南屏以至于长兴凡一百二十里一自渔洋而南歴武曲八十里至大金所折而西歴闾夹罗浮至于箬头幇又一百五十里长兴之北海水荡而东入至于八寳又东至盐田上接杯溪诸水在州城西南三十里长兴之南海水荡而东入至渔洋垾其海曰连江其里为海连里盖渔洋左右皆海地形至狭一埂过脉如蜂腰也自城东门折而南行十里曰松山烽火寨在焉绕其外者曰松山港过松山港而南行曰赤岸又南曰后﨑而抵于海由赤岸而东歴青浩稍南至三沙渐斗入海中歴五澳至黎智墩而止州东之第一支沙也绕其外者曰杨家溪过杨家溪歴钱大王铺折而南又斗入海过三佛塔牙城梅花墩至南金墩而止州东之第二支沙也绕其外者曰潋溪上接蓝溪过蓝溪歴屯头太姥山潋城秦防又斗入海过大小筼筜白鹭水澳至南镇门凡四十里州东之第三支沙也绕其外者曰董江上接桐山溪过桐山溪至彩澳折而南又斗入海歴大栏小栏流江象洋至沙埕而止凡百二十里州东之第四支沙也绕其外为白水即浙闽分界处矣自桐山又东则为分水闗凡自州东以至分水闗皆迤逦而东北海疆时有纡直之异兹特言其大较焉
　　福宁卫在州城中领操屯军五千六百名
　　杨梅岭旧产杨梅宋开禧寺僧始砌岭路东抵五里台西抵十八溪宋嘉定中令杨志捐俸甃石亦号杨公路
　　鼓钟山在古县旧村有鼓楼与山相连亦名鼓楼山稍南为洪山势极髙耸逺望温台如在目中相传葛洪炼丹于此故名石上有篆文六字人不能识霞浦山下临江水曰霞浦江即连江也有青黑黄四防日出照映江水如霞故名宋乾道间庄元美修道于此见五色鸾鸟来迎遂羽化
　　相近五里有牛迹山两岭有防相抱中函方洼如牛蹄之迹溪水至此忽陷入地中伏流数十丈而复出防防有声又有小洪山絶顶天池广二三亩四时不竭有龙居之其傍为大小风门雾出即雨又有莲花山五峯攅簇如莲花菂山麓有大小二石其色莹白形体皆具首尾欲动亦有坼文
　　竹防在海中脉出于洪山
　　小马山之旁有四城山上有巨石黒色亦名铁印山砚石江亦即连江之委也江中有防其平如砚五代周时有许光大者为沿海都廵检江冦至光大战殁江水如血者三日尸随潮归乡人立庙祀之
　　砚石之旁有东蚶西蚶更西为长兴而地尽矣外一小孤防曰莲花防又西即白瓠山在海中当宁徳之金垂河口地分两境以山脊为界自北复转而东曰小青礁曰李园可复返于盐田焉
　　渔洋垾有二小垄东出北稍短曰短表南稍长曰南表自是而南为武曲台又南曰髙罗又南曰积石又南曰斗米亦称斗美折而西曰大金所有城故设操屯军千一百二十名其山曰南金山广袤二十里昔有海客至此馆于逆旅遗金二饼而去逆旅兄弟二人追十里还之客大诧曰君非常人也异日声价当比南金因以为名宋时有郑轙以理学称又有郑君老十嵗能诗举咸淳进士山上有江王庙相传始于唐时其像木自海浮来是夕见梦于里人曰吾台之黄岩人也姓江名清里人遂刻木而祠之于此其南又有小金山支峯曰剑峯而文﨑武﨑二山隔水相向相去五里拥抱左右上有玉井峯钟冠峯罗汉岩金牛迹花坞梅花坡逺望之缥缈如双螺焉当其前者为笔架山在海中以形似得名明嘉靖四年四月土人见五山自海浮来止于笔架之外峯峦明歴上有草木人马往来贸易如织万众聚观良久而散盖蜃气也其旁莱台下有龙潭逻海者必屏息过之噤不敢哗万厯间一守备以为妄也鸣金鼓举炮自若俄而龙起覆溺焉笔架之内两峙之间曰鸭池以山岛四绕风恬水澄如鵞鸭之池也众险之中以独安为竒云自大金而西曰闾峡堡故于此设髙罗廵检司又西曰罗浮相传此山浮海而来泊船止利北风若遇南风则石崖齿齿不可近旁立石笋山脉属于闾峡登之可以逺眺中有清泉一上往大金下达西洋各半潮水西南风四更抵东涌三更抵礵山自罗浮又西为小柘洋又西为下浒故于此设延亭廵检司又西为延亭更西至箬头幇而地尽焉相传箬山为七佛所居其地峻岩一名峻滩有二大石相疉一人撼之即动众撼之反不能动旁一石笋髙十余丈凡自大金已西山径险仄狼虎反纵人迹罕至也
　　芙蓉山在闾峡之南海中周二十里可泊北风船五十余亦有龙潭舟过不可举炮
　　马砌山在芙蓉南海中周十余里可泊北风船二十余上距大金下距西洋各半潮水
　　盔山在马砌南周七里可泊南风船十余以上三山皆贼薮也更南即西洋山矣
　　相近大金海中有浮瀛山一名浮膺山上有四澳宋元间居民蕃庶镇北大将军林国祥居此明初内徙松山港昔时风涛险恶嵗患溺舟其后流沙渐合始成通港山之南有清潭寺隋开皇中梵僧阇那崫多建山上有庙相传其神姓赵名昱蜀之青城山人仕隋为嘉州守斩蛟拯溺蜀民祀之灌口宋开庆初复庙于此元至正间州大饥神化形为估客附米舶至闽谓舶主曰此米至松山必大售利且十倍我为若先驰往告彼中牙僧令聚赀以待且授以握中扇曰若至彼津渡有诘问者以此为验言讫遂去是日松山人梦神告曰米至矣有顷舶果至舶至具言所以来且出扇以示松山人视之则庙中塑像所握扇也乃益大惊成化九年移烽火寨于此初设于三沙外之烽火山海岛也置钦总一员战船四十三只兵九百五十三名后以险逺而内徙焉澳内南北风船俱可泊但苦潮退易胶外对海中火焰山更出为长表短表折而南为筋竹洋恶礁鳞布柁师苦之夏至后隂阳相薄沙涛涌沸土人谓之海动虽渔艇不敢出也北至浙之蒲门南至连江之濂澳近则礵山大金罗浮箬头延袤三百余里皆其信地也其会哨北会浙船于井下门南会小埕寨于西洋山嘉靖中把总朱玑以汛地辽濶请分兵船为二一泊官澳一泊嵛山万厯间复增中哨以守三沙焉
　　岭一名深澳岭宋孝子王荐居此母沈氏冬月病渴思不得荐至此岭遇雪仰天而号忽见石岩间青蔓离披有二摘归奉母而疾差明太祖载之御制孝顺事实中岭畔有马仙岩相传仙人马姓者居此顶有穴泉随所至人数恰可给饮岭东有东岩岩左有龙井云气尝防其上右有池曰鳯池
　　赤岸唐林嵩居此登干符中进士词赋为一时之冠观察使李晦奏改其乡曰劝儒里曰擢秀以旌之又有文翁龙首二桥皆以嵩得名也其地又为纸衣道者堕水处道者为周显徳间人清潭谢氏子出家名义韶居常不食以纸为衣一日赴斋赤岸被人推堕深潭中咸以为死矣及至斋所则道者先在纸衣亦不湿也柘洋水坑平岭诸溪皆至赤岸又有倒流溪亦西流合于赤岸赴海
　　后﨑山与松山夹港对峙全体皆石磊砢竒秀唐干符中有陈蓬为白水仙者居于此能诗尝题所居云竹篱疎见浦茅屋漏通星与林嵩友善宋绍圣间邑宰熊浚明作邑志言嵩曾孙仲荀有地里志得之黄忠黄忠得之白水仙云
　　三沙上有土堡明时居民三百余家澳内可泊东北风船三百余贼所窥伺汛时常设陆兵一营驻守为福宁上游最要之地
　　旧烽火在三沙南海中周十余里明时有居民三十余家原设寨总公署徙后撤之澳内可泊南北风船六十余
　　嵛山在海中旧烽火东二山相连髙者曰大嵛山周四十余里外窿而中洼如盈盂故旧名盂山有三十六澳昔多居民洪武中内徙万歴年勘丈得荒田三十余顷拟设屯垦而中止仅为渔户所居有妈宫地产鹿澳内可泊北风船六十余在南者曰小嵛山多鹿不可泊船二嵛皆烽火三沙屏翰也旧设游总一员战舰二十二兵五百十四名以守之与台山游相策应北路叅将汛时驻此旁有艮山有防曰日防【或作目防新图有大目小目】
　　七星山在海中嵛山之东七防罗列故名七星可寄北风小船十余自官澳镇下门放洋或自嵛山放洋各三更可至
  </div>
  <div class="pagination">
   <a href="粤闽巡视纪略_page6.html">
    上一页
   </a>
   <a href="粤闽巡视纪略.html">
    1
   </a>
   <a href="粤闽巡视纪略_page2.html">
    2
   </a>
   <a href="粤闽巡视纪略_page3.html">
    3
   </a>
   <a href="粤闽巡视纪略_page4.html">
    4
   </a>
   <a href="粤闽巡视纪略_page5.html">
    5
   </a>
   <a href="粤闽巡视纪略_page6.html">
    6
   </a>
   <span class="current-page">
    7
   </span>
   <a href="粤闽巡视纪略_page8.html">
    8
   </a>
   <a href="粤闽巡视纪略_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
