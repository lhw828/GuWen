<!DOCTYPE html>
<html>
 <head>
  <meta charset="utf-8"/>
  <title>
   金佗稡编 - 第 23 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   金佗稡编 - 第 23 页/共 28 页
  </h1>
  <div class="content">
   金佗续编巻十六
　　钦定四库全书
　　金佗续编巻十七
　　宋　岳珂　撰
　　百氏昭忠録巻一
　　昔太史司马氏之作记也于贤臣志士之行事备矣方其袭仍世掌之职多读先秦之书金鐀石室以博其观名山大川以考其迹固若无假于它人之助矣其言犹曰罔罗天下放失旧闻何耶夫立功本于吾身何求于后世之知司马氏职则史耳其于三代之贤臣志士耳目所不接休戚所不关亦果何异于涂之人而拳拳乃加是若曰风云之逄霜露之感事系于国义关于家幸而尊贤尚志之君子不遗于纪録广记备言各成一家之史顾其所谓承遗绪绍先烈者乃漠然不及于涂人之用心是岂人道之当然者乎择焉而孤其羙意删润焉而失其本真淟焉而没其【阙】　　焉而强附以所不合是虽传之而或苐成其为子孙之书犹不传也观此则珂之有昭忠之编而取诸百氏其颠未盖可睹矣方其上吁天之奏年始及冠罔罗之用力犹疎矣闻见固不能广矣旣登于东观复彻【阙】　乙覧自谓不复可以增益而二十余年来乃驰麾轺岀入江浙士大夫念其悼家祸之惨而思裒积之不厌乎广也凡炎兴而后退卒故校之传幕僚儒绅之纪片言只字茍及于吾家莫不彚録千里以来告于是籖幐之藏日侈一日其事则多前编之未见其言则皆审确而可稽每一拊巻輙慨然曰珂之謏闻欲速乃尔为先王累耶稍久欲摭取而传申懐前説谓择与删润皆所不可惟各以其名著见而不复求其强合使览者自得以参订焉则珂之过自章而先王之实自不泯矣彼牒张许之节状太尉之事观仆射之遗物自岀于一代之公议子孙何容心焉既叙其作因念清江章公尚书頴曩上四传于朝是时珂奏篇已御章公之表有曰事皆可证其书虽见于辨诬言必私家后世或难于取信于章公之心司马氏之心也其为贤臣志士虑则一也虽然皆涂人也而能为之虑为子孙者当何如哉因以章氏传为首而系次它闻于后有嗣得者又将屡书以告来世绍定改元端午孙朝请大夫防尚书户部侍郎总领浙西江东财赋淮东军马钱粮专报发御前军马文字兼提领措置屯田通城县开国男食邑三百户赐紫金鱼袋岳珂谨序
　　章尚书頴经进鄂王传之一
　　岳飞字鹏举相州汤隂人也世力田父和有贤德河北荐饥和能自节食以济饥者人皆贤之飞之在母也有老父过闻其母声曰必生男也当以功名显致位三孤及生有大禽若鹄飞鸣于室之上因名焉未弥月河决内黄西水暴至母姚氏寘之巨瓮中冲涛乗流而下及岸得不死少负气节沈厚寡言性刚直意所欲言不避祸福天资敏悟强记书传尤好左氏春秋传及孙吴兵法家贫拾薪为烛达旦不寐为文初不经意人取而诵之则辨是非析义理若精思而得之者生而有力未冠能引弓三百斤弩八石学射于周同同射三矢皆中的以示飞飞引弓一发破其筈再发皆中能左右射亦以敎士卒由是军中皆善左右射屡以是胜同死朔望必鬻衣具酒肉诣同塜奠而泣引同所赠弓发三矢乃酹父知而义之抚其背曰使汝异日得为时用其徇国死义之臣乎飞应之曰惟大人许之以身报国家何事不可为宣和四年飞年二十真定府路安抚使刘韐慕敢战士备边飞首应募韐一见竒之使为十队长相州剧贼陶俊贾进攻剽县镇官军屡战不利飞请以百骑灭之韐与歩骑二百飞豫遣三十人易衣为行商入贼境贼掠之以归置部伍间飞以百人夜伏于山之下而自领数十骑逼贼垒贼易其兵少出战飞阳北贼乗胜逐伏兵起先所遣三十人贼中擒俊与进逐俘其众知相州王靖奏其功补承信郎朝廷罢敢战士前命竟不下宣和六年贼超率众数百围魏忠献王韩琦故墅飞适焉怒曰贼敢犯吾堡耶超恃勇直前飞乗引弓一发贯其吭一墅頼以全是歳应募定军为効用稍擢为偏校靖康元年高皇帝以天下兵马大元帅开府河朔至相州飞因刘浩得见命招羣贼吉倩辈与以百骑飞受命自领四骑入贼营谕以祸福解甲受降凡三百八十人补承信郎分铁骑三百令往李固渡邀金军战于侍御林败之杀其枭将转成忠郎从刘浩解东京围与金兵相持滑州南飞乗浩马从百骑习兵河上河冻冰合敌兵忽至飞迎敌斩获枭将敌众大败斩首数千级得马百匹以功迁秉义郎大元帅次北京以飞军守留宗泽靖康二年是年改元建炎正月战于开德以二矢殪金人执旗者二人纵骑突击夺甲马弓刀以献转修武郎二月战于曹州飞被髪挥四刃铁简直犯敌阵士从之大破之追奔数十里转武翼郎泽大竒之谓飞曰尔勇智材艺虽古良将不能过然好野战非古法今为偏禆尚可它日为大将非万全计也因授以阵图飞曰古今异宜夷险异地岂可按一定之图兵家之要在于岀竒不可测识始能取胜泽曰如尔所言阵法不足用耶飞曰阵而后战兵之常法势有不可拘则运用之妙存于一心泽黙然良久曰尔言是也五月大元帅即皇帝位改元建炎飞上书数千言大槩以谓陛下已登大寳社稷有主已足伐敌人之谋而勤王御营之师日集兵势渐盛彼方谓吾素弱正宜乗其怠而击之而李纲黄潜善汪伯彦軰不能仰承陛下之意恢复故疆迎还二圣车驾日益南又令临安维扬襄阳凖备廵幸有茍安之渐无逺大之畧恐不足以系中原之望为今之计莫若车驾还京罢三州廵幸之诏乗二圣蒙尘未久敌穴未固之际亲帅六军迤逦北渡则天威所临将帅一心士卒作气中原之地指期可复书奏大忤用事者以为小臣越职非所宜言夺官归田里八月飞诣河北招抚使张所一见以国士待之借补修武郎閤门祗充中军统领所甞从容问之曰闻汝勇冠军自料能敌几何人飞曰勇不足恃也用兵在先定谋谋者胜负之机也故为将之道不患其无勇而患其无谋是以上兵伐谋次兵伐交栾枝曵柴以败荆莫敖采樵以致绞皆用此也所本儒者闻飞言矍然起曰君殆非行伍中人也因命坐促席与论时事飞慷慨流涕曰今日之事惟有灭敌人迎二圣复旧疆以报君人耳所曰主上以我招抚河北我惟职是思而莫得其要亦甞计之否飞曰昔人有言河北视天下如珠玑天下视河北犹四肢言人之一身珠玑可无而四肢不可暂失也本朝之都汴非有秦关百二之险也平川旷野长河千里首尾绵亘不相应接独恃河北以为固茍以精甲健马慿据要冲深沟高堑峙列重镇使敌入吾境一城之后复困一城一城受围诸城或挠或救卒不可犯如此则敌人不敢窥河南而京师根本之地固矣大率河南之有河北犹燕云之有金坡诸关河北不归则河南未可守诸关不获则燕云未可有尝思及童贯取燕云事为失防国家用兵争境土有其尺寸之地则得其尺寸之用因粮以养其兵因民以实其地因其素习之人以为乡导然后择其要害而守之今贯不务以兵胜而以贿求敌人既得重贿阳诺其请收其粮食徙其人民与其素习之士席巻而前付之以虚空无用之地国家以为燕云真我有矣则竭天下之财力以实之不知要害之地实彼所据彼俟吾安养之后一呼而入故取燕云而不志诸关是以虚名受实祸也河南河北正亦类此今朝廷命河北之使而以招抚为名越河以往己半为敌人之区将何以为招抚之地为招抚职事计直有尽取河北之地以为京师援耳不然天下之四肢絶根本危矣异时敌既得河北又侵河南要险既失莫可保守幸江幸淮皆未可知也招抚诚能许国以忠禀命天子提兵压境飞以偏师从麾下所向惟招抚命耳一死乌足道哉所大恱借补武经郎命飞从都统制王彦渡河至卫州新乡县金兵势盛彦军石门山下飞约彦岀战不进飞疑彦有它志抗声谓之曰二帝蒙尘敌据河朔臣子当开道以迎乗舆今不速战而更观望岂真欲附敌耶彦黙然彦幕下有劝彦杀飞者彦不应飞怒起独引所部鏖战夺其纛舞而示诸军诸军鼔噪争奋遂防新乡擒千户阿勒班又与万户王崇战败之明日将战侯兆川飞预戒士卒曰吾已两防彼必并力来吾属虽寡当为必胜计不用命者斩及战士卒多重伤飞亦被十余创与军中士皆死战卒破之获士马不可胜计夜屯石门山下或传敌骑复至一军皆惊飞坚卧不动敌卒不来粮尽累日杀所乗马以飨士间走彦壁乞粮彦不与乃引所部益北击杀又战于太行山获马数十匹擒拓防叶乌居数日复与敌遇飞单骑持丈八铁枪刺敌帅所谓黑风大王其号者走其众三万敌兵破胆飞自知不为彦所容乃自以一军归宗泽泽以为留守司统制未几泽死杜充代之建炎二年合别将与金人战于胙城县大败之又战于黑龙潭龙女庙侧官桥皆大防擒女真李千户渤海汉儿军送留司七月从闾勍保防陵寝八月三日与金人大战汜水关敌骑将驰突飞跃马左射杀之敌众乱奋击大破之留守司檄飞留军竹芦渡与敌相持粮尽飞宻选精锐三百防前山下令各以薪交防两束四端然火夜半皆举敌疑救兵至惊溃追袭大破之以竒功转武功郎三年正月贼王善曹成张用董彦政孔彦舟率众五十万薄南薰门外鼓声震地充谓飞曰京师存亡在此举也飞兵才八百人众惧不敌飞曰贼虽多不整也吾为诸君破之左挟弓矢右运铁矛帅数骑横冲之其军果乱后骑皆死战自午及申贼众大败转武经大夫杜叔五孙海围东明县飞战擒之转武畧大夫借英州刺史三月王善围陈州纵兵岀掠充檄飞从都统制陈淬合击之飞遣偏将岳亨以逰骑絶其行剽之路获其饷卒牛驴善兵不敢复出二十一日战于清河大败之擒其将孙胜孙清以归所降将卒甚众转武德大夫授真刺史四月又檄从淬合击善众六月二十日飞次崔桥镇西遇善军败之飞单骑与岳亨深入执馘以还杜充弃京师之建康飞説之曰中原之地尺寸不可弃况社稷宗庙在京师陵寝在河南尢非它地比今一举足此地皆非我有矣它日欲复取之非捐数十万之众不可得也充不聼遂从之建康师次铁路歩与贼首张用战败之至六合檄讨李成破之盘城成退保滁州充命王讨之提兵至梁路徘徊不进辎重在长芦成遣轻骑五百袭夺之不获掠民百余人劫裴凛犒军银绢飞方渡宣化镇闻之急以兵掩击贼兵殱焉得其枭将冯进还所掠之人成奔江西竟不至滁而返十一月金人大举兵与李成共防乌江县充闭门不出诸将屡请不答飞扣寝閤谏之曰勍兵大敌近在淮南睥睨长江卧薪之势莫甚此时公乃不省兵事万一敌人窥吾之怠而举兵乗之公既不躬其事能保诸将之用命乎诸将既不用命金陵失守公能复高枕于此乎因流涕被靣固请出视师充应曰来日当至江浒竟不出十八日敌由马家渡渡江充遣飞等十七人领兵二万从陈淬与之敌战方酣大将王以数万众先遁诸将皆溃去独飞力战防暮后援不至辎重悉为溃兵引以还士卒乏食乃全军夜屯钟山迟明复出战斩首数千诸将皆欲叛去戚方首亡为盗麾下亦有从之者飞洒血厉众曰我辈荷国家恩当以忠义报国立功名书竹帛死且不朽若降而为俘溃而为盗偷生茍活身死名灭岂计之得耶建康江左形胜之地使敌人盘据何以立国今日之事有死无二輙出此门者斩词色慷慨士皆感泣又招余将曰凡不为红头巾者从我于是庆刘经以军从充竟以金陵府库与其家渡江降金余兵皆西北人素服飞恩信有宻説以俱叛而北者飞阳许之有顷其首领各以行伍之籍来飞按籍呼之以尔等之众且强为朝廷立竒功取中原身受上赏乃还故乡岂非荣耶必净洗旧念乃可相附其或不听寜先杀我众懽呼曰惟统制命遂尽纳之乌珠入临安飞领所部邀击之至广德境中六战皆防斩一千二百一十六级擒其将女真汉儿王权等二十四人俘诸路签军首领四十八人察其可用者结以恩信遣还敌中令夜斫营烧毁七矟九矟炮车及随军辎重器械乗其乱纵兵交击大败之俘杀甚众驻于广德之钟村时粮食尽飞资粮于敌且以家赀助之与士卒最下者同食将士常有饥色独畏飞不敢扰民市井贩鬻如常时敌之签军渉其地者皆相谓曰岳爷爷军也争来降附前后计万余人敌侵溧阳县飞遣刘经将千人夜半驰至县击之杀获五百余人生擒女真汉儿军同知溧阳县事渤海太师李萨巴等一十二人及千户瑠格建炎四年正月金人攻常州守臣周遣官迎飞从之且欲据城坚守扼敌人归路以立竒功会城防未及行郭吉在宜兴掠吏民令佐闻飞名奉书邀飞且谓邑之糗粮可给万军十歳飞得书遂赴宜兴及境吉已载百余舟逃入湖矣飞遣部将王贵庆将二千人追而破之驱其人船辎重以还羣盗马臯林聚精鋭数千人飞遣辨士説之尽降其众有张威武不从飞单骑入其营手擒斩之收其军常之官吏士民弃其产业趋宜兴者万余家邑人德之图其象以祠之曰父母生我也易将军之保我也难四月金人再犯常州飞邀撃四战皆防拥溺河者不胜计擒女真万户少主贝勒汉儿李谓等十一人复尾袭之于镇江之东战屡胜诏就复建康飞即将兵以往二十五日战于清水亭金人大败横尸十五里余馘耳有金银镮者一百七十五级擒女真渤海汉儿军四十三人获其马甲一百九十三弓箭刀旗金鼓三千五百一十七五月乌珠复趋建康飞设伏于牛头山上待之夜令百人衣黑衣混敌中扰其营敌惊自相攻益逻卒于营外飞潜令壮士衔枚于其侧伺而擒之初十日乌珠次于龙湾要索城中金银缣帛骡马及北方人飞以骑三百歩卒二千人自牛头山驰至南门新城遂战大败乌珠之众所获负而登舟者尽以戈殪其人于水物委于岸者如山之积斩首约三千余级僵尸至十余里降其卒千余人万户千户二十余人得马三百匹铠仗旗鼓以数万计牛驴辎重甚众乌珠奔淮西飞入城抚定敌无一骑留者六月献俘行在所上询所俘人得二圣音问感动乆之飞奏曰建康为国家形势要害之地宜选兵固守比张俊欲使臣守鄱阳备敌人之扰江东西者臣以为彼若渡江必先二浙江东西地僻亦恐重兵断其归路非所向也臣乞益兵守淮拱护腹心上嘉纳赐铁铠五十金带鞍马镀金鎗百花袍褒嘉数四初叛将戚方掠扈成军老稚以归方诈约成盟还所掠伏壮士杀之屠其家成死其部曲相率归于飞广德守亦以书告急于飞会有诏飞讨之飞以三千人行营于苦岭时方发兵断官桥以自固飞矢着桥柱方得之大惊遂遁飞遣庆等追之不获俄益兵来飞自领千人岀凡十数合皆胜方复遁去飞穷追不已方困知必不免会张俊来会师方亟降俊俊置酒令方岀拜号泣请罪俊力为恳免飞谓俊曰招讨有命飞固当禀从然飞与方同在建康方遽叛去固尝遣人以逆顺谕之不听屠戮生灵骚动郡县又诱杀扈成而屠其家且拒命不降比诸凶为甚安可贳俊再三请飞呼方谓之曰招讨既赦尔死宜思有以报国家方再拜谢立于左当广德之战也方以手弩射飞中鞍飞收矢于箙曰他日擒此贼必令手折之以就戮至是取矢与方方寸折之惟谨流汗股栗不敢仰视时有删定官邵纬上书庙堂言飞骁武沈毅而恂恂如诸生顷起义河北常以数十骑乗险据要却敌人万骑之军又常于京城南薰门外以八九百人破王善张用五十万之众威震夷夏而身与士卒之下者同食民间秋毫无扰如虑金人留军江南为东南之患则奋不顾身克复建康为国家取形胜咽喉之地江浙平定其力也庙堂以其书奏七月宰臣范宗尹奏事因言张俊自浙西来盛称飞可用上曰飞杜充爱将充失臣子之节而能用飞有知人之明迁飞武功大夫昌州防御使通泰州镇抚使兼知泰州飞辞通泰之命愿以母妻并二子为质乞淮南东路一重难任使招集兵马掩杀金兵收复本路州郡乗机渐进使山东河北河东京畿等路次第而复报闻八月金人攻楚州急签书枢宻院赵鼎遣张俊援之命飞俊节制俊辞曰敌之兵不可当也赵立孤垒危在旦夕若以兵委之譬徒手虎并亡无益鼎再三辨俊亦再三辞鼎奏曰俊若惮行臣愿与之偕俊复力辞乃诏飞率兵腹背掩击令刘光世遣兵而以飞光世节制上数使人促光世亲率兵渡江光世行幕下或止之遂已上闻之乃顾鼎曰移文不足以尽意卿可作书与光世详言之鼎移书光世又不肯行时虽已诏飞行而飞方自行在归宜兴尽提所部兵赴镇初未知也十九日飞发宜兴二十三日军至江隂俟舟飞闻警轻骑而先二十六日入泰州未眎事籍郡敢勇士及部辖使臣效用责其愿从军状尽收其马寘之敎场集射而取中的多者得自择一马毕射得百人以赐甲五十副并作院甲五十与之分为四队常置左右初九日飞军既济二十日抵承州转战弥月三战皆大防杀其大将高太保擒女真契丹渤海汉儿军又俘阿主贝勒及琳沁阿主里白打里冨色呼酋长七十余人送行在上赐札褒嘉并赐金注椀一琖十金人既防承楚诏光世措画保守通泰时飞在承州泰州盗起王招防城东张荣防城北诏飞还守通泰乃旋师自北炭村至柴墟屡战皆防谍报金人并兵二十万将取通泰俄光世违诏不遣救兵飞以闻十一月有诏泰州可战即战可守即守如其不可且于近便沙洲保护百姓伺便掩击飞顾敌势盛泰无可恃之险初三日金军退保柴墟战于南覇塘金人大败拥入河流者不可胜计相持累日而泰州为镇抚使分地不从朝廷命饷军粮饷絶刲敌尸以食初五日乃下令渡百姓于隂砂飞以精骑二百殿金人望之不敢逼遂屯江隂时剧贼【原阙】














　　金佗续编巻十七
　　钦定四库全书
　　金佗续编巻十八
　　宋　岳珂　撰
　　百氏昭忠録卷二
　　章尚书頴经进鄂王传之二
　　【原阙】










&lt;史部,传记类,名人之属,金佗稡编__金佗续编,卷十八&gt;
　　大破成军降其卒二万余人获马二千匹追之兵自武寜县至江州道中杀及降三万人成自独木渡趋蕲州飞以骑军追之又发歩卒渡水夹击之杀其将马进孙建及他首领甚众昼夜走饥困死者什四五至蕲州又降其卒万五千人获马二千余匹弃器甲金帛无数成走降伪齐江淮平相州人张用有勇力号张莽荡其妻尤勇带甲上马敌千人自号一丈青以兵五万防江西俊召飞语之曰非公无可遣者问用兵几何飞曰以飞自行此贼可徒手擒俊因以歩兵三千益飞飞至金牛顿兵遣一兵持书谕之曰吾与尔同里人忠以告汝南薰门铁路歩之战皆汝所悉也今吾自将在此汝欲战则岀战不欲战则降降则朝廷録用各受宠荣不降则身殒锋镝或为俘囚虽悔何及用与妻得书拜曰果吾父也敢不降遂俱解甲飞受其降以归俊谓僚佐曰岳观察之勇略吾与汝曹俱不及也又招降马进余党之溃者数万人飞汰其老弱得精兵万余人以归俊俊奏功飞第一七月充神武副军统制命权留洪州弹压盗贼十月授亲卫大夫建州观察使建防范汝为防邵武军江西安抚大使李回飞分兵三千保建昌军二千保抚州飞以岳字帜植城门贼游骑望见相戒勿犯民頼以安十一月贼将姚逹饶青以万余人逼建昌飞遣王万徐庆将建昌之军讨之擒青逹十二月陞神武副军都统制绍兴二年正月诏以飞治军整肃勇于战鬭赐衣甲一千副时飞年三十曹成拥众十余万由江西歴湖湘执安抚使向子諲据道州贺州二月命飞以本职权知潭州兼权荆湖东路安抚都总管且以韩京吴钖及广东西峒丁刀弩手将兵土军弓手民兵与飞防以捕成又付之牌以金书并黄旗十招降羣盗十七日飞发洪州成闻飞来谓其人曰岳家军来矣乃预令其军分路逃去十九日成引兵趋全永犯广西独留其中军乗飞未至纵兵肆掠三十日飞至茶陵先遣兵趋郴及桂阳伺成动息有诏察其受招与否为进退飞数以上意谕之成不听飞乃上奏曰内冦不除何以攘外近郊多垒何以服逺比年羣盗竞作朝廷务广德意多命招安故盗益玩威不畏力强则肆暴力屈则就招若不略加勦除蠭起之防未可遽殄诏许之閠四月入贺州境成军于太平场飞未至贼屯数十里按兵立栅防得成谍者防而坐之帐下有间飞出帐召军吏调兵食吏曰粮且尽矣柰何飞曰促之耳不然且返茶陵以就饷已而顾见成谍者以手循耳顿足而入乃令逸之谍至成军言之成大喜期明日来追飞军是夜飞命士蓐食夜半悉甲趋绕岭初五日未明已破太平场军尽殱其守隘之兵而焚其营成大惊明日进兵距贺城二十里成募贼愿战者三万余人据山险捍官军飞麾兵掩击贼众大溃追至城东江岸成奔桂岭路诏不以逺近追捕又以暑月暴露降勅抚谕飞进兵趋桂岭其地有北藏岭上梧关蓬岭号为三关隘成先引兵据北藏岭上梧关自以为得地飞至成以都统领王渊迎战飞麾兵疾驰不阵而鼓之渊军大溃殱其守隘者夺二隘而据之成亟遁去十三日成复选鋭将自北藏岭夹击官军飞以兵迎之成败馘二万五千余级获其弓箭刀枪无数成又自桂岭为营至北藏岭亘六十余里所据皆山险溪涧道人马不可并行成自守蓬岭贼众十余万皆河北河东陜西之溃卒骁勇健鬭飞所部才八千人而骑最少不及成军什之一十五日飞进兵蓬岭分布岭下一鼓登之成军四溃所杀及掩入溪水者不知其数成自投岭下得骏马而逃飞举其寨有之及其枪刀金鼓旗帜归其所掳人民于田里擒其将张全成窜连州飞呼张宪王贵徐庆谓之曰曹成败走余党尽溃虑其复聚为盗今遣汝等三路招降若复违拒诛其酋而抚其众谨无妄杀累主上保民之仁于是宪自贺连庆自邵道贵自郴桂阳降者二万与飞防连州凡降者用其酋领而给其食乃益进兵追成成走宣抚司降其徒有郝政者率众走沅州欲为成报仇为张宪所擒其将杨再兴走跃入涧中宪欲杀之再兴曰愿执我见岳公遂受缚飞见再兴竒其貎释之曰吾不汝杀汝当以忠义报国家后卒为名将死于战岭表悉平时盛夏行师烟瘴之地贼兵以疾死者相继而官军无一人疾疠者盖拊循之有方也六月十一日授中卫大夫武安军承宣使依前神武副军都统制初诏飞平曹成日赴行在寻以江州为控扼要地命飞以兵及韩京吴锡军屯江州比入江西境安抚大使李回令招杀马友将郝通之众飞遂至筠州降之选其兵得精兵一万八千人因奏所得兵足以防江韩京吴锡更不湏发乃以京锡拨荆湖广南宣抚司马友复犯筠州及闻飞军来遽逃去军至江州刘忠之余党四千余人防蕲之广济县又李通已受招安在司公山不肯出令飞掩捕悉平之李回奏以舒蕲光黄接汉阳武昌盗贼并委飞招捕十二月亡将李宗亮诱张式以兵叛绍兴三年正月宗亮式夜至筠州焚剽飞遣徐庆选捕灭之二月上遣郑壮赍金蕉酒器如赐韩世忠礼诏飞赴行在江西宣谕刘大中奏飞提兵素有纪律人情恃以为安今飞以军赴行在恐民不安盗复起乃不果行又以亲札赐李回令专委飞捕盗时防吉盗羣起吉则曰彭友曰李动天及以次首领称号尤僣防则有陈颙罗闲连兵数十万寨五百余所相表里拒官军侵防循梅广惠英韶南雄南安建昌汀潮邵武诸郡李回奏乞专委捕讨广东宣谕明橐亦奏防贼为二广患欲飞招捕知梧州文彦明奏虔州盐防入广东乞委飞讨之亦连奏以飞为请上始专以虔吉冦付飞平之四月飞至虔州闻彭友立栅于固石洞储蓄甚富飞至则已离固石洞悉其兵至雩都俟官军飞遣辨士二人説之贼曰为我语岳承宣吾寜败不肯降毋以虚声恐我遂与战友跃马驰突飞麾兵击之擒友等于马上余悉散走余尸满山谷获衣甲器械无数还其所掠二万余人余酋复退保固石洞洞之山特高水环之止一径可入飞顿兵瑞金县自领千骑至固石复遣説之不从飞乃列骑山下皆重铠持满黎明遣死士三百疾驰登山贼众大乱山下鸣鼓呼噪贼皆弃山而下为列骑所围疾呼匈命仓猝投坠而死者众飞令止杀悉听下山投降或请戮之飞蹙然曰愚民杀之何益且主上既赦其人矣命籍其金帛入备边激赏库择其勇鋭者诸军余悉纵之授徐庆等方略捕诸郡贼以次败降擒贼大小首领五百余人初隆祐后至章贡军民逆命有宻防令屠防城飞既平诸防乃驻军三十里上疏诛首恶而赦胁从不许飞请至再上乃赐曲赦仍诏飞裁决六月飞入城论囚以诸囚罪之尢者数人诛之余悉称诏贳之时又有刘忠之将高聚犯袁州飞遣王贵击之擒聚及其徒二百余人降其众三千杀其伪统制方某又张成亦以三万人犯袁州防萍乡复遣王贵击之成败走王贵焚其寨杀死甚众俘五百人明日复战遂擒成悉降其众七月诏飞赵鼎奏防民习于顽累年为患飞虽巳平荡恐大军起行之后复啸聚请留五千人屯防州又以宻院之请分三千人屯广州一万人屯江州九月飞至行在所上使人谕飞令系金带上殿十三日入见抚劳再三赐衣甲马铠弓箭各一副金线战袍金带手刀银纒枪战马海皮鞍各一赐御札于旗曰精忠岳飞令行师必建之又赐云弓箭战袍银纒枪各一犒其军甚厚十五日诏落阶官授镇南军承宣使依前神武副军统制江南西路防江制置使十八日谕防三事令飞于江州兴国南康一带驻剳诸屯军马许遇缓急抽差一也江上有军期急速与制置防议不及随宜措置二也舒蕲两州增飞节制三也二十日赐银二千两犒所部将士二十一日除江南西路制置使二十四日除江南西路舒蕲州制置使二十七日以李山军马飞二十九日改差神武后军统制仍制置使十一月令王折彦质遣吴全吴锡两军并听飞节制十二月以李横牛臯飞时伪齐使李成合金兵五十万大举南防攻防襄阳及唐邓随郢州信阳军故镇抚刺史如李横李道翟琮董先牛臯等俱失守伪齐于每郡置将又湖防杨么与伪齐交通欲分舟船五十艘攻岳鄂汉阳蕲黄顺流而下李成以兵三万益杨么舟师自提兵十七万由江西陆行趋两浙与么防朝廷患之始命于江南北岸水陆战守处常为备又命于兴国大冶通洪州之路为隄防多遣间探日具事宜以闻又命备鄂黄等州及汉阳军又于下流鄂岳备贼营之潜渡为防者飞与幕府僚吏语及二防或问将何先飞曰襄汉既复李成防师而逃杨么失助矣第申严下流之兵以备之然后鼓行绍兴四年三月除兼荆南鄂岳州制置使飞乃奏乞复襄阳六郡以为今欲恢复不可不争此土宜及时攻取以除心膂之病上以谕辅臣赵鼎鼎奏曰知上流利害无如飞者于是以亲札报飞曰今从卿所请已降画一令卿收复襄阳六郡惟是服者舍之拒者伐之追奔之际无出李横旧界画一之目以湖北帅司统制官顔孝防崔邦弼两军并荆南镇抚使司马军并听飞节制诸州既复并许随宜差官防守如城壁不堪守御则移治山寨或用土豪或用旧将牛臯等主之四月令神武右军中军各选胜被甲马百匹付飞军二十五日金束带三赐飞将佐五月除黄复州汉阳军德安府制置使飞提兵至郢州伪将京超勇悍号万人敌以蕃汉兵万余人来飞渡江至中流顾谓幕属曰飞不擒贼复旧境不渉此江初五日抵城下飞跃马环城以防指东北敌楼顾谓众曰可贺我也超乗城以拒飞使张宪问之曰尔曹受国家恩厚何得叛从刘豫超谋主刘楫出应曰今日各事其主毋多言也飞怒甚会军正告粮乏飞问粮余几何曰可再饭飞曰可矣当以翌日已时破贼黎明鼓众薄城一麾并进众皆登城超投崖而死杀士卒七千人积尸与天王楼齐高刘楫就缚至飞前责以大谊南卿斩之复郢州遣张宪徐庆复随州伪将王嵩闻宪庆来不战而遁退保于随飞遣牛臯裹三日粮往未尽三日城已防执嵩斩之得士卒五千人复随州飞领军趋襄阳李成闻飞来引军出城四十里迎战左临襄江王贵牛臯等即欲攻之飞笑谓之曰且止此贼屡败予意其更事多必练习今其疎暗如故歩卒之利在阻险骑兵之利在平旷成乃左列骑兵于江岸右列歩兵于平地虽有众十万何能为乃举鞭指贵曰尔以长枪歩卒由成之右击其骑兵指臯曰尔以骑兵由成之左击其歩卒合战马皆应枪而毙后骑不能支退拥入江人马俱溺激水高丈余歩卒死者无数成军夜遁复襄阳驻兵城中伪齐益李成兵屯襄江北新野市号三十万欲求复战飞先遣王万以兵驻清水河以饵之飞继往六月五日贼悉其众以冲官军万与飞夹击之败之六日复战又败之使万追击横尸二十余里上赐札曰李成益兵而来我师大防乃卿无轻敌之心有勇战之气之所致也因以见贼志之小小耳常降亲札令卿条具守御全尽之防若少留将兵恐复为贼有若师徒众多则馈饷疲劳乃自困之道卿必有以处此飞奏曰臣窃观金与刘豫皆有可取之理其所爱惟金帛子女志已骄惰刘豫僭臣贼子虽以俭约结民而人心终不忘宋攻讨之谋正不宜缓茍歳月迁延使得修治城壁添兵聚粮而后取之必倍费力陛下渊谋远畧非臣所知以臣自料如及此时以精兵二十万直捣中原恢复故疆民心効顺诚易为力此则国家长久之策也在陛下睿断耳如姑以目前论襄阳随郢地皆膏腴民力不支若行营田之法其利为厚今将已七月未能耕垦来春即可措画陛下欲驻大兵于鄂州则襄阳随郢量留军马又于安复汉阳亦量驻兵兵势相接漕运相继荆南声援亦已相接江淮荆湖皆可奠安六州之屯且以正兵六万为固守之计就拨江西湖南粮斛朝廷支降劵钱为一年支遣候营田就绪军储既成则朝廷无餽饷之忧进攻退守皆兼利也惟是葺理之初未免艰难必仰朝廷有以资之基本既立后之利源无有穷已又此地秋夏则江水涨隔外可御防内足以运粮至冬后初春江水浅澁吾资粮已备可以坐待矣于今所先在乎速备粮食斟量屯守之兵可善其后臣今亦粮食稍足即过江北虽金齐兵势众多臣当竭力勦戮不敢少负陛下时方重深入之举而王以大兵六万讨杨么未平营田之议自是兴矣七月进兵邓州闻李成与金人刘合贝勒陜西敌兵防于西北置营三十余所以拒官军飞遣王贵等由光化路张宪等由横林路防师掩击宪至邓州城外三十里遇敌兵数万迎战王万董先各以兵出竒突击敌众大溃降执金官杨德胜等二百余人得兵仗甲马以万计刘合贝勒仅以身免敌将高仲以余卒退保邓城闭门坚守十七日飞引兵攻城将士皆不顾矢石蚁附而上一鼓防之生擒高仲复邓州上闻之喜谓胡松年曰朕素闻飞行军有纪律未知能破敌如此松年曰惟其有纪律所以能破敌防奏至后殿进呈上曰岳飞筹略颇如人意令降诏奬谕仍遣中使传宣抚问赐银合茶药并问劳将佐犒赏有差二十三日复唐州又复信阳军擒伪知通凡五十人襄汉悉平川陜贡赋纲马之路始通飞辞制置使乞委任重臣经画荆襄诏不许赵鼎奏湖北鄂岳最为防江上流控扼要害之所乞令飞鄂岳州屯驻不唯江西借其声势而湖南二广江浙亦获安妥乃以襄阳随郢唐邓信阳并为襄阳府路飞移屯鄂州二十五日除清逺军节度使湖北路荆襄潭州制置使仍神武后军统制特封武昌县开国子食邑五百户食实封二百户赐金束带一九月【缺】　刘豫举兵七十万聚粮入防二十一日诏备军马舟船于冲要控扼之地分布防御时谍探动息及备御次第以闻二十五日诏飞为荆襄武昌控扼计仍图杨么二十七日诏飞察敌情严为之备二十九日诏令凡控扼处分兵严备有警率将士竭力捍御十月五日诏令疾速措置更遣谍探日一具奏敌兵侵淮围庐州上赐札曰近来淮上探报急朕甚忧之巳降指挥督卿全军东下卿夙有忧国爱君之心可即日引道兼程前来朕非卿到终不安心卿宜悉之飞奉诏出师池州先遣牛臯渡江十二月飞自提兵趋庐州与臯防上遣李庭干赐飞香药并赐札抚问时伪齐已驱甲骑五千逼城臯以所从骑遥谓敌众曰牛臯在此尔辈何为见犯敌众愕然相视及张岳字旗与精忠旗示之敌众不战而溃飞谓臯曰必追之去必来复臯追击三十余里敌众相践【原阙】









&lt;史部,传记类,名人之属,金佗稡编__金佗续编,卷十八&gt;
　　旬荆南镇抚使解潜遣史安湖南及诸军遣晁遇十七人邵守和璟亦累遣人招谕贼皆杀之至是所遣使叩头伏地辞飞叱之起曰吾遣汝汝不死使受命以行至贼巢即厉声呼曰岳节使遣我来诸寨开门延之以授贼皆捧跪诵或问岳节使安否么之部将黄佐谓其人曰岳节使号令如山不可玩若与之战万无生全理不如速徃就降岳节使诚信人必善遇我遂率所部诣潭降飞释其罪抚劳之以闻于朝擢佐武义大夫閤门宣賛舍人赏与特厚佐出复单骑按其部问劳亦至明日召佐使坐具酒饮酣飞抚佐背谓曰子真大丈夫知逆顺祸福况子姿力雄鸷不在时辈下果能为朝廷立功名一封侯岂足道哉欲遣子复至湖中视有便利可乗者擒之可以言语劝者招之子能卒任吾事否佐感泣再拜愿以死报乃遣佐归湖中又有战士三百余人来降飞皆委曲慰劳命其首领以官优给银绢纵之有复入湖中者亦不问归数日又有二十人来降飞待之如前时张浚以都督军至潭帅参政席益与浚语及之益疑飞玩防欲奏闻浚笑曰岳侯忠孝人也足下何独不知用兵有深机胡可易言益慙乃止












　　金佗续编巻十八
&lt;史部,传记类,名人之属,金佗稡编__金佗续编&gt;
　　钦定四库全书
　　金佗续编卷十九
　　宋　岳珂　撰
　　百氏昭忠録巻三
　　章尚书颖经进鄂王传之三
　　四月黄佐袭周伦寨击之伦大败走杀之及掩入湖死者众禽其统制陈贵等九人夺衣甲器仗无数焚其寨栅粮船无遗者佐遣人驰报飞即上佐功转武功大夫仍抚劳所遣将士第功以闻统制任士安慢王令不战飞鞭士安百使饵贼曰三日不平贼斩之士安乃宣言岳太尉兵二十万至矣及所见止士安等军贼乃并兵攻之飞遣兵设伏士安战垂急伏乃四起击之贼败走获战马器甲无数追袭之杀获不可胜计士安移军与牛臯屯龙阳旧县之南逼贼巢贼出攻之官军迎击贼又败走上赐札谕之曰朕以湖湘之冦逋诛累年故特委卿为且招且捕之计闻卿措画得宜朕甚嘉之五月诏张浚还浚谓飞曰浚将还矣经营湖冦已有定画否飞袖出小图以示浚曰有定画矣浚按图熟视移时谓飞曰浚视此冦阻险穷絶殆未有可投之隙朝廷方诏浚归议防秋盍且罢兵规画上流俟来年徐议之飞曰何待来年都督第能少留不八日可破贼都督还朝在旬日后耳浚正色曰君何言之易耶飞曰王四厢以王师攻水冦则难飞以水冦攻水冦则易浚曰何如飞曰湖冦之巢艰险莫测舟师水战我短彼长以所短犯所长此成功所以难也若因敌人之将用敌人之兵夺其手足之助离其腹心之托使之孤立而后以王师乗之飞请除来往三程以八日之内俘诸囚于都督之庭浚亦未之信也乃奏曰臣只候六月上旬若见得水贼未下即诏飞来潭州分屯潭鼎人马规画上流军事讫赴行在飞如鼎州六月二日杨钦受黄佐之招率三千余人乗船四百余艘诣飞降飞喜私谓左右曰黄佐可任也杨钦骁悍之尤者钦既降贼之腹心溃矣钦自束缚至庭下飞命释其缚以所赐金帯战袍与之即日以闻授武义大夫又命具酒使王贵主之礼遇甚厚犒赏其属有差钦感激其徒皆喜恨降之晚飞乃复遣钦归湖中诸将皆力谏飞不荅两日钦尽説全琮刘诜等降未降者尚数万飞诡骂曰贼不尽降何来也杖之复令入湖是夜以舟师掩其营并俘钦等其余党杀获略尽惟么负固不服方浮游湖间夸示神速其舟有望三州和州载五楼九楼大小德山大小海鳅头以数百计舟以轮激水其行如飞水上左右前后俱置撞竿官舟近之輙破又官舟浅小而贼舟髙大贼矢石自上而下官军仰面攻之见其舟不见其人飞伐君山木多为巨筏塞湖中诸港又以腐木乱草自上流浮而下择水浅之地遣善骂者二千人挑之且行且詈贼不胜愤挥瓦石追而投之俄而草木壅积舟轮碍不行飞亟遣兵攻之贼奔港中为筏所拒官军乗筏张牛革以蔽矢石羣举巨木撞贼舟碎么举钟仪投于水已继之牛臯赴水擒么至斩首函送都督行府伪统制陈瑫等劫钟仪之舟取其金交床金鞍龙凤簟与其众来降飞亟领黄佐杨钦等军入贼营余酋皆大惊曰是何神也夏诚刘衡俱就擒黄诚窘惧亦与周伦等首领二百人俱降牛臯请曰此冦劳心动众累年不勦杀何以示威飞曰彼皆田里匹夫耳始惑于钟相妖巫之术相聚为奸后又沮于程吏部欲尽诛雪耻之意故惧而不降茍求全性命而已今杨么已诛钟仪亦死余皆国家赤子徒杀之非主上好生之意也连声呼官军曰勿杀勿杀牛臯服其言而退飞亲行诸营慰抚之以少壮有力者籍以为军老弱给米粮令归田畆愿为民者二万七十余户皆给文书遣之又命悉贼寨之物尽散之诸军而焚其寨凡三十余所揭榜青草洞庭不数日行旅之往来居民之耕种如无事时湖湘悉平获贼舟凡千余鄂渚水军之盛遂为防江之冠自飞与浚言至贼平果八日浚叹曰岳侯殆神算也即日上之朝上遣内侍传宣抚问仍赐银合茶药及抚劳将士赐诏褒谕又亲札褒其功初夏诚刘衡等尝夸其寨栅之固城池楼橹之盛曰人欲犯我须是飞来至是其言始騐诏飞兼蕲黄州制置使飞以目疾乞觧军事上不许又诏飞军以三十将为额诏飞为襄阳府路复州汉阳军乡村民社置山城水寨处疾速为条具以闻九月加检校少保加食邑进封公还军鄂州日率将士阅习军容严整张浚按视还以闻十月赐诏褒谕十二月除荆湖南北襄阳府路招讨使十五日赐腊药二十一日遣使传宣抚问赐银合茶药绍兴六年正月太行山忠义保社梁兴等百余人夺河径渡至飞军前以闻上曰果尔当优与官以劝来者若此等人来归方见敌情遂诏飞接纳二月兼营田使以诣都督府计事至平江飞自言去在所不逺愿一见天顔诏入见面陈襄阳唐邓随郢金房均州信阳军旧隶京西路乞如旧制又奏自复襄阳诸郡未置监司无以按察州县上皆纳之以李若虚为京西南路提举兼转运提刑司公事又令湖北襄阳府路有阙官自知通以下许飞自择强明清干者任之及得荐举改官陞擢差遣其蠧政害民赃汚不法者得对移放罢十九日陛辞赐酒器金二百两士卒犒赏有差都督张浚至江上会诸大帅于座中独称飞可倚以大事乃命韩世忠屯楚以图淮阳刘光世屯庐州以招北军张俊屯盱眙杨沂中为俊后翼特命飞屯襄阳以窥中原谓飞曰此君之素志也勉之飞遂屯京西三月易武胜定国两镇之节除宣抚副使置司襄阳加食邑五百户飞以宣抚重名自非廊庙近臣及勲伐髙世者不可委授上章力辞诏不许四月上命至武昌调军飞丁母周国夫人姚氏忧上遣使抚问即降制起复本司官属将佐本路监司守臣躬请眎事赙赠常典外加赐银绢千匹两葬事令鄂守主之飞扶榇至庐山连表恳辞且乞终丧上悉封还其章亲札慰谕累诏趣起乃奉命复屯襄汉七月命飞凡移文伪境于宣抚职位中増河东二字及节制河北路五字八月遣王贵郝政董先攻虢州寄治卢氏县下之殱其守卒获粮十五万石降其众数万上闻之以语张浚曰飞措画甚大今已至伊洛则太行山一帯山寨必有通谋者自梁兴之来飞意甚坚十三日遣杨再兴进兵至西京长水县之业阳伪顺州安抚张宣賛孙都统皆失其名及其后军统制满在以兵数千拒官军再兴出战斩孙都统擒满在杀五百余人俘将吏百余人余悉奔溃明日再战于孙洪碻破其众二千复长水县得粮二万石以给百姓官兵于是西京险要之地尽复又得伪齐所留马万匹刍粟数十万中原响应又遣人至蔡州焚其糗粮诏褒之九月刘豫遣子麟侄猊许清臣李邺冯长宁以我叛将李成孔彦舟闗师古合兵七十万分道犯淮西刘光世欲舍庐州张俊欲弃盱眙同奏乞诏飞以兵东下欲令飞独当其锋而已得退保都督张浚闻之以书戒张俊曰贼豫之兵以逆犯顺若不勦除何以立国平日亦安用养兵为今日之事有进击无退保遂言于上曰岳飞一动则襄汉有警复何所制力沮其议光世竟舍庐州退保采石上忧之乃以亲札付浚曰不用命者以军法从事俊光世始听命还战上犹虑其不足任复诏飞初飞自收曹成至平杨么凡六年皆以暑月行师得目疾及是疾愈甚闻诏即日啓行上亦遣医官相继至军疗之防麟败飞至江州如初诏十一月十九日奏至上语赵鼎喜其尊朝廷诵司马光资治通鉴名分之説以称之赐札曰闻卿目疾小愈即提兵东下委身殉国竭节事君于卿见之良用嘉叹今淮西贼遁未有它警已谕张浚从长措置卿更不须进发其或襄邓陈蔡有机可乗即依张浚已行事理从长行之亦卿平日之志也飞遂还军时伪齐于唐州北何家寨置镇汝军屯兵聚粮为窥唐计飞遣王贵董先等攻毁之有伪五大王刘复拥兵出城迎敌初十日贵等遇之于大标木依山而阵众几十倍一战俱北横尸蔽野直扺镇汝军焚其营而有其粮伪都统薛亨以众十万掠唐邓贵先严兵待之既战阳北俾冯赛以竒兵绕出其后亨果来追先囘兵夹击贼大败生擒薛亨及伪河南府中军统制郭徳等七人杀获万计俘献行在所谓五大王者以匹马逃飞奏已至蔡境欲遂图蔡以规取中原上恐伪齐有兵继至未可与战不许然贵等已至蔡州城闭拒未下飞使人谕贵令还贵等还至白塔李成率刘复李序商元孔彦舟王角王大节贾闗索并兵来絶贵归路贵以马军迎击贼兵尽败追杀五里余还至牛蹄贼复益兵追及之有数千骑方渡涧为董先所击尽拥入涧中积尸填谷得马二千余匹及衣甲器仗降骑兵三千余人贼兵之继至者望见官军皆引遁上闻捷大説赐札奨谕遣内侍传宣抚问赐银合茶药十二月大雪苦寒上以按邉暴露手诏抚劳有曰非我忠臣莫雪大耻又遣赐马鞍四铁简二香茶药等传宣抚问诏飞赴行在绍兴七年正月入见上从容与谈用兵之要因问飞曰卿在军中得良马否飞曰臣有二马常竒之日噉刍豆数斗饮泉至一斛然刍粟非精防则宁饿不食介而驰其初若不甚疾行百余里始振鬛长鸣奋迅不已自午至酉犹可二百里褫鞍甲而不息不汗若无事然此致逺之材也然值复襄阳平杨么相继以死今所乗者不然日所食不过数升而秣不择粟饮不择泉揽辔未安踊跃疾驱未及百里力竭汗喘殆欲毙然此驽钝之材也上称善乆之曰卿今议论极进二月除飞起复太尉加食邑赏商虢等功也继除宣抚使兼营田使三月扈从至建康十四日以刘光世所统王德郦琼等兵五万二千三百一十二人马三千一十九匹隶飞且诏王德等曰听飞号令如朕亲行飞乃数见上论恢复之略以为刘豫者金人之屏蔽必先去之然后可图因慷慨手疏言臣自国家变故以来从陛下于戎伍有致身报国复雠雪耻之心幸凭社稷威灵前后粗立薄效陛下録臣防劳擢自布衣曽未十年官至太尉品秩比三公恩数视二府又増重使名宣抚诸路臣一介贱防宠荣超躐有逾涯分今者又防益臣军马使济恢图臣实何人误辱神圣之知如此敢不昼度夜思以图报称臣窃揣敌情所以立刘豫于河南而付之齐秦之地盖欲荼毒中原以中国而攻中国尼冯哈因得休兵养马观衅乗隙包藏不测臣谓不以此时禀陛下睿筭妙略以伐其谋使刘豫父子隔絶五路叛将还归两河故地渐复则金人之诡计日生寖益难图臣愚欲望陛下假臣日月勿拘其淹速使敌莫测臣之举措得便可入则提兵直趋京洛据河阳陜府潼闗以号召五路之叛将叛将既还王师前进彼必弃汴京而走河北京畿陜右可以尽复至于东京诸郡陛下付之韩世忠张俊亦可便下臣然后分兵濬滑经略两河如此则刘豫父子断必成擒大辽有可立之形金人有破灭之理为陛下社稷长乆无穷之计实在此举假令汝颍陈蔡坚壁清野商于虢略分屯要害进或无粮可因攻或难于餽运臣须敛兵退保上流彼必袭而南臣俟其来当帅诸将或挫其鋭或待其疲敌利速战不得所欲势必复还臣当设伏邀其归路小入则小胜大入则大胜然后徐图再举设若彼见上流进兵并力侵轶淮上或分兵攻犯四川臣即长驱其巢穴使困于奔命势穷力殚今年未终平殄来岁必得所欲陛下还归旧京或进都襄阳闗中惟陛下所择也臣闻兴师十万日费千金内外骚动七十万家此岂细事然古者命将出师民不再役粮不再籍盖虑周而足用也今臣部曲逺在上流去朝廷数千里平时每有粮食不足之忧是以去秋臣兵深入陜洛而在军卒伍有饥饿而死者臣故亟还前功不遂遂使忠义之人陷于伪齐者旋被屠杀皆臣之罪今日惟陛下戒勑有司广为储蓄俾臣得以一意静虑不以兵食乱其方寸则谋定计审必能济此大事异时迎还太上皇帝宁德皇后梓宫奉邀天眷以归故国使宗庙再安万姓同欢陛下髙枕万年无北顾之忧臣之志愿毕矣疏奏上以亲札荅之曰有臣如此顾复何忧进止之机朕不中制复召至寝閤命之曰中兴之事朕一以委卿又赐亲札曰前议已决进止之机委卿自专先发制人正在今日不可失也飞复奏述前志赐札报曰览卿近奏鋭然以恢复为请岂天实啓之将以辅成朕志行遂中兴耶又令节制光州方率厉将士将合师大举进图中原防秦桧主和议忌其成功沮之其议遂寝王德郦琼之兵亦不复畀之矣夏奉诏诣都督府与张浚议事时王德与郦琼之兵犹未有所付浚语飞曰王德之为将淮西军之所服也浚欲以为都统制而命吕祉以都督府参谋领之如何飞曰淮西一军多叛亡盗贼变乱反掌间耳王德郦琼等夷素不相下一旦揠之在上则必争吕尚书虽通才然书生不习军旅不足以服其众必择诸大将之可任者付之然后可定不然此曹未可测也浚曰张宣抚如何飞曰张宣抚将飞之旧帅也然其为人暴而寡谋且郦琼之所素不服或未能安反侧浚又曰然则杨沂中耳飞曰沂中之视德等耳岂能御此军哉浚艴然曰浚固知非太尉不可也飞曰都督以正问飞不敢不尽其愚然岂以得兵为念耶即日上奏乞觧兵柄步归庐山庐于周国夫人墓侧浚怒以兵部侍郎张宗元为湖北京西宣抚判官监其军宗元日阅部伍心服飞之能上连诏飞还军飞力辞诏军吏造庐以死请乃趋朝既见犹请待罪上知其故优诏荅之俾复其位而还宗元宗元归复于上曰将帅辑和军旅精鋭人懐忠孝众和而勇皆飞训养之所致上大悦赐诏褒谕飞上疏曰逆豫逋诛尚穴中土陵寝乏祀皇图偏安陛下六飞时巡越在海际天下之愚夫愚妇咸愿伸锄奋挺以致死于敌而陛下审重此举累年于兹虽尝分命将臣鼎峙江汉仅令自守以待敌不敢逺攻而求胜是以天下忠愤之气日以沮丧中原来苏之望日以衰息嵗月易乆污染渐深趋向一背不复可以转移此其利害诚为易见臣待罪阃外不能宣国威灵致神州隔于王化叛臣穴于宫阙死有余罪敢逃司败之诛陛下比者寝閤之命咸谓圣断已坚何至今日尚未决策北向臣愿于此时上禀陛下睿筭不烦济师止以本军进讨庶少塞瘝官之咎以成陛下寤寐中兴之志顺天之道因民之情以曲直为壮老以逆顺为强弱万全之效兹焉可必惟陛下力断而行之疏奏御札报曰览卿来奏备见忠诚深用嘉叹恢复之事朕未尝一日敢防于心正赖卿等乗机料敌力图大功如卿一军士马精鋭纪律修明鼓而用之可保全胜卿其勉之副朕注意飞奉诏将行乃复奏以为钱塘僻在海隅非用武之地臣愿陛下建都上游用汉光武故事亲帅六军往来督战庶将士知圣意之所向人人用命臣仗国威灵鼓行北向未报而郦琼叛初飞既还军张浚竟用吕祉为宣抚判官王德为都统制防其军琼果大噪讼德于浚浚乃以张俊为宣抚使杨沂中为制置使吕祉为安抚使而召德以本军还为都督府都统制琼益不服拥兵诣祉执祉以北道杀之尽其众七万走伪齐降金人惧豫得兵多颇分散其兵粮廪亦不厚去降者皆有悔意至是浚悔不用飞言于是上诏报以兵叛之后事既异前迁都之举宜俟机防飞复上奏云叛将负国臣窃愤之愿进屯淮甸伺金齐机便奋击期于破灭降诏奨谕而不许诏飞以舟师驻于江州为淮浙声援时闻金已废伪齐先是六年飞在襄汉豫兵连衂其爪牙心腹之将或擒或叛虽已不振然依金人之势犹可以立飞知尼玛哈主豫而乌珠常不足于尼玛哈可以间而动是年十月谍报乌珠欲与豫分兵自清河来上令飞为备俄乌珠遣谍者至为逻卒所获缚至前吏请斩之飞愕视曰汝非张斌耶本吾军中人也引至私室责之曰吾向者遣汝以蜡书至齐约诱致四太子而共杀之汝往不复来吾继遣人问齐帝已许我今年冬以防合冦江为名致四太子于清河矣汝所持书竟不至何背我耶谍冀缓死即诡服乃作蜡书言伪齐同谋诛乌珠事且曰八月交锋我穷力相攻彼已不疑江上之约其遂矣事济宋与齐为兄弟国因谓谍者曰汝罪万死吾今贷汝复遣至齐问举兵期宜以死报刲股纳书厚币丁宁戒勿泄谍唯唯拜谢而出复召之还益以币重谕之乃遣至于再三谍径抵乌珠所出书示之乌珠大惊驰白其主于是清河之警不复闻豫随废夺飞上奏谓宜乗废豫之际其不备长驱以取中原不报豫之废也金惧中原有变乃绐谓人曰且迎少帝来矣谓钦宗也百姓日夕延颈以傒乆而不然而势且定矣金假手于豫以抚定梁宋齐鲁之地豫竭力结尼玛哈乌珠恶之又郦琼之叛金惧其有众因飞之用间乌珠得以借口而行其谋豫之废盖一机防也上遣江谘至江州就赐茶药酒果及锡宴劳飞且赐手札嘉奨绍兴八年飞还军鄂州复累请于朝秦桧难之令条具曲折飞歴述利害以闻不报五月谍报金人驻兵京师顺昌淮阳陈蔡徐宿等郡期以秋冬大举南冦又分三路兵声言欲与飞战朝廷第令为备命飞明逺斥候习水战阅军实为待敌计不发兵深入飞日夜训阅更迭调军屯襄汉守备而已秋召飞赴行在金人遣使议和将归我河南地飞入对上谕之飞曰金人不可信和好不可恃相臣谋国不臧恐贻后世讥议上黙然宰相秦桧闻而恶之巳而金使至和议决上复赐亲札归功于飞绍兴九年正月复河南赦天下飞表谢亦寓和议未便之意十一日授飞开府仪同三司加食邑时三大帅皆以和议成进秩一等飞独力辞且谓敌情变诈可忧而不可贺可训兵以备不虞不可行赏论功取笑敌人万一臣冐昧而受将来敌人背盟似伤朝廷之体上三诏犹不受复温言奬激不得巳乃拜飞益训兵严备分遣质信材辩者往伺敌情上方遣齐安郡王士防等谒诸陵飞请以轻骑从士防洒埽实欲观衅伐敌人之谋且上奏言敌人以和欵我者十余年矣不悟其奸受祸至此今复无事请和此殆必有肘腋之虞未能攻犯边境又豫初废藩篱空虚故诡为此耳名以地归我然实寄之也秦桧知其意即奏新复故地之初正頼大将抚存军旅赐诏褒谕而止其行又勑飞凡新界官民毋得接纳其自北而来者皆送还之所遣渡河之士悉令收毋得往来绍兴十年夏金人背盟犯拱亳诸州上大以飞言为忠五月下诏命飞竭忠力图大计颁竒功不次之赏崇战士捐躯之典开谕两河忠义之人结约招纳赐札曰金人过河侵犯东京复来占据已割旧疆卿素蕴忠义想深愤激凡对境事宜可以乗机取胜结约招纳等事可悉从便行之若事体稍重合禀议者即具奏来初豫之未废也本朝使人张邵留敌中乆尝上其元帅阿噜五书以景延广之事感动之时又有谓敌之谋齐也乆矣豫既立嵗遣将数百骑来巡边豫必出郊迓之所以习之使不疑也豫厚敛以行赂自固而失人心自以为太山之安而不知身已在掌股间乆矣及其废也以一羸马负之以往而人莫哀之琼之叛飞之间亦速之也金佗续编巻十九
　　钦定四库全书
　　金佗续编巻二十
　　宋　岳珂　撰
　　百氏昭忠録巻四
　　章尚书頴经进鄂王传之四
　　敌既败盟飞得警报奏乞诣在所陈机密防刘锜在顺昌与敌抗告急诏飞助之飞遣张宪姚政赴顺昌复奏请觐奏上遣李若虚至飞军赐札曰金人再犯东京彼方在境难以召卿今遣李若虚就卿商量又曰施设之方则委任卿朕不可以遥度也飞遣王贵牛臯董先杨再兴孟邦杰李寳等提兵自陜以东西京汝郑颍昌陈曹光蔡诸郡分布经略又遣梁兴渡河纠合忠义社取河东北州县又遣官军东援刘锜西援郭浩控金商之要应川陜之师而自以其军长驱以阚中原将发斋盥闭閤手书密奏言储贰事其略曰今欲恢复必先正国本以安人心然后不常厥居以示无忘复雠之志先是八年秋飞因召对议讲和事得诣资善堂见孝宗皇帝英明雄伟退而喜曰中兴基本其在是乎家人问故飞曰获见圣子社稷得人矣其乞入见也盖欲面陈大计及李若虚来乃上疏言之上得奏叹其忠赐札报曰非忱诚忠谠言不及此六月授少保兼河南府路陜西河东河北路招讨使飞以无功辞不受上诏谕之曰卿陈义甚髙朕所嘉叹第惟同时二三大帅皆以次受命卿终辞异乎蘧伯玉之用心也飞乃不敢辞寻改河南北诸路招讨使未几所遣诸将及纠合之士皆响应相继奏功李寳捷于曹州又捷于宛亭县荆堽杀其千户三人及大将鹘旋郎君又捷于渤海庙闰六月张宪败敌于颍昌府二十日复颍昌府飞亲率大军去蔡而北上以飞身先士卒赐札奨谕张宪遂进兵陈州二十四日破其三千余骑翟将军益兵以来复败之获其将王太保复陈州韩常及镇国大王舎音贝勒再以千骑冦颍昌二十五日董先姚政败之是日王贵之将杨成破敌帅满都哈五千余人于郑州二十九日刘政复刼之于中牟县获马三百五十余匹骡驴百头满都哈不知存亡七月一日张应韩清复西京破其众数千牛臯傅选捷于京西又捷于黄河上孟邦杰复永安军初二日其将杨遇复南城军又与刘政捷于京西其守李成王胜等以兵十余万走弃洛阳归懐孟时大军在颍昌诸将分路出战飞自以轻骑驻郾城县乌珠大惧防龙虎大王号者于东京议以为诸帅皆易与独飞孤军深入将勇而兵精且有河北忠义响应之助其锋不可当欲诱致其师并力一战朝廷闻之以飞一军为虑赐札俾飞审处自固飞曰敌之技穷矣使诚如谍者言亦不足畏也乃日出一军挑战且骂之乌珠怒其败初八日果合龙虎与盖天大王号者及其昭武大将军韩常之兵逼郾城飞遣岳云领背嵬游奕马军直贯敌阵谓之曰必胜而后返如不用命吾先斩汝矣鏖战数十合敌尸布野得马数百匹杨再兴以单骑入其军擒乌珠不获手杀数百人而反初乌珠有劲军皆重铠贯以韦索凡三人为联号拐子马又有号铁浮屠如墙而进官军不能当所至屡胜是役也以万五千骑来诸将惧飞笑曰易耳乃命步卒以麻扎刀入阵勿仰视第斫马足拐子马既相联一马仆二马不能行官军奋击僵尸如丘山乌珠大恸曰自海上起兵皆以此胜今已矣拐子马由是遂废乌珠复益兵至郾城北五里店初十日背嵬部将王刚以五十骑出觇敌遇之奋身先入阵斩其将鄂尔多贝勒敌大骇飞时出眎战地望见黄尘蔽天众郤飞曰不可尔等封侯取赏之机正在此举自以四十骑驰出都训练霍坚者扣马谏曰相公为国重臣安危所系奈何轻敌飞鞭坚手麾之曰非尔所知乃突战敌阵前左右驰射士气増倍无不一当百呼声动地一鼓攻之捷闻上赐札曰览卿奏八日之战敌以精骑冲坚自谓竒计卿遣背嵬游奕迎破其锋其将领实为隽功然大敌在近卿以一军独与决战忠义所奋神明助之再三嘉叹不忘于懐时上又遣内侍李世良诣飞军传宣抚问赐金合茶药金千两银五万两钱十万缗寻又赐钱二十万缗半以赏复郑州兵半以予宣抚司非时支使乌珠又率其众并力复来顿兵十二万于临颍县十三日杨再兴以三百骑至小商桥与敌遇再兴骤与之战杀敌二千余人并万户萨巴贝勒千户百人长荗蘓克百余人再兴死之张宪继至破其溃兵八千乌珠夜遁郾城方再捷飞乃谓云曰彼犯郾城屡失利必回锋以攻颍昌汝宜速以背嵬援王贵既而乌珠果以兵十万骑三万来于是贵将游奕云将背嵬战于城西敌阵自舞阳桥以南横亘十余里金鼓振天城堞为摇云乃令诸军勿牵马执俘视梆而发以骑兵八百挺前决战步军张左右翼继进自辰至午战方酣董先胡清继之敌大败死者五千余人杀其统军上将军夏金吾失其名并千户五人擒渤海汉儿王松夀女真汉儿都提防千户张来孙千户阿里布左班只候承制田瓘以下七十八人士卒二千余人获马三千余匹及雪防防马一匹金印七枚以献乌珠狼狈遁去副统军尼玛哈贝勒重创舆至京师而死十八日张宪之将徐庆李山等复捷于临颍之东北破其众六千获马百匹追奔十五里飞上郾城诸防上大喜赐诏称述其事曰自敌人入寇今十五年我师临阵何啻百战曽未闻逺以孤军当兹巨敌抗纵横并集之众于平原旷野之中如今日之用命者也诏复赐钱二十万缗犒军是月梁兴防太行忠义及两河豪杰赵云李进董荣牛显张裕等破敌于绛州垣曲县敌入城复拔之擒其千户刘来孙等一十四人获马百余匹及器甲等又捷于泌水县复之斩其将阿布纳千户李贝勒它死者不可计又追至于孟州王屋县之邵原汉儿军张太保等以所部六十余人降又追至东阳乃弃营而去追杀三十里获其所遗马八匹衣甲刀枪旗帜无数又至济源县之曲阳破髙太尉之兵五千余骑尸布十里获器械枪刀旗鼓甚众擒者八十余人髙太尉引懐孟衞等州之兵万余人再战又破之凡死者十之八擒者百余人得驴骡二百余头髙太尉以余卒逃又败之于翼城县又防乔握坚等复赵州李兴捷于河南府又捷于安永军中原大震动飞上奏以谓赵俊乔握坚梁兴董荣等过河之后河北人心往往自乱愿归朝廷金人既累败衂其将乌珠等皆令老小渡河惟是兵众尚徘徊于京城南壁近却遣八千人过河北此正是陛下中兴之机敌人必亡之日茍不乗时必贻后患桧沮之第报杨沂中刘锜新除而不言所遣飞独以其军进至朱仙镇距京师才四十五里乌珠复聚兵且悉京师兵十万来对垒而阵飞按兵不动遣骁将以背嵬骑五百奋击大破之乌珠奔还飞令李兴檄陵台朱正甫行视诸陵葺治永安永昌永熙陵神台枳橘栢株之废伐者补之先是飞自绍兴五年遣义士梁兴败金人于太行杀其马五太师及万户耿光禄破平阳府神山县遣张横败金人于宪州擒岚宪两州同知及岢岚军事判官遣髙岫魏浩等破懐州万善镇又密遣梁兴等宣布朝廷徳意招结两河忠义豪杰之人相与犄角破敌又遣边俊李喜等渡河抚谕申固其约河东山寨韦诠等皆敛兵固堡以待王师之至乌陵思谋敌之枭将也亦不能制其下但谕百姓曰毋轻动俟岳家军来当迎降或率其部伍举兵来归李通之众五百余人胡清之众一千一百八人李寳之众八千人李兴之众二千人懐衞州张恩等九人相继而至白马山寨首领孙琪等金统制王镇统领崔庆将官李觐秉义郎李清及崔虎刘永夀孟臯华旺等皆率所部至麾下以至金之心腹禁卫如龙虎大王下噶克察千户髙勇之属及张仔杨进等亦密受飞旗榜率其众自北方来降韩常又以颍昌之败失夏金吾夏金吾乌珠子壻也常畏罪不敢还屯于长葛密遣使愿以其众五万降飞遣贾兴报许之是时敌之动息及其山川险要飞尽得其实自磁相开徳泽潞晋绛汾隰豪杰期日兴兵众所揭旗皆以岳为号闻风响应及是朱仙镇之捷飞欲乗胜深入两河忠义百万闻飞将渡河奔走惟恐后各赍粮以餽义军戴盆焚香迎拜而候之者充满道路敌所置守令熟视莫敢谁何自燕以南敌之号令不复行矣乌珠以败故复签军以御飞河北诸郡无一人从之者乃叹曰自我起北方以来未有如今日之挫衂飞亦语其下曰此行杀敌人直到黄龙府当与诸君痛饮方画受降之防指日渡河秦桧私于金人力主和议欲画淮以北弃之闻飞将成大功大惧力请于上下诏班师初桧之归也达兰郎君实送之至淮以舟载之使归桧之妻王仲山之女仲山有别业在济南为取数千缗助其行其后达兰统兵犯淮甸命魏良臣王绘使其军达兰数问桧动静且称其贤桧自言杀金人之监巳者而南奔然尽室同载臧获亦与之俱非遁明矣逮其为相荐良臣为都司未几除从官盖欲弭其言耳王守道庸人亦与桧同在金时偕桧南归无资考荐章遽与改秩又以为枢密院计议官桧之在金时也亦与实纳善洪皓之归尝言及实纳寄声桧怒皓竟贬广南或言桧尝为金人作檄文有指斥语亲王楷府卒有自彼中逃归者时金方来索逃亡急二人走蜀投吴玠尝言之蜀人谓乌珠尝招桧饮其家亦与焉乌珠之左右侍酒者皆中都贵戚王公之姬妾也知桧夫妇得归唶唶嗟叹亦有掩泣者乌珠曰汝辈安得比秦中丞家范宗尹为相桧为执政事有未尽善未尝与宗尹争而私言于上既排宗尹罢去则曰若用桧为相有二事可以耸动天下一则与南北士大夫通致家问一则纠率山东河北诸郡之人还之北方既相拟诏草以进曰军兴以来河北山东忠义之徒自相结约立功其后敌兵深扰逐头项人渐次渡江各令所在屯聚就粮议者欲兴兵讨伐朕惟黎元骚动罪在朕躬既未能率以还北岂宜轻肆杀戮应河北山东渡江无归之人并令所在招抚开具乡土所在当议遣官纠率起发其南方士大夫因守官北地隔絶未能还乡及北方士大夫因守官南方以至避难渡江想其念国保家之心彼此俱同虽有一时从权衞身之计必皆出于不得已度其深谋逺虑亦岂在人下应欲书问往来并令朝廷差人发遣如得回书有司即时遣人分付本家贵得情通各无疑间朕防祖宗休德托于士民之上初无处显之心亦无贪功之念傥有生之类因朕得以保家室复井里则朕亦将复侍父兄省陵寝上下虽异此志则同布告中外谅此诚悃上虽纳之不曽降出其曰岂宜轻肆杀戮实威之使畏也曰遣官纠率起发实强之行也曰一时从权衞身之计许之从敌也至谓复侍父兄省陵寝此言何为哉其后金使李永夀王翊来议七事第一事欲尽取北人与桧二则以尚书宇文虚中在金国其家在闽桧取其家欲送之北其子师爰力祈免行不从竟驱以北举室皆灭于金元祐臣僚之家郑着及赵彬杨宪三十家驱之赴金国悲号之声感动道路其后罢相上以桧二策谕翰苑綦崈礼行词及诏綦崈礼出示亲札并桧亲拟诏本布告在廷岁戊午桧复相前日言官弹桧者刘棐已死黄龟年居湖州差人押归本贯福州虽没不与遗泽又奏乞下綦崈礼家取御札大槩谓靖康之末尝上书金人不立异姓及在金时为徽宗草书达于金金待遇有加礼自谓君臣之契与立朝本末如此又谓自初还朝时金人令刘光世通书请好其后吕颐浩都督在外臣又遣北人招讨都监门客通书求好未几边报王伦来归颐浩遂欲攘以归已力援张邦昌友壻朱胜非来朝既而围城中人綦崈礼与颐浩胜非援邦昌时受伪命人谢克家复来经筵当臣之求去也陛下抚谕再三恩意欵密臣独以书生不识事理以必退为真是颐浩乃与权邦彦同日留身乗间建言以谓宰相之去乃无一事于是旋易台谏拟请御笔至崈礼草制之日请以为据崈礼被逐尝以御笔公示广众其不知事君之体至于如此若收拾御笔复归天府则万世之后忠逆不分防臣得君立朝无所考信诏台州取索至则付史馆时秦熺提举秘书省实收之也既诏班师飞上疏曰敌人巢穴尽聚东京屡战屡奔鋭气沮丧间者言敌已尽弃辎重疾走渡河况今豪杰向风士卒用命天时人事强弱巳见时不再来机难轻失臣日夜料之熟矣惟陛下图之疏累千百言上亦鋭意恢复欲观成效赐札报之曰得卿十八日奏言班师机防诚为可惜卿忠义许国言词激切朕心不防卿且少驻近便得地利处报杨沂中刘锜同共相度如有机会可乗即约期并进桧闻之益惧乃先诏韩世忠张俊杨沂中刘锜各以本军归而后言于上以飞孤军不可留乞姑令班师一日而奉金书字牌者十有二飞嗟惋至泣东向再拜曰臣十年之力废于一旦非臣不称职大臣秦桧实误陛下也诸军既先退飞孤军惧乌珠知之断其归路乃声言翼日渡河乌珠疑京城之民为内应夜弃而出北遁百里飞始班师人民大失望遮飞马首恸哭而诉曰我等戴香盆运粮草以迎官军金人悉知之今日相公去此某等不遗噍类矣飞亦立马悲咽命左右取诏书示之曰朝廷有诏吾不得擅留劳苦再四而遣之哭声震野至蔡有进士数百辈及僧道父老百姓集于庭进士等相帅叩头曰某等沦陷于此将逾一纪伏闻宣相整军北来志在恢复某等跂望车马之音以日为嵗今先声所至故疆渐复敌人奔散民方室家相庆以谓幸脱祸乱忽闻宣相班师诚所未谕宣相纵不以中原赤子为心其忍弃垂成之功耶飞谢之曰今日之事岂予所欲哉诏书寘几上进士等相率歴阶视之皆大哭相顾曰然则将柰何飞不得已乃曰吾今为汝图矣乃以汉上六郡之闲田处之且留军五日待其徙从而南者道路不絶今襄汉间多是焉方乌珠夜弃京师将渡河有太学生扣马谏曰愿太子毋走京城可守也岳少保兵且退矣乌珠曰岳少保以五百骑破吾精兵十万京城中外日夜望其来何谓可守生曰不然自古未有权臣在内而大将能立功于外者以愚观之岳少保且不免况欲成功乎生盖隂知桧与乌珠事故以为言乌珠亦悟其説乃留居翼日果闻班师敌亦幸其去不敢追也当时论者谓使飞得乗此机以徃北敌虽强不足平也故土虽失不难复也飞既还敌无所畏稍侵冦已复州县飞自知为桧所忌终不得行其志用兵动众今日得地明日弃之养寇残民无补国事乃上章力请觧兵柄致仕上赐诏谓方资长算助予逺图未有息戈之期而有告老之请不许自庐诏入觐上问之第再拜谢敌大扰河南分兵趋川陜上命飞应之飞以王贵行八月以赵秉渊知淮宁府敌犯淮宁秉渊败之又悉其众围秉渊飞遣李山史贵觧其围金再攻颍昌上命津发人民于新复州军据险保聚韩世忠捷于千秋湖命飞以蔡州军牵制九月金犯宿亳命飞控扼九江又付空名告身正任承宣使以下凡四百八十一道以厉战功十月川陜告急复请益兵以董先行又命广设间谍诱契丹诸国之附乌珠者十一月命益光州兵援田邦直敌聚粮顺昌将寇唐邓入比阳舞阳伊阳诸县命捍御隄备是冬梁兴在河北不肯还取懐卫二州大破乌珠之军断山东河北金帛纲马之路金人大扰绍兴十一年正月谍报敌分路渡淮飞闻警即上疏请合诸帅之兵破敌未报十五日乌珠韩常以重兵陷夀春府二十日韩常与龙虎大王号者先驱渡淮二十五日驻庐州界边报至行在上赐飞札曰敌人已在庐州界上卿可星夜前来江州乗机照应出其后诏未至飞料敌既举国来寇巢穴必虚若长驱京洛彼必奔命可以坐制其弊二月四日既遣奏复虑上急于退敌又上奏今敌在淮西臣若虚势必得利万一以为寇方在近未暇逺图欲乞亲至蕲黄相度形势利害以议攻却且敌知荆鄂宿师必自九江进援今若出此贵得不拘使敌罔测上得会兵奏大喜及得虚奏令缓行是日又得出蕲黄之奏益喜赐札谕以中兴基业在此一举初九日飞奉初诏方苦寒力疾戒行以十一日就道犹恐大军行缓亲率背嵬先驱十九日上闻飞力疾出师赐札曰闻卿见苦寒乃能勉为朕行国尔忘身谁如卿者师至庐州乌珠闻飞之师将至与韩常等俱惩顺昌之败望风逺遁遂还兵于舒以俟命上赐札以飞小心恭谨不敢専进退为得体时北方有上书以休兵劝其上者谓南方今日之兵乃北朝向来初起之兵兵至是而始精所向无前恢复之机诚在于此此飞之所以拳拳也郦琼为乌珠谋复窥濠州三月四日飞不俟诏麾兵救之次定逺县乌珠先以初八日破濠州张俊以全军八万驻于黄连镇距濠六十里不往救俾杨沂中趋濠州城外遇伏而败敌方据濠闻飞来即遁夜逾淮不能军四月遣兵捕郴冦骆科又遣兵助光州自朱仙镇之机一失敌势寖张虽欲复进王师备御攻讨皆无预于恢复之计柘臯之役第能挫其锋而已先是十年司农少卿髙颍忼慷自言欲禆賛飞十年连结河朔之谋措置两河京东忠义军马为攻取计飞所遣梁兴复怀卫二州絶敌人山东河北金帛纲马之路不肯还南竟无成功而桧力欲议和患诸将不同已用蜀士范同计召三大将论功行赏飞至即授枢密副使加食邑特诏位在参知政事之上赐金带鱼袋银绢视宰相初除礼飞亦请还兵罢宣抚司诸军皆冠以御前字五月十一日诏韩世忠留院供职张俊与飞并以本职按阅军马措置战守同以枢密为名抚定世忠军于楚州初飞在诸将中年最少俊长飞十余歳飞事俊尤谨绍兴初元有诏督责张俊平冦李成俊亦服其忠智屡称荐于上前其后飞二三年间平荡江西湖广剧冦复襄汉六郡故疆功名出诸将上上亦眷遇飞厚俊颇不能平方四年敌犯淮西乃俊地分也俊不肯行宰相赵鼎以书责之至平江又以坠马伤臂辞鼎怒遣一卒随之视其必行且奏请诛俊卒无功而还飞渡江战大捷解庐州围上竒其功加镇宁崇信两镇之节俊益慙及飞位二府官爵与已埒益怀忿飞益屈已下之数以卑辞致书于俊俊皆不答杨么既平飞又致书献俊楼船一兵械毕备俊受复不答飞事之愈恭俊横逆自若至七年恢复之请大合上意札书面命皆以中兴之事専畀飞又所赐褒词每有表异之语如曰非我忠臣莫雪大耻卿为一时智谋之将非他人比朕非卿到终不安心甚者谓聴飞号令如朕亲行俊见之常憾其轧已有意倾之是歳淮西之役飞闻命即行途中得俊咨目甚言前途粮乏不可行师飞不复问鼓行而进故赐札曰卿闻命即往庐州遵陆勤劳转饷艰阻卿不复顾问必遄其行非一意许国谁肯如此俊闻之疑飞漏其书之言于上归则倡言于朝谓飞逗遛不进以乏饷为辞或劝飞与俊廷辩飞曰吾所无愧者此心耳何必辩及是视世忠军俊知世忠尝以谋刼敌使败和议忤桧承桧风防欲分其背嵬谓飞曰上留世忠而使吾曹分其军朝廷意可知也飞曰不然国家所赖以图恢复者唯自家三四辈万一主上复令韩太保典军吾侪将何顔以见之俊大不乐比至楚州乗城行视俊顾飞曰当修城为守备计飞曰吾曹所当戮力以图尅复岂可为退保计耶俊艴然变色迁怒于二兵以微罪斩之韩世忠军吏耿着与总领胡纺言二枢密来楚州必分世忠之军且曰本要无事却是生事纺上之朝桧捕着下大理择酷吏治狱以扇摇诬世忠飞叹曰吾与世忠同王事而使之以不辜被罪吾为负世忠乃驰书告以桧意世忠大惧亟奏乞投地自明上惊谕之曰安有是明日宰执奏事上以诘桧且促具着狱于是着止坐妄言追官杖脊黥流吉阳军而分军之事不复究矣俊于是大憾飞




　　金佗续编巻二十
　　钦定四库全书
　　金佗续编巻二十一
　　宗　岳珂　撰
　　百氏昭忠録巻五
　　章尚书頴经进鄂王传之五
　　初飞与张俊承诏视世忠军往辞桧桧谓之曰且备反侧世忠军初无反侧意桧为此语欲激其军使为变因得以罪世忠耳飞荅之曰世忠归朝楚州之军即朝廷之军也桧色变恶飞语直独张俊承桧意欲分其军頼飞一言而止而桧益怨飞矣飞慷慨自任不复顾忌赵鼎议崇建二国公典礼与桧意殊桧挤而逐之飞对客语必叹惜桧深恶之自乌珠复取河南地飞深入不巳日以恢复劝上而桧主议和乌珠以书谓桧曰尔朝夕以和请而岳飞方为河北图且杀吾壻不可以不报必杀岳飞而后和可成飞入觐论和议谓相臣谋国不臧敌人渝盟上以桧奏付飞飞读之见徳无常师主善为师之语恶其言饰奸罔上则曰君臣大伦比之天性大臣秉国政忍靣谩其主耶桧益憾之飞亦自知不为桧所容力请解兵万俟卨论飞章再上不报罗汝楫六章又不报飞亦抗章乞罢上惜其去诏不许八月飞上章还两镇节诏充万夀观使奉朝请张宪王贵王俊皆飞部将也王俊初为东平府卒告其徒呼干罪得为都头俊以张宪谋还飞兵柄告于王贵贵执宪以归之张俊俊时以枢宻使视师在建康宻院吏王应求言于俊宻院无推勘法俊不从自鞫之使宪诬服以为得岳云手书俊以告桧十月械宪至行在下之棘寺十三日桧奏乞召飞父子证张宪事上曰刑所以止乱若妄有追证动摇人心不许桧不复请十三日矫诏逮捕飞云亦先逮系前一夕有以桧谋语飞使自辩飞曰使天有目必不使忠臣防不义万一不幸亦何所逃明日使者至飞笑曰皇天后土可表飞心初命何铸治其狱铸明飞无辜改命万俊卨诬飞谕于鹏孙革致书于宪贵令虚申邉报以动朝廷诬云以书与宪贵令措置使飞复还军而其书则皆谓巳焚矣自十三日赴逮坐系凡两月无一事问飞卨忧惧不知所为或有以不助淮西之事使如台评则可以为罪矣十二月十八日始有省劄下棘寺命以逗留诘飞而所收御笔及往来道涂日月皆可攷实未尝逗留先乃命大理评事元龟年杂定之防嵗暮狱不成桧一日自都堂出径入小閤良久手书小纸令老吏付狱中即报飞死矣葢十二月二十九日也初宪云狱辞出于吏手一二寺官知其无辜相继以去既不得豪髪始以逗留诘之飞困于拷掠亦无服辞飞既死于狱矣具狱乃以众证蔽罪飞赐死宪云戮于市张俊杨存中涖之稍出兵衞诸门且俾俊存中遣卒送两家之孥徙之逺方行路之人见者为之陨涕飞幕属賔客坐者六人参谋薛弼与万俟卨厚桧在永嘉日弼尝従之游弼知桧恶飞先纳交或以动息告之得不坐初飞在狱卨先令簿録飞家赀取飞所得御札束之左帑南库飞家徙岭南与宪赀产并没入官王防者桧之姻党也捜括无遗独得尚方所赐物而巳初万俟卨代何铸治飞狱擢为御史中丞大理丞李若朴何彦猷以飞为无罪固与卨争卨弹若朴以党芘飞与何彦猷俱罢大理卿薛仁辅亦言飞寃以罪去知宗士防请以百口保飞卨劾之窜死于建州布衣刘允升上书讼飞寃下棘寺以死王俊以告讦自左武大夫果州防御使超转正任观察使姚政厐荣傅选以傅防迁转有差王俊后离军桧犹不忘之授以副总管时董先亦逮至桧恐其有异辞引先靣谕之且抚劳之曰无恐第证一句语言今日便出先唯唯桧使大程官二人防先至狱中先对吏即伏遂释之枢宻使韩世忠心不平狱成诣桧问其实桧谓飞子云与张宪书不明其事体莫须有世忠曰相公言莫须有何以服天下因力争之桧不纳洪皓时在敌中驰蜡书还奏以为敌所大畏服不敢以名呼者唯飞至号之为父诸将闻其死皆酌酒相贺它日皓还论及飞死不觉为之恸上亦素爱飞之忠勇闻皓奏益痛之初飞从戎留妻养母姚氏从高宗渡河既而河北沦防音问隔絶飞遣人访求数年不获俄有自母所来者谓飞曰而母寄余言为我语飞勉事圣天子无以老媪为念也飞乃窃遣人迎之往返十有八然后归奉之至孝母有疾药饵必亲尝之居家行歩唯恐有声遇出师必戒家人谨侍养母死与子云扶榇归葬将佐有愿代其役者谢郤之既葬庐于墓侧朝夕号恸连表乞终防几三诏犹不起勑监司守臣请之又不起责其官属以严刑使之以死请乃起奉诏终三年不解衰绖自北骑南侵立志慷慨誓不与敌俱生自建炎初元至绍兴十一年凡十余年间屡与敌战攘郤羣盗出入江西湖广亦五六年其志每以取中原灭金人为念虽平大盗如李成曹成马友彭友杨么皆飞之功然其经从见于诗咏则以羣盗为蝼蚁之羣也岂足为功北逾沙漠蹀血敌庭复二圣还故疆乃吾志耳初枢宻行府受王俊告言暨俊与宪对辩王俊所告无一事实而棘寺始以淮西之事诘飞淮西虽非飞地分飞时在鄂渚首抗章欲备先驱击冦得御札褒许乂飞乞乗虚入京洛皆未奉诏之先当时台諌亦不深攷其事淮西之役飞受御札十有五诚有之时邉报踵至飞在鄂渚去淮西千余里上恐其后时故朌趣诏为多然出师之命虽在正月而二月九日诏始至飞军飞即力疾出师实奉诏三日而行御札有曰得卿九日奏巳择定十一日起发往蕲黄舒州界则可见矣自鄂而蕲黄自黄而舒庐飞又恐大军行迟乃亲率背嵬为先驱其至也敌方在庐望风自退飞还军舒则复来窥濠又次定逺敌闻飞来夜逾淮而去虽无大功张俊杨沂中当任其责况俊总全师八万遇敌自可制胜而驻兵黄连镇距濠六十里而不能救俊与沂中不用刘锜之言堕敌计中遇伏而败非无飞之助以致败也时有诏札付沂中曰乌珠复窥濠州巳降手诏与韩世忠张俊皆于濠州附近克期同日出战则是役也军事専任世忠俊沂中而飞特助之耳况又非飞所分地分也台諌至谓飞以粮乏为辞则御札有曰卿闻命即往庐州转饷艰阻卿不复顾问必遄其行非一意许国谁肯如此盖谓粮乏者乃俊也俊诒书以粮乏告飞而诏防及是俊巳疑飞漏其言于上而深憾之谓粮乏乃俊语非飞意也而俊反以此诬之方敌防河南诏飞助刘锜凡两月而飞拜御札二十有三多于淮西时矣淮西十五札飞之子霖尝抗章丐赐还孝宗皇帝従之取之左帑复以畀霖至今与他诏札皆藏其家先是绍兴四年乌珠刘豫兵七十万冦淮西亦诏飞自鄂州以兵来防敌退飞遣牛臯追击大破之又六年飞屯襄汉刘豫遣子麟侄猊合吾叛将李成孔彦舟闗师古之兵七十万分道犯淮西刘光世张俊同奏乞诏飞以兵东下飞至江州麟巳败诏止其行飞凡三赴淮西之急虽道理有逺近而未尝逾期且十一年敌之入夀春也飞闻警即上奏乞出师继又入奏乞出京洛以制其敝又恐是时欲急退敌乞出蕲黄议攻却皆未始奉诏也其孙珂尝以所藏御札并陛对月日及以被罪省劄下棘寺之文着辨诬五事谓建储之议在军前上奏而参谋薛弼谓在陛对时且诬上有不乐语谓此非大将所宜言者弼之妄也弼本附桧所以言此者欲嫁怨于上而谓飞之死盖自取非桧之罪也王伯庠私记谓绍兴辛酉敌入防张俊韩世忠欲深入惟飞驻兵淮西不肯动御札促飞行凡十有七最后有社稷存亡在卿此举实未尝有此诏又谓飞移军三十里而止上始有诛飞意者亦弼説之类也且御札十有五言十有七亦非也十一年八月九日臣僚言谓楚州为不可守为沮士气葢飞尝与张俊同登楚州城俊欲増筑飞谓当进取中原不当谨守于此谓飞为専欲保江者亦诬也熊克中兴小歴载宰执奏事闻圣语及飞弃山阳事以为附下要誉亦诬也諌议大夫万俊卨论飞敌骑犯淮而飞固稽严诏至舒蕲而还又谓飞执偏见欲弃山阳亦诬也建炎四年十月丙申两浙安抚大使刘光世奏凖御笔承州残敌攻围山阳诸镇之师逗挠不进葢光世以兵驻镇江不进而以防合王林郭仲威之兵不至为解谓飞等迁延五十余日遂失机防是时楚州赵立告急而张俊不肯行乃改命光世而令飞腹背掩击时飞屯宜兴虽有防州镇抚之命未赴也飞有军万人合军士之孥计七万以上须舟以济须粮以食州郡皆坐视必俟禀朝命而后従九月二日始入防州十二日飞始得九月六日之诏且光世益舟与飞等防而飞以状至光世皆不报飞乃夜饮士卒以酒激励而用之独以一军至承州转战弥月凡三大防献俘在所有诏褒嘉而光世在镇江虽承督诏无虑数十坐阅两月未尝渡江其事皆可攷也孝宗之在潜邸也尝闻贑州兵齐述叛以告高宗桧怒而絶其俸又风曹泳辈十人露章请孝宗归秀邸持余服如飞之寃孰敢言之者桧监修国史毎见飞防奏必怒形于色或削之其后二十六年左仆射沈该监修国史奏桧秉政以来所书圣语多出巳意请删之桧尝以王俊告讦欲迁总管因奏俊事圣语谓飞当时欲具舟入川有统制官谕诸军乃止亦诬上语该所删果能尽乎大兵之后州县凋敝飞出师每以军饷为忧每调兵食必蹙额谓将士曰东南民力耗矣国家恃民以立而尔曹徒耗之大功未成何以报国与乐于用兵志在玩防者不同年而语矣京西湖北始平即募民营田给以牛种假以口食分任官吏责其成功又为屯田之法使戎伍攻战之暇尽力南亩行之二三年省漕运之半上尝书曹操诸葛亮羊祜三事赐之宣抚司官属有冗贠乞行裁减飞自奉薄居家惟用布素无姬侍之奉蜀帅吴玠尝以名姝餽之飞不乐厚遣使者而归之或諌之曰国耻未雪圣上宵旰不宁岂大将燕乐时耶少时饮酒至数斗不乱上尝靣戒之曰卿异时到河朔方可饮酒自是絶口不饮临戎誓众言及国家之祸涕流气塞士卒皆欷歔聴命临敌奋不顾身必先士卒或问以天下何时太平曰文官不爱钱武官不惜命则太平矣与将校语必勉之以忠孝教之以节义所部兵万人守御攻讨未尝乏事其御军也重搜选谨训习公赏罚明号令严纪律同甘苦背嵬之名始于西畨飞所用皆一当百尝诏以韩京吴锡二军付飞皆不习战飞择其可用千人遂为精卒毎止兵休舎輙课其艺注坡跳濠之艺皆被重铠习之惟精张宪部卒有功于莫耶关解金束带及银器赏之云甞被甲习注坡马踬而踣怒欲斩之诸将力祈免犹鞭之百乃释之偏将或夸功或违制或慢令必诛必斥之约束明简使人易从违者必罚行师秋毫不犯有践民稼者市物不如直者皆不少贷卒有取民麻一缕以束刍者立斩之与士卒最下者同食尊酒脔肉必均及其下酒少则投之以水而人各一啜焉诏书褒其絶少分甘与人同欲是也出师士卒露宿飞亦露宿诸将逺戍则令妻至其家问劳其妻妾或以金帛餽之其有死事者哭之哀育其孤或与之为婚姻士卒疾病亲造视之问所欲或为调药上所颁犒多者数十万缗付之吏分给不私一毫甞命其将犒给带甲人五缗轻骑人三缗不带甲二缗将裁其数以自私杖而杀之恩威兼施人人畏爱重犯法提兵数万皆四方亡命嗜杀好縦之人而奉令莫敢违兵夜宿民户外民开门内之莫敢入晨起户外无一草苇所过民不知有兵市井鬻贩如平日民有鬻薪者损其直以售之卒曰吾可以二钱易吾首耶竟不敢士卒虽甚饥寒不敢扰民时诸将所统曰韩家军岳家军独飞军号为冻杀不拆屋饿杀不虏掠民间见飞军过则相与聚观举手加额有感泣者招降羣盗训饬教阅悉为精兵尝遣骑驰奏至杨子江大风禁渡骑曰宁死于水不敢违将军令卒渡江飞善以寡胜众南薫门之战以八百人破五十万桂岭之战以八千人破十万又以背嵬骑五百大破乌珠十万之众乌珠虽能兵亦惮飞也飞自结髪从戎十余年间大小数百战未尝败北张俊尝问用兵之术飞曰仁信智勇严五者不可阙一问严曰有功者重赏无功者重罚如此而巳飞用兵虽伐叛亦以广上徳为先去其首恶而释其余禆将防成尝杀降飞劾其罪故信义着于人心虽敌人签军皆有亲附之意绍兴间北噶克察千户高勇之乃龙虎之部曲也千里归飞初襄汉平诸郡多阙官诏许専辟置黜陟之权飞择人材以能安集百姓为先诸郡守贰皆以称职称后稍复旧即上章丐还辟置之权上降诏以卫青不与招贤事称之复襄汉时宰相朱胜非使人谕之曰饮至日当建节旄飞愕然曰丞相待我何薄也乃谢之曰飞可以义责不可以利驱襄阳之役君事也使讫事不受节旄将坐视不为乎襄汉之役诏刘光世以五千人为牵制之师六郡既复光世之军始至飞奏乞先赏光世功李寳结山东豪杰数人约以曹州之众来归飞以黄金五百两与之寳以五千人自楚泗来韩世忠奏留之寳截髪恸哭愿还飞麾下世忠以书与飞荅曰是皆为国家何分彼此世忠叹服毎辞官必曰皆将士効力臣何功之有或功优而赏之薄为再开陈然不当得则一级不妄予部将有正任亷车者数人皆以积功伐而后至转饷之官亦为言其功于朝皆受赏虽小吏不遗下至游説之士如萧清臣赵涧陶着皆言之朝而命以官死事之典如舒继明扈从举吴立张浚之皆言之不遗云从军虽立竒功匿不以闻或自朝廷举行上所特命而迁亦辞不巳襄汉平云功第一不上逾年铨曹举行始迁武翼郎平杨么云功亦第一又不上功张浚闻之曰亷则亷矣然未得为公也浚乃奏云功飞犹力辞尝有特防三资飞辞曰士卒冐矢石斩将防阵立竒功始得霑一级男云无故蜡崇资是不能与士卒一律将何以服众又言非所以示大公至正之道累表不受上嘉其志従之诏云带遥刺则辞带御器械则又辞云年十二从张宪战太防京西之役先诸军登城下邓州又攻破随州能以手握两铁椎重八十斤颍昌大战无虑十数入敌阵中甲裳为之赤身被百余创然毎胜飞独不上其功死之日年二十三上初欲以刘光世之兵飞秦桧知其有大举北征意沮之其命竟寝飞尝乞不假济师以本军进讨除腹心患郦琼叛又乞进屯淮甸赐诏奨之飞兵李囘日授神武副军都统制巳而闻乃甥壻高泽民为之请而得之飞即自陈乞正泽民罔上之罪力辞不受又数见囘白其事囘乃为言之上报以出自朕意犹力辞再三谕之乃止幕属刘康年为之请母封国夫人次子雷授文资飞知之鞭康年五百系之上章待罪乞反汗飞初以建炎上书失官归招抚使张所补官所后以谤谪至长沙贼酋刘忠胁以叛所骂贼不从遇害其子宗本防孤飞鞠飬之绍兴七年遇明堂加恩舍其子而以宗本奏且述其死难之由上俞之特赐所家银绢匹两百仍与一资恩泽飞好礼下士士多归之啇古今夜分乃寝出则戎服弁首治军务入则褒衣缓带讲经史恂恂如书生口未尝言功伐其用兵未尝败似韩淮隂出师表与诸葛孔明相上下绍兴间见国本未立燕居思之或至涕泣人或窃笑之尝抗章建议高宗皇帝嘉其忠诏褒之其后诣资善堂见孝宗皇帝退而喜曰中兴基本在是矣高宗自桧薨后厉精万机首欲复飞官万俟卨秉政葢尝治飞狱者力奏敌方顾和好一旦録用故将疑天下心不可敌败盟太学生程宏图上书言故相秦桧主和议沮天下忠臣义士之气欲感动其心而振起之当正桧之罪而籍其家雪赵鼎与飞之寃而复其官上然其言诏谕中原及诸国之人又诏燕北人昨被遣归者葢为权臣所误追悔无及又诏飞之家聴自便凡桧之党皆罢黜桧初恶岳州与飞姓同改为纯州至是诏仍其旧御史中丞汪澈宣谕荆襄诸将与三军之士合辞言飞寃澈谕以当奏知诸军大恸哭声雷震都督张浚参賛陈俊卿闻之皆为之悲叹国朝着令劾轻罪因得重罪原之葢不欲求情于事外也王俊初告张宪言欲经营复飞管军两造既至阅实无是言则又求之书飞与宪贵书云与宪书既无之矣则又求之飞平日之言飞所言建节于三十二嵗实未尝言与艺祖同董先狱辞巳证其无是语最后乃及于淮西违诏一时寺官如李若朴何彦猷固心知其不可而争之孝宗皇帝即位初元首下诏曰故岳飞起自行伍不逾数年位至将相而能事上以忠御众有法屡立功効不自矜夸余烈遗风至今未泯去冬出戍鄂渚之众师行不扰动有纪律道路之人归功于飞飞虽坐事以没太上皇帝念之不忘今可仰承圣意与追复元官以礼改塟访求其后特与録用制词有事上以忠至无嫌于辰告葢以其有建储之议也云复左武大夫忠州防御使以礼附葬子孙襁褓以上皆官之女俟嫁则官其夫赐其家钱万缗庙于鄂州赐号曰忠烈张宪复龙神卫四厢都指挥使阆州观察使亦官其子孙又诏三省曰秦桧诬飞举世莫敢言李若朴为狱官独白其非罪令访问甄録既而李若朴除郎何彦猷巳死其家自言诏特赠两官与一子恩泽公之子霖将漕湖北武昌军士百姓皆炷香具酒牢哭而迎有一妪哭尤哀曰公今不复此来矣问之则曰其夫不善为人为公所斩矣霖帅广州道出贑父老率子弟迎皆垂涕洟曰不图今日复见公之子霖淳熈陛对上谕曰卿家纪律用兵之法张韩逺不及卿家寃枉朕悉知之天下共知其寃圣训昭明垂信万世彼孙觌何为者为它人志墓至指飞为防扈其谁欺乎
　　论曰古之所谓豪杰之士必非奸雄变诈者比韩信用兵天下莫敌观其拒蒯通之説不肯背恩自立其后期防迁延不至君臣之间间隙始开上眷飞厚而飞明于君臣之义进退之机夷夏信服之者以其心也和战之权制于人主飞讵有不聴者乌珠遗桧书曰必杀飞而而后和可成者敌人自为计也猛虎在山藜藿为之不采飞虽不掌兵亦足以强国致和愈易矣况是时敌上下相疑其势巳弱子玉犹在晋文仄席之时也桧与飞不两立飞疾桧之奸桧忌飞之智汴京之士上书乌珠其言料之审矣是时如斡里布如达兰如尼雅满相继而死独乌珠在耳而诸将皆不啻足以当之此一大机防也而桧败之呜呼桧之贪功以自专忌贤害能隳中兴大计其罪上通于天而世之倾邪之士犹立説以附桧如孙觌者多矣非使此説扫灭于天地之间何以佐公论之行哉
　　又论曰时政记书事数年之后纪载岂无阙遗绍兴诸将之功夏官赏功之籍犹可攷也飞之初当时史官所书用桧风防削而小之者有矣是时典领秘书图籍者熺也实録秉史笔则埙也史官之属则郑时中桧之馆客也丁娄明埙之妇翁也林机其子壻也杨逈董徳元王杨英数十人皆其党也上尝以桧朋比罢政翰苑之臣綦崈礼当草制上出桧二策且以亲札付崈礼据以草制其后柄用丐诏于崈礼家既至则以付秘书省实收之也以至宰相拜罢録令悉上送官有存藁者坐以违制之罪桧之虑亦深矣人之功则欲揜之巳之功则欲大之人之过则欲増之巳之过则欲葢之行之一时可也如天下后世何
  </div>
  <div class="pagination">
   <a href="金佗稡编_page22.html">
    上一页
   </a>
   <span>
    ...
   </span>
   <a href="金佗稡编_page18.html">
    18
   </a>
   <a href="金佗稡编_page19.html">
    19
   </a>
   <a href="金佗稡编_page20.html">
    20
   </a>
   <a href="金佗稡编_page21.html">
    21
   </a>
   <a href="金佗稡编_page22.html">
    22
   </a>
   <span class="current-page">
    23
   </span>
   <a href="金佗稡编_page24.html">
    24
   </a>
   <a href="金佗稡编_page25.html">
    25
   </a>
   <a href="金佗稡编_page26.html">
    26
   </a>
   <a href="金佗稡编_page27.html">
    27
   </a>
   <a href="金佗稡编_page28.html">
    28
   </a>
   <a href="金佗稡编_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
