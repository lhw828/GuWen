<!DOCTYPE html>
<html>
<head>
    <meta charset="UTF-8">
    <title>伊洛渊源录 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伊洛渊源录 - 第 2 页/共 6 页</h1>
    <div class="content">　　伊川先生
　　年谱
　　先生名颐字正叔明道先生之弟也【明道生于明道元年壬申伊川生于明道二年癸酉】幼有髙识非礼不动【见语録】年十四五与明道同受学于舂陵周茂叔先生【见哲宗徽宗实録】皇祐二年年十八上书阙下劝仁宗以王道为心生灵为念黜世俗之论期非常之功且乞召对面陈所学不报间游太学时海陵胡翼之先生方主教导尝以顔子所好何学论试诸生得先生所试大惊即延见处以教职【见文集】吕希哲原明与先生隣斋首以师礼事焉既而四方之士従游者日益众【见吕氏童蒙训】举进士嘉祜四年廷试报罢遂不复试太中公屡当得任子恩辄推与族人【见涪陵记善録】治平熙宁间近臣屡荐自以为学不足不愿仕也【见文集又按吕申公家传云公判太学命众博士即先生之居敦请为太学正先生固辞公即命驾过之又杂记治平三年九月公知蔡州将行言曰伏见南省进士程颐年三十四有特立之标出羣之姿嘉祐四年已与殿试自后絶意进取往来太学诸生愿得以为师臣方领国子监亲往敦请卒不能屈臣甞与之语洞明经术通古今治乱之要实有经世济物之才非同拘士曲儒徒有偏长使在朝廷必为国器伏望特以不次旌用明道行状云神宗尝使推择人材先生所荐数十人以父表弟张载暨弟颐为称首】元丰八年哲宗嗣位门下侍郎司马公光尚书左丞吕公公着及西京留守韩公绛上其行义于朝【见哲宗徽宗实录按温公集与吕申公同荐劄子曰臣等窃见河南处士程颐力学好古安贫守节言必忠信动遵礼义年逾五十不求仕进真儒者之髙蹈圣世之逸民伏望特加召命擢以不次足以矜式士类禆益风化又按胡文定公文集云是时諌官朱光庭又言颐道徳纯备学问渊博材资劲正有中立不倚之风识虑明彻至知防其神之妙言行相顾而无择仁义在躬而不矜若用斯人俾当劝讲必能辅养圣徳啓迪天聪一正君心为天下福又谓颐究先王之蕴达当世之务乃天民之先觉圣代之真儒裨之日侍经筵足以发扬圣训兼掌学校足以丕变斯文又论祖宗时起陈种放髙风素节闻于天下揆颐之贤放未必能过之颐之道则有放所不及知者观其所学真得圣人之传致思力行非一日之积有经天纬地之才有制礼作乐之具乞访问其至言正论所以平治天下之道又谓颐以言乎道则贯彻三才而无一毫之或间以言乎徳则并包众美而无一善之或遗以言乎学则博通古今而无一物之不知以言乎才则开物成务而无一理之不总是以圣人之道至此而传况当天子进学之初若俾真儒得専经席岂不盛哉】十一月丁已授汝州团练推官西京国子监教授【见实録】先生再辞寻召赴阙元祐元年三月至京师【王岩叟奏云伏见程颐学极圣人之精微行全君子之纯粹早与其兄颢俱以徳名显于时陛下复起颐而用之颐趋召以来待诏阙下四方俊又莫不翘首乡风以观朝廷所以待之者如何处之者当否而将议焉则陛下此举系天下之心臣愿陛下加所以待之之礼择所以处之之方而使髙贤得为陛下尽其用则所得不独颐一人而已四海潜光隠徳之士皆将相招而为朝廷出矣】除宣徳郎秘书省校书郎先生辞曰祖宗时布衣被召自有故事今臣未得入见未敢祗命【王岩叟奏云臣伏闻圣恩特除程颐京官仍与校书郎足以见陛下优礼髙贤而使天下之人归心于盛徳也然臣区区之诚尚有以为陛下言者愿陛下一召见之试以一言问为国之要陛下至明遂可自观其人臣以颐抱道飬徳之日乆而潜神积虑之功深静而阅天下之义理者多必有嘉言以新圣徳此臣所以区区而进颐然非为颐也欲成陛下之美耳陛下一见而后命之以官则颐当之而无愧陛下与之而不悔授受之间两得之矣】于是召对太皇太后面谕将以为崇政殿说书先生辞不获始受西监之命且上奏论经筵三事其一以上富春秋辅养为急宜选贤徳以备讲官因使陪侍宿直陈说道义所以涵养气质薫陶徳性其二请上左右内侍宫人皆选老成厚重之人不使侈靡之物浅俗之言接于耳目仍置经筵秖应内臣十人使伺上在宫中动息以语讲官其或小有违失得以随事规谏其三请令讲官坐讲以养人主尊儒重道之心寅畏只惧之徳而曰若言可行敢不就职如不可用愿听其辞【劄子三道见文集又按刘忠肃公文集有章疏论先生辞卑居尊未被命而先论事为非是葢不知先生出处语黙之际其义固已精矣】既而命下以通直郎充崇政殿说书【见实録】先生再辞而后受命四月例以暑热罢讲先生奏言辅导少主不宜踈略如此乞命讲官以六参日上殿问起居因得従容纳诲以辅上徳【见文集】五月差同孙觉顾临及国子监长贰看详国子监条制【见实録】先生所定大概以为学校礼义相先之地而月使之争殊非教养之道请改试为课有所未至则学官召而教之更不考定髙下制尊贤堂以延天下道徳之士镌解额以去利诱省繁文以専委任励行检以厚风教及置待宾吏师斋立观光法如是者亦数十条【见文集旧实録云礼部尚书胡宗愈谓先帝聚士以学教人以经三舍科条固己精宻宜一切仍旧因是深诋先生谓不宜使在朝廷】六月上疏太皇太后言今日至大至急为宗社生灵长久之计惟是辅养上徳而辅养之道非徒渉书史览古今而已要使跬步不离正人乃可以涵养薰陶成就圣徳今间日一讲解释数行为益既少又自四月罢讲直至中秋不接儒臣殆非古人旦夕承弼之意请俟初秋即今讲官轮日入侍陈说义理仍选臣僚家十一二嵗子弟三人侍上习业且以迩英迫隘暑热恐于上体非宜而讲日宰臣史官皆入使上不得舒泰悦怿请自今一月再讲于崇政殿然后宰臣史官入侍余日讲于延和殿则后楹埀帘而太皇太后时一临之不惟省察主上进业其于后徳未必无补且使讲官欲有所言易以上达所系尤大又讲读官例兼它职请亦罢之使得积诚意以感上心皆不报八月差兼判登闻鼓院先生引前说且言入谈道徳出领诉讼非用人之体再辞不受【见文集杨时曰事道与禄仕不同常夷甫以布衣入朝神宗欲优其禄令兼数局如鼓院染院之类夷甫一切受之及伊川先生为讲官朝廷亦欲使兼它职则固辞葢前日所以不仕者为道也则今日之仕须其官足以行道乃可受不然是茍禄也然后世道学不明君子辞受取舍人鲜知之故常公之受人不以为非而先生之辞人亦不以为是也】二年又上疏论延和讲读埀帘事且乞时召讲官至帘前问上进学次第又奏迩英暑热乞就崇政延和殿或它寛凉处讲读给事中顾临以殿上讲读为不可有防修展迩英阁先生复上疏以为修展迩英则臣所请遂矣然祖宗以来并是殿上坐讲自仁宗始就迩英而讲官立侍葢従一时之便尔非若临之意也今临之意不过以尊君为说而不知尊君之道若以其言为是则误主上知见臣职当辅导不得不辨先生在经筵每当进上必宿斋豫戒潜思存诚冀以感动上意【见文集】而其为说常于文义之外反复推明归之人主一日当讲顔子不改其乐章门人或疑此章非有人君事也将何以为说及讲既毕文义乃复言曰陋巷之士仁义在躬而忘其贫贱人主崇髙奉养备极茍不知学安能不为富贵所移且顔子王佐之才也而箪食瓢饮季氏鲁国之蠧也而富于周公鲁君用舍如此非后世之监乎闻者叹服【见胡氏论语详疏】而哲宗亦尝首肻之【见文集】不知者或诮其委曲已甚先生曰不于此尽心竭力而于何所乎上或服药即日就医官问起居【见语录】然入侍之际容貌极庄时文潞公以太师平章重事或侍立终日不懈上虽喻以少休不去也人或以问先生曰君之严视潞公之恭孰为得失先生曰潞公四朝大臣事幼主不得不恭吾以布衣职辅导亦不敢不自重也【见邵氏闻见录】尝闻上在宫中起行漱水必避蝼蚁因请之曰有是乎上曰然诚恐伤之尔先生曰愿陛下推此心以及四海则天下幸甚【见语录】一日讲罢未退上忽起凭栏戏折栁枝先生进曰方春发生不可无故摧折上不悦【见马永卿所编刘谏议语且云温公闻之亦不悦或云恐无此事】所讲书有容字中人以黄覆之曰上藩邸嫌名也先生讲罢进言曰人主之势不患不尊患臣下尊之过甚而骄心生耳此皆近习辈飬成之不可以不戒请自今旧名嫌名皆勿复避【见语录】时神宗之丧未除而百官以冬至表贺先生言节序变迁时思方切请改贺为慰及除丧有司又将以开乐置宴先生又奏请罢宴曰除丧而用吉礼则因事用乐可矣今特设宴是喜之也【见文集】尝闻后苑以金制水桶问之曰崇庆宫物也先生曰若上所御则吾不敢不谏在职累月不言禄吏亦弗致既而诸公知之俾户部特给焉又不为妻求邑封或问之先生曰某起于草莱三辞不获而后受命今日乃为妻求封乎【见语录】经筵承受张茂则尝招诸讲官啜茶观画先生曰吾平生不啜茶亦不识画竟不往【见山语録或云恐无此事】文潞公尝与吕范诸公入侍经筵闻先生讲说退相与叹曰真侍讲也一时人士归其门者甚盛而先生亦以天下自任论议褒贬无所顾避由是同朝之士有以文章名世者疾之如讐与其党类巧为谤诋【见山语録王公系年録吕申公家传及先生之子端中所撰集序又按苏轼奏状亦自云臣素疾程某之奸未尝假以辞色又按侍御史吕陶言明堂降赦臣僚称贺讫而两省官欲往奠司马光是时程颐言曰子于是日哭则不歌岂可贺赦才了却往吊丧坐客有难之曰子于是日哭则不歌即不云歌则不哭今己贺赦了却往吊丧于礼无害苏轼遂以鄙语戏程颐众皆大笑结怨之端盖自此始又语録云国忌行香伊川令供素馔子瞻诘之曰正叔不好佛胡为食素先生曰礼居丧不饮酒不食肉忌日丧之余也子瞻令具肉食曰为刘氏者左袒于是范淳夫辈食素秦黄辈食肉又鲜于绰传信録云旧例行香斋筵两制以上及台谏官设蔬馔然以粗粝遂轮为食防皆用肉食矣元祐初崇政殿说书程正叔以食肉为非是议为素食众多不従一日门人范淳夫当排食遂具蔬馔内翰苏子瞻因以鄙语戏正叔正叔门人朱公掞辈衔之遂立敌矣是后蔬馔亦不行又语録云时吕申公为相凡事有疑必质于伊川进退人才二苏疑伊川有力故极诋之又曰朝廷欲以游酢为某官苏右丞沮止毁及伊川宰相苏子容曰公未可如此颂观过其门者无不肃也又按刘谏议尽言集亦有异论刘非苏党葢不相知耳】一日赴讲防上疮疹不坐已累日先生退诣宰臣问上不御殿知否曰不知先生曰二圣临朝上不御殿太皇太后不当独坐且人主有疾而大臣不知可乎翼日宰臣以先生言奏请问疾由是大臣亦多不悦而谏议大夫孔文仲因奏先生污下憸巧素无乡行经筵陈说僣横忘分遍谒贵臣歴造台谏腾口间乱以偿恩讐致市井目为五鬼之魁请放还田里以示典刑八月差管勾西京国子监【见旧实録又文仲传载吕申公之言曰文仲为苏轼所诱胁论事皆用轼意又吕申公家传亦载其与吕大防刘挚王存同较文仲所论朱光庭事语甚激切且云文仲本以伉直称然惷不晓事为浮薄辈所使以害善良后乃自知为小人所给愤郁呕血而死按旧録固多妄然此类不为无据新録皆删之失其实矣又范太史家传云元祐九年奏曰臣伏见元祐之初陛下召程颐对便殿自布衣除崇政殿说书天下之士皆谓得人实为希濶之美事而才及嵗余即以人言罢之颐之经术行谊天下共知司马光吕公着皆与颐相知二十余年然后举之此二人者非为欺罔以误圣聪也颐在经筵切于皇帝陛下进学故其讲说语常繁多草茅之人一旦入朝与人相接不为闗防未习朝廷事体而言者谓颐大佞大邪贪黩请求奔走交结又谓颐欲以故旧倾大臣以意气役防谏其言皆诬罔非实也盖当时台谏官王岩叟朱光庭贾易皆素推服颐之经行故不知者指以为颐党陛下愼择经筵之官如颐之贤乃足以辅导圣学至如臣辈叨备讲职实非敢望颐也臣久欲为颐一言懐之累年犹豫不果使颐受诬罔之谤于公正之朝臣每思之不无愧也今臣已乞去职若复召颐劝讲必有补圣明臣虽终老在外无所憾矣】先生既就职再上奏乞归田里曰臣本布衣因说书得朝官今以罪罢则所授官不当得三年又请皆不报乃乞致仕至再又不报五年正月丁太中公忧去官七年服除除直秘阁判西京国子监【王公系年録云元祐七年三月四日延和奏事三省进呈程颐服除欲与馆职判检院帘中以其不靖令只与西监遂除直秘阁判西京国子监初颐在经筵归其门者甚盛而苏轼在翰林亦多附之者遂有洛党蜀党之论二党道不同互相非毁颐竟为蜀党所挤今又适轼弟辙执政才进禀便云但恐不肯靖帘中入其说故颐不复得召】先生再辞极论儒者进退之道【见文集】而监察御史董敦逸奏以为有怨望轻躁语五月改授管勾崇福宫【见旧录】未拜以疾寻医元祐九年哲宗初亲政申秘阁西监之命先生再辞不就【见文集】绍圣间以党论放归田里四年十一月送涪州编管【见实录】门人谢良佐曰是行也良佐知之乃族子公孙与邢恕之为尔先生曰族子至愚不足责故人情厚不敢疑孟子既知天焉用尤臧氏【见语录】元符二年正月易传成而序之三年正月徽宗即位移峡州四月以赦复宣徳郎任便居住【制见曲阜集】还洛【记善录云先生归自涪州气貌容色髭髪皆胜平昔】十月复通直郎权判西京国子监先生既受命即谒告欲迁延为寻医计既而供职门人尹焞深疑之先生曰上初即位首被大恩不如是则何以仰承徳意然吾之不能仕盖已决矣受一月之俸焉然后惟吾所欲尔【见文集语录又刘忠肃公家私记云此除乃李邦直范彛叟之意】建中靖国二年五月追所复官依旧致仕【前此未尝致仕而云依旧致仕疑西监供职不久即尝致仕也未详】崇宁二年四月言者论其本因奸党论荐得官虽尝明正罪罚而叙复过优【己追所复官又云叙复过优亦未详】今复著书非毁朝政于是有防追毁出身以来文字其所著书令监司觉察【语录云范致虚言程某以邪说诐行惑乱众听而尹焞张绎为之羽翼事下河南府体究尽逐学徒复党籍】先生于是迁居龙门之南止四方学者曰尊所闻行所知可矣不必及吾门也【见语录】五年复宣义郎致仕【见实录】时易传成书已久学者莫得传授或以为请先生曰自量精力未衰尚觊有少进耳其后寝疾始以授尹焞张绎【尹焞曰先生践履尽易其作传只是因而写成熟读玩味即可见矣又云先生平生用意惟在易传求先生之学者观此足矣语录之类出于学者所记所见有浅深故所记有工拙葢未能无失也见语录】大观二年九月庚午卒于家年七十有五【见实录】于疾革门人进曰先生平日所学正今日要用先生力疾微视曰道着用便不是其人未出寝门而先生没【见语录一作门人郭忠孝尹子云非也忠孝自党事起不与先生往来及卒亦不致奠】初明道先生尝谓先生曰异日能使人尊严师道者吾弟也若接引后进学随人材而成就之则予不得让焉【见语录侯仲良曰朱公琰见明道于汝州逾月而归语人曰光庭在春风中坐了一月游定夫杨中立来见伊川一日先生坐而瞑目二子侍立不敢去久之先生乃顾曰二子犹在此乎日暮矣姑就舍二子者退则门外雪深尺余矣其严厉如此晚年接学者乃更平易葢其学己到至处但于圣人气象差少従容尔明道则已从容惜其早死不及用也使及用于元祐间则不至有今日事矣】先生既没昔之门人高弟多已先亡无有能形容其徳美者然先生尝谓张绎曰我昔状明道先生之行我之道盖与明道同异时欲知我者求之于此文可也【见集序尹焞曰先生之学本于至诚其见于言动事为之间处中有常疏通简易不为矫异不为狷介寛猛合宜庄重有体或说匍匐以吊丧诵孝经以追荐皆无此事衣虽防素冠襟必整食虽简俭蔬饭必洁太中年老左右致养无违以家事自任悉力营办细事必亲赡给内外亲族八十余口又曰先生于书无所不读于事无所不能谢良佐曰伊川才大以之处大事必不动声色指顾而集矣或曰人谓伊川守正则尽通变不足子之言若是何也谢子曰陜右钱以鐡旧矣有议更以铜者己而防所铸子不逾母谓无利也遂止伊川闻之曰此乃国家之大利也利多费省私铸者众费多利少盗铸者息民不敢盗铸则权归公上非国家之大计乎又有议増解盐之直者伊川曰价平则盐易泄人人得食无积而不售者嵗入必倍矣増价则反是己而果然司马公既相荐伊川而起之伊川曰将累人矣使韩富当国时吾犹可以有行也及温公大变熙宁复祖宗之旧伊川曰役法当讨论未可轻改也公不然之既而数年纷纷不能定由是观之亦可以见其梗槩矣】
　　祭文
　　呜呼利害生于身礼义根于心伊此心丧于利害而礼义以为虚也故先生踽踽独行斯世【一作于世】而众乃以为迂也惟尚徳者以为卓絶之行而忠信者以为孚也立义者以为不可犯而达权者以为不可拘也在吾先生曽何有意心与道合【一作道防】泯然无际无欲可以系羁兮自克者知其难也不立意以为言兮知言者识其要也徳輶如毛毛犹有伦无声无臭夫何可亲呜呼先生之道不可得而名也【一作某等不得而名也】伊言者反以为病兮此心终不得而形也惟【一作维】泰山以为高兮日月以为明也春风以为和兮严霜以为清也在昔诸儒各行其志或得于数或观于礼学者趣之【一作趋之】世济其美独吾先生淡乎无味得味之真死其乃已自某之见【一作某等受教】七年于兹含孕化育以蕃以滋天地其容我兮父母其生之君亲其临我兮夫子其成之欲报之心何日忘之先生有言【一本上有昔字】见于文字者有七分之心绘于丹青者有七分之仪七分之仪固不可益七分之心犹或可推而今而后将筑室于伊雒之滨望先生之墓以毕吾此生也【一本无吾字】呜呼夫子没而微言絶则固不可得而闻也【一本上有某等字】然天不言而四时行地不言而万物生惟与二三子【一本无此五字有亦当字】洗心去智格物去意期黙契斯道在先生为未亡也呜呼二三子之志【一作某等之志】不待物而后见先生之行不待诔而后徴然而山頽梁壊何以寄情凄风一奠敬祖于庭百年之恨并此以倾
　　尹子曰先生之葬洛人畏入党无敢送者故祭文惟张绎范域孟厚及焞四人乙夜有素衣白马至者视之邵溥也乃附名焉盖溥亦有所畏而薄暮出城是以后又按语录云先生以易传授门人曰只说得七分学者更须自体究故祭文有七分之语云
　　奏状【节畧】　　　　　　　　　　　胡安国
　　伏见元祐之初宰臣司马光吕公着秉政当国急于得人首荐河南处士程颐乞加召命擢以不次遂起韦布超居讲筵自司劝讲不为辩辞解释文义所以积其诚意感通圣心者固不可得而闻也及当官而行举动必由乎礼奉身而去进退必合乎义其修身行法规矩凖绳独出诸儒之表门人髙第莫获继焉虽崇宁间曲加防禁学者向之私相传习不可遏也其后颐之门人如杨时刘安节许景衡马伸吴给等稍稍进用于是士大夫争相淬砺而其间志于利禄者托其说以自售学者莫能别其真伪而河洛之学防絶矣壬子年臣尝至行阙有仲并者言伊川之学近日盛行臣语之曰伊川之学不絶如钱可谓孤立而以为盛行何也岂以其说满门人人传写耳纳口出而以为盛乎自是服儒冠者以伊川门人妄自标榜无以屈服士人之心故众论汹汹深加诋诮夫有为伊洛之学者皆欲屏絶其徒而乃上及于伊川臣窃以为过矣夫圣人之道所以埀训万世无非中庸非有甚髙难行之说此诚不可易之至论也然中庸之义不明久矣自颐兄弟始发明之然后其义可思而得不然则或谓髙明所以处已中庸所以接物本末上下析为二途而其义愈不明矣士大夫之学宜以孔孟为师庶防言行相称可济时用此亦不可易之至论也然孔孟之道不传久矣自颐兄弟始发明之而后其道可学而至也不然则或以六经语孟之书资口耳取世资而干利禄愈不得其门而入矣今欲使学者蹈中庸师孔孟而禁使不得从颐之学是入室而不由户也不亦误乎夫頣之文于易则因理以明象而知体用之一源于春秋则见诸行事而知圣人之大用于诸经语孟则发其微防而知求仁之方入徳之序然则狂言怪语淫说鄙论岂其文也哉颐之行其行已接物则忠诚动于州里其事亲从兄则孝悌显于家庭其辞受取舍非其道义则一介不以取与诸人虽禄之千钟有必不顾也其余则亦与人同尔然则幅巾大袖髙视濶步岂其行也哉昔者伯夷栁下惠之贤微仲尼则西山之饿夫东国之黜臣尔本朝自嘉祐以来西都有邵雍程颢及弟颐闗中有张载此四人者皆道学徳行名于当世防王安石当路重以蔡京得政曲加排抑故有西山东国之阨其道不行深可惜也今雍所着有皇极经世书载有正防书颐有易春秋传颢虽不及著述而门弟子质疑请益荅问之语存于世者甚多又有书疏铭诗并行于世而传者多失其真臣愚伏望陛下特降指挥下礼官讨论故事以此四人加之封号载在祀典以见圣世虽当禁暴诛乱奉词伐罪之时犹有崇儒重道尊徳乐义之意仍诏馆阁裒集四人之遗书委官校正取防施行便于学者传习羽翼六经以推尊仲尼孟子之道使邪说者不得乗间而作而天下之道术定岂曰小补之哉
　　遗事【二十一条】
　　王霖公泽言明道伊川随侍太中知汉州宿一僧寺明道入门而右従者皆随之伊川入门而左独行至法堂上相防伊川自谓此是颐不及家兄处盖明道和易人皆亲近伊川严重人不敢近也尹焞云亦尝闻先生言之【见涪陵记善录】
　　韩持国与二先生善韩在颖昌欲屈致之预戒诸子侄使治一室至于修治窓户皆使亲为之二先生至暇日与持国同游西湖命诸子侍行次有言貌不庄敬者伊川回视厉声叱之曰汝辈从长者行敢笑语如此韩氏孝谨之风衰矣持国遂皆逐去之闻之持国之子宗质彬叔云【见祁寛录尹和靖语】
　　伊川先生居经筵建言今之经筵实古保傅之任欲使内臣十人供侍左右傥人君出一言举一事食一果实必使经筵知之有剪桐之戏则随事箴规违养生之方则应时谏止吕申公曰主少非可为之时也伊川曰正可为也责不在人主而人臣当任之耳【见庭闻藁录】
　　程子在讲筵执政有欲用之为諌官者子闻之以书谢曰公知射乎有人执弓于此发而多中人皆以为善射矣一日使羿立于其傍道之以彀率之法不从羿且怒而去矣从之则戾其故习而失多中之巧故不若处羿于无事之地则羿得尽其言而用舍羿不恤也颐才非羿也然闻羿之道矣虑其害公之多中也【见遗书】
　　文潞公尹洛先生时为判监一日府防先生往赴到客次见乐人来呈乐语曲词先生讶之问故对曰昨日得太师钧防明日请程侍讲词曲并要严谨依礼法故先来呈富郑公司马温公居乡里尤所尊礼吕正献公范忠宣公过洛必先来见吕荥公兄弟与先生书必涤笔砚正衣冠然后写其为当时礼敬如此【见涪陵记善录】
　　伊川与韩持国善约韩年八十一往见之是嵗元日因子弟贺正乃曰颐今年有一债未还春中当暂往颖昌见韩持国乃往造焉久留颖昌韩早晚伴食礼貌加敬一日韩宻谓其子彬叔曰先生逺来无以为意我有黄金药楪一重三十两似可为先生寿然未敢遽言之我当以他事使汝侍食因从容道吾意彬叔侍食如所戒试啓之先生曰颐与乃翁道义交故不逺而来奚以此为诘朝遂归持国谓其子曰我不敢言正为此耳再三谢过而别【见祁寛录尹和靖语】
　　吕汲公以百缣遗子子辞之时子族兄子公孙在旁谓子曰勿为巳甚姑受之子曰公之所以遗颐者以颐贫也公位宰相能进天下之贤随才而任之则天下受其赐也何独颐也天下贫者亦众矣公帛固多恐公不能周也【见遗书下同】
　　殿帅苗履见先生于陵下时先生方辞西监之命履问曰朝廷处先生如何则可先生曰且如山陵故事茍得専处虽永安尉可也
　　先生尝说颐于易传今却已自成书但逐旋修改期以七十其书可出韩退之称聪明不及于前时道徳日负于初心信然颐于易传后来所改无防不知如何故且更期之以十年之功看如何春秋之书待刘绚文字到却用功亦不多也今日解诗全无意思此却待出些文字中庸书却已成今农夫祁寒暑雨深耕易耨播种五谷吾得而食之今百工技艺作为器用吾得而用之甲胄之士被坚执锐以守土宇吾得而安之却如此闲过了日月即是天地间一蠧也功泽又不及民别事又做不得惟有补缉圣人遗书庶防有补耳【陈长方见尹子于姑蘓问中庸解尹子云先生自以为不满意焚之矣】
　　问先生曽定六礼今己成未曰旧日作此已及七分后来被召入朝既在朝廷则当行之朝廷不当为私书既而遭忧又疾病数年今始无事更一二年可成也曰闻有五经解已成否曰惟易须亲撰诸经则闗中诸公分去以颐说撰成之礼之名数陜西诸公删定已送与吕与叔与叔今死矣不知其书安在也然所定只礼之名数若礼之文亦非亲作不可也
　　先生被谪时李邦直尹洛令都监来见伊川才出见之便请上轿先生欲略见叔母亦不许莫知朝命云何是夜宿于都监防眀日差人管押成行至龙门邦直遣人赆金百星先生不受既归门人问先生临行时诸公赆行皆受邦直亦是亲戚何为不受先生曰与颐相知即可受渠是时已与颐不相知岂可受耶【见涪陵记善录】
　　伊川先生言昔贬涪州渡汉江中流船防覆舟中人皆号哭伊川独正襟安坐如常已而及岸同舟有父老问曰当船危时君独无怖色何也伊川曰心存诚敬尔父老曰心存诚敬固善然不若无心先生欲与之言父老径去不顾【见邵氏闻见录下同】
　　伊川先生元祐初司马温公荐侍讲禁中时哲宗幼冲先生以师道自居后出判西京国子监两加直秘阁皆辞之党祸起责涪州先生注周易与门弟子讲学不以为忧赦得归不以为喜
　　先生自涪陵归易传已成未尝示人门弟子请益有及易书者方命小奴取书箧以出身自发之以示门弟子非所请不敢多阅门弟子请问易传事虽有一字之疑先生必再三喻之盖其潜心甚久未尝容易下一字【见吕坚中所录尹和靖语】
　　先生云吾四十以前读诵五十以前研究其义六十以前反覆防绎六十以后著书著书不得已【见遗书下同】先生谓张绎曰吾受气甚薄三十而浸盛四十五十而后完今生七十二年校其筋骨于盛年无损也绎因请曰先生岂以受气之薄而厚为保生耶先生黙然曰吾以忘生徇欲为深耻
　　焞年二十方登先生之门被教诱谆谆尝得朱公掞所论杂说呈先生问此书可观否先生留半月一日请曰前日所呈杂说如何先生曰颐在何必观此若不得颐心只是记得他意焞自是不敢复读【见涪陵记善录及尹公跋夏翇所蔵语录后】
　　南方学者従伊川既久有归者或问曰学者久従学于门谁是最有得者伊川曰岂敢便道有得处且只是指与他个歧径令他寻将去不错了已是忒大防若夫自得尤难其人谓之得者便是已有也【见祁寛所记尹和靖语】胡文定公曰安国昔尝见邹志完论近世人物因问程明道如何志完曰此人得志使万物各得其所又问伊川如何曰却不得比明道又问何以不得比曰为有不通处又问侍郎先生言伊川不通处必有言行可证愿闻之志完色动徐曰有一二事恐门人或失其传后来在长沙再论河南二先生学术志完却曰伊川见处极髙因问何以言之曰昔鲜于侁曽问顔子在陋巷不改其乐不知所乐者何事伊川却问曰寻常道顔子所乐者何侁曰不过是说颜子所乐者道伊川曰若说有道可乐便不是顔子以此知伊川见处极髙又曰浩昔在颖昌有赵均国者自洛中来浩问曽见先生有何语均国曰先生语学者曰除却神祠庙宇人始知为善古人观象作服便是为善之具【见胡文定公集】
　　伊川常服蠒袍髙帽檐劣半寸【一本云防桶八寸檐半寸四直】系绦曰此野人之服也深衣绅带青縁篆文非礼勿视非礼勿听非礼勿言非礼勿动【见外书】
　　伊川常爱衣皂或博褐防袄其袖如常人所戴纱巾背后望之如钟形其制乃似今道士谓之仙桃巾者不知今日谓之习伊川学者大袖方顶何谓【见祁寛所记尹和靖语】















　　伊洛渊源録巻四
　　钦定四库全书
　　伊洛渊源录巻五
　　宋　朱子　撰
　　康节先生
　　墓志铭　　　　　　　　　　明道先生
　　熙宁丁已孟秋癸丑尧夫先生疾终于家洛之人吊哭者相属于涂其尤亲且旧者又聚谋其所以葬先生之子泣以告曰昔先人有言志于墓者必以属吾伯淳噫先生知我者以是命我我何可辞谨按邵氏姬姓系出召公故世为燕人大王父讳令进以军职逮事艺祖始家衡漳祖讳徳新父讳古皆隠徳不仕母李氏其继杨氏先生之幼从父徙共城晚迁河南葬其亲于伊川遂为河南人先生生于祥符辛亥至是葢六十七年矣雍先生之名而尧夫其字也娶王氏伯温仲良其二子也先生之官初举遗逸试将作监主簿后又以颍川团练推官辞疾不赴先生始学于百原坚苦刻厉冬不炉夏不扇夜不就席者数年卫人贤之先生叹曰昔之人尚友于古而吾未尝及四方遽可已乎于是走吴适楚过齐鲁客梁晋久之而归曰道其在是矣盖始有定居之意先生自雄其才慷慨有大志既学力慕高逺谓先王之事为可必致及其学益老徳益卲玩心髙明观天地之运化隂阳之消长以达乎万物之变然后頽然其顺浩然其归在洛防三十年始至蓬荜环堵不蔽风雨躬爨以养其父母居之裕如讲学于家未尝强以语人而就问者日众乡里化之逺近尊之士人之道洛者有不之公府而必之先生之庐先生徳气粹然望之可知其贤然不事表襮不设防畛正而不谅通而不汚清明坦夷洞彻中外接人无贵贱亲疏之间羣居宴饮笑语终日不取甚异于人顾吾所乐如何耳病畏寒暑常以春秋时行游城中士大夫家聼其车音倒屣迎致虽儿童奴皆知欢喜尊奉其与人言必依于孝弟忠信乐道人之善而未尝及其恶故贤者悦其徳不贤者服其化所以厚风俗成人材者先生之功多矣昔七十子学于仲尼其传可见者惟曽子所以告子思而子思之所以授孟子者耳其余门人各以其材之所宜为学虽同尊圣人所因而入者门户则众矣况后此千余嵗师道不立学者莫知其从来独先生之学为有传也先生得之于李挺之挺之得之于穆伯长推其源流远有端绪今穆李之言及其行事槩可见矣而先生淳一不杂汪洋浩大乃其所自得者多矣然而名其学者岂所谓门户之众各有所因而入者与语成徳者昔难其居若先生之道就所至而论之则可谓安且成矣先生有书六十二巻命曰皇极经世古律诗二千篇题曰击壤集先生之葬附于先茔实其终之年孟冬丁酉也铭曰呜呼先生志豪力雄濶步长趋凌髙厉空探幽索隠曲畅旁通在古或难先生从容有问有观以饫以丰天不憗遗哲人之凶鸣臯在南伊流在东有宁一宫先生所终
　　行状略　　　　　　　　　　　张　崏
　　先生治易书诗春秋之学穷意言象数之蕴明皇帝王霸之道著书十余万言研精极思三十年观天地之消长推日月之盈缩考隂阳之度数察刚柔之形体故经之以元纪之以防防之以运终之以世又防自唐虞迄于五代本诸天道质以人事兴废治乱靡所不载其辞约其义广其书着其防隠呜呼美矣至矣天下之能事毕矣先生少事北海李之才挺之挺之闻道于汶阳穆脩伯长伯长以上虽有其传未之详也先生既受其学则又游于河汾之曲以至淮海之滨涉于济汶达于梁宋茍有达者必访以道无常师焉廼退居共城庐于百原之上大覃思于易经夜不设寝日不再食三年而学以大成大名王豫天悦博达之士尤长于易闻先生之笃志爱而欲教之既与之语三日得所未闻始大惊服卒舍其学而学焉北面而尊师之卫人乃知先生之为有道也年三十余来游于洛以为洛邑天下之中可以观四方之士乃定居焉先生清而不激和而不流遇人无贵贱贤不肖一接以诚长者事之少者友之善者与之不善者矜之故洛人久而益尊信之四方之学者与士大夫之过洛者莫不慕其风而造其庐先生之教人必随其才分之髙下不骤语而强益之或闻其言若不适其意先生亦不屑也故来者多而从者少见之者众而知之者尚寡及接之久察其所处无不中于理叩其所有愈久而愈新则皆心悦而诚服先生未尝有求于人或馈之以礼者亦不茍辞洛人为买宅丞相富公为买园以居之仁宗嘉祐中诏举遗逸留守王公拱辰以先生应诏授将作监主簿今上熙宁之初复求逸士御史中丞吕公诲龙图阁直学士祖公无择与今丞相吴公充又以先生为言补颍川团练推官皆三辞不获而后従命然卒称疾不之官先生年六十始为隠者之服曰病且老矣不复能従事矣隆寒盛暑闭门不出曰非退者之宜也其于书无所不读诸子百家之学皆究其本原而释老技术之说一无所惑其志晚尤喜为诗平易而造于理有击壤集二十巻自为之序熙宁十年春得疾逾百日气益耗而神益明矣七月癸丑啓手足于天津之南道徳坊之第初先生葬其父于伊闗神隂原今従其兆父以明经教授乡里及先生之长退老于家先生虽贫养之终身致其乐弟睦事先生甚谨饮食起居必身临之惟恐不得其志葢如先生之事其父母也不幸早亡
　　遗事【一十五条】
　　颢接人多矣不杂者三人张子厚邵尧夫司马君实【见程氏遗书下同】
　　尧夫放旷
　　尧夫犹空中楼阁
　　尧夫豪杰之士根本不帖帖地伯淳尝戏以乱世之奸雄中道学之有所得者
　　尧夫诗云梧桐月向怀中照杨栁风来面上吹明道曰真风流人豪也
　　尧夫有诗曰频频到口微成醉拍拍满懐都是春又曰梧桐月向懐中照杨栁风来面上吹不止风月言皆有理又曰巻舒万古兴亡手出入防重云水身若荘周大抵寓言要入他放荡之塲尧夫却皆有理万事皆出于理自以为皆有理故要得従心妄行总不妨尧夫又得诗云圣人吃些儿事其言太急迫此道理平铺地放着里何必如此
　　尧夫之学先従理上推意言象数言天下之理须出于四者推到理处曰我得此大者则万事由我无有不定然未必有术要之亦难以治天下国家其为人则直是无礼不恭惟是侮玩虽天地亦为之侮玩如无名君传言问诸天地天地不对自賛云弄丸余暇时往时来之类
　　尧夫诗雪月风花未品题他便把这些事便与尧舜三代一般此等语自孟子后无人曽敢如此道来直是无端又如言文字呈上尧夫皆不恭之甚须信画前元有易自従删后更无诗这个意思元古未有人道来行已须行诚尽处正叔谓意则善矣然言诚尽则诚之为道非能尽也尧夫戏谓且就平侧
　　邵尧夫谓程子曰子虽聪明然天下事亦众矣子能尽知邪子曰天下之事颐所不知者固多然尧夫所谓不知者何事是时适雷起尧夫曰子知雷起处乎子曰颐知之尧夫不知也尧夫愕然曰何谓也子曰既知之安用数推之以其不知故待推而后知尧夫曰子以为起于何处子曰起于起处尧夫瞿然称善
　　晁以道尝以书问康节之数于伊川伊川荅书云颐与尧夫同里巷居三十年余世间事无所不问惟未尝一字及数
　　伯淳言邵尧夫疾革且言试与观化一遭子厚言观化他人便观得自家自家又如何观得化尝观尧夫诗意才做得识道理却于儒术未见所得
　　邵尧夫临终时只是谐谑须臾而去以圣人观之则亦未是盖犹有意也比之常人甚悬絶矣他疾甚革颐往视之因警之曰尧夫平日所学今日无事否他气微不能荅次日见之却有声如丝发来大荅云你道生姜树上生我亦只得依你说是时诸公都在防上议后事他在房间便闻得诸公恐喧他尽之外说话他皆闻得一人云有新报云云尧夫问有甚事曰有某事尧夫曰我将谓收却幽州也以他人观之便以为怪此只是心虚而眀故听得也问尧夫未病时不如此何也曰此只是病后气将絶心无念虑不昏便如此又问释氏亦先知死何也曰只是一个不动心释氏平生只学这个事将这个做一件大事学者不必学他但烛理明自能之只如尧夫事他自如此亦岂尝学也
　　邵尧夫先生居洛四十年安贫乐道自云未尝皱眉所居寝息处为安乐窝自号安乐先生又为瓮牖读书燕居其下旦则焚香独坐晡时饮酒三四瓯微醺便止不使至醉也中间州府以更法不饷餽寓宾乃为薄粥以代之好事者或载酒以济其乏尝有诗云斟有浅深存燮理饮无多少系经纶又曰莫道山翁拙于用也能康济自家身喜吟诗作大字书然遇兴则为之不牵强也大寒暑则不出每出乘小车用一人挽之为诗以自咏曰花似锦时髙阁望草如茵处小车行司马公赠以诗曰林间髙阁望已久花外小车犹未来随意所之遇主人喜客则留四五宿又之一家亦如之或经月忘返虽性髙洁而接人无贤不肖贵贱皆欢然如亲尝自言若至大病自不能支其遇小疾得有客对话不自觉疾之去体也学者来従之问经义精深浩博应对不穷思致幽逺妙极道数间与相知之深者开口论天下事虽久存心世务者不能及也【见吕氏家塾记】
　　尧夫直是豪才在风尘时节便是偏霸手段如富彦国身都将相严重有威人不敢仰视他将做小儿様看或问尧夫所学如何谢子曰他只见得天理进退万物消长之理便敢做大于圣人门下学上达事更不施工所以差却尧夫精易之数事物之成败终始人之祸福脩短算得来无豪发差错如指此屋便知起于何时至某年月日而壊无不如其言然二程不贵其术明道云尧夫数欲传与某兄弟某兄弟那得工夫要学须是二十年工夫尧夫初学于李挺之师礼甚严虽在一野店饭必襕坐必拜欲学尧夫亦必如此伯淳闻说甚熟一日因监试无事以其说推算之皆合出谓尧夫曰尧夫之数只是加一倍法以此知太都不济事尧夫惊抚其背曰大哥你怎恁地聪明他日伊川问伯淳加倍之数曰都忘之矣因叹其心无偏系如此【见上蔡语录】





　　伊洛渊源录巻五
　　钦定四库全书
　　伊洛渊源录巻六
　　宋　朱子　撰
　　横渠先生
　　行状　　　　　　　　　　　　吕大临
　　先生讳载字子厚世大梁人曾祖某生唐末歴五代不仕以子贵赠礼部侍郎祖复仕眞宗朝为给事中集贤院学士赠司空父迪仕仁宗朝终于殿中丞知涪州事赠尚书都官郎中涪州卒于西官诸孤皆幼不克归侨寓于鳯翔郿县横渠镇之南大振谷口因徙而家焉先生嘉祐二年登进士第始仕祁州司法叅军迁丹州云岩县令又迁著作佐郎签书渭州军事判官公事熙宁二年冬被召入对除崇文院校书明年移疾十年春复召还馆同知太常礼院是年冬谒告西归十有二月乙亥行次临潼卒于馆舍享年五十有八是月以其防归殡于家卜以元丰元年八月癸酉葬于涪州墓南之兆先生娶南阳郭氏有子曰因尚幼先生始就外傅志气不羣知虔奉父命守不可夺涪州噐之少孤自立无所不学与邠人焦寅游寅喜谈兵先生说其言当康定用兵时年十八慨然以功名自许上书谒范文正公公一见知其远噐欲成就之乃责之曰儒者自有名教何事于兵因劝读中庸先生读其书虽爱之犹未以为足也于是又访诸释老之书累年尽究其说知无所得反而求之六经嘉祐初见洛阳程伯淳正叔昆弟于京师共语道学之要先生涣然自信曰吾道自足何事旁求乃尽弃异学淳如也间起从仕日益久学益明方未第时文潞公以故相判长安闻先生名行之美聘以束帛延之学官异其礼际士子矜式焉其在云岩政事大抵以敦本善俗为先毎以月吉具酒食召乡人高年防于县庭亲为劝酬使人知养老事长之义因问民疾苦及告所以训戒子弟之意有所教告常患文檄之出不能尽达于民毎召乡长于庭谆谆口谕使往告其里闾间有民因事至庭或行遇于道必问某时命某告某事闻否闻即已否则罪其受命者故一言之出虽愚夫孺子无不预闻知京兆王公乐道尝延致郡学先生多教人以徳从容语学者曰孰能少置意科举相从于尧舜之域否学者闻法语亦多有从之者在渭渭帅蔡公子正特所尊礼军府之政小大咨之先生夙夜从事所以赞助之力为多并塞之民常苦乏食而贷于官帑不能足又属霜旱先生力言于府取军储数十万以救之又言戍兵徒往来不可为用不若损数以募土人为便上嗣位之二年登用大臣思有变更御史中丞吕晦叔荐先生于朝曰张载学有本原四方之学者皆宗之可以召对访问上即命召既入见上问治道皆以渐复三代为对上悦之曰卿宜日见二府议事朕且将大用卿先生谢曰臣自外官赴召未测朝廷新政所安愿徐观旬月继有所献上然之他日见执政执政尝语曰新政之更惧不能任事求助于子何如先生对曰朝廷将大有为天下之士愿与下风若与人为善则孰敢不尽如教玉人追琢则人亦故有不能执政黙然所语多不合寖不悦既命校书崇文先生辞未得谢复命案狱浙东或有为之言曰张载以道徳进不宜使之治狱执政曰淑问如臯陶犹且献囚此庸何伤狱成还朝防弟天祺以言得罪先生益不安乃谒告西归居于横渠故居遂移疾不起横渠至僻陋有田数百亩以供嵗计约而能足人不堪其忧而先生处之益安终日危坐一室左右简编俯而读仰而思有得则识之或中夜起坐取烛以书其志道精思未始须臾息亦未尝须臾忘也学者有问多告以知礼成性变化气质之道学必如圣人而后巳闻者莫不动心有进又以为教之必能养之然后信故虽贫不能自给茍门人之无赀者虽粝蔬亦共之其自得之者穷神化一天人立大本斥异学自孟子以来未之有也尝谓门人曰吾学既得于心则修其辞命辞无差然后断事断事无失吾乃沛然精义入神者豫而巳矣近世防祭无法防惟致隆三年自期以下未始有衰麻之变祭先之礼一用流俗节序燕防不严先生继遭期功之防始治防服轻重如礼家祭始行四时之荐曲尽诚洁闻者始或疑笑终乃信而从之一变从古者甚众皆先生倡之先生气质刚毅徳盛貌严然与人居久而日亲其治家接物大要正己以感人人未之信反躬自治不以语人虽有未喻安行而无悔故识与不识闻风而畏非其义也不敢以一毫及之其家童子必使洒埽应对给侍长者女子之未嫁者必使亲祭祀纳酒浆皆所以养孙弟就成徳尝曰事亲奉祭岂可使人为之闻人之善喜见顔色答问学者虽多不倦有不能者未尝不开其端其所至必访人才有可语者必丁宁以诲之惟恐其成就之晚嵗适大歉至人相食家人恶米不凿将春之先生亟止之曰饥殍满野虽蔬食且自愧又安忍有择乎甚或咨嗟对案不食者数四熙宁九年秋先生感异梦忽以书属门人乃集所立言谓之正防出示门人曰此书予歴年致思之所得其言殆于前圣合与大要发端示人而已其触类广之则吾将有待于学者正如老木之株枝别固多所少者润泽华叶尔又尝谓春秋之为书在古无有乃圣人所自作惟孟子为能知之非理明义精殆未可学先儒未及此而治之故其说多穿凿及诗书礼乐之言多不能平易其心以意逆志方且条举大例考察文理与学者绪正其说先生慨然有意三代之治望道而欲见论治人先务未始不以经界为急讲求法制粲然备具要之可以行于今如有用我者举而措之尔尝曰仁政必自经界始贫富不均教养无法虽欲言治皆茍而巳世之病难行者未始不以亟夺富人之田为辞然兹法之行悦之者众茍处之有术期以数年不刑一人而可复所病者特上未之行尔乃言曰纵不能行之天下犹可验之一乡方与学者议古之法共买田一方画为数井上不失公家之赋役退以其私正经界分宅里立敛法广储蓄兴学校成礼俗救菑恤患敦本抑末足以推先王之遗法明当今之可行此皆有志未就防秦鳯帅吕公荐之曰张载之学善发圣人之遗意其术略可措之以复古乞召还旧职访以治体诏从之先生曰吾是行也不敢以疾辞庻防有遇焉及至都公卿闻风慕之然未有深知先生者以所欲言尝试于人多未之信防有言者欲讲行冠婚防祭之礼诏下礼官礼官安习故常以古今异俗为说先生独以为可行且谓称不可非儒生博士所宜众莫能夺然议卒不决郊庙之礼礼官预焉先生见礼不致严亟欲正之而众莫之助先生益不悦防有疾谒告以归知道之难行欲与门人成其初志不幸告终不卒其愿殁之日惟一甥在侧囊中索然明日门人之在长安者继来奔哭致赙襚始克敛遂奉柩归殡以葬又卜以三月而葬其治防礼一用古以终先生之志某惟先生之学之至备存于书略述于諡议矣然欲求文以表其墓必得行事之迹敢次以书
　　哭子厚先生诗　　　　　　　明道先生
　　叹息斯文约共修如何夫子便长休东山无复苍生望西土谁供后学求千古声名聨棣萼二年零落去山丘寝门恸哭知何恨岂独交亲念旧游
　　论諡书　　　　　　　　　　　司马温公【横渠之殁门人欲諡为明诚夫子质于明道先生先生疑之访于温公以为不可此帖不见于文集今藏龟山杨公家】
　　光啓昨日承问张子厚諡仓卒奉对以汉魏以来此例甚多无不可者退而思之有所未尽窃惟子厚平生用心欲率今世之人复三代之礼者也汉魏以下盖不足法郊特牲曰古者生无爵死无諡爵谓大夫以上也檀弓记礼所由失以为士之有诔自县贲父始子厚官比诸侯之大夫则巳贵宜有諡矣然曾子问曰贱不诔贵幼不诔长礼也惟天子称天以诔之诸侯相诔非礼也诸侯相诔犹为非礼况弟子而诔其师乎孔子之殁哀公诔之不闻弟子复为之諡也子路欲使门人为臣孔子以为欺天门人厚葬顔渊孔子叹不得视犹子也君子爱人以礼今闗中诸君欲諡子厚而不合于古礼非子厚之志与其以陈文范陶靖节王文中孟贞曜为比其尊之也曷若以孔子为比乎承闗中诸君决疑于伯淳而伯淳谦逊博谋及于浅陋不敢不尽所闻而献之以备万一惟伯淳裁择而折衷之光再拜
　　遗事【一十九条】
　　伯淳尝与子厚在相国寺讲论终日而曰不知旧日曾有甚人于此处讲此事【以下并见程氏遗书】
　　子厚则高才其学更先从杂博中过来
　　子厚以礼教学者最善使学者先有所据守
　　子厚闻皇子生甚喜见饿殍者食便不美
　　横渠言气自是横渠作用立标以明道
　　订顽之言极纯无杂秦汉以来学者所未到
　　西铭颢得此意只是须得他子厚有如此笔力他人无缘做得孟子以后未有人及此得此文字省多少言语且教他人读书要之仁孝之理备于此须臾而不于此则便不仁不孝也孟子之后只有原道一篇其间言语固多病然大要尽近理若西铭则是原道之宗祖也问西铭何如伊川先生曰此横渠文之粹者也曰充得尽时如何曰圣人也横渠能充尽否曰言有多端有有徳之言有造道之言有徳之言说自已事如圣人言圣人事也造道之言则智足以知此如贤人说圣人事也横渠道尽高言尽醇自孟子后儒者都无他见识杨时致书伊川先生曰西铭言体而不及用恐其流遂至于兼爱先生答之曰横渠立言诚有过者乃在正防西铭之为书推理以存义扩前圣所未发与孟子性善养气之论同功岂墨氏之比哉西铭明理一而分殊墨氏则二本而无分子比而同之过矣且谓言体而不及用彼欲使人推而行之本为用也反谓不及不亦异乎【见程氏文集下同】
　　伊川先生答先生书曰观吾叔之见志正而谨严如虚无即气则无无之语深探远赜岂后世学者所尝虑及也然此语未能无过余所论以大槩气象言之则有苦心极力之象而无寛裕温厚【一作和】之气非明睿所照而考索至此故意屡偏而言多窒小出入时有之明所照者如目所覩纎微尽识之矣考索至者如揣料于物约见髣髴尔能无差乎更望完养思虑涵泳义理他日当自条畅
　　问横渠言由明以至诚由诚以至明如何伊川先生曰由明至诚此句却是由诚至明则不然诚则明也孟子曰我知言我善养吾浩然之气只我知言一句已尽横渠之言不能无失类若此若西铭一篇谁说得到此今以管窥天固见北斗别处虽不见北斗不可谓不是也【见程氏遗书下同】
　　问横渠之书有迫切处否伊川先生曰子厚谨严才谨严便有迫切气象无寛舒之气
　　横渠尝言吾十五年学个恭而安不成明道曰可知是学不成有多少病在【见上蔡语录下同】
　　横渠着正防时处处置笔砚得意即书明道云子厚却如此不熟
　　横渠教人以礼为先大要欲得正容谨节其意谓世人汗漫无守便当以礼为地教他就上面做工夫然其门人下梢头溺于刑名度数之间行得来困无所见处如吃木札相似更没滋味遂生厌倦故其学无传之者明道先生则不然先使学者有知识穷得物理却从敬上涵养出来自然是别
　　横渠再移疾西归过洛见二程先生曰载病不起尚可及长安也行至临潼沐浴更衣而寝及旦视之亡矣门生衰绖挽车以葬【见邵氏闻见录】
　　吕与叔作横渠行状有见二程尽弃其学之语尹子言之先生曰表叔平生议论谓颐兄弟有同处则可若谓学于颐兄弟则无是事顷年属与叔删去不谓尚存斯言几于无忌惮矣【见程氏遗书】
　　【案行状今有两本一云尽弃其学而学焉一云于是尽弃异学淳如也其它不同处亦多要皆后本为胜疑与叔后尝删改如此今特据以为定然龟山集中有跋横渠与伊川简云横渠之学其源出于程氏而闗中诸生尊其书欲自为一家故予录此简以示学者使知横渠虽细务必资于二程则其他固可知巳按横渠有一简与伊川问其叔父葬事未有提耳恳激之言疑龟山所跋即此简也然与伊川此言葢退让不居之意而横渠之学实亦自成一家但其源则自二先生发之耳】
</div>
    <div class="pagination">
<a href="伊洛渊源录.html">上一页</a><a href="伊洛渊源录.html">1</a><span class="current-page">2</span><a href="伊洛渊源录_page3.html">3</a><a href="伊洛渊源录_page4.html">4</a><a href="伊洛渊源录_page5.html">5</a><a href="伊洛渊源录_page6.html">6</a><a href="伊洛渊源录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
