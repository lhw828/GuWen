<!DOCTYPE html>
<html>
<head>
    <meta charset="UTF-8">
    <title>宋元学案 - 第 233 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 233 页/共 437 页</h1>
    <div class="content">　　（梓材谨案：先生着有《书说》七卷。《直斋书录解题》谓其「笃学穷经，老而不倦，晚年制阃江、淮，著述不辍。时得新意，往往晨夜叩书塾为友朋道之」。又案：梨洲原表列先生于艮斋之门，而考载籍，殊无明文。以与止斋一见如故，列为止斋学侣可也。其谥宣献，见吕氏光洵所作《书说序》，而《宋史》遗之。」）

　　忠文徐宏父先生谊（别为《徐陈诸儒学案》。）

　　文节薛象先先生叔似（别见《艮斋学案》。）

　　太学郑先生鉴

　　郑鉴，字自明，长乐人。为太学诸生，数与止斋游。试进士不第，以释褐仕于朝。以喜事嫉邪、取名于世而死。止斋哀之曰：「自明若不爱其死者，然其事母孝，不敢违。晚得师友，务为靖恭闲雅，不苟坐立。虽一饮食，亦必揣度无害乃下口。自明可谓重其死矣！」（参《止斋文集》。）

　　附录

　　张南轩《与朱元晦书》曰：「郑自明直言亦不易，朝廷容受固可喜。但未见用其言，而自明两迁矣！在言者亦更须审顾也。」

　　◆止斋同调

　　提刑唐说斋先生仲友（别为《说斋学案》。）

　　少卿钱白石先生文子（别见《徐陈诸儒学案》。）

　　文端戴岷隐先生溪

　　戴溪，字肖望，（云濠案：沈光作先生《春秋讲义序》，称先生字少望。）永嘉人。少有文名。淳熙五年，为别头省试第一，监潭州南岳庙。绍熙初，主管吏部架阁文字，除太学录兼实录院检讨官。正录兼史职，自先生始。升博士，奏两淮当立农官，若汉稻田使者，主客均利，以为救农之策。除庆元府通判，未行，改宗正簿。累官兵部郎。张岩督师京口，除授参军事。数月，召为资善堂说书，由礼部郎六转为太子詹事兼秘书监。景献太子命先生讲《中庸》、《大学》，复命类《易》、《诗》、《书》、《春秋》、《语》、《孟》、《资治通鉴》，各为说以进。权工部尚书，除华文阁学士。嘉定八年，以宣奉大夫、龙图阁学士致仕。卒，赠特进、端明殿学士。理宗赐谥文端。（参史传。云濠案：谢山《札记》：「先生着有《易经总说》二卷，《曲礼口义》二卷，《学记口义》二卷，《诗说续》、《读诗记》各三卷，《春秋说》三卷，《通鉴笔议》三卷，《石鼓》、《论语》、《孟子答问》各三卷，《岷隐文集》，复雠对《清源志》。」）

　　◆止斋家学

　　陈先生说

　　陈说，字习之，永嘉人。从学于止斋。其兄谦，以文字知名当世，所交多闻人，先生因得从之问学。

　　（梓材谨案：先生为易庵弟，则亦止斋从弟也。）

　　◆止斋门人（袁、徐三传。）

　　文懿蔡先生幼学

　　蔡幼学，字行之，瑞安人。未冠，从止斋游，朝夕侍侧者十年，止斋勉以前辈学业。中干道八年进士弟，授广德教授。历敕令所删定官、武学博士、太学博士、秘书省正字、校书郎、著作佐郎。出提举福建常平茶事。奉祠凡八年。知黄州、福建提刑，未上。召为吏部郎官、国子司业、兼权中书舍人、宗正少卿。迁中书舍人兼侍讲。除刑部、吏部侍郎，兼直学士院，改兼侍读。出知泉州。寻提举兴国宫，知建宁府。复提举万寿宫。嘉定十年，召权兵部尚书，兼太子詹事，卒。陈同甫亮言：「吾常与陈君举极论，往往击杯案，声撼林木。行之在旁，邈若无闻。客散，忽语吾：『道一尔，奚皇帝王霸之云。』吾方数辩，而行之横启纵阖，援古证今，抵夜接日，若悬江河。吾谢不能，乃已。」尝续司马温公《公卿百官表》、《年历》、《大事记》、《备忘》、《辨疑》、《编年政要》、《列传举要》百余篇。（修。）

　　（梓材谨案：先生所著《国史编年政要》四十卷，《国朝实录举要》十二卷，《宰辅拜罢录》一卷，《续百官公卿表》二十卷，《质疑》十卷，《育德外制集》八卷，《内制集》三卷。《年历》、《大事记》、《文懿公集》、《西垣集》、《春秋解训》、《宋通志》五百卷，谢山《学案札记》误属其子范。）　

　　谢山《奉临川帖子二》曰：「阁下于徐忠文公而下，牵连书蔡文懿公幼学、吕太府祖俭、项龙图安世、戴文端公溪皆为陆子弟子，则愚不能无疑焉。浙学于南宋为极盛，然自东莱卒后，则大愚守其兄之学为一家，叶、蔡宗止斋以绍薛、郑之学为一家，遂与同甫之学鼎立，皆左袒非朱，右袒非陆，而自为门庭者。故大愚《与朱子书》且有『江西学术，全无根柢』之言，而朱子非之。蔡行之曾见陆子，有问答，见《年谱》。然行之为郑监岳，少即从监岳之兄敷文讲学，而止斋乃敷文高弟，故行之复从止斋。今观行之所著书，大率在古人经制治术讲求，终其身固未尝名他师也。肖望亦为其乡里之学。项平甫来往于朱、陆之闲，然未尝偏有所师。要未有确然从陆子者。傥以陆子集中尝有切磋镞万之语，遂谓杨、袁之徒侣焉，则谱系紊，而宗传混，适所以为陆学之累也。

　　文肃曹先生叔远

　　曹叔远，字器远，瑞安人。少学于止斋。年十九，以《春秋》魁乡荐。登绍熙第。久之，荐为国子录，忤韩侂冑，罢。通判涪州。历四川节麾，守遂宁，营卒之乱，过境不敢肆暴，曰：「此江南好官员也。」入朝，为工部郎，出知袁州。以太常少卿召，权礼部侍郎，终徽猷阁待制，谥文肃。所著有《周官讲议》。（云濠案：谢山《札记》：「先生又着《永嘉年谱》、《地谱》、《名谱》、《人谱》二十四卷。」）

　　推官吕先生声之

　　签判吕先生冲之（合传。）

　　吕声之，字大亨，新昌人。以能诗名。师陈止斋，而友蔡行之。同升太学，壁记题名，先生在止斋之下，行之之上。是年，止斋、行之皆登进士，而先生不第。或戏之曰：「所谓厄于陈、蔡之闲者也。」嘉定闲，累官昭信节度推官。有《沃洲杂咏》。从弟冲之，亦师止斋。签判南康军，讲道白鹿书院，有《壁经宗旨》。（修。）

　　章先生用中

　　章用中，字端叟，平阳人。先生从止斋最久，又因止斋之金华依吕东莱，之霅州依薛艮斋，由是显名。

　　陈先生端己

　　陈端己，字子益，平阳人。从止斋学。

　　主簿林先生颐叔

　　林颐叔，字正仲，瑞安人。与弟渊叔俱受业止斋。先生宽整有局量。登干道第。任罗源簿，民俗火葬，先生导以冢甓，恶俗始革。有大辟坐刃杀者，辨其尸为疮且溺死也，释之。迁建康户部酒库监。丁父忧，哀毁成疾。临殁，诵梦中语曰：「世衰道不沦，作者兴起。」因振手而逝。（修。）

　　司户林先生渊叔

　　林渊叔，字懿仲，瑞安人。登淳熙十一年进士第。终于杨州司户。先生从陈止斋学于城南书社。其后，止斋所至，先生亦僦旁舍不去。永嘉崇重师友，前一辈尽，学绪几坠，先生复修故事，后一辈趋和之，而后知有师弟子之礼。

　　沈先生昌

　　沈昌，字叔阜，瑞安人。与蔡行之同门，年皆少，皆有俊声，而先生早夭。

　　洪先生霖

　　洪霖，天台人。事止斋甚谨。

　　隐君朱先生黼

　　朱黼，字文昭，平阳人也。学于止斋，不事举业。尝着《纪年备遗》一百卷，《统论》一卷，始尧、舜，迄五代，若吕、武、莽、丕等皆削其纪年。水心为之序，且曰：「此书一出，义理所会，宝藏充斥。」人始知其能传陈氏学也。躬耕南荡山以老。（修。）

　　朱文昭语

　　三代以上，不过曰天而止。春秋以来，一变而为诸侯之盟诅，再变而为燕、秦之仙怪，三变而为文、景之黄、老，四变而为巫虫，五变而为灾祥，六变而为符谶，人心泛然无所底止，而后西方异说乘其虚而诱惑之。（补。）

　　教授胡先生时

　　胡时，字伯正，乐清人也。干道进士。风姿粹美。初得第，权贵欲妻以女，且示以具之盛，辞曰：「老姑家贫，曾许以女嫁我，不可负约。」时人义之。师事止斋，官袁州教授。（补。）

　　教授高先生松

　　高松，字国楹，福宁人。少游止斋之门，不专事科举之学。黎明而起，夜丙而止，读书益多，闻见益广，华枝蔓叶，自然消落，以是不合于俗。同学多先达，而先生晚始得成进士。又洊丁艰，益肆力于学。寻授台州教授，启迪有方，一时州缙绅皆出其门，故例撰讲章，据案抗声读，名曰读书。笑曰：「是何所发明邪！」令更进迭问，疑难交发，满意而退。士人欢服，学校大举，而病卒矣。叶水心铭其墓。（修。）

　　（云濠谨案：万季野辑《儒林宗派》朱子门人：「高松，字子合，龙溪人。」是同时有两高松也，故谢山于是传初注「又从朱文公学」六字，而旋抹之。）

　　（梓材谨案：《止斋集》有《送长溪高国楹从学朱元晦》诗云：「洛学今无恙，东南属此翁。从游虽已晚，趣向竟谁同。一第收良易，遗经语未终。归期定何日，我欲叩新功。」据此，则谢山初注：「又从朱文公学」是也。）

　　侍讲倪先生千里

　　倪千里，字起万，东阳人也。学于止斋，传其《春秋》之学。淳熙进士。户外之屦恒满。累官监察御史，公馈不入门，私书不出阈，退食萧然如山居。迁右正言，以论事忤大臣，除起居舍人，至侍讲。卒，赠右文殿修撰。（补。）

</div>
    <div class="pagination">
<a href="宋元学案_page232.html">上一页</a><span>...</span><a href="宋元学案_page228.html">228</a><a href="宋元学案_page229.html">229</a><a href="宋元学案_page230.html">230</a><a href="宋元学案_page231.html">231</a><a href="宋元学案_page232.html">232</a><span class="current-page">233</span><a href="宋元学案_page234.html">234</a><a href="宋元学案_page235.html">235</a><a href="宋元学案_page236.html">236</a><a href="宋元学案_page237.html">237</a><a href="宋元学案_page238.html">238</a><span>...</span><a href="宋元学案_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
