<!DOCTYPE html>
<html>
<head>
    <meta charset="UTF-8">
    <title>闽中理学渊源考 - 第 70 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中理学渊源考 - 第 70 页/共 87 页</h1>
    <div class="content">　　太仆王尹卿先生任重

　　王任重字尹卿晋江人隆庆二年进士授广州推官州守与舶司交构事连任重竟不自明升柳州同知久之事白擢守其府持法方严豪家忌之调贵阳以驰传左迁维扬同知年余迁云南曲靖守按察副使移陜西行太仆寺卿复迁云南参政山东按察使専董漕储事竣迁云南右布政使以疾乞归予太仆寺卿致仕任重自幼悫淳浮沉边徼悉心官理滇中先后削平逆酋任重劻勷为多为诸生时慨然欲绍濓洛关闽之学常粘太极图西铭于座壁及守曲靖值江右李中丞材分宪金腾遂以学往复相质顾任重功専实践非第于唇吻寻求也持身重循礼法终日正襟危坐诫子孙以孝弟勤俭夜将就枕必诵孝经小学二章虽耋不辍曰惟义理可頥性诗书可陶情年七十八卒任重与王恭质俱南乡人为书生出入相随其质行又相类里人并称焉（旧郡志　新郡志　闽书）

　　按察张洞斋先生治具

　　张治具字明遇号洞斋晋江人隆庆五年进士授永淳令即询民瘼为豁浮赋三百石有贾人子赂当道请凿矿争之不得设重税困之立报罢移临海作追征全法考民称便擢为御史巡视仓库兼河道持重举大体事事治办丁内艰服阕赴补扈从神宗谒陵还过老子宫具疏请罢逸游以光盛典上嘉纳之命按南畿复按湖广旌亷汰贪锄豪强慎听讼在台十一载三按大都所至皆有建竖转江西副使迁参政升四川按察使播州民苦杨酋残暴避入内地时议驱之治具谓播人即吾人方离穽而复纳之非情为设法安戢会江西巡抚追訾计吏事请量移不赴调归卒治具笃行长者外坦中严于伦情甚厚尝自言平生所为惟此念不欺人咸信之以为慥慥君子所著有尚书会解四书初说诸儒办旨初东集等书叶文忠铭其墓李衷一撰行状云公尝谓平生惟好贤一念不能自己解组归或坐竟日语移时无疾言遽色非礼义不以道非国家事不以及终日无亵媟之容一动一止光缙目击之而道存云子国裳己卯乡荐（万厯志　雍正问志　李氏景壁集　叶相国苍霞草）

　　长史李南藜先生文缵

　　李文缵别字南藜南安人嘉靖辛酉乡荐铨易州知州升常德府同知转岷府长史林下余三十载寿八十余稽古博文期以羽翼经传下至星卜律厯亦所穷究篝灯读诵至老不衰所著有易解礼记庭说书经大指四书口授旁及子史算法律厯凡若干卷又尝定冠婚丧祭诸礼而乡饮仪节参考尤详邑人士多就之学（闽书　南安邑志）

　　文学王次山先生宗澄

　　王宗澄字志濓晋江人为郡学生天性孝友操履纯固动有矩度言耻及利与兄宗源宗浚俱以学行重当时着易经儿说为世指南一时名德如苏氏浚黄氏一龙张氏冕并游其门（按公有易经儿说门人苏紫溪亦有易经儿说岂师弟相授不嫌其同耶阙疑待考　张氏冕撰墓志　王氏耻躬堂先世乞言）

　　同知黄昭卿先生潜

　　黄潜字昭卿晋江人父泰令武康潜为诸生时以学廪让兄当起贡辞同廪者贴贡资同学髙其谊读书太学授嵩明州同知会州守缺潜署州篆易土城为石可捍却夷酋徙学宫以兴文事坝普沙河于张家山时其蓄泄润溉田畴州人永利之潜在州二载尽心民事次第举行多此类州人相与祠之潜刻厉书史题读书处曰静养一心之神动观万物之变又有四难四要箴以自警四难曰急躁之心难摄麤浮之心难驭夸大之言难收匆遽之事难理其四要曰心要寛绰气要和平言要简寡事要寻思平昔言动取与影衾不愧学者宗之孙国鼎（闽书　旧郡志）

　　通判洪凤明先生受

　　洪受字凤明同安人潜心力学于经传多所发明在庠教授称大师所著有易经从正录沧海纪十卷嘉靖乙丑以贡歴国子助教夔州通判卒于官（县志　闽书）

　　行人孙先生振宗

　　孙振宗晋江人嘉靖四十一年进士仕行人卒深于易有易学说约行世（闽书）

　　周命申先生佑

　　周佑字命申同安人学问该博隐居教授传易说于漳郡漳之易学至今宗之（闽书）

　　李先生如玉

　　李如玉同安人纂集周礼会注十五卷嘉靖八年令其子诣阙进诏嘉之如玉究心礼书有司以礼奬劝给冠带荣之（闽书）

　　苏通宏先生鼎实

　　苏鼎实字通宏晋江人性警悟絶意仕进究心伊洛之学着尚书明说四书注补性理约言人物传评古今鉴畧（闽书）

　　黄参陵先生道焕

　　黄文焕后改道焕字孔成号参陵生平博极羣书为文不落时蹊教子严肃着有尚书遗籝集解（雍正问郡志）

　　文学刘廷纯先生录

　　刘录字廷纯惠安人为文学诸生纂述疏义教授生徒所著有学庸口义诗经直解读诗记至易书春秋大小戴诸篇各为辑畧孝事父母宗戚乡里处之得宜人称型范（闽书） 

　
闽中理学渊源考卷七十

　

　　

　　广平府知府李清馥 撰

　　○按察苏紫溪先生浚学派

　　吾郡自蔡文庄陈紫峰而后崇奬后学开发经旨者必推先生其韦编微言鸡鸣偶记前辈谓可与虚斋密箴并传信不诬也其解易生生篇诸解自谓补程朱蔡陈之遗善乎文节李公之言曰先生学宗虚斋节侔紫峰其出处相类其讲解足相发明云再按先生自述先世之着于泉者自宋司空忠勇公缄始其后或居清沟或徙龟湖又徙郡郭具在家乘又叙留耕公自宋鼎革后长怀髙隐子隐德公砥行匿名大致相类焉

　　按察苏紫溪先生浚

　　苏浚字君禹晋江人宋忠勇缄之后万厯元年乡试时大司马郭子章为建州司理与试事梦蔡虚斋出其门既得浚卷大竒之荐为第一五年成进士会榜制举之文出经入史大变衰薾之习海内翕然宗之授南刑部主事丁外艰服除补工部江陵相张居正有疾九列为祝厘部尚书以青词命浚浚不属也癸未礼闱分校得士为多会元李文节廷机其最著者寻改礼部出为浙江提学佥事开门试士士卷未竟浚阅已遍氷鉴独操刬除常调士始怪骇久益信服迁陜西参议领商洛道衙斋无事与秦士谈经讲艺时屏驺从行邨落或登临山水悠然自适父老具园蔬斗酒来饷浚酹而嚼之若亲父兄秦中苦役白两台用条鞭法民困以苏商洛有矿盗数百列栅拒守移檄谕之皆解去迁广西按察副使备兵苍梧寻转参政领桂林道政尚简易兴文化俗岑溪猺变起废将陈遴以呉广为先锋身自督战平之擢贵州按察使辞病归有强留者曰用世如虚舟存而不系过而不留不以天下为己有出世如游鱼游乎江湖忘乎江湖不以己为天下有亡何卒门人文节李公廷机曰君子之道始于淡而不厌淡则欲寡外不足而内乃有余余尝持是以观世之士大夫贤者必淡未有爽者而于吾乡得紫溪先生先生才髙而学博科巍而名章环海之人读先生制举之文与所为儿说生生篇诸书莫不知有紫溪先生者先生泊然介然视世之腆膴纷华一切不以入其灵府故其视学两浙惟知兴古学树真才尽谢诸干请即有謡诼之者不顾也其副粤宪参粤藩时有门下士为政先生移书语某寄语之第曰某贤未迁某贤未起语不及私也其致政也铨部更推择为贵州观察先生益坚卧不起葢先是黄州耿公尝对某谈先生某曰先生忠信孝友仕不择官不择地家不求田不问舍是其为人耳吾郡有虚斋紫峰二先生祠皆特祀至先生而三先生学宗虚斋节侔紫峰其进退相类其讲解足相发明而其文词风雅抑亦轶而上之乃其味之淡一也当斯世颓靡而祀先生以嫓绍前修激励后死维持风教砥柱波流所关巨矣所著四书解醒易冥冥篇在粤修广西通志三余集等书又有鸡鸣偶记则躬行心得之言读者谓与虚斋密箴相表里学者称紫溪先生（按近代先生所传书有易经儿说生生篇韦编微言四书儿说着解醒篇鸡鸣偶记纲鉴纪要三余集等书　闽书　旧郡志　新郡志）

　　按察王当世先生道显

　　王道显字当世同安人从苏紫溪浚游邃于易万厯十一年进士任台州司理虑囚多平反署台州府及天台黄岩太平三邑所到常例尽却之擢御史疏核兵部尚书王鹗失兵备请以王遴代出为青州佥事设法擒治响马贼甚多迁云南参议丁内艰服阕补浙东兵备整肃卫伍倭不敢犯升湖广按察使寻归杜门著书卒（旧郡志）

　　少司寇蔡体国先生献臣

　　蔡献臣字体国同安人万厯十七年进士授刑曹时上久不视朝献臣抗疏定国储忠爱恳切言人所不敢言凡所谳理一归明允司寇王元美叹为用世才调主职方推补将弁惟才迁主客郎四方朝贡一依典制再调仪司郎冬至习仪台省争班献臣力执旧典后为楚藩假子一案忤右宗伯意宗伯遽罢深憾献臣已又疏请福藩之国郑贵妃恚甚夜令内使执之闻者震栗献臣不稍屈及旦以旧典争于上前上深嘉其直遣出转参政旋知湖广按察使有为宗伯修憾者借楚事劾献臣罢归百姓遮留献臣归读书东山修邑乘寻起浙江宁海道升浙省督学擢光禄少卿所著有清白堂稿仕学潜学讲义笔记等稿行世年七十九卒赠少司寇按献臣为紫溪先生门徒其撰紫溪易经生生篇序曰苏君禹先生以羲经冠乡书魁海内既行其儿说为经生嚆矢矣然儿说犹帖括家言耳先生藩臬粤西时冥思韦编时发其所独得至再三削牍名冥冥更名生生即先生亦自谓抉羲文周孔之秘而补程朱蔡陈之遗在兹篇矣献臣初受是经已去而受诗然自角丱即承下风不意其终茫然也今读兹篇始觉了了如象非潜龙见龙之谓变非损来既济来之谓系则勿用亦词占则潜龙亦占斯言也使考亭复生亦必首肯云（同安邑志　蔡体国撰生生篇序）

　　○省元李衷一先生光缙学派

　　按衷一先生师事苏紫溪又与黄文简何镜山诸公交好同时诱掖后进其持论一以紫阳为宗时良知之说朋兴先生于文庄紫峰紫溪屡述渊源以阐明师旨于不坠亦一时师表云

　　省元李衷一先生光缙

　　李光缙字宗谦号衷一晋江人父仁举光缙四岁而见背稍长受业外傅寓目輙诵举笔成章为诸生厌薄举子业闳览博物为古文辞师事苏紫溪先生浚每嘉叹异日必为闽大儒万厯十三年乡荐第一偕计后不问家人生产不溷有司日研经史及朝章民隐以备经济尤喜叙述节烈忠义事其文章悉呕心而出不轻下一语又痛士之为制艺者窜入二氏摈弃紫阳为文彀文则以示之的家居及北上时就正者盈函席归益潜心大业著书授徒以终学者称衷一先生所著有易经潜解四书要旨（新志作臆说）中庸臆说及景璧集二十余卷平生行实详所作独照醒言中卒年七十五卒之前十日为铭授其子曰文之不用道之不行不处不去总以成仁（京山李氏维桢撰墓志　新郡志　道南原委）

　　参政林璞所先生一柱

　　林一柱字廷郢号璞所同安人■〈启，山代口〉五代孙万厯三十八年进士授扬州司理歴署三篆分校南闱天启五年御史卓迈荐擢御史疏奏切直请临朝振纪纲歴陈卖士饷卒名存实亡之弊雪幽忠明功罪至有世运当阨举国若狂之句留都东宫火请复建文庙号劾织造监李实制官虐民必乱天下阉党侧目因请告例转广东参政拂袖归隐东山以仁孝称为李衷一先生门人曾序衷一易经潜解云（同安邑志）

　　县令苏子介先生懋祉

　　苏懋祉字子介晋江人万厯三十五年进士由南召令移宁陵丁内艰服除补歙县卒于官囊槖萧然无忝清白郑三俊督福建檄祀懋祉于学宫懋祺亦笃于学问（何镜山撰本传　李衷一撰墓志　闽书）

　　陈千仭先生

　　陈（阙）字千仭三山人按聊城邓秉恒撰三山陈氏梦璧蔬园小牍序云陈子尊甫千仭先生为李衷一先生髙弟渊源澄邃云余名字事实未详待考増入再按梦璧曾为莆阳教职着有全史比事

　　文学梁吸泉先生朝挺

　　梁朝挺字吸泉安溪人廪生受业李衷一先生之门博涉经史读书求奥义晚益大进襟怀洒脱有所触輙形诸歌咏间着有剪江灵应集（安溪邑志）

　　○县令苏阜山先生希栻学派

　　余乾隆乙亥秋九月到郡从山人徐简之家借观鹿巢李氏叔元集得鹿巢撰苏阜山先生本传并宾席词言因撮其畧为叙其学派焉按鹿巢为阜山之甥在明季派别不杂他岐以紫阳为宗阅集中表章诸先正绪言甚悉今考之南安邑志谓前壬申志竟遗阜山之传即族党乡闾亦不得闻其详后得之故老私传为增其传云夫晋南耳目之近阜山又耄年硕德为时望人鹿巢之集亦流布当时而其乡其族尚搜罗缺遗如此则深山崇邑湮没不传者多矣非頼有道能文发潜表述焉得信而有征哉兹撮其本传大畧并附宾席文于后
</div>
    <div class="pagination">
<a href="闽中理学渊源考_page69.html">上一页</a><span>...</span><a href="闽中理学渊源考_page65.html">65</a><a href="闽中理学渊源考_page66.html">66</a><a href="闽中理学渊源考_page67.html">67</a><a href="闽中理学渊源考_page68.html">68</a><a href="闽中理学渊源考_page69.html">69</a><span class="current-page">70</span><a href="闽中理学渊源考_page71.html">71</a><a href="闽中理学渊源考_page72.html">72</a><a href="闽中理学渊源考_page73.html">73</a><a href="闽中理学渊源考_page74.html">74</a><a href="闽中理学渊源考_page75.html">75</a><span>...</span><a href="闽中理学渊源考_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
