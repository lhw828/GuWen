<!DOCTYPE html>
<html>
<head>
    <meta charset="UTF-8">
    <title>宋元学案 - 第 311 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 311 页/共 437 页</h1>
    <div class="content">
　　萧佐

　　李壁　　　　　　　　高崇（别见《鹤山学案》。）

　　李

　　刘强学

　　宋甡　　　　　　　（子）自适

　　潘友端

　　（并南轩门人。）

　　（五峰、刘氏、王

　　氏、紫岩再传。）

　　（龟山、和靖、谯

　　氏、武夷、得全

　　三传。）

　　（二程、元城、子文四传。）

　　----

　　岳麓诸儒学案序录

　　祖望谨案：宣公身后，湖湘弟子有从止斋、岷隐游者。然如彭忠肃公之节概，吴文定公之勋名，二游、文清、庄简公之德器，以至胡盘谷辈，岳麓之巨子也。再传而得漫塘、实斋。谁谓张氏之后弱于朱乎！述《岳麓诸儒学案》。（梓材案：是卷与下卷皆南轩学派，惟是卷多受学湖湘，下卷则讲学蜀中为异耳。）

　　◆南轩门人（胡、刘再传。）

　　胡季随先生大时

　　胡大时，字季随，崇安人，五峰季子。（云濠案：《序录》岳麓巨子胡盘谷当即先生。）南轩从学于五峰，先生从学于南轩，南轩以女妻之。湖湘学者以先生与吴畏斋为第一。南轩卒，其弟子尽归止斋，先生亦受业焉。又往来于朱子，问难不遗余力。或说季随才敏，朱子曰：「须确实有志，而才敏方可，若小小聪悟，亦徒然。」最后师象山。象山作荆公祠记，朱子讥之，先生独以为荆公复生，亦无以自解。先生于象山最称相得云。

　　（梓材谨案：先生与周允升、宋深之相聚，从戴监庙游。见朱子答深之书。是

　　先生又及岷隐之门矣。）

　　湖南答问

　　学者问曰：「《延平先生语录》有曰：『大抵学者多为私欲所分，故用力不精，不见其效。若欲进步，须打断诸路头，静坐默识，使其泥滓渐渐消去。』又云：『静坐时收拾将来，看是如何，便如此就偏处着理会。』又云：『学者有未祛处，只求诸心。思索有窒碍处，及于日用动静之间有咈戾处，便于此致思，求其所以然者。』又云：『大凡只于微处充扩之，方见碍者大尔。』又引上蔡语云：『凡事必有根，必须有用处。寻讨要用处，将来斩断便没事。此语可时时经心。』又云：『静中看喜怒哀乐未发时作何气象，不惟于进学有功，兼亦是养心之要。』观此数说，真得圣贤用功紧要处。但其间有一段云：『学者之病，在于未有』洒然冰释冻解处，纵有力持守，不过只是苟免显然尤悔而已，恐不足道也。』窃恐所谓洒然冰释冻解处，必于理皆透彻，而所知极其精妙，方能尔也。学者既未能尔，又不可以急迫求之，只得且持守优柔餍饫，以俟其自得。如能显然免于尤悔，其功力亦可进矣。若直以为有足道，恐太甚也。」大时答曰：「所谓洒然冰释冻解，只是通透洒落之意。学者须常令胸中通透洒落，则读书为学，皆通透洒落，而道理易进，持守亦有味矣。若但能苟免显然尤悔，则途之人有亦能之，诚不足为学者道也。且其能苟免显然尤悔，则胸中之所潜藏隐伏者，固不为少，而亦不足以言学矣。」

　　学者问曰：「《遗书》曰：『须是大其心使开阔，譬如为九层之台，须大做根脚方得。』恐大其心胸时，却无收敛缜密的意思则如何﹖」大时答曰：「心目不可不开阔，工夫不可不缜密。」

　　学者问曰：「《遗书》曰：『执事须是敬，又不可矜持太过。』窃谓学者之于敬，常惧其放倒。既未能从容到自然处，恐宁过于矜持，亦不妨也。」大时答曰：「顷年刘仲本亦曾举此条以为问，盖尝答之曰：『敬是除病之大药，矜持是病之旁证，药力既到，病势既退，则旁证亦除矣。』」

　　学者问曰：「《遣书》曰：『有诸中必形诸外，唯恐不直内，直内则外必方。』至论释氏之学，则谓：『于敬以直内则有之，义以方外则未之有也。』又似以敬义内外为两事矣。窃谓释氏之学，亦未有能敬以直内，若有此，则吾儒之所谓『必有事焉』者，自不容去之也。」大时答曰：「前一段，其意之所重，在『有诸中必形诸外』上，后一段，其意之所重，在『义以方外』上。且谓其『敬以直内』上『则有之』，味『有之』二字，则非遽许之以为与吾儒之学所谓敬者便可同日而语矣。」

　　学者问曰：「《遗书》曰：『释氏只曰止，安知止乎﹖释氏无实，譬之以管窥天，只务直上去，惟见一偏。』又却有曰：『释氏只到止处，无用处，无礼义。』窃谓既无实，惟见一偏，则其学皆凭虚凿空，无依据矣，安可谓其到止处而责之以有用、有礼义乎﹖」大时答曰：「释氏曰止，安知止乎﹖此以吾学之所谓止而论之也。禅学只到止处，无用处，无礼义。此止字，就其学之所谓止而论之也。」

　　学者问曰：「《遗书》曰：『孟子曰：「尽其心者，知其性也。」彼所谓识心见性是已。若存心养性一段事，则无矣。』窃谓此段事，释氏固无之。然所谓识心见性，恐亦与孟子尽心知性不同。尽心者，物格知至，积习贯通，尽得此生生无穷之体，故知性之禀于天者，盖无不具也。释氏不立文字，一超直入，恐未能尽其心而知其性之全也。」大时答曰：「释氏云识心见性，与孟子之尽心知性固是不同，彼所谓识心见性之云，盖亦就其学而言之尔，若存心养性一段则无矣之云，所以甚言吾学与释氏不同也。」

　　学者问曰：「《遗书》曰：『学者所贵闻道，若执经而问，但广闻见而已。』窃谓执经而问，虽止于广闻见而已，须精心究此，而后道由是而可得也，不然恐未免于说空说悟之弊矣。」大时答曰：「所谓『学者所贵闻道，若执经而问，但广闻见而已』，盖为寻行数墨而无所发明者设，而来谕之云谓必须深究乎此，然后可以闻道，则亦俱堕于一偏矣。」

　　学者问曰：「《遗书》曰：『根本须先培壅，然后可立趋向。』窃谓学者必须先审其趋向，而后根本可培壅，不然恐无入头处。」大时答曰：「必先培其根本，然后审其趋向，犹作室焉，亦必先有基址，然后可定所向也。」

　　学者问曰：「《遗书》曰：『诚然后能敬，未及诚时，须敬而后能诚。』学者如何便能诚，恐不若专主于敬而后能诚也。」大时答曰：「诚者，天之道也，而实然之理，亦可以言诚。敬，道之成，则圣人矣，而整齐严肃亦可以言敬。此两事者，皆学者所当用力也。」

　　学者问曰：「《遗书》曰：『只外面有些罅隙，便走了。』学者能日用间常切操存，则可渐无此患矣。」大时答曰：「其中充实，则其外无罅隙矣。」

　　学者问曰：「《乐记》曰：『人生而静，天之性也，感于物而动，性之欲也。』五峰有曰：『昧天性感物而动者，凡愚也。』向来朋友中有疑此说，谓静必有动，然其动未有不感于物者。所谓性之欲者，恐指已发而不可无者为言，若以为人欲，则性中无此。五峰乃专以感物而动为言，昧天性而归于凡愚，何也﹖」大时答曰：「按本语云：『知天性感物而通者，圣人也；察天性感物而节者，君子也；昧天性感物而动者，凡愚也。』曰知，曰察，曰昧，其辨了然矣。今既不察乎此，而反其语而言，乃以感物而动为昧天性者，失其旨矣。」学者又曰：「曰知，曰察，曰昧，其辨固了然，但鄙意犹有未安者。感物而动尔，《乐记》固止云：『感物而动，性之欲也。』初未尝有圣人、君子、凡愚之分，通与节之说。今五峰乃云：『知天性感物而通者，圣人也；察天性感物而节者，君子也；昧天性感物而动者，凡愚也。』是不以感物而动为有得也。更请垂诲。」大时答曰：「『人生而静，天之性也，感于物而动，性之欲也，物格知至，然后好恶形焉。好恶无节于内，知诱于外，不能反躬，天理灭矣，夫物之感人无穷，而人之好恶无节，则是物至而人化于物也。人化于物者，灭天理而穷人欲者也。』观其下文，明白如此，则知先贤之言为不可易矣。且味『感于物而动，性之欲也』两句，亦有何好，而必欲舍其正意而曲为之说，以主张之乎﹖程子云：『寂然不动，感而遂通天下之故者，天理具备，元无少欠，不为尧存，不为桀亡，父子君臣，常理不易，何曾动来。因不动，故言寂然不动。感而遂通天下，便感非自外来也。』又曰：『寂然不动，万象森然已具。感而遂通，感则只是内感，不是外面将一个物来感于此也。』又曰：『寂然不动，感而遂通，此言人分上事。若论道，则万理皆具，更不说感与未感。』又曰：『盖人、万物皆备，遇事时各因其心之所重者，更互而出，纔见得这事重，便有这事出。若能物各付物，则便自不出来也。』以此四条之所论者而推之，益知先贤之言不可易，而所谓『感物而动，性之欲』者，不必曲为之说，以主张之矣。湘山诗云：『圣人感物静，所发无不正。众人感物动，动与物欲竞。』殆亦与圣贤之意相为表里云尔。」

　　附录

　　南轩《答季随书》曰：「《遗书》所谓未容轻议者，非是为尊让前辈。盖未易明，不应乘快便据目前断杀。若果下工夫，方觉其未易也。只据前人所辨，亦须自家胸中见得精神乃可，不然，只是随人赞叹而已。顷年编《希颜录》，如《庄子》诸书所载颜子事多削去。先生云：『诸说亦须玩味，于未精当中求精当，不可便容易指以为非而削之。』此事是终身事，天地日月长久，今十二年，愈觉斯言之有味。愿吾友笃沈潜之功，以轻易为戒。」（补。）

　　忠肃彭止堂先生龟年

　　彭龟年，字子寿，清江人。得程氏《易》读之，至忘寝食。从南轩质疑而学益明。登干道五年进士第，授宜春尉、安福丞。用荐为太学博士，累转兼嘉王府直讲，除起居舍人。宁宗立，迁中书舍人，寻升吏部侍郎，兼侍读。庆元二年落职。嘉泰初，复官，奉祠。开禧二年，以宝谟阁待制致仕。卒，谥忠肃。先生言：「《大学》格物致知之外，非别有所谓诚意、正心、修身、齐家、治国、平天下之道。」其疏于各条之下者，即格物致知之事，未尝有阙文也。又言：「大本者，即此理之存，达道者，即此理之行，未有极其中而不和者，未有天地位而万物不育者，不必分说。时中者，以其全得此理，故无时而不中，非是就时上取中也。」皆与《集注》不同。（云濠案：先生着有《止堂集》二十卷。）

　　文定吴畏斋先生猎　　

　　吴猎，字德天，醴陵人也，学者称为畏斋先生，迁居善化。年二十三，见张宣公，称其宏裕疏畅，曰：「吾道知不孤矣。」先生谓圣贤教人莫先于求仁，乃以孔门问答及周、程以来诸儒凡言仁者，萃类疏析以请正，宣公是之。以进士主平南簿。宣公帅广西，檄摄静江教授。刘焞代宣公，辟为司属。李接作乱，连陷州县，先生以方略复郁林，言于焞曰：「有罪不诛，有劳不赏，师所以久不克也。」焞乃大会将士，录郁林之功，而诛南流尉等数人，一军皆用命，不踰时禽接，六州八县尽平。磔接于市，脍其心肝，以祭死事者。南流尉者，宰相王淮甥也。初，盗之起，焞责刑狱司佚捕，转运司分饷，二司惧且急，至是欲中先生以并中焞，且迎宰相意，乃劾先生。焞上疏争之。先生适以忧去，炖亦改镇湖北，刑、漕二司遂劾先生左迁，并及炖罢之，炖亦寻卒。先生服阕，上书为焞讼冤，言「六州之功，犯不测者四，为其难者六，且臣今不忍负刘焞，乃不负陛下也」。不报。先生时当赴溆浦令，以焞冤未白，不行。赵雄、林栗趣之，乃赴。明年，调桂阳军酒库监，赈荒有劳，赵雄荐之。绍熙四年，知无锡县，陈文节公止斋言其平李接之功，讼刘焞之义，桂阳荒政之勤，召赴都堂。寻召试馆职，先生对曰：「大义不明，而委兵民于交病之地，此今日所患也。靖康之祸，天地之大变，而古今之所无。使南渡以来，君臣上下，朝思夕勉，如句践之报吴，田单之复齐，则将必其将，兵必其兵，上无贿取幸得之门，下无虚籍冗费之敝，民力庶其有瘳。而绍兴以来，厄于权臣之和议，干道以来，格于几会之未集，驯至于今，又非前比，以偷安为和平，以不事事为安静，天经地义，陷溺而不知，竭州县之力，以养不耕不战之军，不惟不可用于外，亦未保其恬然于内也。」除秘书省正字。六月，召姜特立，先生率同列上封事，命随寝。秋九月，率三馆之士请过重华宫，不报。冬十月，与同列三上疏，不报。又自上疏谏，不报。又因庆节奏曰：「慈福有八十之太母，重华有垂白之二亲，不于此时问安上寿，何以慰二宫之心﹖」五年春，白宰相，乞召朱子、杨诚斋。夏四月，又率同列上封事，请过宫。又自上疏极言之，不报。时止斋亦以争过宫不从，求去，先生为书留之曰：「今天下安危之机，已判然可见，而未闻有叩头流血、牵裾折槛之士，方且曰『是不宜激，激则已甚』。公不于此时有所奋发，为士大夫倡，第洁身而去，不欲归过君父，身虽退，奚益﹖」止斋改容谢之。宁宗即位，迁校书郎。俄除御史。其冬，以灾异陈五事：一曰居丧次以答神人之心，二曰审最殿以徼宗社之福，三曰寝御札以专庙堂之责，四曰体干纲以强主德，五曰建皇极以正人心。是时韩侂冑已用事，累以御批行，故先生及之。有诏侍从台谏言事，先生请广之，百执事悉许尽言。上将移御大内，先生上疏略曰：「寿皇破汉、魏以来之薄俗，为高宗服三年之丧，陛下轻弃丧次，无以慰在天之灵。况大母春秋高，寿成又当大变之后，皆悲切而不自聊。今陛下在行宫，瞻前顾后，犹有凭恃，一旦舍之以去，两宫何以为怀﹖陛下即位以来，未见上皇，其闲必有几微曲折，非外庭小臣所能尽言者。陛下宜笃励精神，俟上皇和豫，徐为祗见之谋，何苦为是趣迫之举。而况行殿之次，三年之丧，所以祈天永命之意，实肇基立本乎此。」其后御札日盛，复上疏曰：「陛下临御未数月，今日出一纸去宰相，明日出一纸去谏臣，其它令由中出，不知其几。昨日以闻侍讲朱熹以御札畀祠禄，中外惶骇，谓事不出于中书，是谓乱政。熹当世老儒，清议所出，陛下无谓天下为一人私有，而用舍之间，轻易快意。」寻驳史浩谥，集议孝庙配享，先生谓：「艰难以来，首倡大义，不与贼俱生，不以成败利纯异其心者，张浚一人而已。孝宗皇帝规恢之念，一饭不忘。历考相臣，始终此念，足以上配孝宗在天之灵，亦惟张浚一人。」议不合。求去，外除江西运判。半载罢归。于是学禁正兴，先生入庆元党籍。五年，学禁稍弛，复官，奉祠。嘉泰三年，除广西运判，改知鄂州，寻以户部员外郎总领湖广、江西、京西财赋。时则有开边之议，金人谍知增戍。先生移书当路，请号召沿边忠义人以保疆场，刺军中子弟以补军实，增枣阳、信阳之戍以备冲突，分屯阳罗五关以捍武昌，杜越境诱窃以谨国隙，选试良家子以卫府库。且谓：「金惩绍兴末年之败，今其来必出荆、襄，宜有储峙。」乃并输湖南米于襄阳，得五十万石，刍豆倍且过之。又以湖北漕司和籴米三十万石，分输荆、郢、安、信四郡。又储银一百万两为军费，拔董逵、孟宗政、柴发等，其后皆为名将。而襄、安、郢之图，卒赖储峙之力，人心不摇。闰月，召赴行在奏事。寻除秘书少监，对言：「臣所闻于师友者，唯大义是究，未尝舍是而言他。今纵未能一举以大快神人之愤，亦宜简收人才，搜练军实，使一日有一日之积，一岁有一岁之功。其次招勇敢，葺险要，广召募，明间谍。光、鄂当经理，江、黄当增戍，于良家子中增爵赏，以募间探，择近臣授之节制，视前请加赡。」又言：「恢复之计，必先内后外，日积月累，使规模先全，异论不摇。侂冑方锐意克期用兵，弗善也。」乃以上流告饥，除秘阁修撰，知江陵，理赈贷事，辟黄公勉斋为司属。先生念金人万一窥襄阳，则荆州为天下剧，方高氏有国，尝以三海为水防，乃大发缗钱，首筑金銮、内湖、通济、保安四柜，以达于上海，而注之中海；拱辰、长林、药山、枣林四柜，以达于下海；又分高沙、东奖之流，由寸金堤外历南纪、楚望诸门，东汇于沙市为南海。又于赤湖城西南，遏走马湖、熨斗陂之水，西北注李公柜，水势四合，高可注而下，卑可限戎马，深可舟，浅不可揭。堤上有路，路端有隘，而堤穴以相灌注。其后金人东至竟陵，北窥荆门，而不敢窥江陵者以此。又请募茶商水手，调荆、岳、鼎、澧义勇防城。是冬，金人犯枣阳，先生谓枣失则郢重，郢重则荆危，请调兵援之。未报，金人已围襄阳、德安。乃以二千人援郢，以一千三百人会百顷，义勇千人援襄阳。有诏节制军马。金人迫竟陵，遣张荣以八百人援之。又招神马陂溃军得万人，以三千人援襄阳，以八百人援德安、。有诏除宝谟阁待制、京湖宣抚使。竟陵将魏友谅乞济师，以一千五百人应之。又遣章彦珍、金安世各将五百人驻龙涴滩。又使马瑾以一千四百人再援竟陵，遣应城将董逵、郝恩各将兵援郢，陈椅以四千人守荆门。张荣败死于竟陵，金人围郢，而吴曦反书至。会魏公鹤山罢官归，道出江陵，先生留为参议官，委以西事。募死士入郢，令王宗廉以死守，而调诸军分道夹击，始解郢州之围。乃督诸军自京山进援德安，而自黄陂约山砦诸军进解襄阳之围。始为西讨之计，以军扼秭归、巫山，立栅石门，控均、房之险，转夔、峡之粟，以待王师。又募得衢士赵师济，令往说夔州伪帅禄禧。于是宁宗除先生刑部侍郎，手诏付以西讨之事。而安丙诛曦，露布至夔州，亦诛禧。先生并上其功，请厚其赏。当事之殷，荆、湖人情岌岌，微先生支拄之。事且殆，宁宗乃复以手诏令先生谕蜀，且商善后之事。自夔趋沔，与安丙定议，区画分屯。首奏杨震仲死节，李好义有大功，皆应赐谥立祠，劾蒋介不忠。将归报，会除敷文阁直学士，即授四川安抚制置使兼知成都府。先生列上倡义之士十有五人，守节二十九人，去官二十三人，受伪命九人。又上人材五十二人，请养成之，以为异日用。又请蠲赋役，以幸蜀民。其略曰：「窃惟蜀之利病，莫甚于赋敛，姑以养兵言之。岁有二千万之供，取民百端，未易毛举。盐课之在建炎八十万缗，后改行引法，递增至四百万，今虽数数宽减，尚存二百余万缗。酒课之在建炎一百四十万缗，后改场店法，递增至六百九十余万，今宽减之余，尚存四百余万。茶产本无几，元丰、绍兴增倍以来，今二百余万缗。布估不过六州，天圣时，每疋给以本钱，建炎不给本钱，而疋二千，今一百三十七万缗，以至二百万缗。畸零之钱，与三十万缗激赏之绢，当时固云『军兴暂科，事已即罢』，其后取之自如，展转滋甚。异时养兵费二千万缗，今又增倍至五千万矣，不知何以为继。两界钱已五千万缗，今又添印五百万，且增一界又二千四万缗，不知子母何以相权。重以逆吴之变，总取之积，耗于妄赏，关外转输，焚毁殆尽。今平贼之后，诸军累资俱高，每岁俸给增添，何啻二百万缗。军兴之际，起夫运粮，固不可绝。地远者出夫庸，是亦权时之宜，然有令人寒心者。臣始至巫山，士民遮道，谓巫山科夫五百，每夫为钱八十缗。以鄙小之县，刀耕火种裁自给，而输缗四万，余可类推。方军事之殷，非财莫济，顾以蠲减之议为献，似不知时宜者。愿庙堂之上，明诏侍从郎省之臣，有恳恻爱民、备谙蜀事者，相与讨论，行下宣制总司，研穷节目，条列利病，凡无名之供，烦重之赋，一切蠲减，庶几与民更始，咸被实德。祈天永命，无越于斯。」时不能行。嘉定元年，至成都，祀周、程于学宫，配以朱、张，与士子讲正学。先生以蜀之楮币，旧号交子，随闰更易，曰兑界役，以二千五六百万为界，惟两界并行，今增印至八万缗，渐不可继，与宣抚使总领所共请，以帑金三万两，银一百五十万两，更自朝廷卖僧牒，收回增数。未报，而总领所忽下令于利州收兑，人情皇駴，先生截留九十三界新引五百万，就成都置局，且谕民以收兑不尽之数，行用如故，浮议遂止。然自是与饷臣不谐。有诏召赴行在，会羌人寇边，寻请降，先生谓「但须增戍防守」，而安丙必欲击之，反败，自是与丙亦不谐。次年东归，荆之士民夹道迎拜，像而祠之。先生叹曰：「吾昔守此，正南围未解，西祸又作，尝指天誓心，幸得济事。即幅巾归里，今又累年矣。」乃上疏请休，径归长沙，而台臣乘间论之，落职。寻奉祠。次年，卒，诏复学士，谥文定，恩恤如制。先生闻言必复，见义必为，勇不可夺，而未尝有盛气矜色。闻人之过曰：「此必非其本心也，盍徐察之。」有善不翅己出。其在荆南也，外而幕府十余人，内而士友十余人，宾客之往来不绝。每旦即出见投献利害者，以大紫袋贮之，归辄以示人曰：「又得一囊。」送之书院之士友，令参考之。又会通以幕府之议论。将晚，士友及幕府各以所见来告。初与和齐斟酌而求其当，然后从而行之。闲举酒一二觞，夜漏数行而后退，则以言语慰藉诸人，察其有无而周恤之。以是事无不知，知无不行。勉斋尝曰：「近日图维国事，善资于人，未有如吴公者也。」鹤山亦曰：「吴公之硕大宽深，山岳镇而江河流也。」（修。）

　　祖望谨案：先生《畏斋集》六十卷，今无存者。《宋史》本传甚略，不足以祥其本末。如先生者，有得于宣公求仁之学，而施之于经纶之大者，非区区迂儒章句之陋。而其好用善人，则宰相材也。惜乎！宋不能大受之，以极其施焉。

　　游九言，字诚之，初名九思，建阳人。十岁为文诋秦桧，及长，锐志当世。初筮古田尉，入监文思院，被旨视行在灾伤，归白都堂，放苗八分以上。张宣公帅广西，辟幕下。宣公弟枃帅金陵，复辟抚干。时禁方严，先生记上元县明道祠痛讥之。调全椒令。开禧初，为淮西安抚机宜，寻知光化军，充荆、鄂宣抚参谋官。卒，赠直龙图阁，谥文清。先生始学于宣公，宣公教以求放心，久之有得。尝序《太极图》曰：「周子以无极加太极，何也﹖方其寂然无思，万善未发，是无极也。虽云未发，而此心昭然，灵源不昧，是太极也。欲知太极，先识吾心。」读者称之，号默斋先生。（参《闽书》。）

　　（梓材谨案：《南轩文集》答先生问忠信诸条，先生自名九思。《朱子文集﹚答先生三书，旁注九言。盖一原名，一改名尔。）

　　（云濠谨案：谢山跋《摄山游文清公默斋题名》云：「默斋兄弟，并为张氏湖湘高弟，而授其学于漫塘刘公。《宋史》不着漫塘之学所出，非也。」）

　　附录

　　刘漫堂《吴氏义堂记》曰：「默斋先生释《孟子》善推所为之言，曰：『推者，自近而推之，若水盈科而后进，若近有所遗，则远必不行。』」（补。）

　　庄简游受斋先生九功

　　游九功，字勉之，建阳人。用荫补官。嘉定中，兴元失利，先生知金州，将兵备御，收复邻疆，除湖北运判，知鄂州。召为兵部郎官，入见，首言「守边必先结人心」，又言「征役无已，以资苞苴囊橐，而民心失。将帅脧削，功赏不以时下，而军心失。倚仗谀，讳疾忌医，而士夫之心失。」出知泉州。端平初，召为司农少卿，疏论「奸贪多佚罚，诸贤或号召未至」。又论沿边夫役之弊。兼枢密副都承旨，知庆元，以循吏称。入权刑部侍郎，丐祠，再召，不赴，除待制加宝谟阁直学士。先生清慎廉恪，与兄九言自为师友，讲明理学，号受斋先生。宝佑中，谥庄简。（参《姓谱》。）

　　乡举周敛斋先生奭

　　周奭，字允升，湘乡人。干道间，乡荐再举，不第。南轩问：「天与太极何如﹖」先生曰：「天可言配，太极不可言合。天，形体也；太极，性也。惟圣人能尽性，人极所以立。」南轩以为然。题其亭曰敛斋。

　　（梓材谨案：先生又及戴岷隐之门。说见《胡季随传》后。）
</div>
    <div class="pagination">
<a href="宋元学案_page310.html">上一页</a><span>...</span><a href="宋元学案_page306.html">306</a><a href="宋元学案_page307.html">307</a><a href="宋元学案_page308.html">308</a><a href="宋元学案_page309.html">309</a><a href="宋元学案_page310.html">310</a><span class="current-page">311</span><a href="宋元学案_page312.html">312</a><a href="宋元学案_page313.html">313</a><a href="宋元学案_page314.html">314</a><a href="宋元学案_page315.html">315</a><a href="宋元学案_page316.html">316</a><span>...</span><a href="宋元学案_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
