<!DOCTYPE html>
<html>
 <head>
  <meta charset="utf-8"/>
  <title>
   十七史百将传 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十七史百将传 - 第 1 页/共 4 页
  </h1>
  <div class="content">
   十七史百将传 [宋]张预　著

卷　一 
　　●周齐太公
　　太公望吕尚者，东海上人。先祖尝封于吕，本姓姜氏，从其封姓，故曰吕尚。吕尚盖尝穷困年老矣，以渔钓于周西伯。西伯将出猎，卜之曰：“所获非熊非螭，非虎非罴，所获霸王之辅。”西伯猎，果遇太公于渭之阳，与语，大说，曰：“自吾先君太公望子久矣。”故号曰太公望。载与俱归，立为师。或曰：吕尚隐海滨，周西伯拘 里，散宜生、闳夭素知而招吕尚，三人者求美女奇物献之于纣，以出西伯。西伯归，与吕尚阴谋修德以倾商政。其事多兵权与奇计，故当世之言兵及周之阴权，皆宗太公为本谋。文王崩，武王欲修文王业，师行师尚父。将伐纣，卜龟兆不吉，风雨暴至。群公尽惧，唯太公强之，遂行。武王已平商，而封师尚父于齐。
　　孙子曰：“明君贤将能以上智为间者，必成大功。”周宗太公阴权而兴王业是也。
　　●吴孙武
　　孙武子者，齐人也。以兵法见于吴王阖庐，阖庐曰：“子之十三篇，吾尽观之矣，可以小试勒兵乎？”对曰：“可。”庐曰：“可试以妇人乎？”曰：“可。”于是许之，出宫中美人得百八十人。孙子分为二队，以王之宠姬二人各为队长，皆令持戟，令之曰：“汝知而心与左右手背乎？”妇人曰：“知之。”孙子曰：“前则视心，左视左手，右视右手，后即视背。”妇人曰：“诺。”约束既布，乃设＿钺，即三令五申之，于是鼓之右，妇人大笑。孙子曰：“约束不明，申令不熟，将之罪也。”复三令五申而鼓之左，妇人复大笑。孙子曰：“约束不明，申令不熟，将之罪也。既已明而不如法者，吏士之罪也。”乃欲斩左右队长。吴王从台上观见且斩爱姬，大骇，使使下令曰：“寡人已知将军能用兵矣，寡人非此二姬，食不甘味，愿勿斩也。”孙子曰：“臣既已受命为将，将在军，君命有所不受。”遂斩队长二人。于是复鼓之，妇人左右、前后、跪起皆中规矩绳墨，无敢出声。于是孙子使使报王曰：“兵既整齐，王可试下观之。唯王所欲用之，虽赴水火犹可也。”吴王曰：“将军罢休就舍，寡人不愿下观。”孙子曰：“王徒好其言，不能用其实。”于是阖庐知孙子能用兵，卒以为将，西破强楚入郢，北威齐晋，显名诸侯，孙子与有力焉。
　　孙子曰：“法令孰行。”又曰：“君命有所不受。 ”武之斩二队长是也。
　　●越范蠡
　　范蠡，越人也。吴王夫差日夜勒兵，且以报越，越欲先吴未发往伐之。范蠡谏曰：“不可。臣闻兵者，凶器也；战者，逆德也；争者，事之末也。阴谋逆德、好用凶器，试身于所末，上帝禁之，行者不利。”越王曰：“吾已决之矣。”遂兴师。吴王闻之，悉发精兵击越，败之夫椒。越王乃以余兵五千人保栖于会稽。吴王追而围之，越王谓范蠡曰：“以不听子，故至于此。为之奈何？”蠡对曰：“持满者与天，定倾者与人，节事者以地。卑辞厚礼以遣之，不许，而身与之市。”勾践曰：“诺。”乃令大夫种行成于吴，膝行顿首曰：“君王亡臣勾践使陪臣种敢告下执事：勾践请身为臣，妻为妾。”吴王将许之，子胥言于吴王曰：“天以越赐吴，勿许也。”种还以报勾践。勾践欲杀妻子，燔宝器，触战以死。种止勾践曰：“夫吴太宰 贪，可诱以利，请间行言之。”于是勾践乃以美女宝器令种间献吴太宰 ， 受，乃见大夫种于吴王。种顿首言曰：“愿大王赦勾践之罪，尽入其宝器。不幸不赦，勾践将杀其妻子，燔其宝器，悉五千人触战，必有当也。”因说吴王曰：“越已服为臣，若将赦之，此国之利也。”吴王将许之，子胥谏，弗听，卒赦越罢兵而归。勾践反国，乃苦身焦思，置胆于坐，坐卧即仰胆，饮食亦尝胆也，曰：“女忘会稽之耻耶？”身自耕作，夫人自织，食不加肉，衣不重采，与百姓同其劳。欲使范蠡治国政，蠡对曰：“兵甲之事，种不如蠡；镇抚国家，亲附百姓，蠡不如种。”于是举国政属大夫种，而使范蠡为质于吴。二岁而吴归蠡。勾践自会稽归七年，拊循其士民，士民欲以报吴。大夫逢同谏曰：“鸷鸟之击也，必匿其形。今吴兵加齐、晋，怨深于楚、越，名高天下，实害周室，德少而功多，必淫自矜。为越计，莫若结齐亲楚附晋，以厚吴。吴之志广必轻战，是我连其权，三国伐之，越承其弊，可克也。”勾践曰：“善。”居二年，吴王将伐齐，子胥谏曰：“未可。臣闻勾践食不重味，与百姓同苦乐，此人不死，必为国患。”吴王弗听，遂伐齐，败之艾陵。越大夫种曰：“臣观吴王政骄矣，请试尝之贷粟以卜其事。”请贷，吴王欲与，子胥谏勿与，王遂与之。太宰谗子胥曰：“伍员貌忠而实忍，人杀其父兄不顾，安能顾王？王前欲伐齐，员强谏，已而有功，是用反怨王。王不备伍员，员必为乱。”因赐子胥属镂剑以自杀。勾践召范蠡曰：“吴已杀子胥，导谀者众，可乎？”对曰：“未可。”至明年春，吴王北会诸侯于黄池，吴国精兵从王，惟独老弱与太子留守。勾践复问范蠡，蠡曰：“可矣。”乃发习流二千、教士四万人、君子六千人、诸御千人伐吴，吴师败，遂杀吴太子。吴告急于王，王方会诸侯于黄池，惧天下闻之，乃秘之。吴王已盟黄池，乃使人厚礼以请成越，越自度亦未能灭吴，乃与吴平。其后四年，越复伐吴，吴士民罢弊，轻锐尽死于齐、晋，而越大破吴，因而留围之。三年，吴师败，越遂复栖吴王于姑苏之山。吴王使公孙雄肉袒膝行而前，请成越王曰：“孤臣夫差敢布腹心，异日尝得罪于会稽，夫差不敢逆命，得与君王成以归。今君王举玉趾而诛孤臣，孤臣惟命是听，意者亦欲如会稽之赦孤臣之罪 子耕畜，候时转物，逐什一之利。居无何，则致赀累巨万。范蠡三徙，成名于天下，非苟去而已，所止必成名，卒老死于陶。
　　孙子曰：“屈力殚货，诸侯乘其弊而起。”蠡因吴有黄池之会而伐之。又曰：“君命有所不受。”蠡谓已属政而逐吴使是也。
　　●齐孙膑
　　孙膑生阿、甄之间，孙武之后世子孙也。孙膑尝与庞涓俱学兵法。庞涓既事魏，得为惠王将军，而自以为能不及孙膑，乃阴使召孙膑。膑至，庞涓恐其贤于己，疾之，则以法刑断其两足而黥之，欲隐勿见。齐使者如梁，孙膑以刑徒阴见，说齐使。齐使以为奇，窃载与之齐，齐将田忌喜而客待之。忌数与齐诸公子驰逐重射，孙子见其马足不甚相远，马有上中下辈。于是孙子谓田忌曰：“君第重射，臣能令君胜。”田忌信然之，与王及诸公子遂射千金。及临质，孙子曰：“今以君之下驷与彼上驷，取君上驷与彼中驷，取君中驷与彼下驷。”既驰三辈毕，而田忌一不胜而再胜，卒得王千金。于是忌进孙子于威王，威王问兵法，遂以为师。其后魏伐赵，赵急，请救齐。齐威王欲将孙膑，膑辞谢曰：“刑余之人，不可。”于是乃以田忌为将，而孙子为师，居辎车中坐为计谋。田忌欲引兵之赵，孙子曰：“夫解杂乱纷纪者不控卷，救斗者不搏＿，批亢捣虚，形格势禁，则自为解矣。今梁、赵相攻， 轻兵锐卒必竭于外，老弱罢于内。君不若引兵疾走大梁， 据其街路，冲其方虚，彼必释赵而自救，是我一举解赵之围而收弊于魏也。”田忌从之。魏果去邯郸，与齐战于桂陵，大破梁军。后魏与赵攻韩，韩告急于齐。齐使田忌将而往，直走大梁。魏将庞涓闻之，去韩而归。孙子谓田忌曰：“彼三晋之兵素悍勇而轻齐，齐号为怯。善战者，因其势而利导之。兵法：百里而趋利者蹶上将，五十里而趋利者军半至。使齐军入魏地为十万灶，明日为五万灶，又明日为二万灶。”庞涓行三日，大喜，曰：“我固知齐军怯，入吾地三日，士卒亡者过半矣。”乃弃其步军，与其轻锐倍日并行逐之。孙子度其行，暮当至马陵。马陵道狭而旁多阻隘，可伏兵。乃斫大树，白而书之曰：“庞涓死于此树之下！”于是令齐军善射者万弩夹道而伏，期日暮见火举而俱发。庞涓果夜至斫树下，见白书乃＿火烛之，读其书未毕，齐军万弩俱发，魏军大乱相失。庞涓自知智穷兵败，乃自刭，曰：“遂成孺子之名。”齐因乘胜，尽破其军，虏魏太子申以归。孙膑以此名显天下，世传其兵法。
　　孙子曰：“攻其所必救。”膑令田忌走大梁而解赵围。又曰：“勇怯，势也。”膑因魏轻齐而减灶示怯是也。
　　●齐田穰苴
　　司马穰苴者，田完之苗裔也。齐景公时，晋伐阿、甄而燕侵河上，齐师败绩，景公患之。晏婴乃荐田穰苴曰：“穰苴虽田氏庶孽，然其人文能附众，武能威敌，愿君试之。”景公召穰苴与语兵事，大说之，以为将军，将兵捍燕、晋之师。穰苴曰：“臣素卑贱，君擢之闾伍之中，加之大夫之上，士卒未附，百姓不信，人微权轻。愿得君之宠臣、国之所尊，以监军乃可。”于是景公许之，使庄贾往。穰苴既辞，与庄贾约曰：“旦日日中会于军门。”穰苴先驰至军，立表下漏待贾。贾素骄贵，以为将已之军，而己为监，不甚急。亲戚左右送之，留饮，日中而贾不至。穰苴则仆表决漏，入行军勒兵申明约束。约束既定，夕时庄贾乃至。穰苴曰：“何后期为。”贾谢曰：“不佞大夫亲戚送之，故留。”穰苴曰：“将受命之日，则忘其家；临军约束，则忘其亲；援桴鼓之急，则忘其身。今敌国深侵，邦内骚动，士卒暴露于境，君寝不安席、食不甘味，百姓之命皆垂于君，何谓相送乎？”召军正问曰：“军法：期而后至者，云何？”对曰：“当斩。”贾惧，使人驰报景公请救。既往，未及反，于是遂斩庄贾以徇三军，三军之士皆振栗。久之，景公遣使者持节赦贾，驰入军中。穰苴曰：“将在军，君令有所不受。”问军正曰：“军中不驰，今使者驰，云何？”正曰：“当斩。”使者大惧。穰苴曰：“君之使不可杀之。”乃斩其仆、车之左驸、马之左骖，以徇三军。遣使者还报，然后行。士卒次舍，井灶饮食，问疾医药，身拊循之。悉取将军之资粮享士卒，身与士卒平分粮食，最比其羸弱者。三日而后勒兵，病者皆求行，争奋出为之赴战。晋师闻之，为罢去；燕师闻之，度水而解。于是追击之，遂取所亡封内故境而引兵归。未至国，释兵旅、解约束，誓盟而后入邑。景公与诸大夫郊迎，劳师成礼，然后反归寝。既见穰苴，尊为大司马。田氏日益以尊于齐。已而，大夫鲍氏、高国之属害之，谮于景公。景公退穰苴，穰苴发疾而死。其后，齐威王用兵行威，大放穰苴之法，而诸侯朝齐。齐威王使大夫追论古者司马兵法，而附穰苴于其中，因号曰《司马穰苴兵法》。
　　孙子曰：“令之以文，齐之以武。”穰苴文能附众，武能威敌。又曰：“法令孰行。”穰苴斩庄贾以徇三军。又曰：“不战而屈人之兵。”穰苴士卒争奋而燕、晋解去是也。
　　●魏吴起
　　吴起者，卫人也，好用兵。尝学于曾子，事鲁君。齐人攻鲁，鲁欲将吴起。起取齐女为妻，而鲁疑之。吴起于是欲就名，遂杀其妻以明不与齐也。鲁卒以为将，将而攻齐，大破之。鲁人或恶吴起曰：“起之为人，猜忍人也。其少时家累千金，游仕不遂，遂破其家，乡党笑之。吴起杀其谤己者三十馀人，而东出卫郭门。与其母诀，啮臂而盟曰：起不为卿相不复入卫。 遂事曾子。居顷之， 其母死，起终不归。曾子薄之，而与起绝。起乃之鲁学兵法，以事鲁君。鲁君疑之，起杀妻以求将。夫鲁小国而有战胜之名，则诸侯图鲁矣。且鲁、卫兄弟之国也，而君用起，是弃卫也。”鲁君疑之，谢吴起。起于是闻魏文侯贤，欲事之。文侯问李克曰：“吴起何如人哉？”克曰：“起贪而好色，然用兵司马穰苴不能过也。”于是以为将，击秦，拔五城。起之为将，与士卒最下者同衣食，卧不设席，行不骑乘，亲囊赢粮，与士卒分劳苦。卒有病疽者，起为吮之。卒母闻而哭之，人曰：“子，卒也，而将军自吮其疽，何哭为？”母曰：“非然也。往年吴公吮其父，其父战不旋踵，遂死于敌。今又吮其子，妾不知其死所矣，是以哭之。”文侯以吴起善用兵、廉平尽能得士心，乃以为西河守，以拒秦、韩。魏文侯既卒，起事其子武侯。武侯浮西河而下中流，顾而谓吴起曰：“美哉乎山河之固，此魏国之宝也。”起对曰：“在德不在险。昔三苗氏左洞庭，右彭蠡，德义不修，禹灭之。夏桀之居，左河济，右太华，伊阙在其南，羊肠在其北，修政不仁，汤放之。商纣之国，左孟门，右太行，常山在其北，大河经其南，修政不德，武王杀之。由此观之，在德不在险。若君不修德，舟中之人尽为敌国也。”武侯曰：“善。”即封吴起为西河守，甚有声名。魏置相，相田文，吴起不悦，谓文曰：“请与子论功，可乎？”田文曰：“可。”起曰：“将三军，使士卒乐死，敌国不敢谋，子孰与起？”文曰：“不如子。”起曰：“治百官，亲万民，实府库，子孰与起？”文曰：“不如子。”起曰：“守西河而秦兵不敢东乡，韩、赵宾从，子孰与起？”文曰：“不如子。”起曰：“此子三者皆出吾下，而位加吾上，何也？”文曰：“主少国疑，大臣未附，百姓不信。方是之时，属之于子乎？属之于我乎？”起默然良久曰：“属之子矣。”文曰：“此乃吾所以居子之上也。”田文既死，公叔为相，尚魏公主而害吴起。公叔之仆曰：“起易去也。”公叔曰：“奈何？”其仆曰：“起为人节廉而自喜名也，君因先与武侯言曰：夫吴起贤人也，而侯之国小，又与强秦壤界，臣窃恐起之无留心也。武侯即曰：奈何？君因谓武侯曰：试延以公主，起有留心则必受之，无留心则必辞矣，以此卜之。君因召吴起而与归，即令公主怒而轻君。吴起见公主之贱君也，则必辞。”于是吴起见公主之贱魏相，果辞魏武侯。武侯疑之，而弗信也。吴起惧得罪，遂去，即之楚。楚悼王素闻起贤，至则相楚，明法审令，捐不急之官，废公族疏远者，以抚养战斗之士，要在强兵破驰说之言纵横者。于是南平百越，北拜陈、蔡，却三晋，西伐秦，诸侯患楚之强。故楚之贵戚，尽欲害吴起。及悼王死，宗室大臣作乱而杀吴起。
　　孙子曰：“视卒如爱子，故可与之俱死。”起与士分劳苦。又曰：“辅周则国必强。”起守西河而秦兵不敢东乡是也。
　　●秦白起
　　白起者，＿人也，善用兵。事秦昭王，攻韩、魏于伊阙，斩首二十四万，又虏其将公孙喜。攻魏，拔之，取城小大六十一。攻赵，拔光狼城。攻楚，拔郢，楚王东走徙陈。秦以白起为武安君。又攻魏，拔华阳，走芒卯，而虏三晋将，斩首十三万。与赵将贾偃战，沉其卒二万人于河中。攻韩，拔五城，斩首五万。伐韩之野王，野王降秦，上党道绝，其守冯亭与民谋曰：“郑道已绝，韩必不可得为民。秦兵日进，韩不能应。不如以上党归赵，赵若受我，秦怒必攻赵。赵被兵必亲韩，韩、赵为一，则可以当秦。”因使人报赵，赵孝成王与平阳君、平原君计之。平阳君曰：“不如勿受，受之，祸大于所得。”平原君曰：“无故得一郡，受之便。”赵受之，因封冯亭为华阳君。秦使左庶长王攻韩，取上党。上党民走赵，赵军长平以按据上党民。 因攻赵，赵使廉颇将。赵军士卒犯秦斥兵，秦斥兵斩赵裨将茄，陷赵军，取二鄣四尉。赵军筑垒壁而守之。秦又攻其垒，取二尉，败其阵，夺西垒壁。廉颇坚壁以待秦，秦数挑战，赵兵不出。赵王数以为诮，而秦相应侯又使人行千金于赵，为反间曰：“秦之所恶，独畏马服子赵括将耳。廉颇易与，且降矣。”赵王既怒廉颇军多失亡，军数败又反坚壁不敢战，而又闻秦反间之言，因使赵括代廉颇将以击秦。秦闻马服子将，乃阴使武安君白起为上将军，而王 为尉裨将，令军中有敢泄武安君将者斩。赵括至则出兵击秦军，秦军佯败而走，张二奇兵以劫之。赵军逐胜追造秦壁，壁坚拒不得入。而秦奇兵二万五千人绝赵军后，又一军五千骑绝赵壁间。赵军分而为二，粮道绝，而秦出轻兵击之。赵战不利，因筑壁坚守以待救至。秦王闻赵食道绝，王自之河内赐民爵各一级，发年十五以上悉诣长平遮绝赵救及粮食。赵卒不得食四十六日，皆内阴相杀食，来攻秦垒欲出，为四队，四五复之，不能出。其将军赵括出锐卒自搏战，秦军射杀赵括。括军败，卒四十万人降武安君。武安君计曰：“前秦已拔上党，上党民不乐为秦而归赵，赵卒反覆，非尽杀之，恐为乱。”乃挟诈而尽坑杀之，遣其小者二百四十人归赵，前后斩首虏四十五万人。赵人大震。秦复定上党郡。秦分军为二：王攻皮牢，拔之；司马梗定太原。韩、赵恐，使苏代厚币说秦相应侯曰：“武安君禽马服子乎？”曰：“然。”又曰：“即围邯郸乎？”曰：“然。”“武安君所为秦战胜攻取者七十馀城，虽周、召、吕望之功不益于此矣。今赵亡秦王，王则武安君必为三公，君能为之下乎？虽无欲为之下，固不得已矣。秦尝攻韩围邢丘、困上党，上党之民皆反为赵，天下不乐为秦民之日久矣。今亡赵，北地入燕，东地入齐，南地入韩、魏，则君之所得民亡几何人？故不如因而割之，无以为武安君功也。”于是，应侯言于秦王曰：“秦兵劳，请许韩、赵之割地以和，且休士卒。”王听之，割韩垣雍、赵六城以和。武安君闻之，由是与应侯有隙。秦复发兵使五大夫王陵攻赵邯郸，是时武安君病不任行。陵攻邯郸少利，秦益发兵佐陵，陵兵亡五校。武安君病愈，秦王欲使武安君代陵将。武安君言曰：“邯郸实未易攻也，且诸侯救日至，彼诸侯怨秦之日久矣。今秦虽破长平军，而秦卒死者过半，国内空，远绝河山而争人国都，赵应其内，诸侯攻其外，破秦军必矣。不可。”秦王自命不行，乃使应侯请之。武安君终辞不肯行，遂称病。秦王使王代陵将，八九月围邯郸，不能拔。楚使春申君及魏公子将兵数十万攻秦军，秦军多失亡。武安君言曰：“秦不听臣计，今如何矣？”秦王闻之，怒，强起武安君。武安君遂称病笃，应侯请之，不起。于是免武安君为士伍，迁之阴密。武安君病未能行。居三月，诸侯攻秦军急，秦军数却，使者日至。秦王乃使人遣白起不得留咸阳中。武安君既行，出咸阳西门十里，至杜邮。秦昭王与应侯、群臣议曰：“白起之迁，其意尚快快不服，有馀言。”秦王乃使使者赐之剑自裁。武安君引剑将自刭，曰：“我何罪于天而至此哉！”良久，曰：“我固当死，长平之战赵卒降者数十万人，我诈而尽坑之，是足以死。”遂自杀。秦人怜之，乡邑皆祭祀焉。
　　孙子曰：“以利动之，以本待之。”起佯北致赵军而以奇兵劫之。又曰：“诸侯乘其弊而起。”起谓赵应其内，诸侯攻其外是也。
　　●秦王翦
　　王翦者，频阳东乡人也。少而好兵事。秦始皇攻赵，岁余遂拔赵，赵王降，尽定赵地为郡。燕使荆轲为贼于秦，秦王使王翦攻燕，燕王喜走辽东，翦遂定燕蓟而还。秦使翦子王贲击荆，荆兵败。还击魏，魏王降，遂定魏地。秦始皇既灭三晋，走燕王，而数破荆师。秦将李信者，年少壮勇，尝以兵数千逐燕太子丹，卒破得丹。始皇以为贤勇，于是始皇问李信：“吾欲攻取荆，于将军度用几何人而足？”李信曰：“不过用二十万人。”始皇问王翦，王翦曰：“非六十万人不可。”始皇曰：“王将军老矣，何怯也；李将军果势壮勇，其言是也。”遂使李信及蒙恬将二十万，南伐荆。王翦言不用，因谢病归老于频阳。李信攻平与，蒙恬攻寝，大破荆军。信又攻鄢郢，破之，于是引兵而西，与蒙恬会城父。荆人因随之，三日三夜不顿舍，大破李信军，入两壁，杀七都尉，秦军走。始皇闻之，大怒，自驰如频阳，见谢王翦曰：“寡人以不用将军计，李信果辱秦军。今闻荆兵日进而西，将军虽病，独忍弃寡人乎？”王翦谢曰：“老臣罢病悖乱，唯大王更择贤将。”始皇谢曰：“已矣，将军勿复其言。”王翦曰：“大王必不得已用臣，非六十万人不可。”始皇曰：“惟听将军计耳。”于是王翦将兵六十万人，始皇自送至灞上。王翦行，请美田宅园池甚众，始皇曰：“将军行矣，何忧贫乎？”王翦曰：“为大王将，有功终不得封侯，故及大王之向臣，臣亦及时以请园池为子孙业耳。”始皇大笑。王翦既至关，使使还请善田者五辈。或曰：“将军之乞贷，亦已甚矣。”王翦曰：“不然。夫秦王＿中而不信人，今空秦国甲士而专委于我，我不多请田宅为子孙业以自坚，顾令秦王坐而疑我矣。”王翦果代李信击荆。荆闻王翦益军而来，乃悉国中兵以拒秦。王翦至，坚壁而守之，不肯战。荆兵数出挑战，终不出。王翦日休士洗沭，而善饮食抚循之，亲与士卒同食。久之，王翦使人问：“军中戏乎？”对曰：“方投石超距。”于是王翦曰：“士卒可用矣。”荆军数挑战而秦不出，乃引而东。翦因举兵追之，令壮士击，大破荆军，至蕲南，杀其将军项燕。荆兵遂败走，秦因乘胜略定荆地城邑。岁余，虏荆王负刍，竟平荆地为郡县，因南征百越之君。而王翦子王贲与李信破定燕、齐地。秦始皇尽并天下，王氏、蒙氏功为多，名施于后世。秦二世之时，王翦及其子贲皆已死，而又灭蒙氏。陈胜之反秦，秦使王翦之孙王离击赵，围赵王及张耳钜鹿城。或曰：“王离，秦之名将也，今将强秦之兵攻新造之赵，举之必矣。”客曰：“不然。夫为将三世者必败。必败者何也？以其所杀伐多矣，其后受其不祥。今王离已三世将矣。”居无何，项羽救赵击秦军，果虏王离。
　　孙子曰：“识众寡之用者胜。”翦谓伐荆当用六十万人。又曰：“谨养勿劳，并气积力。”翦坚壁休士，投石超距而后用是也。
　　●燕乐毅
　　乐毅者，其先祖曰乐羊，为魏文侯将，伐取中山，文侯封以灵寿，子孙因家焉。乐毅贤，好兵。齐大败燕，燕昭王怨齐，未尝一日而忘报齐也。于是屈身下士，先礼郭隗以招贤者。乐毅于是为魏昭王使于燕，燕王以客礼待之，遂委质燕昭王以为亚卿。时齐＿王强，南败楚相唐昧于重丘，西摧三晋于观津，遂与三晋击秦，助赵灭中山，破宋，广地千余里，与秦昭王争重为帝。已而，复归之。诸侯皆欲背秦，而服于齐。＿王自矜，百姓弗堪。于是燕昭王问伐齐之事，乐毅对曰：“齐地大人众，未易独攻也。王必欲伐之，莫如与赵及楚、魏。”于是使乐毅约赵惠文王，别使连楚、魏，令赵啖秦以伐齐之利。诸侯害齐＿王之骄暴，皆争合从与燕伐齐。乐毅还报，燕昭王悉起兵使乐毅为上将军，赵惠文王以相国印授乐毅。乐毅于是并护赵、楚、韩、魏、燕之兵以伐齐，破之济西。诸侯兵罢归，而燕军乐毅独追至于临淄。齐＿王之败济西，亡走保于莒。乐毅独留徇齐，齐皆城守。 乐毅攻入临淄，尽取齐宝财物祭器，输之燕。燕昭王大说，亲至济上劳军，行赏飨士，封乐毅于昌国，号为昌国君。于是燕昭王收齐卤获以归，而使乐毅复以兵平齐城之不下者。乐毅留徇齐五岁，下齐七十余城，皆为郡县以属燕。唯独莒、即墨未服。会燕昭王死，子立为燕惠王。惠王自为太子时，尝不快于乐毅。及即位，齐之田单闻之，乃纵反间于燕曰：“齐城不下者两城耳，然所以不早拔者，闻乐毅与燕新王有隙，欲连兵且留齐，南面而王齐。齐之所患，唯恐他将之来。”于是燕惠王固已疑乐毅，得齐反间，乃使骑劫代将，而召乐毅。乐毅知燕惠王之不善代之，畏诛，遂西降赵。赵封乐毅于观津，号曰望诸君，尊宠乐毅以警动于燕、齐。齐田单后与骑劫战，果设诈诳燕军，遂破骑劫于即墨下，而转战逐燕，北至河上，尽复得齐城，而迎襄王于莒，入于临淄。燕惠王后悔使骑劫代乐毅，以故破军亡将失齐；又怨乐毅之降赵，恐赵用乐毅而乘燕之弊以伐燕。燕惠王乃使人请乐毅，且谢之曰：“先王举国而委将军，将军为燕破齐报先王之仇，天下莫不震动，寡人岂敢一日而忘将军之功哉！左右误寡人，寡人之使骑劫代将军，为将军久暴露于外，故召将军且休计事。将军过听，以与寡人有隙，遂捐燕归赵。将军自为计则可矣，而亦何以报先王之所以遇将军之意乎？”乐毅报遗燕惠王书曰：“臣不佞，不能奉承王命以顺左右之心，恐伤先王之明，有害足下之义，故遁逃走赵。今足下使人数之以罪，臣恐侍御者不察先王之所以畜幸臣之理，又不白臣之所以事先王之心，故敢以书对。臣闻贤圣之君不以禄私亲，其功多者赏之，其能当者处之。故察能而授官者，成功之君也；论行而结交者，立名之士也。臣窃观先王之举也，见有高世主之心，故假节于魏，以身得察于燕。先王过举，厕之宾客之中，立之群臣之上，不谋父兄，以为亚卿。臣窃不自知，自以为奉令承教，可幸无罪，故受令而不辞。以天之道、先王之灵，受命击齐，大败齐人，轻卒锐兵长驱至国，齐王遁而走莒，仅以身免，珠玉、财宝、车甲、珍器尽收入燕。五伯以来，功未有及先王者也。臣闻之：善作者不必善成，善始者不必善终。昔伍子胥说听于阖闾，而吴王远迹至郢。夫差弗是也，赐之鸱夷而浮之江。吴王不寤先论之可以立功，故沈子胥而不悔；子胥不早见主之不同量，是以至于入江而不化。夫免身立功，以明先王之迹，臣之上计也；离毁辱之诽谤，堕先王之名，臣之所大恐也。临不测之罪，以幸为利，义之所不敢出也。臣闻：古之君子，交绝不出恶声；忠臣去国，不洁其名。臣虽不佞，数奉教于君子矣。恐侍御者不察疏远之行，故敢献书以闻，唯君王之留意焉。”于是燕王复以乐毅子乐间为昌国君，而乐毅往来，复通燕。燕、赵以为客卿。乐毅卒于赵。
　　孙子曰：“衢地则合交。”毅约楚、赵、韩、魏之兵以伐齐。又曰：“城有所不攻。”毅不取莒、即墨是也。
　　●赵李牧
　　李牧者，赵之北边良将也。常居代雁门备匈奴，以便宜置吏，市租皆输入莫府，为士卒费。日击数牛飨士，习射骑，谨烽火，多间谍，厚遇战士。为约曰：“匈奴即入盗，急入收保，有敢捕虏者斩。”匈奴每入，烽火谨，辄入收保，不敢战。如是数岁，亦不亡失。然匈奴以李牧为怯，虽赵边兵亦以为吾将怯。赵王诮李牧，李牧如故。赵王怒，召之，使他人代将。岁馀，匈奴每来出战，数不利，失亡多，边不得田畜。复请李牧，牧杜门不出，固称疾。赵王乃复强起，使将兵。牧曰：“王必用臣，臣如前乃敢奉令。”王许之。李牧至，如故约。匈奴数岁无所得，终以为怯。边士日得赏赐而不用，皆愿一战。于是乃具选车得千三百乘，选骑得万三千匹，百金之士五万人，彀者十万人，悉勤习战，大纵畜牧，人民满野。匈奴小入，佯北不胜，以数千人委之。单于闻之，大率众来入。李牧多为奇陈，张左右翼击之，大破杀匈奴十馀万骑，单于奔走。其后十馀岁，匈奴不敢近赵边城。赵悼襄王初，廉颇既亡入魏，赵使李牧攻燕，拔武遂、方城。后秦破赵，杀将扈辄，斩首一万。赵乃以李牧为大将军击秦，大破秦将相桓＿，封李牧为武安君。赵王迁七年，秦使王翦攻赵，赵使李牧、司马尚御之。秦多与赵王宠臣郭开金为反间，言李牧、司马尚欲反。赵王乃使赵葱及齐将颜聚代李牧，李牧不受命。赵使人微捕得李牧，斩之，废司马尚。王翦因急击赵，杀赵葱，虏赵王迁及其将颜聚，遂灭赵。
　　孙子曰：“能使敌人自至者，利之也。”牧以小利委敌，而匈奴大至是也。 　  卷　二
　　●赵赵奢
　　赵奢者，赵之田部吏也。治国赋，民富而府库实。秦伐韩，军于阏与。王召廉颇而问曰：“可救不？”对曰：“道远险狭，难救。”又召乐乘而问焉，乐乘对如廉颇言。及召问赵奢，奢对曰：“其道远险狭，譬之犹两鼠斗于穴中，将勇者胜。”王乃令赵奢将救之。兵去邯郸三十里，而令军中曰：“有以军事谏者死。”秦军军武安西。秦军鼓噪勒兵，武安屋瓦尽振。军中候有一人言急救武安，赵奢立斩之，坚壁，留二十八日不行，复益增垒。秦间来入，赵奢善食而遣之。间以报秦将，秦将大喜曰：“夫去国三十里而军不行，乃增垒，阏与非赵地也。”赵奢既以遣秦间，乃卷甲而趋之，一日一夜至，令善射者去阏与五十里而军，军垒成。秦人闻之，悉甲而至。军士许历请以军事谏，赵奢曰：“内之。”许历曰：“秦人不意赵师至此，其来气盛，将军必厚集其阵以待之。不然，必败。”赵奢曰：“请受令。”许历曰：“请就＿质之诛。”赵奢曰：“胥后令邯郸。”许历复请谏曰：“先据北山上者胜，后至者败。”赵奢许诺，即发万人趋之。秦兵后至，争山不得上。赵奢纵兵击之，大破秦军。秦军解而走，遂解阏与之围而归。赵惠文王赐奢号为马服君，以许历为国尉。赵奢于是与廉颇、蔺相如同位。后四年，赵惠文王卒，子孝成王立。七年，秦与赵兵相距长平。时赵奢已死，而蔺相如病笃。赵使廉颇将攻秦。秦数败赵军，赵军固壁不战。秦数挑战，廉颇不肯。赵王信秦之间，秦之间言曰：“秦之所恶，独畏马服君赵奢之子赵括为将耳。”赵王因以括为将代廉颇，蔺相如曰：“王以名使括，若＿柱而鼓瑟耳。括徒能读其父书传，不知合变也。”赵王不听，遂将之。赵括自少时学兵法，言兵事，以天下莫能当。尝与其父奢言兵事，奢不能难，然不谓善。括母问奢其故，奢曰：“兵死地也，而括易之言。使赵不将括即已，若必将之，破赵军者必括也。”及括将行，其母上书言于王曰：“括不可使将。”王曰：“何以？”对曰：“始妾事其父，时为将，身所奉饭饮而进食者以十数所，友者以百数。大王及宗室所赏赐者，尽以予军吏士大夫。受命之日，不问家事。今括一旦为将，东向而朝，军吏无敢仰视之者。王所赐金帛归藏于家，而日视便利田宅可买者买之。王以为何如？且其父子异心，愿王勿遣。”王曰：“吾已决矣。”括母因曰：“王终遣之，即有如不称，妾得无随坐乎？”王许诺。赵括既代廉颇，悉更约束，易置军吏。秦将白起闻之，纵奇兵佯败走，而绝其粮道，分断其军为二。士卒离心，四十馀日，军饿。赵括出锐卒自搏战，秦军射杀赵括，括军败，数十万之众遂降秦，秦悉坑之。赵前后所亡凡四十五万。明年，秦兵遂围邯郸岁余，几不得脱。赖楚、魏诸侯来救，乃得解邯郸之围。赵王亦以括母先言，卒不诛也。自邯郸围解五年，而燕用栗腹之谋曰：“赵壮者尽丧于长平，其孤未壮。”举兵击赵，赵使廉颇将击，大破燕军于＿，杀栗腹，遂围燕。燕割五城请和，乃听之。赵以尉文封廉颇为信平君为假相国。孝成王卒，子悼襄王立，使乐乘代廉颇。廉颇怒，攻乐乘，乐乘走。廉颇遂奔魏之大梁。廉颇居梁久之，魏不能信用。赵以数困于秦兵，赵王思复得廉颇，廉颇亦思复用于赵。赵王使使者视廉颇尚可用否。廉颇之仇人郭开多与使者金，令毁之。赵使者既见廉颇，廉颇为之一饭斗米、肉十斤，被甲上马，以示尚可用。赵使还报王曰：“廉将军虽老，尚善饭。然与臣坐，顷之三遗矢矣。”赵王以为老，遂不召。楚闻廉颇在魏，阴使人迎之。廉颇一为楚将，无功，曰：“我思用赵人。”廉颇卒死于寿春。
　　孙子曰：“反间者，因敌间而用之。”奢因秦间之来，而善食以遣之。又曰：“我得亦利，彼得亦利，为争地。”奢发万人先趋北山是也。
　　●赵廉颇
　　廉颇者，赵之良将也。伐齐，大破之，取晋阳，拜为上卿，以勇气闻于诸侯。蔺相如者，赵人也，拜为上卿，位在廉颇之右。廉颇曰：“我为赵将，有攻城野战之大功；而蔺相如徒以口舌为劳，而位居我上。且相如素贱人，吾羞，不忍为之下。”宣言曰：“我见相如，必辱之。”相如闻，不肯与会。相如每朝时，常称病，不欲与廉颇争列。已而，相如出，望见廉颇，相如引车避匿。于是舍人与相谏曰：“臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚。且庸人尚羞之，况于将相乎？臣等不肖，请辞去。”蔺相如固止之曰：“公之视廉将军孰与秦王？”曰：“不若也。”相如曰：“夫以秦王之威，而相如廷叱之，辱其群臣。相如虽驽，独畏廉将军哉！顾吾念之：强秦之所以不敢加兵于赵者，徒以吾二人在也。今两虎共斗，其势不俱生。吾所以为此者，以先国家之急而后私仇也。”廉颇闻之，肉袒负荆，因宾客至蔺相如门，谢罪曰：“鄙贱之人，不知将军宽之至此也。”卒相与欢，为刎颈之交。是岁，廉颇东攻齐，破其二军。居二年，复伐齐几，拔之。后攻魏之防陵、安阳，拔之。
　　孙子曰：“令素行者，与众相得。”颇之思用赵人是也。
　　●齐田单
　　田单者，齐诸田疏属也。＿王时为临 市掾，不见知。及燕使乐毅伐破齐，王出奔，保莒城，燕师长驱平齐。而田单走安平，令其宗人尽断其车轴末而傅铁笼。已而，燕军攻字平，城坏，齐人走，争涂，以＿折车败，为燕所虏。唯田单宗人，以铁笼故得脱，东保即墨。燕既尽降齐城，唯独莒、即墨不下。燕军闻齐王在莒，并兵攻之。淖齿既杀＿王于莒，因坚守距燕军，数年不下。燕引兵东围即墨，即墨大夫出与战，败死。城中相与推田单曰：“安平之战，田单宗人以铁笼得全。习兵，立以为将军，以即墨距燕。”顷之，燕昭王卒，惠王立，与乐毅有隙。田单闻之，乃纵反间于燕，宣言曰：“齐王已死，城之不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓攻即墨以待其事。齐人所惧，唯恐他将之来，即墨残矣。”燕王以为然，使骑劫代，乐毅因归赵。燕人士卒忿，而田单乃令城中人，食必祭其先祖于庭。飞鸟悉翔舞城中，下食。燕人怪之。田单因宣言曰：“神来下教我。”乃令城中人曰：“当有神人为我师。”有一卒曰：“臣可以为师乎？”因反走。田单乃起，引还，东乡坐师事之。卒曰：“臣欺君，诚无能也。”田单曰：“子勿言也。”因师之。每出约束，必称神师。乃宣言曰：“吾唯恐燕军之劓所得齐卒，置之前行，与我战，即墨败矣。”燕人闻之，如其言。城中人见齐诸降者尽劓，皆怒坚守，唯恐见得。单又纵反间曰：“吾惧燕人掘吾城外冢墓，＿先人，可为寒心。”燕军尽掘垄墓，烧死人。即墨人从城上望见，皆涕泣，其欲出战，怒自十倍。田单知士卒可用，乃身操版插，与士卒分功，妻妾编于行伍之间，尽散饮食飨士，令甲卒皆伏，使老弱女子乘城。遣使约降于燕，燕军皆呼万岁。田单又收民金，得千镒，令即墨富家遗燕将曰：“即墨即降，愿无虏掠吾族家妻妾，令安堵。”燕将大喜，许之。燕军由此益懈。田单乃收城中，得千馀牛，为绛缯，画以五彩龙文，束兵刃于其角，而灌脂束苇于尾，烧其端，凿城数十穴。夜纵牛，壮士五千人随其后，牛尾热，怒而走燕军。燕军夜大惊，牛尾炬火光明炫耀，燕军视之皆龙文，所触尽死伤。五千人因衔枚击之，而城中鼓噪从之，老弱皆击铜器为声，声动天地。燕军大骇，败走，齐人遂夷杀其将骑劫，而齐七十馀城皆复为齐。乃迎襄王于莒，入临 而听政。襄王封田单，号曰安平君。
　　孙子曰：“能愚士卒之耳目。”单托神教而使众。又曰：“杀敌者怒也。”单令燕军劓齐降卒。又曰：“始如处女，敌人开户；后如脱兔，敌不及拒。”单卑辞约降，而奇兵奔击是也。
　　●前汉张良
　　张良者，其先韩人也。秦灭韩，良悉以家财求客剌秦王，为韩报仇。使力士操铁椎重百二十斤，秦皇帝东游，良与客狙击秦皇帝博浪沙中，误中副车。秦皇帝大怒，大索天下，求贼甚急。良乃更姓名，亡匿下邳。尝从容步游下邳圯上，有一老父衣褐至良所，直堕其履圯下，顾谓良曰：“孺子下取履。”良鄂然，欲欧之，为其老，乃强忍，下取履。父曰：“履我。”良业为取，复因长跪履之父以足受，笑而去。良殊大惊，随目之。父去里所，复还曰：“孺子可教矣，后五日平明与我会此。”良因怪之，跪曰：“诺。”五日平明，良往，父已先在，怒曰：“与老人期，后何也？”去曰：“后五日早会。”五日鸡鸣，良往，父又先在，复怒曰：“后何也？”去曰：“后五日复早来。”五日，良夜未半往。有顷，父亦来，喜曰：“当如是。”出一编书曰：“读此则为王者师矣。后十年兴，十三年孺子见我济北谷城，山下黄石即我矣。”遂去，无他言，不复见。旦日视其书，乃《太公兵法》也。良因异之，常习诵读之。后十年，陈涉等起兵。良亦聚少年百馀人，遇沛公将数千人略地下邳西，遂属焉。良数以《太公兵法》说沛公，沛公善之，常用其策。良为他人言，皆不省。良曰：“沛公殆天授。”故遂从之。沛公欲以兵二万人击秦下军，良说曰：“秦兵尚强，未可轻。臣闻其将屠者子，贾竖易动以利。愿沛公且留壁，使人先行，为五万人具食，益张旗帜诸山上为疑兵，令郦食其持重宝啖秦将。”秦将果畔，欲连和俱西袭咸阳。沛公欲听之，良曰：“此独其将欲叛耳。恐士卒不从，不从必危。不如因其懈击之。”沛公乃引兵击秦军，大破之。遂北至蓝田，再战，秦军终败，遂至咸阳。秦王子婴降沛公。沛公入秦宫，意欲留居之。良曰：“夫秦为无道，故沛公得至此。夫为天下除残去暴，宜缟素为资。今始入秦即安其乐，此所谓助桀为虐。”沛公乃还军霸上。项羽至鸿门下，欲击沛公。项伯乃夜驰入沛公军，私见张良，欲与俱去。良曰：“臣为韩王送沛公，今事有急，亡去，不义。”乃具以语沛公，沛公大惊曰：“为将奈何？”良曰：“沛公诚欲倍项羽邪？”沛公曰：“鲰生教我距关，无内诸侯，秦地可尽王，故听之。”良曰：“沛公自度能却项羽乎？”沛公默然良久，曰：“固不能也，今为奈何？”良乃固要项伯。项伯见沛公，沛公与饮为寿，结为婚，令项伯具言沛公不敢倍项羽，所以距关者备他盗也。及见项羽后，解。汉元年，沛公为汉王，王巴蜀。汉王之国，良归韩。良因说汉王曰：“王何不烧绝所过栈道，示天下无还心，以固项王意。”乃使张良还行烧栈道。良归至韩。时汉王还定三秦，良乃遗项羽书曰：“汉王失职，欲得关中如约即止，不敢东。”又以齐反书遗羽曰：“齐与赵欲并灭楚。”项羽以故北击齐，良乃间行归汉王。汉王亦已还定三秦矣，复以良为成信侯，从东击楚，至彭城，汉败而还。汉王下马踞鞍而问曰：“吾欲捐关以东等弃之，谁可与共功者？”良进曰：“九江王黥布，楚枭将，与项王有隙。彭越与齐王田荣反梁地。此两人可急使。而汉王之将，独韩信可属大事，当一面。即欲捐之，捐之此三人，则楚可破也。”汉王乃遣随何说九江王黥布，而使人连彭越及魏王豹反，使韩信特将北击之，因举燕、代、齐、赵。然卒破楚者，此三人力也。良多病，未尝特将兵，尝为画策臣，时时从汉王。二年，项羽急围汉王荥阳。汉王忧恐，与郦食其谋挠楚权。食其曰：“昔汤伐桀，封其后于杞；武王代纣，封其后于宋。今秦失德弃义，灭六国之后，使无立锥之地。陛下诚能复立六国后，其君臣百姓皆戴陛下之德，莫不乡风慕义，愿为臣妾。德义已行，陛下南乡称霸，楚必敛衽而朝。”汉王曰：“善。趣刻印，先生因行佩之矣。”食其未行，张良从外来谒汉王。王方食，曰：“子房前，客有为我计挠楚权者。”具以郦生语告于子房，曰：“何如？”良曰：“谁为陛下画此计者？陛下事去矣。”汉王曰：“何哉？”良曰：“臣请借前箸为大王筹之。”曰：“汤伐桀封其后于杞者，度能制桀之死命也。今陛下能制项籍之死命乎？”曰：“未能也。”“其不可一矣。武王伐纣，封其后于宋者，度能得纣之头也。今陛下能得项籍之头乎？”曰：“未能也。”“其不可二矣。武王入商，表商容之闾，释箕子之拘，封比干之墓。今陛下能封圣人之墓，表贤者之闾，式智者之门乎？”曰：“未能也。”“其不可三矣。发巨桥之粟，散鹿台之钱，以赐贫穷。今陛下能散府库以赐贫穷乎？”曰：“未能也。”“其不可四矣。倒置于戈，覆以虎皮，以示天下不复用兵。今陛下能偃武修文，不复用兵乎？”曰：“未能也。”“其不可五矣。休马华山之阳，示以无所为。今陛下能休马无所用乎？”曰：“未能也。”“其不可六矣。放牛桃林之阴，以示不复输积。今陛下能放牛不复输积乎？”曰：“未能也。”“其不可七矣。且天下游士离亲戚，弃坟墓，去故旧，从陛下游者，徒欲日夜望咫尺之地。今复六国，立韩、魏、燕、赵、齐、楚之后，天下游士各归事其主，从其亲戚，反其故旧坟墓，陛下与谁取天下乎？其不可八矣。且夫楚唯无强，六国立者复挠而从之，陛下焉得而臣之？诚用客之谋，陛下事去矣。”汉王辍食吐哺骂曰：“竖儒，几败乃公事！”令趣销印。汉四年，汉王追楚至阳夏，南战不利而壁固陵，诸侯期不至。良说汉王，汉王用其计，诸侯皆至。汉六年，封功臣。良未尝有战斗功，高帝曰：“运筹帷幄中，决胜千里外，子房功也。自择齐三万户。”良曰：“臣始起下邳，与上会留，此天以臣授陛下。陛下用臣计，幸而时中。臣愿封留足矣，不敢当三万户。”封良为留侯。上已封大功臣二十馀人，其馀日夜争功不决，未得行封。上在洛阳南宫，望见诸将往往相与坐沙中语。上曰：“此何语？”留侯曰：“陛下不知乎？此谋反耳。”上曰：“天下属安定，何故反乎？”留侯曰：“陛下起布衣，以此属取天下。今陛下为天子，而所封皆萧、曹故人所亲爱，而所诛者皆生平所仇怨。今军吏计功，以天下不足遍封，此属畏陛下不能尽封，恐又见疑平生过失及诛，故即相聚谋反耳。”上乃忧曰：“为之奈何？”留侯曰：“上平生所憎，群臣所共知，谁最甚者？”上曰：“雍齿与我故，数窘辱我，我欲杀之，为其功多，故不忍。”留侯曰：“今急先封雍齿以示群臣，群臣见雍齿封，则人人自坚矣。”于是上乃置酒，封雍齿为什方侯，而急趣丞相、御史定功行封。群臣罢酒，皆喜曰：“雍齿尚为侯，我属无患矣。”刘敬说帝都关中，左右大臣皆山东人，多劝上都洛阳：“洛阳东有成皋，西有淆、黾，背河，向伊、洛，其固亦足恃。”留侯曰：“洛阳四面授敌，此非用武之国。夫关中左淆、函，右陇、蜀，沃野千里，南有巴、蜀之饶，北有胡苑之利，阻三面而固守，独以一面东制诸侯。诸侯安定，河渭漕＿，西给京师；诸侯有变，顺流而下，足以委输。此所谓金城千里，天府之国也。刘敬说是也。”于是高帝即日驾，西都关中，留侯从入关。汉十一年，黥布反，上自将兵而东。留侯曰：“臣宜从，病甚。楚人剽疾，愿上无与楚人争锋。”十二年，上从击破布军归，留侯乃称曰：“家世相韩，及韩灭，不爱万金之资，为韩报仇强秦，天下震动。今以三寸舌为帝者师，封万户，位列侯。此布衣之极，于良足矣。愿弃人间事，欲从赤松子游耳。”乃学辟谷道引轻身。卒。子房始所见下邳圯上老父与《太公书》者，后十三年从高帝过济北，果见谷城山下黄石，取而宝祠之。
　　孙子曰：“无约而请和者，谋也。”良请啖秦将而袭击之。又曰：“智者之虑，必杂于利害。”良借前箸以破郦生之说。又曰：“善战者，无智名，无勇功。”良未尝有战斗功。又曰：“厉于廊庙之上，以诛其事。”良连筹帷幄，决胜千里。又曰：“锐卒勿攻。”良谓楚人剽疾，勿与争锋是也。
　　●前汉韩信
　　韩信者，淮阴人也。始为布衣时，贫无行，不得推择为吏，又不能治生商贾，常从人寄饮食，人多厌之者。常数从其下乡南昌亭长寄食，数月，亭长妻患之，乃晨炊蓐食。时信往，不为具食。信亦知其意，怒，因绝去。信钓于城下，诸母漂，有一母见信饥，饭信，终漂数十日。信喜，谓漂母曰：“吾必有以重报母。”母怒曰：“大丈夫不能自食，吾哀王孙而进食，岂望报乎？”淮阴屠中少年有侮信者，曰：“若虽长大，好带刀剑，中情怯耳。”众辱之曰：“信能死，剌我；不能死，出我＿下。”于是信熟视之，俯出＿下，蒲伏。一市人皆笑信，以为怯。及项梁渡淮，信杖剑从之，居麾下，无所知名。项梁败，又属项羽，以为郎中。数以策干项羽，不用。汉王之入蜀，信亡楚归汉，未得知名，为连敖。坐法当斩，其辈十三人皆已斩，次至信，信乃仰视，适见滕公，曰：“上不欲就天下乎？何为斩壮士？”滕公奇其言，壮其貌，释而不斩，与语，大说之。言于上，上拜以为治粟都尉，上未之奇也。信数与萧何语，何奇之。至南郑，诸将行道亡者数十人。信度何等已数言上，上不我用，即亡。何闻信亡，不及以闻，自追之。人有言上曰：“丞相何亡。”上大怒，如失左右手。居一二日，何来谒上，上且怒且喜，骂何曰：“若亡，何也？”何曰：“臣不敢亡也，臣追亡者尔。”上曰：“若所追者谁何？”曰：“韩信也。”上复骂曰：“诸将亡者以十数，公无所追；追信，诈也。”何曰：“诸将易得耳，至如信者，国士无双。王必欲长王汉中，无所事信；必欲争天下，非信无可与计事者。顾王策安所决耳。”王曰：“吾亦欲东耳，安能郁郁久居此乎？”何曰：“王计必欲东，能用信，信即留；不能用信，信终亡耳。”王曰：“吾为公以为将。”何曰：“虽为将，信必不留。”王曰：“以为大将。”何曰：“幸甚。”于是王欲召信拜之。何曰：“王素慢无礼，今拜大将如呼小儿耳，此乃信所以去也。王必欲拜之，择良日，斋戒，设坛场，具礼，乃可耳。”王许之。诸将皆喜，人人各自以为得大将。至拜大将，乃韩信也，一军皆惊。信拜礼毕，上坐。王曰：“丞相数言将军，将军何以教寡人计策？”信谢，因问王曰：“今东乡争权天下，岂非项王邪？”汉王曰：“然。”曰：“大王自料勇悍仁强孰与项王？”汉王默然良久，曰：“不如也。”信再拜贺曰：“惟信亦以为大王不如也。然臣尝事之，请言项王之为人也。项王喑＿叱咤，千人皆废，然不能任属贤将。此特匹夫之勇耳。项王见人恭谨慈爱，言语呕呕，人有疾病，涕泣分食饮；至使人有功当封爵者，印元刂弊，忍不能予。此所谓妇人之仁也。项王虽霸天下，不居关中而都彭城。所过无不残灭，天下多怨，百姓不亲附，特劫于威强耳。名虽为霸，实失天下心，故曰其强易弱。今大王诚能反其道，任天下武勇，何所不诛！以天下城邑封功臣，何所不服！以义兵从思东归之士，何所不散！且三秦王为秦将，将秦子弟数岁矣，所杀亡不可胜计；又欺其众降诸侯，至新安，项王诈坑秦降卒二十馀万，唯独邯、欣、翳得脱。秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害，除秦苛法，与秦民约法三章耳，秦民无不欲得大王王秦者。于诸侯之约，大王当王关中，关中民咸知之。大王失职入汉中，秦民无不恨者。今大王举而东，三秦可传＿而定也。”于是汉王大喜，自以为得信晚。汉王举兵东出陈仓，定三秦。二年，出关，收魏、河南，令齐、赵共击楚。至彭城，汉兵败散而还，信复发兵与汉王会荥阳，复击破楚京、索间，以故楚兵不能西。汉之败却彭城，魏王豹谒归视亲疾，至国，即绝河关反汉，与楚约和。汉王使郦生说豹，不下。以信为左丞相，击魏。信问郦生：“魏得毋用周叔为大将乎？”曰：“柏直也。”信曰：“竖子耳。”魏王盛兵蒲坂，塞临晋，信乃益为疑兵陈船欲渡临晋，而伏兵从夏阳以木罂缶渡军，袭安邑。魏王豹惊，引兵迎信，信遂虏豹，定魏为河东郡。使人请汉王：“愿益兵三万人，臣请以北举燕、赵，东击齐，南绝楚之粮道，西与大王会于荥阳。”汉王遣张耳与信俱引兵东北击赵、代，破代兵，禽夏说阏与。信之下魏破代，汉辄使人收其精兵，诣荥阳以距楚。信与张耳以兵数万，欲东下井陉击赵。赵王、成安君陈馀闻汉且袭之也，聚兵井陉口，号称二十万。广武君李左车说成安君曰：“闻汉将韩信涉西河，虏魏王，禽夏说，新蹀血阏与，议欲下赵，此乘胜而去国远斗，其锋不可当。臣闻千里馈粮，士有饥色，樵苏后爨，师不宿饱。今井陉之道，车不得方轨，骑不得成列，行数百里，其势粮食必在其后。愿足下假臣奇兵三万人，从间路绝其辎重；足下深沟高垒，坚营勿与战。彼前不得斗，退不得还，吾奇兵绝其后，使野无所掠，不至十日，而两将之头可致于麾下。愿君留意臣之计。否，必为二子所禽矣。”成安君，儒者也，常称义兵不用诈谋奇计，曰：“吾闻兵法：十则围之，倍则战之。今韩信兵号数万，其实不过数千，能千里而袭我，亦已罢极。今如此避而不击，后有大者，何以加之？则诸侯谓吾怯，而轻来伐我。”不听广武君策，广武君策不用。韩信使人间视，知其不用，还报，则大喜，乃敢引兵遂下，未至井陉口三十里，止舍。半夜传发，选轻骑二千人，持一赤帜，从间道萆山而望赵军，诫曰：“赵见我走，必空壁逐我，若疾入赵壁，拔赵帜，立汉赤帜。”令其裨将传飧，曰：“今日破赵会食！”诸将皆莫信，佯应曰：“诺。”谓军吏曰：“赵已先据便地为壁，且彼未见吾大将旗鼓，未肯击前行，恐吾至阻险而还。”信乃使万人先行，出，背水陈。赵军望见而大笑。平旦，信建大将之旗鼓，鼓行出井陉口，赵开壁击之，大战良久。于是信、张耳佯弃鼓旗，走水上军。水上军开入之，复疾战。赵果空壁争汉鼓旗，逐韩信、张耳。韩信、张耳已入水上军，军皆殊死战，不可败。信所出奇兵二千骑，共候赵空壁逐利，则驰入赵壁，皆拔赵旗，立汉赤帜二千。赵军已不胜，不能得信等，欲还归壁，壁皆汉赤帜，而大惊，以为汉皆已得赵王将矣，兵遂乱，遁走。赵将虽斩之，不能禁也。于是汉兵夹击，大破虏赵军，斩成安君＿水上，禽赵王歇。信乃令军中毋杀广武君，有能生得者购千金。于是有缚广武君而致麾下者，信乃解其缚，东乡坐，西乡对，师事之。诸将效首虏，休毕贺，因问信曰：“兵法右倍山陵，前左水泽，今者将军令臣等反背水陈，曰破赵会食，臣等不服。然卒以胜，此何术也。”信曰：“此在兵法，顾诸君不察耳。兵法不曰陷之死地而后生，置之亡地而后存？且信非得素拊循士大夫也，此所谓驱市人而战之，其势非置之死地，使人人自为战。今予之生地，皆走，宁尚可得而用之乎！”诸将皆服曰：“善，非臣所及也。”于是信问广武君曰：“仆欲北攻燕，东伐齐，何若而有功？”广武君辞谢曰：“臣闻：败军之将，不可以言勇；亡国之大夫，不可以图存。今臣败亡之虏，何足以权大事乎？”信曰：“仆闻之：百里奚居虞而虞亡，在秦而秦霸，非愚于虞而智于秦也，用与不用，听与不听也。诚令成安君听足下计，若信者亦已为禽矣。以不用足下，故信得待耳。”因固问曰：“仆委心归计，愿足下勿辞。”广武君曰：“臣闻：智者千虑，必有一失；愚者千虑，必有一得。臣计本不足用，愿效愚忠。夫成安君有百战百胜之计，一旦而失之，军败＿下，身死＿上。今将军涉西河，虏魏王，禽夏说，一举下井陉，不终朝破赵二十万众，诛成安君，名闻海内，威震天下。若此，将军之所长也。然而众劳卒罢，其实难用。今将军欲举倦弊之兵，顿之燕坚城之下，欲战恐久力不能拔，情见势屈，旷日粮竭，而弱燕不服，齐必距境以自强也。燕齐相持而不下，则刘项之权未有所分也。若此者，将军所短也。故善用兵者不以短击长，而以长击短。”韩信曰：“然则何由？”广武君对曰：“方今为将军计，莫如按甲休兵，镇赵抚其孤，百里之内，牛酒日至，以飨士大夫＿兵，北首燕路。而后遣辩士奉咫尺之书，暴其所长于燕，燕必不敢不听从。燕已从，使喧言者东告齐，齐必从风而服。虽有智者，亦不知为齐计矣。如是，则天下事皆可图也。兵固有先声而后实者，此之谓也。”韩信曰：“善。”从其策，发使使燕，燕从风而靡。乃使使报汉，因请立张耳为赵王，以镇抚其国。汉王许之。楚方急围汉王于荥阳，汉王南出，之宛、叶间，得黥布，走入成皋，楚又复急围之。汉王出成皋，东渡河，独与滕公俱，从张耳军修武。至，宿传舍。晨自称汉使，驰入赵壁。张耳、韩信未起，即其卧内上夺其印符，以麾召诸将，易置之。信、耳起，乃知汉王来，大惊。汉王夺两人军，即令张耳备守赵地，韩信为相国，收赵兵未发者击齐。信引兵东，未渡平原，闻汉王使郦食其已说下齐，韩信欲止。范阳辩士蒯通说信曰：“将军受诏击齐，而汉独发间使下齐，宁有诏止将军乎？何以得毋行也！且郦生一士，伏轼掉三寸之舌，下齐七十馀城；将军将数万众，岁馀乃下赵五十馀城。为将数岁，反不如一孺儒之功乎？”于是信然之，从其计，遂渡河。齐已听郦生，即留纵酒，罢备汉守御。信因袭齐历下军，遂至临。齐王田广以郦生卖己，乃烹之，而走高密，使使之楚请救。韩信已定临，遂东追广至高密西。楚亦使龙且将，号称二十万，救齐。齐王广、龙且并军与信战，未合，人或说龙且曰：“汉兵远斗穷战，其锋不可当；齐、楚自居其地战，兵易败散。不如深壁，令齐王使其信臣招所亡城，亡城闻其王在，楚来救，必反汉。汉兵二千里客居，齐城皆反之，其势无所得食，可无战而降也。”龙且曰：“吾平生知韩信为人，易与耳。寄食于漂母，无资身之策；受辱于＿下，无兼人之勇。不足畏也。且夫救齐，不战而降之，吾何功？今战而胜，齐之半可得，何为止？”遂战，与信夹潍水陈。韩信乃夜令人为万余囊，满盛沙，壅水上流，引军半渡击龙且，佯不胜，还走。龙且果喜曰：“固知信怯也。”遂追信渡水。信使人决壅囊，水大至。龙且军大半不得渡，即急击，杀龙且。龙且水东军散走，齐王广亡去。信平齐，使人言汉王曰：“齐伪诈多变反覆之国也，南边楚，不为假王以镇之，其势不定，愿为假王便。”当是时，楚方急围汉王于荥阳，韩信使者至，发书，汉王大怒，骂曰：“吾困于此，旦暮望若来佐我，乃欲自立为王！”张良、陈平蹑汉王足，因附耳语曰：“汉方不利，宁能禁信之王乎？不如因而立，善遇之，使自为守。不然，变生。”汉王亦悟，因复骂曰：“大丈夫定诸侯，即为真王耳，何以假为！”乃遣张良往立信为齐王，发其兵击楚。楚已亡龙且，项王恐，使武涉往说齐王信曰：“天下共苦秦久矣，相与戮力击秦。秦已破，计功割地，分土而王之，以休士卒。今汉王复兴兵而东，其意非尽吞天下者不休，其不知厌足如是甚也。且汉王不可必，身居项王掌握中数矣，项王怜而活之。然得脱，辄倍约，复击项王，其不可亲信如此。今足下虽自以与汉王为厚交，为之尽力用兵，终为之所禽矣。足下所以得须臾至今者，以项王尚存也。当今二王之事，权在足下。足下左投则汉王胜，右投则项王胜。项王今日亡，则次取足下。足下与项王有故，何不反汉与楚连和，三分天下而王之？今释此时，而自必于汉以击楚，且为智者固若此乎！”韩信谢曰：“臣事项王，官不过郎中，位不过执戟，言不听，画不用，故倍楚而归汉。汉王授我上将军印，予我数万众，解衣衣我，推食食我，言听计用，故吾得以至于此。幸与信谢项王！”武涉已去，齐人蒯通知天下权在韩信，欲为奇策而感动之，以相人说韩信曰：“相君之面，不过封侯，又危不安。相君之背，贵乃不可言。”韩信曰：“何谓也？”蒯通曰：“当今两主之命悬于足下：足下为汉则汉胜，与楚则楚胜。臣愿效愚计，恐足下不能用也。诚能听臣之计，莫若两利而俱存之，三分天下，鼎足而居，其势莫敢先动。夫以足下之贤圣，有甲兵之众，据强齐，从燕、赵，出空虚之地而制其后，因民之欲，西乡为百姓请命，则天下风走而响应矣。盖闻天与弗取，反受其咎；时至不行，反受其殃。愿足下熟虑之。”韩信曰：“汉王遇我甚厚，吾岂可以乡利背义乎？”蒯通曰：“常山王、成安君为布衣时，相与为刎颈之交。后争张、陈泽之事，二人相怨。常山王杀成安君＿水之南，头足异处，卒为天下笑。此二人相与，天下至欢也。然而卒相禽者，何也？患生于多欲，而人心难测也。今足下欲行忠信，以交于汉王，必不能固于二君之相与也，而事多大于张、陈泽。故臣以为足下必汉王之不危己，亦误矣。大夫种、范蠡存亡越，霸勾践，立功成名而身死亡。野兽已尽，而猎狗烹。夫以交友言之，则不如张耳之与成安君者也；以忠信言之，则不过大夫种、范蠡之于勾践也。且臣闻勇略震主者身危，而功盖天下者不赏。今足下戴震主之威，挟不赏之功，归楚，楚人不信；归汉，汉人震恐。足下欲持是安归乎？夫势在人臣之位，而有震主之威，窃为足下危之。”韩信犹豫不忍背汉，又自以为功多，汉终不夺我齐，遂谢蒯通。汉王追项羽至阳夏南，止军与齐王信、魏相国越期会击楚。至固陵，不会。楚击汉军，大破之。汉王复入壁，深堑而守，谓张良曰：“诸侯不从，奈何？”张良曰：“楚兵且破，未有分地，其不至固宜。君王能与共天下，可立致也。齐王信之立，非君王意，信亦不自坚。彭越本定梁地，始君王以魏豹故拜越为相国，今豹死，越亦望王，而君王不早定。今能取睢阳以北至谷城皆以王越，从陈以东傅海与信。捐此地以许两人，使各自为战，则楚易败也。”于是，汉王发使使信、越皆引兵来。项羽已破，高祖袭夺齐王军，徙齐王信为楚王，都下邳。信至国，召所从食漂母，赐千金。及下乡南昌亭长，赐百钱，曰：“公小人也，为德不卒。”召辱己之少年令出＿下者，以为楚中尉，告诸将相曰：“此壮士也。方辱我时，我宁不能杀之邪？杀之无名，故忍而就于此。”信初之国，行县邑，陈兵出入。人有上书告楚王信反。高帝以陈平计，天子巡狩发使告诸侯会陈：“吾将游云梦。”实欲袭信。信谒高祖于陈，上令武士缚信，载后车。信曰：“果若言：狡兔死，良狗烹；高鸟尽，良亏藏；敌国破，谋臣亡。天下已定，我固当烹！”上曰：“人告公反。”遂械系信。至洛阳，赦信罪，以为淮阴侯。信由此日怨望，居常怏怏，羞与绛、灌等列。信尝过樊将军哙，哙跪拜送迎，言称臣，曰：“大王乃肯临臣！”信出门，笑曰：“生乃与哙等为伍！”上常从容与信言诸将能不，各有差。上问曰：“如我能将几何？”信曰：“陛下不过能将十万。”上曰：“于君何如？”曰：“臣多多而益善耳。”上笑曰：“多多益善，何为为我禽？”信曰：“陛下不能将兵，而善将将，此乃信之所以为陛下禽也。且陛下所谓天授，非人力也。”陈＿拜为钜鹿守，辞于淮阴侯。淮阴侯挈其手，辟左右，与之步于庭，仰天叹曰：“子可与言乎？欲与子有言也。”＿曰：“唯将军令之。”淮阴侯曰：“公所居，天下精兵处也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自将。吾为公从中起，天下可图也。”陈＿果反，上自将而往，信病不从。乃谋与家臣夜诈诏赦诸官徒奴，欲发以袭吕后、太子。其舍人得罪于信，信因欲杀之。舍人弟上变，吕后与萧相国谋，诈令人从上所来，言＿已得死，列侯群臣皆贺。相国绐信曰：“虽疾，强入贺。”信入，吕后使武士缚信斩之。
　　孙子曰：“校之以计而索其情。”信料楚汉之长短。又曰：“远而示之近。”信陈兵临晋而渡于夏阳。又曰：“入深则专，十人不克。”信去国远斗，其锋不可当。又曰：“置之死地而后生。”信使万人出，背水陈。又曰：“不战而屈人之兵。”信暴其所长，燕从风而靡。又曰：“半渡而击之，利。”信决潍水而斩龙且是也。
　　●前汉周亚夫
　　周亚夫，绛侯勃子也。孝文帝封亚夫为条侯，续绛氏后。文帝之后六岁，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳，以备胡。上自劳军，至霸上及棘门军，直驰入，将以下骑送迎。已而之细柳军，军士吏被甲，锐兵刃，＿弓弩持满。天子先驱至，不得入。先驱曰：“天子且至！”军门都尉曰：“将军令曰：军中闻将军令，不闻天子之诏。”居无何，上至，又不得入。于是上乃使使持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约：军中不得驱驰。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容式车，使人称谢：“皇帝慰劳将军。”成礼而去。既出军门，群臣皆惊。文帝曰：“嗟乎，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪？”称善者久之。月余，三军皆罢，乃拜亚夫为中尉。孝文诫太子曰：“即有缓急，周亚夫真可任将兵。”文帝崩，拜亚夫为车骑将军。孝景三年，吴、楚反。亚夫以中尉为太尉，东击吴、楚，因自请上曰：“楚兵剽轻，难与争锋。愿以梁委之，绝其粮道，乃可制。”上许之。亚夫至洛阳见剧孟，喜曰：“七国反，吾乘传至此，不自意全，又以为诸侯已得剧孟。孟今无动，吾据荥阳，荥阳以东无足忧者。”至淮阳，问故父绛侯客邓都尉曰：“策安出？”客曰：“吴楚兵锐，甚难与争锋。楚兵轻，不能久。方今为将军计，莫若引兵东北壁昌邑，以梁委吴，吴必尽锐攻之。将军深兵高垒，使轻兵绝淮泗口，塞吴＿饷道，使吴、梁相弊而粮食竭。乃以全制其极，破吴必矣。”绛侯曰：“善。”从其策。遂坚壁昌邑南，轻兵绝吴＿道。吴王之初发也，吴臣田禄伯为大将军。田禄伯曰：“兵屯聚而西，无他奇道，难以立功。臣愿得五万人别循江淮而上，收淮南、长沙，入武关与大王会。此亦一奇也。”吴王太子谏曰：“王以反为名，此兵难以籍人，人亦且反，王奈何？且擅兵而别，多他利害，徒自损耳。”吴王即不许田禄伯。吴少将桓将军说王曰：“吴多步兵，步兵利险；汉多车骑，车骑利平地。愿大王所过城不下，直去，疾西据洛阳武库，食敖仓粟，阻山河之险，以令诸侯。虽无入关，天下固已定矣。大王徐行，留下城邑，汉军车骑至，驰入梁、楚之郊，事败矣。”吴王问吴老将，老将曰：“此年少摧锋可耳，安知大虑？”于是王不用桓将军计。太尉既会兵荥阳，吴方攻梁。梁急请救，太尉引兵东北走昌邑，深壁而守。梁日使使请太尉，太尉守便宜不肯往。梁上书言景帝，景帝使使诏救梁。太尉不奉诏，坚壁不出，而使轻骑兵弓高侯等绝吴、楚兵后粮道。吴兵乏粮，饥，数欲挑战，终不出。夜军中惊，内相攻击扰乱，至于太尉帐下，太尉终卧不起。顷之，复定。后吴奔壁东南陬，太尉使备西北。已而其精兵果奔西北，不得入。吴兵既饿，乃引而去。太尉出精兵追逐，大破之。吴王濞弃其军，而与壮士数千人亡走。因乘胜，遂尽虏之，降其兵，购吴王千金。月余，越人斩吴王头以告。凡相攻守三月，而吴、楚破平。于是，诸将乃以太尉计谋为是。其后，匈奴王徐卢等五人降，景帝欲侯之以劝后。丞相亚夫曰：“彼背其主降陛下，陛下侯之，则何以责人臣不守节者乎？”景帝曰：“丞相议不可用。”乃悉封徐卢等为列侯。亚夫因谢病。居无何，召诣廷尉，呕血而死。
　　孙子曰：“将能而君不御者胜。”亚夫严约，而天子按缙徐行。又曰：“守而必固者，守其所不攻。”吴攻东南，而亚夫使备西北是也。
　　●前汉李广
　　李广者，陇西成纪人也。广家世世受射。孝文帝时，匈奴大入萧关，而广以良家子从军击胡，因善骑射，杀首虏多，为武骑常侍。尝从行，有所冲陷折关及格猛兽，而文帝曰：“惜乎，子不遇时。如令子当高帝时，万户侯岂足道哉！”及孝景初，李广为陇西都尉。吴、楚反时，广为骁骑都尉，从太尉亚夫击吴、楚军，取旗显功名昌邑下。以梁王授广将军印，故还赏不行。徙为上谷太守，匈奴日以合战。属国公孙昆邪为上泣曰：“李广才气天下无双，自负其能，数与虏战，恐亡之。”于是乃徙为上郡太守。匈奴大入上郡，天子使中贵人从广勒习兵，击匈奴。中贵人将骑数十纵，见匈奴三人，与战。三人还射，伤中贵人，杀其骑且尽。贵人走广，广曰：“是必射雕者也。”广乃遂从百骑往驰三人，三人亡马步行，行数十里。广令其骑张左右翼，而广身自射彼三人者，杀其二人，生得一人。果匈奴射雕者也。已缚之上马，望匈奴有数十骑，见广，以为诱骑，皆惊，上山陈。广之百骑皆大恐，欲驰还走。广曰：“吾去大军数十里，今如此以百骑走，匈奴追射我立尽。今我留，匈奴必以我为大军之诱，必不敢击我。”广令诸骑曰：“前。”未到匈奴陈二里所，止，令曰：“皆下马解鞍。”其骑曰：“虏多且近，即有急，奈何？”广曰：“彼虏以我为走，今皆解鞍以示不走，用坚其意。”于是胡骑遂不敢击。有白马将出护其兵，李广上马与十余骑奔射杀胡白马将，而复还至其骑中，解鞍，令士皆纵马卧。是时会暮，胡兵终怪之，不敢击。夜半时，胡兵亦以为汉有伏军于旁欲夜取之，胡皆引兵而去。平旦，李广乃归其大军。大军不知广所之，故弗从。武帝立，左右以为广名将也，于是广以上郡太守为未央卫尉，而程不识亦为长乐卫尉。程不识故与李广俱以边太守将军屯。及出击胡，而广行无部伍行阵，就善水草屯舍止，人人自便，不击刁斗以自卫，莫府省文书，然亦远斥候，未尝遇害。程不识正部曲行伍营陈，击刁斗，士吏治军簿至明，军不得休息，然亦未尝遇害。不识曰：“李广军极简易，然虏卒犯之，无以禁也；而其士卒亦佚乐，咸乐为之死。我军虽烦扰，然虏亦不得犯我。”是时汉边郡李广、程不识皆为名将，然匈奴畏李广之略，士卒亦多乐从李广而苦程不识。后广以卫尉为将军，出雁门击匈奴。匈奴兵多，破败广军，生得广。单于素闻广贤，令曰：“得李广必生致之。”胡骑得广，广时伤病，置广两马间，络而盛卧广。行十余里，广佯死，睨其旁有一胡儿骑善马，广暂腾而上胡儿马，因推堕儿，取其弓，鞭马南驰数十里，复得其余军，因引而入塞。匈奴捕者骑数百追之，广行取胡儿弓射杀追骑，以故得脱。于是至汉，赎为庶人。尝夜从一骑出，从人田间饮。还至霸陵亭，霸陵尉醉，呵止广。广骑曰：“故李将军。”尉曰：“今将军尚不得夜行，何乃故也？”止广宿亭下。居无何，匈奴入杀辽西太守，败韩将军。于是天子乃召拜广为右北平太守。广即请霸陵尉与俱，至军而斩之。广居右北平，匈奴闻之，号曰“汉之飞将军”，避之，数岁不敢入右北平。广出猎，见草中石，以为虎而射之，中石没镞，视之石也。因复更射之，终不能复入石矣。广廉，得赏赐辄分其麾下，饮食与士共之。终广之身，为二千石四十馀年，家无馀财，终不言家产事。广为人长，猿臂，其善射亦天性也。虽其子孙他人学者，莫能及广。广讷口少言，与人居则画地为军陈，射阔狭以饮，专以射为戏。广之将兵，乏绝之处见水，士卒不尽饮，广不近水；士卒不尽食，广不尝食。宽缓不苛，士以此爱乐为用。其射，见敌急，非在数十步之内，度不中不发，发即应弦而倒。后广以郎中令将四千骑出右北平，博望侯张骞将万骑与广俱，异道。行可数百里，匈奴左贤王将四万骑围广，广军士皆恐。广乃使其子敢往驰之。敢独与数十骑驰，直贯胡骑，出其左右而还，告广曰：“胡虏易与耳。”军士乃安。广为圆陈外向，胡急击之，矢下如雨。汉兵死者过半，汉矢且尽。广乃令士持满毋发，而广身自以大黄射其裨将，杀数人，胡虏益解。会日暮，吏士皆无人色，而广意气自如，益治军。军中自是服其勇也。明日，复力战，而博望侯军亦至，匈奴军乃解去。广尝与望气王朔燕语，曰：“自汉击匈奴而广未尝不在其中，而诸部校尉以下才能不及中人，然以击胡军功取侯者数十人。而广不为后人，然无尺寸之功以得封邑者，何也？岂吾相不当侯邪？且固命也？”朔曰：“将军自念，岂尝有所恨乎？”广曰：“吾尝为陇西守，羌尝反，吾诱而降，降者入百馀人，吾诈而同日杀之。至今大恨独此耳。”朔曰：“祸莫大于杀已降，此乃将军所以不得侯也。”后从大将军青击匈奴，既出塞，青捕虏知单于所居，乃自以精兵走之，而令广出东道。广自请曰：“臣部为前将军，今大将军乃令臣出东道；且臣结发而与匈奴战，今乃不得当单于，臣愿居前，先死单于。”大将军青亦阴受主诫，以为李广老，数奇，毋令当单于，恐不得所欲，故徙广。广固辞，大将军不听。广不谢而走，意甚愠怒而就部，引兵出东道。军亡导〔〕，或失道，后大将军。 大将军与单于接战，单于遁走，弗能得而还。南绝幕，遇广。大将军使长史问广失道状，曰：“青欲上书报天子失军曲折。”广未对，大将军使长史急责广之幕府对簿。广曰：“诸校尉无罪，乃我自失道。”广谓其麾下曰：“广结发与匈奴大小七十馀战，今幸从大将军出接单于兵，而大将军又徙广部行回远，而又迷失道，岂非天哉？且广年六十馀矣，终不能复对刀笔之吏。”遂引刀自刭，广军士大夫一军皆哭。百姓闻之，知与不知，无老壮者皆垂涕。
　　孙子曰：“形之，敌必从之。”广下马解鞍，而虏疑有伏。又曰：“令素行，与众相得。”广法易简，而士乐为用。又曰：“卒善而养之。”广以杀降而不得封侯。又曰：“不用乡导，不能得地利。”广军亡导而失道是也。
　　●前汉卫青
　　卫青，字仲卿。尝从入至井泉居室，有一钳徒，相青曰：“贵人也，官至封侯。”青笑曰：“人奴之生，得无笞骂即足矣，安得封侯事乎？”元光六年，拜为车骑将军，击匈奴，斩首虏数百骑，赐爵关内侯。是后匈奴仍侵犯边。元朔元年，青复将二万骑出雁门，斩首虏数千。明年，复出云中，西至高阙，遂至于陇西，捕首虏数千、畜百余万，走白羊楼烦王，遂取河南地为朔方郡，封青为长平侯。其后匈奴比岁入代郡、雁门、定襄、上郡、朔方，所杀略甚众。五年，青将三万骑出高阙，卫尉苏建为游击将军，左内史李沮为强弩将军，太仆公孙贺为骑将军，代相李蔡为轻车将军，皆领属车骑将军，俱出朔方。大行李息、岸头侯张次公为将军，俱出右北平。匈奴右贤王当青等兵，以为汉兵不能至此，饮醉。汉兵夜至，围右贤王。右贤王惊，夜与骑数百驰溃围北去。汉轻骑校尉郭成等追数百里，弗得，得右贤裨王十余人、众男女万三千馀人、畜数十百万。于是引兵而还。至塞，天子使使者持大将军印，即军中拜青为大将军，诸将皆以兵属，立号而归。上曰：“大将军青躬率戎士，师大捷，获匈奴王十有馀人，益封青八千七百户，而封青子伉为宜春侯，子不疑为阴安侯，子登为发干侯。”青固谢曰：“臣幸得待罪行间，赖陛下神灵，军大捷，皆诸校力战之功也。陛下幸已益封臣青，臣青子在襁褓中，未有勤劳，上幸裂地封为三侯，非臣待罪行间，所以劝士力战之意也。伉等三人何敢受封！”上曰：“我非忘诸校功也，今固且图之。”其秋，匈奴入代，杀都尉。明年春，大将军青出定襄，合骑侯公孙敖为中将军，太仆贺为左将军，翕侯赵信为前将军，卫尉苏建为右将军，郎中令李广为后将军，左内史李沮为强弩将军，咸属大将军，斩首数千级而还。月余悉复出定襄，斩首虏万馀人。苏建、赵信并军三千馀骑，独逢单于兵。与战一日馀，汉兵且尽。信故胡人，降为翕侯，见急，匈奴诱之，遂将其馀骑可八百奔降单于。苏建尽亡其军，独以身得亡去，自归青。青问其罪正闳、长史安、议郎周霸等：“建当云何？”霸曰：“自大将军出，未尝斩裨将。今建军弃，可斩以明将军之威。”闳、安曰：“不然。兵法：小敌之坚，大敌之擒也。今健以数千当单于数万，力战一日馀，士皆不敢有二心。自归而斩之，是示后无反意也。不当斩。”青曰：“青幸得以肺腑待罪行间，不患无威，而霸说我以明威，甚失臣意。且使臣职虽当斩将，以臣之尊宠，而不敢专诛于境外，其归天子，天子自裁之。于以风为人臣不敢专权，不亦可乎？”军吏皆曰：“善。”遂囚建诣行在所。
　　孙子曰：“出其不意。”青夜围右贤王。又曰：“小敌之坚，大敌之擒。”青不斩苏建，谓其以少击众是也。
　　●前汉霍去病
　　霍去病，大将军青姊子也。年十八，善骑射，从大将军为嫖姚校尉。与轻勇骑八百，直弃大将军数百里赴利，斩捕首虏过当，封去病为冠军侯。苏建至，上弗诛，赎为庶人。张骞从大将军，以尝使大夏留匈奴中久，导军、知善水草处，军得以为饥渴，因前使绝国功，封骞为博望侯。去病侯三岁，元狩三年春为骠骑将军，将万骑出陇西，有功。上曰：“骠骑将军率戎士＿乌＿，讨＿＿，涉孤奴，历五王国，辎重人众，摄＿者弗取，几获单于子，转战六日，过焉支山千有馀里，合短兵，鏖皋兰下，杀折兰王，斩卢侯王，锐悍者，诛全甲，获丑，执浑邪王子及相国都尉，捷首虏八千九百六十级，收休屠祭天金人，师率减什七，益封去病户。”其夏，去病与合骑侯敖俱出北地，异道。博望侯张骞、郎中令李广俱出右北平，异道。广将四千骑先至，骞将万骑后。匈奴左贤王将数万骑围广，广与战二日，死者过半，所杀亦过当。骞至，匈奴引兵去。骞坐行留，当斩，赎为庶人。而去病出北地，遂深入，合骑侯失道，不相得。去病至祁连山，捕首虏甚多。上曰：“骠骑将军涉钧耆，济居延，遂臻小月氏，攻祁连山，杨武乎＿得，得单于单相酋涂王及相国都尉，以众降下者二千五百人，可谓能舍服知成而止矣，捷首虏三万二百，获五王、王母、单于阏氏、王子五十九人，相国、将军、当户、都尉六十三人，师大率减什三，益封去病户，赐校尉从至小月氏者爵左庶长。”合骑侯敖坐行留不与票骑将军会，当斩，赎为庶人。诸宿将所将士马兵亦不如去病，去病所将常选，然亦敢深入，常与壮骑先其大军，军亦有天幸，未尝困绝也。然而诸宿将常留落不耦，由此去病日以亲贵，比大将军。其后单于怒浑邪王居西方，数为汉所破亡数万人，以票骑之兵也，欲召诛浑邪王。浑邪王与休屠王等谋，欲降汉，使人先要道边。是时大行李息将城河上，得浑邪王使，即驰传以闻。上恐其以诈降而袭边，乃令去病将兵往迎之。去病既渡河，与浑邪众相望。浑邪裨王将见汉军，而多欲不降者，颇遁。去病乃驰入，得与浑邪王相见，斩其欲亡者八千人，遂独遣浑邪王乘传先诣行在所，尽将其众渡河降者数万人，号称十万。既至长安，天子所以赏赐数十巨万，封浑邪王万户，为漯阴侯。上嘉去病之功，曰：“票骑将军去病率师征匈奴，西域王浑邪王及厥众萌咸奔于率，以军粮接食，并将控弦万有馀人，诛＿悍，捷首虏八千馀级，降异国之王三十二。战士不离伤，十万之众毕怀集服，仍兴之劳，爰及河塞，庶几亡患，减陇西、北地、上郡戍卒之半，以宽天下繇役。”乃分处降者于边五郡故塞外，而皆在河南，因其故俗为属国。其明年，匈奴入右北平、定襄，杀略汉千馀人。上与诸将议曰：“翕侯赵信为单于画计，常以为汉兵不能度幕轻留。今大发卒，其势必得所欲。”令大将军青、票骑将军去病各五万骑，步兵转者踵军数十万，而敢力战深入之士皆属去病。去病始为出定襄，当单于，捕虏，虏言单于东。乃更令去病出代郡，令青出定襄。赵信为单于谋曰：“汉兵即度幕，人马罢，匈奴可坐收虏耳。”乃悉远北其辎重，皆以精兵待幕北。而适直青军出塞千馀里，见单于兵陈而待。于是青令武刚车自环为营，而纵五千骑往当匈奴，匈奴亦从万骑。会日且入而大风起，沙砾击面，两军不相见，汉益纵左右翼绕单于。单于视汉兵多而士马尚强战，而匈奴不利，薄莫，单于遂乘六羸、壮骑可数百，有冒汉围西北驰去。昏，汉、匈奴相纷拿，杀伤大当。汉军左校捕虏，言单于未昏而去。汉军因发轻骑夜追之，青因随其后，匈奴兵亦散走。会明，行二百余里，不得单于，颇捕斩首虏万馀级，遂至＿颜山赵信城，得匈奴积粟食军。军留一日而还，悉烧其城、馀粟以归。青军入塞，凡斩首虏万九千级。去病骑兵车重与大将军军等，而亡裨将，悉以李敢等为大校，当裨将，出代、右北平二千馀里，直左方兵，所斩捕功已多于青。既皆还，上曰：“骠骑将军去病约轻赍，绝大幕，执讯获丑士万有四百四十三级，师率减什二，取食于敌，卓行殊远而粮不绝。以五千八百户益封骠骑将军。”赏赐甚多，而青不得益封。两军之出塞，塞阅官及私马凡十四万匹，而后入塞者不满三万匹。乃至大司马位。大将军、骠骑将军皆为大司马。去病为人少言不泄，有气敢往。上尝欲教之孙、吴兵法，对曰：“顾方略何如耳，不至学古兵法。”上为治第，令视之，对曰：“匈奴不灭，无以家为也。”由此上益重爱之。然少而侍中，贵不省士。其从军，士为遣太官，赍数十乘。既还，重车馀弃梁肉，而士有饥者。其在塞外，卒乏粮，或不能自振，而去病尚穿域蹋鞠也。事多此类。青仁喜士谦退，以和柔自媚于上，然于天下未有称悉。去病元狩六年薨，为冢象祁连山。元封五年，青薨。自青围单于后十四岁而卒，不复击匈奴者。以汉马少，又方南诛两越，东伐朝鲜，系羌西南夷，以故久不伐胡。青尚平阳主，与主合葬，起冢象芦山云。大将军青凡七出击匈奴，斩捕首虏五万馀级，一与单于战，收河南地，置朔方郡。其裨将及校尉侯者九人，为特将者十五人。
　　孙子曰：“不用乡导者，不能得地利。”青以张骞道军而无饥渴。又曰：“兵无选锋曰北。”去病所将常选。又曰：“强而避之。”青以武刚车自环为营。又曰：“重地，吾将继其食。”去病约赍，绝幕取食于敌而粮不绝。又曰：“破车疲马，十去其七。”青与去病以十四万骑出塞，而归者不满三万匹。又曰：“视卒如爱子。”去病反，馀弃梁肉，而士有饥者是也。
　　●前汉赵充国
　　赵充国，字翁孙，陇西上＿人也。始为骑士，以六郡良家子善骑射补羽林。为人沉勇，有大略。少好将帅之节而学兵法，通知四夷事。武帝时，以假司马从贰师将军击匈奴，大为虏所围。汉军乏食数日，死伤者多，充国乃与壮士百馀人溃围陷阵，贰师引兵随之，遂得解，身被二十馀创。武帝亲见，视其创，嗟叹之，拜为中郎，迁车骑将军长史。昭帝时，击匈奴，获西祁王，擢为后将军。匈奴大发十馀万骑，南旁塞，至符奚芦山，欲入为寇。亡者题除渠堂降汉言之，遣充国将四万骑屯缘边九郡，单于闻之，引去。是时，光禄大夫义渠安国使行诸羌，先零豪言愿时渡湟水北，逐民所不田处畜牧。安国以闻。充国劾安国奉使不恭。是后，羌人旁缘前言，抵冒渡湟水，郡县不能禁。先零遂与诸羌种豪二百馀人，解仇交质盟诅。上闻之，以问充国，对曰：“羌人所以易制者，以其种自有豪，数相攻击，＿不壹也。往三十余岁，西羌反时，亦先解仇合约攻令居，与汉相距，五六年乃定。至征和五年，先零豪封煎等通使匈奴。匈奴使人至小月氏，传告诸羌曰：‘汉二师将军众十馀万人降匈奴，羌人为汉事苦，张掖、酒泉本我地，地肥美，本可共击居之。’以此观匈奴欲与羌合，非一世也。间者匈奴困于西方，闻乌桓来保塞，恐兵复从东方起，数使使尉黎、危须诸国，设以子女貂裘，欲沮解之。其计不合。疑匈奴更遣使至羌中，道从沙阴地，出盐泽，过长＿，入穷水塞，南抵属国，与先零相直。臣恐羌变未止此，且复结联他种，宜及未然为之备。”后月余，羌侯狼何果遣使至匈奴藉兵，欲击鄯善、敦煌以绝汉道。充国以为：狼何，小月氏种，在阳关西南，势不能独造此计。疑匈奴使已至羌中，先零、＿、开乃解仇作约，到秋马肥，变必起矣。宜遣使者行边兵豫为备，敕视诸羌，毋令解仇，以发觉其谋。于是两府复白遣义渠安国行视诸羌，分别善恶。安国至，召先零诸豪三十馀人，以尤桀黠，皆斩之；纵兵击其种人，斩首千馀级。于是诸降羌及归义羌侯杨玉等恐怒，亡所信乡，遂劫略小种，背畔犯塞，攻城邑，杀长史。安国以骑都尉将骑三千屯备羌，至浩＿，为虏所击，失亡车重兵器甚众。安国引还，至令居，以闻。时充国年七十馀，上老之，使丙吉问谁可将者，充国对曰：“亡逾于老臣者矣。”上遣问焉，曰：“将军度羌虏何如，当用几人？”充国曰：“百闻不如一见，兵难＿度，臣愿驰至金城，图上方略。然羌戎小夷，逆天背畔，灭亡不久。愿陛下以属老臣，勿以为忧。”上笑曰：“诺。”充国至金城，须兵满万骑，欲渡河，恐为虏所遮，即夜遣三校衔枚先渡，渡辄营陈，会明，毕，遂以次尽渡。虏数十百骑来，出入军傍。充国曰：“吾士马新倦，不可驰逐。此皆骁骑难制，又恐其为诱兵也。击虏以殄灭为期，小利不足贪。”令军勿击。遣骑候四望狭中亡虏，夜引兵上至落都，召诸校司马，谓曰：“吾知羌虏不能为兵矣。使虏发数千人守杜四望狭中，兵岂得入哉！”充国常以远兵候为务，行必为战备，止必坚营壁，尤能持重，爱士卒，先计而后战。遂西至西部都尉府，日飨军士，士皆欲为用。虏数挑战，充国坚守。捕得生口，言羌豪相数责曰：“语汝亡反，今天子遣赵将军来，年八九十矣，善为兵。今请欲一斗而死，可得邪！”充国子右曹郎中将＿，将期门＿飞、羽林孤儿、胡越骑为支兵，至令居。虏并出绝转道，＿以闻。有诏将入校尉与骁骑都尉、金城太守合疏捕山间虏，通转道津度。初，＿开豪靡当儿使弟雕库来告都尉曰：“先零欲反。”后数日果反。雕库种人颇在先零中，都尉即留雕库为质。充国以为亡罪，乃遣归告种豪：“大兵诛有罪者，明白自别，毋取并灭。天子告诸羌人：犯法者能相捕斩，除罪。斩大豪有罪者一人，赐钱四十万，中豪十五万，下豪二万，大男三千，女子及老小千钱，又以其所捕妻子财物尽与之。”充国计欲以威信招降＿开及劫略者，解散虏谋，徼极乃击之。酒泉太守辛武贤奏言：“今虏朝夕为寇，土地寒苦，汉马不能冬，屯兵在武威、张掖、酒泉万骑以上，皆多羸瘦。可益马食，以七月上旬赍三十日粮，分兵并出张掖、酒泉合击＿、开在鲜水上者。虏以畜产为命，皆离散，兵即分出，虽不能尽诛，夺其畜产，虏其妻子，复引兵还，冬复击之，大兵仍出，虏必震坏。”天子下其书充国，令与校尉以下吏士知羌事者博议。充国以为：“武贤欲轻引万骑，分为两道出张掖，回远千里。以一马自驼负三十日食，为米二斛四斗，麦八斛，又有衣装兵器，难以追逐。勤劳而至，虏必商军进退，稍引去，逐水草，入山林，随而深入。虏即据前险，守后厄，以绝粮道，必有伤危之忧，为夷狄笑，千载不可复。而武贤以为可夺其畜产，虏其妻子，此殆空言，非至计也。先零首为畔逆，它种劫略。故臣愚册，欲捐＿开暗昧之过，隐而勿章，先行先零之诛以震动之，宜悔过反善，因赦其罪，选择良吏知其俗者拊循和辑，此全师保胜安边之策。”天子下其书。公卿议者咸以为先零兵盛，而负＿、开之助，不先破＿、开，则先零未可图也。上乃拜侍中乐成侯许延寿为强弩将军，即拜酒泉太守武贤为破羌将军，赐玺书嘉纳其册。以书敕诮充国曰：“皇帝问后将军，甚苦暴露。今张掖以东粟石百余，刍槁束数十，转输并起，百姓烦扰。将军将万馀之众，不早及秋共水草之利争其畜食，欲至冬，虏皆当畜食，多藏匿山中依险阻，将军士寒，手足皲瘃，宁有利哉？将军不念中国之费，欲以岁数而胜微，将军谁不乐此者！今诏破羌将军武贤将兵六千一百人，敦煌太守快将二千人，长水校尉富昌、酒泉侯奉世将＿、月氏兵四千人，亡虏万二千人，赍三十日食，以七月二十二日击＿羌，入鲜水北句廉上，去酒泉八百里，去将军可千二百里。将军其引兵便道西并进，虽不相及，使虏闻东方北方兵并来，分散其心意，离其党与，虽不能殄灭，当有瓦解者。已诏中郎将＿将胡越＿飞射士、步兵二校，益将军兵。今五星出东方，中国大利，蛮夷大败。太白出高，用兵深入敢战者吉，弗敢战者凶。将军急装，因天时，诛不义，万下必全，勿复有疑。”充国既得诮，以为将任兵在外，便宜有守，以安国家。乃上书谢罪，因陈兵利害，曰：“臣窃见骑都尉安国前幸赐书，择羌人可使使＿，谕告以大军当至，汉不诛＿，以解其谋。恩泽甚厚，非臣下所能及。臣独私美陛下盛德至计亡已，故遣开豪雕库宣天子至德，＿、开之属皆闻知明诏。今先零羌杨玉将骑四千及煎巩骑五千，阻石山木，候便为寇，＿羌未有所犯。今置先零，先击＿，释有罪，诛亡辜，起壹难，就两害，诚非陛下大计也。臣闻兵法：攻不足者，守有馀。又曰：善战者，致人，不致于人。今＿羌欲为敦煌、酒泉寇，宜饰兵马，练战士，以须其至，坐得致敌之术，以逸击劳，取胜之道也。今恐二部兵少不足以守，而发之行攻，释致虏之术而从为虏所致之道，愚以为不便。先零羌虏欲为背畔，故与＿、开解仇结约。然其私心不能亡，恐汉兵至而＿、开背之也。臣愚以为其计常欲先赴＿、开之急，以坚其约，先击＿羌，先零必助之。今虏马肥，粮食方饶，击之恐不能伤害，适使先零得施德于＿羌，坚其约，合其党。虏交坚党合，精兵二万馀人，迫胁诸小种，附著者稍众，莫须之属不轻得离也。如是，虏兵寝多，诛之用力数倍。臣恐国家忧累徭十年数，不二三岁而已。臣得蒙天子厚恩，父子俱为显列。臣位至上卿，爵为列侯，犬马之齿七十六，为明诏填沟壑，死骨不朽，亡所顾念。独思惟兵利害至熟悉也，于臣之计，先诛先零已，则＿、开之属不烦兵而服矣。先零已诛而＿、开不服，须正月击之，得计之理，又其时也。以今进兵，诚不见其利，唯陛下裁察。”玺书报从充国计焉。充国引兵至先零在所。虏久屯聚，解弛，望见大军，弃车重，欲渡湟水，道厄狭，充国徐行驱之。或曰逐利行迟，充国曰：“此窃寇，不可迫也。缓之则走不顾，急之则还致死。”诸校皆曰：“善。”虏赴水溺死者数百，降及斩首五百馀人，虏马牛羊十万馀头，车四千馀两。兵至＿地，令军毋燔聚落刍牧田中。＿羌闻之，喜曰：“汉果不击我矣！”豪靡忘使人来言：“愿得还复故地。”充国以闻，未报。靡忘来自归，充国赐饮食，遣还谕种人。护军以下皆争之，曰：“此反虏，不可擅遣。”充国曰：“诸君但欲便文自营，非为公家忠计也。”语未卒，玺书报，令靡忘以赎论。后＿卒不烦兵而下。充国病，上赐书曰：“将军年老加疾，朕甚忧之。今诏破羌将军诸屯所，为将军副，急因天时大利，吏士锐气，以十二月击先零羌。即疾剧，留屯毋行，独遣破羌、强弩将军。”时羌降者万馀人矣。充国度其必坏，欲罢骑兵屯田，以待其敝。作奏未上，会得进兵玺书，中郎将＿惧，使客谏充国曰：“诚令兵出，破军杀将以倾国家，将军守之可也。即利与病，又何足争？一旦不合上意，遣绣衣来责将军，将军之身不能自保，何国家之安？”充国叹曰：“是何言之不忠也！往者举可先行羌者，吾举辛武贤，丞相、御史复白遣义渠安国，竟沮败羌。金城、湟中谷斛八钱，吾谓耿中丞，＿三百万斛谷，羌人不敢动矣。耿中丞请＿百万斛，乃得四十万斛耳。义渠再使，且费其半。失此二册，羌人故敢为逆。失之毫厘，差以千里，是既然矣。今兵久不决，四夷卒有动摇，相因而起，虽有知者不能善其后，羌独足忧邪！吾固以死守之，明主可为忠言。”遂上屯田奏曰：“臣闻兵者，所以明德除害也。故举得于外，则福生于内，不可不谨。臣所将吏士马牛食，月用粮谷十九万九千六百三十斛，盐千六百九十三斛，茭槁二十五万二百八十六石。难久不解，徭役不息。又恐它夷卒有不虞之变，相因并起，为明主忧，诚非素定庙胜之册。且羌虏易以计破，难用兵碎也，故臣愚以为击之不便。计度临羌东至浩＿，羌虏故田及公田，民所未垦百二千顷。愿罢骑兵，留弛刑应募，及淮阳、汝南步兵与吏士私从者，合凡万二百八十一人，用谷月二万十千三百六十三斛，盐三百八斛，分屯要害。田事出，赋人二十亩。至四月草生，发郡骑及属国胡骑伉健各千，＿马什二，就草，为田者游兵。以充入金城郡，益积畜，省大费。今大司农所转谷至者，足支万人一岁食。谨上田处及器用簿，唯陛下裁许。”上报曰：“欲罢骑兵万人留田，即如将军之计，虏当何时伏诛，兵当何时得决？孰计其便，复奏。”充国上状曰：“臣闻帝王之兵，以全取胜，是以贵谋而贱战。战而百胜，非善之善者也。故先为不可胜，以待敌之可胜。蛮夷习俗虽殊于礼义之国，然其欲避害就利，爱亲戚，畏死亡，一也。今虏亡其美地荐草，愁于寄托远遁，骨肉离心，人有畔志，而明主班师罢兵，万人留田，顺天时因地利，以待取胜之虏，虽未即伏辜，兵决可期月而望。臣谨条不出兵留田便宜十二事。步兵九校，吏士万人，留屯以为武备，因田致谷，威德并行，一也。又因排折羌虏，令不得归肥饶之地，贫破其众，以成羌虏相畔之渐，二也。居民得并田作，不失农业，三也。军马一月之食，度支田士一岁，罢骑兵以省大费，四也。至春省甲士卒，循河湟漕谷至临羌，以视羌虏，扬威武，传世折冲之具，五也。以闲暇时，缮治邮亭，充入金城，六也。兵出，乘危侥幸，不出，令反畔之虏窜于风寒之地，离霜露疾疫瘃堕之患，坐得必胜之道，七也。亡经阻远追死伤之害，八也。内不损威武之重，外不令虏得乘间之势，九也。又亡惊动河南大开、小开使生它变之忧，十也。治湟狭中道桥，令可至鲜水，以制西域，信威千里，从枕席上过师，十一也。大费既省，徭役豫息，以戒不虞，十二也。留屯田得十二便，出兵失十二利。臣充国材下，犬马齿衰，不识长册，唯明诏博详公卿议臣采择。”上复赐报曰：“将军言十二便，闻之。虏虽未伏诛，兵决可期月而望。期月而望者，谓今冬邪，谓何时也？将军孰计复奏。”充国奏曰：“臣闻兵以计为本，故多算胜少算。先零羌精兵今馀不过七八千人，失地远客，分散饥冻。＿、开、莫须又颇暴略其羸弱畜产，畔还者不绝，皆闻天子明令相捕斩之赏。臣愚以为虏破坏可日月冀，远在来春，故曰兵决可期月而望。窃见北虏自敦煌至辽东万一千五百馀里，乘塞列隧有吏卒数千人，虏数大众攻之而不能害。今留步士万人屯田，地势平易，多高山远望之便，部曲相保，为堑垒木樵，校联不绝，便兵弩，饰斗具。烽火幸通，执及并力，以逸待劳，兵之利者也。臣愚以为屯田内有亡费之利，外有守御之备。骑兵虽罢，虏见万人留田为必禽之具，其上崩归德，宜不久矣。从今尽三月，虏马蠃瘦，必不敢损其妻子于它种中，远涉河山而来为寇。又见屯田之士精兵万人，终不敢复将其累重还归故地。是臣之愚计，所以度虏且必瓦解其处，不战而自破之册也。臣闻：战不必胜，不苟接刃；攻不必取，不苟劳众。而释坐胜之道，从乘危之势，贬重而自损，非所以视蛮夷也。臣窃自惟念，奉诏出塞，引军远击，穷天子之精兵，散车甲于山野，虽亡尺寸之功，偷得避慊之便，而亡后咎馀责，此人臣不忠之利，非明主社稷之福也。臣幸得奋精兵，讨不义，久留天诛，罪当万死。陛下宽仁，未忍加诛，令臣数得熟计。愚臣伏计熟甚，不敢避斧＿之诛，昧死陈愚，唯陛下省察。”充国奏每上，辄下公卿议臣。初是充国计者什三，中什五，最后什八。有诏诘前言不便者，皆顿首服。丞相魏相曰：“臣愚不习兵事利害，后将军数画军册，其言常是，臣任其计可必用也。”上于是报充国曰：“将军计善。其上留屯田及当罢者人马数。将军强食，谨兵事，自爱！”上以破羌、强弩将军数言当击，又用充国屯田处离散，恐虏犯之，于是两从其计，诏两将军与中郎将＿出击。强弩出，降四千馀人，破羌斩首二千级，中郎将＿斩首降者亦二千馀级，而充国所降复得五千余人。诏罢兵，独充国留屯田。明年，充国奏请罢屯兵。奏可，充国振旅而还。所善浩星赐迎说充国，曰：“众人皆以破羌、强弩出击，多斩首获降，虏以破坏。然有识者以为虏势穷困，兵虽不出，必自服矣。将军即见，宜归功于二将军出击，非愚臣所及。如此，将军计未失也。”充国曰：“吾年老矣，爵位已极，岂嫌伐一时事以欺明主哉！兵势，国之大事，当为后法。老臣不以馀命壹为陛下明言兵之利害，卒死，谁当复言之者？”卒以其意对，上然其计，罢遣辛武贤归酒泉太守官，充国复为后将军卫尉。其秋，羌若零、离留、且种、儿库共斩先零大豪犹非、杨玉首，及诸豪弟泽、阳雕、良儿、靡忘皆帅煎巩、黄羝之属四千馀人降。汉封若零、弟泽二人为帅众王，离留、且种二人为侯，儿库为君，阳雕为言兵侯，良儿为君，靡亡为献牛君。初置金城属国，以处降羌。诏举可护羌校尉者，时充国病，四府举辛武贤小弟汤，充国遽起奏：“汤使酒，不可典蛮夷。不如汤兄临众。”时汤已拜受节，有诏更用临众。临众病免，五府复举汤，酒数醉羌人，羌人反畔，卒如充国之言。朝廷每有四夷大议，常与参兵谋，问筹策焉。年八十六薨。初，充国以功德与霍光等列，画未央宫。成帝时，西羌常有警，上思将帅之臣，追美充国，乃召杨雄即充国图画而颂之，曰：“明灵惟宣，戎有先零。先零昌狂，侵汉西疆。汉命虎臣，惟后将军，整我六师，是讨是震。既临其域，谕以威德，有守矜功，谓之弗克。请奋其旅，干＿之羌，天子命我，从之鲜阳。营平守节，屡奏封章，料敌制胜，威谋靡亢。遂克西戎，还师于京，鬼方宾服，罔不有庭。昔周之宣，有方有虎，诗人歌功，乃列于雅。在汉中兴，充国作武，纠纠桓桓，亦绍厥后。”
　　孙子曰：“能因敌变化而取胜者，谓之神。”充国谓兵难＿度。又曰：“以虞待不虞者，胜。”充国常远斥侯。又曰：“取敌之利者，货也。”充国以钱诱羌，令诸捕斩。又曰：“主曰必战无战，可也。”充国谓便宜有守以安国家。又曰：“致人而不致于人。”充国练战士以须其至。又曰：“威加于敌，则其交不得合。”充国攻先零而＿羌服。又曰：“穷寇勿迫。”充国缓驱先零。又曰：“以饱待饥。”充国谓＿三百万斛谷，羌不敢动。又曰：“进不求名，退不避罪。”充国以死守便宜是也。 　 卷　三
　　●前汉陈汤
　　陈汤，字子公，山阳瑕丘人也。少好书，博达善属文。家贫＿＿无节，不为州里所称。后以荐为郎，数求使外国。久之，迁西域副校尉，与甘延寿俱出。先是，宣帝时匈奴＿乱，五单于争立。呼韩邪单于与郅支单于俱遣子入侍，汉两受之。后呼韩邪单于身入朝见，郅支以为呼韩邪破弱降汉，不能自还，即西收右地。会汉发兵送呼韩邪单于，郅支由是遂西破呼偈、坚昆、丁令，兼三国而都之。怨汉拥护呼韩邪而不助己，困辱汉使者江＿使等。初元四年，遣使奉献，因求侍子，愿为内附，汉遣卫司马谷吉送之。既至，郅支单于怒，竟杀吉等。自知负汉，又闻呼韩邪益强，遂西奔康居。汉遣使三辈至康居，求谷吉等死。郅支困辱使者，不肯奉诏，而上书言：“愿归计强汉，遣子入侍。”建昭二年，汤与延寿出西域。汤为人沉勇有大虑，多策谋，喜奇功，每过城邑山川，常登望。既领外国，与延寿谋曰：“郅支单于虽所在绝远，蛮夷无金城强弩之守，如发屯田吏士，驱从乌孙众兵直指其城下，彼亡则无所之，守则不足自保，千载之功可一朝而成也。”延寿欲奏请之，汤曰：“国家与公卿议大策，非凡所见，事必不从。”延寿犹豫不听。会其久病，汤独矫制，发城郭诸国兵、车师戊己校尉、屯田吏士。延寿闻之，惊起，欲止焉。汤怒按剑叱延寿曰：“大众已集，子欲沮众邪？”延寿遂从之。汉兵胡兵合四万余人，延寿、汤上疏自劾，奏矫制，陈言兵状。即日引军分行，别为六校，其三校从南道逾葱岭经大宛，其三校都获自将。发温宿国，从北道入赤谷，过乌孙，入康居东界，令军不得为寇。间呼其贵人屠墨见之，谕以威信，与饮盟遣去。径引行，未至单于城，可六十里止营。复捕得康居贵人贝色子男开牟，以为导。贝色子即屠墨母之弟，皆怨单于，由是具知郅支情。明日引行，未至城三十里止营。单于遣使问汉兵何以来？应曰：“单于上书言愿归计强汉，身入朝。天子哀悯单于弃大国屈意康居，故使都护将军来迎，恐左右惊动，故未敢至城下。”延寿、汤因责之：“我为单于远来，而至今无名正大人见将军受事者，何单于忽大计，失客主之礼也？”明日，前至郅支城三里，止营敷陈。望见单于城上立五彩幡帜，数百人被甲乘城，又出百余骑往来驰城下，步兵百馀人夹门鱼鳞陈，讲习用兵。城上人更招汉军曰：“斗来。”延寿、汤令军闻鼓音皆薄城下，四面围城，各有所守。穿堑塞门户，卤盾为前，戟弩为后，仰射城中楼上人，楼上人下走。土城外有重木城，从木城中射，颇杀伤外人。外人发薪烧木城。夜，数百骑欲出，外迎射杀之。初，单于闻汉兵至，欲去，疑康居怨己，为汉内应，又闻乌孙诸国兵皆发，自以无所之。郅支已出，复还，曰：“不如坚守，汉兵远来，不能久攻。”单于乃被甲在楼上，诸阏氏夫人数十皆以弓射外人。外人射中单于鼻，诸夫人颇死。单于下骑，传战大内。夜过半，木城穿，中人却入土城，乘城呼。时康居兵万馀骑分为十馀处，四面环城，亦与相应和。夜，数奔营，不利，辄却。平明，四面火起，吏士喜，大呼乘之，钲鼓声动地。康居兵引却。汉兵四面推卤盾，并入土城中。单于男女百馀人走入大内。汉兵纵火，吏士争入，斩单于首，得汉使节二及谷吉等所赍帛书。诸卤获以畀得者。凡斩阏氏、太子、名王以下千五百一十八级，生虏百四十五人，降虏千馀人，赋予城郭诸国所发十五王。于是，延寿、汤上疏曰：“郅支单于惨毒行于民，大恶通于天。臣延寿、汤将义兵，行天诛，赖陛下神灵，阴阳并应，天气精明，陷陈克敌，斩郅支首及名王以下。宜县头槁街蛮夷邸间，以示万里，明犯强汉者，虽远必诛。”汤素贪，所卤获财物入塞多不法。司隶校尉移书道上，系吏士按验之。汤上疏言：“臣与吏士共诛郅支单于，万里振旅，宜有使者迎劳道路。今司隶收系按验，是为郅支报仇也！”上立出吏士。既至，论功，石显以为：“延寿、汤擅兴师矫制，幸得不诛，如复加爵土，则后奉使者争欲乘危徼幸，生事于蛮夷。”议久不决。故宗正刘向上疏曰：“郅支单于囚杀使者吏士以百数，事暴扬外国，伤威毁重，陛下赫然欲诛之，意未尝有忘。西域都护延寿、副校尉汤承圣旨，倚神灵，出百死，入绝域，斩郅支之首，扫谷吉之耻，万夷＿伏，莫不惧震。呼韩邪单于见郅支已诛，且喜且惧，愿守北藩，累世称臣。昔周大夫方叔、吉甫为宣王诛＿＿而百蛮从，其诗曰：显允方叔，征伐＿＿，蛮荆来威。吉甫之归，周厚赐之，其诗曰：吉甫宴喜，既多受祉，来归自镐，我行永久。千里之镐犹以为远，况万里之外，其勤至矣！延寿、汤既未获受祉之报，反屈捐命之功，久挫于刀笔之前，非所以劝有功厉戎士也。昔齐桓前有尊周之功，后有灭项之罪，君子以功覆过而为之讳行事。贰师将军李广利捐五万之师，靡亿万之费，经四年之劳，而仅获骏马三十匹，虽斩宛王母鼓之首，犹不足以复费，其私罪恶甚多。孝武以为万里征伐，不录其过。今康居国强于大宛，郅支之号重于宛王，杀使者罪甚于留马，而延寿、汤不烦汉士，不费斗粮，比于贰师，功德百之。且常惠随欲击之乌孙，郑吉迎自来之日逐，犹皆裂土受爵。故言威武勤劳则大于方叔、吉甫，列功覆过则优于齐桓、贰师，而大功未著，小恶数布。臣窃痛之！”乃封延寿为义成侯，赐汤爵关内侯。后汤上言康居王侍子非王子也。按验，实王子也。汤下狱当死。大中大夫谷永上疏讼汤曰：“臣闻楚有子玉得臣，文公为之侧席而坐；赵有廉颇、马服，强秦不敢窥兵井陉；近汉有郅都、魏尚，匈奴不敢南乡沙幕。由是言之，战克之将，国之爪牙，不可不重也。窃见关内侯陈汤，前使副西城都护，忿郅支之无道，闵王诛之不加，屠三重城，斩郅支之首，报十年之逋诛，雪边吏之宿耻，威震百蛮，武畅四海。汉元以来，征伐方外之将，未尝有也。”书奏，天子出汤，夺爵为士伍。后数岁，西域都护段会宗为乌孙兵所围，驿骑上书，愿发城郭敦煌兵以自救。丞相王商、大将军王凤及百僚议，数日不决。凤言：“汤多筹策，习外国事，可问。”上召汤，示以会宗奏。汤对曰：“臣以为此必无可忧也。”上曰：“何以言之？”汤曰：“夫胡兵五而当汉兵一。何者？兵刃朴钝，弓弩不利。今闻颇得汉巧，然犹三而当一。又兵法曰：客倍而主人半，然后敌。今围会宗者人众不足以胜会宗，唯陛下勿忧！且兵轻行五十里，重行三十里。今会宗欲发城郭敦煌，历时乃至，所谓报仇之兵，非救急之用也。”上曰：“：奈何？其解可必乎？度何时解？”汤知乌孙瓦合，不能久攻，故事不过数日，因对曰：“已解矣！”诎指计其日，曰：“不出五日，当有吉语闻。”居四日，军书到，言已解。汤卒于长安。
　　孙子曰：“将能而君不御者，胜。”汤矫制发兵，而汉帝不诛。又曰：“取敌之利者，货也。”汤以虏获赋与诸国。又曰：“知彼知己，百战不殆。”汤谓胡兵五而当汉兵一。又曰：“知战之地，知战之日。”汤料乌孙围兵五日必解是也。
　　●前汉冯奉世
　　冯奉世，字子明，上党潞人也。以良家子选为郎。昭帝时，补武安长。失官年三十馀矣，方学《春秋》涉大义，读兵法。前将军韩增奏以为军司空令，从军击匈奴。先是时，汉数出使西域，多辱命不称，或贪＿，为外国所苦。是时，乌孙大有击匈奴之功，而西域诸国新辑，汉方善遇，欲以安之，选可使外国者。前将军增举奉世以卫侯使，持节送大宛诸国客。至伊城，都尉宋将言莎车与旁国共攻杀汉所置莎车王万年，并杀汉国使者奚充国。时匈奴又发兵攻车师城，不能下而去。莎车遣使扬言：北道诸国已属匈奴矣。于是攻劫南道，与歃盟畔汉，从鄯善以西皆绝不通。都护郑吉、校尉司马意皆在北道诸国间。奉世与其副严昌计，以为不亟击之则＿车日强，其势难制，必危西域。遂以节谕告诸国王，因发其兵，南北道合万五千人进击莎车，攻拔其城。＿车王自杀，传其首诣长安。诸国悉平，威震西域。奉世乃罢兵以闻。宣帝召见韩增，曰：“贺将军所举得其人。”奉世遂西至大宛。大宛闻其斩＿车王，礼之异于它使。得其名马象龙而还，上甚说，下议封奉世。丞相、将军皆曰：“《春秋》之义，大夫出疆，有可以安国家，则颛之可也。奉世功效尤著，宜加爵土之赏。”少府萧望之独以：“奉世奉使有指，而擅矫制常命，发诸国兵，虽有功效，不可以为后法。即封奉世，开后奉使者利，以奉世为比，争遂发兵，要功万里之外，为国家生事于夷狄。渐不可长，奉世不宜受封。”上善望之议，以奉世为光禄大夫、水衡都尉。常惠薨，奉世代为右将军典属国。永光二年秋，陇西羌多姐旁种反，诏召丞相韦玄成、御史大夫郑洪、大司马车骑将军王接、左将军许嘉、右将军奉世入议。是时，岁比不登，四方饥馑，朝廷方以为忧，而遭羌变，玄成等漠然莫有对者。奉世曰：“羌虏近在境内背畔，不以时诛，亡以威制远蛮。臣愿帅师讨之。”上问用兵之数，对曰：“臣闻善用兵者，役不再兴，粮不三载，故师不久暴而天诛亟决。往者数不料敌，而师至于折伤；再三发＿，则旷日烦费，威武亏矣。今反虏无虑三万人，法当倍用六万人。然羌戎弓矛之兵耳，器不犀利，可用四万人，一月足以决。”丞相、御史、两将军皆以为民方收敛时，未可多发；发万人屯守之，且足。奉世曰：“不可。天下被饥馑，士马羸耗，守战之备久废不简，夷狄皆有轻边吏之心，而羌首难。今以万人分屯数处，虏见兵少，必不畏惧，战则挫兵病师，守则百姓不救。如此，怯弱之形见，羌人乘利，诸种并和，相扇而起，臣恐中国之役不得止于四万，非财弊所能解也。故少发师而旷日，与一举而疾决，利害相万也。”固争之，不能得。有诏益二千人。于是遣奉世将万二千骑，以将屯为名。典属国任立、护军都尉韩昌为偏裨，到陇西，分屯三处：典属国为右军，屯白石；护军都尉为前军，屯临洮；奉世为中军，屯首阳西极上。前军到降同阪，先遣校尉在前与羌争地利，又别遣校尉救民于广阳谷。羌虏盛多，皆为所破，杀两校尉。奉世具上地形部众多少之计，愿益三万六千人乃足以决事。书奏，天子大为发兵六万馀人，拜大常弋阳侯任千秋为奋武将军以助焉。奉世上言：“愿得其众，不须烦大将。”因陈转输之费。上于是以玺书劳奉世，且谪之，曰：“皇帝问将兵右将军，甚苦暴露。羌虏侵边境，杀吏民，甚逆天道，故遣将军帅士大夫行天诛。以将军材质之美，奋精兵，诛不轨，百下百全之道也。今乃有畔敌之名，大为中国羞。以昔不闲习之故邪？以恩厚未洽，信约不明也？朕甚怪之。且兵，凶器也。必有成败者，患策不豫定，料敌不审也，故复遣奋武将军。兵法曰：大将军出必有偏裨，所以扬威武，参计策。将军又何疑焉？夫爱吏士，得众心，举而无悔，禽敌必全，将军之职也。若乃转输之费，则有司存，将军勿忧。须奋武将军兵到，合击羌虏。”十月，兵毕至陇西。十一月，并进。羌虏大破，斩首数千级，馀皆走出塞。上曰：“羌虏破散创艾，亡逃出塞，其罢吏士，颇留屯田，备要害处。”明年二月，奉世还京师，更为左将军。其后录功，赐奉世爵关内侯。后岁余，奉世病卒。居爪牙官前后十年，为折冲宿将，功名次赵充国。奉世死后二年，西域都护甘延寿以诛郅支单于封为列侯。杜钦上疏，追讼奉世前功曰：“前＿车王杀汉使者，约诸国背畔。左将军奉世以卫候便宜发兵诛＿车王，策定城郭，功施边境。议者以奉世奉使有指春秋之义亡遂事，汉家之法有矫制，故不得侯。今匈奴郅支单于杀汉使者，亡保康居，都护延寿发城郭兵屯田吏士四万余人以诛斩之，封为列侯。臣愚以为比罪则郅支薄，量敌则＿车众，用师则奉世寡，计胜则奉世为功于边境安，虑败则延寿为祸于国家深。其违命而擅生事同，延寿割地封，而奉世独不录。臣闻：功同赏异则劳臣疑，罪钧刑殊则百姓惑。愿下有司议。”上以先帝时事，不复录。
　　孙子曰：“将能而君不御者，胜。”奉世矫制发兵而汉帝议封。又曰：“兵闻拙速，未睹巧之久。”奉世谓少发师而旷日，与一举而即决利害相万。又曰：“不知三军之权而同三军之任，则军士惑。”奉世以谓不须烦大将是也。
　　●后汉邓禹
　　邓禹，字仲华，南阳新野人也。更始立，豪杰多荐举禹，禹不肯从。及闻光武安集河北，即杖策北渡，追及于邺。光武见之甚欢，谓曰：“我得专封拜，生远来，宁欲仕乎？”禹曰：“不愿也。”光武曰：“即如是，何欲为？”禹曰：“但愿明公威德加于四海，禹得效其尺寸，垂功名于竹帛耳。”光武笑，因留宿。禹进说曰：“诸将皆庸人崛起，志在财币，争用威力，朝夕自快而已，非有深虑远图，欲尊主安民者也。明公素有盛德大功，为天下所向服，军政齐肃，赏罚明信。为今之计，莫如延揽英雄，务悦民心，立高祖之业，救万民之命。以公而虑天下，不足定也。”光武大悦，因令左右号禹曰邓将军。常宿止于中，与定计议。时任使诸将，多访于禹。禹每有所举者，皆当其才，光武以为知人。及赤眉西入关，更始使王匡、成册、刘均以拒之。光武筹赤眉必破长安，欲乘衅并关中，而方有事山东，未知所寄。以禹沈深有大度，故授以西讨之略。乃拜为前将军持节，中分麾下精兵二万人，遣西入关，令自选偏裨以下可与俱者。建武元年，禹自箕关将入河东，河东都尉守关不开。禹攻十日，破之，获辎重千馀乘。进围安邑，数月未能下。更始大将军樊参将数万人，度大阳欲攻禹，禹遣诸将逆击于解南，大破之，斩参首。王匡、成册、刘均等人合军十馀万，复共击禹。禹军不利，会日暮，战罢，诸将见兵势已摧，皆劝禹夜去，禹不听。明日癸亥，匡等以六甲穷日不出，禹因得更理兵勒众。明旦，匡悉军出攻禹。禹令军中无得妄动，既至营下，因传发诸将鼓而并进，大破之。匡等皆弃军亡走，禹率轻骑急追，获刘均，遂定河东。光武即位，使使者持节拜禹为大司徒，封为＿侯。禹时年二十四。是时，三辅连覆败，赤眉所过残贼，百姓不知所归。闻禹乘胜独克而师行有纪，皆望风相携负以迎军，降者日以千数，众号百万。禹所止辄停车驻节，以劳来之。父老童稚，垂发载白，满其车下，莫不感悦，于是名震关西。帝嘉之，数赐书褒美。诸将豪杰皆劝禹径攻长安，禹曰：“不然。今吾众虽多，能战者少。前无可仰之积，后无转馈之资。赤眉新拔长安，财富充实，锋锐未可当也。夫盗贼群居，无终日之计，财谷虽多，变故万端，宁能坚守者也？上郡、北地、安定三郡，土广人稀，饶谷多畜，吾且休兵北道，就粮养士，以观其弊，乃可图也。”于是引军北至＿邑。禹所到，击破赤眉别将诸营堡，郡邑皆闻门归附。帝以关中未定，而禹久不进兵，下敕曰：“司徒，尧也；亡贼，桀也。长安吏人，遑遑无所依归。宜以时进讨，镇慰西京，系百姓之心。”禹犹执前意，遣冯＿、宗歆守＿邑。二人争权相攻，＿遂杀歆，因反击禹，禹遣使以闻帝。帝问使人：“＿所亲爱为谁？”对曰：“护军黄防。”帝度＿、防不能久和，势必相忤，因报禹曰：“缚冯＿者，必黄防也。”乃遣尚书宗广持节降之。后月余，防果执＿，将其众归罪。时赤眉西走扶风，禹乃南至长安，军昆明池，大飨士卒。率诸将斋戒，择吉日，修礼谒祠高庙，收十一帝神主，遣使奉诣洛阳，因循行园陵，为置吏士奉守焉。禹引兵与延岑战于蓝田，不克，复就谷云阳。自冯＿反后，禹威稍损，又乏食，归附者离散。而赤眉复还入长安，禹与战，败走至高陵，军士饥饿者，皆食枣菜。帝乃召禹还，敕曰：“赤眉无谷，自当来东，吾折＿笞之，非诸将忧也。无得复妄进兵。”禹惭于受任而功不遂，数以饥卒檄战，辄不利。后与车骑将军邓洪击赤眉，遂为所败，众皆死散，独与二十四骑还诣宜阳。延岑与秦丰寇顺阳间，遣禹护复汉将军邓晔击破岑于邓。追至武当，复破之。岑奔汉中，馀党悉降。十三年，天下平定封禹为高密侯。薨。
　　孙子曰：“杂于利而务可伸。”禹因贼不出而更得理兵。又曰：“修道而保法。”禹师行有纪而降者日众。又曰：“军有所不击。”禹不攻长安以避其锐是也。
　　●后汉寇恂
　　寇恂，字子翼，上谷昌平人也。初为郡功曹，太守耿况甚重之。王莽败，更始立，使使者徇郡国，曰：“先降者复爵位。”恂从耿况迎使者于界上。况上印绶，使者纳之，一宿无还意。恂勒兵入见使者，就请之。使者不与，曰：“天王使者，功曹欲胁之邪？”恂曰：“非敢胁使君，窃伤计之不详也。今天下初定，国信未宣，使君建节衔命，以临四方，郡国莫不延颈倾耳，望风归命。今始至上谷而先堕大信，何以号令它郡乎？且耿府君在上谷，久为吏人所亲。今易之，得贤则造次未安，不贤则只更生乱。为使君计，莫若复之以安百姓。”使者不应，恂叱左右以使者命召况。况至，恂进取印绶带况。使者不得已，乃承制诏之，况受而归。及王郎起，遣将徇上谷，急发况兵。恂说况曰：“邯郸拔起，难可信向。大司马刘公尊贤下士，士多归之，可攀附也。”况曰：“邯郸方盛，力不能独拒，如何？”恂对曰：“今上谷完实，控弦万骑。请东约渔阳，齐心合众，邯郸不足图也。”况然之，乃遣恂到渔阳，结谋彭宠。恂还，至昌平，袭击邯郸使者，杀之，夺其军，遂与况子＿等俱南及光武于广阿。拜恂为偏将军。数与邓禹谋议，禹奇之。光武南定河内，而更始大司马朱鲔等盛兵据洛阳。又并州未安，光武难其守，问于邓禹曰：“诸将谁可使守河内者？”禹曰：“寇恂文武备足，有牧人御众之才，非此子莫可使也。”乃拜恂河内太守，行大将军事。光武谓恂曰：“河内完富，吾将因是而起。昔高祖留萧何镇关中，吾今委公以河内，坚守转运，给足军粮，率厉士马，防遏它兵，勿令北度而已。”光武于是复北征燕、代。恂移书属县，讲兵肄射伐淇园之竹，为矢百馀万，养马二千匹，收租四百万斛，转以给军。朱鲔闻光武北而河内孤，使讨难将军苏茂、副将贾强将兵三万馀人，度巩河攻温。檄书至，恂即勒军驰出，并移告属县，发兵会于温下。军吏皆谏曰：“今洛阳兵度河，前后不绝，宜待众军毕集，乃可出也。”恂曰：“温，郡之藩蔽，失温则郡不可守。”遂驰赴之。旦日合战，而偏将军冯异遣救及诸县兵适至，士马四集，幡旗蔽野。恂乃令士卒乘城鼓噪，大呼言曰：“刘公兵到！”苏茂军闻之，悚动，恂因奔击，大破之，追至洛阳，遂斩贾强。茂兵自投河死者数千，生获万馀人。恂与冯异过河而还。自是洛阳震恐，城门昼闭。时光武传闻朱鲔破河内，有顷恂檄至，大喜曰：“吾知寇子翼可任也！”诸将军贺，因上尊号，于是即位。时军食急乏，恂以辇车骊驾转输，前后不绝，尚输升斗以廪百官。帝数策书劳问恂，同门生茂陵董崇说恂曰：“上新即位，四方未定，而君侯以此时据大郡，内得人心，外破苏茂，威震邻敌，功名发闻，此谗人侧目怨祸之时也。昔萧何守关中，悟鲍生之言而高祖悦。今君所将，皆宗族昆弟也，无乃当以前人为监戒。”恂然其言，称疾不视事。帝将攻洛阳，先至河内，恂来从军。帝曰：“河内未可离也。”数固请，不听，乃遣兄子寇张、姊子谷崇将突骑愿为军锋。帝善之，皆以为偏将军。颍川人严终、赵敦聚众万馀，与密人贾期连兵为寇。拜恂颖川太守，与破奸将军侯进俱击之。数月，斩期首，郡中悉平定。封恂雍奴侯。执金吾贾复在汝南，部将杀人于颍川，恂捕得戮之于市。复以为耻，还过颍川，谓左右曰：“吾与寇恂并列将帅，而今为其所陷，大丈夫岂有怀侵怨而不决之者乎？今见恂，必手剑之。”恂知其谋，不欲与相见。谷崇曰：“崇，将也。得带剑侍侧，卒有变，足以相当。”恂曰：“不然。昔蔺相如不畏秦王而屈于廉颇者，为国也。区区之赵，尚有此义，吾安可以忘之乎？”乃敕属县盛供具，储酒醪，执金吾军入界，一人皆兼二人之馔。恂乃出迎于道，称疾而还。贾复勒兵欲追之，而吏士皆醉，遂过去。恂遣谷崇以状闻，帝乃召恂。恂至引见，时复先在坐，欲起相避。帝曰：“天下未定，两虎安得私斗？今日朕分之。”于是并坐极欢，遂共车同出，结友而去。恂归颍川。遣使者即拜为汝南太守。盗贼清静，郡中无事。恂素好学，乃修乡校，教生徒，聘能为《左氏春秋》者，亲受学焉。代朱浮为执金吾。从车驾击隗嚣，而颍川盗贼群起。帝乃引军还，谓恂曰：“颍川迫近京师，当以时定。惟念独卿能平之耳。”恂对曰：“颍川剽轻，闻陛下远逾阻险，有事陇、蜀，故狂狡乘间相诖误耳。如闻乘舆南向，贼必惶怖归死。臣愿执锐前驱。”即日车驾南征，而恂从至颍川，盗贼悉降，而竟不拜郡。百姓遮道曰：“愿从陛下复借寇君一年。”初，隗嚣将高峻拥兵万人，据高平第一。及嚣死，峻据高平，坚守。建威大将军耿＿等围之，一岁不拔。帝自征之，进军及沂，峻犹不下。帝议遣使降之，乃谓恂曰：“为吾行也。若峻不即降，引耿＿等五营击之。”恂奉玺书至第一，峻遣军师皇甫文出谒，辞礼不屈。恂怒，将诛文。诸将谏曰：“高峻精兵万人，率多强弩，西遮陇道，连年不下。今欲降之而反戮其使，无乃不可乎？”恂不应，遂斩之。遣其副归告峻曰：“军师无礼，已戮之矣。欲降，急降；不欲，固守。”峻惶恐，即日开城门降。诸将皆贺，因曰：“敢问杀其使而降其城，何也？”恂曰：“皇甫文，峻之腹心，其所取计者也。今来，辞意不屈，必无降心。全之则文得其计，杀之则峻亡其胆，是以降耳。”诸将皆曰：“非所及也。”恂经明行修，名重朝廷，所得秩奉，厚施朋友故人及从吏士。常曰：“吾因士大夫以致此，其可独享之乎！”时人归其长者，以为有宰相器。卒。
　　孙子曰：“三军可夺气。”恂扬言刘公兵至而敌陈动。又曰：“军无粮食则亡。”恂转输不绝以继军食。又曰：“上兵伐谋。”恂斩使降城是也。
　　●后汉冯异
　　冯异，字公孙，颍川父城人也。好读书，通《左氏春秋》、《孙子兵法》。光武为司隶校尉，道经父城，异开门奉牛酒迎，光武以异为主簿。及王郎起，光武自蓟东南驰，晨夜草舍，至饶阳芜蒌亭。时天寒冽，众皆饥疲，异上豆粥。明旦，光武谓诸将曰：“昨得公孙豆粥，饥寒俱解。”及至南宫，遇大风雨，光武引车入道旁空舍，异抱薪，邓禹热火，光武对灶燎衣。异复进麦饭菟肩。因复渡滹沱河至信都，使异别收河间兵。还，拜偏将军。从破王郎，封应侯。异为人谦退不伐，行与诸将相逢，辄引车避道。进止皆有表识，军中号为整齐。每所止舍，诸将并坐论功，异常独屏树下，军中号曰“大树将军”。及破邯郸，乃更部分诸将，各有配隶。军士皆言愿属“大树将军”，光武以此多之。时更始遣舞阴王李轶、大司马朱鲔将兵号三十万，与河南太守武勃共守洛阳。光武将北徇燕、赵，以魏郡、河内独不逢兵，而城邑完，仓廪实，乃拜寇恂为河内太守，异为孟津将军，统二郡军河上，与恂合势，以拒朱鲔等。异乃遗李轶书曰：“愚闻明鉴所以照形，往事所以知今。昔微子去商而入周，项伯畔楚而归汉，周勃迎代王而黜少帝，霍光尊孝宣而废昌邑。彼皆畏天知命，睹存亡之符，见废兴之事，故能成功于一时，垂业于万世也。苟令长安尚可扶助，延期岁月，疏不间亲，远不逾近，季文岂能居一隅哉？今长安坏乱，赤眉临郊，大臣＿离，纲纪已绝。萧王经营河北，英俊云集，百姓风靡，虽岐慕周，不足以喻。季文诚能觉悟成败，亟定大计，转祸为福，在此时矣。如猛将长驱严兵围城，虽有悔恨，亦无及已。”轶乃报异书曰：“轶本与萧王首谋造汉，唯深达萧王，愿进愚策，以佐国安人。”轶自通书之后，不复与异争锋，故异因此得北攻天井关，拔上党两城，又南下河南成皋已东十三县。武勃将万馀人与异战于士乡下，异斩勃获首五千馀级，轶又闭门不救。异见其信效，具以奏闻。光武故宣露轶书，令朱鲔知之。鲔怒，遂使人刺杀轶。由是城中＿离，多有降者。建武二年春，定封异阳夏侯。时赤眉、延岑暴乱三辅，郡县大姓各拥兵众，大司徒邓禹不能定，乃遣异代禹讨之。敕异曰：“三辅遭王莽、更始之乱，重以赤眉、延岑之酷，元元涂炭，无所依诉。今之征伐，非必略地屠城，要在平定安集之耳。诸将非不健斗，然好虏掠。卿本能御吏士，念自修敕，无为郡县所苦。”异顿首受命，引而西。异与赤眉遇于华阴，相拒六十馀日，战数十合，降其将刘始、王宣等五千馀人。三年春，遣使者即拜异为征西大将军。会邓禹率车骑将军邓洪等引归，与异相遇，禹、洪要异共攻赤眉。异曰：“异与贼相拒且数十日，虽屡获雄将，馀众尚多，可稍以恩信倾诱，难卒用兵破也。上今使诸将屯黾池要其东，而异击其西，一举取之，此万成计也。”禹、洪不从。洪遂大战移日，赤眉佯败，弃辎车走。车皆载土，以豆覆其上，兵士饥，争取之。赤眉引还击洪，洪军溃乱。异与禹合兵救之，赤眉小却。异以士卒饥倦，可且休，禹不听，复战，大为所败，死伤者三千余人。禹得脱归宜阳。异弃马步走上回溪阪，与麾下数人归营。复壁，收其散卒，招集诸营堡数万人，与贼约期会战。使壮士变服与赤眉同，伏于道侧。旦日，赤眉使万人攻异前部，异裁出兵以救之。贼见势弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破之，降男女八万人。馀众尚十馀万，东走宜阳降。玺书劳异曰：“赤眉破平，士吏劳苦，始虽垂翅回溪，终能奋翼黾池，可谓失之东隅收之桑榆。方论功赏，以答大勋。”异自以久在外，不自安，上书思慕阙廷，愿亲帷幄，帝不许。后人有上章言异专制关中，威权至重，百姓归心，号为“咸阳王”。帝使以章示异。异惶惧，上书谢曰：“臣受任方面，以立微功，皆自国家谋虑，愚臣无所能及。臣伏自思：惟以诏敕战攻，每辄如意；时以私心断决，未尝不有悔。臣以遭遇，托身圣明，在倾危溷淆之中尚不敢过差，而况天下平定，上尊下卑，而臣爵位所蒙，巍巍不测乎？诚冀以谨敕，遂自终始。见所示臣章，战栗怖惧。”诏报曰：“将军之于国家，义为君臣，恩犹父子。何嫌何疑，而有惧意？”六年春，异朝京师。引见，帝谓公卿曰：“是我起兵时主簿也。”诏曰：“仓卒，芜蒌亭豆粥，滹沱河＿饭，厚意久不报。”异稽首谢曰：“臣闻管仲谓桓公曰：愿君无忘射钩，臣无忘槛车，齐国赖之。臣今亦愿国家无忘河北之难，小臣不敢忘巾车之恩。”后，诸将为隗嚣所败，乃诏异军邑。未及至，隗嚣乘胜使其将王元、行巡将二万馀人下陇，因分遣巡取邑。异即驰兵，欲先据之。诸将皆曰：“虏兵盛而新乘胜，不可与争。宜止军便地，徐思方略。”异曰：“虏兵临境，忸＿小利，遂欲深入。若得 邑，三辅动摇，是吾忧也。夫攻者不足，守者有馀。今先据城，以逸待劳，非所以争也。”潜往闭城，偃旗鼓。行巡不知，驰赴之。异乘其不意，卒击鼓建旗而出。巡军惊乱奔走，追击数十里，大破之。异后病发，薨于军。
　　孙子曰：“亲而离之。”异致书李轶以间朱鲔。又曰：“乱而取之。”异变服相乱而胜赤眉。又曰：“先处战地以待敌者，逸。”异先据邑以待行巡。又曰：“微乎微乎，至于无形。”异偃旗卧鼓而敌不知是也。
　　●后汉岑彭
　　岑彭，字君然，南阳棘阳人也。汉兵起，攻拔棘阳，彭归宛，与严说共城守。汉兵攻之数月，城中粮尽，人相食，彭乃与说举城降。诸将欲诛之，大司徒伯升曰：“彭，郡之大吏，执心坚守，是其节也。今举大事，当表义士，不如封之，以劝其后。”更始乃封彭为归德侯，令属伯升。及伯升遇害，彭复为大司马朱鲔校尉。会光武徇河内，彭因进说曰：“今赤眉入关，更始危殆，权臣放纵，矫称诏制，道路阻塞，四方蜂起，群雄竞逐，百姓无所归命。切闻大王平河北，开王业，此诚皇天 汉，士人之福也。彭幸蒙司徒公所见全济，未有报德，旋被祸难，承恨于心。今复遭遇，愿出身自效。”光武深接纳之。更始大将军吕植将兵屯淇园，彭说降之，于是拜彭为敕奸大将军，从平河北。光武即位，拜彭廷尉，行大将军事。与吴汉等围洛阳数月，朱鲔等坚守不肯下。帝以彭尝为鲔校尉，令往说之。鲔在城上，彭在城下，相劳苦欢语如平生。彭因曰：“彭往者得执鞭侍从，蒙荐举拔擢，常思有以报恩。今皇帝受命，平定燕、赵，尽有幽、冀之地，百姓归心，贤俊云集，亲率大兵，来攻洛阳。天下之事，逝其去矣。公虽婴城固守，将何待乎？”鲔曰：“大司徒被害时，鲔与其谋，又谏更始无遣萧王北伐，诚自知罪深。”彭还，具言于帝。帝曰：“夫建大事者，不忌小怨。鲔今若降，官爵可保，况诛罚乎？河水在此，吾不食言。”彭复往告鲔，鲔从城上下索曰：“必信，可乘此上。”彭趣索欲上。鲔见其诚，即许降。后五日，鲔将轻骑诣彭。乃面缚，与彭俱诣河阳。帝即解其缚，召见之，复令彭夜送鲔归城。明旦，悉其众出降，拜鲔为平狄将军，封扶沟侯。南郡人秦丰据黎丘，自称楚黎王。迁彭征南大将军，令率傅俊、臧宫、刘宏等三万馀人，南击秦丰，拔黄邮。丰与其大将蔡宏拒彭等于邓，数月不得进。帝怪以诰彭，彭惧，于是夜勒兵马，申令军中，使明旦西击山都。乃缓所获虏，令得逃亡，归以告丰，丰即悉其军西邀彭。彭乃潜兵渡沔水，击其将张杨于河头山，大破之。从川谷间伐木开道，直袭黎丘，击破诸屯兵。丰闻大惊，驰归救之。彭与诸将依东山为营，丰与蔡宏夜攻彭，彭豫为之备，出兵逆击之，丰败走，追斩蔡宏。更封彭为舞阴侯。彭从车驾破天水，与吴汉围隗嚣于西城。时公孙述将李育将兵救嚣，守上＿，帝留盖延、耿＿围之，而车驾东归。敕彭书曰：“西城若下，便可将兵南击蜀虏。人苦不知足，既平陇，复望蜀。每一发兵，头须为白。”彭遂壅谷水灌西城，未没尺馀，嚣将行巡、周宗将蜀救兵到，嚣得出还冀。汉军食尽，烧辎重，引兵下陇，延、＿亦相随而退。嚣出兵尾击诸营，彭殿为后拒，故诸将能全师东归。后公孙述遗其将任满、田戎、程＿，将数万人拔夷道、夷陵，据荆门、虎牙，横江水起浮桥、斗楼，立＿柱绝水道，结营山上，以拒汉兵。彭数攻之，不利，于是装直进楼船、冒突露桡数千艘。彭与吴汉发南阳、武陵、南郡兵，又发桂阳、零陵、长沙委输棹卒，凡六万馀人，骑五千匹，皆会荆门。吴汉以三郡棹卒多费粮谷，欲罢之。彭以为蜀兵盛，不可遣，上书言状。帝报彭曰：“大司马习用步骑，不晓水战。荆门之事，一由征南公为重而已。”彭乃令军中募攻浮桥，先登者上尝。于是偏将鲁奇应募而前。时大风狂急，鲁奇船逆流而上，直冲浮桥，而＿柱钩不得去，奇等乘势殊死战，困飞拒焚之，风怒火盛，桥楼崩烧。彭复悉军顺风并进，所向无前，蜀兵大乱，溺死者数千。斩任满，生获程＿，而田戎亡保江州。彭长驱入江关，令军中无得虏掠。所过，百姓皆奉牛酒迎劳。彭见诸耆老，为言大汉哀愍巴蜀久见虏役，故兴师远伐，以讨有罪，为人除害，辞不受其牛酒。百姓大悦，争开门降。彭到江州，以田戎食多，难卒拔，留冯骏守之，自引兵乘利直指垫江，攻破平曲。公孙述使其将延岑、吕鲔、王元及其弟恢悉兵拒广汉及资中，又遣将侯丹率二万馀人拒黄石。彭乃多张疑兵，使护军杨翕与臧宫拒延岑等，自分兵浮江下还江州，溯都江而上，袭击侯丹，大破之。因晨夜倍道兼行二千馀里，径拔武阳。使精骑驰广都，去成都数十里，势若风雨，所至皆奔散。初，述闻汉兵在平曲，故遣大兵逆之。及彭至武阳，绕出延岑军后，蜀地震骇。述大惊，以杖击地曰：“是何神也！”彭所营地名彭亡，闻而恶之，欲徙，会日暮，蜀刺客诈为亡奴降，夜刺杀彭。彭首破荆门，长驱武阳，持军整齐，秋毫无犯。
　　孙子曰：“近而示之远。”彭申令西击，而潜兵渡沔。又曰：“神乎神乎，至于无声。”彭军忽至而蜀地震骇是也。
　　●后汉贾复
　　贾复，字君文，南阳冠军人也。少好学，习《尚书》。事舞阴李生，李生奇之，谓门人曰：“贾君之容貌志气如此，而勤于学，将相之器也。”王莽末，为县掾，迎盐河东，会遇盗贼，等比十馀人皆放散其盐，复独完以还县，县中称其信。光武在河北，复因邓禹得召见。光武奇之，禹亦称有将帅节，于是以复为破虏将军督盗贼。复马羸，光武解左骖以赐之。从击青犊于射大，大战至日中，贼陈坚不却。光武传召复曰：“吏士皆饥，可且朝饭。”复曰：“先破之，然后食耳。”于是被羽先登，所向皆靡，贼乃败走。诸将咸服其勇。又北与五校战于真定，大破之。复伤创甚，光武大惊曰：“我所以不令贾复别将者，为其轻敌也。果然，失吾名将。”病寻愈，追及光武于蓟，相见甚欢，大飨士卒，令复居前，击邺贼，破之。光武即位，拜为执金吾，封冠军侯。更始郾王尹尊及诸大将在南方未降者尚多，帝召诸将议兵事，未有言，沉吟久之，乃以檄叩地曰：“郾最强，宛为次，谁当击之？”复率然对曰：“臣请击郾。”帝笑曰：“执金吾击郾，吾复何忧！大司马当击宛。”遂遣复击郾，连破之。月馀，尹尊降，尽定其地。复从征伐，未尝丧败，数与诸将溃围解急，身被十二创。帝以复敢深入，希令远征，而壮其勇节，常自从之，故复少方面之勋。诸将每论功自伐，复未尝有言。帝辄曰：“贾君之功，我自知之。”定封＿东侯。复知帝欲偃干戈，修文德，不欲功臣拥众京师，乃与高密侯邓禹并剽兵甲，敦儒学。帝深然之。朱等荐复宜为宰相，帝方以吏事责三公，故功臣并不用。是时列侯唯高密、固始、＿东三侯与公卿参议国家大事，恩遇甚厚。建武二十一年卒。
　　孙子曰：“无虑而易敌者，必禽于人。”复常轻敌而光武不令别将。又曰：“择人而任之。”复请击郾，而光武以谓“吾复何忧”是也。
　　●后汉吴汉
　　吴汉，字子颜，南阳宛人也。王莽末，以宾客犯法，乃亡命至渔阳。闻光武长者，独欲归之，乃说太守彭宠曰：“渔阳、上谷突骑，天下所闻也。君何不合二郡精锐，附刘公击邯郸，此一时之功也。”宠以为然。官属皆欲附王郎，宠不能夺。汉乃辞出，止外亭，念所以谲众，未知所出。望见道中有一人似儒生者，汉使人召之，为具食，问以所闻。生因言刘公所过，为郡县所归，邯郸举尊号者，实非刘氏。汉大喜，即诈为光武书，移檄渔阳，使生赍以诣宠，令具以所闻说之，汉随后入。宠甚然之，于是遣汉将兵与上谷诸将并军而南，所至击斩王郎将帅。及光武于广阿，拜汉为偏将军。既拔邯郸，赐号建策侯。汉为人质厚少文，造次不能以辞自达。邓禹及诸将多知之，数相荐举。及得召见，遂见亲信，常居门下。光武将发幽州兵，夜召邓禹，问可使行者。禹曰：“间数与吴汉言，其人勇鸷有智谋，诸将鲜能及者。”即拜汉大将军，持节北发十郡突骑。更始幽州牧苗曾闻之，阴勒兵，敕诸郡不肯应调。汉乃将二十骑先驰至无终。曾以汉无备，出迎于路，汉即＿兵骑，收曾斩之，而夺其军。北州震骇，城邑莫不望风靡从。遂悉发其兵，引而南与光武会＿阳。诸将望见汉还，士马甚盛，皆曰：“是宁肯分兵与人邪？”及汉至莫府，上兵簿，诸将人人多请之。光武曰：“属者恐不与人，今所请又何多也？”诸将皆惭。初，更始遣尚书令谢躬率六将军攻王郎，不能下。会光武至，共定邯郸，而躬裨将虏掠不相承禀，光武深忌之。虽俱在邯郸，遂分城而处，然每有以慰安之。躬勤于职事，光武常称曰：“谢尚书真吏也。”故不自疑。躬既而率其兵数万，还屯于邺。时光武南击青犊，谓躬曰：“我追贼于射大，必破之。尤来在山阳者，势必当惊走。若以君威力，击此散虏，必成禽也。”躬曰：“善。”及青犊破，而尤来果北走隆虑山，躬乃留大将军刘庆、魏郡太守陈康守邺，自率诸将军击之。穷寇死战，其锋不可当，躬遂大败，死者数千人。光武因躬在外，乃使汉与岑彭袭其城。汉先令辩士说陈康，康然之。于是康收刘庆及躬妻子，开门内汉等。及躬从隆虑归邺，不知康已反之，乃与数百骑轻入城。汉伏兵收之，手击杀躬，其众悉降。光武北击群贼，汉常将突骑五千为军锋，数先登陷陈。及河北平，汉与诸将奉图书，上尊号。光武即位，拜为大司马。建武二年，击檀乡贼于邺东漳水上，大破之，降者十馀万人。帝使使者玺书定封汉为广平侯。率骠骑大将军杜茂、强弩将军陈俊等，围苏茂于广乐。刘永将周建别招聚收集得十馀万人，救广乐。汉将轻骑迎与之战，不利，堕马伤膝，还营，建等遂连兵入城。诸将谓汉曰：“大敌在前而公伤卧，众心惧矣。”汉乃勃然裹创而起，椎牛飨士，令军中曰：“贼众虽多，皆劫掠群盗，胜不相让，败不相救，非有伏节死义者也。今日封侯之秋，诸君勉之。”于是军士激怒，人倍其气。旦日，建、茂出兵围汉。汉选四部精兵黄头吴河等，及乌桓突骑三千馀人，齐鼓而进。建军大溃，反还奔城。汉长驱追击，争门并入，大破之，茂、建突走。汉留杜茂、陈俊等守广乐，自将兵助盖延围刘永于睢阳。永既死，二城皆降。而鬲县五姓共逐守长，据城而反。诸将争欲攻之，汉不听，曰：“使鬲反者，皆守长罪也。敢轻冒进兵者斩。”乃移檄告郡，使收守长，而使人谢城中。五姓大喜，即相率归降。诸将乃服，曰：“不战而下城，非众所及也。”冬，汉又率建威大将军耿＿、汉中将军王常等，击富平、获索二贼于平原。贼率五万馀人夜攻汉营，军中惊乱，汉坚卧不动，有顷乃定。即夜发精兵出营突击，大破其众。因追讨馀党，逐至无盐，进击勃海，皆平之。八年，从车驾上陇，遂围隗嚣于西城。帝敕汉曰：“诸郡甲卒但坐费粮食，若有逃亡，则沮败众心，宜悉罢之。”汉等贪，并力攻嚣，遂不能遣，粮食日少，吏士疲役，逃亡者多。故公孙述救至，汉遂退败。十一年春，与公孙述将魏党、公孙永战于鱼涪津，大破之，遂围武阳。述遣子婿史兴将五千人救之。汉迎击兴，尽殄其众，因入犍为界。诸县皆城守。汉乃进军攻广都，拔之。遣轻骑烧成都市桥，武阳以东诸小城皆降。帝戒汉曰：“成都十馀万众，不可轻也。但坚据广都，待其来攻，勿与争锋。共不敢来，公转营迫之，须其力疲，乃可击也。”汉乘利，遂自将步骑三万馀人进逼成都，去城十馀里，阻江北为营，作浮桥，使副将武威将军刘尚将万余人屯于江南，相去二十余里。帝闻大惊，让汉曰：“比敕公千条万端，何意临事勃乱！既轻敌深入，又与尚别营，事有缓急，不复相及。贼若出兵缀公，以大众攻尚，尚破，公即败矣。幸无它者，急引兵还广都。”诏书未到，述果使其将谢丰、袁吉将众十许万，分为二十馀营，并出攻汉。使别将万馀人劫刘尚，令不得相救。汉与大战一日，兵败，走入壁，丰因围之。汉乃召诸将厉之曰：“吾与诸君逾越险阻，转战千里，所在斩获，遂深入敌地，至其城下。而今与刘尚二处受围，势既不接，其祸难量。欲潜师就尚于江南，并兵御之。若能同心一力，人自为战，大功可立；如其不然，败必无馀。成败之机，在此一举。”诸将皆曰：“诺。”于是飨士秣马，闭营三日不出，乃多立＿旗，使烟火不绝，夜衔枚引兵与刘尚合军。丰等不觉，明日，乃分兵拒水北，自将攻江南。汉悉兵迎战，自旦至晡，遂大破之，斩谢丰、袁吉。于是引还广都，留刘尚拒述，具以状上，而深自谴责。帝报曰：“公还广都，甚得其宜，述必不敢略尚而击公也。若先攻尚，公从广都五十里悉步骑赴之，适当值其危困，破之必矣。”自是汉与述战于广都、成都之间，八战八克，遂军于其郭中。述自将数万人出城大战，汉使护军高午、唐邯将数万锐卒击之。述兵败走，高午奔陈剌述，杀之。旦日，城降，斩述首传送洛阳。汉性强力，每从征伐，帝未安，常侧足而立。诸将见战陈不利，或多惶惧，失其常度。汉意气自若，方整厉器械，激扬吏士。帝时遣人观大司马何为，还言方修战攻之具叹曰：“吴公差强人意，隐若一敌国矣！”每当出师，朝受诏， 夕即引道，初无办严之日。故能常任职，以功名终。及在朝廷，斤斤谨质，形于体貌。汉常出征，妻子在后买田业。汉还，责之曰：“军师在外，吏士不足，何多买田宅乎！”遂尽以分与昆弟外家。二十一年，薨。
　　孙子曰：“杀敌者，怒也。”汉激怒军士而破建军。又曰：“屈人之兵，而非战也。”汉收守长而降五姓。又曰：“军无粮食则亡。”汉兵食少而退败。又曰：“我专而敌分。”汉与刘尚分屯，而光武大惊是也。
　　●后汉耿
　　耿，字伯昭，扶风茂陵人也。父况，以明经为郎。少好学，习父业。常见郡尉试骑士，建旗鼓，肄驰射，由是好将帅之事。及光武在卢奴，乃驰北上谒，光武留为门下吏。及光武即位，封好＿侯。建武五年，诏＿进讨张步。＿悉收集降卒，结部曲，置将吏，率骑都尉刘钦、大山太守陈俊引兵而东。张步闻之，乃使其大将军费邑军历下，又分兵屯祝阿，别于泰山钟城列营数十以待＿。＿渡河先击祝阿，自旦攻城，未中而拔之，故开围一角，令其众得奔归钟城。钟城人闻祝阿已溃，大恐惧，遂空壁亡去。费邑分遣弟敢守巨里。＿进兵先胁巨里，使多伐林木，扬言以填塞坑渐。数日，有降者言邑闻＿欲攻巨里，谋来救之。＿乃严令军中趣修攻具，宣敕诸部：后三日当悉力攻巨里城。阴缓生口，令得亡归。归者以＿期告邑，邑至日果自将精兵三万馀人来救之。＿喜谓诸将曰：“吾所以修攻具者，欲诱致邑耳。今来，适其所求也。”即分三千人守巨里，自引精兵上冈阪，乘高合战，大破之，临阵斩邑。既而收首级以示巨里城中，城中凶惧，费敢悉众亡归张步。＿复收其积聚，纵兵击诸未下者，平四十馀营，遂定济南。时张步都据，使其弟蓝将精兵二万守西安，诸郡太守合万馀人守临淄，相去四十里。＿进军画中，居二城之间。＿视西安城小而坚，且蓝兵又精，临淄名虽大而实易攻，乃敕诸校会，后五日攻西安。蓝闻之，晨夜儆守。至期夜半，＿敕诸将皆蓐食，会明至临淄城。护军苟梁等争之，以为宜速攻西安。＿曰：“不然。西安闻吾欲攻之，日夜为备；临淄出不意而至，必惊扰，吾攻之一日必拔。拔临淄即西安孤，张蓝与步隔绝，必复亡去。所谓击一而得二者也。若先攻西安不卒下，顷兵坚城，死伤必多。纵能拔之，蓝引军还奔临淄，并兵合势，观人虚实，吾深入敌地，后无转输，旬月之间，不战而困。诸君之言，未见其宜。”遂攻临淄，半日拔之，入据其城。张蓝闻之惧，遂将其众亡归剧。＿乃令军中无得妄掠剧下，须张步至乃取之，以激怒步。步闻，大笑曰：“以尤来、大彤十馀万众，吾皆即其营而破之。今大耿兵少于彼，又皆疲劳，何足惧乎！”乃与三弟蓝、洪、寿及故大彤渠帅重异等兵号二十万，至临淄大城东，将攻＿。＿先出淄水上，与重异遇，突骑欲纵，＿恐挫其锋，令步不敢进，故示弱以盛其气，乃引归小城，陈兵于内。步气盛，直攻＿营，与刘歆等合战，＿升王宫坏台望之，视歆等锋交，乃自引精兵以横突步陈于东城下，大破之。飞矢中＿股，以佩刀截之，左右无知者，至暮罢。＿明日复勒出。是时帝在鲁，闻＿为步所攻，自往救之，未至，陈俊谓＿曰：“剧虏兵盛，可且闭营休士，以须上来。”＿曰：“乘舆且到，臣子当击牛酾酒以待百官，及欲以贼虏遗君父邪？”乃出兵大战，自旦及昏，复大破之，杀伤无数，城中沟堑皆满。＿知步困将退，豫置左右翼为伏以待之。人定时，步果引去，复兵起纵击，追至钜昧水上，八九十里僵尸相属，收得辎重二千馀两。步还剧，兄弟各分兵散去。后数日，车驾至临淄，自劳军，群臣大会。帝谓＿曰：“昔韩信破历下以开基，今将军攻祝阿以发迹，此皆齐之西界，功足相方。而韩信袭击已降，将军独拔＿敌，其功乃难于信也。将军前在南阳建此大策，常以为落落难合，有志者事竟成也！”又曰：“横烹郦生，及田横降，高帝诏，卫尉不听为仇。张步前亦杀伏隆，若步来归命，吾当诏大司徒释其怨，又事尤相类也。”＿因复追，步奔平寿，乃肉袒负斧＿于军门。＿传步诣行在所，而勒兵入剧其城。立十二郡旗鼓，令步兵各以郡人诣旗下，众尚十馀万，辎重七千馀两，皆罢遣归乡里。＿复引兵至城阳，降五校馀党，齐地悉平，振旅还京师。＿凡所平郡四十六，屠城三百，未尝挫折。每有四方异议，辄召入问筹策。永平元年，卒。孙子曰：“善战者，致人而不致于人。”＿逼巨里而致费邑。又曰：“善攻者，敌不知其所守。”＿攻西安而拔临淄是也。
　　●后汉耿恭
　　耿恭，字伯宗。慷慨多大略，有将帅才。骑都尉刘张出击车师，请恭为司马，与奉车都尉窦固及从弟驸马都尉秉破降之。始置西域都护、戊己校尉，乃以恭为戊己校尉，屯后王部金蒲城；谒者关宠为戊己校尉，屯前王柳中城。屯各置数百人。恭至部，移檄乌孙，示汉威德。大昆弥已下皆欢喜，遣使献名马，愿遣子入侍。恭乃发使赍金帛，迎其侍子。明年，北单于遣左鹿蠡王二万骑击车师。恭遣司马将兵三百人救之，道逢匈奴骑多，皆为所败。匈奴遂破杀后王安得，而攻金蒲城。恭乘城搏战，以毒药傅矢，传语匈奴曰：“汉家箭神，其中疮者必有异。”因发强弩射之。虏中矢者，视创皆沸，遂大惊。会天暴风雨，随雨击之，杀伤甚众。匈奴震怖，相谓曰：“汉兵神，真可畏也！”遂解去。恭以疏勒城傍有涧水可固，乃引兵据之。匈奴复来攻恭，恭募先登数千人直驰之，胡骑散走。匈奴遂于城下拥绝涧水。恭于城中穿井十五丈不得水，吏士渴乏，笮马粪汁而饮之。恭仰叹曰：“闻昔二师将军拔佩刀剌出，飞泉涌出。今汉德神明，岂有穷哉！”乃整衣服向井再拜，为吏士祷。有顷，水泉奔出，众皆称万岁。乃令吏士扬水以示虏。虏出不意，以为神明，遂引去。时焉耆、龟兹攻殁都护陈睦，北虏亦围关宠于柳中。车师复畔，与匈奴共攻恭。恭厉士众击走之。数月，食尽穷困，乃煮铠弩，食其筋革。恭与士推诚同死生，故皆无二心，而稍稍死亡，余数十人。单于知恭已困，欲必降之，复遣使招恭曰：“若降者，当封为白屋王，妻以女子。”恭乃诱其使上城，手击杀之，委诸城上。虏官属望见，号哭而去。单于大怒，更益兵围恭，不能下。初，关宠上书求救，时肃宗新即位，乃诏公卿会议。司空第五伦以为不宜救。司徒鲍昱议曰：“今使人于危难之地，急而弃之，外则从蛮夷之暴，内则伤死难之臣。诚令权时后无边事可也，匈奴如后犯塞为寇，陛下将何以使将？又二部兵人裁各数十，匈奴围之，历旬不下，是其寡弱尽力之效也。可令敦煌、酒泉太守各将精骑二千，多具幡帜，倍道兼行，以赴其急。匈奴疲极之兵，必不敢当，四十日间，足还入塞。”帝然之。遣段彭与谒者王蒙、皇甫援发张掖、酒泉、敦煌三郡及鄯善兵，合七千馀人，会柳中击车师，攻交河城。北虏惊走，车师复降。会关宠已殁，蒙等闻之，便欲引兵还。先是恭遣军吏范羌至敦煌迎兵士寒服，羌因随王蒙军俱出塞。羌固请迎恭，诸将不敢前，乃分兵二千人与羌，从山北迎恭，遇大雪丈馀，军仅能至。城中夜闻兵马声，以为虏来，大惊。羌乃遥呼曰：“我范羌也，汉遣军迎校尉耳。”城中皆称万岁。开门，共相持涕泣。明日，遂相随俱归。虏兵追之，且战且行。吏士素饥困，发疏勒时尚有二十六人，随路死殁，至玉门唯馀十三人。衣屦穿决，形容枯槁。中郎将邓众为恭已下洗沐易衣冠，上疏曰：“耿恭以单兵固守孤城，当匈奴之冲，对数万之众，连月逾年，心力困尽。凿山为井，煮弩为粮，出于万死无一生之望。前后杀伤丑虏数千百计，卒全忠勇，不为大汉耻。恭之节义，古今未有。宜蒙显爵，以厉将帅。”及恭至洛阳，鲍昱奏恭节过苏武，宜蒙爵赏。于是拜为骑都尉，范羌为其丞。金城、陇西羌反，恭上疏言方略，诏召入问状。乃遣恭副车骑将军马防讨西羌。初，恭出陇西，上言：“窦融昔在西州，甚得羌胡腹心。今大鸿胪固，即其子孙。前击白山，功冠三军。宜奉大使，镇抚凉部。令车骑将军防屯军汉阳，以为威重。”由是大忤于防。及防还，监营谒者李谭承旨奏恭不忧军事，被诏怨望。免官，卒。
　　孙子曰：“兵以诈立。”恭以毒药傅矢，而谓汉家箭神。又曰：“出其不意。”
　　恭扬水以示虏而围解是也。　  卷　四
　　●后汉王霸
　　王霸，字元伯，颍川颍阳人也。光武为大司马，以霸为功曹令吏。及王郎起，光武在蓟，郎移檄购光武。光武令霸至市中募人，将以击郎。市人皆大笑，举手邪榆之，霸惭＿而还。光武即南驰至下曲阳。传闻王郎兵在后，从者皆恐。及至滹沱河，候吏还白河水流澌，无船，不可济，官属大惧。光武令霸往视之。霸恐惊众，欲且前，阻水，还即诡曰：“冰坚可渡。”官属皆喜。光武笑曰：“候吏果妄语也。”遂前。北至河，河冰亦合，乃令霸护渡，未毕数骑而冰解。光武谓霸曰：“安吾众得济免者，卿之力也。”霸谢曰：“此明公至德，神灵之，虽武王白鱼之应，无以加此。”光武谓官属曰：“王霸权以济事，殆天瑞也。”常与臧宫、傅俊共营，霸独善抚士卒，死者脱衣以敛之，伤者躬亲以养之。光武即位，以霸晓兵爱士，可独任，拜为偏将军，并将臧官、傅俊兵，而以宫、俊为骑都尉。建武二年，更封富波侯。帝使霸与捕虏将军马武东讨周建于垂惠。苏茂将五校兵四千馀人救建，而先遣精骑遮击马武军粮，武往救之。建从城中出兵来击武，武恃霸之援，战不甚力，为茂、建所败。武军奔过霸营，大呼求救。霸曰：“贼兵盛，出必两败，努力而已。”乃闭营坚壁。军吏皆争之，霸曰：“茂兵精锐，其众又多，吾吏士心恐，而捕虏与吾相恃，两军不一，此败道也。今闭营固守，示不相援，贼必乘胜轻进，捕虏无救，其战自倍。如此，茂众疲劳，吾承其弊，乃可克也。”茂、建果悉出攻武。合战良久，霸军中壮士路润等数十人断发请战。霸知士心锐，乃开营后，出精骑袭其背。茂、建前后受敌，惊乱败走，霸、武各归营。贼复聚众挑战，霸坚卧不出，方飨士作倡乐。茂雨射营中，中霸前酒樽，安坐不动。军吏皆曰：“茂前日已破，今易击也。”霸曰：“不然。苏茂客兵远来，粮食不足，故数挑战，以徼一功之胜。今闭营休士，所谓不战而屈人之兵，善之善者也。”茂、建既不得战，乃引还营。其夜，建兄子诵反，闭城拒之，茂、建遁去，诵以城降。时卢方与匈奴、乌桓连兵，寇盗尤数，缘边愁苦。诏霸将弛刑徒六千馀人，与杜茂治飞狐道，堆石布上，筑起亭障，自代至平城三百馀里。与匈奴、乌桓大小数百战，颇识边事，数上书言宜与匈奴结和亲，又陈委输可从温水漕，以省陆转输之劳。事皆施行。封淮陵侯。永平二年，以病卒。
　　孙子曰：“能愚士之耳目。”霸诡言冰合而得济。又曰：“不得已则斗。”霸不救马武而使之力战。又曰：“屈人之兵而非战。”霸闭营休士而屈茂、建是也。
　　●后汉臧宫
　　臧宫，字君翁，颍川郏人也。从光武征战，诸将多称其勇。光武察宫勤力少言，甚亲纳之。及至河北，以为偏将军，从破群贼，数陷陈却敌。光武即位，以为侍中、骑都尉。建武十一年，将兵至中庐，屯骆越。是时公孙述将田戌、任满与征南大将军岑彭相拒于荆门，彭等战数不利，越人谋畔从蜀。宫兵少，力不能制。会属县送委输车数百乘至，宫夜使锯断城门限，令车声回转出入至旦。越人候伺者闻车声不绝，而门限断，相告以汉兵大至。其渠帅乃奉牛酒以劳军。宫陈兵大会，击牛酾酒，飨赐慰纳之，越人由是遂安。宫与岑彭等破荆门。岑彭下巴郡，使宫将降卒五万，从涪水上平曲。公孙述将延岑盛兵于沅水。时宫众多食少，转输不至，而降者皆欲散畔，郡邑复更保聚，观望成败。宫欲引还，恐为所及。会帝遣谒者将兵诣岑彭，有马七百匹，宫矫制取以自益，晨夜进兵，多张旗帜，登山鼓噪，左步右骑，挟船而引，呼声动山谷。岑不意汉军卒至，登山望之，大震恐。宫因纵击，大破之。斩首溺死者万馀人，水为之浊流。延岑奔成都，其众悉降，尽获其兵马珍宝。自是乘胜追北，降者以十万数。军至平阳乡，蜀将王元举众降。进拔绵竹，破涪城，斩公孙述弟恢，复攻拔繁、郫。时大司马吴汉亦乘胜进营逼成都。宫连屠大城，兵马旌旗甚盛，乃乘兵入小雄郭门，历成都城下，至吴汉营，饮酒高会。汉见之甚欢，谓宫曰：“将军向者经虏城下，震扬威灵，风行电照。然穷寇难量，还营愿从他道矣。”宫不从，复路而归，贼亦不敢近之。进军咸阳门，与吴汉并灭公孙述。帝以蜀地新定，拜宫为广汉太守，封＿侯。十九年，妖巫维汜弟子单臣、傅镇等，复妖言相聚，入原武城，劫吏人，自称将军。于是遣宫将北军及黎阳营数千人围之。贼谷食多，数攻不下，士卒死伤。帝召公卿诸侯王问方略，皆曰：“宜重其购赏。”时显宗为东海王，独对曰：“妖巫相劫，势无久立，其中必有悔欲亡者。但外围急，不得走尔。宜少延缓，令得逃亡，逃亡则一亭长足以禽矣。”帝然之。即敕宫撤围缓贼，贼众分散，遂斩臣、镇等。宫还，迁城门校尉。宫以谨信质朴，故常见任用。后匈奴饥疫，自相分争，帝以问宫，宫曰：“愿得五千骑以立功。”帝笑曰：“常胜之家，难与虑敌，吾方自思之。”二十七年，宫乃与马武上书曰：“匈奴贪利，无有礼信，穷则稽首，安则侵盗，缘边被其毒痛，中国忧其搪突。虏今人畜疫死，旱蝗赤地，疫困之力，不当中国一郡。福不再来，时或易失，岂宜固守文德而堕武事乎？今喻告高句骊、乌桓、鲜卑攻其左，发河西四郡、天水、陇西羌胡击其右。如此，北虏之灭，不过数年。诏报曰：“黄石公记曰：柔能制刚，弱能制强。故曰：有德之君，以所乐乐人；无德之君，以所乐乐身。乐人者其乐长，乐身者不久而亡。舍近谋远者，劳而无功；舍远谋近者，逸而有终。逸政多忠臣，劳政多乱人。故曰：务广地者荒，务广德者强；有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复欲远事边外乎？诚能举天下之半以灭大冠，岂非至愿？苟非其时，不如息人。”自是诸将莫敢复言兵事者。宫卒。
　　孙子曰：“形之，敌必从之。”宫令车声不绝，而敌疑汉兵大至。又曰：“昼战多旌旗。”宫多张旗帜，登山鼓噪而敌震恐。又曰：“围师必阙。”宫彻围缓贼而斩臣、镇。又曰：“非危不战。”宫欲灭匈奴，光武以谓不如息人是也。
　　●后汉祭遵
  </div>
  <div class="pagination">
   <span class="current-page">
    1
   </span>
   <a href="十七史百将传_page2.html">
    2
   </a>
   <a href="十七史百将传_page3.html">
    3
   </a>
   <a href="十七史百将传_page4.html">
    4
   </a>
   <a href="十七史百将传_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
