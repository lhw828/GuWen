<!DOCTYPE html>
<html>
<head>
    <meta charset="UTF-8">
    <title>名臣碑传琬琰集 - 第 6 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣碑传琬琰集 - 第 6 页/共 22 页</h1>
    <div class="content">　　
　　名臣碑传琬琰之集上巻二十七
　　
　　（宋）杜大珪 编
　　
　　周侍郎沆神道碑　　司马光
　　
　　周以国为氏汉魏以来世有显人公之先家于益都曽祖考讳仁贵不仕祖考讳子元举三礼登科为深州司法参军契丹覆深州举室罹祸朝廷哀之赠大理寺丞祖妣田氏追封仙逰县太君考讳圭时适在外得免朝廷赐以官终太子中舎累赠尚书左仆射妣李氏累封常山县太君君讳沆字子真举进士一中上第除胶水县主簿初试吏事精敏如素习上下称其能徙诸城主簿用蔡文忠公荐迁镇海军节度推官知渤海县濵州大吏恃府势筑室鄣民居害其出入民诉县以十数前令莫敢直公立表撤室收吏抵罪豪猾惕息岁余召入改著作佐郎县民诣转运使杜祁公为奏诏许之会公以母老疾求监青州税寻以忧去职服除知嘉兴县赵元昊扰西陲诏近臣举可通判陜西诸州者富丞相时知制诰以公名闻擢通判凤翔府以权发遣盐铁判官召还改江西转运判官公固辞愿得近乡里一官以谋葬乃改知沂州过京师入对言事仁宗善之赐服银绯到官数月召还为开封府推官俄迁判官会湖南蛮唐盘二族杀掠居民官军讨之数不利有诏本路遣人招抚蛮辄杀之乃以公为转运使委之经画辞行仍服金紫公至上言蛮骤胜方骄未易怀服宜须秋冬进兵击之蛮地险气毒其人骁悍善用鋋盾北军不能与之确请选邕宜融三州澄海忠敢知其山川习其伎艺者三千人入捣巢穴余兵络山足出则猎取之俟其势穷力屈然后可招抚也朝廷用其策二族皆除湖南遂平是时军旅暴兴运路险涩公随宜区处资粮丰给而民不疲病召为度支判官行未至复加直史馆知潭州兼荆湖南路安抚使先是北军戍湖南山溪者或朞年或再朞乃代去再朞者多死瘴疠公奏以为不均请皆以朞年为断所生全甚众归朝除河东路转运使自庆厯以来河东行铁钱民多盗铸吏以峻法惩之抵罪者日繁终不能禁公乃命髙估铁价盗铸者无利不禁自息入为度支副使侬智髙冦掠广南既败走诏以公为西路安抚使天子以岭南地恶命公非贼所残州县不必往公曰天子之命至仁也然逺民新罹荼毒尔敢不究宣天子之泽以面慰之乎遂徧行州县虽穷僻无不到者民避贼多弃田里逺去吏以常法满半岁不还者皆聴人占佃公曰是岂与凶年逃租役者同乎奏更延期一年召使复业有已为人占佃者皆夺还之仍免其一年租三年役贫者县官贷以种粮由是岭南民复安集又奉使契丹还加天章阁待制为陜西都转运使未几改河北初河自横陇西徙趋徳博后十余年又自商胡西徙趋恩冀朝廷皆以功大遂不复塞有李仲昌者建议请自商胡口下凿六塔渠引河东注横陇故道用功省而利大诏遣使者与公行视利害公上言国家近议塞商胡计用薪苏千六百四十五万役工五百八十三万今仲昌奏塞六塔计用薪苏三百万计共是一河其塞之工力不容若是之殊盖仲昌故为小计以求兴役殆非事实又即日河水广二百余歩六塔渠广四十余歩必不能容且横陇下流自河徙以来填阏成髙陆其西堤粗完东堤或在或亡前日六塔水微通分大河之水曽不及十分之三濵水之民丧业者已三万余戸就使如仲昌言全河东注必横溃泛滥齐博徳棣濵五州之民皆为鱼鳖食矣今自六塔距海不啻千余里若果欲壅河使东宜先治水所过两堤使皆髙厚仍备置吏兵分守其地多积薪苏以防冲决乃可为也然其劳费甚大恐未易可办以臣度之六塔实不可塞朝廷卒用仲昌议塞之既塞不终朝复决齐博等州果大被水害朝廷乃窜仲昌于岭南诸阿附其议者亦抵罪众始知公议为是公又上言民惟水灾皆结庐堤家粮乏可哀臣欲辄发近仓赈之顾大恩当自上出臣不敢窃取为名愿亟遣使者案视收恤之朝廷从之未几徙河东都转运使踰年迁龙圗阁直学士知庆州兼环庆路经略安抚使边民多阑出塞贩青盐抵重法公请损官盐之价犯者稍衰入判三班院兵部太常寺通进银台司仁宗山陵卤簿使又以遗留物奉使契丹公以二使皆有厚赉不欲専之因托以力不能兼辞使契丹不行士大夫美之英宗初即位契丹遣使贺干元节公为馆伴诏取书入置柩前使者固请见上曰取书非故典也上以方衰绖不许使者执书不肯授合门公曰昔北朝有丧南使至栁河而还朝廷重邻好聴君前至京师逹命于先帝恩礼厚矣奈何更以取书为嫌乎使者立授书是时朝廷未知契丹主之年公从容杂它语以问使者使者出不意遽以实对既而悔之相顾愕眙曰今复应兄事南朝矣顷之迁枢密直学士知成徳军兼真定府路安抚使士俗多弃亲事浮圗公案籍阅其不如法者皆斥还其家凡斥数千人在真定数年以疾辞位治平四年以戸部侍郎致仕其年八月丁未朔薨于家年六十九公为人荘重动止皆有法不妄笑语居家孝友甚至而当官谨严始终如一鉏奸卫良摧强抚弱去嘉兴二十年人有过其县闻民间犹思咏之以为前后无有罢潭州民遮道不得行公谕解不能却乃旋鞚而南曰当与汝归耳众喜奔呼争先道稍开公跃马北去追至境者尚数百人与僚佐议事其言当者立从之不当不面斥其短徐曰某意欲如此为安众亦不能易也所部官属有罪先以好言谕之不变乃案致于法犹为亏除不尽绳也有死于官下其家孤贫不能自归者必为赙敛卫送或无归者则为存处立生业嫁其女诲其子弟视如亲戚故人始望其貌皆懔然畏之久而求其心乃知实仁厚长者也先娶王氏再娶刘氏封彭城郡君皆先公即世三男莘将作监主簿百药大理寺丞常大理评事二女适太常博士荣安道来安令江懋简公薨之岁十月已酉葬于先茔百药暨常欲刻碑临道俾异日乡人皆得瞻公之墓不忘公之徳请馆阁校勘梁君寿状公之功行以授某命为之铭某昔通判并州事事公于河东虽自知无文不敢终辞铭曰
　　
　　古之君子徳盛道尊望之俨然即之也温公正衣冠严不可干施之于政乃仁乃寛吏畏而悛民思不谖款铭埀美以告后昆
　　
　　赵枢密瞻神道碑　　范祖禹
　　
　　元佑三年四月登进辅臣以尚书戸部侍郎赵公为枢密直学士签书枢密院事明年六月拜中大夫同知院事五年三月丙寅薨于位年七十有二讣闻皇帝太皇太后震悼趣驾临奠哭之哀辍视朝二日赙襚加等赠右银青光禄大夫诸孤奉丧归盩厔诏遣使护之其年九月壬午葬孟兆杜先茔中书侍郎傅尧俞诔公行而铭诸墓其孤又以状请于太史氏将刻之碑祖禹窃惟元佑之初太皇太后保佑皇帝功格于天眷求老成经纬万事凡所建置必视祖宗之旧与吾民之所欲是以海内欢欣震动歌咏圣徳如祖宗时岂有他哉由用得其人也当是时公召自沧州不三岁登右府人不以为速既在位天下想闻其风所言于上前者人不得而悉知其所可见者寛厚清静息兵省刑民无劳役四方安枕公既没而人皆叹恨以为未尽其用也然则宜以是铭于碑公讳瞻字大观其先亳州永城人曾祖赠太子太保讳翰曾祖妣昌国夫人王氏祖供备库使赠司徒讳彬祖妣歧国夫人李氏考太子宾客赠太尉讳刚妣庆国夫人张氏自太尉始徙凤翔今为盩厔人公少力学以行义髙乡里登庆厯六年进士第初任为孟州司户参军移河中府万泉令以圭田修学校邻邑之士裹粮而至改秘书省著作佐郎知陜州夏县作八监堂书古贤令长治迹以自为监不烦刑罚而狱讼理父老至今称诵之以秘书丞知彭州永昌县筑六堰均灌溉以絶水讼民以比召杜改太常博士知威州公以威茂杂夷獠险甚而难守不若合之而建郡于汶川因条着其详为西山别録及熈宁中朝廷经略西南就公取其书考焉迁尚书屯田贠外郎英宗治平元年自都官贠外郎除侍御史上疏请揽威柄慎赏罚广聪明更积弊帝嘉纳对埀拱殿称善久之诏遣内侍王昭明等四人使陜西招抚蕃部公言唐用臣者为观军容宣慰等使后世以为至戒宜追还使者责成守臣章三上甚激切会文彦博孙沔经略西鄙又遣冯京安抚诸路公请罢京使専委宿将夏人入冦王官庆帅孙长卿不能御会长卿加集贤院学士公言长卿当黜赏罚倒置京东盗贼数起公请易置曹仆守臣之不才者未报乃入对力言乞追还昭明等不则受显逐帝为改容纳之二年秋京师大水诏百官言事多留内公请悉出章疏付两省官详择以闻帝从之先是六月诏议追尊濮安懿王典礼公首上疏论称亲非是愿与建议之臣对辨以定邪正章七上又与吕诲等合十余疏既而皇太后手书尊濮王为皇三夫人并为后公杜门请罪翌日诏令速赴台公怀侍御史敕告纳帝前乞去职诏还其敕告公又上疏以死争之劾议臣与中人交结惑母后降手书反欲归过至尊自揜其恶其十月假太常少卿接契丹贺正使入对延和殿帝问濮园议公曰陛下为仁宗子而濮王称皇考即二父非典礼帝曰卿尝见朕言欲皇考濮王乎公曰此乃大臣之议陛下未尝自言也帝曰此中书过议朕自数岁先帝养以为子岂敢称濮王为皇考耶公曰臣请退谕中书作诏以晓天下之疑是时连日阴晦帝指天色示公曰天道如此安敢更褒尊濮王乎朕意已决亦无庸宣谕公曰陛下祗畏天戒不以私妨公甚盛徳非臣愚所及帝重违大臣又嘉台官敢直言不决者久之会建议者言于帝以为难与言者并立于是吕诲等皆罢公使还待罪乞与诲等同贬不报合门趣公入对复恳请帝曰卿欲就龙逢比干諌争之名乎孰若学伊尹傅说留以辅朕之不逮公皇恐退上疏曰臣何敢拟伦前贤亦终不敢奉诏使朝廷有同罪异罚之讥章又十一上遂出通判汾州自是公名重天下神宗即位迁尚书司封员外郎知商州就除提点陜西刑狱熈宁三年入为开封府判官奉使契丹因奏事帝问曰卿为监司久当知青苗法便也公曰青苗法唐行之于季世扰攘中掊民财诚便今陛下欲为长久计爱百姓诚不便时用事者以公有人望可藉以为重欲公助已使其徒阴谕公曰当以御史知杂奉待公不应由是不得留京师出为陜西路转运副使同列欲更置运事与公议异除公知泾州后公之言颇与事酬复以公为转运副使改永兴军路转运使以亲老请便郡得知同州七年朝廷患钱重欲置交子以权之命公制置公以谓交子恃本钱法乃可行如多出空劵是罔民也转运使皮公弼议不合章交上朝廷方以事委公弼移公京西南路转运使以亲老不行十年差知陜州未几请还乡里除提举凤翔府太平宫丁太尉忧服除易朝请大夫知沧州今天子嗣位转朝议大夫召为太常少卿拜户部侍郎元佑三年请老优诏不允其四月遂辅政封开国侯因进对言机政所急人才而已今臣选武臣难遽尽知请诏诸路安抚转运使举使臣科别其才第为三等籍之以备选任自元丰中河决小吴北注界河东入于海先帝诏曰东流故道淤髙理不可回其勿复塞乃开大呉以护北都至是水官请还河故道下执政议公曰开河役夫三十万用梢木二千万自河决已八年未有定论而遽兴此大役臣窃忧之今朝廷方遣使相视果以东流未便宜亟从之若以为可回宜为数岁之计以缓民力议者又谓河入界河而北则失中国之险澶渊之役非河为限则敌冦不止公曰王者恃徳不恃险昔尧舜都蒲冀周汉都咸镐皆歴年数百不闻以河障北人澶渊之役葢庙社之灵章圣之徳将相之智勇故敌帅授首岂独河之力哉后使者以东流非便而水官复请塞北流公固争之卒诏罢夫役如公所议洮河诸戎以青唐首领寖弱可制欲倚中国兵威以废之边臣亟请用师公曰不可御敌国以大信为本朝廷既爵命之矣彼虽失众心而无犯王畧之罪何词而伐之若其不克则兵端自此复起矣乃止又乞废渠阳军纾荆湖之力诏谕西夏使归永乐遗民夏人聴命公既属疾犹以邉防为忧及薨太皇太后谕辅臣曰惜哉忠厚君子也公寛仁爱人惟恐伤之色温而气和人望之知其长者也其在朝廷义所当为勇若贲育守之不变事君与人一以至诚表里洞澈如见肺腑故面引廷争而人主益知其忠未尝为同而僚友莫之或怨其诚悫素信于人也娶刘氏尚书驾兵部郎中晃之女贤淑孝敬配徳君子治家有法度先公十六年殁追赠益昌郡夫人子四人孝谌瀛州録事参军献诚知唐城县事某早卒彦诒太康主簿皆强学力行是似是宜孙男六人基郊社斋郎埀假承务郎塈右承务郎壁垦坚未仕孙女五人曾孙男二人戭戡公所著春秋论三十巻史记抵牾论五巻唐春秋五十巻奏议十巻文集二十巻西山别録一巻惟公在仁宗之世为循吏事英宗为争臣神宗朝出处以义二圣从民所望遂大用之而居位未几功业不究然其着见之效已暴于天下炳于后世列于太常藏之史官考公行事所至可纪今掇其大者揭之神道以诏于无穷铭曰
　　
　　挺挺赵公惇徳有容遗我后嗣实自祖宗在仁宗时公始试吏民曰父母来予攸塈简于英宗正色匪躬帝钦良臣曰惟汝忠爰暨神考公心如一言有违从不挠其直二圣曰咨汝惟旧臣亟其就位翊我枢钧元佑之政惟天是若天聴于民惟民是诺公在庙堂四鄙戢兵靡有内外皆吾孩婴天向仁人锡公寿考方终相之不慭一老南山有亏公名永埀过者必式忠厚之碑
　　
名臣碑传琬琰之集上卷二十七


　　●钦定四库全书
　　
　　名臣碑传琬琰之集中巻一
　　
　　（宋）杜大珪 编
　　
　　马忠肃公亮墓志铭　　晏殊
　　
　　巨宋有天下重三后光九围淑清慎柬豪隽宣扬治迹海岳冥助英贤辈出惟仆射扶风忠肃公讳亮字叔明委质三朝勤身四方践履华显保绥吉禄尽瘁克终褒甄有加进退哀荣为儒臣表式公之先本居彭城中徙庐江因而占籍曾祖复王父韬潜颖弗耀里仁多裕烈考泽仕至西头供奉官累赠太师中书令尚书令舒国公五代遘屯隶名戎幕皇朝拓统献策帝阍引籍三阶之涂警寇两河之涘逺图未艾衍庆方隆公即第三子也生有淑灵长而偲杰锺庭闱之意爱乐文史之芳润太平兴国中神宗振策万?来王亲御英彀博延材等公甫踰弱冠绰有神锋一上中进士第得大理评事知太平府益湖县丁外艰朝制抑夺充穷莅事自呉会之平也士人族属不许渡江公髙堂暮年愒日荣养恳乞迎侍优恩赐许改丞大匠入佐著作监群舒榷酤授殿中丞上言诗赋小才不足观士愿先策论以擢优长顷之同判毗陵郡编戸数百积亏算缗家赀已空刑绁未解公面释覊絷谕之借偿如期悉来宿责皆复版籍既阜銗筩实繁精心不疲圜圄无禁采访使罗处约摭其实状飞表以闻受代还朝面赐五品服命知濮州期月政闻部民留借驲骑传召宪台论荐遂充福建路转运使提点刑狱闽蜑荒外部居辽夐公星言夙驾恻隠穷微六姓（阙）衔寃引伏由察视而全活数族田讼积年迁蒙自辨明而决遣外台路奏稔达朝闻就迁太常愽士知福州翰林学士承旨苏公易简举才任治赋促召提点三司未几以聮职匪彛力求外补出知鄱阳扁舟径行仅及都外而伊人受戮识者许其先见邑有豪族怙强専杀依违十载未伏其辜公发擿按问实时论决又表十二戸民积负七百余万鼔铸钱币亡佣至大经常所费物力■〈罒干〉充公奏于池阳分置炉冶供亿既羡课程增倍着在令甲迄今便之寻改殿中侍御史真宗践祚迁刑部员外郎公以圣绪重熙嘉猷罔伏谠言四事奏记槐庭大畧以征税所通杼轴斯窘恩诏屡下官曹废格诛敛弥急疮痍未复愿出宸断大滂和令惟新肆赏施及戍兵贵不踰时式符涣汗邦朝近制屡以宗藩尹京地处猜嫌谓宜革罢引弓裔俗鸣镝犯邉冀讲和戎用康居业囊封上达时论然之咸平初代还以京西河东二路租欠巨万诏徃蠲除又以陇州计籍失言公钱千余万受命按劾至则考文簿详耗登辨朱墨之出入见四三之名实得其舛误罔益毫分疑论氷释吏胥岳抃复命主判三司都磨勘司先是浙右行商许其泛海有自姑苏抵海陵以鬻枯鱼者盐铁使陈恕按籍责其枉道倍诛算金连岁督理家人上诉诏下计庭会议寀寮云集靡敢异辞公独与刘综条附前令请从释放皇明奬纳嗣降曰俞三年春益部挻灾寅车致讨授西川转运副使法坐临遣圣颜弥渥事有利病悉从便宜遄正使名以隆朝任矢石之际输将不前编贸滞鹾力资餫饟迨乎讫役民不告勤逆党既歼虎臣擅命恣行威戮姑快侈心公义感其诚辨回其虐霜锋之下所活千人捷羽既闻玺书埀奨改兵部员外郎赉钱五十万大兵之役斗米直千公出廪轻价遂苏民命明年承诏入奏加直史馆赐白金三百两会送贼中伪署八十余人至者枢臣将尽戮之公入对近墀愿从寛宥亟诏议于上前当轴抗声其词甚确公曰胁从罔理是亦何诛且污染之中此为百一余或鸟惊雉窜倾听德音一闻大刑孰不危惧今兹议者虞其退不悛心臣敢以百口保其无叛且又先朝贼顺之党皆获全生一昨冦攘不闻助乱昌言感悟圣主从之亦既复职励精为治尽削租负力痊疲瘵咸泉之井构白兴利日久味薄课缗独存监司之人笞逮求辨公则察其区处第其耗穰损减堙除皆有条教岁运賨布达于渚宫头会俚民董其舟漕风波悍险士卒侵渔破产毁宗是为常法公则罢其赋役责其兵师闾里获安农穑无扰凢十八州军经馈师者是秋输赋悉奏蠲之诸禁部吏之官榷钱倍息以杜贪猥灌口丛庙一方岁祠啸聚憸人并将戎械跨踰境邑僣乱仪章申令革絶用惩非法董齐噢咻无不至焉五月报政延见便坐雍容启奏上曰自兹已徃朕无西眷之忧矣面赐金紫俄命知潭州都会要冲事机丛悉牢犴空阒丝言贲奬邑有亡卒潜游聚乐敢行凶慝黩乱人伦胁制羣氓为日滋久爰有四辈合谋杀之司败论辜将寘于法公以为亢宗除患理有可矜观过知仁刑之所赦傥循常而冐请必见沮于有司措心得宜获戾无悔命笔専断悉从矜贷削封引咎朝论韪之景德初移知升州途次浔阳岁逢骄旱榖价腾涌道殣相望公曰圣上爱民甚于赤子拯溺者不循矩步救火者不问大人有利国家専之可也于是取荆湘永米数十舰移牒郡守促行赈给因附驿言江界郡国阻饥为甚牧长巽懦不时以闻愿择材臣抚循察视仍罢官籴许行贩粮朝廷尽可其奏立命近臣张知白等五人乗传分路缓刑均贷公既即治所益求人瘼轻扬之俗忿鸷成风失意相雠乗昏纵火申命伺察动无隠漏大歼恶少乃絶震惊僣国遗区藩仪未缉幕庭之会器服不充牙城东北自伪朝德昌宫地后庭铅粉徃在焉公撰曰庀徒依神致祷掘次袤丈得汞二百余斤鬻之获缗百万以备供帐绰然有余岁满入加工部郎中三日擢授右谏议大夫知广州盖宜冦初平思宁逺俗也受元符之岁二月公至番禺澄海役兵有出戍而从乱者宗属二百余人法当配隶皆奏释之濒海盐夫有负课而乏资者妻孥质于豪族岁久未贳悉遣还之招携裔蛮杜絶侵扰期年蕃舶四倍而来琛赆骈凑耆髦骇叹较于旧课百万其赢天子异之命中贵人就颁燕劳逺夷百众陪预下筵是岁升中乔岱公命大食商酋陁婆离蒲含沙等共执方物贡于岳趾中邦耸观大礼増华交州使人道出都府常时贸易多所稽留怠忽条章喧烦里闬公榜揭科禁犯而必行畏威敛迹罔复干迕封祀均庆进左谏议大夫二年有诏方国各营天庆观以昭瑞命公进思替否旁念裕民但葺开元用寛劳费又以秩当讽谕内激忠纯引用邦封逺禆宸听所辞悃愊时论嘉之遄以久处瘴处恳求移莅遂改知虔州五年之民阖境遗爱绘公之像共致生祠南康奥区生齿繁伙公命録孝行图于府门灵鹊缟姿族生庭树幼艾惊异讴谣变风四年汾祀礼成加给事中踰岁徙知洪州在途询利病奏放庐陵临江洎本郡余税诏悉允之溪蛮扰邉朝右咨帅遣三班殿侍赵吉驰驿赍诏命知荆南府兼荆北路兵马都钤辖赐中金五百两嗣降宸旨彰明委注尝闻具狱独疑枉滥榜笞既久不复自明公引造黄堂屏去斋侍苦言感动幽悃乃申为召左证实时纵去曾未数日罪人斯得又有父子同诉失其冢妇公潜讽胥史就询所居知其前后皆有津涉宻选干吏网于水中翼日而获沉尸即辰而辨谋杀荆呉之闵雨也请停市籴轻价以济流庸宫邸之遗烬也首纳圭田率众而资完葺八年春政成入觐面奉宸谕徧朝宫观七月以尚书工部侍郎再守金陵期年就知杭州加领集贤院学士前此大萃戎旅筑修坊堰出没泥潦多为足疹有诏曰江岸兴功盖非获已役人婴疾良用轸怀宜具筹划飞邮来上公至部例谒伍员之庙躬袖诏检示于睟像且曰帝念若此神其鉴之苟无冥应安用严祀诘旦主吏称潮势逺却汇于他境又累夕堤沙横出绵亘数里罢役夫七千有余廛井耆艾用竺干法会僧以感圣图入贡遣中贵人诣水滨为道家醮席投龙壁而报贶钱氏之有国也近邑茶园二十六所歴年滋久枯枿仅存每岁役兵三千责办常课因縁采撷恣挠田闾公悉命芟燔变収庸调地征无失民患不生湖秀荐饥流亡猥集既出京廪赒于困穷复谕豪宗共为敛施四封之内全度居多飞蝗为灾蔽日而至轸忧南亩躬祷呉山羣乌荐食灵雨纷洒苗螟尽毙原穑无伤地本司呉俗营机鬼椎牛击鼔颇紊彝章送徃之仪过为奢纵炫饰华采喧嚣路衢公明设教条一遵礼法巫风顿革品类知方天禧三年入拜御史中丞占对左墄牢让数四上曰卿所至有异政宜当此授因目辅臣称其介直公以纲宪之地表模所属遭时振擢鋭意修明且言近世公私不敦礼教二亲藁殡即议星居利析货财缓营窀穸伤风坏俗莫大于斯请自今未讫迁祔无得分异又桑门之众十万其徒狡狯惰游倚为渊薮岁格之外宜罢削缁较试之辰愿责攸司保任稍婴杂滥勿许甄収山海之滨茗盐为业食周是乐舍鲁是从时有搜获罪同裨贩愿许兹类减其半坐宸聦采纳咸署令焉踰岁拜疏避荣愿守乡郡以兵郎侍郎领集贤院学士知庐州维梓恊恭于藩播咏辍我股肱之寄荣兹父母之邦五年春换印江陵秋八月剖符建业或两然巴烛或三舍召棠不烦更张可以清啸今上纂服进尚书右丞季冬再领肥川之任间一岁卜习长至肇禋紫坛公以为六御飞天大明继照忝备亚卿之列未瞻八采之光夫岂寅恭不遑宁处愿奉计籍入朝王会制曰可天圣二年冬执玉来觐二宫加礼从祠吉土恊赞鸿休歴判尚书都省知审刑院讲法宫之仪矩慎丹笔之详平颀然宿望冠映朝列近制郊祀有日先庚申令闻知而犯戒以不原忉状之民尚干法禁至期论谳多获从寛公以为上无戏言法在必罚况更诞告不可稽诛请饬攸司必正其罪三年加工部尚书知亳州封境积卑潢污败稼请均羡廪假贰疲甿挤壑之备按堵如旧后二载移知江宁军府鹿轓屡及隼斾如归耋耄多存邑居相庆踰岁礼年云及拜疏乞身优答未许明年再表诚请乃授太子少保致仕仍给全俸寻奏诏每有章奏附驿以闻公轻舸南还阖门宴处子孙宻侍邑里明欢丞相东平吕公孺筮仕之初词藻宏茂公识其逺至眷以嘉姻果膺国栋之隆脗合凤鸣之兆至是东平公首赋章什赞扬髙躅三司两掖咸有咏歌投赠德门瑑刋金石中朝南纪均着美谈八年肆类加金紫光禄大夫燕申之中谈诵为乐厯采竺典尤邃华严久之谓所亲曰吾梦想有异大期非逺因絶荤茹殆更弦晦一日奄遘微疹退安丈室凌晨澡颒衣居士服徧召近族朂之治行口占遗疏以别宗姻夜分命易新衣尽袪左右合手诵佛凝然化徃乃九年孟秋之辛酉也享年七十有三上闻讣嗟恻为辍视朝一日褒赠右揆録其孙玘为将作监主簿曾孙永锡试秘书省正字弟之子仲良试秘书省校书郎太常考行举易治之典以仲冬乙夘返真宅于合肥县之先茔从吉卜也公首娶刘氏摄尚书省校书郎诲之女追封彭城郡夫人继室朱氏工部侍郎昻之女封沛国郡君皆以盛族绍恢中馈先公而没咸附隧挺男曰仲宣大理寺丞仲容太常寺奉礼郎仲谋大理寺丞仲甫大理评事钦率忠教足光系绪仲宣以肯构之长用裕承家延世推恩当践闺籍能报冲退让于族人多士清论嘉其令范曰朝哥洎大理评事仲卿三藏奴或殇或天元女英国夫人以左相小君之贵冠内朝命妇之班象服斯煌二宗有耀退见长乐延恩外门先■〈女氏〉彭城之封乃褒优之异等也次曰堂涂数龄而殒次适太平州军事判官戴宏太常愽士永之子次适殿中丞吕居简旧相许文穆公之子次适前进士张士惑司封员外郎希颜之子次适将作监主簿锺离景裕龙图阁待制瑾之子幼适太庙室长张去奢亦希颜之子公之兄曰邕彬不仕弟用终宣州泾原令测终殿中丞俨今为虞部员外郎皆有吏道外分朝寄自颜近属荐绅曳组者二十余人率由公之保荫公策勲疏爵皆极等威赋室三千四百室真食八百戸儒臣清列无不扬践再牧庐荆四临秣陵质于近古罕有其比角犀丰盈神采秀澈髭须美甚盼视晔如愤疾奸回探汤而扼腕尽伤穷困据蒺而疚心谈忠义也或流涕而縁缨誉美善也必盱衡而击节其御下也始若严峻而要存仁恕其听讼也初如疑误而意在平反手着符教训齐官属务敦公共蔑去依阿能断大事不婴小节理有盘错谋成跬步輷然而电霆振騞然而髋髀解兹实过人者已夙重交契不轻然诺急难是拯荣瘁罔踰戴永者公之同年生也出刺邕管道经长沙齿耋家贫忧形于色公许以姻援寛其欝陶曾未数月果闻殂谢公遣迎櫘椟旋塟里闾存恤其家致于有立中人李怀谅本家南海充使而还常命郡寮会其茔域众情瓦合咸议枉车公独介然拒其越礼公之在蜀也军须日急乗驲宵征导骑失途误登废栈径之斗絶马不能旋公自述忠勤祷于上下倒行数百始得平衢既而列砦攻城中宵露坐适与戎校询谋事机俄顷如厕命其李处仅踰数步飞石毙之满秩言旋乗舟下峡长赢仲月水潦方臻俗传兹时不利沿涉公又祈于山川曰傥吾不欺于物有惠于民半月不雨俾予善达洎夫经滟滪歴瞿塘安若枕席俄而大树回盼川路无相继者又虔川赣石亘三百里非遇泛涨不能寸进公赴南昌也久属晴霁稽于戒行既登舳舻潜祝冥佑中夕水势暗长川航尽浮篙工验之深已踰丈未晓而霁送车无及是皆众所传信谓之诚感重慎徽纆训严吏胥晨兴视事首阅缧籍得其曲要然后长居社稷大祠风雨常祭牲牷器服省视必躬陟降献羞耸兢如在精纯所达丰楙随焉至性纯孝加常一等生辰讳日时飨间祠悲涕感慕讫于终夕赴潮沟日以公田米千斛命赐白金数百两获镪百万视之泫然曰禄不及养此将安用持对亲像誓追冥福即致清凉佛寺以助缮修理余杭日有梵僧妙德以舍利遗公实有灵应且曰必兴佛事公复典肥上遇越僧怀谨谋建塔于邦之永昌寺适契前诺为鸠众力仍辍廪俸资其崇构九层之峻数载而成遂瘗灵骨勑以普慈为额赐相轮而宠之某覊贯之年获拜隅坐国士之待颇踰侪伦今也云亡吾将安仰曩接余论备聆懿实思效刋述形于愿言用移挂剑之诚布在披文之作寺丞泣撰风迹邮传上都得竭陋庸兾垂悠永老竜游矣安用法于狂言宣父呜呼犹足志于君子辞则非腆而善其不诬后之人如有传名臣良吏之为者其取证于此也姑系之以铭曰
　　
　　猗夫仆射之德备温恭正直沉毅威克处烦不惑文武该具周行景式猗夫仆射之功佐二朝两宫极虑纳忠班常有融岳镇渊渟妥绥四封二十三政骞翊内外刄解盘结风生要会人之所难我则为最五十二禩更尝险艰兵疠不侵寿康以还帝奬有劳时瞻汝贤鹑首标扬黄锺旅月宰木摧阴飞霜急节辂褒旅塟輤裧成列辕马悲局虞歌惨咽陟彼卬阜南瞻陇阙廞冩敛翼抑车回辙泉帐宵耿松烟暮结刻镂龟础宣扬懿烈
　　
　　名臣碑传琬琰之集中巻一
　　
　　●钦定四库全书
　　
　　名臣碑传琬琰之集中巻二
　　
　　（宋）杜大珪 编
　　
　　田谏议锡墓志铭　　范仲淹
　　
　　公讳锡字表圣世为京兆人唐德之衰徙家于蜀昔武王封舜之后于陈春秋时公子完如齐子孙遂大食采于田而命氏焉厥后将有穰苴相有千秋斯可谓之着矣大王父易直王父成皆隠君子也文而不耀父懿因公之贵累赠尚书左司郎中善教于家尝命公曰汝读圣人之书而学其道慎无速为期二十年可以从政矣公服其训拳拳然博通羣书东游长安从昌黎韩丕复居骊山白鹿观数年器志大成拔王府荐有声于京师太宗皇帝新策天下进士擢公第二人时太平兴国三年秋也释褐除将作监丞通判宣城郡召还改著作佐郎俄拜右拾遗直史馆赐五品服出为河北转运使改知相州就除左补阙移桐庐郡迁起居舍人还判登闻鼓院寻以本官知制诰进兵部员外郎充职以直言改戸部郎中出守淮阳以留狱之谤左降海州团练副使起为工部员外郎直集贤院复戸部郎中真宗皇帝即位迁吏部郎中判审官院兼通进银台封驳司赐金紫求出典海陵郡还台兼御史知杂拜右谏议大夫史馆修撰以咸平六年十二月十一日终于私第享年六十四公自白衣已有意于风化上书阙下请复乡饮礼又请修籍田礼及在朝廷知无不言太宗初既取太原范阳未下帝怒不赏平晋之功中外嚣然而莫敢言者独上书论諌理意深切帝感悟玺书褒荅赐内帑钱五十万僚友谓公曰今日之事鲜矣宜少晦以逺谗忌公曰事君之诚惟恐不竭矧天植其性岂一赏之夺耶在河朔暨相州累章论邉事至桐庐郡以呉越之邦归朝廷未久人阻礼教藐如也公下车建孔子庙教之诗书天子赐九经以佑之自是睦人举孝秀登搢绅者比比焉在郡闻禁中火拜章极言上嘉之及还眷遇愈隆会干明节馆阁多进诗歌帝独喜公之词乃依韵和赐令宰相宣付公又上封禅书谓五代之乱人如豺虎不图复见太平宜崇检玉之礼以荅天意公在西掖会京畿大旱祷祀无应遂抗言切于时政故有宛丘之行咸平初出使秦陇回上三章言陜西数十州苦于灵夏之役朝廷为之戚然出海陵之初以星文示变拜疏请降诏责躬上奉天诫真宗皇帝嘉其意屡召对便殿及行降中使抚安仍加宠赉爰有翰林学士承旨宋公白举公贤良方正以副天下之望一日召对久之且曰陛下以皇王之道为心臣请采经史中切于治体者上资圣览帝深然之乃具草以进手诏荅曰卿能演皇王清浄之风述理乱兴亡之本备观鉴戒朕心涣然所撰三十篇皆隠其目公奉事两朝由补遗歴御史至谏议大夫前后章疏凡五十有二尝谓诸子曰吾每言国家事天子听纳则人臣之幸不然祸且至矣亦吾之分也及终有遗表陈邦国安不忘危之意其家弗预焉天子怛然命中使赙之有制痛悼赠工部侍郎二子改大理评事持丧中并给月俸哀荣之礼其谓至矣后以二子登朝累赠兵部尚书寳元二年某月某日与夫人合塟于泗州临淮县某乡之某原礼也公娶杨氏再娶奚氏封江陵县君能循法度以配君子二子长曰庆述今为驾部员外郎次曰庆余今为比部郎中并克奉堂构有能政于四方女三人长适王氏次适龎氏季适张氏皆以妇道称公动必以礼言必有法贤不肖咸惮伏之出处二十年未尝趍权贵之门在贬废中乐得其正晏如也着文章成五十巻目之曰咸平集行于世论者曰在大禹时皋陶矢厥谟在汤武时伊尹周公为之训诰故教化纪纲莫盛于三代而子孙有天下皆数百年秦灭诗书其风不绍至西汉得贾谊董仲舒其言可以追先王之烈而弗克施使后世王者无复起三代之心由汉始也圣宋定天下太宗鋭意太平真宗之初复亲擢俊乂如田公之徒并见奬用惜乎不终其才岂皇天之意特厚于古欤某幼闻髙风未尝游于其门今驾部先君之履业索文于江外某敢约而修之又采旧老之言而作铭云
　　
　　呜呼田公天下之正人也言甚危命甚竒尽心而弗疑终身而无违呜呼贤哉吾不得而见之
　　
　　碑阴
　　
　　某自始学未冠闻故谏议大夫田公当真宗践祚之初求治方急公稽古以监今日有献月有纳以赞成咸平盛隆之治私心慕仰想见其为人熙宁中始识公之曾孙偃师尉衍因就求观公之遗文后十余年衍为武胜军节度推官知沈丘县事以公文集及墓铭相示且命某为神道碑其墓铭乃故叅知政事范公所为也范公大贤其言固无所苟今其铭曰呜呼田公天下之正人也虽复使他人竭其慕仰之心颂公之美累千万言能有过于此乎某于范公无能为役范公恨不得见田公则田公果何如人哉某不惟愚陋不学且不为人作碑铭已久不敢承命然常怪世人论譔其祖祢之德业圹中之铭道旁之碑必使二人为之彼其德业一也铭与碑奚以异曷若刻大贤之言既纳诸圹又植于道其为取信于永久岂不无疑乎愿审思之脱或可从请附刻于碑阴之末
　　
　　滕待制宗谅墓志铭　　范仲淹
　　
　　君讳宗谅字子京大中祥符八年春与予同登进士第始从之游然未笃知其为人及君歴潍连泰三州从事在泰日予为盐官于郡下见君职事外孜孜聚书作文章爱宾客又与予同护海堰之役遇大风至即夕潮上兵民惊逸皆苍惶不能止君独神色不变缓谈其利害众意乃定予始知君必非常之才而心爱焉君去海陵得召试学士院改大理寺丞知太平州当涂县移知邵武军邵武县迁殿中丞还台会禁中灾下御史府穷究君与秘书丞刘越并上疏论灾异明非人之所能为朝廷贷其狱时明肃太后晚年未还政间君又与越尝有鲠议暨明肃厌代朝廷擢当时敢言者越既卒赠右司谏君拜左正言迁左司谏俄以言得罪换祠部员外郎知信州又监鄱阳郡榷酤就九华山以塟先君既而起通判江宁府丁太夫人忧服除知湖州赐五品服西戎犯塞邉牧难其人朝廷进君刑部员外郎直集贤院知泾州就赐金紫及葛怀敏败绩于定州冦兵大入诸郡震骇君以城中乏兵呼农民数千皆戎服登城州人始安又以金缯募敢死之士昼夜探伺知冦逺近及其形势君手操简檄闗白诸郡日二三次诸郡莫不感服予时为环庆路经畧部署闻怀敏之败引藩汉兵为三道以助泾原之虗时定川事后阴翳仅十日士皆沮怯君咸用牛酒迎劳霈然沾足士众莫不增气又泾州土兵多没于定川君悉籍其姓名列于佛寺哭而祭之复抚其妻孥各从其欲无一失所者予自此数事乃知君果非常之才始请君自代朝廷命韩公琦与予充陜西四路马步军都部署经畧安抚招讨使复命君守本官充天章阁待制环庆路经畧安抚招讨使兼知庆州君奏言今既置四路经畧安抚招讨使而诸路经畧亦带招讨之号称呼无别非统制所宜请去招讨二字朝廷以其知体诏从之君去泾之日其战卒妻孥数百口环其亭馆而号送之观者为流涕君至庆处置戎事甚得机要邉人咸称之会御史梁坚奏劾君用度不节至本路费库钱十六万缗及遣中使检察乃君受署之始诸部属羗之长千余人皆来谒见悉遣劳之其费仅三千缗盖故事也坚以诸军月给并而言之诬其数尔予时待罪政府尝力辩之坚既死台谏官执坚之说犹以为言朝廷不得已坐君前守回中日馈遗徃来踰制降一官仍充天章阁待制知虢州又徙知岳州君知命乐职庶务毕葺迁知苏州未踰月人歌其能政俄感疾以某年月日薨于郡之黄堂享年五十七天子加赐赙礼进一子官呜呼予实知君之才而尝荐之于朝及闻其终泣而诔之惜其才有余而命不足不得尽其术于生民诸子奉君之丧以某年月日塟于池州青阳县九华山金龟原而乞铭于予忍复让哉君河南人曾祖裔赠将作少监祖屿不仕父感雅州军事推官累赠尚书屯田郎中母刁氏渤海县太君追封仙游县太君君娶李氏封同安县君子四人希仲以方畧进前渭州军事推官希鲁登进士第希德举进士希雅尚幼并守将作监主簿女二人长适池州军事推官王栩次适进士刘君轲君少孤性至孝居母丧以哀毁屡病庐墓侧踰年手植松柏数万株生平好学为文长于奏议尤工古律诗积书数千巻以遗子孙中外宗族无不尽其欢心其育人之孤急人之难多矣君政尚寛易孜孜风化在玉山霅上回中岳阳四郡并建学校紫微王舍人琪翰林张谏议方平太常尹愽士源弟起居舍人洙次为之记重修岳阳楼刻唐贤今人歌诗于其上予又为之记君乐于善士大夫亦乐于善而愿书之也可不谓之君子乎铭曰
　　
　　嗟嗟子京天植其才精爽高出诚意一开抗职谏曹辩论弗摧主畧邉方智谋横来嗟嗟子京为臣不易名以召毁才以速累江海不还鬼神何意君昔有言爱彼九华书契以降干戈弗加树之松楸蔽干云霞君今已矣复藏于此魂其依欤神其乐只寿夭穷通一归乎至理
　　
　　曾谏议致尧墓志铭　　王安石
　　
　　公讳某字某其先封鄫鄫亡去邑为氏王莽乱都乡侯据弃侯之豫章家之盖豫章之南昌后分为南丰人某为唐沂州刺史再世生某赠尚书水部员外郎公考也李氏有江南上公进士第一不就太平兴国八年乃举进士中第选主符离簿岁除授兴元府司录道迁大理评事迁光禄寺丞监越州酒税召见拜著作佐郎知淮阳军将行天子惜留之直史馆赐绯鱼袋使自汴至建安军行漕诏曰凡三司州军事有不中理者即验之最钩得匿货以五百万计除秘书丞两浙转运副改正使始谏议大夫知苏州魏庠知侍御史知越州王柄不谙于政而喜怒从人庠介旧恩以进柄喜持上公到劾之以闻上惊曰曾某乃敢治魏庠克畏也克畏可畏也语转而然庠炳皆被绌杨允恭督杨子运公每得诏曰使在外便文全已非吾心也辄不果行允恭告上上使问公公以所守言上由此薄允恭不听言苛税二百三十余条罢之移知寿州寿俗富赀自豪陈氏范氏名天下闻公至皆迎自戢公亦尽岁无所罚既代空一城人遮行至夜乃从二卒骑出城去在郡转太常愽士主客员外郎章献嗣位常亲决细务公言之又言民惫甚宜弛利禁是时羌数犯塞大臣议弃银夏以解之公奏曰羌虚欵属我我分地王之非计也今羌席此刼他种以自助不过二三年患必复起矣宜择行人塞下调兵食待其变而已不报二年羌果反围灵州议臣请去灵州勿事公议曰羌以易拒者以灵州缀其后也判三司盐铁勾院天子欲以为知制诰召试矣大臣惑忌之迁戸部员外郎京西转运使请限公卿大夫子官京师陈彭年议遣使行诸部减吏员下其事京西公曰彭年议无贤愚一切置不用耶抑择愚而废之耶择愚而废之人材其可以早暮验耶上令趣追使还数论事上感之还公既而王均诛命公抚蜀所创更百余事李继迁再围清逺灵武以丞相齐贤为邠宁环庆泾原仪渭经畧使丞相引公为判官公奏记曰兵数十万王超既以郡都署之十二丞相徒领一二朝士徃临之超用吾进退乎吾能以谋付与超而有不能自恃乎不并将西无补也超能薄此重事愿更审计丞相乃以公为言诏陜西即经畧使追兵皆以时赴公曰将士在空虚无人之处事薄而后追兵如后何遂辞行上怒未有所发会召赐金紫公曰丞相敏中以非功德进官臣论其不可用尔臣受命事未有効不敢以冐赐固辞由此贬公为黄州团练副使既而超果败清逺灵武踵亡会南郊恩复官知泰州丁母夫人陈氏忧外除授吏部员外郎知泉州公常谓选举旧制非是请得论改之陈省华子尧咨请殿上为奸以弟畀举人败省华尧咨有邪巧材朝廷皆患恶而方幸无敢斥之者公入十余疏辩之移知苏州至五日移知扬州扬州守职田岁常得千斛然遣使督贫民耕民苦之公不使耕天子方崇符瑞兴昭应诸宫且出幸祠公疏言昔周成王既卜世三十卜年七百然观于周礼其经纬国体人事微细无不具则知王者受命必修人事以称天所以命之之意不举属之天以怠人事也终曰陛下始即位以爵禄待君子近年以来以爵禄畜盗贼大臣愈不怿移知鄂州封泰山恩迁礼部郎中始解杨州受添支差多一月公寻自言患公者因复绌公监江宁盐酒西祀恩迁戸部郎中以祥符五年五月二十日疾不起年六十六阶至朝请郎勲至骑都尉遗戒曰毋陷于俗媚佛夷鬼以污我家人行人所著书若干书传于世又长于歌诗云以某年某月日归塟南丰之东园始公娶黄氏生子男七人仕者三人易占为太常愽士以能文称公以愽士故赠谏议大夫公没八年而愽士子巩生生若千年水渍墓改葬公龙池乡之原头某年月日也塟有日巩以愽士命次公生平事使来曰为我志而铭之安石视公犹大父也其少也则得公之详如其孙之云始公自任以当世之重也虽人望公则亦然及遭太宗愈自谓志可行卒之闭于奸邪彼诚有命焉悲夫亦正之难合也虽其难合其可少任合乎未可必也彼诚有命焉虽然其难合也秪所以见士也孔子曰所谓大臣者以道事君不可则止呜呼公之节庶几所谓大臣者欤铭曰
　　
　　既墓而北乃升宅原谁来求铭公子与孙公初哀终惟义之事维才之完而薄施施乃其后人有克厥家天启予公非在兹耶
　　
　　名臣碑传琬琰之集中巻二
　　
　　●钦定四库全书
　　
　　名臣碑传琬琰之集中巻三
　　
　　（宋）杜大珪 编
　　
　　田太傅况墓志铭　　王安石
　　
　　田氏故京兆人后迁信都晋乱公皇祖太傅入于契丹景德初契丹冦澶州畧得数百人以属皇考太师太师哀怜之悉纵去因自脱归中国天子以为廷臣积官至太子率府率府终为人沉悍笃实不苟为笑语生八男子多知名而公为长子公少卓荦有大志好读书书未尝去手无所不读盖亦无所不记其为文章得纸笔立成而闳博辨丽称天下初举进士赐同学究出身不就后数年遂中甲科补江宁府观察推官以母英国太夫人丧罢去除丧补楚州团练判官用举者监转般仓迁秘书省著作佐郎又对贤良方正策为第一迁太常丞通判江宁府数上书言事召还将以为谏官方是时李元昊反夏英公范文正公经畧陜西言臣等才力薄使事恐不能独办请得田某自佐以公为其判官直集贤院叅都摠管军事自真宗弭兵至是且四十年诸老将尽死为吏者不知军兴法师数陷败士民振恐二公随事镇抚其为世所善多公计策将军有欲悉数路兵出击贼者朝廷许之矣公极言其不可乃止又言所以治邉者十四事多听用还为右正言判三司理欠慿由司权修起居注遂知制诰判国子监于是陜西用兵未巳人大困以公副今宰相枢宻副使韩公宣抚自宣抚归判三班院而河北告兵食阙又以公徃视而保州兵士杀通判闭城为乱又以公为龙图阁直学士知成德军真定府定州安抚使徃执杀之论功迁起居舍人又移秦凤路都摠管经畧安抚使知秦州遭太师丧辞起居复者久之上使中贵人手敕趣公公不得已则乞归葬然后起既塟托邉事求见上曰陛下以孝治天下方邉鄙无事朝廷不为无人而区区犬马之心尚不得自从臣即死不知瞑矣因泫然泣数行下上视其貌甚瘠又闻其言悲之乃听终丧盖帅臣得终丧自公始以枢宻直学士为泾原路兵马都总管经畧安抚使知渭州遂自尚书礼部郎中迁右谏议大夫知成都府充蜀梓利蘷路兵马钤辖西南夷侵邉公严兵待之而诱以恩信即皆稽颡蜀自王均李顺再乱遂号为易动徃者得便宜决事而多擅杀以为威至虽小罪犹并妻子迁出之蜀流离颠顿有以故死者公拊循教诲儿女子畜其人至有甚恶然后绳以法蜀人爱公以继张公定而谓公所断治为未甞有误岁大凶寛赋减徭发廪以救之而无饿者事闻赐书奬谕迁给事中以守御史中丞充理检使召焉未至以为枢宻直学士权三司使既而又以为龙图阁学士翰林学士又迁尚书礼部侍郎正其使号自景德会计至公始复钩考财赋尽知其出入于是入多景德矣岁所出乃或多于入公以为厚敛疾费如此不可以持久然欲有所扫除变更兴起法度使百姓得完其蓄积而县官亦以有余在上与执政所为而主计者不能独任也故为皇佑会计録上之论其故冀以悟上上固恃公欲以为大臣居顷之遂以为枢宻副使又以检校太傅充枢宻使公自常选数年遂任事于时及在枢宻为之使又超其匹天下皆以为宜顾尚有恨公得之晚者公行内修于诸弟尤笃为人寛厚长者与人语欵欵若恐不得当其意至其有所守人亦不能移也自江宁归宰相私使人招之公谢不徃及为谏官于小事近功有所不言独甞从容为上言为治大方而已范文正公等皆士大夫所望以为公卿而其位未副公得间辄为上言之故文正公等未几皆见用当是时上数以天下事责大臣慨然欲有所为盖其志多自公发公所设施事趣可功期成因能任善不必已出不为独行异言以峙声名故功利之在人者多而事迹可记者止于如此嘉佑三年十二月暴得疾不能兴上闻悼骇敕中贵人太医问视疾加损辄以闻公即辞谢求去位奏至十四五犹不许而公求之不已乃以为尚书右丞观文殿学士翰林侍读学士提举景灵宫事而公求去位终不已于是遂以太子少傅致仕致仕凡五年疾遂笃以八年二月乙酉薨于第享年五十九号推诚保德功臣阶特进勲上柱国爵开国京兆郡公食邑三千五百戸实封八百戸诏赠公太子太保而赙赐之甚厚公讳况字符均皇曾祖讳佑赠太保皇祖讳行周赠太傅皇考讳延昭赠太师妻富氏封永嘉郡夫人今宰相河南公之女弟也无男子以弟之子至安为主后女子一人尚幼田氏自太师始占其家开封而塟阳翟故今以公从太师塟阳翟之三封乡西呉里于是公弟右赞善大夫洵来曰卜塟公利四月甲午请所以志其圹者盖公自佐江宁以至守蜀在所辄兴学数亲临之以进诸生某少也与公弟游而公所进以为可教者也知公为审铭曰
　　
　　田室于姜卒如龟祥后其孙子旷不世史于宋继显自公攸始奋其华蕤配实之羙乃发帝业深宏炜炜乃兴佐时宰餁凋胹文驯武克内外随施亦有厚仕孰无众毁公独使彼若荣豫已维昔皇考敢于活人传祉在公不集其身公又多誉公宜难老胡此殆疾不终寿考掩诗于幽为告永久
　　
　　蔡文忠公齐墓志铭　　范仲淹
　　
　　寳元二年岁次已夘四月前叅知政事戸部侍郎蔡公薨天子悼之卿大夫忧之国人伤之上命三公举行典礼赠兵部尚书谥曰文忠以康定二年岁次辛巳十一月某日塟于许州阳翟之某山公讳齐字子思其先周之子孙累封于蔡因以着姓秦汉以降代生伟人曾祖绾赠太保洛阳人也甞宰莱之胶水居官九年民爱以深遂家焉祖讳邻赠太傅隠居丘园以贲素为乐考讳梦臣累赠中书令愽通经史善诗笔与宗族居乡党称其孝友娶楚国太夫人张氏而生公教以亲仁宾来如归公幼而神秀眉目广耸见者异之甞依外舅刘氏学于彭城今相国陇西公迪时为监郡得公诗语叹曰渠有大志宜善视之大中祥符八年春真宗皇帝临轩以文考天下之士公中第一及引对文升堂堂英伟进退有法上大悦顾谓冦莱公曰得人矣特下诏俾金吾给七人清道自公始也释褐除将作监丞通守兖海郡移北海郡召还以大着直集贤院主判三司开拆司赐服五品今上即位拜右司谏同修起居注改礼部员外郎兼侍御史知杂事赐金紫厯戸部度支二副使迁起居舍人知制诰同知审官院既而召入翰林为学士转礼部郎中龙图阁学士守西京以便亲求为髙宻郡徙南京入除左谏议大夫权御史中丞改给事中复充龙图阁学士权三司使拜枢宻副使进礼部侍郎叅知政事以戸部侍郎罢终于汝阴郡享年若干楚国在堂君子哀之公之弟秘书丞禀甥著作佐郎冦平干公襄事中山郡夫人刘氏哭泣三年至于疾废二子尚幼曰延庆太常寺太祝曰延嗣秘书省正字长女适试将作监主簿刘庠次女在室而某自布素从公之逰见公出处语黙无一不善门中奉亲日视其亲色诸公昆弟爱之如伤先朝拣拔以辅相器之当遗弓之初公怀哀慕不能食者数日家人视其衾衣涕泗沾湿公病汝阴闻拓拔僭称嘻吁感慨教弟禀言西事甚详盖忠孝之性发之天也公于亲旧间虽死生不易彼有孤遗则必为之备嫁娶又好学无倦未甞不以名教为急孔子之后世袭文宣公而宰曲阜干兴中四十九代孙承佑卒遂废十余年公闻承佑有母弟在杭章请复其嗣有诏从之其立朝也能清其心髙其行未甞取于人明肃太后时用事中贵人董修景德寺时公在翰林诏为之记中人求公善辞许以不次公迟之不进故被诬而出至髙宻会歳饥公请蠲诸州税又力请放海利以救东人于今赖之公两居宪台方严不动百辟畏其风权戚有过则弹劾不隠未甞求其下也明肃之终庄惠复立合门促百僚贺公毅然正色目台吏不得追班前白执政遂罢自是庄惠抑损礼数公有力焉在枢宻院海南奏交址八百余人避本国之虐以归我议者谓不如还之恐生邉患公曰当内之荆湖间活以闲田奈何求生而来委之虎兕蛮亦人也义必不还苟散为民盗从而戮之酷又甚焉争之不能得后果为乱捕之岁余宜桂以西皆警朝廷患之公犹有愧色在政府浩然示至公于中外以进贤为乐以天下为忧见佞色则嫉闻善言必谢孜孜论道以致君尧舜为心与大臣居和而不倚正而不讦无亲疎之间有方大之量朝廷为之重刑赏为之平及其出也未踰岁而天子思之公遽不起呜呼公之生也天有意也公之亡也天有意乎使在位而寿则道德功名非竹帛之可胜也矣铭曰
　　
　　泰山之东齐鲁同风厥生我公我公堂堂观国之光享于真皇真皇上仙陨血涟涟欲报昊天今上圣神乃眷正人叅于国钧纯德坦坦平心浩浩进退惟道恕以待物诚以报国仁人之德天乎天乎岂不有心夺此令人我怀忧深箕山峩峩颍水悠悠山为陂兮川为丘公之名兮与日月留
　　
　　名臣碑传琬琰之集中巻三
　　
　　●钦定四库全书
　　
　　名臣碑传琬琰之集中巻四
　　
　　（宋）杜大珪 编
　　
　　杜祁公衍墓志铭　　欧阳修
　　
　　故太子太师致仕祁国公赠司徒兼侍中杜公讳衍字世昌越州山阴人也其先本出于尧之后厯三代常为诸侯后徙其封于杜而子孙散适他国者以杜为氏自杜赫为秦将军后三世御史大夫周及其子建平侯延年仍显于汉又九世当阳侯预显于晋又十有四世歧国公佑显于唐又九世而至于祁公其为家有法其吉凶祭祀斋戒日时币祝从事一用其家书自唐灭亡丧其旧礼而一切茍简独杜氏守其家法不迁于世俗葢自春秋诸侯之子孙歴秦汉千有余岁得不絶其世谱而唐之盛时公卿家法存于今者惟杜氏公自髙祖以来以恭俭孝谨称乡里至公为人尤洁廉自刻其为大臣事其上以不欺为忠推于人以行已取信故其动静纤悉谨而有法至考其大节伟如也公享年八十官至尚书告老明年以太子少师致仕累迁太子太保太傅太师封祁国公于其家天子祠明堂遣使者召公陪祀将有所问以疾不至而岁时存问劳赐不絶公少举进士髙第为扬州观察推官知平遥县通判晋州知干州迁河东京西路提点刑狱知扬州河东陜西路转运使入为三司戸部副使拜天章阁待制知荆南府未行以为河北路都转运使遂知天雄军召为御史中丞判流内铨知审官院拜枢宻直学士知永兴军权知开封府康定元年以刑部侍郎同知枢宻院事即拜副使庆厯三年迁吏部侍郎枢宻使明年以本官同中书门下平章事公治吏事如其为人其听狱讼虽明敏而审核愈精故屡决疑狱人以为神其簿书出纳推析毫髪终日无倦色至为条目必使吏不得为奸而巳及其施于民者则简而易行始居平遥尝以吏事适他州而县民争讼者皆不肯决以待公归知干州未满岁安抚使察其治行以公权知凤翔府二邦之民争于界上一曰此我公也汝夺之一曰今我公也汝何有焉夏人初叛命天下苦于兵而自陜以西尤甚吏縁侵渔调发督迫至民破产不能足徃徃自经投水以死于是时公在永兴语其人曰吾不能免汝然可使汝不劳尔乃为之区处计较量物有无贵贱道里逺近寛其期会使以次输送由是物不踊贵车牛刍秣宿食徃来如平时而吏束手无所施民比他州费省十六七至于缮治城郭器械民皆不知开封治京师常挠于权要有干其法而能不为之屈者世皆以为难至公能使权要不敢有所干凡其为治以听断盗讼为能否尔独公始有余力省其民事如治他州而畿赤诸县之民皆被其惠开封比比出能吏而兼于民政者惟公一人吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰业巳得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勅诸吏无得升堂使坐曹听行文书而巳由是吏不得与铨事与夺一出于公居月余翕然声动京师其在审官有以贿求官者吏谢不受曰我公有贤名不久见用去矣姑少待之庆厯之初上厌西兵之久出而民弊亟用今丞相富公枢宻韩公及范文正公而三人者遂欲尽革众事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至惭恨涕泣而去上尝谓谏官欧阳修曰外人知杜某封还内降耶吾居禁中有求恩泽者每以杜某不可告之而止者多于所封还也其助我多矣此外人及杜某皆不知也然公与三人者卒皆以此罢去公多知本朝故实善决大事初邉将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而鴈门麟府皆警范文正公安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来二公皆世俗指公与为朋党者其议论之际盖如此及三人者将罢去公独以为不可遂亦罢以尚书左丞知兖州岁余乃致仕公自布衣至为相衣服饮食无所加虽妻子亦有常节家故饶财诸父分产公以所得悉与昆弟之贫者俸禄所入分给宗族赒人急难至其归老无屋以居寓于南京驿舍者久之自少好学工书喜为诗读书虽老不倦推奬后进今世知名士多出其门居家见贫客必问时事闻有善喜若己出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得纪述呜呼岂所谓任重道逺而为善惟不足者欤曾祖太子少保讳某赠太师祖鸿胪卿讳某追封吴国公父尚书度支员外郎讳某追封韩国公皆赠太师尚书令兼中书令娶相里氏封晋夫人子男曰诜大理评事欣太常愽士讷将作监主簿诒秘书省正字三子早卒女长适集贤校理蘓舜钦次适秘阁校理李綖次适单州团练推官张遵道公以嘉佑二年某月某日卒于家其子欣以某月某日塟公于应天府宋城县之仁孝原铭曰
　　
　　翼翼祁公率履自躬一其初终惟德之恭公在于位士知贪亷退老于家四方之瞻岂惟士夫天子曰咨尔曲尔直绳之墨之正尔方圆有矩有规人莫之踰公无尔欺予左予右惟公是毗公虽告休受宠不已宫臣国公即命于第奕奕明堂万邦从祀岂无臣工为予报事何以召之惟公旧德公不能来予其徃锡君子岂弟民之父母公虽百龄人以为少不俾黄耉丧予元老宠禄之隆则有止期惟其不已既去而思铭昭于逺万世之贻
　　
　　章丞相得象墓志铭　　宋祁
　　
　　宋有清忠肃艾之相曰章公讳得象其先齐太公裔封于鄣去邑为章氏侨徙不常后为武宁望姓曾祖仁嵩仕李昪为驾部郎中以公故赠太师中书令曾祖妣杜楚国太夫人祖士廉汀州宁化令赠太师中书令祖妣周齐国太夫人考奂志耿介以儒术发闻不乐进取姻友数请强与吏偕试礼部一不中即谢去盘桓家食以天爵自终赠太师尚书令兼中书令宻国公妣张秦国太夫人世烈前光幽而后融委报于公公孩提已自秀挺丱能属文年十二侈袂挟荚与宻公及从兄得一俱称茂才乡人贵之当时夙儒愿与周旋不以文人行自谓咸平五年天下进士贡千数朝廷遴选取纔三十八人公第其中号为得才授大理评事知邵武军归化县以斩衰丧不之官服除用大理丞为信州玉山县会东封泰山大臣引公签署兖州观察判官事以辨治劳剧迁太常博士通判明州以屯田都官二员外歴知台南雄洪三州事会诏近举学优行茂者以名闻时文靖吕丞相谏大夫张师德聨牍言上试学士院以职方员外郎直史馆入三司度支部为判官歴祠部郎中赐五品服改刑部曹纠察在京刑狱赐三品服公自释褐即外迁间闗逺方几二十年搢绅未甚知者及还游诸公间器就德完一口交誉姿表颀茂所至辄倾坐客事上誾如接下侃如中陶然粹外颓然简昭通今古不见崖畛天下遂推为巨人长者以兵部郎中试中书进知制诰明年入翰林为学士公于名命得轻重体要进无盈褒退无溢尤至他诏令皆便时制宜使听受施行者徧晓多至数百千篇即本职改谏议大夫以齐缞丧去官有诏夺服号诉不见听累迁为礼部侍郎又兼龙图阁学士俄拜承旨兼侍读学士擿经验古劝成风德在内外辞禁凡一终星异时与公尝僚或出公下者武相踵为柄臣然愈谦晦无纤芥觖望不为赫赫名自结其澹于进取乃如此视积薪倒行不得辈公厮皂尚敢望其藩哉惟天子以为国器可大任景佑三年乃擢同知枢宻院寻改戸部侍郎毗燮内机底里输尽参和恊恭道益光明帝曰尔遂相寳元元年以本官拜中书门下平章事边鄣绎骚老师留屯上所与阅赤白囊按边吏才不肖调兵食止一二枢近裁可奉行议者谓三公无不统兵独大事有不与知方多故时不容偏任天子向其言始命宰相兼枢宻使仍进公中书侍郎兼工部尚书公授使让还其官在上前论事或日旰别白精审无所回忌时天下承平久器皿未牢兵耗不登公与吕丞相共议阅良家子数十万补完虚籍益市马充车骑为搜教之法付于军谨修缮之令督于官减用度之冗谨其财所以憺威常武纾国庇民者咸见纳用辽人訹利设言邀隙乃叅取饵表阴折敌谋且引阳秋不一足之义权辞约币以一介至其廷卒得要领归报会吕丞相病免复以冬官命公遂为上宰拓跋之叛公谓贼地褊战亟弊当自臣令按甲毋出以饱士气既割刈不克振果叩高奴塞泥首就羁裁赐艺贡礼以荒服终大酋穷愤兵死贺兰鉏其未萌剪其速飞如公之素公既久当国且畏盛满书谂夕咨虑烦必伤乃顿首乞还丞相印诏不许表至十上未得报则还第待罪天子手诏曰须郊祀毕更一年乃听公以敦谕谆切不敢违然志逺名宠每奏事或独留且陈年侵疾癯言诚哀到庆厯五年始得以检校太傅镇安军节度视相秩即判其州七年进卦郇国公明年徙留西雒朝京师遂请老时议以图任耆畯不应以年为解公执益固上度不可留特拜司空致仕赐实俸着令燕见如丞相于是公年七十一去位之六月乙未暴感疾一日薨诏遣太医驰视已不可为讣闻天子即日幸其第既酹哀甚赐银三千两他赗襚称之旧制人臣罢退有物故乘舆不临丧又是日当休法从或出沐而诏跸遽行且使走谕二府以殊礼待公意再不视朝追赠太尉兼侍中进二子一孙官大女疏汤沐邑幼女及孙赐簪■〈釒奠〉服推叙宗娅者六人公无主馈嗣且幼上遣中人省实家赀簿付宗老举不满万金裁俸赐所赢呜呼隠卒褒终宠孤恤私之恩极矣葢公之纳忠也至故报礼也称朝野涕咨谓之荣哀前夫人张氏未及公显故君清河县后夫人杨氏偕公贵故国于郇息男五释之终大理评事约之终光禄寺丞介之终太常寺太祝皆以学自力数射策与诸生确世称其才延之大理寺丞公得谢特赐绯袍银鱼修之大理评事皆俨然在次号瘠如礼约之子元方大理评事以盛德后羡庆委祥且复大不疑云息女五三天于室次适太常寺太祝陇西李上卿封永昌郡君上卿今枢宻直学士给事中昭述之子季尚幼从子隠之公素所爱教实有遗令相二子治丧于是发龟策合内外姻与谋以秋九月某日克塟公于许州阳翟县三封之原以二夫人祔初母夫人捐养京师命不还塟于是作新茔乃今异位同域庶公之志公兴诸生进官于朝其践厯大概着矣至总局如审官审刑太常礼三院尚书都省通进银台群牧使昭文馆会灵观奉使则再充契丹国信特选则知礼部贡举权置则南郊礼仪大礼使常兼则集贤昭文二大学士兼修国史译经润文使皆余功他阀便蕃烜赫至善状尚多不得详勲阶爵并极本品功臣文四十邑食万戸实食三之一公不喜为皦厉行要以天下中庸自居荐宠士大夫惟力所视无有爱惜茍显于时弗啻巳自出与人交久而益亲仕十六官未始有毫髪谴咎虽长喙缓颊不敢加非于公不植私不援党家无言利之老室无徼福之祈在宰府务总纲纪去烦苛临大事从容镇静无遽色急言见于几微士之辨锐自喜者或上谒有所开说公为陈大体皆语塞自引去至上书过呰宰政天子下其章他辅臣欲雠实所言公第置之无所辨监司绳切州县更约束劾发微宻所至纷然公白其非是时急于吏课一切听之未几议不以为便举皆复故辅政八年章程修明其嘉猷纳之上庶绩付之有司功名势地皆一不处故论者但羙公德不能言其所以德彼挈挈可名者果其细耶公之始生宻国梦相者拜于前旁有人曰相而拜台辅也公为省郎杨文公亿属广坐谓公曰希言当为贤宰相闽江南台古传沙合者出相比年遂偾为洲名世赉弼抑天启然善行草书笔法遒婉时人弆牍秘爱论著文章数百篇雅懿沈郁薄天人之极其为章惠太后册上最称善奉诏撰御书梵字后记铺衍宏丽文林韪服噫天与善人旧矣又曰仁者寿挟二必然之理与公之啬和不能亢有定之数使登期颐固所谓不尽信而难谌者哉古之遭时君必终始自托然始未尝不隆而后稍薄也如公迭宠蕃数存无比而殁有加焉易名之日太常谥曰文宪至内外无间言全德哉若人仆辱公知且其嗣有请遂为之铭
　　
</div>
    <div class="pagination">
<a href="名臣碑传琬琰集_page5.html">上一页</a><a href="名臣碑传琬琰集.html">1</a><a href="名臣碑传琬琰集_page2.html">2</a><a href="名臣碑传琬琰集_page3.html">3</a><a href="名臣碑传琬琰集_page4.html">4</a><a href="名臣碑传琬琰集_page5.html">5</a><span class="current-page">6</span><a href="名臣碑传琬琰集_page7.html">7</a><a href="名臣碑传琬琰集_page8.html">8</a><a href="名臣碑传琬琰集_page9.html">9</a><a href="名臣碑传琬琰集_page10.html">10</a><a href="名臣碑传琬琰集_page11.html">11</a><span>...</span><a href="名臣碑传琬琰集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
