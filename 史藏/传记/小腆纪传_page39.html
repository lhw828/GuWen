<!DOCTYPE html>
<html>
<head>
    <meta charset="UTF-8">
    <title>小腆纪传 - 第 39 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 39 页/共 71 页</h1>
    <div class="content">
　　刘世勋字胤之，上元人。崇祯末，以武进士历官都督佥事。监国驻舟山，进安洋将军。辛卯（一六五一）九月，大兵分道下舟山，张名振奉监国出海而命世勋城守；世勋料简城中步卒尚有五千、麾下死士五百，居民助之，乘城而守。大兵屡攻屡却，乃益兵攻之；城陷，世勋朝服北面望海再拜，自刎死。我朝赐通谥，曰「烈愍」。

　　同时殉难者，多于南、北两都。论者谓王师南下所不易拔者，江阴、泾县合舟山而三。文臣可纪者：通政使会稽郑遵俭、定西监军御史余姚梁隆吉，俱全家自杀。吏部主事福建林瑛与妻陈氏，分梁自缢死。杨鼎臣，投井死。户部主事苏州江用楫、礼部主事会稽董元、兵部主事福建朱万年、长洲顾珍、临山卫李开国、工部主事长洲顾宗尧、所正鄞县戴仲明、中书舍人山阴顾玢、陈所学、副使马世昌，或全家投井死、或全家自焚死。太医院副使章有期，率御医童广等自焚死。武臣则左都督张名扬（名振弟也）、锦衣卫李向荣、马泰、副将单登云、杜芳、夏霖、解龙、朱起光、沈云、曹维周、韩绍琦、夏时霖、张圣治、薛三冑、任则治、童自龄等，率兵民巷战死。诸生则张名甲（名振之兄也）、顺天顾明楫（名振之幕宾也）；名甲奉祖先木主自焚死，明楫衣巾入太庙题诗壁上扼吭死。又有福建林世英，亦诸生也；马呈图、贡图（名振妻马氏之侄也）。此外，则湮没无可考焉。我朝赐遵俭、瑛、用楫、元、万年、珍、开国、宗尧、仲明通谥，俱「节愍」；名扬谥「烈愍」（补）。

　　沈履祥号复庵，慈溪人。崇祯丁丑（一六三七）进士；知侯官县，调瓯宁。南都立，上治安、责成二疏，颇见采纳。鲁王监国，授御史，督饷台州。辛卯（一六五一）八月，王师攻舟山，道出台州；城陷，走山中。被获不屈，杀于野。家人求其尸，得首于桑园、得身于积尸中；以其有服带可据，合而纫之以葬焉。我朝赐通谥，白「节愍」。  
　 
卷第四十四

　　前翰林院检讨加詹事府赞善衔六合徐鼒譔

　　列传第三十七

　　陈子龙 沈廷扬（沈始元等）林汝翥（林垐、叶子器、陈世亨）　张煌言（罗子木等）

　　 陈子龙沈廷扬（沈始元等）林汝翥（林垐、叶子器、陈世亨）

　　张煌言（罗子木等）

　　陈子龙字卧子，华亭人。幼颖异，善今、古文。偕郡人立几社，海内宗仰之；与江右艾南英争诋不相下。登崇祯丁丑（一六三七）进士，授惠州推官、改绍兴；折节下士。东阳诸生许都者，副使达道孙也；见天下将乱，阴以兵法部勒宾客子弟，思得一当。同郡举人徐孚远见而奇之；谓子龙曰：『许都国士；朝廷方破格求才，倘假以职，隐然干城也』！子龙因与都游；数荐之上官，不能用。东阳令姚孙棐，桐城人；以备乱敛士民资，坐都万金不得。适义乌奸人假中贵名招兵事发，令谓都结党谋逆，持之急。时都有母丧，会葬山中者数千人；令疑为变，遽告监司王雄。〔雄〕遣使收捕都党，执令痛笞之。旬日间，聚众数万，下东阳、义乌、浦江，遂逼郡城。巡按御史左光先急调抚标兵行剿，民各保寨拒敌；官兵大败。雄欲抚之，语子龙曰：『贼聚粮据险，官兵不能仰攻，非久持不克。我兵万人，止五日粮；奈何』？子龙曰：『都旧识也，请往察之』！单骑入都营，谕令归降，待以不死；乃挟都见雄，复挟之徇山中散遣其众。都乃以二百人随子龙来降，光先竟杀都等六十余人于江浒；子龙救之不得，大恨。以招抚功，擢兵科给事中；子龙深痛负都，不赴也。

　　南都立，以原官召用。子龙疏言：『自古中兴之主，如少康、周宜，皆躬亲武事。三代之后，汉之光武、唐之肃宗，莫不身先士卒，故能光复旧物。从未有深居法宫、履安处顺，而可以戡定祸乱者！臣瞻拜孝陵，依依北望，不知十二陵尚能无恙否？而先帝、先后之梓宫何在？兴言及此，陛下当尝胆卧薪、宵衣旰食；群工庶尹亦宜砥砺锋锷，奋发意志，以报仇雪耻是务。窃闻山东、河北义旗云集，拭目以望南师；朝廷晏然置之度外，何以收三齐抗手之雄、慰赵魏悲歌之士乎？臣恐天下豪杰知朝廷不足恃，不折而归贼，则群然有自王之心矣！伏望陛下速幸京营大阅，复弭节江浒，大集舟师。分命武臣一至芜湖、一至京口以视险要固根本；令一军由归、亳以入汝、雒，次潼关，一军由襄、邓以攻武关，出广、汉；巴蜀之甲、燕晋之师，则用之为奇兵为声援。逆贼授首，可计日待矣』。又言：『臣入国门再旬矣，人情泄沓，无异升平；清歌漏舟之中，痛饮焚屋之内：臣不知其所终矣！其始，皆起姑息一、二武臣，以至凡百政令皆因循遵养，臣甚为之寒心也』！时廷臣惩刘孔昭殿上相争事，无敢言者。太仆少卿马绍愉陛见，言及陈新甲主款事；上曰：『如此，新甲当恤』！群下愕然相顾；少詹事陈盟曰：『可』。因命予恤；且追罪尝劾新甲者。子龙偕同官李清交章力谏之，乃获已。未几，请召还故尚书郑三俊、御史易应昌、房可壮等；并可之。又上防守要策，言『防江之计莫过水师，海舟之设更不容缓。请专委兵部主事何刚训练』！又疏备三害，请收复襄阳：皆当时至计，而莫之能用也。寻户部尚书张有誉以内批升用；子龙疏言：『计臣清端敏练，百僚所服。但古制：爵人于朝，与众共之。墨敕斜封，覆辙可鉴！万一异日有奸邪乘间左右先容，铨司不及议、宰辅不及知，而竟以内降出之；臣等不争则幸门日开，争之则已有前例。立国之始，愿陛下慎持之也』！寻命釆选淑女、中官；子龙言：『中使四出，有女之家黄纸帖额，闾井骚然。明旨未经有司，殊非法纪！又收选内员，虑市井无赖自宫希进；先朝若瑾、若贤，皆壮而有自宫者也』。皆不听。明年二月，以时不可为，乞养去。

　　南都不守，闰六月十日松江兵起；子龙设太祖像誓众称监军，左给事中沈犹龙称总督、兵部尚书，邀致水师总兵黄蜚、吴淞副总兵吴志葵、故巡抚王家瑞、苏松兵备李向中等为守城计。闽中授子龙兵部右侍郎、左都御史；浙东授兵部尚书，节制七省漕务。八月三日，松江破，子龙以祖母在，匿深山。

　　吴胜兆事，狱词连子龙；子龙亡命，同夏之旭奔嘉定，告急于侯岐曾，匿其仆刘驯家。已迁昆山顾天逵所。当事迹至嘉定执岐曾，别遣兵围天逵家；获子龙锁舟中，泊跨塘桥下。乘间，入水死，时丁亥四月二十四日也；犹戮尸。弟子王澐收而葬之（澐字胜时，时称义士）。我朝赐子龙专谥，曰「忠裕」（之旭等自有传）。

　　沈廷扬字季明，崇明人；为人多智，好谈经济。崇祯中，由国子生为内阁中书舍人。时山东运道多梗，议复海运。廷扬疏言其便，辑「海运书」五卷；因户部尚书倪元璐以呈，请以庙湾六船试之。不一月，廷扬上谒；元璐惊曰：『我已言公去矣，奈何尚在』？廷扬笑曰：『粮至矣』！元璐即入奏，帝大喜。授户部郎中；往登州与巡抚徐人龙计海运事。向来宁远军饷，用天津船自登州候东南风转至天津，又候西南风转至宁远；廷扬请从登州直达宁远，省费甚多。寻命赴淮安专督海运事宜，累加光禄寺少卿。王师之下松山也，绕出经略洪承畴后，粮道断绝。帝召廷扬议，请行；乃由天津口经山海关左达鸭绿江，半月抵松山，军中呼「万岁」。比还而后饷不继，城遂陷。

　　甲申（一六四四），闯贼犯京师，廷扬以部檄驰至淮上借漕粮二十万；甫发运，而凶问至。南都立，命以原官督饷馈江北诸军。疏言：『臣历年海运有舟百艘，皆高大完好，中可容兵三百人；水手皆熟知水道，便捷善斗。今海运已停，如招集水师加以简练，则二万人之众足成一军，亦长江之卫也』！疏上，不报。时廷臣有请由海道出师北伐者；叹曰：『诚使是策得用，愿为前军』！已皆不行，但命运米十万饷吴三桂军。刘泽清在淮上欲得其舟，廷扬曰：『须俟朝命』！泽清纵兵夺之。时漕抚田仰为马士英私人，一切军务置不问；淮上瓦解，遂率部下归崇明。

　　大兵下江南，廷扬航海入浙。鲁王监国，加户部侍郎兼右佥都御史，总督浙直；令由海道窥三吴。时田仰为相，忌之；乃至舟山依黄斌卿。隆武帝在闽，授官亦如之。时诸军无饷，竞起剽掠；浙东之张国柱、陈梧为尤甚。乃密谓斌卿曰：『师以恢复为名；今若此，则贼已。将军其戒之』！斌卿曰：『公言固是，然将何以足食』？廷扬因为之定履亩劝输法，于是军士不复敢掠。

　　松江提督吴胜兆之将举事也，送款舟山。斌卿犹豫不欲应，廷扬曰：『事机之来，间不容发；奈何坐失之』！定西侯张名振慨然请行，邀之为导；乃谓之曰：『兵至，必以崇明为驻札地；禁打粮，然后可』！名振许之。至崇明食尽，名振违约登岸掠食；舟泊鹿苑，五更飓风大作，自相击，军士溺死者过半。大兵逆岸上，合呼『薙发者不死』！名振与监军都御史张煌言、冯京第杂降卒中逸去；廷扬叹曰：『风波如此，其天意邪？吾当以一死报国，然死此无名』！乃呼谓游骑曰：『吾都御史也，可解吾之南京』！时丁亥（一六四七）四月十四日也。至苏，我巡抚谕之降，不可；曰：『事之不济，命也』！至江宁，洪承畴以松山事与有旧，使人说之曰：『公但薙发，当大用』！问：『谁使汝来』？曰：『经略』。廷扬曰：『经略死松山之难，先帝赐祭十三坛，建祠都下；安得尚有其人』！遂与部下赞画职方主事沈始元、总兵官蔡德、游击蔡耀、戴启、施荣、刘金城、翁彪、朱斌、林树、守备毕从义、陈邦定及从子甲十二人，同日被刑死。其亲兵六百人，斩于苏之娄门，无一降者。讣至舟山，哭声如雷，就地立祠祀焉。赠户部尚书。我朝赐通谥「忠节」。

　　林汝翥字大葳，福州举人；知沛县。天启时，缉妖人王普光党有功，擢御史，巡视京城。有民人曹大妻与富家奴角口服毒死，内奄曹进、傅国兴以众掠富家，用大锥刺其主，刑官不问。汝翥捕得进，进惧劾，请受杖；杖之五十。国兴怒，邀汝翥于道，骂不已；复杖之如进。魏忠贤闻之，大怒，立传旨收汝翥，廷杖。先数日，群奄殴杀万燝；汝翥惧，乃逸至遵化。巡抚及同列交章论救，不得解；卒杖之，削籍归。一时强直之名大着。

　　南都授云南临沅道，旋坐贬。鲁监国征为兵部右侍郎，总督义师；与族人林垐攻福清。垐字子野，崇祯癸未进士；知海宁县。邑有妖人以剑术惑众，能缘壁走，伏水中一、二日不出；聚党千人。闻都城陷，将举事；垐捕杀之。杭州不守，兵士乘乱鼓噪乞饷；垐罪其首者而如所请。以城孤不能存，弃官归。隆武帝召之；黄道周督师，命以户部员外郎司饷。改御史，往谕浙西。行至赣州，召还；授吏部文选司员外郎，请托遂绝。从扈汀州，仓卒不能及，号恸返山中。丁亥（一六四七）七月，鲁监国航海至长垣，郡邑起兵应之；垐别其父曰：『儿当死久矣：作令，城不守当死；扈驾，事不终，当死。若再苟延，是以不令之名贻父母羞』！乃易履负戈杂旅徒中攻福清；身被数创，犹勒兵战，中流矢死。汝翥被执，服金屑死。垐之友人叶子器者，掌营中记室事。被执，使作书招垐，子器挥绝命词与之；亦被杀。我朝赐汝翥通谥「忠节」、垐「烈愍」。

　　陈世亨，不详何处人；官中书舍人。丁亥（一六四七）秋，鲁监国入闽，世亨以一旅复瑞安；援兵莫继，被执不屈死。

　　张煌言字符箸，号苍水；鄞县人。崇祯壬午（一六四二），举于乡。父圭章，刑部员外郎。母赵，感异梦生；生而神骨清遒，豪迈不羁。能文章，善骑射。帝以天下多故，令诸生于试「经义」后，试射矢；三发三中。常感愤国事，愿请缨。

　　及钱肃乐集师檄会诸乡老，煌言独先至。肃乐且喜且泣，即遣之天台迎鲁王；授行人。绍兴监国，赐进士，加翰林院编修；入典制诰，出筹军旅。闽中颁诏之役，自请为使，释二国嫌；既归，累有建白。

　　丙戌（一六四六）师溃，泛海将之舟山，道逢富平将军张名振，偕扈监国入闽。招讨朱成功不奉命，乃劝名振还石浦与威卤侯黄斌卿为犄角；加右佥都御史。斌卿恒以降乩炫才能；一日，宾僚咸集，乩降思涩，煌言微笑之。斌卿问故；煌言曰：『仆亦有仙，可不速而至』。斌卿固请，煌言请出十题，限十韵；援笔立就，一座叹服。斌卿呼为张大仙云。

　　明年，松江提督吴胜兆请以所部来归，斌卿不乐从；乃与故都御史沈廷扬、御史冯京第共说名振应之，遂监其军以行。至崇明，飓风覆舟，廷扬死，名振堕水，诸军皆溃。有百夫长者，导煌言走间道，复还入海。时肃乐已奉监国出师于闽，浙东山寨群起遥应，煌言复集义旅札上虞之平冈。诸山寨咸事钞掠，独大兰王翊、东山李长祥与煌言而三，履亩劝税，相安无扰。己丑（一六四九），从居健跳。庚寅（一六五○），斌卿诛，监国入舟山；召所部入卫，加兵部右侍郎。辛卯（一六五一），降将田雄官浙江提督，以书来招；峻拒之。是秋，舟山城破，扈监国再入闽，次鹭门。时朱成功纵横海上，军独强；遥奉永历帝为号，于监国则修寓公之敬而已。惟煌言与名振以军为卫，成功因之有加礼。煌言亦极推其忠，尝曰：『招讨始终为唐，真纯臣』！成功亦曰：『侍郎始终为鲁，与吾岂异趣哉』！

　　癸巳（一六五三），复间行入吴淞；寻招军天台。明年，军吴淞；以上游有夙约，会名振之师入长江，趋丹阳，掠丹徒。登金山，望石头城遥祭孝陵；烽火连江，江南震动。而上游失期不至，左次崇明。甲午（一六五四），再入江，掠瓜洲、仪真，薄燕子矶；而所期终不至，遂乘流东返舟山。是役也，故南都诚意伯刘孔昭亦以军会。或谓煌言宜绝之；煌言曰：『孔昭罪诚与马、阮等；然马、阮再卖浙东，而孔昭以操江亲兵栖迟海上者累年，则其心尚可原。疾之已甚，使为马、阮浙东之续，将何补乎』！闻者服之。是年，名振卒。遗言以部下归之，于是军容始盛。

　　乙未（一六五五），成功书约大举。丙申（一六五六），驻天台；冬，又驻秦川。丁酉（一六五七），大兵迁舟山之民，煌言还军舟山。既，鲁王去监国号，乃通表滇中。戊戌（一六五八），永历帝遣使进成功延平郡王，加煌言兵部左侍郎兼翰林院学士。我江督郎廷佐以书招之；煌言复以书曰：『夫揣摩利钝、指画兴衰，庸夫听之，或为变色；而贞士则不然。其所持者，天经地义；所图者，国恨君雠；所期待者，豪杰事功、圣贤学问。故每膻雪自甘、胆薪弥厉，而卒以成功；古今来何可胜计！若仆者，将略原非所长。祗以读书知大义，痛愤国变；左袒一呼，甲盾山立。峗峗此志，济则显君之灵，不济则全臣之节；遂不惜凭履风涛、纵横锋镝之下，迄今余一纪矣。同仇渐广，晚节弥坚；练兵海宇，祗为乘时。此何时也，两越失守，三楚露布、八闽羽书，雷霆飞翰。仆因起而匡扶帝室，克服神州：此忠臣义士得志之秋也。即不然，谢良、平竹帛，舍黄、绮衣冠，一死靡他；岂谀词浮说足以动其心哉！乃执事以书通，视仆仅为庸庸末流，可以利钝兴衰夺者。譬诸虎仆戒途、雁奴守夜，既受其役而忘其哀。在执事固无足怪，仆闻之怒发冲冠！执事固我明勋旧之裔，辽阳死事之孤也。念祖宗之恩泽，当何如怨愤；思父母之患难，当何如动念！稍一转移，不失为中兴人物。执事谅非情薄者，敢附数行以闻焉』。七月，成功兴师，以监军会之北行，泊舟羊山。山故多羊，杀之则风涛立至。军士不能戒，烹之；羊熟而祸作，碎船百余，义阳王溺焉。遂返旆，之舟山治舟。己亥（一六五九）五月，会于台，悉师以行。次崇明沙，谓成功曰：『崇沙为江海门户，有悬洲可守；不若先定之，以为老营。脱有疏虞，进退可据』。不听；因请以所部为前军。时大兵于金、焦间以铁锁横江，谓之「滚江龙」；潭家洲岸皆西洋大炮。煌言孤军出入其间，成功遣将助之，令善泅者截断滚江龙，将夺上流木城，而舟多为炮没，不得前；乃登舵楼焚香祝天，飞火夹船下，遂以十舟翦江渡，木城俱溃。明日成功至，城中出战，不利。成功欲趋金陵，煌言欲先镇江；成功曰：『我顿兵镇江，金陵援骑朝发夕至，奈何』？煌言曰：『我以偏师水道薄观音门，金陵自救不暇，岂能他顾』！遂袭仪真；未至五十里，而士民迎降。六月二十七日，成功来告镇江之捷，煌言兼程还抵观音门，致书成功，请以步卒陆行赴白下；乃成功从水道来。大兵之征黔者凯旋，闻信驰至，同城守；于是严备已具。秋七月朔，以哨卒七人乘虚掠江浦，取之。初四日，成功水师方至；次日，芜湖降书至。成功虑江、楚援师，属煌言驻芜湖以控上游。煌言乃相度形胜，一军出溧阳窥广德，一军镇池州截上流，一军拔和州以固釆石，一军入宁国以逼徽州。传檄郡邑，大江南北相率送款：郡则太平、宁国、池州、徽州，县则当涂、芜湖、繁昌、宣城、宁国、南陵、太平、旌德、泾县、贵池、铜陵、东流、建德、青阳、石埭、含山、巢县、舒城、庐江、建平、高淳、溧阳，州则和州、广德、无为，凡得四府、三州、二十二县。煌言考察官吏，黜陟廉明；江、楚、鲁、卫人士多诣军门受约束。八月，方诣徽郡受降，而江宁之败闻，乃亟返芜湖。初，煌言贻书成功曰：『师不可老，老则生变；宜速遣诸将分徇近邑。如金陵出援，我则首尾相击；如其自守，我则坚壁以待。倘四面克复，则收兵鳞集，金陵在我掌中矣』。成功以累捷自骄，又闻江北如破竹势，谓城可旦夕下；但命八十三营牵连立屯，释戈开宴，军士捕鱼、纵酒为乐。而官军之各路援师已长驱至，侦其不备，以轻骑穴城出袭，破前锋，擒其将余新。仓猝间，士气已馁，拔营遁；垒灶未安，大兵复倾城出，诸营瓦解。成功之良将甘辉，马蹶被擒，死；遂大败。成功亟登舟乘流下海，镇江诸师并撤去。

　　先是，镇江之捷，有漕督以援兵中道溺死。松江水师提督马逢知密以书请降，自巡抚而下皆欲出走；以故力劝成功持久观变。至是，江督郎廷佐复以书招，严拒之；廷佐乃发舟师扼其归路。煌言与诸将议入鄱阳招集故杨、万诸子弟，号召江、楚。八月七日，舟次铜陵，与援师之自楚来者遇；奋击之，沈其四舟。已而夜战不利，义士魏耕请赴英、霍山寨；乃焚舟登陆，士卒尚数百人。初之霍山，已受抚；乃转入英山。甫度东溪岭而追者至，众皆窜，相从止一童、一卒；迷失道路，茫茫无所归。念皖有故人卖药于高浒埠，姑投之；则故人无在也。故人之友，亦以观变自江上来者，识为张司马；怜其忠悃，教之由枞阳渡黄湓。溯江而上，抵东流之张家滩登岸，走建德、祁门乱山间。比又病疟，力疾趋休宁，买舟入严陵。已复山行，自东阳、义乌出天台，达海壖；树纛鸣角，招集散亡。成功闻之，亦遣兵来助。海上有长亭乡者，多田而苦潮；乃募义民筑塘捍之。遣使告败于行在，且引咎；上专敕慰问，晋本部尚书。

　　庚子（一六六○），驻师林门；寻驻桃渚。辛丑（一六六一），入闽，次沙关。时成功欲取台湾以休士，已抵澎湖；乃遣幕客罗子木以书责成功，谓『军有寸进，无尺退。今一入台，则两岛并不可守；是孤天下之望也』！不听。会有迁界之役，煌言顿足叹曰：『弃此十万生灵而争红夷乎』！复以书招成功，谓可乘机取闽南；卒不听。乃遗书故侍郎王忠孝、都御史沈佺期、徐孚远、监军曹从龙，劝其力挽成功；而终不能用。于是，以孤军徘徊两岛间。已闻滇中事急，复遣子木入台苦口责之。成功以方得台，不能行。无已，乃别遣职方郎中吴鉏挟帛书入郧阳山中说十三家军，使之挠楚救滇；而十三家已衰敝不敢出。壬寅（一六六二），滇中陷，成功亦卒于台；乃哭曰：『已矣，吾无望矣』！复还军林门。会闽南诸遗老以成功卒，谋复奉鲁王监国，贻书来商；喜甚，即以书约故尚书卢若腾而下，劝以大举。又拟上诏书一道，并约成功子经，劝以亚子「锦囊三矢」之业，厉兵束装以待。是年，我浙督与安抚使各以书相招，煌言谢之；略曰：『不佞所以百折不回者，上则欲匡扶宗社、下则欲保捍桑梓。乃因国事之靡宁，而致民生之愈蹙。十余年来，海上刍茭糗糒之供、楼橹舟航之费，敲骨吸髓，可为惕然！况复重以迁徒，讫以流离；哀我人斯，亦已劳止！今执事既以保民息兵为言，则莫若尽复滨海之民，即以滨海之赋畀我；在贵朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训于十洲三岛间。而沿海藉我外兵以御他盗，最珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆，不重困此一方也』。又复督府书曰：『执事新朝佐命，仆明室孤臣；区区之诚，言尽于此』。时闽南消息既杳，郑经则偷安海外；因悒悒日甚。

　　甲辰（一六六四）六月，乃散军居南田之县岙。悬岙，在海中，荒瘠无人烟。惟山南有■〈氵义〉港，可通舟楫；其北则峭壁巉岩，人不能及。遂诛茅以居，从者祗故参军罗子木、门生王居敬、侍者杨冠玉、将卒数人、舟子一人。朝议谓煌言不死，海盗且复逞也；奉旨购之。有司系累其妻子、族属以待；募得其故校，使投舟山之普陀伪为行脚僧以伺。会煌言告籴之舟至；籴人昵其故侣，且为僧，不之忌。故校遽出刀胁之，骈杀数人；最后者乃告之曰：『虽然，公则不可得也。公蓄双猿觇动静，船在十里外，猿辄鸣树杪，公得为备矣』！故校乃于夜半潜上山背，攀萝踰岭而入，暗中执煌言并子木、冠玉、舟子三人；七月十七日也。越二日，至宁波；我提督张杰以客礼，举酒属曰：『迟公久矣』！曰：『父死不能葬、国亡不能救，死有余罪。今日至此，速死而已』！杰遣官护之入省。出宁波城，再拜曰：『某不肖，有孤故乡父老二十年之望』！登舟危坐。夜半，有坐蓬下唱「苏武牧羊曲」者。煌言拔衣起，扣舷和之；酌酒劳曰：『尔亦有心人也。吾志已定，尔无虑』！叩其姓名，则防卒史丙也。渡泉塘，舟中拾一笺；句云：『此行莫作黄冠想，静听先生正气歌』。煌言笑曰：『此王炎午后身耳』！比至杭州，供帐如上宾；旧时部曲许存问，官吏愿见亦弗禁，有贿守兵以一睹为幸者。九月七日，赴市；遥望凤凰山曰：『好山色』！赋绝命词，挺立受刑；年四十五。子木、冠玉、舟子，并从死。子万祺，械至镇江，先三日死。初，煌言之入海也，风飘至一荒岛；梦金甲神告曰：『赠君千年鹿，迟十九年还我』！果得一苍鹿；食一脔，积日不饥。比籴人未返，占课大凶；徘徊假寐，又梦金甲神来。方呼居敬告之，言未既而兵入；盖十九年云。浙人张文嘉、万斯大葬诸南屏山麓，子木等祔焉。子木名纶，以字行；溧阳人。己亥（一六五九），见煌言于江上。尝参朱成功军；不乐，奉父复就煌言。中道与王师遇，格斗堕水；比救起，则父已被缚去。思出奇计救之，不得。呕血濒死；煌言勉以立功报仇，遂相依以及于死。冠玉鄞人。制府以其年少，将脱之；固请从死。居敬字畏斋，黄岩人；以计逸为僧。故校以诱执煌言功，授千户，奉命巡海；猝遇煌言旧将，愤其害主也，突刺杀之。我朝赐煌言通谥，曰「忠烈」。  
　 

卷第四十五

　　前翰林院检讨加詹事府赞善衔六合徐鼒譔

　　列传第三十八

　　王之仁（子鸣谦）张鹏翼（弟鹏飞、季熊、顾勋）　张名振（焦文玉、杨复葵）王朝先、阮进（阮骏）　周鹤芝（弟瑞）郑遵谦（郑彩）

　　 王之仁（子鸣谦）张鹏翼（弟鹏飞、季熊、顾勋）

　　张名振（焦文玉、杨复葵）王朝先、阮进（阮骏）

　　周鹤芝（弟瑞）郑遵谦（郑彩）

　　王之仁，直隶保定人。官定海总兵；弘光时，挂镇倭将军印。

　　乙酉（一六四五）夏，南都既覆，鄞县绅士钱肃乐与诸生华夏等六人起义；故太仆谢三宾家富耦国，方西行纳款归，密使贻书之仁曰：『翕翕訿訿，出自庸妄六狂生，而一稚绅和之；将军以所部来，斩此七人，则事定矣。某当奉千金为寿』。稚绅者，肃乐年未四十也。会肃乐亦遣诸生倪懋熹劝之仁来归，之仁两答之，期十五日至。至则，大会诸乡老，突出三宾书数其罪；三宾叩首乞命，愿出万金助饷。之仁遂从肃乐缔盟，共城守。鲁王监国封武宁伯，分守西兴；寻进侯。既江上诸军与王师屡战不胜，西望心灰。之仁上疏监国曰：『事起日，人人有直取黄龙之志。乃一败后，遽欲以钱塘为鸿沟；天下事何可忍言！臣愿以所隶沈船一战；今日死犹战而死，他日即死恐不能战也』！明年三月朔，王师驱船开堰入江，张国维敕各营守汛，命之仁率水师从江心袭战。会东南风大起，之仁扬帆奋击，碎舟无数；郑遵谦获铁甲八百余副。诸军继之，遂大捷。

　　踰两月，诸军以粮乏溃，监国航海。之仁载其妻妾二、子妇、幼女、诸孙沈诸蛟门外；再拜，捧所封敕印投焉。乃立旗帜、张鼓吹，扬帆抵松江，峨冠登岸。众谓其降也，护至金陵。洪承畴令其易服薙发；之仁笑曰：『我握兵柄爵通侯，谋人国事而无成，死固分也。然葬于波涛，身死不明；故就此以求死耳』！遂见杀。

　　子鸣谦，字益公。之仁既封侯，鸣谦袭镇倭将军，驻定海之蛟关。有张国柱者，刘泽清部将也；依鸣谦于海上，有弓箭手五百人，劫鸣谦掠余姚。行朝震恐，亦署国柱以将军。之仁死，黄斌卿诱杀鸣谦而并其众；国柱再争之，亦败。

　　张鹏翼字耀先，诸暨人；世以军功授职。弟鹏飞、季熊，皆有勇善战。鹏翼初以总兵挂淮海将军印，迁中府左都督。乙酉（一六四五）五月南都亡，与右都督徐洪■〈王彦〉率兵六千航海至越。江上师起，即斩将自守，驻江干；潮至帐淹，无敢离伍者。鲁监国封为永丰伯，出镇衢州。明年六月，大兵至，标下副将秦应科等约为内应；城破巷战，与弟鹏飞同被执，不屈自刎死，洪■〈王彦〉率亦死。季熊御严州，战败力竭，匿村巷中。追骑至，令村民献之；季熊突出，大吼曰：『大丈夫肯避尔者邪』！复手刃数十人。援绝，跃上屋，拾瓦四击，坐屋脊骂。攻益急，拔靴刀自剚，尸直立三日不仆。时称张氏三忠云。我朝赐鹏翼通谥，曰「烈愍」。

　　顾勋，会稽人；鲁监国封忻诚伯。江上之败也，勋守严州，与王师相拒累日；合家惨死。

　　张名振字侯服，江宁人。少伉爽，有大略；壮游京师，太监曹化淳延为上宾。化淳以王安门下故，与东林亲；名振亦遂得与复社诸人通声气。熊开元之廷杖也，名振阴属杖者，得不死；而实未尝识面也。

　　崇祯癸未（一六四三），授台州石浦游击。南都破，安抚使至浙东，不受命。鲁王监国，加富平将军。时黄斌卿镇舟山，名振与相犄角；议由海道窥崇明，扰三吴，以为钱塘援。未行而江上溃，监国脱方国安之危走石浦、南田；名振弃石浦扈监国。会斌卿诱杀王鸣谦，叛将张国柱悉定海之众以攻舟山；斌卿求救，名振破走之。名振既与斌卿为儿女姻，又拯其危，乃劝斌卿纳监国；斌卿不从。适永胜伯郑彩至，以其军扈监国入闽，名振得封定西伯；请归浙中招部曲。及还，而石浦已归附我大清，乃入舟山依斌卿。斌卿见其势孤，稍侮之。

　　丁亥（一六四七），我松江提督吴胜兆谋叛，通书舟山，请一军合力向南都。斌卿犹豫不欲应；名振方有自远之志，沈廷杨、张煌言等又怂恿之，遂自以其军赴约。请之监国，给敕印二百道，命煌言为监军、太常寺丞任文正副之；赐给事中徐孚远一品服，充行人司。联■〈舟宗〉率二千余北上；次黄连港；恶其名，将移之白沙，传令洗炮。龙惊浪鼓，飓风大作，全军尽覆。弟名远被擒，死之。名振于洪涛中浮篷上不死，登岸暗行二十里，遇僧一泓者为薙发易服；一泓为王师所诛，而名振获免，复入海。斌卿标将朱玖欲因是杀之，斌卿未之许；而以其无军，益侮之。名振乃托言屯田，避之南山。

　　初，名振之救斌卿也，部将阮进最有功；斌卿不德名振而忌进之为名振用也，间进使叛。及北发，进以不习三吴水道辞；取船二十艘，脱归闽海，招军颇盛，得封荡湖伯。既而监国所复闽地尽失，名振自南田复健跳所；招进，复与合，扈监国驻健跳。斌卿既不奔问官守，进告籴又不应，怒结平西伯王朝先，传檄谓：『海上诸岛滃洲稍大，共诛斌卿，奉王驻军』。名振故与斌卿姻好，阳阻之；而诸军卒击杀斌卿。己丑（一六四九）冬十月，监国入舟山，名振晋侯爵太师，当国。王朝先有标枪手八千，既诛斌卿并其军，一不以付名振；名振忌而袭杀之，其部将张济明跳而降于王师为前导。辛卯（一六五一）八月，分道并进；名振以蛟关天险，海上诸军熟于风信，敌必不能猝渡；乃留阮进守横水洋，弟左都督名扬、安洋将军刘世勋守舟山，自帅兵奉监国捣吴淞以牵制之。或谓曰：『物议谓公藉此避敌』！名振曰：『吾母、妻、子、弟皆在城中，吾岂有他心哉』！寻阮进败死；九月丙子（初二）日午刻，诸军力不支，城陷。时名振会师火烧门外，离城六十里，候潮长还救；突见城中烟焰蔽天，知不可救，乃解维去。寻闻母范氏、妻马氏、弟名扬偕其幼弟及妾阖户举火自焚死，恸哭曰：『臣误国、误家，死不足赎』！奋身欲投海；监国与诸将救之，乃止。乃复扈监国航于海。

　　明年春，次于鹭门，收余烬。往见朱成功；成功大言曰：『汝为定西侯，数年所作何事』？名振曰：『中兴』。成功曰：『安在』？名振曰：『济则征之实绩，不济则在方寸间耳』。成功曰：『何据』？袒而示之背，「赤心报国」四字长径寸，深入肌肤；成功愕然，谢曰：『久仰老将军大名，奈多憎之口何』！出历来谤书，厚尺许；名振遽火之。成功待以上宾，行交拜礼，指腹联姻；赠以万金、哆啰呢五十匹、日本刀一口，为名振聘王氏女。秋，拜名振为总制，犯漳、泉。癸巳（一六五三）春，名振请兵北上，与之兵二万、粮三艘。获叛将金允彦于金塘山，磔之祭死事诸臣。仁武伯姚志倬，诚意伯刘孔昭偕其子永锡以众来依，号召旧旅；破京口，截长江，驻营崇明。寻被谗，撤回厦门；宁靖王术桂为力辨于成功。及相见，语至夜分；更益以兵，而令陈辉、王秀奇、洪旭、周全斌偕行。至羊山，飓风折兵十之一，惟名振全军无恙。九月，复驻平阳。粮绝，名振与士卒同饿，有「太师枵腹，我辈忘饥」之谣；军得不散。十二月朔，我崇明驻防兵万余、马三百匹乘冻涉江入平阳沙，名振鼓众迎之，浴日将军王善良挺矛当先，姚志倬、任麟、王有才以三百人冲其左，张煌言、王浚以三百人突其右；崇明兵大败，无一返者。甲午（一六五四）春正月，名振以上游有蜡书请为内应，率海艘数百溯流而上；再入京口，掠仪真，至观音门。十三日，泊金山，遥祭孝陵，设醮三日；挥泪题诗云：『十年横澥一孤臣，佳气钟山望里真。鹑首义旗方出楚，燕云羽檄已通闽。王师桴鼓心肝噎，父老壶浆涕泪亲！南望孝陵兵缟素，会看大纛禡龙津』！越二日，掠辎重东下，旌旗蔽江。四月，复以海艘上镇江，焚小闸；至仪真，索盐商助饷金不得，焚六百艘而去。寻以海船六十入山东登、莱诸处，直抵高丽；乃还。乙未（一六五五），成功拜名振为元师，陈辉、洪旭、陈六御副之，统二十四镇入长江；我宁波守将张洪德降，名振养为义子。进攻舟山，我镇将巴臣功之中军陈虎力战死；臣功降，授为铁骑镇，改名臣兴。名振徒步入城，痛哭以祭其母，哀动三军。

　　是年十一月，我台州副将马信降于名振；名振不之信，纳母为质，许之。将入见，而名振已寝疾。丁未（二十七日）戌刻，有大星陨海，光芒如电有声；亥刻，名振起坐，击床连呼「先帝」数声而逝。葬于芦花岙，有白鹤成群盘旋数日而去。遗言以所部归张煌言；论者谓『陶谦之让豫州，不是过也』。

　　焦文玉、杨复葵，皆山西人；张名振标下副将也。以诛黄斌卿功，晋总兵。文玉善射，有胆略。后负重伤自刎，尸不朽。妻张氏，葬之毕，亦自刎；有「夫忠妇烈」之褎。复葵以标将挟之投诚，赴水死。

</div>
    <div class="pagination">
<a href="小腆纪传_page38.html">上一页</a><span>...</span><a href="小腆纪传_page34.html">34</a><a href="小腆纪传_page35.html">35</a><a href="小腆纪传_page36.html">36</a><a href="小腆纪传_page37.html">37</a><a href="小腆纪传_page38.html">38</a><span class="current-page">39</span><a href="小腆纪传_page40.html">40</a><a href="小腆纪传_page41.html">41</a><a href="小腆纪传_page42.html">42</a><a href="小腆纪传_page43.html">43</a><a href="小腆纪传_page44.html">44</a><span>...</span><a href="小腆纪传_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
