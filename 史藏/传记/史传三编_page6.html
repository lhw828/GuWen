<!DOCTYPE html>
<html>
<head>
    <meta charset="UTF-8">
    <title>史传三编 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 6 页/共 21 页</h1>
    <div class="content">












　　史传三编卷十一
<史部,传记类,总录之属,史传三编>
　　钦定四库全书
　　史传三编卷十二
　　大学士朱轼撰
　　名臣传四
　　汉
　　魏相
　　魏相字弱翁济隂定陶人也徙平陵少学易以对策髙第为茂陵令顷之御史大夫桑羊客诈称御史止传丞不以时谒客怒缚丞相疑客有奸捕案其罪茂陵大治后迁河南太守防故丞相车千秋子为雒阳武库令以相治郡严惧乆获罪自免去相使掾追还终不肯相独恨曰大将军闻此令去官必以为我用丞相死不能遇其子使当世贵人非我殆矣后有人告相贼杀不辜事下有司河南卒戍中都官者二三千人遮大将军光自言愿复畱作一年以赎太守罪河南老弱万余人守闗欲入上书闗吏以闻光卒用武库令事繋相狱防赦出复守茂陵令迁扬州刺史考案郡国守相多所贬退光禄大夫丙吉素善相与相书曰朝廷已深知弱翁治行方且大用矣愿少慎事自重藏器于身相心善其言为霁威严二嵗征为谏大夫复为河南太守宣帝即位征为大司农迁御史大夫相上封事以为圣王褒有徳以懐万方显有功以劝百僚今新失大将军宜显明功臣以镇藩国车骑将军安世忠信谨厚国家重臣也宜尊其位上亦欲用之乃拜大司马车骑将军领尚书事时霍光子禹复为大将军兄子山领尚书事诸壻并宿衞其夫人显及诸女皆通籍长信宫或夜诏门出入相因平恩侯许伯奏封事言春秋讥世卿今霍氏骄奢放縦寖不制宜有以损夺其权破散隂谋以固万世之基全功臣之世又故事诸上书者皆为二封署其一曰副领尚书者先发副封所言不善屏去不奏相复因许伯白去副封以防雍蔽帝従其议霍氏杀许后之谋始得上闻封相髙平侯代韦贤为丞相其后霍氏谋矫太后诏先召斩相然后废天子事觉伏诛宣帝始亲万几厉精为治综核名实而相总领众职甚称上意元康中匈奴遣兵撃汉屯田车师者不能下帝与后将军赵充国等议欲因匈奴衰弱撃之使不敢扰西域相上书谏曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地宝货者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民辄归之未有犯于邉境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏不能自存难以动兵军旅之后必有凶年言民以愁苦之气伤隂阳之和也出兵虽胜犹有后忧今郡国守相多不实选风俗犹薄水旱不时案今年计子弟杀父兄妻杀夫者凡二百二十二人臣愚以为此非小变也奈何不忧此而欲发兵报纎介之忿于逺方愿陛下与平昌侯乐昌侯平恩侯及有识者详议乃可帝従相言而止相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事及贤臣贾谊鼂错董仲舒等所言奏请施行之曰臣闻明主在上贤辅在下则君安娱而民和睦臣相幸得备位不能奉明法广教化理四方以宣圣徳民多背本趋末或有饥寒之色为陛下之忧臣相罪当万死臣相智能浅薄不明国家大体时用之宜惟民终始未得所繇窃伏观先帝圣徳仁恩之厚勤劳天下垂意黎庶忧水旱之灾为民贫穷发仓廪赈乏馁遣谏大夫博士巡行天下察风俗举贤良平寃狱省诸用寛租赋弛山泽波池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事惟陛下留神元元帅繇先帝盛徳以抚海内上施行其策又数表采易隂阳及明堂月令奏之其略曰明王谨于尊天慎于养人故立羲和之官以乗四时节授民事君动静以道奉顺隂阳则日月光明风时节寒暑调和三者得叙则灾害不生五谷熟丝麻遂草木茂鸟兽蕃民不夭疾衣食有余若是则君尊民説上下亡怨政教不违礼让可兴是隂阳者王事之本羣生之命自古圣贤未有不繇者也天子之义必纯取法天地而观于先圣髙皇帝孝文皇帝施恩恵于天下者伏念陛下恩泽甚厚然而灾气未息窃恐诏令有未合当时者愿陛下选明经通知隂阳者四人春夏秋冬各主一时时至明言所职以和隂阳天下幸甚相数陈便宜帝纳用焉相敕掾史案事郡国及休告従家还至府辄白四方异闻或有逆贼风雨灾变郡不上相辄奏言之时丙吉为御史大夫同心辅政帝皆重之相为人严毅不如吉寛视事九嵗卒諡曰宪侯
　　论曰王者举事必求其端于天而敬天者必尊祖大雅曰文王陟降在帝左右又曰上天之载无声无臭仪刑文王万邦作孚于祖宗为继述志事于天地即为防賛化育非有二理也尧典言钦若昊天即继之曰敬授人时太誓曰天佑下民作之君作之师惟其克相上帝又以知自古帝王未有不勤民而能敬天者也魏相为中兴贤相谟谋经画自任不小裨益多为帝陈隂阳四时之道而终归于法祖又虑民以愁苦之气伤天地之和凡郡国逆贼风雨灾变不时奏闻盖所以作其朝乾夕惕于深宫庶几政无阙事民心悦而天意従其言最与诗书所载相表里岂独善道易理哉夫人君一日二日万几其大要不外敬天尊祖勤民三者而相惓惓上言此固公孤所为辅导人主以求乎寅亮天地燮理隂阳之实效居是位必思无忝是职可谓大臣矣
　　丙吉
　　丙吉字少卿鲁国人也治律令为鲁狱史积劳迁廷尉右监坐法失官巫蛊事起吉以故廷尉监征诏治巫蛊郡邸狱时宣帝生数月以皇曽孙坐卫太子事系吉心知太子无事实重哀曽孙无辜择谨厚女徒令保养之置闲燥处巫蛊事连嵗不决望气者言长安狱中有天子气武帝遣使者郭穰徃郡邸狱亡轻重一切皆杀之穰夜至吉闭门不纳曰皇曽孙在他人亡辜死者犹不可况亲曽孙乎相守至天明不得入穰还奏闻武帝亦寤曰天使之也因赦天下郡邸狱系者独頼吉得生恩及四海矣曽孙病几不全者数焉吉数敕保养乳母加致医药视遇甚有恩恵以私财物给其衣食后吉迁大将军长史霍光甚重之光以昭帝亡嗣迎立昌邑王王行淫乱更废之与诸大臣议所立未定吉奏记光曰方今社稷宗庙羣生之命在将军之壹举窃伏听于众庶察其所言诸侯宗室在位列者未有所闻于民间也而遗诏所养武帝曽孙名病已在掖庭外家者吉前使居郡邸时见其幼少至今十八九矣通经术有美材行安而节和愿将军详大议参以蓍先使入侍令天下昭然知之然后决定大策天下幸甚光遂与吉迎立曽孙于掖庭是为宣帝赐吉爵闗内侯吉为人深厚不伐善自曽孙遭遇吉絶口不道前恩故朝廷莫能明其功也地节三年立皇太子吉为太子太傅数月迁御史大夫及霍氏诛帝躬亲政省尚书事是时掖庭宫婢则令民夫上书自陈尝有阿保之功章下掖庭令考问则词引使者丙吉知状吉时为御史大夫掖庭令将则诣御史府以视吉吉识谓则曰汝尝坐养皇曽孙不谨督笞汝安得有功独渭城胡组淮阳郭征卿有恩耳分别奏组等供养劳苦状帝亲见问然后知吉有旧恩而终不言大贤之封吉博阳侯邑千三百戸临当封吉疾病帝忧吉不起将使人加绋而封之及其生存也太子太傅夏侯胜曰臣闻有隂徳者必飨其乐以及子孙今吉未获报而疾甚非其死疾也后果瘉吉上书自陈不宜以空名受赏帝不许后五嵗代魏相为丞相吉本起狱法小吏后学诗礼皆通大义及居相位尚寛大好礼让或谓吉曰君侯为汉相奸吏成其私然无所惩艾吉曰夫以三公之府有案吏之名吾窃陋焉后人代吉因以为故事公府不案吏自吉始掾史有罪臧不称职辄予长休告终无所案騐于官属务掩过扬善吉驭吏耆酒尝从吉出醉欧丞相车上西曹主吏白欲斥之吉曰以醉饱之失去士使此人将复何所容西曹第忍之此不过污丞相车茵耳遂不去也此驭吏邉郡人习知邉塞发犇命警备事尝出适见驿骑持赤白囊邉郡发犇命书驰来至因随驿骑至公车刺取知匈奴入云中代郡遽归府见吉白状因曰恐匈奴所入邉郡二千石长吏有老病不任兵马者宜可豫视吉善其言召东曹案邉长吏未已诏召丞相御史问以匈奴所入郡吏吉具对御史大夫卒遽不能详知以得谴让而吉见谓忧邉思职驭吏力也吉又尝出逢清道羣鬭者死伤横道吉过之不问前行逢人逐牛牛喘吐舌吉止驻使骑吏问逐牛行几里矣掾史独谓丞相前后失问吉曰民鬭相杀伤长安令京兆尹职所当禁备逐捕嵗竟丞相课其殿最奏行赏罚而已宰相不亲小事非所当于道路问也方春少阳用事未可太热恐牛近行用暑故喘此时气失节恐有所伤害也三公典调和隂阳职所当忧是以问之掾史乃服以吉知大体吉病笃帝自临问谁可代君者吉顿首曰西河太守杜延年明于法度暁国家故事前为九卿十余年今在郡治有能名廷尉于定国执宪详平天下自以不寃太仆陈万年事后母孝敦厚备于行止此三人能皆在臣右惟上察之上以吉言皆是而许焉后三人居位皆称职帝称吉为知人卒諡曰定侯前汉书賛曰古之制名必繇象类逺取诸物近取诸身故经谓君为元首臣为股肱明其一体相待而成也是故君臣相配古今常道自然之势也近观汉相高祖开基萧曹为冠孝宣中兴丙魏有声是时黜陟有序众职修理公卿多称其位海内兴于礼让览其行事岂虚乎哉
　　论曰自来隂阳愆伏之患虽曰天道实人事为之三公典调和隂阳非如太史司天日月星辰之行使之宿离不忒经纪有常而已必将上佐天子敬修其貌言视听于上而慎用其礼乐刑政于下使德化下究民无怨争海内刑措然后为能致中和位育也夫人事之乖戾莫大于讐杀者填道惟政教阙遗是以其民乗于血气心知之险而鬭捷恃强凌弱暴寡上干天和时气失节或此之由吉前后正坐失问当时顾谬以知大体许之何哉吉起家狱史而寛仁恭让荐贤为国有大臣器昌言逺犹不及魏相而厚德过之其保防曾孙恩礼并茂至于闭门拒使虽抗违明诏不恤卒寤主意活及万人后复奏记迎立为汉中兴主安国家定社稷利民人功不在霍光张安世下此其卓卓不磨者世乃竞称其问牛喘一事遗朴节而録巧言不亦舛夫
　　萧望之
　　萧望之字长倩东海兰陵人也徙杜陵望之好学治齐诗事同县后仓且十年又事博士白竒从夏侯胜问论语礼服京师诸儒称述焉是时霍光秉政丙吉荐儒生王仲翁与望之等数人皆召见先是上官桀与盖主谋杀光光既诛桀等后出入自备吏民当见者露索去刀兵两吏挟持望之独不肯听自引出阁曰不愿见吏牵持匈匈光闻之告吏勿持望之既至前説光曰将军以功德辅防主天下之士争愿自効以辅高明今士见者露索挟持恐非周公相成王躬吐握之礼致白屋之意于是光独不除用望之而仲翁等皆补大将军史三嵗间仲翁至光禄大夫给事中望之以射防甲科为郎署小苑东门仲翁从苍头庐儿下车趋门传呼甚宠顾谓望之曰不肯録録反抱关为望之曰各从其志数年免归为郡吏及御史大夫魏相除望之为属察亷为大行治礼丞时大将军光卒子禹复为大司马亲属皆宿卫地节三年京师雨雹望之上疏愿赐清闲之宴口陈灾异之意宣帝自在民间闻望之名曰此东海萧生耶下少府宋畸问状无有所讳望之对以为春秋昭公三年大雹是时季氏专权卒逐昭公今陛下以圣德居位然善祥未臻隂阳不和是大臣任政一姓擅势之所致也惟明主躬万几选同姓举贤才以为心腹与防政谋令公卿大臣朝见奏事明陈其职以考功能如是则庶事理公道立奸邪塞私权废矣对奏天子拜望之为谒者时帝初即位思进贤良多上书言便宜輙下望之问状高者请丞相御史次者中二千石试事满嵗以状闻下者报闻或罢归田里所白处奏皆可累迁谏大夫丞相司直嵗中三迁官至二千石其后霍氏竟谋反诛望之寖益任用是时选博士谏大夫通政事者补郡国守相以望之为平原太守望之雅意在本朝逺为郡守内不自得乃上疏曰朝无争臣则不知过国无逹士则不闻善陛下宜选明经术通谋虑之士以为内臣与参政事今悉出谏官以补郡吏所谓忧其末而忘其本者也书闻征入守少府宣帝察望之经明持重论议有余材任宰相欲详试其政事复以为左冯翊望之恐有不合意欲移病帝闻之使侍中金安上谕意望之即视事是嵗西羌反汉遣后将军征之京兆尹张敞建议以粟不足欲令民入粟赎罪事下有司望之与少府李彊以为如此则富者得生贫者独死是贫富异刑而法不一也人情困穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此则伯夷之行壊公绰之名防政教一倾虽有周召之佐恐不能复臣窃痛之张敞复执前议望之复与相难而丞相魏相等以为羌且破败转输略足相给遂不从敞议望之为左冯翊三年京师称之迁大鸿胪先是乌孙昆弥翁归靡因长罗侯常恵上书愿以汉外孙元贵靡为嗣得复尚少主结婚内附畔去匈奴诏下公卿议望之以为乌孙絶域信其美言万里结婚非长防也天子不听神爵二年遣常恵送公主配元贵靡未出塞翁归靡死其兄子狂王背约自立恵从塞下上书请留少主敦煌郡恵至乌孙责以负约因立元贵靡还迎少主诏下公卿议望之复以为不可乌孙持两端亡坚约其效可见前少主在乌孙四十余年恩爱不亲密邉境未以安此已事之騐也今少主以元贵靡不得立而还信无负于四裔此中国之大福也少主不止繇役将兴其原起此天子从其议征少主还乌孙国亦分汉遂不与结婚三年代丙吉为御史大夫五凤中匈奴大乱议者多曰匈奴为害日久可因其壊乱举兵灭之望之以为春秋晋士匄帅师侵齐闻齐侯卒引师而还君子大其不伐丧前单于慕化向善请求和亲未终奉约不幸为贼臣所杀今而伐之是乗乱而幸灾也彼必奔走逺遁不以义动兵恐劳而无功宜遣使吊问辅其微弱救其灾患如遂防恩得复其位必称臣服从此徳之盛也帝从其议及匈奴呼韩邪来朝诏公卿议其仪丞相霸等议宜如诸侯王位次在下望之以为单于非正朔所加故称敌国宜待以不臣之礼位在诸侯王上外夷稽首称藩中国让而不臣此则覊縻之谊谦亨之福也如使匈奴后嗣卒有鸟窜鼠伏阙于朝享不为畔臣信让行乎蛮貊福祚流于无穷万世之长防也天子采其议用之后丞相司直緐延夀劾奏望之左迁太子太傅以论语礼服授皇太子及宣帝寝疾选大臣可属者乃拜望之前将军与车骑将军史高光禄大夫周堪同受遗诏辅政领尚书事太子即位是为孝元帝望之堪本以师傅见尊重帝数宴见言治乱陈王事望之选白宗室明经达学散骑谏大夫刘更生给事中与侍中金敞并拾遗左右四人同心谋议劝道上以古制多所欲匡正帝甚乡纳之初宣帝不甚从儒术任用法律而中书宦官用事中书令恭石显乆典枢机明习文法亦与车骑将军高为表里论议常独持故事不从望之等恭显又时倾仄见绌望之以为中书政本宜以贤明之选自武帝防宴后庭故用宦者非国旧制又违古不近刑人之义白欲更置士人由是大与髙恭显忤显等乃隂结楚人郑朋令告望之等谋欲罢车骑将军疏退许史状事下恭恭显请将堪更生等召致廷尉于是诏收望之前将军印绶及堪更生皆免为庶人后数月复赐望之爵关内侯食邑六百戸给事中朝朔望坐次将军天子方倚欲以为丞相防望之子散骑中郎伋上书讼望之前事事下有司复奏望之前所坐明白无譛诉者而教子上书失大臣体不敬请逮捕恭显等知望之素高节不辱乃固请于帝谓宜稍诎之于狱以塞其怏怏心帝不得已可其奏及使者召望之其门下生朱云劝望之自裁于是望之仰天叹曰臣备位将相年逾六十矣老入牢狱茍求生活不亦鄙乎字谓云曰游趣和药来竟饮鸩自杀望之八子至大官者三人育咸由
　　论曰望之处恭显之间众隂翩翩不富以邻茍能内积忠诚外密机事纳约自牖使主意明见然后发其奸而锄去之如见晛之消雨雪力少而功倍也计不出此而汲汲乎奬气类标门戸急与之角固其过涉灭顶而自贻之戚也然士以学行遇主知进则成功退则完节固其分耳自武帝尊崇儒术士之服儒衣冠称先王者继踵登朝其间持禄保位者时有之至于卓卓自树立如望之与朱云师生两人者虽过刚则折终罹患害亦庶几乎中行独复不以吉凶祸福撄其心者所由与张禹孔光诸人逺矣
　　朱云
　　朱云字游鲁人也徙平陵少以轻侠闻年四十乃变节从博士白子友受易又事前将军萧望之受论语皆能传其业好倜傥大节当世以是高之元帝时华隂守丞嘉上封事言治道在于得贤平陵朱云兼资文武忠正有智略可使以六百石秩试守御史大夫以尽其能帝乃下其事问公卿太子少傅匡衡对以为嘉从守丞而图大臣之位欲以匹夫徒步之人而超九卿之右非所以重国家而尊社稷也云素好勇其行义未有以异而嘉妄相称举疑有奸心渐不可长宜下有司案騐以明好恶嘉竟坐之是时少府五鹿充宗贵幸为梁丘易自宣帝时善其説元帝好之欲考其异同令充宗与诸易家论充宗乗贵辩口莫能与抗防有荐云者召入摄登堂抗首而请音动左右既论难连拄五鹿君故诸儒为之语曰五鹿岳岳朱云折其角繇是为博士迁杜陵令坐故纵亡命防赦举方正为槐里令时中书令石显用事与充宗为党百僚畏之惟御史中丞陈咸年少抗节不附显等而与云相结云数上疏言丞相韦成容身保位亡能徃来而咸数毁石显乆之有司考云疑风吏杀人羣臣朝见帝问丞相以云治行丞相成言云暴虐亡状并劾咸交通云于是下咸云狱减死为城旦废锢终元帝世至成帝时丞相故安昌侯张禹以帝师位特进甚尊重云上书求见公卿在前云曰今朝廷大臣上不能匡主下亡以益民皆尸位素餐孔子所谓鄙夫不可与事君茍患失之亡所不至者也臣愿赐尚方斩马劒断佞臣一人以厉其余帝问谁也对曰安昌侯张禹帝大怒曰小臣居下讪上廷辱师傅罪死不赦御史将云下云攀殿槛槛折云呼曰臣得从龙逢比干游于地下足矣未知圣朝何如耳于是左将军辛庆忌免冠解印绶叩头流血以死争帝意解然后得已及后当治槛帝曰勿易因而辑之以旌直臣云自是不复仕常居鄠田时乗牛车从诸生所过皆敬事焉薛宣为丞相云徃见宣备宾主礼因留云宿从容谓云曰在田野亡事且留我东阁可以观四方竒士云曰小生乃欲相吏耶宣不敢复言其教授择诸生然后为弟子年七十余卒于家病不呼医饮药遗言以身服敛棺周于身土周于椁为丈五坟葬平陵东郭外
　　论曰自古圣贤豪杰由匹夫崛起在卿相者伊傅之徒指不胜屈周官三公不必备惟其人孔子曰所谓大臣者以道事君不可则止今由与求也可谓具臣矣言其人实无大臣事君之道非以陪故黜之也自孝元以来诸大臣多外崇经术之望优游养交妨贤者路如匡衡贡禹韦成辈未免乎此衡畏惮石显不敢斥其奸邪奏疏敷陈经术斐亹可观宋儒讥其泛而不切骤使风节如朱云与之并立彼此互形必不能腼然一日安于朝廷之上所由亟挤而去之韦成容身保位实与衡等云复显言攻之又何怪其加之重罪至禁锢使终身哉在易坤之初六曰履霜坚氷至方灾异数兴吏民皆指为王氏专政所致成帝内颇然之特命驾就决于禹禹自以年老子孙弱惧结怨王氏遂诡对上由此不疑权徳舆谓西汉之亡亡于张禹职此之故向使成帝感悟云言戮张禹之罪黜王氏之权一举而正朝廷定国家皆在于是云虽不公卿可谓非以安社稷为悦之大臣哉五鹿充宗之挫辩于云非独理诎也彼望见云丰采凛凛已先慑于心如孟子氏与淳于诸辩士徃复亦其泰山岩岩气象有以夺之耳故尝自曰我善养吾浩然之气永始元延之间公卿在位者皆谨密小心奉令恐后无所为深识大力以一身负天下之安危者其气固薾然馁矣谓之具臣则可谓之大臣则不可
　　王章
　　王章字仲卿泰山钜平人也少以文学为官稍迁至谏大夫在朝廷名敢直臣元帝初擢为左曹中郎将与御史中丞陈咸相善共毁中书令石显为显所陷咸减死髠章免官成帝立征章为谏大夫迁司校尉大臣贵戚敬惮之王尊免后代者不称职章以选为京兆尹时帝舅大将军王鳯辅政帝即位数年未有继嗣体常不平定陶共王来朝帝遇之甚厚因畱国邸旦夕入侍大将军鳯心不便共王在京师防日蚀鳯因言定陶王虽亲于礼当奉藩在国今留侍京师诡正非常故天见戒宜遣王之国帝不得已于鳯而许之与共王涕泣而决章乃奏封事言鳯建遣共王之国非是日蚀之咎在鳯天子召见章延问以事章对曰天道聪明佑善灾恶今陛下引近定陶王所以承宗庙重社稷此正议善事何故致灾异灾异之发为大臣颛政者也今鳯归咎定陶王欲使天子孤立于上颛擅朝事非忠臣也且日食隂侵阳臣颛君之咎今政事大小皆自鳯出天子曽不一举手鳯不内省责反归咎善人推逺定陶王且鳯诬罔不忠非一事也前丞相乐昌侯商本以先帝外属内行笃有威重位歴将相国家柱石臣也其人守正不肯诎节随鳯委曲卒用闺门之事为鳯所罢身以忧死众庶愍之又鳯知其小妇弟张美人已尝适人不宜配御至尊托以为宜子纳之后宫此三者皆大事陛下所自见足以知其余及他所不见者鳯不可令乆典事宜退使就第选忠贤以代之天子闻章言大感悟纳之谓章曰微京兆尹直言吾不闻社稷计且惟贤知贤君试为朕求可以自辅者于是章奏封事荐中山孝王舅琅琊太守冯野王先帝时歴二卿忠信质直智谋有余帝自为太子时数闻野王先帝名卿声誉出鳯逺甚方倚欲以代鳯鳯闻之称病上疏乞骸骨词指甚哀太后闻之垂涕不御食上少而亲倚鳯弗忍废使尚书劾奏章下章于吏死狱中初章为诸生学长安独与妻居章疾病无被卧牛衣中与妻决涕泣其妻呵怒之曰仲卿京师尊贵在朝廷人谁逾仲卿者今疾病困戹不自激昻乃涕泣何鄙也及章为京兆欲上封事妻又止之曰人当知足独不念牛衣中涕泣时耶章曰非女子所知也书遂上果下廷尉狱妻子皆收繋章小女年可十二夜起号哭曰平日狱上呼囚数常至九今八而止我君素刚先死者必君明日问之章果死妻子皆徙合浦王鳯死后弟成都侯商复为大将军白上还章妻子故郡其家属皆完具采珠致产时萧育为泰山太守皆令赎还故田宅章为京兆二嵗死不以其罪众庶寃纪之与王尊王骏并称三王
　　论曰是时王氏欲代汉无愚智皆知之然汉道衰守节守义之臣少而王氏有太后为之宗主言者知不免故莫敢言宰辅如孔光张禹文学之士如杜钦谷永方且饰虚词运计防为王氏后先之不暇况敢撄其锋乎言王氏者宗室惟刘向外臣惟王章而章言帝几用岂不伟哉
　　王嘉
　　王嘉字公仲平陵人也以明经射防甲科为郎坐事免鸿嘉中举敦朴能直言召见宣室对政事得失遂由长陵尉超迁大中大夫出为九江河南太守治甚有声征入为大鸿胪徙京兆尹迁御史大夫建平三年拜丞相封新甫侯嘉为人刚直严毅有威重上甚敬之哀帝初立欲匡成帝之政多所变动嘉上疏曰臣闻古者诸侯继世虽不能尽贤天子为择臣立命卿以辅之居是国也累世尊重然后士民之众附焉是以教化行而治功立今之郡守重于古诸侯也孝文时吏居官者或长子孙以官为氏其二千石长吏亦安官乐职然后上下相望莫有茍且之意其后稍稍变易公卿以下转相促急又数改更政事司部刺史察过悉劾发扬隂私吏或居官数月而退送故迎新交错道路中材茍容取全下材懐危内顾壹切营私者多二千石益轻贱吏民慢易之或持其防过増加成罪言于刺史司或至上书章下众庶知其易危小失意则有离畔之心前山阳亡徒苏令等从横吏士临难莫肯仗节死义以守相威权素夺也国家有急取办于二千石二千石尊重难危乃能使下惟陛下留神于择贤记善忘过容忍臣子勿责以备人情不能不有过差宜可阔略令尽力者有所劝此方今急务国家之利也前苏令发欲遣大夫使逐问状时见大夫无可使者召盩厔令尹逢拜为谏大夫遣之今诸大夫有材能者甚少宜预养可成就者则士赴难不爱其死临事仓卒乃求非所以明朝廷也嘉因荐儒者公孙光满昌及能吏萧咸薛脩等皆故二千石有名称天子纳而用之防息夫躬孙宠等因中常侍宋上书告东平王云祝诅又与后舅伍宏谋弑上为逆云等伏诛躬宠擢为吏二千石是时董贤爱幸于上上欲侯之而未有所縁傅嘉劝上因东平事以封贤上于是定躬宠告东平本章掇去宋更言因董贤以闻欲以其功侯之皆先赐爵关内侯顷之欲封贤等上心惮嘉乃先使皇后父孔乡侯傅宴持诏书视丞相御史于是嘉与御史大夫贾延上封事言董贤等三人始赐爵时众庶匈匈至今流言未解陛下仁恩于贤等不已宜暴贤等本奏语言延问公卿大夫博士议郎考合古今明正其义然后乃加爵土不然恐大失众心上感其言止数月卒下诏封贤高安侯宠方阳侯躬宜陵侯其后日食举直言嘉复奏封事极言上宠贤太过致贤奢僣放纵变乱隂阳灾异众多臣嘉幸得备位不能通愚忠之信惟陛下慎己之所独向察众人之所共疑徃者宠臣邓通韩嫣骄贵逸豫卒陷罪辜不终其禄所谓爱之适足以害之也宜深览前世以节贤宠安全其命于是上寖不説而愈爱贤不能自胜防祖母傅太后薨上因托傅太后遗诏令成帝母王太后下丞相御史益封贤二千戸嘉封还诏书因奏封事谏曰臣闻爵禄土地天之有也书曰天命有德五服五章哉王者代天爵人尤宜慎之不得其宜则众庶不服感动隂阳其害疾自深高安侯贤佞幸之臣陛下倾爵位以贵之单货财以富之损至尊以宠之流闻四方皆同怨疾里谚曰千人所指无病而死臣常为之寒心臣骄侵罔隂阳失节气感相动害及身体陛下寝疾乆不平继嗣未立宜思正万事顺天人之心以求福祐奈何轻身肆意不念高祖之勤苦垂立制度欲传之于无穷哉初廷尉梁相治东平王云狱心疑云寃狱有饰词奏欲传之长安更下公卿覆治尚书令鞫谭仆射宗伯鳯以为可许天子以相等操持两心无讨贼疾恶主雠之意诏皆免为庶人后数月大赦嘉奏封事荐相等明习治狱相计谋深沈谭颇知雅文鳯经明行修圣王有计功除过臣窃为朝廷惜此三人书奏上不能平后二十余日嘉封还益董贤戸事上乃发怒召嘉诣尚书责问以相等罪恶着闻乃更称誉对状嘉免冠谢罪事下将军中朝者光禄大夫孔光等劾嘉迷国罔上请与廷尉上可光奏有诏召嘉诣狱使者既到府掾吏涕泣共和药进嘉嘉引药杯以击地谓官属曰丞相幸得备位三公奉职负国当伏刑都市以示万众丞相岂儿女子耶何为咀药而死遂出拜受诏乗小车自诣廷尉上闻愈大怒使将军以下与五二千石杂治吏诘问嘉稍侵辱之嘉仰天叹曰幸备宰相不能进贤退不肖以是负国死有余责吏问贤不肖主名嘉曰贤故丞相孔光故大司空何武不能进恶高安侯董贤父子佞邪乱朝而不能退罪当死死无所恨嘉系狱二十余日不食欧血死后上览其对而思嘉言复以孔光为丞相征用何武为御史大夫元始四年诏书追录忠臣封嘉子崇为新甫侯追諡嘉曰忠
　　论曰孝宣以太守为吏民之本数变易则下不安民知其将久不可欺罔乃服从教化故二千石有治效輙以玺书勉厉増秩赐金或爵至闗内侯公卿缺则选诸所表以次用之嘉所言正与宣帝表里诚有以握治化之原不愧贤宰相其刚直严毅不阿佞幸又申屠嘉之后兴也顾彼能使之服辜此遂因以贾祸岂非遭逢时防有不同乎案嘉之狱孔光实成之嘉不以私害公对吏首举光贤盖光前居相位守正不阿而罢天下贤之宜嘉之有斯举也孰知光再用之后已判若两人矣借嘉之命隂以结贤之心逆忠直比顽童恶莫大焉而嘉重为所欺迄死不悟于此见光之希世茍合信所称无徃而不为愿人者欤
　　鲍宣
　　鲍宣字子都渤海高城人也好学明经举孝亷为郎輙病去哀帝初大司空何武除宣为西曹掾甚敬重焉荐为谏大夫迁豫州牧嵗余免归数月复征为谏大夫宣每居位常上书谏争其言少文多实是时帝祖母傅太后欲与帝母俱称尊号封爵亲属丞相孔光大司空师丹何武大司马傅喜始执正议失傅太后指皆免官丁傅子弟并进董贤贵幸宣以谏大夫从其后上书谏曰窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日食且十彗星四起危亡之征陛下所亲见也今奈何反覆剧于前乎朝臣亡有大儒骨鲠白首耆艾魁垒之士议论通古今喟然动众心忧国如饥渇者臣未见也敦外亲小童及幸臣董贤等在公门省戸下陛下欲与此共承天地安海内甚难今世俗谓不智者为能谓智者为不能请寄为奸羣小日进国家空虚用度不足民流亡去城郭盗贼并起此非公卿守相贪残成化之所致耶羣臣幸得居尊官食重禄岂有肯加恻隠于细民助陛下流教化者耶志但在营私家称宾客为奸利而已以茍容曲从为贤以拱黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重高门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下奈何独私养外亲与幸臣董贤多赏赐以大万数使奴从宾客浆酒霍肉苍头庐儿皆用致富及汝昌侯傅商亡功而封取非其官官非其人而望天説民服岂不难哉方阳侯孙宠宜陵侯息夫躬辩足以移众彊可用独立奸人之雄惑世尤剧者也宜以时罢退及外亲幼童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功德者甚众曽不能忍武等耶臣诚迫大义官以谏争为职不敢不竭愚惟陛下少留神明览五经之文原圣人之至意深思天地之戒帝以宣名儒优容之是时郡国地震民讹言行筹明年正月朔日蚀帝乃征孔光免孙宠息夫躬罢侍中诸曹黄门郎数十人宣复上书言陛下父事天母事地子养黎民即位以来父亏明母震动子讹言相惊恐今日蚀于三始诚可畏惧陛下深内自责避正殿举直言求过失罢退外亲及旁仄素餐之人征拜孔光为光禄大夫发觉孙宠息夫躬过失免官遣就国众庶歙然莫不説喜天人同心人心説则天意觧矣乃二月丙戌白虹虷日连隂不雨此天有忧结民有怨望未塞者也侍中驸马都尉董贤本无葭莩之亲但以令色谀言自进赏赐亡度竭尽府藏并合三第尚以为小复壊暴室贤父子坐使天子使者将作治第行夜吏卒皆得赏赐上冡有防辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解讐海内免遣就国收乗舆器物还之县官如此可以父子终其性命不者海内之所仇未有得乆安者也孙宠息夫躬不宜居国可皆免以示天下复征何武师丹彭宣傅喜旷然使民易视以应天心建立大政以兴太平之端帝感大异纳宣言征何武彭宣旬月皆复为三公拜宣为司丞相孔光四时行园陵官属以令行驰道中宣出逢之使吏钩止丞相掾没入其车马事下御史中丞又下廷尉博士弟子济南王咸举幡太学下曰欲救鲍司者防此下诸生防者千余人朝日遮丞相孔光自言丞相车不得行又守阙上书帝遂抵宣罪减死一等髠钳平帝即位王莽秉政隂有簒国之心乃风州郡以罪法案诛诸豪杰及汉忠直臣不附己者宣及何武等皆死时名捕陇西辛兴兴与宣女壻许绀俱过宣一饭去宣不知情坐系狱自杀
　　论曰所谓明经者非徒剽窃六籍之言穿凿傅会以为美谈而已必将笃意力行兢兢求无罪于圣人之名教是故与其谈有余而谅不足也毋宁讷于言而敏于行也自夏侯胜谏昌邑防行所言终騐汉廷始大重经术之士士亦好为穿穴经传以发明隂阳五行之説执古证今言足听闻如杜钦谷永杜邺诸章奏网罗疏通引伸触类尤可谓湛深经术晓畅时事者然推厥至隠率皆内挟党私外市忠直君子之所深恶也鲍宣进谏之言少文多实罔所忌讳虽过激切然宣之忠固不能自禁也夫薫莸不同器兰艾不同植季友归而庆父无所逃其罪孔父殪而华督乃得逞其奸宣与何武俱为王莽所惮至遭诛杀然大节凛凛至今犹有生气岂惟党于王氏如钦永者当愧死地下孔光为国元老知莽桀恶徒观望周章茍延残喘视宣之死特少缓须臾而身名长与草木同腐悲夫君子之学所以贵乎返躬而克己也


　　史传三编卷十二
　　钦定四库全书
　　史传三编卷十三
　　大学士朱轼撰
　　名臣传五
　　汉
　　邓禹
　　邓禹字仲华南阳新野人也年十二能诵诗受业长安时光武亦游学京师禹年虽幼而见光武知非常人遂相亲附数年归家及汉兵起更始立豪杰多荐举禹禹不肯従及闻光武安集河北即杖防北渡追及于邺光武见之甚欢谓曰我得专封拜生逺来宁欲仕乎禹曰不愿也光武曰即如是欲何为禹曰但愿明公威徳加四海禹得效其尺寸垂勋名于竹帛耳因留宿闲语乃进説曰更始虽都闗西今山东未安赤眉青犊之属动以万数三辅假号往往羣聚更始既未有所挫而不自听防诸将皆庸人崛起志在财币争用威力朝夕自快而已非有忠良明智深虑逺图欲尊主安民者也四方分崩离析形势可见明公虽建藩辅之功犹恐无所成立于今之计莫如延揽英雄务恱民心立髙祖之业救万民之命以公而虑天下不足定也光武大恱因令左右号禹曰邓将军常宿止于中与定计议及王郎起兵光武自蓟至信都使禹自将数千人别攻抜乐阳従至广阿光武舍城楼上披舆地图指示禹曰天下郡国如是今始得其一子前言以吾虑天下不足定何也禹曰海内殽乱人思明君犹赤子之慕慈母古之兴者在徳厚薄不以小大光武悦时任使诸将多访于禹禹毎有所举皆当其才荐寇恂守河内委以萧何之任卒成大功光武以为知人使与葢延等击铜马于清阳破之従光武追贼至满阳连大克获北州略定及赤眉大举入闗更始使王匡等分兵拒之皆莫能敌光武筹赤眉必破长安欲乗衅并闗中而方自事山东未知所寄以禹沈深有大度故授以西讨之略乃拜为前将军持节中分麾下精兵二万人得自选偏裨以下于是韩歆冯愔宗歆等皆属焉与俱而西建武元年禹自箕闗将入河东河东都尉守闗不开禹攻十日破之获辎重千余乗进围安邑未下更始大将军樊防将数万人攻禹禹遣诸将击斩之于是王匡等合军十余万复共击禹禹军不利诸将皆劝禹遁去禹不听明日癸亥匡等以六甲穷日不出禹因得更理兵勒众及旦匡悉军出攻禹禹令军中毋妄动既至营下因发鼓并进大破之匡等皆弃军亡走禹率轻骑追斩数将收得节六印绶五百兵器不可胜数遂定河东承制更置守长镇抚之是月光武即位于鄗使持节拜禹为大司徒封鄼侯时年二十四遂渡汾隂河入夏阳更始中郎将公乗歙引众十万拒禹于衙禹复破走之而赤眉遂入长安是时三辅连覆败赤眉所过残贼百姓不知所归闻禹乗胜独克而师行有纪皆望风迎降日以千数众号百万禹辄停车住节以劳来之父老童穉垂髪戴白满其车下莫不感恱于是名震闗西帝数赐书褒美诸将皆劝禹径攻长安禹念赤眉新胜又财富充实锋未可乗欲且休兵北道就粮养士以观其弊于是引军北至栒邑禹所到击破赤眉别将诸营保郡邑皆开门归附西河太守宗育遣子奉檄降禹遣诣京师帝以闗中未定勅禹宜以时进讨禹犹执前意防禹部将冯愔宗歆争权相攻愔遂杀歆反击禹禹遣使以闻帝问使人愔所亲爱为谁对曰防军黄防帝度愔防不能乆和因报禹曰缚冯愔者必黄防也月余防果执愔归罪二年春遣使者更封禹为梁侯时赤眉西走扶风禹乃南至长安大飨士卒率诸将斋戒择吉日修礼谒祠髙庙收十一帝神主遣使奉诣洛阳因循行园陵为置吏士奉守焉然自冯愔反后禹威稍损又乏食归附者离散而赤眉复还入长安禹与战败走至髙陵军士饥饿皆食枣菜帝乃徴禹还禹慙于受任而功不遂数以饥卒徼战辄不利三年春与车骑将军邓击赤眉遂为所诱败众皆死散独与二十四骑还诣宜阳谢上大司徒梁侯印绶有诏归侯印绶十三年天下平定诸功臣皆増户邑定封禹为髙密侯食四县帝以禹功髙封弟寛为明亲侯禹以特进奉朝请禹内文明笃行淳备事母至孝天下既定常欲逺名势有子十三人各使守一蓺修整闺门教养子孙皆可以为后世法资用国邑不修产利帝益重之中元元年复行司徒事显宗即位以禹先帝元功拜为太傅甚见尊宠居岁余寝疾帝数自临问以子男二人为郎永平元年卒年五十七諡曰元侯帝分禹封为三国长子震及弟袭珍各侯一县其第六子训字平叔前后两为校尉善抚士卒得羌心卒之日皆奔走道路至空城郭或以刀自割不欲生家为立祠有疾辄祷焉
　　后汉书论曰夫变通之世君臣相择斯最作事谋始之几也邓公赢粮徒步触纷乱而赴光武可谓识所従会矣于是中分麾下之军以临山西之隙至使闗河响动懐赴如归功虽不遂而道亦矣及其威损栒邑兵散宜阳褫龙章于终朝就侯服以卒岁荣悴交而下无二色进退用而上无猜情使君臣之美后世莫闚其间不亦君子之致为乎
　　论曰语有之尺有所短寸有所长禹以弱冠之年攀鳞附翼致位公侯考其斩将搴旗徇城略地之功岂足与耿吴辈度长而絜大哉惟知人善任遂合羣策羣力佐成中兴垂休竹帛以发縦指示之说求之亦世祖之萧何也夫帝王之兴以徳厚薄公辅之望以度大小禹沈深有局其规模早见于仗策数言而卒成其信名震而朝不加疑师丧而主不致罪而诸抱奇懐异树勋着劳者咸帖然俛出其下终无有纎介防隙之生岂非其度固胜哉夫停车劳来视陈汉威徳而不受牛酒者非有加也在军旅不忘俎豆与奉祠庙行园陵者亦不甚悬殊也然而比事则惟均揆道则絶逺鳯凰之于凡鸟不以翔千仞故瑞骐之于羣马不以驾千里故良固未易与皮相者语耳位冠百司年歴两朝子孙蕃衍宠贵与东京始终其贤能有闻者自训而外如大将军骘之忠劳在国侍中康之方正立朝皆卓卓可纪盖非独度量之胜其福祚亦厚焉所谓有一代之君必有一代之臣者君奭曰天夀平格微子之命曰与国咸休禹诚其人与
　　冯异
　　冯异字公孙颍川父城人也好读书通左氏春秋孙子兵法光武略地颍川攻父城屯兵巾车乡异时以郡掾监五县与父城长苗萌共城守间出为汉兵所执得召见对曰异有老母在城中愿归据五城以効功报徳光武曰善异乃归谓苗萌曰今诸将多暴横独刘将军所到不掳掠观其言语举止非庸人也可以归身萌従其约更始遣将十余辈攻父城共坚守不下及光武为司校尉道经父城异等乃开门奉牛酒迎因署异为主簿苗萌为従事异因荐邑子铫期叔夀段建左隆等光武皆以为掾史従至洛阳更始数欲遣光武徇河北诸将皆不可是时左丞相曹竟子诩为尚书用事异劝光武厚结之及度河北诩有力焉自伯升之败光武不敢显其悲戚毎独居辄不御酒肉枕席有涕泣处异独叩头寛譬哀情光武止之曰卿勿妄言异复因间进説曰天下同苦王氏思汉乆矣更始诸将暴虐百姓失望今公専命方面施行恩徳夫有桀纣之乱乃见汤武之功人乆饥渇易为充饱公宜分命官属循行郡县宣布恵泽光武纳之至邯郸遣异与铫期乗传所至録囚徒存鳏寡亡命自诣者除其罪隂条二千石长吏同心及不附者上之及王郎起光武自蓟东南驰晨夜草舍至饶阳无蒌亭时天寒众饥异上豆粥明旦光武谓诸将曰昨得公孙豆粥饥寒俱解及至南宫遇大风雨光武引车入道傍空舍异抱薪邓禹爇火光武对灶燎衣异复进麦饭菟肩因得度虖沱河至信都拜异偏将军従破王郎封应侯异为人谦退不伐行遇诸将辄避道进止皆有表识军中号为整齐毎诸将并坐论功异独屏树下军中号为大树将军及破邯郸乃更部分诸将各有配军士皆言愿属大树将军光武以此多之因従平河北时更始遣舞隂王李轶大司马朱鲔等将兵号三十万与河南太守武勃共守洛阳光武将北徇燕赵乃留寇恂为河内太守异为孟津将军使统二郡军河上合势以拒朱鲔等初李轶与光武首结谋约及更始立反共陷伯升虽知长安已危欲降然不自安异乃为书暁譬之轶即报异惟深逹萧王愿进愚策以佐国安人自后不复与异争锋异因此得北攻天井闗抜上党两城又南下河南成臯以东十三县及诸屯聚皆平之降者十余万武勃来攻诸畔者异引军与战大破斩之轶又闭门不救异见其信效具以奏闻光武故宣露轶书令朱鲔知之鲔怒使人刺杀轶由是城中乖离多有降者鲔乃遣其将苏茂攻温而自将兵攻平隂以缀异异遣校尉防军将军与寇恂合击茂破之异因渡河击鲔鲔走异追至洛阳环城一帀而归移檄上状诸将皆入贺并劝光武即帝位光武乃召异诣鄗问四方动静异曰三王反畔更始败亡天下无主宗庙之忧在于大王宜従众议上为社稷下为百姓遂与诸将上尊号建武二年封异阳夏侯引军击阳翟贼破之时赤眉延岑诸贼暴乱三辅大司徒邓禹不能定乃遣异代之车驾送至河南赐以乗舆七尺贝剑勅异曰三辅遭王莽更始之乱重以赤眉延岑之酷元元涂炭无所依诉今之征伐非必略地屠城要在平定安集之耳诸将非不健鬭然好掳掠卿本能御吏士念自修敕毋为郡县所苦异顿首受命引而西所至皆布威信农羣盗尽率众来降异与赤眉遇于华隂相拒六十余日战数十合降其将刘始等五千余人三年春遣使者拜异征西大将军会邓禹率车骑将军邓等引归与异相遇要异共攻赤眉异以贼众尚多可以恩信倾诱难卒用兵破上今使诸将屯黾池要其东而异击其西一举取之此万成计也禹不従遂大战为所诱败异与禹合兵救之赤眉小却异以士卒饥倦可且休禹不听复战大为所败死伤三千余人禹得脱归宜阳异弃马步走上回谿阪与麾下数人归营复坚壁收其散卒招集诸营保与贼期战使壮士变服与贼同伏于道侧贼使万人攻异前部异裁出兵以救之贼见势弱遂悉众攻异异乃縦兵大战日昃贼气衰伏兵卒起衣服相乱不复识别贼遂惊溃追击大破于崤底降男女八万人余众尚十余万东走宜阳玺书劳异曰赤眉破平士吏劳苦始虽垂翅回谿终能奋翼黾池可谓失之东隅收之桑榆时赤眉虽降众寇犹盛延岑吕鲔等各拥兵据郡转相攻击异且战且行屯军上林苑中延岑自称武安王欲据闗中引其党张邯任良攻异异连击破之诸附岑者皆降岑走攻析异复遣将击破之降其将苏臣等八千余人岑遂自武闗走南阳先是百姓苦饥黄金一觔易豆五升道路断隔委输不至军士悉以果实为粮有诏拜南阳赵匡为右扶风将兵助异并送缣谷异兵食渐盛乃稍诛击豪杰不従令者褒赏降附有功劳者悉遣其渠帅诣京师其众散归本业威行闗中惟吕鲔张邯等降蜀余党悉平明年公孙述遣将程焉将数万人就吕鲔出屯陈仓异与赵匡迎击屡破其营保降者甚多其后蜀复数遣将间出异辄摧挫之懐来百姓申理枉结出入三岁上林成都异自以乆在外不自安上书思慕阙廷愿亲帷幄帝不许后人有章言异専制闗中百姓号为咸阳王帝使以章示异异惶惧上书谢诏报曰将军于国家义为君臣恩犹父子何嫌何疑而有惧意六年春异朝京师引见帝谓公卿曰是我起兵时主簿也为吾披荆棘定闗中既罢使中黄门赐以珍宝钱帛诏曰仓卒无蒌亭豆粥虖沱河麦饭厚意乆不报异稽首谢曰臣闻管仲谓桓公曰愿君无忘射钩臣无忘槛车齐国赖之臣今亦愿国家无忘河北之难小臣不敢忘巾车之恩后数引防见定议图蜀夏遣诸将上陇为隗嚣所败乃诏异军栒邑未及至隗嚣使其将王元行巡将二万人下陇因分遣巡取栒邑异即驰兵欲先据之诸将皆谓贼新胜不可争锋宜止军便地异曰若贼得栒邑三辅动揺是吾忧也夫攻者不足守者有余今先据城以逸待劳非所以争也潜往闭城偃旗鼓行巡不知驰赴之异乗其不意卒击鼓建旗而出巡军惊走追击数十里大破之祭遵亦破王元于汧于是北地诸豪长悉畔隗嚣降异上书言状帝恐诸将或欲分其功乃下玺书独以功归异且褒其不伐又遣太中大夫赐征西吏士死伤者医药棺殓大司马已下皆令亲吊死问疾以崇谦让于是使异进军义渠并领北地太守事青山胡率万余人降异异又击卢芳将贾览匈奴薁鞬日逐王破之上郡安定皆降复领安定太守事及隗嚣死其将立嚣子纯总兵据冀公孙述遣将赵匡等救之帝复令异行天水太守事攻匡等且一年皆斩之时诸将共攻兾不能抜欲且还休兵异固持不动常为众军锋明年夏与诸将攻落门病发卒于军諡曰节侯
　　论曰人臣之义有敬以立事毋贪以徼功盖忠敬者功名所従生也异谦让有儒将风世祖尝以比孟之反然其大者乃在毎念不忘乎君国之务观其私独寛譬哀情及上言宜急拊循百姓所谓事君如其亲视王事直如家事者非徒麦饭豆粥之拳拳而已夫敬其君者乃能敬君之事他日帝独遣异代邓禹重以平定安集为托且曰卿本能驭吏士美哉岂非君臣相知之雅哉易称敬慎不败中兴诸将唯冯公有之同时若吴汉勇于受任又数立大功然临阵或违勅而失纪战胜至积忿以杀降至如贾复之不伐其能与异等而敢为深入辄被重创要皆果断有余深沈不足者方之公孙瞠乎后矣
　　寇恂
　　寇恂字子翼上谷昌平人也初为郡功曺太守耿况甚重之更始立使使者徇郡国曰先降者复爵位恂従耿况迎使者于界上印绶使者纳之一宿无还意恂勒兵入见使者就请之使者不与曰天王使者功曺欲胁之耶恂曰非敢胁使君窃伤计之不详也今天下初定国信未宣使君建节衔命以临四方郡国莫不延颈倾耳望风归命今始至上谷而先堕大信沮向化之心生离畔之隙将复何以号令他郡乎且耿府君在上谷乆为吏人所亲今易之得贤则造次未安不贤则秖生乱为使君计莫若复之以安百姓使者不应恂叱左右以使者命召况况至恂进取印绶带况使者不得已乃承制诏之况受而归及王郎起遣将徇上谷急恂与门下掾闵业共説况曰邯郸抜起难可信向闻故大司马刘公伯升母弟尊贤下士士多归之且上谷完实控万骑可以详择去就请东约渔阳齐心合众邯郸不足图也况乃遣恂到渔阳结谋彭宠恂还至昌平袭击邯郸使者杀之夺其军遂与况子弇等俱南及光武于广阿拜恂偏将军号承义侯従破羣贼数与邓禹谋议禹奇之奉牛酒交欢时光武南定河内而更始大司马朱鲔等盛兵据洛阳又并州未安难其守者以问禹禹曰昔髙祖任萧何于闗中无复西顾之忧所以得専精山东终成大业今河内带河为固户口殷实北通上党南迫洛阳寇恂文武备足有牧人御众之才非此子莫可使也乃拜恂河内太守行大将军事且谓恂曰昔髙祖留萧何镇闗中吾今委公以河内坚守转运给足军粮率厉士马防遏它兵勿令北度而已光武于是复北征燕代恂移书属县讲兵肄射伐淇园之竹为矢百余万养马二千匹收租肆百万斛转以给军朱鲔闻光武北而河内孤使其将苏茂等将兵三万余人度巩河攻温檄书至恂即勒军驰出并移告属县发兵会于温下军吏皆諌恂曰温郡之藩蔽失温则郡不可守遂驰赴之旦日合战而偏将军冯异遣救及诸县兵适至士马四集恂乃令人乗城鼓噪大呼曰刘公兵到茂军闻之陈动恂因奔击大破之追至洛阳斩其副将茂兵投河死者数千生获无数自是洛阳城门昼闭时光武传闻河内已破有顷恂檄至大喜曰吾知寇子翼可任也诸将军贺因上尊号于是即位时军食急乏恂转输前后不絶尚书升斗以禀百官帝数策书劳问恂同门生董崇説恂当如萧何守闗中故事急遣子弟诣军恂因称疾不视事值帝将攻洛阳先至河内恂求従军帝不听乃遣兄子寇张等将突骑愿为军锋帝善之皆拜偏将军建武二年恂坐系考上书者免数月复为颍川太守与破奸将军侯进斩击郡寇贾期等境内悉平定封雍奴侯邑万户执金吾贾复在汝南其部将杀人于颍川恂捕得系狱戮于市复以为耻还过颍川谓左右曰吾与寇恂并立将帅而今为其所陷今见恂必手剑之恂知其谋不欲与相见姊子谷崇曰崇将也得带剑侍侧卒有变足以相当恂曰不然昔蔺相如不畏秦王而屈于亷颇者为国也区区之赵尚有此义吾安可以忘之乎乃勅属县盛供具储酒醪执金吾军入界一人皆兼二人之馔乃自出迎于道称疾而还复勒兵欲追之而吏士皆醉遂过去帝闻乃徴恂恂至引见时复先在坐欲起相避帝曰天下未定两虎安得私鬭今日朕分之于是并坐极欢遂共车同出结友而去恂归颍川三年遣使者即拜汝南太守又使骠骑将军杜茂将兵助恂讨平盗贼郡遂以清恂素好学乃修乡校教生徒聘能为左氏春秋者亲受学焉七年代朱浮为执金吾明年従车驾击隗嚣而颍川盗贼羣起帝属恂平之恂对曰颍川剽轻以陛下逺逾陇蜀故狂狡乗间相诖误耳如闻乗舆南向必惶怖归死臣愿执锐前驱即日车驾南征恂従至颍川盗贼悉降而竟不拜郡百姓遮道曰愿从陛下复借寇君一年乃留恂镇抚吏人受纳余降初隗嚣将安定髙峻拥雄兵据髙平第一帝使马援招降之后复亡归故营助嚣拒陇阺及嚣死峻畏诛坚守耿弇等围之一岁不拔帝将自征之恂力谏不従进军及汧峻犹不下乃议遣使降之谓恂曰卿前止吾此举今为吾行也恂奉玺书至第一峻遣军师皇甫文出谒词礼不屈恂怒将诛文诸将皆谏恂竟斩之遣其副归告峻曰军师无礼已戮之矣欲降急降不欲固守峻惶恐即日开城门降诸将皆贺因曰敢问杀其使而降其城何也恂曰皇甫文峻之腹心其所取计者也今来词意不屈必无降心全之则文得其计杀之则峻亡其胆是以降耳诸将皆曰非所及也遂传峻还洛阳恂经明行修名重朝廷所得秩奉厚施朋友故人及従吏士常曰吾因士大夫以致此其可独享之乎时人归其长者以为有宰相器十二年卒諡曰威侯子损嗣恂同产弟及兄子姊子以军功封列侯者凡八人初所与谋闵业者恂数为帝言其忠赐爵闗内侯官至辽西太守
　　论曰邓仲华言子翼文武备足有牧人御众之才岂虚誉哉守颍川使民遮道以请文足附众矣追洛阳使敌闭门而遁武足威民矣若夫转饷给军萧相国镇闗之勤也夺印还守蔺大夫懐璧之壮也且夫任天下事者在器识之逺到而已知忿争之害义也是故忍以下贾不为匹夫之勇知优柔之长奸也是故敢以戮文不为妇人之仁识定故力生其有宰相器者正在此岂区区通财为侠足以尽之乎世祖号知人末年防国议者自髙密外称固始东而雍奴侯以先卒不与惜哉
　　来歙
　　来歙字君叔南阳新野人也父仲哀帝时为諌大夫娶光武祖姑生歙光武甚亲敬之数共往来长安更始即位以歙为吏従入闗数言事不用以病去歙女弟为汉中王刘嘉妻因迎歙入汉中更始败歙劝嘉归光武遂与俱诣洛阳帝见歙大欢即解衣以衣之拜为太中大夫是时帝以陇蜀为忧而诸将方务闗东思西州方略未知所任歙因自请曰臣尝与隗嚣相遇长安其人始起以汉为名今圣徳隆兴臣愿得奉威命开以丹青之信嚣必束手东归则述自亡之势不足图也帝然之建武三年歙始使隗嚣五年复持节送马援因奉玺书于嚣既还复往説嚣嚣遂遣子恂随歙入质拜歙为中郎将时山东略定帝谋西收嚣兵与俱伐蜀复使歙喻防嚣听王元计犹豫不决歙素刚毅遂发愤质责嚣曰国家以君知臧否暁废兴故以手书畅意足下推忠诚既以伯春委质而反欲用佞惑之言为族灭计耶因欲前刺嚣嚣起入部勒兵将杀歙歙徐杖节就车而去嚣使牛邯将兵围守之嚣将王遵諌曰杀之无损于汉而随以族灭独不为伯春计哉歙为人有信义言行不违及往来游説皆可按覆西州士大夫咸信重之多为其言故得免归八年春歙将精兵二千余人伐山开道从畨须回中径袭略阳斩嚣守将金梁因保其城嚣大惊曰何其神也乃悉兵数万人围略阳斩山筑堤激水灌城歙与将士固死坚守矢尽乃发屋断木以为兵嚣尽鋭攻之累月不能下帝乃自将闗东兵征上陇嚣众溃走围解于是置酒髙会劳赐歙班坐絶席在诸将之右赐歙妻缣千匹诏使留屯长安悉监防诸军歙因上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮昔赵之将帅多贾人髙祖悬之以重赏今西州新破兵人疲馑若招以财谷其众可集臣知国家所给非一用度不足然有不得已也帝然之于是大转粮运诏歙率征西大将军冯异建威大将军耿弇虎牙大将军葢延扬武将军马成武威将军刘尚入天水击破述将田弇赵匡明年攻抜落门嚣党周宗赵恢及天水属县皆降初王莽世诸羌多背叛而隗嚣招懐其酋豪遂得为用嚣亡后诸种数为寇掠皆营堑自守州郡不能讨至是歙大修攻具率诸将等击羌于金城大破之斩获无算时陇西虽平而人饥流者相望歙乃倾仓廪转运诸县以赈赡之于是陇右遂安而凉州流通焉十一年歙与葢延等进攻述将王元环安于河池大破之乗胜遂进蜀人大惧使刺客刺歙未殊驰召葢延延见歙因伏悲哀不能仰视歙叱延曰虎牙何敢然今使者中刺客无以报国故呼巨卿欲相属以军事而反效儿女子涕泣乎刃虽在身不能勒兵斩公邪延收泪强起受所诫歙自书表曰臣夜人定后为何人所贼伤中臣要害臣不敢自惜诚恨奉职不称以为朝廷羞夫理国以得贤为本太中大夫段襄骨鲠可任愿陛下裁察又臣兄弟不肖终恐被罪陛下哀怜数赐教督投笔抽刃而絶帝闻大惊省书揽涕策赠印绶諡曰节丧还洛阳乗舆缟素临吊送葬以歙有平羌陇功故改汝南之当乡县为征羌国焉歙曽孙歴安帝朝官太仆时帝听江京樊丰防言废太子为济隂王歴与桓焉张皓等强谏帝不従歴乃要结朝臣十余人俱诣鸿都门证太子无过帝使中常侍奉诏胁羣臣曰歴等若懐迷不反当显明刑书谏者莫不失色乃各自引起歴独守阙连日不肯去帝大怒乃免歴官黜其母长公主不得会见时人为之震栗顺帝既立朝廷咸称社稷臣官至大鸿胪卒
　　论曰来歙岑彭并奉命讨蜀功垂成而身死彭持军整齐所过秋毫无犯宣汉威徳不受牛酒有古吊伐遗意至于饮刄従容陈言慷慨先国议后私恩歙尤壮烈哉中兴诸将自邓冯马寇外卓卓皆可纪若耿弇岑彭呉汉壮猷伟烈累立战功尚矣臧宫锯断城门限令车声回转出入及矫制取岑彭马匹多张旗帜呼声动山任光多作檄文侈陈兵势至堂阳使骑各持炬火弥满泽中光焰烛天要皆不恃勇而恃谋者也陈俊手接短兵所向必破马武为诸将军锋力战无前铫期先登陷阵被创中额犹摄愤复战坚镡毎急辄先当矢石引军攻宛选敢死士夜自登城斩闗而入之数子者并勇鸷絶人岂独吴子顔隠若一敌国哉他如王霸善拊士卒冯公孙之俦也耿纯去郡见思寇子翼之匹也朱祐所至受降不存首级功邓仲华之亚也李忠邳彤亲属陷贼不二其心其国而忘家者乎若乃忧国奉公小心亷约唯祭遵最着晚年与髙密固始防议国政人称其有宰相才贾复有焉葢自世祖奋龙虎之姿拨乱反正一时羣策羣力际会风云或运筹帷幄或决胜疆场摧陷廓清之烈同符髙祖诸臣而文雅过之继此者惟唐武徳贞观间乎抑云台二十八人姓氏不见来歙或以不得其死轶之岑彭独何以得列乎当时必自有説然不可考矣
　　马援
　　马援字文渊赵将马服君奢后也武帝时自邯郸徙居扶风茂陵焉援年十二而孤即负大志其三兄况余员并竒其才尝受齐诗意不能守章句欲就边郡田牧况曰汝大才当晚成良工不示人以朴且従所好会况卒援行服期年不离墓所敬事寡嫂不冠不入庐后为郡督邮以纵囚故亡命北地因留畜牧宾客多归者遂役属数百家转游陇汉间尝谓客曰丈夫为志穷当益坚老当益壮其后有畜数千头谷数万斛叹曰凡殖财产贵能施赈也不则守钱虏耳乃尽散于亲旧王莽末避地凉州闻隗嚣好士往従之嚣甚敬重与决筹策是时公孙述称帝于蜀嚣使往观之援素与述同里闬相善以为既至当握手欢如平生而述盛陈陛卫以延援入交拜礼毕使出就馆更为援制都布单衣交让冠防百官于宗庙中立旧交之位述鸾旗旄骑警跸就车磬折而入礼飨官属甚盛欲授援以封侯大将军位宾客皆乐留援暁之曰天下雄雌未定公孙不吐哺走迎国士与图成败反修饰邉幅如偶人形此子何足乆稽天下士乎因辞归谓嚣曰子阳井底蛙耳而妄自尊大不如専意东方建武四年嚣使援奉书洛阳援至引见于宣徳殿世祖迎笑谓援曰卿遨游二帝间今见卿使人大慙援顿首辞谢因曰当今之世非独君择臣也臣亦择君矣臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是帝复笑曰卿非刺客顾説客耳援曰天下反覆盗名字者不可胜数今见陛下恢廓大度同符髙祖乃知帝王自有真也帝甚壮之使太中大夫来歙持节送援西归陇右嚣与援同卧起问以东方流言及京师得失援説嚣曰前到朝廷上引见数十毎接防语自夕至旦才名勇略非人敌也且开心见诚无所隠伏濶达多大节略与髙帝同经学博览政事文辩前世无比嚣曰卿谓何如髙帝援曰不如也髙帝无可无不可今上好吏事动如节度又不喜饮酒嚣意不怿曰如卿言反复胜耶然雅信援故遂遣长子恂入质援因将家属随恂归洛阳居数月无它职任援以三辅地旷土沃而所将宾客猥多乃上书求屯田上林苑中帝许之会隗嚣用王元计意更狐疑援数以书记责譬于嚣嚣得书増怒后遂发兵拒汉援乃上疏曰臣与隗嚣本实交友初嚣遣臣东谓臣曰本欲为汉愿足下往观之于汝意可即専心矣及臣还反报以赤心实欲导之于善非敢谲以非义而嚣自挟奸心盗憎主人怨毒之情遂归于臣臣欲不言则无以上闻愿听诣行在所得极陈灭嚣之术死无所恨帝乃召援计事援具言谋画因使将突骑五千往来游説嚣将下及羌豪为陈祸福以离嚣支党又与嚣将杨广书使暁劝嚣词极恳诚兾幸嚣之一悟也广竟不答八年帝自西征嚣至漆诸将多冘豫未决会援至帝具以羣议质之援因説隗嚣将帅有土崩之势兵进有必破之状又于帝前聚米为山谷指画形势开示众军所従道径往来分析曲折昭然可暁帝曰贼在吾目中矣明旦遂进军至第一嚣众大溃九年拜援太中大夫十一年夏拜陇西太守发步骑三千人击破先零于临洮斩获无算守塞诸羌悉诣降又以计袭击诸种屯聚冦钞者羌遂大溃凡斩首千余级援以兵少不得穷追收其谷粮畜产而还援中矢贯胫帝玺书劳问赐牛羊数千头援尽班诸宾客是时朝臣以金城破羌之西涂逺多寇议欲弃之援上言其地城完土肥灌溉流通如令羌在湟中则为害不休不可弃也帝乃诏武威太守令悉还金城客民使各反旧邑援奏为置长吏缮城郭起坞堠开导水田劝以畊牧郡中乐业又招抚塞外氐羌皆来降附武都氐人背公孙述来降者援奏复其侯王君长赐印绶帝悉従之十三年武都防狼羌与塞外诸种为寇援将兵击之羌豪皆亡出塞诸种悉降于是陇右清静援务开恩信寛以待下任吏以职但总大体而已宾客故人日满其门诸曺时白外事援辄曰此丞掾之任何足相烦颇哀老子使得遨游若大姓侵小民黠羌欲旅距此乃太守事耳傍县常有报仇者吏民惊言羌反奔入城郭或请闭城发兵援时与宾客饮大笑曰烧羌何敢复犯我后稍定郡中服之视事六年征入为虎贲中郎将初援在陇西上书言宜如旧铸五铢钱以三府奏为末可遂寝及还従公府求得前奏难十余条乃随牒解释更具表言帝従之天下赖其便援自还京师数被进见为人美须髪眉目如画闲于进对尤善述前世行事每言及三辅长者下至闾里少年皆可观听自皇太子诸王侍闻者莫不属耳忘倦又善兵策毎有所谋帝未尝不用妖人李广聚徒攻刦遣援发诸郡兵击斩之又交阯女子征侧及女弟征贰反攻没其郡九真日南诸蛮皆应之乃拜援伏波将军将楼兵沿海而进随山刋道千余里军至浪泊上与贼战大破之斩征侧征贰封援为新息侯食邑三千户援乃击牛酾酒劳飨军士従容谓官属曰吾従弟少游常哀吾慷慨多大志曰士生一世但取衣食裁足乘下泽车御段马为郡掾吏守坟墓乡里称善人斯可矣致求盈余但自苦耳当吾在浪泊西里间贼未灭时下潦上雾毒气熏蒸仰视飞鸢跕跕堕水中卧念少游平生时语何可得也今赖士大夫之力被蒙大恩猥先诸君纡佩金紫且喜且慙吏士皆伏称万嵗援将楼大小二千余艘战士二万余人击九真贼征侧余党峤南悉平奏言西于县户有三万二千请分为封溪望海二县许之援所过辄为郡县治城穿渠条奏越律与汉律驳者为申明旧制以约束之自后骆越奉行马将军故事二十年秋振旅还京师赐兵车一乘朝见位次九卿援好骑善别名马于交阯得骆越铜鼓乃铸马式还表上之有诏置宣徳殿下初援军还将至故人多迎劳之平陵人孟兾名有计谋于坐贺援援谓之曰吾望子有善言反同众人耶自念微劳飨大县功薄赏厚何道以能长乆兾曰愚不及援曰方今匈奴乌桓尚扰北邉欲自请击之男儿当死邉野以马革裹尸还葬耳何能卧床上在儿女子手中邪兾曰谅为烈士当如此矣还月余会匈奴乌桓寇扶风援请行许之乃出屯襄国诏百官祖道援谓黄门郎梁松窦固曰凡人为贵当使可贱如卿等欲不可复贱居髙坚自持勉思鄙言松后果以贵满致灾固亦几不免明年秋援乃将三千骑出髙栁行鴈门代郡上谷障塞乌桓者见汉军至遂散去援无所得而还援尝有疾梁松来之独拜床下援不答松去后诸子问曰伯孙帝壻公卿以下莫不惮之奈何独不为礼援曰我乃松父友也虽贵何得失其序乎松由是恨之二十四年武陵五溪蛮反援因复请行帝愍其老未许援自请曰臣尚能被甲上马帝令试之援据鞍顾眄以示可用帝笑曰矍铄哉是翁也遂遣援率中郎将马武耿舒等前往援夜与送者诀谓友人谒者杜愔曰吾受厚恩年迫日索常恐不得死国事今获所愿甘心瞑目但畏长者家儿或在左右或与従事殊难得调介介独恶是耳明年春军至临乡遇贼迎击破之初军次下隽有两道可入従壶头则路近而水崄従充则路夷而运逺耿舒欲従充道援以为弃日费粮不如进壶头搤其喉咽充贼自破以事上之帝従援策三月进营壶头贼乗髙守隘水疾船不得上会暑甚士卒多疫死援亦中病遂困乃穿防为室以避炎气贼毎升险鼓噪援辄曵足观之左右哀其壮意莫不为之流涕耿舒与兄好畤侯弇书言状且曰伏波西域贾竖到一处辄止以是失利弇得书奏之帝乃使虎贲中郎将梁松乘驿责问援因代监军会援病卒松宿懐不平遂因事陷之帝怒追收援新息侯印绶又前在交阯常饵薏苢实用能轻身胜瘴气军还载之一车后有上书谮之者以为所载皆明珠文犀帝益怒援妻孥惶惧不敢以丧还旧茔裁买城西数亩地藁葬而已宾客故人莫敢吊会严与援妻子草索相连诣阙请罪帝乃出松书以示之方知所坐上书诉寃章凡六上词甚哀切然后得葬前云阳令同郡朱勃诣阙上书曰臣闻王徳圣政不忘人之功采其一美不求备于众大将在外防言在内微过辄记大功不计诚为国之所慎也窃思故伏波将军新息侯马援抜自西州钦慕圣义间闗险难触冒万死孤立羣贵之间旁无一言之佐驰深渊入虎口岂顾计哉寜自知当要七郡之使徼封侯之福耶八年车驾西讨隗嚣国计狐疑众营未集援建宜进之策卒破西州及吴汉下陇兾路防隔惟独狄道为国坚守寄命漏刻援奉诏西使镇慰邉众遂解倒悬之急存几亡之城兵动有功师进辄克诛锄先零入山谷猛怒力战飞矢贯胫出征交阯土多瘴气斩灭征侧克平一州间复南讨立陷临乡师已有业未竟而死吏士虽疫援不独存夫战或以乆而立功或以速而致败深入未必为得不进未必为非人情岂乐乆屯絶地不生归哉惟援得事朝廷二十二年北出塞漠南渡江海触冒害气僵死军事名灭爵絶国土不传家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑髙祖尝与陈平金四万觔以间楚军不问出入所为岂复疑以钱谷间哉夫操孔父之忠而不能自免于防此邹阳之所悲也臣闻春秋之义罪以功除圣王之祀臣有五义若援所谓以死勤事者也愿下公卿平援功罪以厌海内之望书奏帝意稍解勃字叔阳年十二能诵诗书与援有旧及援遇防惟勃能终焉肃宗即位追赐勃子谷二千斛初援兄子严敦并喜讥议援自交阯还书诫之曰吾欲汝曺闻人过失如闻父母之名耳可得闻口不可得言也好论议人长短妄是非正法此吾所大恶也寜死不愿闻子孙有此行也龙伯髙敦厚周慎口无择言谦约节俭防公有威吾爱之重之愿汝曺效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曺效也效伯髙不得犹为谨勅之士所谓刻鹄不成尚鹜者也效季良不得陷为天下轻薄子所谓画虎不成反狗者也伯髙者山都长龙述也季良者越骑司马杜保也会保仇人上书讼保浮薄惑众伏波将军万里还书以诫兄子而梁松窦固与之交结将扇乱诸夏书奏帝召责松固以讼书及援诫书示之松固叩头流血而得不罪诏免保官而述由此擢拜零陵太守援兄子壻王磐子石莽従兄子也莽败磐拥富赀为游侠有名江淮间后游京师与诸贵戚友善援谓姊子曺训曰王氏废姓也子石当屏居自守而反游京师长者用气自行多所陵折其败必也嵗余磐果坐事死而磐子肃复出入王侯邸第援谓司马吕种曰国家诸子并壮而旧防未立若多通宾客大狱起矣卿曺戒慎之及郭后薨有上书者以为肃等受诛之家交通诸王虑因事生乱帝乃下郡县收捕遂更相牵引死者千数吕种亦豫其祸临命叹曰马将军神人也永平初援女立为皇后显宗图画建武中名臣列将于云台以椒房故独不及援东平王苍观图请其故帝笑而不言至十七年援夫人卒乃更修封树起祠堂建初三年肃宗使五官中郎将持节追防諡援曰忠成侯四子廖防光客卿
　　论曰臣主之交难矣哉以光武伏波之相得恨晚而不保其卒况其余乎事君者惟既厥心其他成败利钝不敢逆覩若夫毁誉则听之天下功罪则听之朝廷必一一预为之防是使国家终无任事之人也史称其为人明而自为闇岂足以服援心乎独怪援血气就衰犹沾沾喜事夫功不必皆已出名不必皆已成明俊民而让后人正老臣所以忠君报国之大者非独戒盛满已也方建武之末天下一家蠢尔蛮荆未有肘腋腹心之患且同官健者皆能办此七十老翁何所求而乃急功名之图此固已生明主之疑矣何待梁伯孙谮行乃始得罪哉虽然援烈士也才识节操中兴诸臣鲜有伦比自少即喜邉郡畜牧后遂往往树勋羌陇间卒之藳葬城西距马革之裹几何殆不幸而重为其弟少游所哀即援亦自哀之而终莫自禁所谓平生志在斯者非耶诵老伏枥之歌为三叹息
　　耿弇
　　耿弇字伯昭扶风茂陵人也其先武帝时以吏二千石自钜鹿徙焉父况字侠游以明经为郎后为朔调连帅弇少好学习父业常见郡尉试骑士建旗鼓驰射由是好将帅之事及王莽败更始立诸将略地者前后多擅威权辄改易守令况自以莽之所置惧不自安时弇年二十一乃辞况奉奏诣更始因赍贡献以求自固之宜行至宋子会王郎诈称成帝子子舆起兵邯郸弇従吏孙仓卫包谋曰刘子舆成帝正统舍此不归逺行安之弇按剑曰子舆弊贼卒为降虏耳我至长安与国家陈上谷渔阳兵马之用归发突骑以辚乌合之众如摧枯折腐耳观公等不识去就族灭不乆也仓包遂亡降王郎弇闻光武在卢奴乃驰北上谒光武留署门下吏弇因説防军朱祐求归发兵以定邯郸光武笑曰小儿曺乃有大意哉因数召见加恩慰弇因従光武北至蓟闻邯郸兵方到光武将欲南归召官属计之弇曰今兵従南来不可南行渔阳太守彭宠公之邑人上谷太守即弇父也发此两郡控万骑邯郸不足虑也光武官属腹心皆不肯曰死尚南首奈何北行入囊中光武指弇曰是我北道主人也会蓟中乱光武遂南驰官属各分散弇走昌平就况因説况使寇恂东约彭宠各发突骑二千匹步兵千人弇与景丹寇恂及渔阳兵合而南所过击斩王郎大将九卿校尉以下四百余级得印绶百二十五节二斩首三万级定涿郡中山钜鹿清河河间凡二十二县遂及光武于广阿是时光武方攻王郎传言二郡兵为邯郸来众皆恐既而悉诣营上谒光武见弇等笑曰邯郸将帅数言我发渔阳上谷兵吾聊应言我亦发之何意二郡良为吾来方与士大夫共此功名耳乃皆以为偏将军使还领其兵弇等遂従抜邯郸更始见光武威声日盛君臣疑虑乃遣使立光武为萧王令罢兵与诸将有功者还长安时光武居邯郸宫昼卧温明殿弇入造床下请间因説曰吏士死伤者多请归上谷益兵光武曰王郎已破河北略平复用兵何为弇曰王郎虽破天下兵革乃始耳今使者従西方来欲罢兵不可听也铜马赤眉之属数十辈辈数十百万人所向无前圣公不能办也败必不乆光武起坐曰卿失言我斩卿弇曰大王哀厚弇父子故敢披赤心光武曰我戏卿耳何以言之弇曰百姓患苦王莽复思刘氏闻汉兵起莫不欣喜如去虎口而归慈母今更始为天子而诸将擅命于山东贵戚縦横于都内虏掠自恣元元叩心更思莽朝是以知其必败也公功名已着以义征伐天下可传檄而定也天下至重公可自取毋令他姓得之光武大恱乃拜弇为大将军与吴汉北发幽州十郡兵弇到上谷收更始所置大守韦顺蔡充斩之于是悉发幽州兵引而南従光武击破铜马髙湖赤眉青犊又追尤来大枪五幡于元氏弇常将精骑为军锋辄破走之光武乘胜战慎水上贼危急殊死战时军士疲敝遂大败奔还壁范阳数日乃振贼亦退去弇従追至容城小广阳安次连战破之光武还蓟复遣弇与吴汉景丹等十三将军追贼至潞东及平谷再战斩首万三千余级遂穷追于右北平无终土垠之间至浚靡而还贼遂散败光武即位拜弇为建威大将军与景丹陈俊攻厌新贼于敖仓皆破降之建武二年更封好畤侯食好畤美阳二县三年延岑自武闗出攻南阳下数城穰人杜率其众以従岑弇与岑等战于穰大破之斩首三千余级生获其将士五千余人得印绶三百杜降岑与数骑遁走东阳弇従幸舂陵因见自请北收上谷兵未发者定彭宠于渔阳取张丰于涿郡还收富平获索东攻张步以平齐地帝壮其意许之四年诏弇进攻渔阳弇以父据上谷本与彭宠同功又兄弟无在京师者自疑不敢独进上书求诣洛阳诏报曰将军出身举宗为国所向陷敌功效尤着何嫌何疑而欲求徴且与王常共屯涿郡勉思方略乃命弇与朱祐王常等击望都故安西山贼十余营皆破之五年遣弇与吴汉击富平获索贼于西原大破之降者四万余人因诏弇进讨张步弇悉收集降卒结部曲置将吏率骑都尉刘歆太山太守陈俊引兵而东従朝阳桥济河以渡张步闻之乃使其大将军费邑军歴下又分兵屯祝阿别于太山钟城列营数十以待弇弇渡河先击祝阿自旦攻城日未中而抜之故开围一角令其众得奔归钟城钟城人闻祝阿已溃大惧遂空壁亡去费邑分遣弟敢守巨里弇进兵先胁巨里使多伐树木扬言以填塞阬堑数日有降者言邑闻弇欲攻巨里谋来救之弇乃严令军中趣修攻具宣敕诸部后三日当悉力攻巨里城隂缓生口令得亡归归者以弇期告邑邑至日果自将精兵三万余人来救之弇喜谓诸将曰吾所以修攻具者欲诱致邑耳今来适其所求也即分三千人守巨里自引精兵上冈阪乗髙合战大破之临陈斩邑既而收首级以示巨里城中城中汹惧费敢悉众亡归张步弇复收其积聚縦兵击诸未下者平四十余营遂定济南时张步都剧使其弟蓝将精兵二万守西安诸郡太守合万余人守临淄相去四十里弇进军画中居二城之间弇视西安城小而坚且蓝兵又精临淄名虽大而实易攻乃敕诸校后五日会攻西安蓝闻之晨夜警守至期夜半弇敕诸将皆蓐食会明至临淄城防军荀梁等争之以为攻临淄西安必救之攻西安临淄不能救不如攻西安弇曰不然西安闻吾欲攻之日夜为备方自忧何暇救人临淄出不意而至必惊扰吾攻之一日必抜拔临淄即西安孤张蓝与剧隔絶必复亡去所谓击一而得二者也若先攻西安不能卒下顿兵坚城死伤必多縦能拔之蓝引军还奔临淄并兵合势观人虚实吾深入敌地后无转输旬月之间不战而困矣遂攻临淄半日拔之入据其城张蓝闻之大惧遂将其众亡归剧弇乃令军中无得妄掠剧下须张步至乃取之以激怒步步闻大笑曰以尤来大枪十余万众吾皆即其营而破之今大耿兵少于彼又皆疲劳不足摧也乃与三弟蓝夀及故大枪渠帅重异等兵号二十万至临淄大城东将攻弇弇上书曰臣据临淄深堑髙垒张步従剧县东攻疲劳饥渇欲进诱而攻之欲去随而击之臣依营而战精锐百倍以逸待劳以实击虚旬日之间歩首可获于是弇先出淄水上与重异遇突骑欲縦弇恐挫其锋令步不敢进故示弱以盛其气乃引归小城陈兵于内使都尉刘歆泰山太守陈俊分陈于城下步气盛直攻弇营与刘歆等合战弇升王宫壊台望之视歆等锋交乃自引精兵以横突步陈于东城下大破之飞矢中弇股以佩刀截之左右无知者至暮罢弇明旦复勒兵出是时帝在鲁闻弇为步所攻自往救之未至陈俊谓弇曰剧兵甚盛可且闭营休士以须上来弇曰乗舆且到臣子当击牛酾酒以待百官反欲以贼遗君父耶乃出兵大战自旦及昏复大破之杀伤无算城中沟堑皆满弇知步困将退豫置左右翼为伏以待之人定时步果引去伏兵起縦击追至钜昧水上八九十里僵尸相属收得辎重二千余两步还剧兄弟各分兵散去后数日车驾至临淄自劳军羣臣大会帝谓弇曰昔韩信破歴下以开基今将军攻祝阿以发迹此皆齐之西界功足相方而韩信袭击已降将军独抜勍敌功又难于信也又田横烹郦生及田横降髙祖诏卫尉不听为仇张步前亦杀伏隆若步来归命吾当诏大司徒释其怨又事相也将军前在南阳建此大策常以为落落难合有志者事竟成也弇因复追步步奔平夀乃肉袒负斧锧于军门弇传步诣行在所而勒兵入据其城树十二郡旗鼓令步兵各以郡人诣旗下众尚十余万辎重七千余两皆罢遣归乡里弇复引兵至城阳降五校余党齐地悉平振旅还京师六年西拒隗嚣屯兵于漆八年従上陇明年与中郎将来歙分部徇安定北地诸营保皆下之弇为将凡平郡四十六下城三百未尝挫折焉十二年弇父况病乗舆亲临幸弇兄弟六人皆垂青紫省侍医药当代以为荣十三年増弇户邑上大将军印绶以列侯奉朝请毎有四方异议辄召入问筹策年五十六永平元年卒諡曰愍侯子忠嗣传数世为梁兾所废论曰方光武昼卧邯郸宫计画未定欲束手归更始于斯时也岌乎汉家之社稷殆哉弇独决计叩头牀闼之间首创大谋成汉家之中兴帷幄之烈于斯为盛弇既与诸将出入无役不従又独规取全齐方面之勲烂焉迹其所以亦由沈机善防谋成樽俎之间是以费少而功多日近而效逺也斯岂摧锋一将之任耶传国乆逺名将辈出宜矣














　　史传三编卷十三
<史部,传记类,总录之属,史传三编>
　　钦定四库全书
　　史传三编卷十四
　　大学士朱轼撰
　　名臣传六
　　汉
　　刘苍
　　东平宪王苍显宗同母弟也建武十五年封东平公十七年进爵为王少好经书雅有智思为人美须髯要带十围显宗甚爱重之及即位拜为骠骑将军置长史掾史员四十位三公上是时中兴三十余年四方无虞苍以天下化平宜修礼乐乃与公卿共议定南北郊冠冕车服制度及光武庙登歌八佾舞数帝每巡狩苍常留镇侍卫皇太后四年春车驾近出观览城第寻闻当遂校猎河内苍即上书諌曰臣闻时令盛春农事不聚众兴功臣知车驾今出事从约省所过吏人讽诵甘棠之徳然动不以礼非所以示四方也惟陛下因行田家循视稼穑逍遥仿佯弭节而旋至秋冬乃振威灵整法驾备周卫设羽旄臣不胜大愿帝览奏即还宫苍在朝数载多所隆益而自以至亲辅政声望日重意不自安上疏归职曰臣苍疲驽陛下慈恩覆防在家被教导之仁升朝蒙爵命之首举负薪之才升君子之器凡匹夫一介尚不忘箪食之惠况臣身居宰相之位同气之亲哉宜当暴骸膏野为百僚先而愚顽之质诚羞负乘之位将被赤绂之刺昔象封有鼻不任以政诚由爱深不忍扬其过恶前事之不忘后事之师也自汉兴以来宗室子弟无得在公卿位者惟陛下审览虞帝遵承旧典乞上骠骑将军印绶退就藩国愿蒙哀怜帝优诏不听后数陈乞辞甚恳切五年乃许还国而不听上将军印绶六年冬帝幸鲁徴苍还京师明年皇太后崩既葬苍乃归国十一年苍与诸王朝京师月余还国帝临送归宫凄然懐思乃遣使手诏国中傅曰辞别之后独坐不乐因就东归伏轼而吟瞻望永懐实劳我心诵及采菽以增叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五嵗以上能趋拜者皆令带之十五年春行幸东平赐苍钱布有加帝以所作光武本纪示苍苍因上光武受命中兴颂帝甚善之以其文典雅特令校书郎贾逵为之训诂肃宗即位尊礼逾于前世诸王莫与为比建初元年地震苍上便宜其事留中帝报书曰丙寅所上便宜三事朕亲自览读反覆数周旷然发朦间吏人奏事亦有此言但明智浅短或谓倘是复虑为非何者大异之降縁政而见今改元之后年饥人流此朕之不徳所致得王深策快然意解诗不云乎既见君子我心则降思惟嘉谋以次奉行冀蒙福应特赐王钱五百万后帝欲为原陵显节陵起县邑苍闻之遽上疏谏曰臣伏见光武皇帝躬履俭约之行营建陵地具称古典诏曰无为山陵陂池裁令流水而已孝明皇帝大孝无违自所营创尤为俭省臣愚以园邑之兴始自强秦古者邱陇且不欲其着明岂况筑郭邑建都郛哉上违先帝圣心下造无益之功虚费国用动摇百姓非所以致和气祈丰年也又以吉凶俗数言之亦不欲无故缮修邱墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯徳之美不畅于无穷也惟蒙哀览帝从而止自是朝廷每有疑政辄驿使谘问苍悉心以对皆见纳用六年冬苍上疏求朝明年正月帝许之特赐装钱千五百万帝以苍冒渉寒露遣谒者赐貂裘及大官食物珍果使大鸿胪窦固持节郊迎帝乃亲自循行邸第豫设帷床其钱帛器物无不充备下诏曰礼云伯父归宁乃国诗云叔父建尔元子敬之至也若萧相国加以不名优忠贤也况兼亲尊者乎其沛济南东平中山四王赞皆勿名苍既至升殿乃拜天子亲答之每防见辄兴席改容中宫亲拜苍以受恩过礼情不自宁上疏恳辞帝省奏叹息愈褒贵焉三月大鸿胪奏遣归国帝特留苍至八月饮酎毕有司复奏遣苍乃许之车驾祖送流涕而诀复赐乗舆服御珍寳舆马钱布以亿万计苍还国疾病帝驰遣名医小黄门侍疾使者冠葢不絶于道又置驿马千里传问起居明年正月薨诏告中傅封上苍自建武以来章奏及所作书记赋颂七言别字歌诗并集览焉令四姓小诸侯国王主悉会诣东平奔丧赙赠有加礼谥曰宪王子孙世王与汉终始初苍归国骠骑时吏丁牧周栩以苍敬贤下士不忍去之遂为王家大夫数十年事祖及孙及帝东廵幸苍陵引见二人既愍其淹滞且欲扬苍徳美即皆擢拜议郎
　　论曰苍知为善最乐以立身处家尚矣所谓善者笃伦理敦礼让靖共正直克闲邪私之谓也观苍引经议礼因事纳诲以无负于君亲而共有休戚卓卓大节表着如此其居家之为善更可知矣两汉贤宗室首推河间献王徳东平宪王苍河间为名儒东平为名臣后先辉映伟哉
　　第五伦
　　第五伦字伯鱼京兆长陵人也少有义行王莽末盗贼起族党争往附之伦乃依险筑营有贼辄奋厉其众引强持满以拒之前后数十辈皆不能下初以营长诣郡尹鲜于襃襃大异之署为吏后襃坐事去握伦臂诀曰恨相知晚伦后为乡啬夫平徭赋理怨结得人欢心自谓久宦不达遂将家属客河东变名姓亲故莫知其处数年鲜于襃荐之于京兆尹阎兴召为主簿时长安铸钱多奸巧乃署伦督铸钱掾领长安市市无阿枉百姓悦服每读诏书叹曰此圣主也一见决矣等辈笑之曰尔説郡将尚不下安能动万乘乎伦曰未遇知己道不同故耳建武二十七年举孝亷补淮阳国医工长从王朝京师随官属得会见帝问以政事伦因酬对帝大悦明日复特召入与语至夕帝戏谓伦曰闻卿为吏篣妇公不过从兄饭宁有之耶伦对曰臣三娶妻皆无父少遭饥乱实不敢妄过人食帝大笑以为扶夷长未到官追拜会稽太守虽为二千石躬自斩刍养马妻执炊防受俸裁留一月粮余皆贱资与民之贫羸者会稽俗喜淫祀率用牛祭神财产以诎且云不尔则病且死先为牛鸣前后郡将莫敢禁伦到官移书属县暁告百姓其巫祝有依托鬼神诈怖愚民皆案论之有妄屠牛者吏辄行罚民初或祝诅妄言伦案之愈急后遂断絶百姓以安永平五年坐法徴老少攀车叩马嗁呼相随日裁行数里不得前伦乃伪止亭舍隂乘船去众知复追之及诣狱吏民上书守阙者千余人会显宗幸廷尉録囚得免归田身自耕种不交通人物数嵗拜为宕渠令显防乡佐元贺贺后为郡守以清洁称所在化行终于大司农伦在职四年迁蜀郡太守蜀地饶人富掾吏皆鲜车怒马以财货自达伦悉简其丰赡者遣还之更选孤贫志行之人以处曹任于是争赇抑絶文职修理所举吏多至九乡二千石时以为知人视事七嵗肃宗初立擢自逺郡代牟融为司空帝以明徳太后故尊崇舅氏马廖兄弟等倾身交结士争赴之伦以后族过盛欲令朝廷抑损其权上疏极陈廖等交通賔客奢侈无度且言陛下情欲厚之亦宜思所以安之及马防出征西伦又疏言国戚不当任以职事防以法则伤恩私以亲则违宪闻马防西征请杜笃为从事中郎笃为乡里所废在所县令若其不法收系论之今来防所重见委用将恐议及朝廷有损事望疏入并不省伦虽峭直然常疾俗吏苛刻及为三公值帝长者屡有善政乃上疏襃称盛美因以劝成风徳其畧曰陛下即位以来诏书每下寛和而政急不解务存节俭而奢侈不止者咎在俗敝羣下不称故也郡国所举多辨职俗吏未有寛博之选以应上求者也陈留令刘豫冠军令驷恊并以刻薄之姿务为严苦吏民愁怨而今之议者反以为能违天心失经义非徒应坐豫恊亦宜谴举者务进仁贤以任时政不过数人则风俗自化矣又闻诸王主贵戚骄奢逾制京师尚然何以示逺故曰其身不正虽令不从以身教者从以言教者讼夫隂阳和嵗乃丰君臣同心化乃成也其刺史太守以下拜除京师及道出洛阳者宜皆召见可因博问四方兼以观其人诸上书言事有不合者但报归田里不宜过加喜怒以明在寛其后诸马得罪归国而窦氏始贵伦复上疏曰伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者多瑕衅禁锢之人尤少守约安贫之节士大夫无志之徒更相贩卖云集其门葢骄佚所从生也诐险趋势之徒诚不可亲近愿陛下中宫严勅宪等闭门自守无妄交通士大夫防其未萌令得永保福禄伦奉公尽节言事无所依违诸子或时谏止辄叱遣之吏人奏记及便宜者亦并封上其无私若此或问伦曰公有私乎对曰昔人有与我千里马者吾虽不受每三公有所选举心不能忘而亦终不用也吾兄子常病一夜十往退而安寝吾子有疾虽不省视而竟夕不眠若是者岂可谓无私乎以老病乞罢后数年卒时年八十余少子颉嗣厯桂阳庐江南阳太守所在见称顺帝之为太子废也颉为太中大夫与太仆来厯等共守阙固争帝即位擢为将作大匠卒官曾孙种亦贤不附宦官官至兖州刺史论曰人品之清浊致有不同在判其诚伪而已伦与妻躬执厮养之役虽少亏大体然行过乎俭而心发于诚非公孙诈以立名唐尊矫以厉俗者比也东京当明章二帝如日方中位至三公优游化里遇事匡正马窦宠贵不惮危言百官顺序万民乐业奏议谆谆尤惩苛切而归寛厚可谓盛世之名臣矣
　　袁安
　　袁安字邵公汝南汝阳人也祖父良习孟氏易安少传良学为人严重有威见敬于州里初为县功曹奉诣从事从事因安致书于令安曰公事自有邮驿私请则非功曹所持从事戄然而止洛阳大雪积地丈余令自出案行见人家皆除雪出有乞食者至安门无有行路谓安已死使人除雪入户见安僵卧问何以不出安曰大雪不宜干人令贤之遂举为孝亷除隂平长任城令所在吏人畏而爱之永平中楚王英谋逆事下郡覆考三府举安能理剧拜楚郡太守是时英辞所连及系者数千显宗怒甚吏案之急廹人多痛自诬死安到郡先往案狱理其无明验者条上出之丞掾皆叩头争以为阿附反逆法与同罪安曰如有不合太守自当坐之不以相及也遂分别具奏帝感悟即报许得出者四百余家嵗余徴为河南尹政号严明然未曾以臧罪鞠人尝称曰凡学仕者髙则望宰相下则希牧守锢人于圣世尹所不忍为也闻之者皆感激自厉在职十年京邸肃然名重朝廷迁太仆元和二年武威太守孟云上书北单于既已和亲而南部复往钞掠宜还其生口以安慰之诏百官议朝堂公卿皆言不可开许安独曰北部遣使奉献和亲有得边生口者辄以归汉此明其畏威而非先违约也云以大臣典边不宜负信于戎狄还之足示中国优贷而使边人得安诚便帝竟从安议明年代第五伦为司空章和元年进司徒和帝即位窦太后临朝后兄车骑将军宪北击匈奴安与太尉宋由司空任隗及九卿诣朝堂上书諌以为匈奴不犯边塞而无故劳师远渉损费国用徼功万里非社稷之计书连上辄寝宋由惧遂不敢复署议而诸卿稍自引止唯安独与任隗守正不移至免冠朝堂固争者十上太后不听众皆为之危惧安正色自若窦宪既出而弟卫尉笃执金吾景各专威权公于京师使客遮道夺人财物景又擅使乘驿施檄縁边诸郡发突骑及善骑射有力者渔阳鴈门上谷三郡各遣吏将送诣景第有司畏惮莫敢言者安廼劾景擅发边兵惊惑吏人二千石不待符信而辄承景当伏显诛又奏司校尉河南尹阿附贵戚无尽节之义请免官案罪并寝不报宪景等日益横尽树其亲党賔客于名都大郡皆赋敛吏人更相赂遣其余州郡亦复望风从之安与任隗举奏诸二千石又他所连及贬爵免官四十余人窦氏大恨但安隗素行髙亦未有以害之时宪日矜已功欲结恩北匈奴乃上立降者左鹿蠡王阿佟为北单于置中郎将领防如南单于故事事下公卿议太尉宋由太常丁鸿光禄勋耿秉等十人议可许安与任隗奏以为光武招懐南部非谓可永安内地正以权时之算可得捍御北部故也今朔漠既定宜令南单于反其北庭井领降众无縁复更立阿佟以增国费宗正刘方大司农尹睦同安议事奏未以时定安惧宪计遂行乃独上封事曰伏惟光武皇帝所以立南单于者欲安南定北之策也恩徳甚备故匈奴遂分边境无患伏念南单于屯先父举众归徳自蒙恩以来四十余年三帝积累以遗陛下陛下深宜遵述先志成就其业况屯首倡大谋空尽北部辍而弗图更立新降以一朝之计违三世之规失信于所养建立于无功则百蛮不敢复保誓矣且汉故事供给南单于费直嵗一亿九十余万西域嵗七千四百八十万今北庭弥远其费过倍是乃空尽天下也诏下其议安又与宪更相难折宪险急负势言辞骄讦至诋毁安称光武诛韩歆戴渉故事安终不移宪竟立匈奴降者右鹿蠡王为单于后卒反叛如安策及宪杀谏臣乐恢举朝震慴安以天子防弱外戚擅权毎朝会进见及与公卿言国家事未尝不噫呜流涕自天子及大臣皆恃頼之安所辟司徒府士有庐江周荣者素负忠节凡安所举奏窦景及争立北单于事皆荣所具草窦氏客脇荣曰窦氏悍士刺客满城中谨备之矣荣曰荣江淮孤生得备宰士纵为所害诚所甘心因敇妻子若卒遇飞祸无得殡殓冀以区区腐身觉悟朝廷安之忠义能知人得士心如此永元四年春卒朝廷痛惜焉后数月窦氏败帝始亲万几追思前议者邪正之节乃除安子赏为郎子敞孙汤汤子逢隗并为三公汤父京生彭及汤彭生贺贺生闳京习孟氏易作难记三十万言厯官蜀郡太守彭厯广汉南阳太守行至清为吏麤袍粝食时以比第五伦终议郎贺彭城相闳少厉操行苦身修节往彭城省谒变姓名徒行无旅既至府门连日吏不为通会阿母出见闳惊入白夫人乃密呼见已而辞去反郡界无知者及贺卒郡闳兄弟迎丧不受赙赗缞绖扶柩冒犯寒露体貌枯毁手足血流见者莫不伤之服阕累却徴聘居处侧陋以畊学为业逢隗虽数馈之一无所受党事将作欲投迹深林以母老不忍逺遁乃筑土室四周不为户自牖纳饮食母思门时往就视去便自掩闭兄弟妻子莫得见也黄巾之乱贼相约不入其闾乡人就闳避难皆得全活年五十七卒于土室二弟忠节操皆亚于闳忠子秘为郡门下议生从太守赵谦击黄巾军败秘与功曹封观等七人以身扞刄皆死于陈谦以得免诏秘等门闾号曰七贤逢子术汤孙绍初安父没出求葬地道逢三书生指一处云葬此当世为上公须防不见安异之遂葬其处故累世隆盛焉
　　后汉书论曰陈平多隂谋而知其后必废邴吉有隂徳夏侯胜识其当封及子孙终陈掌不侯而邴昌绍国虽有不未可致诘其大致归然矣袁公窦氏之间乃情帝室引义雅正可谓王臣之烈及其理楚狱未尝鞫人于臧罪其仁心足以覃乎后昆子孙之盛不亦宜乎论曰袁安经学未知视杨震何如其清介正复相埓及建议庙堂据典要悉情形经方致远之畧正多表见东京以来袁杨并号名族然袁氏车马衣服致为奢僭不如杨氏能守其清白华峤所称殆非虚也考安子唯京敞知名敞为三公亷劲不阿权贵颇有父风自汤以下碌碌鲜所树立迄乎绍术家声坠焉若袁闳之埋身土室与乃祖雪中僵卧时何异灵帝谓杨竒诚杨震子孙窃于袁闳亦然
　　何敞
　　何敞字文髙扶风平陵人也性公正自防趣舍不合时务每请召常称疾不应元和中辟太尉宋由府由待防殊礼敞论议髙常引大体多所匡正司徒袁安深敬重之是时京师及四方累有竒异鸟兽草木言事者防为祥瑞敞通经传意甚恶之乃言于二公曰夫瑞应依徳而至灾异縁政而生故鸜鹆来巢昭公有干侯之戹西狩获麟孔子有两楹之殡海鸟避风臧文祀之君子讥焉今异鸟翔于殿屋怪草生于庭际不可不察由安惧然不敢答居无何而肃宗崩时窦氏专政外戚奢侈赏赐过制仓帑为虚敞奏记由曰敞闻事君之义进思尽忠退思补过明公视事出入再期宜当克己防醻四海之心礼一谷不升则便服彻膳天下不足若已使然比年水旱人不收获凉州縁边家被凶害男子疲于战陈妻女劳于转运老幼孤寡叹息相依又中州内郡公私屈竭此实损膳节用之时国恩覆载赏赍过度寻公家之用皆百姓之力明君赐赉宜有品制忠臣受赏亦应有度明公宜先正己防率羣下还所得赐因陈得失奏王侯就国除苑囿之禁节省浮费赈防穷孤则恩泽下畅黎庶悦豫由不能用时齐炀王子都乡侯畅奔吊国忧上书未报侍中窦宪遂令人刺杀畅于城门屯卫之中而主名不立敞又説由曰刘畅宗室肺腑茅土藩臣来吊大忧上书须报亲在武卫致此残酷奉宪之吏莫适讨捕踪迹不显主名不立敞备数股肱职典贼曹故欲亲至发所防紏其变而二府防为故事三公不与盗贼昔陈平生于战征之世犹知宰相之分云外镇四夷内抚诸侯使卿大夫各得其宜今二府执事不深惟大义惑于所闻公纵奸慝莫防为咎惟明公运独见之明昭然勿疑敞不胜所见请独奏案由乃许之二府闻敞行皆遣主者随之于是推举具得事实京师称其正防髙第拜侍御史时遂防窦宪为车骑将军大发军击匈奴而诏使者为宪弟笃景竝起邸第兴造劳役百姓愁苦敞上疏谏曰臣闻匈奴之为桀逆乆矣平城之围嫚书之耻此二辱者臣子所为捐躯而必死高祖吕后忍怒还忿舍而不诛伏惟皇太后秉文母之操陛下履晏晏之姿匈奴无逆节之罪汉朝无可慙之耻而盛春东作兴动大役元元怨恨咸懐不悦而猥复为卫尉笃奉车都尉景缮修馆第弥街絶里臣虽斗筲之人诚窃懐怪防为笃景亲近贵臣当为百僚表仪今众军在道朝廷焦唇百姓愁苦县官无用而遽起大第崇饰玩好非所防垂令徳示无穷也宜且罢工匠专忧北边恤人之困书奏不省后拜为尚书复上封事曰昔郑武姜之幸叔叚卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军窦宪始遭大忧公卿比奏欲令典干国事宪深报谦退固辞盛位恳恳勤勤言之深至天下闻之莫不悦喜今逾年无几大礼未终卒然中改兄弟专朝宪秉三军之重笃景总宫卫之权而虐用百姓奢侈僭偪诛戮无罪肆心自快今者议论汹汹咸谓叔叚州吁复生于汉臣观公卿懐持两端不肯极言者防为宪等若有匪懈之志则已受吉甫褒申伯之功如宪等陷于辠辜则自取陈平周勃顺吕后之权终不防宪等吉凶为忧也臣敞区区诚欲计策两安絶其绵绵塞其涓涓上不欲令皇太后损文母之号陛下有誓泉之讥下使宪等得长保其福祐诚宗庙至计窦氏之福宪尝使门生赍书诣尚书仆射郅寿有所请托寿送诏狱上书陈宪骄恣引王莽以诫国家宪诬以诽谤下吏当诛敞上疏曰寿机密近臣匡救为职若懐黙不言其罪当诛今寿违众正义以安宗庙岂其私也忠臣尽节以死为归臣诚不欲圣朝行诽谤之诛以杜塞忠直垂讥无穷寿得减死徙合浦未行自杀时敞数切谏言诸窦罪过宪等深怨之济南王康尊贵骄甚宪乃白出敞为济南太傅敞至国辅康防道义数引法度谏正之康敬礼焉嵗余迁汝南太守敞疾文俗吏防苛刻求当时名誉故在职防寛和为政立春日常召督邮还府分遣儒术大吏按行属县显孝悌有义行者及举寃狱防春秋义断之是防郡中无怨声百姓化其恩礼其出居者皆归养其父母迢行丧服推财相让者二百许人置立礼官不任文吏又修理鲖阳旧渠百姓頼其利垦田增三万余顷吏人共刻石颂敞功徳及窦氏败有司奏敞子与夏阳侯坏厚善坐免官永元十二年三迁五官中郎将常忿疾中常侍蔡伦伦深憾之为所陷抵罪卒于家
　　论曰东汉多节义抗直之士葢光武明章之所培养者深也以窦宪之威太尉郑陈其权盛奏其党与则以收印绶而卒矣郅寿乐恢劾其罪状则皆廹胁使自杀矣始终不挠而幸免于祸矣独敞为然敞忠爱之忱根于至性累抗权威而不失其度治郡有善政以礼化民其可谓古之遗直民之父母矣
　　杨震　秉　赐
</div>
    <div class="pagination">
<a href="史传三编_page5.html">上一页</a><a href="史传三编.html">1</a><a href="史传三编_page2.html">2</a><a href="史传三编_page3.html">3</a><a href="史传三编_page4.html">4</a><a href="史传三编_page5.html">5</a><span class="current-page">6</span><a href="史传三编_page7.html">7</a><a href="史传三编_page8.html">8</a><a href="史传三编_page9.html">9</a><a href="史传三编_page10.html">10</a><a href="史传三编_page11.html">11</a><span>...</span><a href="史传三编_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
