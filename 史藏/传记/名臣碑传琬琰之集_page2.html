<!DOCTYPE html>
<html>
 <head>
  <meta charset="utf-8"/>
  <title>
   名臣碑传琬琰之集 - 第 2 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣碑传琬琰之集 - 第 2 页/共 19 页
  </h1>
  <div class="content">
   名臣碑传琬琰之集上巻六
　　钦定四库全书
　　名臣碑传琬琰之集上巻七　　宋杜大珪编宋元宪公庠忠规德范之碑　　王珪
　　治平三年四月辛丑司空致仕郑国公薨于京师时天子方以烖异避殿有司误奏毋临防乃作挽辞三章以哀之爲废朝二日赠公太尉兼侍中谥曰元宪五月丙寅天子成服于苑中百官慰殿门下其年十月已酉公许州阳翟县之三封原是日又废朝既御篆其碑曰忠规徳范之碑既又诏太史臣珪以铭其碑臣珪方修仁宗皇帝实録自契丹再盟陜西亦罢兵其后天子益乡文学兴礼乐之事当是之时观公一用经术以相仁宗而天下俗吏之务不至于朝廷顾其功岂不茂哉夫创业之相名易章守成之相迹难见在汉丙魏尝有声于孝宣之世然推其术不过能以故事而奉行之亦未有卓絶见施在民者维公始终之行事实迈前人而又得天子所褒如此不刻之金石则无以显大于后世臣幸得执史笔奉明诏其敢以孤学自辞谨按公讳庠字公序开封雍丘人自其髙祖绅尝为唐御史中丞其后三世仕不显曽祖骈爲汉兖州干封县令祖耀爲周夀州霍丘县令父玘端拱二年以经明及第治狱有隂德终荆南节度推官自公显曽祖而下皆赠开府仪同三司太师中书令兼尚书令封齐楚秦三国公曽祖妣王氏丁氏祖妣贾氏妣王氏髙氏王氏钟氏朱氏封齐魏楚梁汉晋秦燕八国太夫人公实钟夫人所生少笃学遭父防寓其家安州夏竦爲州一见公所爲文大器之仁宗在亮隂诏礼部贡举公与其弟祁皆奏名廷中已而擢公爲第一亦置祁甲科于是天下学者以宋氏兄弟爲师法天圣二年释褐爲大理评事通判防州召删定本朝令遂试学士院除太子中允直史馆判登闻鼓院爲三司戸部判官丁母忧服除迁太常丞判戸部勾院同修起居注迁左正言防郭皇后废以谏官伏阁争不可得坐罚金寻同知礼部贡举天下士至私相庆而材者皆自以爲有得已而拔収髦隽比异时为多乃知制诰判登闻检院又考试贤良方正科公言朝廷取异士当令有司设幕供以饮馔不可与武科同试皆从其言知审刑院防知蕲州王蒙正诬知蕲水县林宗言辠殊死公曰蒙正本富人子且倚后家所爲多不法可使其志得逞乎更请御史详其狱而道逢蒙正遣人赍寳赂入京师御史并収按之返使坐法废去又宻州富民王澥者私酿酒其家邻父率其子发之澥绐奴以爲盗使尽杀其父子州以死论奴公曰其使杀人者澥也况奴爲所绐乎时宰相亦欲出澥死公力争之澥乃死他日烖异数见宰相唯能开观寺爲民祈福公以谓烖异之来所以戒政事今设乐于庭又使民纵观优慢之戯恐未足以致嘉应也奏罢之权判吏部流内铨歴太常寺鸿胪寺国子监昭文馆进尚书吏部贠外郎其在鸿胪言四夷朝贡请图其人物衣冠问其道路逺近与夫风俗好恶之异藏之有司明年除同知枢宻院事宰相以故事知制诰未有除二府者即召入翰林爲学士又明年遂拜右谏议大夫叅知政事先是赵元昊反刘平石元孙皆以防敌失军因诏中书兼筦枢宻院机事时縁边诸帅官重者互领陜西四路以故号令颇不一又兵多分屯堡障公言五大不在边五细不在廷宜使大帅収重兵内地他帅自当一道缓急有警则举兵四攻之其议乆不决后卒如公计方朝廷多故其下诏令及答蕃书皆须公所裁公自以材术得进用天下事有未便者数论上前于是为宰相所忌防同榜郑戬爲枢宻副使叶清臣权三司使或以爲不可并据要职者遂俱罢公得知扬州逾年为资政殿学士知郓州兼京东西路安抚使进给事中先是盗起京东迹所连逮者捕繋满狱公使一切纵去后往往得敌区处以告于是募里诸生数十人自疏赏格示之或曰诸生且安用也公不听卒慰遣之凡捕诛百余人盗乃息诸生皆以赏得官遂大兴郡学礼师儒又作诗以风厉之郡人刻其诗学下庆歴五年复拜叅知政事后帝召二府天章阁观书出诏具问天下利病事宰相仓猝莫敢对公独进曰臣等皆待罪二府固已总万事而共谋之不当下同诸生对防必欲答清意所问愿至中书同上对公旣退草数千言立奏之皆施用其言八年以检校太傅尚书工部侍郎爲枢宻使皇祐元年拜兵部侍郎同中书门下平章事集贤殿大学士明年诏有司上明堂图又博考声律更定天地五方神州日月宗庙百神祭享所用乐其秋遂祠明堂以公爲礼仪使礼成加工部尚书初公言比有近幸之人多縁内降得横恩宜因大祀之后斥絶以新圣政于是帝别爲手诏与赦书同降又言顷诏文武三品以上官得立家庙而有司不能明谕上意乆之未立非所以美化也愿诏礼官更议其制帝欲用三司使张尧佐为使相公执以爲不可既而数上章愿罢帝遂欲用公爲使相公固辞之乃以刑部尚书观文殿大学士出知河南府兼西亰留守司特定大学士杂奉又诏进见皆如宰相仪以戸部尚书徙许州兵部尚书徙河阳过朝京师方帝病少间臣下希闻徳音及公来延坐劳问者乆之嘉祐三年拜检校太尉同平章事复爲枢宻使兼羣牧制置使祫飨太庙爲仪仗使其年封莒国公间言祖宗収方镇之权尝欲畿甸蓄禁兵四十万今所蓄不精且多外补戍更非彊本之埶又武臣用恩幸者多得任边要而孤寒者常在东南至老无恩泽公乃作科条均其所入官而恩幸者滋不悦五年公数求去位不许公固请之除河阳三城节度使检校太尉同平章事判郑州明年徙相州即言臣年六十七矣不可以重禄处闲地愿乞骸骨以归乃召公还以老蠲其拜舞公请不已英宗即位以爲武宁军节度使徐州大都督府长史加检校太师徙封郑国公既又以爲景灵宫使公尝有肺疾及奉仁宗讳一恸輙呕血不止昭陵祔庙复愿上印绶英宗毎见公不以名且谕以初临天下未可遽休大臣治平元年出判亳州居数月公请终不已听以司空致仕享年七十一累阶开府仪同三司勲上柱国功臣至更二十四号食邑一万二千六百户食实封四千六百户其爲人端厚清畏进止有法度即上有所问必据经以对退而未尝与人言间或荐引士大夫唯恐其闻之不敢掠上恩其接賔客亹亹论文章不自休世皆尊名徳而小人亦自逺门下尝曰残人矜才逆诈恃明吾终身不为也公初名郊在翰林时有指公姓名以他说者仁宗以语公公因请更之所著书有掖垣丛志三巻尊号録一巻国语补音三巻纪年通谱十二巻又文集合四十巻夫人胡氏赠中丞铣之女封陈国夫人子男五人充国尚书都官郎中均国国子博士其三人蚤卒女一人封寿安县君嫁太子右賛善大夫厐元中孙八人公与其弟祁尤相爱友公出入将相乆而祁亦终学士承防宋兴弟兄以文学一时显者未有如公家铭曰
　　于皇仁宗　受天宜君　相孰有人　郑公之文帝曰来汝　予欲考古　公则有承　不逺尧禹其施维何　声容被民　公有经术　毗予一人谁不出处　公位将相　不显郑公　士夫之望始其告休　公年未至　卒莫我违　以聴就第乃保宏父　一品之章　间有咨询　据经弗忘公奄不存　隠加皇席　大章烂然　以昭公迹既又锡公　于碑首　维碑峩峩　在许之右史臣次之　矢诗不多　以视后人　遂以永歌
　　宋景文公祁神道碑　　　　　范镇
　　嘉祐五年秋常山宋公自郑州移疾还京师明年夏四月疾益侵召门弟子蜀郡范镇而谓之曰疾病者既死毋受赠典毋丐子孙防毋请谥毋立碑我虽戒诸子恐其弱不能闻于朝子其爲我达之某退而白于中书中书诸公相顾戚然粤五月丁酉公薨天子辍视朝朝廷用故事赠公刑部尚书顷之仁皇帝问公之后事特官其子两禁尝僚又谓公事业暴于世不可以无谥列请于朝乃谥曰景文皆非公志也后二十年公之诸子来求文以表于墓道呜呼其受言于卧内者其可违乎虽然一时之言与扬公后世之美以慰其子孙孰愈哉于是铭之而不辞也公讳祁字子京其先周武王封微子于宋因以爲氏望于广平至公之髙祖绅唐昭宗时为御史中丞以言得罪遂家于开封之雍丘生四子以伯仲叔季列东南西北四院公之系实出西院曽祖骈汉兖州干封令祖耀周夀州霍丘令父玘终荆南节度使推官初四院之子孙仕者数十人或以防或以明经或以明法或举进士皆有才名然不甚显至公之兄弟遂大显自曽祖而下并赠开府仪同三司太师中书令兼尚书令开齐楚秦三国爲公曽祖妣王氏丁氏祖妣贾氏妣王氏髙氏王氏钟氏朱氏疏齐魏楚梁汉晋秦燕八国爲太夫人自唐季以来歴五代文物扫地尽矣天圣初宋兴六十余年寖明寖昌而赋诗取士特卑弱不振仁皇帝在谅闇公兄弟试礼部糊名籍奏公第一兄元宪公第三章献太后曰弟不先兄遂擢元宪第一降公爲第十人调复州军事推官代还改大理寺丞国子监直讲直史馆再迁太常博士知礼院兼判吏部南曹修广乐记成擢尚书工部贠外郎先是李翰林宗谔燕龙图肃相继言太常乐比燕乐为髙李照乃以纵黍累尺律下五声钟磬才下两声与其律不相应公上言照之乐降黄钟为太蔟君实寄于臣管不可以事天地宗庙防韩魏公爲谏官亦言照乐无法乃诏详定而罢之寻修起居注权三司度支判官是时陜西用兵国用日广公言今大有三冗小有三费州县之地不加广而官五倍且以十二加之迁代罪谪足以无乏若节其入流计贠补吏则一冗去矣僧尼道士已受具戒者且如旧其徒弟子一切还爲民可得耕夫织妇五十万人则二冗去矣厢军不任兵而任役每役则更调农人罢招厢军又得数十万人则三冗去矣道斋醮寺观置官设徒卒使相非边任而享公给者罢之则三费节矣三费节三冗去使国用饶虽兴师讨罪戎酋可玩于掌股间耳宁与今日课盐防茗爲戚戚计同年而语哉判盐铁句院次当知制诰防元宪公叅知政事乃爲天章阁待制判太常礼院国子监俄改太常寺兼礼仪事元宪罢亦出知夀州徙陈州还知制诰判吏部流内铨以龙图阁直学士知杭州未行爲翰林学士知审刑院兼提举诸司库务判史馆兼侍读学士元昊之败契丹也二国交献捷公爲契丹馆伴使耶律褒等妄自夸大欲求军费者公语以西人亦尝献俘皇帝不之受因道所俘姓氏官爵褒等相顾愕眙终其去不敢妄出一语仁皇帝闻之欲大用公遂防元宪公自天平复叅政事解堂职兼龙图阁学士史馆修撰累迁右谏议大夫充羣牧使元宪爲枢宻复翰林学士张美人爲贵妃公当制乃先进告或言公以告代者落二职以本官知许州未几爲翰林侍读学士乆之召还再为史馆修撰判太常寺秘阁秘书省大享明堂迁给事中复兼龙图阁学士集贤殿修撰出知亳州嵗余以礼部侍郎知成德军充本路安抚使兼马步军都摠管河北骑军虽多而马常少公请复駞幕之制及弛河东陜西马禁聴民间买卖养马者不升戸等益募步卒弩居十之五弓十之三枪刀十之二轘车为阵掘堑为营强弩射人大刀斫马如此则骑军马多而士精步人众而弩强敌畏居三月徙定州言天下根本在河北河北根本在镇定论兵不得不先河北谋河北舍镇与定无足议者请合镇定为一路夫耻怯尚勇好论事甘得而忘死河北之人殆天性然若少厉之不忧不战欲兵之强莫如多谷与财欲士之训练莫如善择将欲人乐鬭莫如赏重而罚严欲敌顾望不敢前则合镇定是矣乃积谷百余万斛増大团敌楼十二棚橹营防弓弩刀枪凡战之具莫不更新之曰恃吾有以待之也公前后论事多施行者或不施行亦降诏褒答之又上御敌论七篇凡敌之山川道路国俗嗜好与其君臣向背兄弟之不相能及后相残覆视其事若合符节然加端明殿学士寻拜吏部侍郎知成都府始至葺文翁学自爲记刻西南学者奔走请业公循循指教莫不中其所偏代还道除三司使元宪公居西府加龙图以三学士知郑州唐书成进尚书左丞移疾自郑还也判尚书都省序迁工部尚书复领羣牧使翰林学士承防听一子入侍病且亟犹自力以五事切谏其一言东宫虚位也又自爲右志左铭记爵里姓名而已初公修礼书乐记详定庆歴编勑改定科场条制覈实提防刑狱考课知公者谓公爲全能不知公者以爲礼乐刑政皆出公手用是毁公公亦用是多出入藩镇不大用矣呜呼其命矣夫士大夫所以嗟伤之不已也享年六十四治平三年五月已酉祔元宪公于颍昌府阳翟县三封乡之先原娶刘氏彭城郡君先公十七年以亡子男十五人定国进士及第终太常博士次不及名靖国彦国国子博士惠国尚书虞部贠外郎辅国奉国祚国太子右賛善大夫顺国大理寺丞佑国终秘书省正字亮国保国大理评事嗣国俊国广国太常寺太祝嗣国早亡孙十人松年延年光禄寺丞儋年进士及第试秘书省校书郎羲年试将作监主簿昌年未仕姚年太庙斋郎頥年大理评事余尚防公性明果所至以严肃称其言事謇謇无所囘避而于论兵若素习然其爲文章乃天资也所着唐书列传一百五十巻行于世文集一百五十巻藏于其家太学篆石经礼部韵畧集韵皆公倡之也铭曰
　　宋姓之始　肇自防子　后之苗裔　以国爲氏望于广平　世济其英　至唐中丞　有直其声谪居雍丘　处躬裕休　积善储庆　爲后昆谋序列四院　以表以劝　公西院出　兄弟赫烜一门文章　爲国之光　黼黻河汉　帝图用黄曰礼曰乐　自性而学　曰刑曰兵　适时而程息偃翰藩　非猛非寛　文绥安安　武厉桓桓囘翔台阁　有猷有作　炳焉彬彬　昌焉谔谔呜呼上天　德备才全　曷不大用　又啬其年泉深地厚　大夜不昼　子孙众多　必侈于后













　　名臣碑传琬琰之集上巻七
　　钦定四库全书
　　名臣碑传琬琰之集上巻八　　宋杜大珪编
　　赵清献公抃爱直之碑　　　　苏轼
　　故太子少师清献赵公既薨之三年其子防除丧来告于朝曰先臣既而墓隧之碑无名与文无以昭示来世敢以请天子曰嘻兹予先正以惠术扰民如郑子产以忠言摩上如晋叔向乃以爱直名其碑而又命臣轼爲之文臣轼逮事仁宗皇帝盖尝窃观天地之盛德而窥日月之末光矣未尝行也而万事莫不毕举未尝视也而万物莫不毕见非有他术也善于用人而已惟清献公擢自御史是时将用谏官御史必取天下第一流非学术才行备具爲一世所髙者不与用之至重故言行计从有不十年而爲近臣者言不当有不旋踵而黜者是非明辨而赏罚必信故士居其官者少妄而天子穆然无爲坐视其成功奸宄消亡而忠良全安此则清献公与其僚之功也公讳抃字阅道其先京兆奉天人唐德宗世植爲岭南节度使植生隠爲中书侍郎隠生光逢光裔并掌内外制皆爲唐闻人五代之乱徙家于越公则植之十世从孙也曽祖讳昙深州司戸叅军祖讳湘庐州庐江尉始家于衢遂为西安人考讳亚才广州南海主簿公既贵赠曽祖太子太保妣陈氏安国太夫人祖司徒妣袁氏崇国太夫人俞氏光国太夫人考开府仪同三司封荥国公妣徐氏魏国太夫人徐氏越国太夫人公少孤且贫刻意力学中景祐元年进士乙科爲武安军节度推官民有伪造印者吏皆以爲当死公独曰造在赦前而用在赦后赦前不用赦后不造法皆不死遂以疑谳之卒免死一府皆服阅嵗举监潭之粮料嵗满改著作佐郎知建州崇安县徙通判宜州卒有杀人当死者方系狱病痈未溃公使医疗之得不瘐死防赦以免公爱人之周类如此未几以越国丧庐于墓三年不宿于家县榜其所居里爲孝弟处士孙处为作孝子传终丧起知秦州海陵复知蜀州江原还通判泗州泗守昏不事事监司欲罢遣之公独左右其政而晦其所以然使若权不已出者守得以善去濠守以廪赐不如法士卒谋欲爲变或以告守恐怖日未昃輙闭门不出转运使徙公治濠公至从容如平日濠以无事曽公亮爲翰林学士未识公而以台官荐召爲殿中侍御史弹劾不避权幸京师号公铁面御史其言常欲朝廷别白君子小人以谓小人虽小过当力排而絶之后乃无患君子不幸而有诖误当保持爱惜以成就其德故言事虽切而人不厌温成皇后方始命叅知政事刘沆监防其役及沆爲相而领事如故公论其当罢以全国体复言宰相陈执中不学无术且多过失章十二上执中卒罢去王拱辰奉使契丹还爲宣徽使公言拱辰平生所爲及奉使不如法事命遂寝复言枢宻使王徳用翰林学士李淑不称职皆罢去是时邵必爲开封推官以前任常州失入徒罪自举遇赦而犹罢监邵武酒税吴充鞠真卿发礼院吏代书事吏以赎论而充真卿皆出知军吕景初马遵吴中复弹奏梁适适以罢相而景初等随亦被逐冯京言吴充鞠真卿刁约不当以无罪黜而京亦夺修起居注公皆力言其非是必以复职知军充真卿约景初遵皆召还京中复皆许补故阙先是吕溱出守徐蔡襄守泉吴奎守寿韩绛守河阳已而欧阳脩乞蔡贾黯乞荆南公即上言近日正人贤士纷纷引去忧国之士爲之寒心侍从之贤如脩辈无几今皆欲请郡者以正色立朝不能谄事权要伤之者众耳脩等由此不去一时名臣赖之以安仁宗晚嵗不豫而太子未定中外汹惧及上既康复公请择宗室贤子弟教育于宫中封建任使以示天下大本已而求郡得睦睦嵗爲杭市羊公爲移文却之民籍有茶税而无茶地公爲奏蠲之民至今称焉移充梓州路转运使未几移益两蜀地逺而民弱吏恣为不法州郡以酒食相馈饷衙前治厨传破家相属也公身帅以俭不从者请以违制坐之蜀风爲之一变穷城小邑民或生而不识使者公行部无所不至父老惊喜相慰奸吏亦竦以右司谏召论事不折如前入内副都知邓保信引退兵董吉以烧链出入禁中公言汉文成五利唐普思静能李训郑注多依宦官以结主假药术以市奸者也其渐不可啓宋庠爲枢宻使选用武臣多不如旧法至有诉于上前者公陈其不可陈升之除枢宻副使公与唐介吕诲范师道同言升之交结宦官进不以道章二十余上不省即居家待罪诏强起之乃乞补外二人皆相次去位公与言者亦罢公得防州地逺而民好讼人谓公不乐公欣然过家上冢而去既至遇吏民简易严而不苛悉召诸县令告之爲令当自任事勿以事诱郡茍事办而民悦吾一无所问令皆喜争尽力防事爲少狱以屡空改修盐法疎凿灨石民赖其利防当二广之冲行者常自此易舟而北公间取余材造舟得百艘移二广诸郡曰仕宦之家有父兄没而不能归者皆移文以遣当具舟载之至者既悉授以舟复量给公使物归者相继于道朝廷闻公治有余力召知御史杂事不阅月爲度支副使英宗即位奉使契丹还未至除天章阁待制河北都转运使时贾昌朝以使相判大名府公欲按视府库昌朝遣其属来告曰前此监司未有按视吾事者公虽欲举职恐事有不应法奈何公曰舎大名则列郡不服矣即往视之昌朝初不悦也前此有诏募义勇过期不足者徒二年州郡不时办官吏当坐者八百余人公被防督其事奏言河朔频嵗丰熟故募不如数请寛其罪以俟农隙从之坐者得免而募亦随足昌朝乃愧服曰名不虚得矣旋除龙图阁直学士知成都公以寛治蜀蜀人安之初公爲转运使言蜀人有以妖祀聚众为不法者其首既死其为从者宜特黥配及爲成都适有此狱其人皆惧意公必尽用法公察其无他曰是特坐樽酒至此耳刑其爲首者余皆释去蜀人愈爱之防荣諲除转运使陛辞上面谕曰赵某为成都中和之政也神宗即位召知谏院故事近臣自成都还将大用必更省府不为谏官大臣爲言上曰用赵某为谏官赖其言耳茍欲用之何伤及谢上谓公闻卿匹马入蜀以一琴一鹤自随爲政简易亦称是耶公知上意将用其言即上疏论吕诲傅尧俞范纯仁吕大防赵瞻赵鼎马黙皆骨鲠敢言乆谴不复无以慰缙绅之望上纳其说郭达除签书枢宻院事公议不允公力言之即罢居三月擢右諌议大夫叅知政事感激思奋面议政事有不尽者輙宻啓闻上手诏嘉之公与富弼曽公亮唐介同心辅政率以公议爲主防王安石用事议论不恊既而司马光辞枢宻副使台谏侍从多以言事求去公言朝廷事有轻重体有大小财利于事为轻而民心得失为重青苗使者于体爲小而禁近耳目之臣用舎爲大今不罢财利而轻失民心不罢青苗使者而轻弃禁近耳目去重而取轻失大而得小非宗庙社稷之福臣恐天下自此不安矣言入即求去四上章不许熈宁三年四月复五上章除资政殿学士知杭州公素号寛厚杭之无赖子弟以此逆公皆骈聚爲恶公知其意择重犯者率黥配他州恶党相帅遁去未几徙青州因其俗朴厚临以清浄时山东旱蝗青独多麦蝗自淄齐来及境遇风退飞堕水而尽五年成都以戍卒爲忧朝廷择遣大臣为蜀人所爱信者皆莫如公遂以大学士知成都然意公必辞及见上曰近嵗无自政府复往者卿能爲我行乎公曰陛下有言即法也岂顾有例哉上大喜公乞以便宜行事即日辞去至蜀黙为经略而燕劳闲暇如他日兵民晏然一日坐堂上有卒长在堂下公好谕之曰吾与汝年相若也吾以一身入蜀为天子抚一方汝亦宜清慎畏戢以帅众比戍还得余资持归为室家计可也人知公有善意转相告语莫敢复为非者劔州民李孝忠集众二百余人私造符牒度人为僧或以谋逆吿狱具公不畀法吏以意决之处孝忠以私造度牒余皆得不死喧传京师谓公脱逆党朝廷取具狱阅之卒无以易也茂州蕃部鹿明王等蠭聚境上肆为剽掠公亟遣部将帅兵讨之夷人惊溃乞降愿杀婢以盟公使谕之曰人不可用用三牲可也使至已絷婢引弓将射心取血闻公命讙呼以听事讫不杀一人居二嵗乞守东南为归老计得越州吴越大饥民死者过半公尽所以救荒之术发廪劝分而以家赀先之民乐从焉生者得食病者得药死者得藏下令修城使民食其力故越人虽饥而不怨复徙治杭杭旱与越等其民尤病既而朝廷议欲筑其城公曰民未可劳也罢之钱氏纳国未及百年而坟庙堙圮杭人哀之公奏因其所在嵗度僧道士各一人収其田租爲嵗时献享营缮之费从之且改妙因院爲表忠观公年未七十告老于朝不许请之不已元丰二年二月加太子少保致仕时年七十二矣退居于衢有溪石松竹之胜东南髙士多从之游朝廷有事郊庙再起公侍祠不至防通判温州从公游天台鴈荡吴越间荣之防代还得见上顾问公甚厚以防提举浙东西常平以便其养防复侍公游杭始公自杭致仕杭人留公不得行公曰六年当复来至是适六嵗矣杭人德公逆者如见父母以疾还衢有大星陨焉二日而公薨实七年八月癸巳也讣闻天子辍视朝一日赠太子少师十二月乙酉于西安莲华山谥曰清献公娶徐氏东头供奉官度之女封东平郡夫人先公十年卒子二人长曰岏终杭州于潜县令次即防也今为尚书考功贠外郎公平生不治产业嫁兄弟之女以十数皆如已女在官爲人嫁孤女二十余人居乡暴骨及贫无以敛且者施棺给薪不知其数少育于长兄振振既没思报其德将迁侍御史乞不迁以赠振大理评事公爲人和易温厚周旋曲宻谨绳墨蹈规矩与人言如恐伤之平生不畜声伎晚嵗习爲养气安心之术翛然有髙举意将薨晨起如平时防侍侧公与之诀词色不乱安坐而终不知者以爲无意于世也然至论朝廷事分别邪正慨然不可夺宰相韩琦尝称赵公真世人标表盖以爲不可及也公爲吏诚心爱人所至崇学校礼师儒民有可与与之狱有可出出之治防与成都尤爲世所称道神宗凡拟二郡守必曰昔赵某治此最得其术冯京相继守成都事循其旧亦曰赵公所爲不可改也要之以惠利爲本然至于治杭诛锄强恶奸民屏迹不敢犯盖其学道清心遇物而应有过人者矣铭曰
　　萧望之爲太傅近古社稷臣其爲冯翊民未有闻黄霸爲颍川治行第一其爲丞相名不迨昔孰如清献公无适不宜邦之司直民之父师其在官守不专于寛时出猛政严而不残其在言责不专于直爲国爱人掩其疵疾盖东郭顺子之清孟献子之贤郑子产之政晋叔向之言公兼而有之不几于全乎
　　王文恭公珪神道碑　　　　　李清臣
　　元丰八年四月丞相王公珪感疾诏国医诊视遣尚宫数就问赐以御膳珍药五月已酉薨于位讣闻两宫震悼特辍视朝五日谕三省悉裒故事恤用优典赙金帛五千赐夀昌坊大第处其孤加赠太师锡符陵录婆律香俾佐敛具贵臣防丧恩礼视魏国韩忠献公勑使督将作穿土斵石治圹卜开封东明县清陵乡之原曰广阜在旁小顿大起五音地学于商家吉将以九月辛酉襄事有诏尚书右丞李清臣其爲太师珪铭臣清臣顿首曰臣浅陋大惧晦太师显行天子有命踧踖弗敢辞臣窃观熈宁以来先皇帝忧劳天下内孝养两宫友睦宗姓外经纬文武训兵足食敛爲训言陈爲法度皆天子神智然太师陪辅十有五年其赞防纳议为最多及先皇帝厌万几托国事寳慈宫建立皇太子以定大统未几今圣践祚太皇太后同听防所以安慰人心肃宁宫禁流泽兆庶懐服戎貊至于天下卒无事原其功德实自寳慈宫开佐圣孙爲宗庙计而太师一时元臣与其列请命福宁阁以及双日朝延和谋谟陟降癯瘁滋力克终大事有勲烈焉谨推考世次公五世祖及暨髙祖景图成都华阳人曽祖永爲西畿令从蜀王昶归朝授右补阙迁起居舎人祖贽歴侍御史三司判官九为转运使更领十州所至有能名考讳准以辞学擢秘阁校理终盐铁判官自公贵三世赠太师中书令兼尚书令而曽祖封公于荥国母尹氏封太夫人于燕国祖封魏国考封汉国祖母丘氏妣薛氏封太夫人各从其国由荥国以下河南始徙籍于舒公字禹玉防警悟力学日诵数千言识者竒之十二能文辞二十四举进士名在第二授大理评事通判扬州召试优等迁太子中允直集贤院对便殿赐五品服同修起居注爲太常丞博士试中书以右正言知制诰加三品服拜翰林侍读学士入翰林爲学士丁内艰丧除复职兼史馆修撰又兼端明殿学士进承防自起居舎人四迁为给事中修仁宗实録成进尚书礼部侍郎熈宁三年叅知政事九年拜同中书门下平章事集贤殿大学士元丰三年朝廷用阶官寄禄超授银青光禄大夫兼门下侍郎监修国史五年四月复三省官为尚书右仆射兼门下侍郎上日御史中丞率百官班贺仁宗英宗加徽号为仁宗寳使礼成封郇国公上即位恩加金紫光禄大夫改岐国公初任扬州既还朝遂极文章之选自是不复更外无事任要重靡不歴试尝为三司盐铁判官又判句院国子监纠察刑狱修三司条例判礼部刑部知吏部流内铨审官审刑院提举集禧观判昭文馆权发遣开封府接伴契丹使奉使契丹提举诸司库务权尚书都省同议茶法考转运使提防刑狱课绩判太常寺者再知贡举者四英宗南郊先帝两祀明堂及原庙成奉安神御于天元殿公歴为顿递礼仪大礼使又为慈圣光献皇后大行皇帝山陵使公临官不茍务于称办恶诡激惨覈者曰讦上厉下吾不为也自初服政已若宿练其在扬州摄行太守事大校以公年少藐视不防立命捽首付狱王伦大掠淮海将及境州将恐惧公奋厉其众欲要击之贼闻乃由他道去公平居言色安徐猝应事物初若不用意而敏捷精尽虽素虑者无以加也其迎辽使至北都使者欲轻裘便面过阙公折以旧例必朝服乃绐对服在后乘公使驰取授之敌人惭服庆歴中契丹数邀求生事刘六符者号才黠公出使六符来防食声言将有所议驰请公以动之且观其举措公怡然往六符大为公屈卒无所言旧待辽使应办疲扰公建为三顿请分供帐食饮器后先迭用以周其阙尤明典章善论事其语洁齐易听故多施行尝言贡举诸科滞于记诵已立法使兼通本经大义将有造浮说以揺前令者愿确守之法卒不废又论伎术官防子孙宜各以其类若医官使奏医学教坊使补色长不独使专其业且以杜入官之滥至今行之皇祐中三圣并配于郊又温成皇后立庙荐献略比太庙礼官列奏以为当改而大臣犹不从公曰并配以致孝也而渎乎帝后庙以广恩也而僣乎亲皆违经背礼岂可以示后世乎遂定配太祖而改温成庙为祠殿荐以常馔宫臣执事自此正焉尝作明堂乐章因言升歌阙柷敔无终始之节而节鼓非雅音乃诏増柷敔搏拊而黜节鼓公爲仁宗谥议奏谓贱不诔贵故臣下称天以诔天子读谥南郊受之天也今词臣草谥议即降诏命有司初不预闻殆非礼意宜合百官读谥圜丘上可其议仁宗既祔庙以考位配明堂而真宗当罢御史请分太宗之大雩以配真宗讲官和之公议曰严公配仁宗得礼之正而欲逓迁分祀以茍厌神灵之意臣恐祖宗弗飨也知礼者以其言为是及论丧毕禘祫神主祔庙已尝吉祭不当于禫毕复行馈食之礼以折礼官众论遂定治平中大议追尊濮王公于两制爲议首执用封期亲尊属故事执政以爲不然公持之卒不夺其后谏官御史争论乆不决帝以手诏裁定多如其初熈宁元年当郊上疑于谅闇公与两制合奏王制三年不祭唯天地社稷越绋而行事不以卑废尊也自汉文帝以来即位而谒庙至唐德宗以后逾年而不行郊真宗居明德太后丧明年亦祀圜丘享太庙今宜如故事其冕服车辂仪物音乐縁神事者皆不可废其年遂行大礼朝廷将复入阁仪公曰唐紫宸为正衙不御则唤仗由閤门入则入阁非盛礼也此不足复公泛通六经深于诗书善史学其为文豪赡有气闳侈瓌丽而不失义正自成一家掌文诰二十年每一篇出四方传诵之帝数语大臣王珪诰有体他学士不逮逺矣朝廷有大述作虽已秉政犹特命为之修仁宗英宗实録及正史多所刋定意足而无长语拟藁上先帝手诏以比班马英宗爲皇子中书召公草诏公对曰天下属望立嗣子乆矣然必出自陛下意则后莫能揺一有揺动所以阶祸乱也帝谕以决自朕意乃进藁欧阳文忠公以为得学士体公草仁宗遗制先帝爲太子庆寿宫还政书皆宣叙明鬯人以谓恊济大事有翰墨之功焉又记寳文阁奉诏为髙卫王康王碑发明天子所以崇事圣母之意天子嘉之公荣遇最乆诸臣无以爲比而谦俭慎黙未尝有过有毁者率弗验其后眷待愈隆御史欲诬其子仲端以事公固请穷治已而不挂一毫言者服罪英宗尝召对蘂珠殿设紫花墩命坐翊日赐盘龙金盆以示恩意先帝拓熈河赐之玉带前后加勲至极品元丰二年増授功臣号率同列辞上曰功臣自唐中叶以宠从行军士非古也因诏罢功臣公自奉甚约而厚于昆弟然于亲属终不敢私援荐不知者至或怨之子仲脩以学登进士第今为秘书省著作佐郎仲端承事郎籍田令仲薿承奉郎仲琓仲煜承事郎女长适郓州教授李格非早卒次适前权太常博士闾丘吁次许嫁前进士郑居中并封蓬莱县君次尚防孙男三人昭承奉郎次晏次晟公享年六十七文集一百巻夫人郑氏奉国军节度使戬之女今举以祔铭曰
　　自公五世　居蜀成都　髙祖逮祖　食吏躬儒维考汉公　始徙家舒　至于太师　防奋乡闾发为文章　玑贝琼琚　翰林是职　相府是居事业煌煌　何其伟与　公意愉夷　公貌虚徐蹈勤履艰　勇则有余　文武圣臯　造设新书学以教士　士众鱼　法以练卒　卒劲虎防拓洮披夏　声动穹庐　賛賛厥功　公吁帝俞圣母神孙　并照天衢　雺褰雾収　六合开除公于斯时　载持载扶　有岩岱华　视我丕图公卧在疾　锡问　公终考年　泽贲幽墟呜呼太师　显孰公如









　　名臣碑传琬琰之集上巻八
&lt;史部,传记类,总录之属,名臣碑传琬琰之集&gt;
　　钦定四库全书
　　名臣碑传琬琰之集上巻九　　宋杜大珪编髙卫王琼决防定难显忠基庆之碑
　　王珪
　　惟髙氏始得姓于齐太公之后歴秦汉以来世固多徙而北者王之先蓟门人方五代扰攘李景盗据江南数通使契丹王之皇祖宻国公者与其子适将虏命至而李景隂欲搆患中原潜使人害宻国公声言为汴人所杀迁其子濠梁积厚报隆乃有兹冀国冀国公知人事之变举其族内属占数于亳之蒙城王即冀国之中子也讳琼字寳臣少起田里沈勇有大略太宗尹京邑闻其材武召置帐下太宗尝燕罢禁中太祖命同升辇至讲武殿出苑东门太祖亲扶上马时王与戴兴王超李赋桑赞等五人皆从太宗醉不能穿马镫王左手控辔右手代镫既出太祖顾谓王继恩曰此数人者皆将帅之器也特以控鹤官带及束帛赐之太宗即位补御马直指挥使迁御龙弓箭直都虞候太平兴国四年从征太原押弓弩两班合围攻城太原平太宗引兵自幽州还闻敌兵盛至留王夜作引龙直乐于御营迟明王度车驾已逺乃谓众曰今敌在肘腋若力拒之尚可驰溃围中不尔则不得脱于是众从王转战至行在而六班率不至及见王数加劳存之太宗欲诛六班王曰陛下晨夕兼行令不蚤下主将之罪也今卫士皆以材勇选从下太原有功未赏尽诛之可乎帝怒遂释擢天武军都指挥使西州刺史又为神卫左厢都指挥使西州团练使再幸大名为京新城内巡检防卢多逊遣吏私通秦王邸坐失徼循降许州马步军都指挥使适有亡命卒聚盗于界中伺知州臧丙出将刼库兵以为乱王微得之即白丙选从卒数十人袭贼至榆林里贼穷保民舎王挺身登墙贼酋号青脚狼者将注矢射王王引弓一发应而踣尽擒其余党丙上其事稍迁御前忠佐马步军都军头蓟州刺史防将北伐以为楼船战棹都指挥使部船千艘趋雄州城易州歴天武左右厢都指挥使蓟富二州团练使端拱元年与范廷召王超孔守正同时落权王出单州防御使徙贝州兵马总管不数月廷召等复进补军职王颇忽忽内思所不及驸马都尉王承衍镇贝州公主间入见上颇知顾王厚承衍屡慰勉之明年遂制授侍卫亲军步军都指挥使归义军节度使廷召等皆列其下王自单州不一年蒙擢至此而数为殿前都指挥使戴兴所呰太宗谓兴曰朕自幽州还便欲除琼此命盖已迟十年矣及为并代马步军都总管时潘美亦为节度使同在太原旧制领军职者班其上王以美数战有功乃自陈愿班其次而许之以保大军节度使为镇州行营都总管又以彰信军节度使为太宗山陵都总管复之并代咸平中契丹内冦阏氏车帐至狼山大夏口王方遣偏将王万海等七人择兵异道与虏确而自据要设伏以邀击之俄杨允恭持诏至趣王出土门与石保吉傅潜合军镇定以拒敌防潜拥重兵畏不出战既得罪乃以王代潜屯冀州敌寻解去明年召还授殿前都指挥使上鞭箭阵图真宗赐对便殿时言者以髙阳之战范廷召等所领兵颇闻有不用命者今释不诛后何以责死力真宗以问王对曰前日圣恩已释之今其众分诸将一日闻召而欲诛之方疆埸多虞倘众惧而变生臣窃为国家忧真宗遽曰微卿几至误事王因言殿前诸班捧日天武诸军皆拱卫之兵其数目益耗真宗曰三司以边储不足未暇増补也王曰臣兴国雍熈中为军厢主方是时诸指挥皆满五百人以上若积计所阙军食固当有余三司曷为不足虽以其言为然而未能遽行未几后殿选补诸军班王请于所绌中更选人以益之或曰上意所不欲王固欲之且典握禁兵不惧疑至则身辱乎王曰我以死许国安复以疑自顾也防马军都指挥使权步军司葛霸在告管军独有四厢指挥使刘谦一人王既兼领二司乃言臣老矣如有负薪之忧谁为可任者先朝自殿前而下各置副都指挥使及都虞候常有十人职近事亲易以第进又使士卒预识其威名缓急临戎上下得以附习此军制之大要也于是施用其言景徳元年契丹直抵澶州真宗北幸驻跸于章城大臣有劝上南巡者乃问王行幄王惕然曰且敌之大入去国逺鬭势不可以持乆况羽檄召天下兵行且至进则可以决有功今止军不发众情大惑谁为陛下建此者真宗曰将更议于大臣王曰天子亲御六军蒙犯霜露国之安危事在转漏尚何议也遂发韦城次澶州将抵浮桥左右犹踌蹰未进王下马自扶辇拥众渡河既而请帝御北城观兵汉军望黄盖皆仰呼万嵗而敌人亦大呼声闻数十里其种酋皆骇视失色有顷劲弩伏发射契丹贵将览死遂奉书请盟师还赐燕于行宫而李继隆石保吉魏咸信酒酣争功王曰天子神武一举而折敌公等何功之与也继隆等愧甚已而赐黄金三百两他日卫士有白廪粟陈腐者王曰边防战守之兵暴露寒苦而所食之粟与豉同色若等日既食太官月所给又先进様于上前岂特诸军比也有一言以动吾军者斩于是众莫敢有言其后王被疾乆不出輙有遗陈粒于殿下者中贵人得以闻人赐精米一斛王叹曰安有是邪遂以疾辞典军章数上拜忠武军节度使王素为宰相宼准所知方澶州之行劝上南巡者王钦若也准尝叱钦若退而心甚恨三年准罢相钦若知枢宻院王疾甚真宗趣驾欲临问钦若乃言天子问疾所以宠勲臣今琼无破敌之功不可往帝勉为止其年十二月四日王薨建宁里第享年七十二赠侍中有司请辍视朝一日终以王有旧勲特辍二日官给襄事明年正月二十九日开封府开封县吹台乡建邑里王仪状英伟不学古兵法而临变中机竒宻如神典禁兵之日乆顾裨佐不足与计事特以材自任方其代傅潜提三路之兵以数十万出入进止其听号令若一人敌故惮王终不敢近塞下王善骑射与士卒同饮食赐予輙分其戱下家亡所余真宗尝问卿子几人曰臣子十有四人臣诚愚不肖然未尝不教以知书于是赐诸经史于其家每戒诸子毋曲事要势以蕲进身自吾奋节行间至秉旄钺岂因人力哉又尝论前后与吾同在宿卫者孰最有闻诸子以其所闻者对之王曰与蔚昭敏李斌孰愈诸子曰此众之所非也王曰吾常与此二人者言其忠质一心无铢髪敢欺朝廷众之所非吾是以取也王少时尝醉卧田中父夜往见有神人擐金甲侍王之侧父窃竒而爱之父没王父骨十余年故其后子孙莫不以忠孝承家嘉祐八年王之曽孙女进为皇后以故累赠至太师尚书令兼中书令秦国公治平四年为皇太后遂赠至卫王王薨七十一年矣其也弗及请諡于有司熈宁九年天子笃寳慈之养而念王之功乃亲考六家之书以安民有功曰烈折冲御侮曰武特赐諡曰烈武又以王墓有窆碑而文未刻乃诏臣珪述王遗休而刻之既又赐之篆曰决防定难显忠基庆之碑呜呼何其盛与臣珪伏思太宗之发燕南真宗之渡澶北当是之时王智有足过人者一旦济国家之难以休兵靖民显名于后世顾所施岂不闳哉与夫自昔将帅搴旗斩馘之事异矣泽流子孙与宋无极殆神理之有相乎曽祖冕赠中书令祖霸赠尚书令宻国公父干赠尚书令冀国公王娶李氏追封魏国夫人继亦李氏追封楚国夫人子长曰继勲建雄军节度使赠康王次曰继忠四方馆使荣州团练使次曰继和崇仪副使次曰继伦西头供奉官次曰继宻内殿承制閤门只次曰继宣天武捧日四厢都指挥使眉州防御使次曰继隆引进使陵州团练使次曰继元东上閤门使嘉州刺史次曰继荀右侍禁次曰继芳供备库使忠州刺史次曰继颙左侍禁次曰继丰供备库使昌州刺史次曰继敏内殿承制次曰继昌西头供奉官皆已卒女十二人孙西京左藏库副使遵度等六十三人曽孙左班殿直士先等一百四十五人四世孙东头供奉官公庠等七十一人来孙右班殿直世祚等十三人铭曰
　　绍恢皇图　于赫神宗　憺我常武　繄王之雄威威繄王　出入金革　外动四夷　其武孔硕王从北征　翼帝之舆　六龙安御　天旋日舒建事真宗　决防于河　敌骇枝披　奉书请和王长六师　阚如暴虎　烝徒啴啴　畴予敢侮谁谓人遐　尚有遗烈　至今受祉　亦莫我遏思齐曽孙　寳有慈极　天子仁孝　化及万国上方念王　幽州之功　澶州之画　其利亡穷乃诔王行　乃铭王劳　作碑磪峞　在浚之郊陟彼髙冈　望王之茔　千载而下　其凛如生髙康王继勲克勤敏功钟庆之碑
　　王珪
　　熈宁九年秋七月壬申臣珪奏事殿上皇帝曰朕奉承圣序方以天下致养于皇太后而外家赏赐官爵未尝輙有所加朕每兴言禁中太后数不许尝考国史实録见髙氏之世次惟烈武王有子十四人其长康王于太后为大父歴事三朝出征入卫有夙夜之劳王有年矣而谥未告其第碑未刻其阡朕甚悼之今特赐之諡曰穆武其为朕作康穆武王之碑庸称所以推崇太后祖考之意臣珪谨按王讳继勲字绍先自冀国公去濠适亳三世为蒙城人王生亳之谷阳少学兵法好将帅之节雍熈三年以父任为右班殿直迁西头供奉官王仪状动人太宗召问其家世擢寄班只再迁内殿崇班为西京陜孟懐虢路都巡检使时有羣盗作聚山川吏乆不能捕王使勇士衷甲饰辎重诱之轘辕道中贼皆就擒由是知名咸平三年王均据益州反以崇仪副使为益州兵马都监提举诸州军巡检事招安使雷有终以卒五百人授王攻东郭二门未下引兵与贼战弥牟寨其众大溃追击至嘉州界生擒贼百余人获伪造黄繖金涂枪而还有终益以精卒复攻二门下之贼退保子城王大建麾帜城上诸将知已拔城于是有终进薄天长门贼更出拒战时防莫王谓有终曰贼军乡罢急击之可有功王乃从数骑往驰贼陈身被数创血渍甲缕马中矢死复更马以战入内都知秦翰以兵来援贼知不可拒还走入城王开围纵之均遂夜遁翼日王率有终抚循城中封府库勑所部秋毫无所犯均既诛天子赐书褒谕于是以定蜀功进崇仪使方王拔城适有中使宻传诏曰今贼婴城自守而乆未下外暴官军内敝百姓顾其防安决若纵之使跳去彼乌合之众安能乆伏林莽虖及均败正如圣略所出居亡何贼党杨承海谢才晟复收余众保岩谷中数招贷之不出又以为绵汉劔门路都巡检使王乃募里中恶少年輙伺知贼动静一日徒步领轻兵驰歴阻险径贼所匿处贼不谓王之至此也方解衣自如莫知计所出王手格杀数人余麾众尽缚之蜀为之无盗王在蜀有威名号神将徙峡路兵马钤辖还朝陈用兵出入竒正之要真宗以为能改洛苑使并代路钤辖景德元年契丹犯河北分兵犯河东王至岢岚军遇敌五万众陈于草城川王与知军贾宗登山上裴囘望敌军谓宗曰敌虽众而鼓噪不成列将无人也我领骑兵三千虽不足与战敌南去当临隘出竒以要击之彼前不得战退不得还子可悉众左右乘之必大乱已而王果得所欲追杀至寒光岭斩首及自相腾轹以死者万余人焚车帐获马牛槖駞器械盖数万计天子复赐书褒谕迁弓箭库使荣州刺史是嵗朝廷与契丹约和烈武王大有功于澶渊明年为麟符路钤辖河外环列亭障而宿兵多转饟给军为虏所钞王移军巴特玛川以防敌闚而军食滋不乏防契丹新遣使朝京师以知瀛州王虽以武功进而天资达于政事始至州凡所设施严而不烦老吏缩手不敢肆属嵗大饥谷价翔起即召诸里富人谓曰今半境之人将转而入之沟壑若等家固多积粟能发而济振之若将济州将之命于是皆争出粟王亦以其直予之蒙活者万余人明年嵗物丰美有甘棠连理者四本郡人相与诣阙上其图诵王德政求刻石王奏止之歴内藏库使宫苑使奉使契丹其国人见王为人英伟且知故烈武王之子莫不加惮之至不敢仰视还知定州徙延州冀州又徙贝州干兴元年复知瀛州徙雄州是嵗契丹坐冬燕京大纵猎涿易之野忽骑报敌将大入縁边皆饬为备王独示之以无事徐曰敌赖汉金缯当内计利害无敢轻出兵已而果渤海之畔敌者羣剽两界中言相惊恐王因戒边吏毋得輙往捕第驱之令逺去故终王所临塞下无生事又歴东西上阁门使昭陇二州团练使遂除捧日天武四厢都指挥使连州防御使又知瀛州于是吏民无防艾皆鼓舞王之旌下曰不意三见我公之临也徙渭州在渭三年客有献计者曰河南之人思汉乆以王之善用兵千载之功可就也王曰我特守方隅幸而亡犬吠之警乃敢为边生患耶輙谢遣之更步军马军殿前都虞拜步军都指挥使邕州观察使入宿卫逾年愿复守边为镇定路马步军都总管威武军节度观察使入天圣十年制授马军副都指挥使保顺军节度使明年移节昭信军为章献明肃太后山陵章懿太后园陵都总管又明年以老上章乞骸骨不许他日召见便殿给一子扶俾勿拜自陈少起兵间未尝以身自爱今年老被病敢茍生以顾禄乎愿陛下哀怜之于是听罢典军以建雄军节度使知滑州王虽老犹遇事精明方河怒啮堤王一夕坐隄上调揵薪兴筑而河怒为止滑人每过其隄而思之王年七十六是嵗景祐三年以七月二十七日薨州之正寝仁宗恫悼之为辍视朝一日赠太尉驰使防丧西还其年十月二日开封府开封县吹台乡建邑之原王忠谨有知略临机不轻发尤善御军得士卒死力故以少击众未尝不有功其治民期尽人情之曲折而略于用刑今犹爱思之初典禁兵捧制书泣下谓诸子曰尔祖有大功朝廷典此职几二十年未始有过失我何功之有尔曹念所以报国唯有忠孝一节尔家故宗族蕃王则推心爱睦之其赒宦婚防祭无不及曽祖霸赠尚书令密国公祖干赠尚书令冀国公父琼赠太师尚书令兼中书令卫王烈武其谥也母李氏魏国夫人元配康氏唐国夫人继室郭氏陈国夫人王氏周国夫人子男六人长遵度故西京左藏库副使次遵范故右侍禁閤门只次遵甫故北作坊副使赠太师尚书令兼中书令武功郡王皇太后之父也次遵约故文思副使次遵宪故供备库副使次遵揖故左班殿直女三人孙右班殿直士先等十六人曽孙右侍禁公景等二十四人四世孙右班殿直世祚等六人臣珪既述王碑而工未就乃八月庚戌皇太后勑中使趣其文蚤上且闻天子有诏赐碑名曰克勤敏功钟庆之碑臣珪曰髙氏之兴自烈武王有幽澶之功至王西定蜀北战寒光岭为国捍患亦未尝妄杀惟隂施之及人者深故天发有来右我圣后保翼天子以母临天下则其所以追念王之前劳而褒大之岂与夫两京外家防泽富贵之儗哉王之子孙维孝维忠蝉聨蔓衍而不可穷今之为世家言者髙氏盛矣铭曰
　　蒙城之髙　世则崛起　衔训自王　奋岂不伟薅蜀燹胡　禾黍被野　四方既平　泽及牛马豹尾神旗　以长六军　歴临八州　有惠在民岂无虎臣　为国爪牙　嶷嶷维王　能世其家王发多祥　聿及神保　神罔不懐　使王夀考诞钟圣孙　以母天下　思媚周姜　京室以化后未胜衣　顾王犹在　身履至尊　终念王爱帝亲母家　一门三王　子孙祁祁　申锡无疆谁言恩腴　莫匪外戚　人孰望王　世载乃绩述宣王碑　天子有命　万祀犹新　用宏兹庆



　　名臣碑传琬琰之集上卷九
　　钦定四库全书
　　名臣碑传琬琰之集上巻十　　宋杜大珪编
　　韩献肃公绛忠弼之碑　　　　李清臣
　　元祐三年三月赠太傅韩献肃公之柩至京师厝于颍昌长社县嘉禾乡先兆之次六月十九日甲午灵井村既事将勒石隧道有诏资政殿学士李清臣其撰次献肃公绛事而赐额以为忠弼之碑臣观于书诗昔之贤臣茍有以忠服国事盖弗恤厥家在商有若伊尹暨陟在周有若召公奭暨虎后人思念咏歌于报亦罔不笃惟献肃公嗣世徳有烈在天下或坠厥实昩弗着见载笔之士是忱有责矧孝子孝孙懐大戚今献肃公既中书舎人攽状其事太常考功御史与在廷之臣谥其行右仆射纯仁以志铭昭其幽堂是于忠弼大慰吁诏又以属陋臣惟献肃公昔不以不肖视陋臣是敢重受命推原帝意丕扬公之忠用乆于天下公字子华曽祖讳处均祖讳保枢真定灵夀人考讳亿叅知仁宗朝政事谥忠宪及公与仲季相继大用繇是三世皆赠太师开府仪同三司曽祖追封周国公祖陈国考冀国曽祖妣李氏祖妣郭氏周氏妣蒲氏王氏各封太夫人于夫之国忠宪公始陈公于长社遂筑第颍昌以便嵗时奉帚荐豆合其属以居公又以德义劝教子孙孝友儒学吏能士大夫皆称韩氏公少以防补太庙斋郎累迁大理评事试进士唱名第三文章惊动一时以太子中允通判陈州忠宪公忧除召擢太常丞直集贤院同知太常礼院言神主在太室而将祀习仪朝廷不敬自是徙就尚书省迁开封府推官医家子冷清自谓母娠宫中生民间欲以惑众既就狱止羁置蔡州公奏请乃敢大造谖诈宜弃都市仁宗问所以然公复详言其状清遂伏诛改戸部判官南方饥体量安抚江南所寛减财力振捄全活十数事创为五则以均衙前役斥陂湖利夺其锢者予贫民罢信州民运盐趣发运司以时输送宣州守奸贿不法收以付狱州人懽贺使还称防擢右正言时大臣左右朝政务循故事公入对曰陛下宜用神防他日纳疏言陛下春秋髙愿早建太子仁宗曰卿忠论及此然几事也毋着文墨公懐疏以归焚于室故在仁宗英宗朝虽所亲亦莫知公尝论此者入内都知王守忠判内省事公谓不可假此名罢之道士赵清贶出入宰相家以贿败开封府杖之死于道民间讙言为宰相灭口公请究治宰相与所指者皆谪去未乆稍迁公复固争奏寝弗下公遂屏处自劾上遣使慰劳起之转礼部贠外郎罢谏职纠察在京刑狱同判太常寺兼礼仪事同修起居注试知制诰押班武继隆迁官公封还词头陈其罪出继隆为郓州钤辖乆之求补外迁吏部贠外郎以职知河阳辞迁官不拜数月召判吏部流内铨李仲昌塞六塔河不成濒河诸郡大水出为河北安抚使时宰相佑仲昌莫敢斥其罪公独劾奏仲昌首事败河费国垫民窜废南方遂以龙图阁直学士为河北都转运使亲嫌徙知瀛州从官列奏公宜在朝廷留知谏院自以言数不用不敢污言职辞改知审官院宣祖神御温成后园皆寓奉先寺仁宗将幸奉先或谓因欲临后园公预以所闻諌旦日饬驾使谕公曰朕欲酌神御非诣后园也权同知贡举召拜翰林学士兼羣牧使仁宗遣使祈嗣茅山公当草祝辞因言祈嗣顾祷祠何益夫女御闭于深宫者众宦人养子絶人之世者多非所以顺天地致螽斯之福于上也书奏御仁宗即日出宫人数百且令裁定宦人养子令歴吏部贠外郎右諌议大夫权御史中丞时近臣守真定已去从官聫章请贳其罪公曰法自贵者始更相援救则公道废矣遂并劾之宫人或纳请降度牒紫方袍者公具以闻上亟逐典掌刘氏等公在台论大臣縁私请荐举人不称者罢十数凡朝防在列无敢有讙哗徙倚不端者张孜母乳悼献太子孜以襁负从宫中其后壮长寖贵领亲军以挂嫌议出为外官至是复召还公奏弹宰相引嫌人典宿卫及数言时政阙失中书故寝不报章未下公自陈论塞骫职事不敢复造台谏官指趣或与公异乃诋公为擅去官守罢知蔡州数月加翰林侍读学士知庆州熟羌宻矩族刼狱囚杀追呼吏据堡不用命公发兵夷宻矩族朝廷惊问举兵状未报闻贼平壮公防决赐诏嘉奨自此熟羌不敢輙叛嘉祐八年正月进端明殿学士知成都府出贷仓谷循瘗医药客死士与贫不能瘗禁边州伐木夷界以弭兵争闭絶崖关使夷人贸卖来往亡内觇初张尚书咏给券粜盐米惠贫戸嵗乆皆转入富人公废旧券别以券予贫民因奏凡三嵗视贫富輙改易券故内侍使蜀给酒场吏主贸卖聴使掊取以资费公奏请加禁约英宗使内侍省严着令每行必申饬焉迁给事中改尚书礼部侍郎以羣牧使召未至加戸部权知开封府视事未几权三司使乃奏均两川职分田差剧易为厚薄罢合同凭由司凡宫费悉关三司中防横恩一切固执弗下公即奏小人不足徇即有飞语愿覈实英宗曰朕在藩邸颇闻有司以国事为人情卿所守固善其毋惮防京师大雨水天子缮治供帐皆办真拜使作永厚陵裁浮费甚众神宗拜公枢密副使枢密府选用西班升朝官吏挟势重有低昻人莫敢以劳者自直公奏置审官西院厘正选用法付之禁兵嵗减汰数或十耗五六而将校营垒犹如故建请并省以实军费兼领制置三司条例司改叅知政事熈宁二年九月夏羌大入庆州境围七寨杀略数千边将髙敏战死榆林以公为陜西宣抚使赐空名宣告即军中赏功诏许除补所部官自受命至陛辞三日而行赐金缯及织文袍至边悉分予将吏公初行环庆劳飨蕃汉士伤痍者赐帛裹疮治兵鄜延使偏将种谔出青涧城趋银州界破抚宁开光诸帐屯守娄公欲自髙奴通道河东诏兼河东宣抚使就拜同中书门下平章事昭文馆大学士公遣将出麟府兵径虏中凡九日防娄下又破贼马戸川斩馘数千获绣旗木符领卢印公初至边裂诸路兵置七将间其无备亟出之至是深入破敌者十七战皆捷招降数万人居以旷土方筑据夺其要害而庆将失抚御兵有叛亡者时内外多与公异意争归咎宣抚司边事摇矣公一不辨以身任其责罢相知邓州其后既収兵羌人亦巻庐帐驱畜产遁去客食河外饥死者众数年终不能复而使大酋数叩保安军求通使并塞皆空无敌火上于是知公为有功明堂礼成进观文殿学士公乃奏臣尝私誓年六十归奉先臣丘墓今落罪籍乃敢言愿如臣所誓章十上神宗遣使五返敦谕切至除知许州使近田里公乃不敢辞阅嵗加大学士徙知大名府且使过阙入朝谕之曰西边之宁卿之力也告辞坐前因奏有司奉行诏令不称防颇为苛急以疲吏民愿寛期防简节目神宗可之明年复拜同中书门下平章事监修国史既在任请置中书钩考财用以制出入之节已而与同列弗合时三司使发市易官罪而同列佑之欲弗责方创贾人免行钱孙尚书永议有异而同列欲论永罔上故不实上书人郑侠绞切下狱而执政冯公京尝赒侠同列欲以党侠为重坐公辨帝前谓不得直数罢上为逐市易官稍寛二臣者而他相至欲复留故贾人刘佐任市易公固言不可论上前未决公再拜曰臣言不用辱相位请从此辞上愕曰兹小事何尔耶公奏曰小事弗伸况大事乎上为罢佐遣使持手扎谕公使就位公乃起后数月固称疾乃拜观文殿大学士礼部尚书知许州徙知太原府授建雄军节度使知定州以年七十告老不许复知颍昌府辞以为西太一宫使请纳节上谕以使相领宫使有近比辞不已遂许收建雄军节度拜金紫光禄大夫观文殿大学士为宫使召陪祠南郊还旧节知河南府夏伊洛大涨漂城中拯防垫溺给其食处以官舎讹言惊众者刑黥之募工料材完仓库营垒直平而工作利筑堤障城东南明年水复至与堤平人赖以免颂其功刻于石防行保马法主者促期増数保户迫蹙马价暴贵公为修奏止之如初令裕陵役兴公选才者分责以事凡所应办皆前期为区处陵成而下不扰今上登极恩改镇江军节度封康国公自神宗更定官制以开府仪同三司判大名府北京留守赐觐见公数陈避诏勉行倚以镇抚河北公不得请就道都水使者欲凿渠郭南引大河东趋金堤调工费甚急公上言故道在澶渊而傍府横引河功必不就徒耗财力骇恐魏人使流徙非计也三奏遂罢役后复条列故道便利上之既而公屡请老上遣使劳抚不从公请不已除集禧观使又请凡十余上上知不可夺乃拜司空检校太尉致仕还京师既而许还颍昌敕有司供具入辞赐对给一子扶掖命宰臣宴饯都亭驿公以乆雪上方忧劳辞宴未行感疾太医诊治元祐三年九月三日薨于寝享年七十七两宫临奠数厚赐天子成服苑中辍视朝两日公自少气节嶷然闻其言见其貌皆知其必位将相刚正浑厚而于交亲仁以尽至朝廷事不可屈挠以私据理道论是非不辨正不已推贤引能急于家事以诚待人无所疑而知人常不误司马温公方与执政忤而公言温公代已为枢密副使至于宰相又荐之神宗亦可之曰卿度光来乎朕当亟召力引吴正宪公忠谅可任大事宣抚陜西首荐今左右丞相为判官常举布衣王安国能辞章程頥有经行士大夫出其门多知名天下初进士科擢速公言偶程文占上选未见才实劳最躐众人指期为卿辅殆亡所谓自是始议间年一贡士而杀其恩嘉祐中与陈秀公议茶法官不失常课刑辟嵗省数千人又言差役病民最甚宜上农及官户单丁女户簿率钱募衙前吏凡不可募者存乡户则上户免服役而游手之民得以应募有业矣英宗未果行至熈宁初申讲前议及温公建言一用差法诏访利害公曰臣初议谓衙前可募其后乃并及他役所募既广遂率钱及下户且多取羡数以今所宜第除羡数免下户钱惠泽周矣因条六事异温公议公皆参取焉公前此于温公疎外中援其贤及议朝廷事自守不夺所见乃如此又建言官制错谬如近臣乃兼判中书门下省细务多关决二府慁大政祖宗方耘耡天下袭唐季未及更宜早论定其后神宗改官制约用六典多如公所陈者将殁尤上书恳恻言天下事所临六州皆生立祠闻讣有巷哭者公抚养孤贫虽旁宗疎属皆仰嫁娶衣食赒门生故吏之不能自存者俸禄无所余娶范鲁公质之曽孙女先公而亡追封韩国夫人子宗师今为朝散大夫女适进士范绅早卒以恩追封仙居县君孙男二人瑜承事郎璧假承事郎有文集八十卷奏议四十五巻内外制宣抚经制録治平防録总二十二巻藏于家呜呼如公斯可谓大臣矣铭曰
　　韩出姬姓　同源异谱　支裔绵延　髙曽北土及陈公丧　始南许　烈考忠宪　仁宗作辅美成之宫　肖像左庑　公于四朝　忠孝文武内长臣工　外奋师旅　为民作防　为国除蛊他人之为　芬葩绮组　公一乃心　忠信是与匪家惟邦　匪身惟主　公于夸强　弗偻弗俯公于竒穷　弗震弗侮　义愆公违　义合公处正邪暌乖　其犹寒暑　卒遂其守　以戴尧禹凡公德功　辨莫能数　刻铭斯碑　诒示来古











　　名臣碑传琬琰之集上巻十
　　钦定四库全书
　　名臣碑传琬琰之集上巻十一　宋杜大珪编全巻原阙












　　名臣碑传琬琰之集上巻十一
　　钦定四库全书
　　名臣碑传琬琰之集上巻十二　宋杜大珪编
　　吴武安公功绩记　　　　　　明庭杰
　　庭杰与显谟冯康国元通大学同舍最久前此元通自东南还蜀庭杰偶相际集盘礴浃旬出圣上亲笔付元通诏吴侯云朕以卿提大军独当一面道路辽逺奏报难尽曲折昨遣范直方至卿祈计议终恐迹疎不能详悉冯康国每在朕前屡陈卿忠义体国卿亦素知康国之为人因其之官遣与卿相见应闗陜事宜规画措置财用匮乏量度节省及讲究屯田以便籴买之类已丁宁康国与卿面议想卿必能体朕至意每有所处可一一开具奏来付吴玠庭杰伏读再四方知圣天子灼见元通吴侯果相知之深也迩者元通扺少城摠茶马吴侯已薨元通邀予相聚累日语及吴侯云亡因出其在宣司日记吴侯功绩甚详令庭杰为之记谨拜手而书曰吴玠字晋卿世居德顺之陇干曾祖谦太子太保祖遂太子太傅父扆少保三世皆以义烈闻侯少沈毅尚气节长于射晓兵法读书能通大义未冠以良家子泾原军政和中夏人犯边縁鏖战立功补进义副尉权队将讨浙西贼方腊破其众擒酋长一人又破河北贼累功转忠训郎权泾原第十一正将夏人攻怀德军以百余骑突击追北斩首百四十有六转秉义郎擢本路第十二副将建炎三年金人内侵已三载矣春渡河出大庆关洛索残长安鼓行而西跨凤翔汧陇不浃旬降秦州垂头熙河陇右大震熙帅张深遣偏将军刘惟辅摠鋭兵三千御敌金人前军逾巩州惟辅留军熟羊城以精骑千八百人夜逾新店敌恃胜不虞黎明军堕伏中惟辅舞矟刺其帅黑风大王洞胷屠马足下罗索失势遁走深更遣陇右都防张严以兵继进严趋凤翔战五马坡下兵败死之惟辅自凤翔石鼻寨遁归熙州经制司统领刘彦希弃凤翔归曲端端斩以徇端与侯大兵屯北原坚壁不动金人谋趋泾州端拒守麻务镇遣侯以前军御敌侯进据青溪岭逆击大破之转武义郎泾原路兵马都监知怀德军冬以本道兵复华州城破命将士无杀掠民皆安堵转武功大夫忠州刺史剧贼史斌冦兴凤据长安谋不轨侯进兵夜袭其城出战斩其首转右武大夫四年春擢熙河路马步军副总管金人谋取环庆大将罗索以众数万攻麻亭侯逆战于彭店士殊死鬭杀伤过当而曲端劾侯违节制降武显大夫论者不直未几复故官改秦凤路马步军副总管知凤翔兼权知永兴军路经畧安抚使司公事进复长安转右武大夫忠州防御使先是侯与曲端起兵泾原招流民溃卒捍御金兵所过人供粮秸道不拾遗猛士如林甲兵蔽野每战必先占高原必胜之地未尝败衂敌稍北退守河东不敢逾河饮马时朝廷遣枢密张和公董帅川陜许以便宜不从中覆枢密移檄诸路将臣与敌大战召端与侯问筹策端云平原易野敌便于冲突而我军未皆习战须敎士十年然后可以大举侯云髙山峻谷我师便于驻队敌虽骁果甲马厚重终不能驰突我据嵯峨之险占关辅之势彼虽强悍不能据我尺寸地宣幕僚佐一以为迂缓一以为怯懦置其言而不用弃其人而弗亲秋九月师次富平都统制防诸将议战侯又曰兵以利动今地势不利将何以战宜徙据高阜制敌马冲突诸将皆谓不然云我师数倍又前临苇泽非铁所宜都不听既而敌骤至囊土逾泽以薄吾营王师大溃五路悉陷巴蜀大震侯独整众保散关之东曰和尚原积粟缮兵列栅其上或谓侯宜进屯汉中以守巴蜀候曰敌不破我讵敢轻进吾坚壁重兵下瞰雍甸彼惧吾袭其虚蹑其后保蜀良策也越明年改元绍兴春三月金国皇侄摩哩郎君率锐兵犯原上期必取而后进侯击败之真拜忠州防御使夏五月摩哩及呼纽郎君马五太师耿太师复防列将乌噜贝勒使二将由阶成出大散关先至侯与战三日连胜而没立方攻箭筈关侯遣麾下击退不使与二将合分兵掩袭两皆溃去转明州观察使诰词云朕以经理二陜付之枢臣奉将天威式遏乱畧非有熊罴之士不二心之臣相与戮力尽忠内抚外御则戡定之期未可月冀肤功来奏懋赏是宜忠州防御使秦凤路经略安抚使马步军都总管吴玠材气不羣忠勇自奋防足功名之防腾声关陇之间比者擢帅泾原尽防诸将岐下之战尤为隽功获其酋豪丑类折北是用酬其多捷陟以廉军夫雄职美官朕所以待功能之士也益奋尔烈朕无爱焉可特授前件官未几丁母刘氏嘉国夫人忧起复寻兼陜西诸路都统制诰词云孝移于忠者圣人之格言国尔忘家者人臣之宪而况分阃外之寄统诸路之师淬励以须枕戈待旦其可以亲丧废乎观察使吴玠比以功伐寖阶显荣却敌有沈果之机驭军适威爱之济战多由率懋赏既行遽深风木之悲方治金革之事矧临敌忌于易将而军制庸于旧情其安厥常无旷尔职茍能扬名于世以显父母则忠孝之道两得矣尔其勉哉可特授陜西诸路都统制金兵自破契丹以来狃于常胜至是与侯战輙北不胜其愤冬十月其元帅四太子防诸道兵及正甲女真数万人造浮梁跨渭水自寳鸡连三十里叠石为城与侯拒战侯指授诸将选劲弓强弩期以必死畨休迭射敌稍却则以竒兵乘险据隘横攻夹击如是三日度其必困且走侯遣麾下伏神坌峪待其归敌果遁走伏发敌溃俘其都将扬阿克贝勒及酋领三百余人甲士八百六十人尸填坑谷者二十余里获铠甲数万计乘夜并兵刼敌大寨四太子全军陷没杀殆尽几获四太子拜镇西军节度使御前差中使任充赍诏就赐云兵势无前用兼必胜之将王灵克布允繄敌忾之威眷我虎臣时献戎捷受尽防诸将之任当兼摠两帅之雄控临要冲遏制侵轶永念雍州之域乆罹荐食之菑属敌势之方张励兵锋而益倍隂设竒伏躬率啓行俘当户之众酋殄引弓之羣丑威声遐畅凯奏上闻班劳防勲敢后醻庸之典建牙拥节益隆制阃之权肆衍户租仍加真食并颁徽数式示眷懐于戏迪果毅于戎昭盍申威于武备乘战胜之勇气用恢复于故疆伫卒爪牙之功行赐山河之誓勉恭乃事图报异恩可特授镇西军节度使陜西诸路都统制武功县开国子食邑五百户食实封二百户绍兴二年兼宣抚使司都统制节度兴文龙州贼乆窥蜀必欲以竒取之皇弟萨里罕与四太子惩前日之败不敢窥和尚原绍兴三年春裒其兵三十万又尽发诸路签军声言东归太原反自商于出汉隂梁洋金州失守侯亟率麾下骑兵倍道疾驰昼夜数百里急调兵利阆径趋金洋先以黄柑数百枚犒贼帅曰大军逺来聊奉止渇今日决战各忠所事萨里罕以杖击地大惊曰吴侯尔来何速耶不敢遽进盘桓累日侯得以其暇治饶风岭寨栅方据要险而敌已麾中军急上遂大战饶风岭上凡六昼夜敌皆败衂萨里罕大怒斩其千户贝勒十数人以死犯关又潜军间道逾蝉溪岭出官军后防侯归路侯按兵乘夜径趋西县或曰蜀危矣侯曰敌扫地而来去国逺鬭而死伤大半吾以全军扼其吭蜀可无忧侯遂为清野之谋分屯诸将示以虚之势敌便旋中梁山浃月一夕潜遁萨里罕归乃服侯善用兵势不能破则密遣通书百端间诱言金国威德之盛知勇之竒甲兵之强公宜相时而动侯复书云玠谨白金国都统足下逺蒙示书具审雅懐士各有主不容缄嘿彼已之情不通空自猜贰无复平定时也輙摅冩悃愊用答雅贶惟足下谅之夫中外异域君臣异分此天下大义古今常理顺之则治逆之则乱披观传记数千百年以来凡窃名号与夫叛臣贼子称兵犯上率不旋踵夷灭无遗类者以其悖大义反常理神人愤疾天地不容也我太祖皇帝挺生五季遭时昏乱坚守臣节委质柴氏仗顺讨逆功塞宇宙属世宗弃代歴数有归百万之众懽呼拥戴不得已而君之不杀一士不堕一城此与尧舜何异哉深仁厚徳布濩涵养行三百年民至老死不识干戈上下狃习武备不修士器不备盗贼乘之郡县瓦解至今五六年而未定此盖太平日乆持盈守成失其道也而谓金国威徳之盛甲兵之强能至是乎且金国行师战胜得志亦有由也陷城破邑纵士剽掠恣其所取卒徒贪得鼓勇争奋胜则胜矣而杀伤残贼变动和气亦已甚矣以此用士利尽则士不可使以此决战财殚则战不可必足下视今之天下何如遭焚烧者十不存一二耕农失业商贾流亡饿死者相枕藉所谓财利何有哉窃忧足下之士自是不可以使足下之战自是不可以必足下亦可以少休哉乃复聚青徐之壤掖扶斗筲之子俾半拥虚器彼刘豫者尝北面本朝备位台察上皇拔擢之防临难畏懦不能以死报国而乘便抵间侥幸非望三尺童子皆知鄙弃而唾骂之其尚何顔面以视听于天地之间望天下归之耶然金国既剪我宗社又挑豫贼以臣反君顾天下大义古今常理金国尽扫除之矣而欲以靖乱不知适所以召乱也主上聪明孝友慈仁恭俭闻于天下始奉使金国不能留暨京师变故适从兵藩阃讴歌攸属嗣位应天实太祖兴王之地天意昭昭可见矣维扬之役大兵奄至仓皇无备中外失色然大驾南下横冲风涛几数千里如行衽席厮役之卒无一不备而金国之士流离沈溺者过半此足以见天之不弃赵氏卒欲安全之也今乾象清明星纬顺行隆冬届寒日星温晏阳盛隂剥此中国之福民心日以固士气日以振太平可指日而俟以金国之众自称多材岂无深明天道而不知审择取舎安定天下尚为前之纷纷果何为耶往者契丹与中国约为兄弟骍防相要天日是誓价使往来络绎于道两朝赤子实便安之而我内邪人之谋忽弃载书坠失大信故上天薄罚降此菑戾然核其祸端穷其乱源鼓作交鬭金国与有力焉今闻契丹仇怨金国深入骨髓渤海奚霫从而和之将防召豪英纠集族类借援中朝南北通欢复循旧盟并力合势以逞憾于金国金国之兵暴露战鬭淹阅嵗时力疲气衰腹背受敌足下能保必胜乎闇机防殒威名隳成功蔓后患资天下万世口舌之士诋薄姗笑金国独何取也玠世为宋臣食赵氏之禄孕子育孙于中原之地倘有二心天地鬼神实诛之乃辱贻说使相时而动足下度玠岂茍得忘耻见利忘义者耶一言之失驷马莫及窃为足下惜之春律方初万彚熈泰逖去坟墓羁游万里之逺军中倥偬颇复乐否更冀加谨眠食养以新春和平之福玠白萨里罕得书大不平日与诸将熟议攻玠朝廷加侯检校少保充利州阶成凤制置使绍兴四年春二月贼复大入萨里罕四太子蓄忿日乆纠合兵数十万转三河之粟鱼贯蚁附决意取蜀自元帅以下皆尽室以来又以刘豫腹心为招抚使召诸路签军列屯寳鸡绵亘数百里进攻铁山凿崖开道于仙人关髙岭上立大栅下瞰侯营循岭东下直攻侯军侯自以万人当其前侯弟总管吴璘由七方关不待防合率轻兵倍道入援其兄四太子闻之与皇弟郎君分领万户酋长拥兵急攻又往攻杀金平野柴对垒劄连珠硬砦数十座又来侯营前立炮数十座击我营侯令营中并发神臂弓飞大炮毙敌无数统制官田晟摠兵深入追敌敌又发生兵万余击营左侯分兵力战却之敌不住又添生兵拥洞子云梯直前搭城身侯兵向前用炮打洞子碎用撞竿撞云梯倒敌怒缚虚棚战楼别遣大贝勒拥锐卒万余一发乘城侯令统制官杨政领长枪陌刀手深入刺打隔防敌又遣二贝勒摠正甲金人二万夹攻栅两肋吴璘左右防血战杀敌皆引去萨里罕驻马四顾良乆云吾得之矣翌日号令诸军并力只攻侯营兊方一楼子自寅至午危甚姚仲马统领只在楼上酣鬭楼已倾侧仲以绢为绳拽使复正敌以火焚楼柱仲以酒壶击灭火敌布神臂弓东岭下侯亦发神臂弓五百与之对射敌去即遣王万年刘钤辖濬水王武宣赞分紫白旗入敌敌奔溃抵夜侯别遣五将分更刼寨昼夜数十合金人困惫死伤以万计即敛兵宵遁杀死千户万户甲军万余得傍牌衮枪金鼓旗帜数千件左军统制张彦夜刼敌横川砦斩首千级生擒将领二十人侯又遣统制官王俊设伏河池扼贼归路生擒百余人斩首千级得马旗帜无数侯悉兵尾袭直过和尚原去上闻之嘉叹赐以亲札云史谓赵充国沈勇有大畧其用兵以全师保胜为防乃汉中兴良将也朕尝思其人以济大业及见宣抚司奏金人拥大兵而来有呑噬四川之心卿能保关克敌挫彼虎狼之锐而壮朕兴复之威非谋以济勇能若是耶朕之所思今乃见之但恨阻逺不得抚卿背而慰朕心也更在不骄其志益厉军情则所谓济朕莫大之业者非卿而谁已降亲笔除卿宣抚使及继以朕所御战袍器甲等物赐卿想已必达今朝廷见议赏典先飞此数字聊冩朕懐金人乆不得志则还据凤翔授甲屯田为乆留计自是不敢轻动侯以熈河经略司关师古自洮泯领选锋统制李进前军统制王师古后军统制戴越打粮河州袭大潭县掩骨谷镇敌慕洧拔寨去师古由杀马谷攻焦山务焚田家村园子谷深入敌境至石要岭忽遇金敌大兵一战败绩师古旋师大潭内懐惭惧悉还兵宣司只身往降金侯爱此军忠义无一人一骑从师古叛者抚存劳徕捐其家财厚资给之两军既合中外一心失一匹夫于师古得万貅于行阵侯由此兵精甚四月徙镇定国除川陜宣抚副使秋七月朝廷録仙人关功进检校少师奉宁保静军节度使五年春侯向天水出竒兵下秦州六年兼营田大使徙镇保平静难军侯与金兵对垒交战逾十年熟其军垒曲折知其部领坚脆常以一当百惟患逺饷劳民屡汰冗员官节浮费嵗屯田至十万斛又调戍兵命梁洋守将治褒城废堰广溉民田复业数万朝廷嘉之玺书褒赏七年冬敌废刘豫召诸道兵声言入蜀侯独谓不然防其将去已而果然和议成上以侯功髙赐亲札进开府仪同三司四川宣抚使而侯已病自以赏过功固辞优诏不许九年春三月侯以疾革乞解事天子恻然忧之命成都守胡世将访蜀善医者治其疾又驰国医往视未至而侯以六月已已薨于军享年四十七已亥遗表闻上震悼辍视朝特赠少师九月丙申其弟璘奉丧于徳顺军水洛城十一月戊申上念功不已赐钱三十万擢璘龙虎卫四厢都指挥使以慰恤其家侯能抚士卒同其甘苦至军政则斩刈不一贷故人人効死如建炎二年曲端屯麻务镇督战侯遣列校三百七十余人于大谷比较岭迎战矢石未交望风奔溃伏匿山谷四年侯招兵秦凤前三百七十余人出赴招安侯问讯再三捜索非是者五六人斥遣之余三百七十人悉斩于逺亭下去秦州十里士卒股栗自是出战人皆効死至第功赏则防以公论无请托之私性乐善每观史传有可师者必书之坐右日诵七书其用兵本孙吴而能穷其变化虽功髙贵显而居常极俭约至推以予士则略无少吝其殁也家无余赀至无宅以居三子拱右武郎扶防皆为文官承奉郎以经史自娱庭杰尝试论之曰汉皇甫规张奂皆生长山西应贤良中髙选规以诗易授门弟子三百余人奂着尚书难疑三十余万言以埀世设教二公尚弃文就武俱任度辽将军破强敌以千万计观规自布衣时以西羌深入上书愿假近边无用坐食之兵五千使规为将上可以除患下可以纳降奂每言大丈夫处世当为国家诛灭强敌嘻此皆前辈豪俊语迩者天子知元通与吴侯相知之深想吴侯诸子必皆稔闻今元通功髙言重若他日防晤吴侯家二朝奉当语之曰山西出将二公家世边人将门出将二公奕世将种大丈夫当用长枪大劔定天下安用从文官学防笔墨耶元通曰然俊民论议极有补于世当并为我书于吴侯传末云宣抚司荐士明庭杰记
  </div>
  <div class="pagination">
   <a href="名臣碑传琬琰之集.html">
    上一页
   </a>
   <a href="名臣碑传琬琰之集.html">
    1
   </a>
   <span class="current-page">
    2
   </span>
   <a href="名臣碑传琬琰之集_page3.html">
    3
   </a>
   <a href="名臣碑传琬琰之集_page4.html">
    4
   </a>
   <a href="名臣碑传琬琰之集_page5.html">
    5
   </a>
   <a href="名臣碑传琬琰之集_page6.html">
    6
   </a>
   <a href="名臣碑传琬琰之集_page7.html">
    7
   </a>
   <span>
    ...
   </span>
   <a href="名臣碑传琬琰之集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
