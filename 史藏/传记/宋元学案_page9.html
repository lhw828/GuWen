<!DOCTYPE html>
<html>
<head>
    <meta charset="UTF-8">
    <title>宋元学案 - 第 9 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 9 页/共 437 页</h1>
    <div class="content">
　　此言「甲戌、己丑，陈侯鲍卒」，阙文也。盖甲戌之下有脱事尔，且诸侯未有以二日卒者也。（桓五年，陈侯鲍卒。）

　　桓王以蔡人、卫人、陈人伐郑，郑伯叛王也。其言「蔡人、卫人、陈人从王伐郑」者，不使天子首兵也。案十四年宋人以齐人、蔡人、卫人、陈人伐郑，僖二十六年公以楚师伐齐，定四年蔡侯以吴子及楚人战于柏举，皆曰「以」，此不使天子首兵可知也。曷为不使首兵﹖天子无敌，非郑　伯可得抗也，故曰「蔡人、卫人、陈人从王伐郑」以尊之。尊桓王，所以甚郑伯之恶也。夫郑同姓诸侯，密迩畿内，桓王亲以三国之众伐之，拒而不服，此郑伯之罪不容诛矣。（从王伐郑。）

　　雩，求雨之祭，建巳之月常祀也，故经无六月雩者。建午建申之月非常则书。谓之「大」者，雩于上帝也。天子雩于上帝，诸侯雩于山川百神。鲁，诸侯也，雩于山川百神，礼也；雩于上帝，非礼也。是时周室既微，诸侯之僭者多，举于鲁，则诸侯僭之从可知矣。然《春秋》鲁史，孔子不敢斥也。其或灾异非常，改作不时者，则从而录之，以着其僭天子之恶。隐五年九月考仲子之宫，初献六羽，此年秋大雩，六年八月壬午大阅，闵二年夏五月乙酉吉禘于庄公，僖三十一年夏四月四卜郊，不从乃免牲，宣三年春王正月郊牛之口伤，改卜牛，牛死乃不郊，定二年夏五月壬辰雉门及两观灾之类是也。呜呼，其旨微矣！（大雩。）

　　此与二年书「来朝」、三年会郕同旨。（桓六年，公会纪侯于郕。）

　　八月，不时也；大阅，非礼也。大阅，仲冬简车马，八月不时可知也。大阅、大搜，谓天子田。（大阅。）

　　称「人」以杀，讨贼乱也。（蔡人杀陈佗。）

　　春秋之法，诸侯不生名。生名，恶之大者也。此年谷伯绥来朝，邓侯吾离来朝，十五年郑伯突出奔蔡，庄十年荆败蔡师于莘，以蔡侯献舞归，僖十九年宋人执滕子婴齐，二十五年卫侯毁灭邢，昭十一年楚子虔诱蔡侯般，杀之于申是也。桓大逆之人，诸侯皆得杀之。谷伯绥、邓侯吾离不能致讨，反交臂而来朝，故生而名之也。（桓七年，谷伯绥、邓侯吾离来朝。）

　　不出主名，微者也。（桓八年，秋，伐邾。）

　　此年书「王」者，王无十年不书也。十年无王，则人道灭矣。（桓十年，春王正月。）

　　来战于郎，不言侵　伐者，不与齐、卫、郑加兵于我也。郎，鲁地；地以鲁，则鲁与战可知矣。不书主名者，三国无故加兵于我，不道之甚，故以三国自战为文也。（来战于郎。）

　　柔不氏，内大夫之未命者。蔡叔，蔡侯弟也。案诸侯母弟未命为大夫者皆字。此年柔会宋公、陈侯、蔡叔盟于折，十五年许叔入于许，十七年蔡季自陈归于蔡，庄三年纪季以酅入于齐之类是也。（桓十一年，盟于折。）

　　再言丙戌，羡文也。此盟与卒同日尔，且经未有一日而再书者，此羡文可知。桓十二年，丙戌，卫侯晋卒。

　　此公及郑伯伐宋也。不言公者，讳之也。地以宋，则宋与战可知也。不书主名者，不与公及郑伯伐宋也，故以鲁、郑自战为文。凡公专尸其事则讳之，此年及郑师伐宋，丁未战于宋，十七年及齐师战于奚，庄九年及齐师战于干时之类是也。（战于宋。）

　　齐以郎之战未得志于鲁，因宋、郑之仇，故帅卫、燕与宋伐鲁。鲁亲纪而比郑也，故令纪侯、郑伯及齐师、卫师、宋师、燕师战。以四国之师，不地者，战于鲁也。（桓十三年，春二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩。）

　　孔子作《春秋》，专其笔削，损之益之，以成大中之法，岂其日月旧史之有阙者，不随而刊正之哉﹖此云「夏五」，无「月」者，后人传之脱漏尔。（桓十四年，夏五。）

　　案十二年及郑师伐宋，丁未战于宋。宋人怨突之背己也，故以齐人、蔡人、卫人、陈人伐郑。「以」者，乞师而用之也。谓四国本不出师，宋以力弱不足，乞四国之师而伐郑尔。僖二十六年公以楚师伐齐取谷，定四年蔡侯以吴子及楚人战于柏举，皆此义也。然四国从宋伐郑，助其不道，其恶亦可见矣。（宋人伐郑。）

　　天王使家父来求车者，诸侯贡赋不入，周室财用不足故也。（桓十五年，天王使家父来求车。）

　　乡曰「郑忽出奔卫」，今曰「郑世子忽复归于郑」者，明忽世嫡当嗣也。（郑世子忽复归于郑。）

　　皆微国之君。（邾人、牟人、葛人来朝。）

　　蔡季言「自陈归于蔡」者，桓侯卒，蔡季当立，时多篡夺，明季无恶，故曰「归于蔡」，所以与许叔异也。（桓十七年，蔡季自陈归于蔡。）

　　内讳奔，公、夫人皆曰「孙」。此年夫人孙于齐，闵二年夫人姜氏孙于邾，昭二十五年公孙于齐是也。（庄元年，夫人孙于齐。）

　　天子嫁女于齐，鲁受命主之，故使单伯逆王姬。不言如京师者，不与公使单伯如京师逆王姬也。鲁桓见杀于齐，天子命庄公与齐主婚，非礼也。庄公以亲雠可辞，而庄公不辞，非子也。故交讥之。（单伯逆王姬。）

　　赏所以劝善也，罚所以惩恶也。善不赏，恶不罚，天下所以乱也。桓弒逆之人，庄王生不能讨，死又追锡之，此庄王之为天子可知也。（王使荣叔来锡桓公命。）

　　卫侯朔在齐，故溺会齐师伐卫，谋纳朔也。（庄三年，溺会齐师伐卫。）

　　纪侯大去其国，纪无臣子，故齐侯葬纪伯姬。齐侯不道，逐纪侯而葬伯姬。生者逐之，死者葬之，甚矣齐侯之诈也！（庄四年，齐侯葬纪伯姬。）

　　此诸侯伐卫纳朔也。不言纳朔者，不与诸侯伐卫纳朔也。朔行恶甚，国人逐之，奔齐，故天子不使反卫，明年王人子突救卫是也。公与诸侯连兵，不顾王命，伐卫纳朔，故贬诸侯曰「某人某人」。人诸侯，则公之恶从可见矣。（庄五年，公会齐人、宋人、陈人、蔡人伐卫。）

　　卫侯朔得入于卫，天子之威命尽矣，公与诸侯之罪不容诛矣。故言「伐」言「救」言「入」，以着其恶。（庄六年，卫侯朔入于卫。）

　　此卫宝也。其言齐人归之者，齐本主兵伐卫，故卫宝先入于齐。齐人归之，鲁人受之，其恶一也。（齐人来归卫宝。）

　　恒星，星之常见者也。常见而不见，此异之大者。陨，坠也。夜中星陨如雨，谓陨坠者众也。（庄七年，夜恒星不见，夜中星陨如雨。）

　　春秋用师多矣，未有言「师还」。此言「师还」者，恶其与强雠，覆同姓，踰时还也。（庄八年，秋，师还。）

　　案隐四年卫人杀州吁于濮。此不地者，齐人即于国内杀之也。称人以杀，讨贼辞。（庄九年，齐人杀无知。）

　　报干时之战也。斥言「公」者，恶其伐齐纳纠，丧师干时，不自悔过，复败齐师于此也。庄十年，公败齐师于长勺。

　　荆自方叔薄伐之后，入春秋肆祸复甚，圣王不作故也。（荆败蔡师于莘，以蔡侯献舞归。）

　　群公受命主王姬者多矣，唯元年与此书者，恶公忘父之雠，再与齐接婚姻也。（庄十一年，王姬归于齐。）

　　周礼，九命作伯，得专征诸侯。若五伯者，皆非命伯。召伯赐齐侯命，尹氏策命晋侯，《春秋》皆不录之，故孟子曰「三王之罪人」。又曰：北杏之会，桓公独书爵者，孔子伤周道之绝也。桓公既入，乘天子衰季，将伯诸侯，乃会宋人、陈人、蔡人、邾人于此，首图大举。夫欲责之深者，必先待之重，故北杏之会，独书其爵以与之也。（庄十三年，齐侯、宋人、陈人、、蔡人会于北杏。）

　　桓公贪土地之广，恃甲兵之众，驱逐逼胁，以强制诸侯。惧其未尽从也，约之以会，要之以盟，临之以威，束之以力。有弗徇者，小则侵之伐之，甚则执之灭之。其实假尊周之名，以自封殖尔。故此年灭遂，十四年伐宋，十五年伐郳，十六年伐郑，十九年伐我西鄙，二十年伐戎，二十六年伐徐，二十八年伐卫，三十年降鄣，闵元年救邢，二年迁阳，皆称「人」以切责之。（齐人灭遂。）

　　公不及北杏之会，桓公既灭遂，惧其见讨，故盟于此。（公会齐侯，盟于柯。）

　　此公使单伯会伐宋也。桓以诸侯伐宋，本不期会。鲁自畏齐，故使单伯会伐宋。三国称「人」，独书单伯者，吾大夫不可言「鲁人」故也。（庄十四年，单伯会伐宋。）

　　荆入蔡，齐桓犹未能救中国也。（秋七月，荆入蔡。）

　　齐侯既死，文姜不安于鲁，故如齐。（庄十五年，夏，夫人姜氏如齐。）

　　不言朔，不言日，日、朔俱失之也。（庄十八年，春王三月，日有食之。）

　　案僖二十六年齐人侵我西鄙，公追齐师至于酅，弗及，先言「侵」而后言「追」。此不言侵伐者，明不觉其来，已去而追之也。书者，讥内无戎备。（公追戎于济西。）

　　媵书者，为遂事起也。结矫命专盟，故曰「遂」以恶之。案僖三十年公子遂如京师，遂如晋，襄二年仲孙蔑会晋荀罃、齐崔杼、宋华元、卫孙林父、曹人、邾人、滕人、薜人、小邾人于戚，遂城虎牢，孔子皆讥之，何独与公子结也﹖若以书至鄄为出境，乃得专之，则公子遂自京师如晋、仲孙蔑会晋荀罃，自戚城虎牢，岂非出境也哉﹖况秋与齐侯、宋公盟，而冬齐人、宋人、陈人加兵于鲁，非所谓可以安社稷、利国家也。陈称「人」者，媵不当书，故略言之也。（庄十九年，公子结媵陈人之妇于鄄，遂及齐侯、宋公盟。）

　　肆大眚，非正也，乱法易常者也。（庄二十二年，春王正月，肆大眚。）

　　《春秋》之义，非天子不得专杀。此言「陈人杀其公子御寇」者，讥专　杀也。是故二百四十二年无天王杀大夫文，书诸侯杀大夫者四十七，何哉﹖古者诸侯之大夫皆命于天子，诸侯不得专命也。大夫有罪，则请于天子，诸侯不得专杀也。大夫犹不得专杀，况世子母弟乎﹖春秋之世，国无大小，其卿、大夫、士皆专命之，有罪无罪皆专杀之，其无王也甚矣！故孔子从而录之，以诛其恶。称君、称国、称「人」，虽有重轻，而其专杀之罪则一也。（陈人杀其公子御寇。）

　　荆十年败蔡师于莘，始见于经。十四年入蔡，十六年伐郑，皆曰「荆」。此称「人」者，以其修礼来聘，稍进之也。（庄二十三年，荆人来聘。）

　　公会齐侯盟于扈，谋逆姜氏也。公二年之中，纳币，观社，及齐侯遇于谷，比犯非礼，今又会盟于扈，甚矣！（公会齐侯，盟于扈。）

　　公亲迎于齐，不俟夫人而至，失夫之道也。妇人，从夫者也；夫人不从公而入，失妇之道也。夫不夫，妇不妇，何以为国﹖非所以奉先公而绍后嗣也。不乱何待！（庄二十四年，夫人姜氏入。）

　　隐二年书「纪裂繻来逆女」，此不言「逆」者，天下日乱，昏礼日坏，逆者非大夫也。逆者非大夫，故不言「逆」。僖二十五年季姬归于鄫、成九年伯姬归于宋之类是也。（庄二十五年，伯姬归于。）

　　不书名氏者，脱之。（庄二十六年，曹杀其大夫。）
</div>
    <div class="pagination">
<a href="宋元学案_page8.html">上一页</a><span>...</span><a href="宋元学案_page4.html">4</a><a href="宋元学案_page5.html">5</a><a href="宋元学案_page6.html">6</a><a href="宋元学案_page7.html">7</a><a href="宋元学案_page8.html">8</a><span class="current-page">9</span><a href="宋元学案_page10.html">10</a><a href="宋元学案_page11.html">11</a><a href="宋元学案_page12.html">12</a><a href="宋元学案_page13.html">13</a><a href="宋元学案_page14.html">14</a><span>...</span><a href="宋元学案_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
