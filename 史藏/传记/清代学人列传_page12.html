<!DOCTYPE html>
<html>
 <head>
  <meta charset="utf-8"/>
  <title>
   清代学人列传 - 第 12 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代学人列传 - 第 12 页/共 23 页
  </h1>
  <div class="content">
   初，先生尝读《元史授时法经》，叹其法之善，作《元史天经补注》二卷，又以授时实集古算法之大成。然创法五端外，大率多固古术。因参校古术七十馀家，著《古今天法通考》七十馀卷。授时以古术考古今冬至，取鲁献公冬至证统天术之流，然依其本法步算与授时所得正同，作《春秋以来冬至考》一卷。《元史》西征庚午元术："西征"者，谓太祖庚辰也；"庚午元"者，上元起算之端也。志讹太祖庚辰为"太宗"，不知太宗无庚辰也。又讹上元为庚子，则于积年不合也。考而正之，作《庚午元法考》一卷。授时非诸古术所能比，郭守敬所著《法草》，乃法经立法之根。括其义之精微者，作《郭太史法草补注》二卷。《立成》传写讹舛，不得其说，不敢妄用，作《大统立成法》二卷。授时法于日缠盈缩，月离迟疾，并以垛积招差立算，而九章诸书无此术，从未有能言其故者，作《平定三差详说》一卷。--此发明古法者也。
　　先生又以唐之九执算法，实为西法之权舆，其后有婆罗十一曜经及都聿利斯经，曾九执之属。在元则有札马鲁丁西域万年法，在明则有马沙亦黑马哈麻之回回法，西域天文书，天顺时贝琳所刻《天文实用》，即本此书。作《回回法补注》三卷，《天文书补注》二卷，《三十杂星考》一卷。表景生于日轨之高下，日轨又因于里差而变移，作《四省表景立成》一卷。《周髀》所言里差法，即西人之说所自出，作《周髀算经补注》一卷。浑盖之器，最便行测，作《浑盖通宪图说订补》一卷。西国日月以太阳行黄道三十度为一日，作《西国日月考》一卷。西术有细草，犹授时之有通轨也，以天指大意隐括注之，作《七政细草补注》三卷。新法有《交食蒙求》、《七政蒙引》二书并逸，作《交食蒙求订补》二卷，附说二卷。监正杨光先《不得巳日食图》，以金环与食甚时分为二图，而各具时刻，其误非小，作《交食作图法订误》一卷。新法以黄道求赤道，交食细草用仪象志表，不如弧三角之亲切，作《求赤道宿度法》一卷。谓中西两家之法，求交食起复方位，皆以东西南北为言；然东西南北惟日月行午规而又近天顶，则四方各正其位矣。自非然者，则黄道有斜正之殊，而自亏至夏，经历时刻，展转迁移，弧度之势顷刻易向。且北极有高下而随处所见不同，势难施诸测验。今别立新法不分东西南北之号，惟人所见日月圆体，分为八向，以正对天顶处，命之曰上，对地平处，命之曰下；上下联为直线，作十字横线，命之曰左，曰有；此四正向也。曰上左、上右，曰下左、下右，则四隅向也。乃以定其受食之所在，则举目可见。作《交食管见》一卷。太阳之有日差，犹月离交食之有加减，时因表说有误，作《日差原理》一卷。火星至为难算，至地谷而始密；解其立法之根，作《火纬本法图说》一卷。订火纬表记，因及七政，作《七政前均简洁》一卷。金水岁轮绕日，其度右移；上三星轨迹，其度左转；若岁轮则仍右移。作《上三星轨迹绕日圆象》一卷。《天问略》取黄纬不真，而列表从之误。作《黄赤距纬图辨》一卷。西人谓日月高度等，其表影有长短，以证日远月近，其说非是。作《太阴表影辨》一卷。新法《帝星句陈经纬》刊本互异，作《帝星句陈经纬考异》一卷。测帝星句陈二星为定夜时之简法，作《星晷真度》一卷。--以上皆以发明新法算书，或正其误，或补其缺也。
　　康熙间，清廷开局修《明史》，《天文志》为吴任臣所修，徐善。刘献廷、杨文言各有增定，最后以属黄宗羲，黄又以属先生。先生择其讹舛五十馀处，以天草通轨正之，成《明史志拟稿》三卷。虽为大统而作，实以阐明授时之奥，补《元史》之阙略。其总目凡三：曰发源，曰立成，曰推步。又作《天志赘言》一卷，大意言明用大统，实即授时，宜详《元史》所阙以补未备。又回回法承用三百年，法宜备书明郑世子之《天学》，袁黄之《天法新书》，唐顺之、周述学之《会通回法》。以庚午元法例例之，皆得附录。其西法方今见行，然徐、李测验改宪之功不可灭也，亦宜备载缘起。
　　康熙二十八年，先生至京师，大学士李光地请其作简要之书，俾人人得其门户，因作《天学疑问》三卷。四十二年，光地扈驾南巡，驻跸德州，有旨取文鼎书，以《天学疑问》进，奖谕有加。四十四年又南巡，召对御舟中，赐御书扇幅及珍馔，并赐"绩学参微"四大字。五十一年，命其孙瑴成内廷学习；明年，赐举人；又明年，赐进士。先生所著书，魏荔彤兼济堂纂刻者凡二十九种。瑴成别为编次，更名《梅氏丛书辑要》，总二十五种，六十二卷。木刻者，今失传。康熙六十年卒，年八十九。
　　附：
　　梅文鼐，字和仲。梅文鼎仲弟。
　　初学历时未有五星通轨，无从入算，与勿庵取《元史历经》以三差法布为五星盈缩立成，然后算之，共成《步五星式》六卷。早卒。
　　梅文藻，字尔素。梅文鼎季弟。
　　尝著《中西经星异同考》一卷。以三垣二十八宿星名依《步天歌》次第胪列其目，而以中西有无多寡分注其下，载古歌西歌于后。古歌即《步天歌》，西歌即利玛窦所撰《经天该》也。其南极诸星，则据汤若望算书及南怀仁《仪象志》，为考证补歌附之于末。至其累年算稿，勿庵为录存，名曰《授时步交食式》一卷。又有《几何类求》若干卷。
　　梅以燕，字正谋。梅文鼎之子。
　　康熙癸酉举人。于算学颇有悟入。有法与加减同理，而取径特殊，能于恒星历指中摘出致问，勿庵所谓"能助余之思也。"惜亦早卒，未充其学。
　　○梅瑴成
　　梅瑴成，字玉汝，号循斋，又号柳下居士。安徽宣城人。梅文鼎之孙。
　　勿庵尝疑日差既有二根，即宜列二表。君以为定朔时既有高卑盈缩之加减矣，兹复用于此，岂非复平？勿庵因其说而复思，然后知《交食表》之非缺。比之童乌九岁能与《太玄》。康熙己未成进士，改编修。累官至左都御史。君通籍后，得肄业蒙养斋，以故数学日进。御制《数理精蕴历象考成》诸书，咸任分纂焉。立天元术，有明三百年来，虽唐荆川、顾箬溪所不能知，独取西洋借根方法，证以授时历草，悟其名异而实同，使洞渊遗法，一旦复显于世。明史馆开，与修《天文历志》，呈总裁书，辨两志不当合而为一；及月犯恒星为天行之常，无关休咎，不应登载；五星犯月入月，为理所必无，宜削；诸事均具卓识。又撰《时宪志》、《用图论》、《仪象论》，亦有关于典制者。卒年八十三。谥文穆。所著《增测算法统宗》十一卷，《赤水遗珍》一卷，《操缦厄言》一卷。复重编其祖勿庵《历算丛书》，订定为《梅氏丛书辑要》六十四卷，雕版以行。
　　○梅毓
　　梅毓，字延祖，江苏甘泉人。
　　道光中，举本省乡试。诗人稽庵子也。稽庵名植之，通经术，工词章，与刘文淇、包世臣、薛传均、刘宝楠、陈立辈为友，尝同试金陵，为著书之约，文淇任治《春秋左氏传》，稽庵任治《穀梁》，宝楠任治《论语》，立任治《公羊》。嗣后立作《公羊疏》，垂老仅就。宝楠《论语疏》，及子恭冕始克写定。文淇《左疏》，则三世未有成书。稽庵疏《穀梁》，更止发凡起例而已。延祖继之，亦甫草创长编数卷，遽卒。
　　延祖又尝治《毛诗》、《郑笺小尔雅》，复拟续江郑堂《汉学师承记》，遗稿并散弗传。别有《刘更生年谱》一卷，收《积学斋丛书》中。其《续师承记商例》。如谓"拟仿《汉书儒林传》例，以所习之经为类，不以年世为叙次之后先。又前书附传诸人，有并无学术而亦得列入者，未免太滥。又更有似是而非者，痛斥传注，一似千古不传之秘，至今始发其覆，大言不惭，谬妄已极。又或其人书未成而没，以及并未著书而确宗汉学，必取其遗文一二篇，于学确有发明者列入，始为信而有征"诸条，均极精当。使其成书，必不在江《记》下。
　　○苗夔
　　苗夔（1783--1857），字先麓，直隶肃宁人。
　　不好制举文，嗜六书形声之学。治许氏《说文》，精研力索，若有夙悟。后又得顾亭林《音学五书》，慕之弥笃，曰："吾守此终身矣！"年二十余，即纂《毛诗韵订》，继又纂《广籀》一书。授徒穷乡，教帖括不中程，学子稍稍引去，弗顾也。县令王君闻而敬异，聘主翼经书院。道光辛卯，举优贡生。高邮王氏父子睹其著述，折节下交，与畅论音学源流，由是誉望日隆。初佐汪编修振基衡文山右，继入江苏学使祁文端公幕，所至甄拔名宿，复以暇日编摩撰述，从事于其所谓声韵之学。祁还京，乃醵金刻所著《说文声订》二卷，《说文声读表》七卷，《毛诗韵订》十卷，《建首字读》一卷。大旨以为叔重遗书多为后人妄删或附益者，乃订正《说文》声类八百余事。顾氏《音学》所立古音表十部，宏纲已具，然犹病其太密；而歌、麻既杂西音，不应别立一部。于是并庚、清及蒸、登于东、冬部，并歌、戈于支、脂部，定以七部，檃括群经之韵。书出，识者叹其精审。后数年，襄校山东，未毕役先归。至是亦齿衰而倦游矣。居京师，自祁公外，恒与何绍基、张穆、陈庆镛诸人游。并为曾文正公所推服，时时徒步过从，与辩论前世音学，暨江、戴、段、孔诸家部分之多寡，意指之得失，褒讥亭决，穷日夜不倦。卒年七十五。馀书尚有《说文声读考》《集韵经存韵补正》、《经韵钩沉》各若干卷，未刊。
　　○缪荃孙
　　缪荃孙（1844-1919），字筱山，晚号艺风老人，江苏江阴人。
　　幼随宦于蜀，师阳湖汤成彦、双流宋玉棫。寄籍华阳，因举四川乡试。以被攻击，还试于苏，再登乙榜。吴棠督川，延致之幕下。时张之洞主蜀学，乃执贽称弟子，为撰《书目答问》以教士。光绪丙子成进士。散馆，授编修。已卯，点顺天乡试同考官，得人为盛。福山王文敏公以经学补荐，由先生力也。壬午，充国史馆协修，分纂儒林、文苑、循良、孝友、隐逸五传，忤总裁意，谢事归。苏学政王先谦重其才，聘主南菁书院。寻复入都，召见，以记名道府用。先后主奉天泺源、湖北经心讲席。擢国史馆提调。始，两湖制府裕禄延修通志，至是又之鄂，任通志役，兼自强学堂分教。张之洞移督两江，遂就钟山书院聘，领江楚编译书局事。书院改高等学堂，任总教习，为厘订学程殊详备。乙巳，荐举经济特科，未赴。丁未，再从之洞于鄂，感欧化锐进，国学日衰，说之洞创存古学堂，自任教务长。未几，江督端方奏派总办江南图书馆。宣统元年，唐景宗复奏充京师图书馆正监督。庚戌摄政王召见养心殿，奏对明澈，以学部参议候补。会武昌军兴，谒假南返。袁氏当国后，清史开馆，征任总纂。然年老亦未能成行。旋授参政院参政。卒年七十六。
　　先生少即博涉群籍，长考据，通训诂，尤精金石目录之学。虽不若汉人校雠之守专门家法，而考订同异，辨析源流，固非黄荛圃辈只讲版本者所可及。尝主定远方濬益家，佐成《梦园书画录》，故鉴赏复冠绝一时。骈文流畅，有宋人风度，惟散文稍平阘。乞休后，专事著述，撰有《艺风堂读书记》一卷，《藏书记》八卷，《续记》十二卷，《金石目》十八卷，《文集》八卷、《续集》八卷，《诗集》辛壬稿癸申稿若干卷。纂辑者：《续国朝碑传集》一百卷，《常州词录》三十一卷。编刊者：《云自在龛丛书》、《藕香零拾》、《烟画东堂小品》，又若干种。
　　○莫友芝
　　莫友芝，字子偲，自号郘亭，晚又称聑臾，贵州独山人。
　　父庶吉士与俦，官遵义府学教授，日倡导朴学。先生为人默然湛深，笃治许、郑之学。当其时，郑珍亦从教授游，同志相友善，历五六年，业益进，黔中士林官师举交口推郑、莫，而两人遂名冠西南。
　　家贫嗜古，喜聚珍本书。积既久，读之恒彻旦暮不息，寝食并废。爰通苍雅故训，六经名物制度，旁及金石目录家言，率究及其奥颐。疏导源流，辨析正伪，鲜铢寸差失。复工诗善书，求者沓至。居常好游览，喜谈论，遇人无贵贱贤惠，一接以和。暇日相与商较古今，评骘术业高下，娓娓忘倦。顾外虽乐易，而中实介然有以自守。
　　自道光辛卯举于乡，其后连岁走京师，朝贵争欲罗致，必慎择其可，否即婉谢之。会试报罢，签取知县，且选官，意不所乐，辄弃去。往从胡文忠于太湖，为校刻《读史兵略》。既又从曾文正安庆、金陵。凡客文正所者逾十年，江南底定，寓妻子于白下，通走江淮吴越间，尽识其魁儒硕彦。同治四年，苏抚李鸿章请州县吏于朝，有诏征用，卒不出。十年以往，求文宗、文汇两阁书，赴扬州，抵兴化，病卒，年六十一。
　　先生生平志存文献，思为《黔志》一书，润色边裔。道光中，偕郑珍同撰《遵义府志》，博采汉唐以来图书地志，荒经野史，援证精确，体例谨核，成书四十八卷。时论以配《水经注》《华阳国志》。又辑明代黔人诗歌，因事存人，因人考事，为《黔诗纪略》三十二卷。贵州文献始烂然可述。
　　居金陵，得唐写本《说文》木部残卷，自谓"此吾西州漆书也"。以举正段、严二家校注，撰《筹异》一卷。至句容山中，搜讨《梁碑》，躬自监拓，惟恐一字见遗，撰《梁石记》一卷。
　　其余有《声韵考略》四卷，《过庭碎录》十二卷，《宋元旧本书经眼录》三卷，《附录》一卷，《樗萌谱注》一卷，《郘亭诗抄》六卷，《郘亭遗文》八卷，遗诗人卷。编订未竟者，则《郘亭经说》、《书典经眼录》、《旧本未见书经眼录》、《影山词》各若干卷。
　　○钮树玉
　　钮树玉（1760--1827），字蓝田，自号匪石山人，江苏吴县人。
　　家洞庭东山。隐于贾，不事科举之业，而笃志好学，精研文字声音训诂，本本元元，独有心得，与许洨长结异代同心之契。谓："《说文》一书，悬诸日月而不刊者也！"既著《说文解字校录》十五卷，复为《考异》三十卷。一字一句，莫不旁征博引，备加辨晰。时段注初行，多以己说强傅古义，则撰《段氏说文注订》八卷，以纠其失。又念后人多所新附，致淆本文，则撰《说文新附考》六卷，《续考》一卷。如：琡即，緅即纔，劬即跔，墪即，本后代增加；刹即■〈桼刂〉，抛即抱，赗即■〈目冒〉，乃传写讹溷；打即朾，辦即辨，勘即戡，乃吏牍妄造。一一疏通证明之，而其字之不必附不当附遂瞭然如视诸掌。
　　兼精音律，偕青浦王兰泉司寇，欲以八音调合宫商，俾复古乐。惜未果。善鉴别宋、元本书。晚岁尝主黄荛圃士礼居，相与校雠，恒穷日夕弗倦。事母至孝，母老病聋，每作孺子戏为娱。母九十四终，君牛亦六十六，而哀慕不衰。后八十余卒。尚有遗文一卷，及《匪石日记》一卷，潘文勤公收入《滂喜斋丛书》。
　　○潘耒
　　潘耒（1645-1708），字次耕，又字稼堂，晚号止止居士，江苏吴江人，潘柽章之弟。
　　生而宿慧，读书目百行下。柽章既遘史祸，君以孱童，惨酷几无生理，念覆巢之余，计惟奋志向学，庶可以亢宗名世，乃受业于同郡徐枋、顾炎武，能承其教；群经诸史，旁及算数宗乘，无不通贯。
　　康熙己未，举鸿博，以母老固辞，终不获命，试列二等，授翰林院检讨，纂修《明史》。谓："有明二百年史事繁赜，宜博采而精于考证，分任而一其义例，秉笔严而论平，岁月宽而帙简。"遂作议以上。总裁然之，使撰食贷志，兼他纪传。自洪武以下五朝稿皆所订定。寻充日讲起居注官，分校礼闱，称得士，名益甚。既以布衣进，齿最少，又傲睨不能容人，因此忌者颇众。甄别议起，坐浮躁降调，遂归。
　　癸丑，圣祖南巡，复原官。大学士陈廷敬将荐起之，力却乃止。家居凡二十余年，始卒。为人有至性，笃于风谊。遭母丧，哀毁骨立。哭其兄若弟，过时而悲。
　　复刊亭林《日知录》诗文集，犹以未及刊《肇域志》为憾。著《遂初堂集》四十卷。又因等韵之法，更推求以己意，撰《类音》八卷，与亭林《音学五书》殊有出入。盖亭林欲复古人之遗，君则务穷后世之变，审辨通微，实亦自成一家之学焉。
　　○潘柽章
　　潘柽章（1626--1663），字圣木，一字力田，江苏吴江人。
　　生有异禀，颖悟绝人。九岁从父受文，裁过目，烬于火；责令复写，不遗一字。
　　年十五，补桐乡籍诸生。乱后弃去，隐居韭溪，肆力于学。综贯百家，天文地理皇极太乙之学靡不通晓。已而专精史事。念明兴三百年间，明君贤辅，政教礼乐制度文物大备，无有能如太史公叙述论列成一家言者。而友人吴炎所抱略同，因相约共纂《明史记》。先定为目，凡得纪十八、书十二、表十、世家四十、列传二百。力田撰本纪及诸志。炎分任世家、列传。其年表历法则属诸王锡阐。流寇与夫殉节诸臣则属诸戴笠。私家最难得者实录，力田鬻产购得之。而昆山顾炎武、江阴李逊之、长洲陈济生，并熟于掌故，且多藏书，悉出以相佐。间偕炎出其稿以质虞山钱谦益，谦益大善之，叹曰："老夫耄矣，不图今日复见二君！綘云馀烬尚在，当举以相付。"遂连舟载归。谦益有《实录辨证》，力田作《国史考异》，颇加驳正，数贻书往复，谦益弗能夺也。撰述数年，史行成十之六七，而南浔庄氏狱起。参阅庄书，列君及炎名，乃俱及于难。实则庄氏取朱国桢《史概》为蓝本，两君俱未寓目；徒以名重，为所牵引，致罹惨祸，论者惜之。所著惟《国史考异》六卷刊于潘氏《功顺堂丛书》，《国榷》百卷，系《明史记》初稿，仅有传抄之本，已征入明史馆。馀若《松陵文献》、《杜诗博议》、《星名考》、《壬林韭溪集》，复若干卷，存没均无从咨访矣。
　　○潘祖荫
　　潘祖荫（1830-1890），字伯寅，号郑盦，江苏吴县人。故大学士世恩裔。
　　钦赐举人。咸丰壬子，以进士第三名及第，授编修。洊历卿寺，值南书房。治事勤，甫辨色即起，至官署恒在人先。舆马甚敝，同僚多笑之，不屑也。性坦率，重贤好士，见义敢为，初不计祸福。左文襄被诬，祸几不测。公独上奏保举人左宗棠人材可用一折，大旨调："楚军之得力，由于骆秉璋之调度有方，实由于左宗棠之运筹决胜。宗棠之为人，负性刚直，嫉恶如仇；官文惑于浮言，未免有引绳批根之处，致其洁身而退。夫以一在籍举人，去留似无足轻重；而于楚军事势关系甚大，有不得不为国家惜者。请饬下曾国藩等，酌量任用，尽其所长，襄理军务，毋为群议所挠。"云云。于是文宗诏询所以用之者，超授四品京堂。厥后中兴之功，以至荡千四域，成之者虽文襄，介之者则公也。人徒目公为翰墨侍从之臣，傎矣！官顺天府尹，擢工部尚书。时翁同龢领国子监，世称"翁潘"。然公诚笃廉直，殊非同龢所及。德宗大婚，内务府大臣喻共为中饱，阳不省，光更以书致意，答至，光启观，则赤笺书"弗肯弗肯"四字，其风概又如此。光绪庚寅薨于位。谥文勤。
　　公幼好学，涉猎百家，尤喜搜罗善本书，金石碑版之属。滂喜斋所储，不以繁富相炫，顾多精品。于经，通《公羊春秋》、《尔雅》。于史，通范氏《后汉书》。同、光间，承龚、魏余风，今文经学盛行，许、郑之谊遂微。公益从而左右之。元和江标出其门，视学湘中，创设时务学堂，益务张"新周改制"之说，固清季学术变迁之一大关键也。惟生平绝少著述，除所刊《滂喜斋丛书》间存并世通儒遗著，自撰只《攀古楼彝器款识》、《秦輶日记》等零星小品而已。
　　○庞大堃
　　庞大堃，字子方，亦字厚甫，江苏常熟人。
　　以举人官终国子监学录，用子侍郎钟璐贵，赠如其官。自祖父来，以治经世其家，至子方益能博通。既屡试不第，遂更致力于六籍，群经皆有论撰。晚年乃独专心小学，于音韵之说尤深。
　　其言音韵曰："不明等韵不可以读书，不明古韵不可以读古书。自昆山顾氏以经典用韵合之《说文》诸声，分郑庠六部为十，其义始明。婺源江氏演之而加密。江以传休宁戴氏，戴以传金坛段氏，授受相承，源流一贯。若曲阜孔氏，若高邮王氏，皆有所发明。而诸家分部互有出入者，以入声配隶无准耳。入声有正纽，有反纽。个音多从正纽，古音多从反纽。戴氏《声类表》作于段氏《音均表》之后，实足纠段氏之失，集诸家之大成。惟今音古音相间错出，粹难了晰，犹为未成之书。"故用王氏说，别出缉、盍为十八部，阳类明类各九部，阳奇阴耦，两两相配。一从陆法言所定为正纽，一从顾、江、戴、王氏所定为反纽。其转音之法，复有五例焉。
　　又谓："欲明古音，必先究唐韵，乃可定其音切。"因取大徐所引孙愐《音切》，参以小徐《篆韵谱》，按部排纂，为《唐韵辑略》五卷，《备考》一卷。又以《说文》正字以声相统，而别出其流变之字为《形声辑略》一卷，《备考》一卷。又以《说文》谐声、经典用韵合之唐韵，以纽相承，而表出其分收之字，别收之字，为《古音辑略》三卷，《备考》一卷。其论等韵，则谓"字母三十六为天地自然之音，不可增减移易"，取《切韵指掌图》《四声等子》《切韵指南》参互考订，合门法为八分十六摄为六十一图。以《唐韵》、《广韵》、《集韵》、《五音集韵》及《玉篇》、《篇海》之字按纽排纂，附注切音。为总图以提其纳，为略例以举其凡，为备考以核其实；又推之《玉篇》、《广韵》、《皇极经世》之论音，以畅其说；又推之天竺、西番藏经十二家之释字，以尽其变；为《等韵辑略》三卷。凡所著作、学说如此。惜其书多遗佚，世或不能尽见云。
　　○皮锡瑞
　　皮锡瑞（1849--1908），号鹿门，湖南善化人。举人。
　　工诗及骄文，治经出入于古今文之间，颇与湘绮相类，而笃信《公羊》"改制"之说。又笺《王制》，翼张鲁学，实开近代蜀派之先声。亦颇考郡国利病，有经世之志。光绪季年，陈宝箴抚湘，江标、徐仁铸先后督学，设时务学堂，俾学者究心当世之务，先生赞助甚勇；而叶德辉等诋为悖正教，附异端；乃为文自明所学，其言友道尤沉痛，殆亦《绝交论》已。尝一任京师大学堂经学教习，归而著书以老。所撰百余卷，计数十万言。
　　初治《尚书》，有《今文尚书考证》三十卷，《尚书大传疏证》一卷，《古文尚书冤词平议》二卷，《尚书古文疏证辩证》一卷，《尚书中候疏证》一卷，《史记引尚书考》一卷。中攻郑学，有《郑志疏证》若干卷，《三疾疏证》一卷，《圣证论补评》二卷，《鲁礼禘祫义疏证》一卷，《六艺论疏证》一卷，《孝经郑注疏》二卷，《驳五经异义疏证》一卷。晚贯群经，创通大义，有《五经通论》五卷，《春秋讲义》二卷，《王制笺》一卷。而《五经通论》胪陈其所心得，示学人以途术。其说《易》也：论《卦辞》文王作，《交辞》周公作，皆无明据，当为孔子所作。论汉初说《易》，皆主义理，切人事，不言阴阳术数，而阴阳灾变为《易》之别传。其说《书》也：论伏生所传今文不伪，治《尚书》者不可背伏生《大传》最初之义。论伏传之后，以《史记》为最早，其引《书》多同今文，不当据为古文。论《禹贡》山川，当据经文及汉人古义解之，不得从后起之说。其说《诗》也：论《诗》比他经尤难明者有八。论毛义不及三家，略举典礼数端可证。其说三《礼》也：论三礼之分，自郑君始。论三礼皆同时之礼，不必聚讼，当观其通。论《周官》当从何休之说，出于六国时。论《王制》为今文大宗，即《春秋》素王之制。其说《春秋》也：论大义在诛讨乱贼，微言在改立法制。孟子之言，与公羊合。朱注深得孟子之旨。
　　其余有《汉碑引经考》一卷，笔记一卷，《自课文》三卷，骈文四卷，诗草六卷，咏史一卷，合刊为《师伏堂遗书》。其孙名振，重校梓行。
　　○浦起龙
　　浦起龙（公元1679一 ?年），字二田，晚年自号三山伧父，清代无锡人。
　　他经历了康熙。雍正、乾隆三朝，于雍正二年中选为进士，后任苏州府学教授，负责教诲生员。他熟悉历史文献掌故，服膺刘知几评史的卓然有识，立志研究和注释《史通》。乾隆十年他告老归原籍时，即着手撰述《史通通释》。他依据西江郭孔延《史通评》本和大梁王损仲的《史通训故》本，互相参稽。凡有疑窦，他就釆摭各种史料，加以甄别抉择，细心考索，然后用简明扼要的文字写出注释史通的条文，真正做到字斟句酌，深入浅出。当他撰写的稿子就绪时，得见北平王叔琳的《史通训故补》，于是又据之参考，修改和补充了一些释解的条文，这样撰述工作才算告竣。
　　浦氏著述《通释》，孜孜不倦，用力极勤，前后共历八年的时光，易稿五次后又复加匣定，至乾隆十七年才刊刻行世，这时他已是年过古稀了。浦氏的《通释》一书，标立了"释"、 "按"等名目，并各订立体例，使释、按互相为用，目的是辅助读者领会《史通》原文。它以内容详赡、征引的材料繁富而见称。但是《通释》随意改变《史通》原文，致引起学者们的非议。此外，书中疏释与评语杂揉成文，造成注释体例的不纯。且浦氏一人的见识毕竟是有局限的，在释、按中疏忽和错误的地方也往往存在。然而，综观全书，瑕不掩瑜。《通释》是浦氏自出机杼的作品，而读《史通》者赖有它的点拨，能加深对《史通》原文的理解，遇有疑难，触处都可冰释。浦氏《史通通释》可以说是传播《史通》的得力之作。
　　浦起龙的重要著作，除《史通通释》外，另有《读杜心解》行世。这书同样受到学者们的重视，它注重从考证历史背景入手去解释杜诗，因此疏释比较中肯，并能纠正一些注释者的疏舛，突出地表现了浦氏研究杜诗的独到之功。这说明浦氏在文献史料的整理和传播方面是有成就和功绩的。
　　○齐召南
　　齐召南（1703--1768），字次风，号琼台，晚号息园，浙江天台人。
　　幼有神童之目。十六补诸生，二十二，选拔贡成均。雍正七年，己酉科乡试中副车。十一年，诏复词科之制，总督学使以博学鸿词荐。乾隆元年，召试于保和殿，钦定二等第八名，改翰林院庶吉士，充《大清一统志》纂修官，授检讨。四年，充武英殿校勘经史官，又充明鉴纲目馆纂修官。累迁右春访右中允，日讲起居注官，侍读学士，充《大清会典》，《续文献通考》纂修官，主顺天乡试，充会试同考官，擢内阁学士，礼部侍郎。旋充续文献通考馆副总裁，特旨勘定通礼。十四年四月，充册封婉嫔副使。二十九日，自圆明园直上书房，归澄怀园，甫及门，马惊堕，触大石，负重伤几殆，上为动容，赐药，遣中官就寓探问，传蒙古医疗治。既乞归，高宗南巡，数召对，赏赉频多。主敷文书院，上幸书院，制诗索和。三十二年，因族子周华党吕留良遣戍归，刻其书呈于巡抚熊学鹏，并列召南十罪。学鹏上其书于朝。谳定，磔周华，其近族弟侄子孙论大辟者凡十人，召南逮至京，法司当召南徇隐之罪，而尽籍其产，后予革取，还其产之十三，旋卒。年六十六。
　　先生所著述，其在史局，则《一统志》中河南、山东、江苏、安徽、福建、云南，其所编辑。其外藩属国向无底本，召南创稿新撰也。《明史纲目前纪》二卷，神、光、惠三朝，召南所辑也。其分撰经史考证，经则《尚书》、《礼记》、《春秋》三传，史则《史记功臣侯表》五卷，《汉书》百卷，《后汉书?郡国志》五卷。《隋书?律历夭文》三卷，《旧唐书?律历天文》二卷。尝言："郦氏之注《水经》，明于西北，而暗于东南，且域外之水道未详。"因撰《水道提纲》三十卷，大而河海，小而溪涧，溯源穷委，一览可悉。又有《史汉功臣侯第考》一卷，《历代帝王表》十三卷，《后汉公卿表》一卷，《宋史目录》等，皆藏于家。
　　○祁隽藻
　　祁隽藻，字叔颖，又字实甫，学者称春圃先生。安徽寿阳人。
　　幼而歧痴，性至孝。年十二，父以事系刑部狱，公随侍读书不少辍。越岁事白，遣戍伊犁，请从行，不许，乃奉母返里，益笃苦于学。年十八，举乡试。省父于甘肃兰山书院，院故多藏书，乃以其暇研究经史，纵览诸于百家。公之殖学稽古，蔚为一代儒宗，实基乎此。
　　公以嘉庆甲戌成进士，改翰林院庶吉士。丁外艰归，散馆，授编修，充《仁宗实录》纂修官。道光元年，入值南书房，累迁至内阁学士，兼礼部侍郎衔。丙申，服阕，未补官，即擢兵部右侍即，升左都御史。偕侍郎黄爵滋赴闽筹海防。旋加兵部尚书。辛丑，命为军机大臣。己酉，充上书房总师傅。以户部尚书协办大学士。文宗登极，授体仁阁大学士，仍管户部，充实录馆总裁。时上锐意图治，粤氛不靖，深以议抚为非，罢大学士穆彰阿，公遂首揆席，日召见便殿，询用人行政之道，则为敷陈经史，动逾晷刻，同列咸苦之，上顾未尝倦听焉。
　　太平军势力蔓延东南各省，公弟宿藻官江宁布政使，城守劳瘁卒。公感愤时事，忧伤爱弟，旧病复作。又与尚书肃顺同值军机，诗论多不合。议京师钱票案，益相龃龉，乃称病乞休去。及顺败，孝钦后以耆臣优诏起复，命以大学士街为礼部尚书，与前大学士翁心存等偕宜弘德殿，侍皇帝读。顷之，用老病予告，薨于京邸，年七十有四。赐祭葬如例，赠太保，谥曰文端。
　　公为人清介端重，雅负时望。典试及视学儿六次，五主礼闱，所得士几遍天下。自甲子迄庚申，七年皆秉钧衡，门无杂宾，不通贿赂。好许氏学。其视学吴中，获景宋抄本《说文系传》，锓诸版，于是小徐书始行于世。一时游其门者，如安邱王筠、顺德苗夔辈，率精研训诂声韵，胥公提倡之力也。颇笃于故旧，每恤其后人，刻其遗书。歙程侍即恩泽诸人著作，先后助之付刊。所自撰诗文，曰《■〈合曼〉■〈谷九〉亭集》，四十四卷。
○钱大昕
　　钱大昕（1728-1804），字晓征，又字辛楣，号竹汀，江苏嘉定人。
　　十五补诸生，有神童之目。初从长洲沈德潜游，颇擅属辞，为吴中七子之冠。既忽叹息曰："经之未通，乃从而绣其鞶帨乎！"故闳览群籍，综贯六艺，勉为洽孰之儒。适紫阳院长王侍御峻询本邑人材于王鸣韶光禄，爰以先生对。鸣韶，盖先生之舅兄也。侍彻因告之巡抚雅公，檄召至院，试《周礼》《文献通考》两论，下笔千余言，悉中典要，公及侍御并惊为奇才。高宗南巡，献赋，赐举人，以内阁中书补用。乾隆甲戌成进士，改庶吉士，授编修。
　　先生在京，偕同年褚寅亮、吴朗辈讲明九章算术暨西洋测量弧三角诸法，尚书何国宗久领钦天监事，精于推步，先往候之，与论宣城梅氏并及明季利、徐诸家之学，洞若观火，何辄逊谢，以为不及，出谓人曰："今之贾逵也！"又以御制《数理精蕴》兼综中西法之妙，悉心探核，曲鬯旁通，由是用以观史，则自太初、三统、四分中至大衍，下迄授时，尽能得其测算之法，故于各史朔闰剥蚀凌犯进退强弱之殊，指掌立辨，咸为抉择而考定之。时休宁戴东原震同居朝列。戴故婺源江氏弟子，江深西法，恒曲护西人之短；戴颇墨守师说。先生贻书质之，谓：江氏论岁实论定气，大率祖欧罗巴之说而引伸之，其意颇不满于宣城，而吾益以见宣城学之高。盖宣城能用西学，江氏则为西人所用而已。乃取算术二十四条，演为答问，皆考核详审，各具神解；复参泰西日躔最高卑之说，以知《尚书》纬四游升降，畅刘歆《三统历》之意旨，因弹定班志论文舛义。其精思探赜如此。
　　二十三年，迁右赞善，再擢为侍讲学士，充日讲起居注官。寻乞假去职。三十七年，起补侍读学士。其年冬，升詹事府少詹事。先生既以绝学著闻部下，秦文恭公辑《五礼通考》及奉敕修《音韵阐微》，皆资相助。而当时朝廷修《热河志》、《续文献通考》、《续通志》、《一统志》、《天球图》，先生率任纂修官。历己卯、壬
　　午、乙酉、甲午科，充山东、湖南、浙江、河南主考，庚辰、丙戌充会试同考官。即于主考河南之岁，简放广东学政。盖上深知其学识兼优，寖将不次大用矣。顾先生淡于荣利，以识分知足为怀，谓官至四品可休。
　　明年夏，丁父忧归里，遂引疾不复出。
　　嘉庆四年，仁宗亲政，垂询先生家居状况，廷臣写书劝还朝，则婉言报谢。于是返初服者几三十年。迭主钟山、娄东，紫阳等书院，而主紫阳独至十六年之久。门下士积二千余人，其为台阁侍从者不可胜纪。九年十月，竟卒于紫阳，年七十有七。
　　先生博极群书，不专治一经，而无经不通；不专攻一艺，而无艺不习。凡经史文义、音韵、训诂、历代典章制度、官职、氏族、地理、金石、辽金国语，以及中西历算之法，莫不洞晰其是非。自其少时，吴江沈氏、元和惠氏，以经术著称东南，乃益推而广之，错综贯串，开示学者。其论《易》先后天之说曰："汉唐以前，儒家与方士均未有言先天图者；宋初，方土始言之，而儒家尊信其说，欲取以驾乎文王、孔子之上，毋乃好奇而诬圣人！夫天高而尊，地下而卑，古今不易之位也。地势北高而南下，君位北而南面，臣位南而北面，信如'乾南坤北'之说，上下颠倒甚矣！安得云'定位'乎？"论虞氏"之卦"之说曰；"之卦，即变卦也。虞仲翔说易，专取旁通与之卦。旁通者，乾与坤、坎与离、艮与兑、震与巽，交相变也。之卦则以两爻交易而得一卦。乾坤者，诸卦之宗。复之泰、大壮、夬阳息卦，始遯、否、观、剥阴消卦，皆自乾坤来，而诸卦又生于消、息，卦临二之五为屯，观上之初亦为屯；临初之上为蒙，观五之二亦为蒙；故不从自临观来之例于屯曰坎二之初，于蒙曰艮三之二也。遯二之五为鼎，大壮之初亦为鼎；遁遯之上为革，大壮五之二亦为革；于例不当从、大壮来，而仲翔于鼎曰，大壮上之初，于革曰遯初之上，失其义矣。愚谓：鼎盖离二之初，革盖兑三之二也。又颐、大过、中孚、小过与坎、离、乾、坤皆反复不衰之卦，故别自为例；而仲翔于大过仍取大壮五之初，于颐兼取临二之上，又于坎云观上之二，于离云遯初之五，皆自紊其例也。"论郑爻辰之例曰："康成初习京氏易，复从马季长授费氏易。费氏有《周易分野》一书，其爻辰之法所从出乎？"论孔壁《书》增多二十四篇，康成既亲见之，何以不为之注曰："汉儒无无师之学，《古文尚书》初得之屋壁，未有能通之者，孔安国始以今文读之，而成孔氏之学。若增多之《书》，既无今文可相考，虽亦写定，而不为训诂，故马季长云逸十六篇，绝无师说也。自安国以及卫、贾、马诸君，皆未有说此逸篇者，康成又何能以无征不信之说著于竹帛也。"论《诗》毛传多转音曰："《瞻仰》'藐藐昊天，无不克巩'，传训巩为固，即转从固音，与下句复为韵。《载芟》'匪且有且'，传训且为此，即转从此音，与下句兹为韵。顾亭林泥于一字只有一音，遂谓诗有无韵之句，是不然矣。"右所言固足见其经术湛深，而论《春秋》宗左氏说，谓："君诚有道，何至于弑，遇弑者皆无道之君。"辨妇人七出，谓："去妇之义，非徒以全丈夫，亦所以保匹妇。"尤发前人所不敢发。至于正文字之训诂，通古今之音韵，则有《耳舌同音假借说》、《古今方言说》、《说文答问》诸篇。考舆地之变迁沿革，则有《秦三十六郡考》《汉百三郡国考》《论孟子决汝汉排淮泗》诸篇，均最精博。
　　复以自惠、戴之学盛行，学者但治古经，略涉三史，以后遂茫然不知，未得谓之通儒，因著《甘二史考异》。又以史之芜陋，无过于明修《元史》，因搜罗元人诗文集、小说、笔记、金石碑版，拟为重修，恐违功令，改题曰《元诗纪事》，稿未就，先成《补氏族表》、《艺文志》。其《金石跋尾》，考据邃密，亦多出翁、毕各家之外。著述总裒为《潜研堂全书》，凡：《三史拾遗》五卷，《诸史拾遗》五卷，《元史氏族表》三卷，《补元史艺文志》四卷，《通鉴注辨正》二卷，洪忠惠、洪文敏、陆放翁、王伯厚、王弇州年谱各一卷，《元诗纪事））二卷，《金石文跋尾》六卷，续七卷，又续六卷，三续六卷，目录八卷，《十驾斋养新录》二十卷，续录三卷，《三统术衍》三卷，《钤》一卷，文集五十卷，诗集十卷，续集十卷。别刊者：《经典文字考异》三卷，《唐石经考异》一卷，
　　《声类》四卷，《廿二史考异》百卷，《唐五代?宋中兴学士年表》各一卷，《四史朔闰考》四卷，《拟年录》四卷，《日记抄》三卷，《恒言录》六卷。未刊者，尚若干种。弟大昭，从子塘、坫、东垣、绎、侗，于东壁、东塾，一门群从，皆治古学，能文章，盖蔚为东南之望焉。
　　○钱大昭
　　钱大昭（1744-1813），字晦之，一字竹庐。钱大昕弟。
　　嘉庆元年举孝廉方正，赐六品服。好读书，不汐汐于荣利，题读书之所曰"可庐"，取随寓自足义也。
　　其学，浩博无涯涘，而思绪细密，精识洞达，竹汀亟称之。精小学，著《诗古训》十卷，《尔雅释文补》三卷，《广雅疏义》二十卷，《说文统释》六十卷。惜全书未刊，惟说《尔雅》辅小木一条云："《诗》'山有扶苏'，毛云'扶胥，小木也'。扶辅声义皆相近，长言为扶苏，急言为辅。孔冲远以为释木无义，不知小木即木之名也。"聊可见其一斑。
　　于诸史，专力两汉、三国。以宋?熊方《后汉书年表》舛漏不可枚举，乃别为《补表》八卷，非若熊氏之仅取材于范书陈志，凡山经地志金石子集之有会于是书者，莫不网罗缀辑，而其体例一依孟坚之旧。诸侯王，王子候，分为二表；功臣侯与外戚恩泽侯，亦分二表；视熊氏之但以同异姓为别者，较然明矣。其不得不与孟坚微异者，班书《百官公卿表》，前叙百官沿革，若后汉则有司长，彪志百官已详，无庸复出，故但云《公卿表》。此又变通之得其宜者焉。复著《前后汉书辨疑》四十四卷，于地理、官制颇有发明，不立议论以测古今，不妄褒贬以骋词辨。《三国志辨疑》三卷，仍访《汉书辨疑》例，惟详略不能与《汉书》尽同。盖史事随证注而申，《两汉》之注简，简则易滋疏略；《三国》之注博，博则疑义鲜存也。又《后汉郡国令长考》一卷，取材金石碑版者为多。《补后汉书艺文志》二卷，虽未逮后来顾氏秋碧完备，固大略之椎轮耳。
　　又札记群书，成《迩言》六卷。总曰《可庐十种》。因卷帙繁重，先刊序例。
　　○钱东垣
　　钱东垣，字既勤，号亦轩，钱大昭子。
　　嘉庆戊午举人，官浙江松阳县知县，调上虞。道光甲申，终于任。
　　承家学，笃好著述，以《孟子》绍六经之绝绪，传周孔之渊源，词约而义精，意深而旨远，而世传注疏，缪舛特甚，俗说流行，经义寖晦，乃作《孟子解谊》，共分七例：一曰正刊误，二曰正旧注，三曰集众说，四曰存鄙见，五曰正音读，六日辑古注，七日考异本。成书十四卷。不妄立议论以乱经，不空谈义理以媚世。制度则准之礼经，都邑则测其地望，训故则本之《尔雅》、《说文》，暨汉儒传注，折衷群言，惟归一是。又撰《历代建元表》十卷、《建元类聚考》二卷，取正史为资，间亦参之稗官载记，举凡正统代号，僭伪国名，帝王世系，历代兴亡，旁逮殊方兴废，外国相承，建元年数，并附其中；而东京以后，干枝以次编列，东京以前，略不备载，期复古人之旧焉。馀有《稽古录辨讹》二卷，《崇文总目辑释》六卷，《青华阁贴考异》三卷，以及补经义稿若干卷，《勤有堂文集》若干卷。
　　○钱坫
　　钱坫（1741-1806），字献之，号十兰。钱塘之弟。卒年六十二
　　少颖敏，有过人之资。顾家贫，无力就外傅，则闭户自力学，凡十三年，三《礼》、《左氏春秋》、《毛诗》、《史记》、《汉书》、许氏《说文》、杜氏《通典》以及马、郑、孔、贾之言，皆能错综其义。
  </div>
  <div class="pagination">
   <a href="清代学人列传_page11.html">
    上一页
   </a>
   <span>
    ...
   </span>
   <a href="清代学人列传_page7.html">
    7
   </a>
   <a href="清代学人列传_page8.html">
    8
   </a>
   <a href="清代学人列传_page9.html">
    9
   </a>
   <a href="清代学人列传_page10.html">
    10
   </a>
   <a href="清代学人列传_page11.html">
    11
   </a>
   <span class="current-page">
    12
   </span>
   <a href="清代学人列传_page13.html">
    13
   </a>
   <a href="清代学人列传_page14.html">
    14
   </a>
   <a href="清代学人列传_page15.html">
    15
   </a>
   <a href="清代学人列传_page16.html">
    16
   </a>
   <a href="清代学人列传_page17.html">
    17
   </a>
   <span>
    ...
   </span>
   <a href="清代学人列传_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
