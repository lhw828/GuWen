<!DOCTYPE html>
<html>
<head>
    <meta charset="UTF-8">
    <title>元朝名臣事略 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元朝名臣事略 - 第 8 页/共 16 页</h1>
    <div class="content">
　　卷七之四 

　　公名文谦，字仲谦，顺德沙河人。岁丁未，召居潜邸。中统元年，拜中书左丞，行大名宣抚司事。至元改元，行省事于中兴。七年，拜大司农卿。十三年，拜御史中丞。明年，拜昭文馆大学士，领太史院事。十九年，拜枢密副使。是岁薨， 【是岁薨　按元文类卷五八中书左丞张公神道碑云：「薨于私第之正寝，实二十年三月壬申也。」元史卷一五七本传云：「十九年拜枢密副使，岁余，以疾薨于位。」则张文谦之卒年当在至元二十年，此作「是岁」即至元十九年，误。】 年六十七。 
　　公幼聪敏，读书善记诵，自入小学，与太保刘公同研席，年相若，志相得。其后太保祝发为僧，侍世祖于潜邸，荐公才可用。岁丁未，驿召北上，入见，占对称旨，擢置侍从之列，命司王府教令笺奏，日见信任。 【野斋李公撰神道碑。又先茔碑云：公少时，欲习簿书之事，军资府君召而责之，公谢曰：「身渐长大，无所効用，仰衣食于父母，心不自安，故勉强为此。今蒙尊诲，敢不敬从。」即舍案牍之习，专志儒学。戊戌岁，会朝廷试天下儒士，公试大名中选，得免本户徭役。】 
　　邢初分隶勋臣二千户为食邑，岁遣人更迭监牧，类皆不知抚治，加之频岁军兴，郡当驿传冲要，征需百出，民不堪命。会郡人赴愬王府，公与太保寔为先容，合辞言于世祖曰：「今民生困弊，莫邢为甚，救焚拯溺，宜不可缓。盍择人往治，要其成效，俾四方诸侯，取法于我，则天下均受赐矣。」世祖从之，命近臣脱兀脱、故刘尚书肃、李侍郎简偕往。三人者同心为治，黜去贪暴，刬除宿敝，不朞月，流亡者复，益户十倍。于是世祖益重儒士，任之以政，盖自公发之。 【神道碑。】 
　　辛亥，宪宗践阼，世祖以太弟日侍宸扆，所言率赐俞允，公暨太保数条具时务所当先者，为世祖言，皆奏可施行之。是后大驾所临，若大理，若汉、鄂，公皆扈行。 【神道碑。】 
　　世祖即位，首拜中书左丞，与平章王文统共政，建立纲纪，讲明利疚，以安国便民为务。诏令一出，天下有太平之望。文统素忌克，谋议之际，屡相可否，积不能平，公遽求出，诏以本职行大名等路宣抚司事，且有后命曰：「第往，行诏卿矣。」比行，谓文统言：「天下生民，罢瘵日久，岁属大旱，若不量蠲税赋，将无以慰来苏之望。」文统以为：「上新即位，国家经费不赀，且素无积储，何所供亿？」公曰：「百姓足，君孰与不足！俟时和岁丰，取之未晚也。」竟蠲常赋什之四，商酒税额什之二。下车宣布德意，百姓欢欣鼓舞，思见德化之成。 【神道碑。】 
　　二年春，入朝，还居政府。始立左右部，分司综务，巨细毕举，公之力居多。 【神道碑。】 
　　三年，阿合马领中书左右部，总司财赋，每事欲专辄奏闻，不关白省府，诏廷臣议之。公昌言曰：「分制财用，古有是理，不关预中书，无是理也。且财赋一事耳，中书不敢诘，天子将亲莅之乎？」世祖曰：「仲谦言是也。」阿合马语遂塞。 【神道碑。】 
　　至元改元秋，诏公行省事中兴。羌俗素鄙野，事无统纪，公求蜀士为人仆隶者，得五六人，援恩例理而出之，俾通明吏教以案牍，旬月之间，枢机品式，粗若可观，羌人始遣子弟读书，土俗为之一变。又疏唐来、汉延二渠，溉田十万余顷， 【溉田十万余顷　「十」原作「千」，上引元文类、元史均作「十」，本书卷九太史郭公云：「计溉田九万余顷」，足证作「十」是，今据改。】 民迄今赖之。 【神道碑。】 
　　三年，还朝。诸势家告，言有户数千，当役属为私奴，朝议久不能决。公言：「奴与良，法当以乙未户帐为断，若已籍为奴，或奴之而未占籍者，归势家可也。自余皆国家良民，必无为奴之理。」其议遂定，至今守以为法。 【神道碑。】 
　　五年春，淄川妖人曰胡王者，作乱惑众，逮系百余人。事闻，世祖命中书省议，公谓：「愚民无知，为所诳诱，杀首恶三数人足矣。」丞相安童是其言，命公与断事官普化莅决于济南。既至，尸三人于市，余并释去，人以为死而复生。 【神道碑。】 
　　七年，拜大司农卿。立诸道劝农司，巡行劝课，敦本业，抑游末，设庠序，崇孝弟。不数年，功効昭著，野无旷土，栽植之利遍天下。奏开籍田，祭先农先蚕；皆自公始。寻又奏立国子学，诏以鲁斋许公为祭酒，选贵冑子弟教养之，所成就人材为多。已而分布省、寺、台、阁，往往蔚为时望，达于从政，皆出公始终左右之力。 【神道碑。】 
　　阿合马当国，榷民铁铸为农器，厚其直以配民，创立宣慰司行户部于东平、大名，不与民事，惟印楮币，诸路转运司怙势作威，害民干政，莫敢谁何。公屡于世祖前极论其害，诏从公言，皆罢之。彼怒其沮己，数欲中伤，赖世祖眷知有素，计不得行。 【神道碑。】 
　　十三年，拜御史中丞。时阿合马威权日炽，恣为不法，虑台宪发其奸，奏罢诸道提刑按察司，以撼内台。居数日，公奏复之。 【神道碑。】 
　　十四年，拜昭文馆大学士，领太史院事。初，世祖以大明历岁久寖差，诏鲁斋许公、太史令王恂、同知太史院事郭守敬测验改正，命公董其事。历成，赐名曰授时，颁行天下。 【神道碑。】 
　　十九年，拜枢密副使。首议肃兵政，汰冗员，选练将士，而优恤其家。曾未及施，而一疾不起。 【神道碑。】 
　　初，大理之役，我师至其城下，国主高祥拒命，杀我信使，一夕遁去，世祖怒，欲屠之。公与太保刘公、左丞姚公入言曰：「杀使拒命者，其国主耳，非民之罪。」世祖从之，特免杀掠，所活者无算。汉、鄂之役，王师方启行，公与刘公、姚公数言：「王者之兵，有征无战，当一视同仁，不可嗜杀。」世祖曰：「保为卿等守此言。」既入宋境，诸将分道兼进，各遣儒士相其役，禁戢军士，毋肆杀戮，毋焚烧庐舍，所获生口，悉纵遣之。其后混一之功，卒本于「不可嗜杀」等数语，信乎仁人之言，其利博哉。 【神道碑。】 
　　公为人谦恭笃实，外和内刚。其好贤乐善，出于天性，人有寸美，必极口称道。遭际以来，每以荐达士类为己任。或曰：「人心不同，岂能尽识，一有失当，得无累乎？」公曰：「人才何尝累己，第患鉴裁未明，有遗才耳。且人臣以荐贤为职，岂得避纤芥之嫌，而负国蔽善乎。」一时闻人扬历中外者，多公所举。然未尝有德色，平居慈祥乐易。与人交，不立崖岸。及当官论事，守正不倚，毅然有不可犯之色。又勇于为义，苟一事可行，一善可举，如梗茹在胷，必欲快吐而后已。若农事，若钞法，谓生民之重本，有国之大计，尤拳拳焉。乐闻己过，僚属或相规劝，虽其言甚切，自敌以下宜若不能堪者，公每优容之，过亦随改，不少吝。晚岁笃于义理之学，抠衣鲁斋，求是正之，有自得之趣，无他嗜好，惟聚书数万卷而已。身居贵宠，自奉若寒士，门无阍隶，客至，倒屣出迎，惟恐不及，人以是多之。 【神道碑。】 
　　世祖始居潜邸，招集天下英俊，访问治道，一时贤士大夫，云合辐辏，争进所闻。迨中统、至元之间，布列台阁，分任岳牧，蔚为一代名臣者，不可胜纪。至其爱君忧国，忠勤匪懈，好善疾恶，始终不挠；若时政之臧否，生民之利病，知之无不言，言之无不尽，曾不以用舍进退累其心者，公一人而已。 【神道碑。】 
　　尝观于世祖之世矣，自其在藩至于即位，文武小大之臣，乘运以兴者，各以职事见功业，求其悃愊深厚，知为国之本，造权舆于屯昧不宁者，于公见焉。太保刘公学术通神明，机算若龟策，其所以为上计者审矣。当是时，军国之重，则有宗亲贵人，而书记征发之责，取才金氏之遗而有余也。乃独荐公为谋臣，在上左右，主儒者，使陈先王之道，虽若迂于智数，而世皇信用，以一天下，而贻子孙无疆惟休，其迹无得而名焉。呜呼！自孔子、孟子没，豪杰各以其资奋，而内圣外王之学，千余百年无能道之者，生民况得被其泽乎。宋儒始有以远接其端绪，而朱子为能集其书之大成，然犹以是取怪时人，身几不免。自其学者诵而习之，亦或莫究其旨。许文正公衡生乎戎马抢攘之间，学于文献散逸之后，一旦得其书而尊信之，凡所以处己致君者，无一不取于此，而朱子之书遂衣被海内，其功讵可量哉。夫孰知先后扶持，时其进退久速，使其身安乎朝廷之上，而言立道行者，公实始终之也。呜呼！微朱子，圣贤之言不明于后世，微许公，朱子之书不着于天下，微公，则许公之说将不得见进于当时矣，庸非天乎。中统建元以来，政术与时高下，独成均之教彝伦，大农之兴稼穑，历象之授人时，凡出公之所为者，皆隐然而有不可变者。诗云「乐只君子」，「邦家之基」，其公之谓乎！ 【蜀郡虞公撰新茔记。】


●国朝名臣事略卷第八 

　　内翰窦文正公（默） 
　　左丞姚文献公（枢） 
　　左丞许文正公（衡） 

　　○内翰窦文正公（默） 

　　内翰窦文正公 

　　卷八之一 

　　公名默，字子声，初名杰，字汉卿，广平肥乡人。岁己酉，召居潜邸。中统元年，拜太子太傅，辞不受，改翰林侍讲学士，未几以疾辞归。三年，复召入朝，职如故。至元十七年，拜昭文馆大学士。是岁卒，年八十五。 
　　公幼知读书，确然有立志，叔祖旺时为郡工曹，欲使改肄刀笔，公不肯就，愿卒习儒业。会国兵南下，公为所俘掠，间关险阻，还走达乡井，家人辈皆已去，唯母氏存焉。惊怖之余，母子俱得时疾，僵卧困惫中，重罹母忧，扶病槀瘗。而大兵复至，遂渡河而南，依母党吴氏以居，服阕，赘于清流河医者王氏，妇翁谓之曰：「世方多难，能业医术，则可以济人而善身。」因稍习之。壬辰，授馆西华，以教读为业。久之，河南复被兵，公还视其家，则尽室亡矣。逃难之蔡，遇儒医李浩，授以铜人针法，能得其微妙。金末帝之迁蔡也，公以为大兵且至，不速去祸在旦夕，乃徙居德安之孝感县。县令谢宪子一见，与公相善，以语，孟、中庸、大学授公，公朝益暮习，以为初未尝学，而学自此始，欣然日有所得。 【野斋李公撰墓志。】 
　　河南既下，中书杨君奉朝命招集释、道、儒士，公应募北归至大名。寻返乡里，以经术教授邑人。病者来谒，无贫富贵贱，视之如一，针石所加，应手良已。久之，道誉益着。 【墓志。】 
　　上在潜邸，闻其贤召之。既至，首以三纲五常为言，上曰：「何为三纲五常？」公一一言之，上曰：「人道之端，无大于此。失此，则不名为人，且无以立于世矣。」公又言：「帝王之学，贵正心诚意，心既正，则朝廷远近莫敢不正。」自是敬待加礼，不令暂去左右。尝言及治道，上问：「今之明治道者为谁？」公以姚枢对，遂召用之。 【墓志。】 
　　壬子冬，赐以貂尾裘帽，时皇太子未冠，上命公教之。及征大理，以玉带钩为赐，曰：「此金内府物也，汝老人，佩服为宜。且太子见之，与见朕无异，庶几知所儆畏。」逮公请南还，命大名、顺德各给第宅田土，冬夏皆有衣物，岁以为常。 【墓志。】 
　　上即位，首召至上都，问曰：「朕尝命卿访求魏征等人，有诸乎？」对曰：「许衡即其人也。万户史天泽有宰相才，可大用。」遂拜天泽为丞相。诏授公太子太傅，固辞，曰：「今东宫未正位号，且臣不敢当保傅之任。」乃授翰林侍讲学士。 【墓志。】 
　　二年，公言于上曰：「臣事陛下十有余年，数承顾问，有以见陛下急于求治，未尝不以利生民，安社稷为心。以先帝在上，奸臣擅权，总天下财赋，操执在手，贡进奇货，衒耀纷华，以娱悦上心。其扇结朋党，离间骨肉者，皆此徒也。此徒当路，陛下所以不能尽其初心， 【陛下所以不能尽其初心　「不能」二字原脱，明钞本行间补此二字，清钞本、聚珍本亦均有「不能」二字，与元史卷一五八本传合，今据补。】 捄世一念涵养有年矣。今天顺人应，诞登大宝，天下生民莫不欢欣踊跃，引领盛治。然平治天下，必用正人端士，唇吻小人一时功利之说， 【唇吻小人一时功利之说　「功」原作「切」，明钞本校改作「功」，清钞本、聚珍本均作「功」，与上引元史合，今据改。】 必不能定立国家基本，为子孙久远之计。其卖利献勤乞怜取宠者，使不得行其志，斯可矣。若夫钩距揣摩，以利害惊动人主之意，无它，意在摈斥诸贤，独执政柄耳。此苏、张之流也，惟陛下察之。伏望别选公明有道之士，授以重任，则天下幸甚。」时平章王文统用事，故公言及之。一日，同在上前，公面诋之曰：「此人学术不正，必将杀天下后世，不可久居相位。」是冬，以疾引还。明年，文统事败，上追忆公言，谓人曰：「曩言王文统可罢者，惟窦汉卿一人，向使言之者众，朕宁不思之耶！」即遣使召公至京师，国有大政，时加咨访。 【墓志。】 
　　公奏言：「三代所以历数长久，风俗纯粹者，皆自设学养士所致。方今宜建学立师，博选贵族子弟以教之，以示风化之本。」于是拜许衡国子祭酒，教养冑子，皆公言发之。 【墓志。】 
　　公尝同太保刘公、左丞姚公等侍上前，询及治道，公言：「君有过举，为臣者当直言匡正，不可诡随，都俞吁咈，此隆古所尚。今则不然，君曰可臣亦以为可，君曰否臣亦以为否，莫敢少异，非嘉政也。」上默然。诘旦，复同侍幄殿，会猎者失一海东青鹘，上盛怒，一侍臣从傍曰：「是人去岁失一鹘，今又失一鹘，宜加罪。」上释猎者不之问，移怒侍臣，且杖之。诸公出，咸揖公贺曰：「非公诚结主知，安得感寤至此。」 【神道碑。】 
　　公年八十，诸僚友致贺礼，符宝董公以闻，上恭默瞻仰，拱手于天曰：「此辈贤士，安得请于上帝，减去数年，留朕左右，同治天下。顾不讳欤， 【顾不讳欤　「讳」原作「伟」，据北图藏元刻本、清影元钞本改。】 今老矣，良可惜也！」怅然久之。 【神道碑。】 
　　公禀乐易，与人交不立崖岸，平居不好赃否人物，时人不过以柔愞书生待之。至其关国家大计，则面斥权贵不少挠，虽古之汲黯、朱云无以加。盖胷中所学纯正，其志有所操守，故见于事业如此。上尝谓侍臣曰：「朕访求贤士几三十年，惟得李状元、窦汉卿二人。」又曰：「如窦汉卿之心，姚公茂之才，合而为一，始成完人矣。」 【墓志。　又杨文宪公文集云：李状元讳俊民，字用章，泽州晋城人。资醇谨，重然诺，不妄交游。金承安中，举进士第一，释褐应奉翰林文字。南迁隐嵩州鸣皋山。北渡客覃怀，未几入西山。既而变起仓卒，识与不识，皆以知几许之。居乡闾，终日环书不出，四方学者不远千里而往，随问随答，曾无倦色。会皇弟经理西南夷，闻其贤，安车驰召，不得已起而应之，延访无虚日。遽乞还山，王重违所请，遣中贵护送之。年八十余而卒。世之知数者，无出子聪右，而子聪犹让之。　又汲郡王公中堂事记云：先生在河南时，于隐士荆先生传康节皇极数学。己未间，上在潜邸，令张仲一就问祯祥，优礼有加。中统元年，先生已殁，其言尽征，追谥为庄静先生，以旌其德云。】 

　　○左丞姚文献公（枢） 

　　左丞姚文献公 

　　卷八之二 

　　公名枢，字公茂，营州柳城人，后迁洛阳。国初，为燕京行台郎中，未几辞去。岁庚戌，召居潜邸。中统元年，拜东平宣抚使。明年，召拜太子太师，辞不受，改大司农。四年，拜中书左丞。至元五年，出佥河南行省。十年，拜昭文馆大学士，详定礼仪事。十三年，拜翰林学士承旨。十七年，薨，年七十八。 
　　公自稚弱笃于孝敬，长力于学，昼则经纪其家，向晦则读书，夜分不辍，妣夫人恐伤躭苦，每止之，乃塞窗，不使见烛，就枕必尽三鼓。闻将迁关中，考康懿公录事判官于许，俾取师氏姑以来。公徒行怀书，困休于树，宿止于邸，亦出以诵，自期甚高。宋内翰九嘉时有重名，方闲居许，折行位与之游。一日，宾会，录事名召公，内翰怒曰：「公茂负佐王之畧，岂可若是易之！」先祖曰：「同僚呼儿辈，宜然。」犹竟席不乐。其为前辈见推如此。 【公侄牧庵撰神道碑。】 
　　壬辰，许城被围，州版公军资库使，与副夜直，四鼓闻窗外叹曰：「人献东门。」出索之无得，副曰：「吾尝遭兵河朔，鬼物云然，宜救吾家。」乃相与归。至家，裹糇粮为逃死谋。日出，而东门果破，军将萧姓者曰：「吾尝受丘真人教，汝军中惟救人无杀，吾捄乃死。」公闻太宗诏学士十八人，即长春宫教之，俾杨中书惟中监督，则往依焉，中书少公六年，兄称之，与偕北觐。时龙庭无汉人士夫，帝喜其来，甚重之。 【神道碑。】 
　　乙未，诏二太子南征，俾公从杨中书即军中求儒、道、释、医、卜。会破枣阳，并公所招将尽坑之，大将幕竹林间，公前辩析：「明诏如此，它日将何以复命。」乃蹙数人逃入竹中纔脱死数十人。继拔德安，得江汉先生赵复仁甫，见公戎服而髯，不以华人遇之，至帐中，见陈琴书，骇曰：「西域人知事此乎！」公为一筦，与之言，信奇士，出所为文数十篇，以九族殚残，不欲北，与公诀，蕲死，公留宿帐中，既觉，月皓而盈，惟寝衣存，乃鞍马号积尸间，求至水裔，脱履被发，仰天而号，欲投溺而未入也。公晓以「徒死无益，汝存，则子孙或可传绪百世，保吾而北无它也。」遂还，尽出程、朱二子性理之书付公。江汉至燕，学徒从者百人，北方经学自兹始。 【神道碑。　又静庵笔录云：赵仁甫本宋人，被俘居燕。其经学文章，虽李敬斋、元遗山亦推让焉。上在潜邸，尝召见，问曰：「我欲取宋，卿可导之于前乎？」对曰：「宋吾父母国也，未有引他人以伐吾父母者。」上悦。仁甫虽居燕，恒有思归之志云。】 
　　岁辛丑，赐金符。以郎中牙鲁瓦赤行台于燕，时惟事货赂，天下诸侯竞以掊克入媚，以公幕长必分及之，乃一切拒绝。遂携家来辉，恳荒云门，粪田数百亩，修二水轮，诛茅为堂，城中置私庙，奉祠四世。中堂龛鲁司寇容，傍垂周、两程、张、卲、司马六君子像，读书其间。衣冠庄肃，以道学自鸣。佳时则鸣琴百泉之上，遁世而乐天，若将终身。后生薄夫或造庭除，出语人曰：「几褫吾魄。」又汲汲以化民成俗为心，自板小学书、语、孟。或问家礼，俾杨中书板四书、田尚书板诗，折衷易程传、书蔡传、春秋胡传。又以小学书流布未广，教弟子杨古为沈氏活板，与近思录、东莱经史论说诸书，散之四方。时先师许文正公在魏，出入经、传、子、史，泛滥释、老，下至医、卜、筮、兵刑、货殖、水利、筭数，靡所不究。公过魏，与窦汉卿相聚茅斋，听公言义正粹，先师遂造苏门，尽录是数书以归，谓其徒曰：「曩所授受皆非，今始闻进学之序。若必欲相从，当尽弃前习，以从事于小学、四书为进德基。不然，当求他师。」众皆曰：「惟先生命。」岁庚戌，文正公尽室来辉，相依以居。 【神道碑。】 
　　上在潜邸，遣故平章赵璧来征。既至，上大喜，日客遇之，时召与语，随问而言，久之询及治道。公见上聪明神圣，才不世出，虚己受言，可大有为，乃尽其平生所学，为书数千百言。首以二帝三王为学之本，为治之叙，与治国平天下之大经，汇为八目，曰修身、力学、尊贤、亲亲、畏天、爱民、好善、远佞。次及救时之弊，为条三十，曰：「立省部，则庶政出一，纲举纪张，令不行于朝而变于夕。辟才行，举逸遗，慎铨选，汰职员，则不专世爵而人才出。班俸禄，则赃秽塞而公道开。定法律，审刑狱，则收生杀之权于朝，诸侯不得而专，丘山之罪不致苟免，毫发之过免罹极法，而冤抑有伸。设监司，明黜陟，则善良奸窳可得而举刺，阁征敛，则部族不横于诛求。简驿传，则州郡不困于需索。修学校，崇经术，旌节孝，以为育人材，厚风俗，美教化之基，使士不偷于文华。重农桑，宽赋税，省徭役，禁游惰，则民力纾，不趍于浮伪，且免习工技者岁加富溢，勤耕织者日就饥寒。肃军政，使田里不知行营往复之扰攘。赒匮乏，恤鳏寡，使颠连无告者有养。布屯田，以实边戍。通漕运，以廪京都。倚债负，则贾胡不得以子为母，如牸生牸，牛十年千头之法，破称贷之家。广储蓄，复常平，以待凶荒。立平准，以权物估。却利便，以塞幸涂。杜告讦， 【杜告讦　「讦」原作「诉」，明钞本校作「讦」，清钞本作「讦」，与元文类卷六○中书左丞姚文献公神道碑及元史卷一五八本传合，今据改。】 以绝讼源。」各疏施张之方其下，本末兼该，细大不遗。上奇其才，由是动必见询。且使授太子经，日以三纲五常、先哲格言熏陶德性。 【神道碑。】 
　　宪宗即位，诏凡军民在赤老温山南者，听上总之，大为张宴，羣下罢酒将出，遣人止公：「顷者诸人皆贺，汝独默然，岂有意耶？」对曰：「臣欲陈之它日，不谓遽问。且今天下土地之广，人民之殷，财赋之阜，有加汉地者乎？军民吾尽有之，天子何为？异时庭臣间之，必悔见夺。不若惟手兵权，供亿之须取之有司，则势顺理安。」上曰：「虑所不及者。」遣人入闻，报可。公策：「太祖承天大命，兵取天下，功未及竟而遽陟遐。太宗平金，遣二太子总大军南伐，降唐、邓、均、德安四城，拔枣阳、光化，留军戍边，襄、樊、寿、泗继亦来归。而寿、泗之民，尽于军官分有，由是降附路绝，虽岁加兵淮、蜀，军将惟利剽杀，子女玉帛悉归其家，城无居民，野皆榛莽。何若以是秋去春来之兵，分屯要地，寇至则战，寇去则耕，积谷高廪，边备既实，俟时大举，则宋可平。」上善之。始置屯田经畧司于汴，西起穰邓，宿重兵，与襄阳制阃掎角，东连陈、亳、清口、桃源，列障守之。又置都运司于卫，转粟于河，继馈诸州。陕西，则移陇右汪义武王戍利州，刘忠惠公黑马于成都，割河东解之盐池归陕西，置从宜所，中粮兴元，犹惧不继，置行部秦州，顺嘉陵漕渔关、沔州，转粟入利。 【顺嘉陵漕渔关沔州转粟入利　「渔」原作「涣」，明钞本描改作「渔」，清钞本、畿辅本均作「渔」，与上引元文类合，今据改。又，「州」原作「池」。按元史卷一二一按竺迩传，太宗伐金，按竺迩「由两当县出鱼关，军沔州」；卷三宪宗纪八年四月，伐宋，「孛里叉万户由渔关入沔州」。据宋史卷八九地理志，沔州在嘉陵江流域，属利州路，下辖长举、略阳二县，为利西路治所，在利州上游。元史卷一五五汪德臣传云，宪宗命其「城沔州，沔据嘉陵要路。……世祖以皇弟有事西南，德臣入见，……即命置行部于巩，立漕司于沔，通贩鬻，给馈饷。……甲寅春，旱，嘉陵漕舟水涩，……既而鱼关、金牛水陆运皆至。……鱼关至沔水，迂回为渡百有八……。」并提及德臣「立利州之功」。由此可知「顺嘉陵漕渔关、沔州，转粟入利」确有其事。今据改「池」为「州」。】 【神道碑。】 
　　大封同姓，勑上于南京、关中自择其一。公曰：「南京，河徙无常，土薄水浅，舄卤生之，不若关中厥田上上，古名天府陆海。」上愿有关中。帝曰：「是地户寡，河南怀、孟地狭民伙，可取自益。」遂兼有河内。 【神道碑。】 
　　壬子夏，入觐，受命征大理。至曲先脑而，夜宴羣下，公陈宋祖遣曹彬取南唐，敕无效潘美伐蜀嗜杀，及克金陵，未尝戮一人，市不易肆，以其主归。明日早行，上据鞍呼曰：「汝昨夕言曹彬不杀者，吾能为之，吾能为之！」公马上贺曰：「圣人之心，仁明如此，生民之幸，有国福也。」明年，大师及城，饬公尽裂橐帛为帜，书止杀之令，分号街陌。由是其民父子完保，军士无一人敢取一钱直者。 【神道碑。】 
　　上驻六盘，公疾，居关中，教使劝农，身至八州诸县，谕上重农之旨。凡今关中桑成列者，皆所训植。 【神道碑。】 
　　丙辰，公入见。或谗王府得中土心，帝遣阿蓝答儿大为勾考，置局关中，推集经略宣抚官吏，下及征商无遗，罗以百四十二条，曰：「俟终局日，入此罪者惟刘、史两万户以闻，余悉不请以诛。」上闻不乐。公曰：「帝君也兄也，吾弟且臣，事难与较，远将受祸。未若尽是邸妃主以行，为久居谋，疑将自释。」上遣使以来觐告，时帝在河西，不信，曰是心异矣，曰来诈也。再使至，诏许驰二百，乘传弃辎重先。及见，天颜始霁，大会之次，上立酒樽前，帝酌之，拜退复坐，及再至，又酌之，三至，帝泫然，上亦泣下，竟不令有所白而止。勑罢关西钩考，废行部安抚、经畧、宣抚、都漕诸司。 【神道碑。】 
　　帝即大位，立十道宣抚使，诸侯惟严忠济为强横难制，乃以公为东平。至治郡，置劝农、检察二人以监之，推物力以均赋役，罢铁官。 【神道碑。】 
　　二年，拜太子太师，公曰：「皇太子未立，安可先有太师？」还制中书。 【神道碑。】 
　　改大司农，公奏：「在太宗世，诏孔子五十一代孙元措仍袭封衍圣公，卒，其子与族争求嗣，为讼及潜藩，帝时曰：『第往力学，俟有成德达才，我则官之。』又闻曲阜有太常雅乐，命东平守臣辇其歌工、舞郎与乐色、俎豆、祭服至日月山，帝亲临观，饬东平守臣，员阙充补，无辍肆习。臣宣抚东平，尝闵先圣大贤之后，诗书不通，义理不究，与凡庶等，版洛士杨庸选孔、颜、孟三族诸孙俊秀者，授之经而学夫礼。盍真授庸教官，以成国家育才待聘风动四方之美。又详议王镛炼习故实，宜令提举礼乐，庶其岁久不致崩坏。」皆从之。 【神道碑。】 
　　诏赴中书议事，谋定朝格，其勉谕曰： 【其勉谕曰　「其」聚珍本与元史本传均作「且」。】 「姚某辞避台司，朕甚嘉焉。省中庶务，须赖一二老成同心图赞，仰与左三部尚书刘肃，往尽乃心，其尚无隐。」条成，与丞相史忠武公奏之，帝深嘉纳。 【神道碑。】 
　　李璮召其质子彦简窃归，反有迹矣。帝问：「卿料如何？」对曰：「使璮乘吾北征之衅，留后兵寡，濒海捣燕，闭关居庸，惶骇人心，为上策；与宋连和，负固持久，令数扰边，使吾罢于奔救，为中策；如出兵济南，待山东诸侯应援，此成擒耳。」帝曰：「若是，贼将何出？」对曰：「出下策。」 【神道碑。】 
　　三年，平章王文统伏诛，西域之人为所压抑者，伏阙羣言：「回回虽时盗国钱物，未若秀才敢为反逆。」帝曰：「在昔潜藩，商订天下人物，亦及文统，姚公茂言：『此人学术不纯，以游说干诸侯，他日必反。』去年，窦汉卿上书累数千言，亦发其必为乱首。秀才岂尽皆斯人然！」文统之相，参政商公挺实誉之，至是，费寅以九事中时恚忌，讼商公为文统西南之朋，引陕西郎中赵良弼为征，幽商公上都，以良弼多智略，疑为文统流亚，械击于狱。会遣阿脱行院成都而无辅行，俾省择人，公奏：「惟商挺可。陛下宽其前罪，责成斯行。」遂出而遣之。公又奏：「方践阼之初，非良弼诇事关中，恐后事会，宁身负矫擅诛东、西川两帅之罪，以宽陛下西顾之忧，推是为心，忠纯皎然，安得与文统蓄异志者比。」 【安得与文统蓄异志者比　「比」字原脱，据明钞本、聚珍本及上引元文类补。】 帝悟，出之。 【神道碑。】 
　　四年，拜中书左丞。至元之元，出省臣三，罢世侯，置牧守，迁转河东、山西、河南、山东官吏，公行省河东、山西，明年而归。 【神道碑。】 
　　或言中书政事大坏，帝怒，大臣罪有入不测者。公上言：「太祖开创，跨越前古，施治未遑。自后数朝，官盛刑滥，民困财殚。陛下天资仁圣，自昔在潜，听圣典，访老成，日讲治道。如邢州、河南、陕西皆不治之甚者，为置安抚、经略、宣抚三司，其法选人以居职，颁俸以养廉，去污滥以清政，劝农桑以富民，不及三年，号称大治。诸路之民望陛下之治己，如赤子之求母。先帝陟遐， 【先帝陟遐　「先帝」原作「光启」，据北图藏元刻本、明钞本、清影元钞本、清钞本、聚珍本及上引元文类、元史卷一五八本传改。】 国难并兴，天开圣人，缵承大统，即用历代遗制，内立省部，外设监司。自中统至今五六年间，外侮内叛，继继不绝，然能使官离债负，民安赋役，府库粗实，仓廪粗完，钞法粗行，国用粗足，官吏转换，政事更新，皆陛下克保祖宗之基，信用先王之法所致。今陛下于基业为守成，于治道为创始。正宜息圣心，答天心，结民心，睦亲族以固本，建储副以重祚，定大臣以当国，开经筵以格心，修边备以防虞，蓄粮饷以待歉，立学校以育才，劝农桑以厚生，是可以光先烈，成帝德，遗子孙，流远誉。以陛下才略，行此有余。迩者伏闻聪听日烦，朝廷政令，日改月异，如始栽之木，生而复移，既架之屋，起而复毁。远近臣民，不胜战惧，惟恐大本一废，远业难成，为陛下之后忧，国家之重害。」帝恚为释。 【神道碑。】 
　　十年，拜昭文馆大学士，详定礼仪事。其年，襄阳下，初议大举，公奏：「如求大将，非右丞相安童、同知枢密院事伯颜不可。」七月，伯颜陛辞，付勑书：「惟逆战者如军律，余止杀掠。古之善取江南者，惟曹彬一人。汝能不杀，是亦一彬也。」既济江下鄂，使至，夜召见公，帝忧见色，曰：「自太祖戡定天下，列圣继之，岂固存之令久帝制南国耶？盖天命未绝。朕昔济江而家难作，天不终此，大惠而归。今伯颜虽济江，天能终此与否，犹未可知。是家三百年天下，天命未在吾家先在于彼，勿易视之。其有事宜，可书以进。」公言：「严兵守鄂，无使荆阃断阳罗渡，先遣使责负岁币、留行人之罪。」明年，公又言：「由陛下降不杀虏之诏，伯颜济江，兵不踰时，西起蜀、川，东薄海隅，降城三十，户踰百万，自古平南，未有若此之神捷者。然自夏徂秋，一城不降，皆由军官不思国之大计，不体陛下之深仁，利财剽杀是致。降城四壁之外，县邑丘虚，旷土无民，国将安用？比闻扬州、焦山、淮安人殊死战，我虽克胜，所伤亦多。宋之不能为国审矣，而临安未肯轻下，好生恶死，人之常情，盖不敢也，惟惧吾招徕止杀之信不坚，诈其来耳。宜申遣公干官，专辅伯颜，宣布止杀之诏，有犯令者，必诛无赦。若此，则赏罚必立，恩信必行，圣虑不劳，军力不费。老氏有曰：大兵之后，必有凶年，疾疫随之，军虽不试，而民止得其半。况今民去南亩，来岁之食将安所仰？帕手腰刀，必唱为乱，袒臂一呼，数十万众不难集也，壁山栅水，卒未易平。是一宋未亡，复生一宋。又南方官府，以情破法，鞭背文面，或盛竹络投诸江中。又盐铁酒酤榷自汉代，其后因之不废，今方新附，若复征之，人必离散。」制曰：「鞭背黥面，及诸滥刑，宜急除之，榷酤后议。」 【神道碑。】 
　　十三年，拜翰林学士承旨。宋平，凡其侍从之臣，以士子入见者，必令见公，询其学行而官之。 【神道碑。】 
　　十四年，上以自九月不雨至于三月，问可以惠利斯民者，公曰：「靡谷之多，无若醪醴曲糵，京师列肆百数，日酿有多至三百石者，月已耗谷万石，百肆计之，不可胜筭；与祈神赛社，费以不赀，宜悉禁绝。」从之。 【神道碑。】 
　　公天质含弘而仁恕，恭敏而勤俭。理生惟务本实，不事末作。未尝疑人欺己，有负其德，亦不留怨胷中。忧患之来，不见言色。有来即谋，必反复忠告，惟恐吾言之不尽。及秉笔中书，或咎公独遗门墙故人， 【或咎公独遗门墙故人　「遗」北图藏元刻本、清影元钞本、清钞本均作「遣」。】 
　　公曰：「用人威权，当出天子。果若贤才，乌避不闻。其锁尾者，乌敢藉权树亲宾市私恩乎！」 【神道碑。】 

　　○左丞许文正公（衡） 

　　左丞许文正公 

　　卷八之三 【卷八之三　「三」原作「二」，据本书目录改。】 

　　公名衡，字仲平，怀庆河内人。金大安己巳，生于河南新郑寓舍。壬辰，北渡，隐居大名。迁居于卫。甲寅，京兆宣抚使廉公奉潜藩命来征。乙卯，授京兆提学，辞不受。中统元年五月，应召北上。二年五月，授太子太保，力辞不受，改国子祭酒。九月，以疾辞归。三年九月，应召北上。至元元年正月，辞归。二年十月，应召北上，诏入省议事。四年正月，辞归。十一月，应召北上。六年，奏定官制。七年正月，拜中书左丞，力辞，不允。八年四月，改集贤大学士、兼国子祭酒。十年七月，以迁葬辞归。十三年七月，应召北上，修授时历。十五年三月，授集贤大学士、兼教领太史院事。十七年春，历成。八月，辞归。十八年三月，薨，年七十三。皇庆二年，诏与宋儒周、程、张、邵、司马、朱、张、吕九人从祀夫子庙廷。 
　　先生幼有异禀，赋性端悫，与羣儿嬉，即画坐作进退周旋之节，羣儿莫敢犯。年七八岁，受学于乡师。时国家多事，学校废弛，惟农隙之际，下第老儒会闾里正句读，以糊口尔。先生凡三易师焉，所授书辄不忘。尝问其师曰：「读书欲何为？」师曰：「应举取第尔。」曰：「如此而已乎？」师大奇之。每从质句读训解，必问其旨义。师辞于父母曰：「此儿颖悟非常，它日必有过人者。流离之际，吾聊以遣日，岂能为之师乎！」父母固请，而师卒遁去。乱后，先生知三师皆遇难而无后，每岁时设位祭之终身。 【祭酒耶律公撰考岁略。又云：先生十余岁时，有道士欵其门，谓父母曰：「此儿骨清而神全，目光射人，当谨视之。苟非名冠天下，即当神游八表，驰骋方外者也，人间富贵不足道耳。但两颧颇暗，清节有余而安逸不足。惜乎父母俱不得见之。」】 
　　时岁饥，民食橡栗，或易子而食。先生闻人有书，即往求观。父母危之，每与俱往，人厌其迂。 【考岁略。】 
　　时民间徭戍繁迫，舅氏适典县史，先生从授吏事，参摭名议，考求立法用刑之原。久之，以应办宣宗山陵，州县追呼旁午，代舅氏分办，因见执政，执政方怒，舅氏不敢见，及见先生应对，则以温言抚慰。及还，叹曰：「民不聊生，而事督责以自免，吾不为也。」遂不复诣县，而决意求学。 【考岁略。】 
　　是时，国日以蹙，民皆转徙，无从师授，亦无书籍。父母知世将乱，因欲稍知占候之术，以为避难计，遂令与日者游。故于推步占候之家，见尚书疏义，皆散乱毁缺，先生凡三往，就宿其家，皆手录之。由是刻意坟典，考求古者为治为学之序，操心行己之方，一言一行必质诸书。故虽乱离之际，人亦稍稍从学焉。 【考岁略。】 
　　乱后，先生隐居于魏。时窦默子声以针术得名，累被朝廷征访，亦隐于魏，最知敬先生，每相遇，则危坐终日，出入经传，泛滥释、老，下至医药、卜筮、诸子百家、兵刑、货殖、水利、算数之类，靡不研究。雪斋姚枢公茂方以道学自任，闻先生苦学力行，因过魏相与聚居，剖微穷深，忘寝与食。 【考岁略。】 
　　壬寅，雪斋隐苏门，传伊洛之学于南士赵仁甫，先生即诣苏门访求之，得伊川易传，晦庵论、孟集注，中庸、大学章句、或问、小学等书，读之，深有默契于中，遂一一手写以还。聚学者谓之曰：「昔所授受，殊孟浪也。今始闻进学之序，若必欲相从，当悉弃前日所学章句之习，从事于小学，洒扫应对，以为进德之基。不然，当求他师。」众皆曰：「唯。」遂悉取向来简帙焚之，使无大小，皆自小学入。先生亦旦夕精诵不辍，笃志力行，以身先之，虽隆冬盛暑不废也。诸生出入，惴栗惟谨。客至，则欢然延接，使之恻然动念，渐濡善意而后出。 【考岁略。】 
　　己酉，先生年四十一，自得伊洛之学，氷释理顺，美如刍豢。尝谓：「终夜以思，不知手之舞足之蹈。」是岁，有读易，私言先生于书于易尤多致力。然每学者请问，则必使之从事于小学，卒未尝以此语之也。 【考岁略。　又耶律公国学事迹云：「先生自得小学书，则主于此书，以开导学者。尝寄其子书曰：「小学、四书，吾敬信如神明然。能明此， 【吾敬信如神明然能明此　「然」北图藏元刻本、清影元钞本均作「照」。】 它书虽不治可也。」】 
　　庚戌春，先生力疾还乡里，过卫，闻怀之政犹苛虐，遂止苏门，与雪斋相比，以便讲习，且为还乡之渐。辛亥，雪斋赴征，先生独处苏门，始有任道之意。 【考岁略。】 
　　甲寅，王府征教授京兆，逊于大名，使者访焉，遂偕往。乙卯，廉公希宪宣抚关中，奏拟授先生京兆提学，仍给月俸，力辞不受，往返凡六七，不能强也。 【考岁略。】 
　　庚申，上正位宸极，应诏北行。至上都，入见，问所学，曰：「孔子。」问所长，曰：「虚名无实，误达圣听。」问所能，曰：「勤力农务，教授童蒙。」问科举何如，曰：「不能。」上曰：「卿言务实，科举虚诞，朕所不取。」七月，还燕。 【考岁略。】 
　　辛酉三月，应召至上都，时王文统秉政，深忌雪斋诸公，以先生素无因缘而弗惮也。及窦公力排其学术之非，必至误国，文统始疑先生唱和其说。五月，授雪斋太子太师，窦公太子太傅，先生太子太保，外佯尊之，内寔不欲备顾问也。窦公既以言文统不中，欲依春宫以避祸，先生独以为不可，曰：「姑舍其不安于义者，且以一事言之。如中古以来，师傅与太子相见，则就西位东向，太子东位西向，公能为此事否？不然，是师道自我而亡也。」雪斋亦赞其说，相与怀麻力辞于阙下，凡数日，始从其请。由是改授雪斋大司农，窦公翰林侍讲学士，先生国子祭酒。既拜命，以疾辞。九月，得告南还，仍奉旨教授怀孟路子弟。 【考岁略。】 
　　壬戌九月，召至大都。先生居都下也，假馆于道庵中，凡权贵豪右延请，皆不往，惟姚、窦二公时时相过，始终如一。 【考岁略。】 
　　中书左丞张公仲谦，由大名宣抚复入中书，好善最笃，自初见先生，屡请执弟子礼，先生拒之而止，一时贤俊多所荐拔，凡中原士夫颇依赖之。而公亦以复古进贤为己任，每先生进退之际，必往返导达上意，挽之留之，冀有以不屑去也。然性褊数忤幸臣，故被谴责，至是遣人求言，先生贻书曰：「吊者在门，庆者在闾，一倚一伏，孰知其初？君子存诚，克己就义，始若甚难，终知甚易。可委者命，可凭者天，人无率尔，事不偶然。舍苗不耘，固为有害，助而揠之，其害愈大。既征于色，又发于声，天道无他，庸玉汝成。」 【考岁略。】 
　　至元元年正月，恳辞还怀州。六月，迅雷起中堂，时卜筑于此而未迁也。先生与一二从者视役其下，雷雨骤至，火光满室，墁匠从者皆昏仆，而先生弗动也。 【考岁略。】 
</div>
    <div class="pagination">
<a href="元朝名臣事略_page7.html">上一页</a><span>...</span><a href="元朝名臣事略_page3.html">3</a><a href="元朝名臣事略_page4.html">4</a><a href="元朝名臣事略_page5.html">5</a><a href="元朝名臣事略_page6.html">6</a><a href="元朝名臣事略_page7.html">7</a><span class="current-page">8</span><a href="元朝名臣事略_page9.html">9</a><a href="元朝名臣事略_page10.html">10</a><a href="元朝名臣事略_page11.html">11</a><a href="元朝名臣事略_page12.html">12</a><a href="元朝名臣事略_page13.html">13</a><span>...</span><a href="元朝名臣事略_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
