<!DOCTYPE html>
<html>
<head>
    <meta charset="UTF-8">
    <title>宋元学案 - 第 404 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 404 页/共 437 页</h1>
    <div class="content">　　修撰鲍先生颍（见上《师山门人》。）

　　◆伯原家学

　　修撰鲍先生颎

　　鲍先生葆（并见《师山门人》。）
 卷九十五　萧同诸儒学案（全氏补本）
　　萧同诸儒学案　（全祖望补本）

　　萧同诸儒学案表

　　萧　　　　　　　　　孛朮鲁翀　　　　　（子）远

　　（附师萧克翁。）　　　窦伯辉

　　吕思诚　　　　　　　　和希文

　　（附翟彝。）

　　第五居仁

　　贾仲元（并见《庵门人》。）

　　同恕　　　　　　　　　第五居仁

　　（并晦翁续传。）　　　贾仲元　　　　　　　石伯元

　　韩择

　　侯均

　　（并勤斋同调。）

　　赵世延

　　（庵同调。）

　　----

　　萧同诸儒学案序录

　　祖望谨案：有元立国，无可称者，惟学术尚未替，上虽贱之，下自趋之，是则洛、闽之沾溉者宏也。如萧勤斋、同庵辈，其亦许、刘之徒乎！述《萧同诸儒学案》。（梓材案：是卷亦谢山所特立，所以归元儒之未详师承者。）

　　◆晦翁续传

　　贞敏萧勤斋先生

　　萧，字惟斗，陜西奉元人。自儿时，性至孝。初出为府史，语当道不合，即引退。读书南山者三十年。制一革衣，由身半以下，及卧，辄倚榻玩诵不少置，学者及其门请业日众。世祖分王秦，辟先生与韩择同侍秦邸，以疾辞。授陜西儒学提举，不赴。省宪大臣即其家具宴，使从史先诣先生舍。时先生方汲水灌园，从史固不识也，使饮马，姑应之自若。少顷，冠带出迎客，从史惧，伏地谢罪，亦殊不屑意。后累以集贤直学士、国子司业、集贤侍读学士征，皆不起。武宗嗣位，拜太子右谕德，扶病至京，入觐东宫，书《酒诰》为献，以朝廷时尚酒也。寻解去。或问其故，曰：「礼，东宫东面，师傅西面，此礼今可行乎﹖」再除集贤学士、国子祭酒，疾作，固辞归。卒年七十八，赐谥贞敏。先生教人，必自《小学》始。为文辞，立意精深，言近旨远，侯均尝谓：「元有天下百年，惟萧惟斗为识字人。」所著有《三礼说》、《小学标题驳论》、《九州岛志》及《勤斋文集》行世。（从黄氏补本录入。）

　　文贞同庵先生恕

　　同恕，字宽甫，其先太原人。五世祖迁秦中，遂居奉元。家世业儒，同居二百口

　　，无间言。先生年十三，以《书经》魁乡校。世祖至元间，朝廷始分六部，选名士为吏属，关陜以先生贡礼曹，辞不行。仁宗践阼，即其家拜国子司业，使三召，不起。西台侍御史赵世延，即奉元置鲁斋书院，以先生领教事，先后来学者以千计。延佑设科，再主乡试，人服其公。六年，召为左赞善大夫。明年，移疾归。文宗天历初，拜集贤侍读学士，以老辞。其学由程、朱溯孔、孟，务贯浃事理，以利于行。平居，虽大暑，不去冠带。时祀斋肃详至。尝曰：「养生有不备，事犹可复，追远有不诚，是诬神也，可逭罪乎！」聚书数万卷，扁所居曰庵。时萧惟斗居南山下，亦以道高当世，入城，必主先生家，士论称之曰萧、同。卒年七十八，追封京兆郡侯，谥文贞。所著《庵集》二十卷。（同上。）

　　◆勤斋同调

　　征君韩先生择

　　韩择，字从善，与萧惟斗同邑。其教人，虽中岁后，必使自《小学》始。或疑为陵节勤苦，先生曰：「人不知学，白首童心。且童蒙所当知，而皓首不知，可乎﹖」世祖尝召之赴京，不起。其卒也，门人服缌麻者百余人。（同上。）

　　博士侯先生均

　　侯均，字伯仁，亦与惟斗同邑。少孤，独与继母居，卖薪以给奉养。积学四十年，群经百氏无不淹贯。每读书，必熟诵乃已。尝言：「人读书不及千，终于己无益。」名震关中，用荐起太常博士。后以上疏忤时相意，不待报即归。（同上。）

　　◆庵同调

　　文忠赵先生世延

　　赵世延，字子敬，其先雍古族人，居云中北边。祖按竺迩，幼孤，鞠于外大父朮要申，■为赵家，因氏为赵。后家成都。先生天资秀发，喜读书，究心儒者体用之学。弱冠，世祖召见，俾入枢密院御史台肄习官政。历拜平章政事。至顺元年，诏与虞集等纂修《皇朝经世大典》。至元改元，除奎章阁大学士、翰林学士承旨、鲁国公。明年卒，年七十七，谥文忠。先生历事九朝，历省台五十余年，负经济之资，而将之以忠义，守之以清介，饰之以文学，凡军国利病，生民休戚，知无不言，而于儒者名教，尤拳拳焉。（参史传。）

　　◆勤斋门人

　　文靖孛朮鲁菊潭先生翀（附师萧克翁、子远。）

　　孛朮鲁翀，字子翚，顺阳人。状貌魁梧，不妄言笑。父居谦，辟掾江西。先生稍长，即勤学，从新喻萧克翁学。已复从萧贞敏游。（梓材案：以上二十八字，从黄氏补本节入。）其为学一本于性命道德，文章典雅，深合古法。累官集贤直学士，兼国子祭酒。时诸生素已望先生，至是，私相欢贺。先生以古者教必有业，退必有居，遂作屋四区，以居学者。诸生积分，有六年未及释褐者，先生至，皆使就试而官之。卒，封南阳郡公，谥文靖。有文集六十卷。子远，字明道，以荫调秘书郎，转襄阳县尹。未行，南阳贼起，明道以忠义自奋，倾财募丁壮，得千余人，与贼拒战，俄而贼大至，遂被害。

　　（梓材谨案：先生传向列《北方学案．鲁斋门人》中，而不详师承，黄氏补本则详之，故合订之，以入是卷。）

　　忠肃吕先生思诚（附翟彝。）

　　吕思诚，字仲实，平定州人。母冯氏，梦文昌星而生，目有神光，见者异之。及长，从萧勤斋学治经。已而入国子学为陪堂生。擢泰定元年进士，授同知辽州事，改景州蓨县尹。刻孔子像，令社学祀事。有翟彝者，自其大父因河南乱，被掠为人奴，岁纳丁粟以免作。先生知彝力学，召其主与之约，终彝身粟三十石，仍代之输，彝得为良民。累擢国子监丞，升司业，拜监察御史大夫，出佥广西廉访司事。移浙西。达识帖睦尔时为南台御史大夫，与江浙省臣有隙，嗾先生劾之，先生曰：「吾为天子耳目，不为台臣鹰犬也。」不听。已而闻行省平章应吉贪墨，浙民多怨之，先生奏疏其罪，流之海南。复召为国子司业，历迁河东廉访使。未几，召为集贤侍读学士，兼国子祭酒。官至光禄大夫、大司农。卒年六十五。先生三为祭酒，一法许文正之旧，诸生从化，后多为名士。尝病古注疏太繁，魏鹤山删之太简，将约其中以成书，不果。有文集若干卷、《两汉通纪》若干卷。谥忠肃。（参史传。）

　　静安第五先生居仁

　　贾先生仲元（并见庵门人。）

　　◆庵门人

　　静安第五先生居仁

　　第五居仁，字士安，□□人。幼师萧惟斗。弱冠从同氏受学，博通经史。躬率子弟力农，学徒满门。尝行田间，遇有窃其桑者，先生辄避之。乡里高其行谊，率多化服。游其门者，皆学明行修。卒之日，门人私谥静安先生。（从黄氏补本录入。）

　　贾先生仲元

　　贾仲元，□□人。学于萧贞敏公、同文贞公，一出于正者也。（参《王忠文集》。）

　　◆菊潭门人（勤斋再传。）

</div>
    <div class="pagination">
<a href="宋元学案_page403.html">上一页</a><span>...</span><a href="宋元学案_page399.html">399</a><a href="宋元学案_page400.html">400</a><a href="宋元学案_page401.html">401</a><a href="宋元学案_page402.html">402</a><a href="宋元学案_page403.html">403</a><span class="current-page">404</span><a href="宋元学案_page405.html">405</a><a href="宋元学案_page406.html">406</a><a href="宋元学案_page407.html">407</a><a href="宋元学案_page408.html">408</a><a href="宋元学案_page409.html">409</a><span>...</span><a href="宋元学案_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
