<!DOCTYPE html>
<html>
<head>
    <meta charset="UTF-8">
    <title>宋元学案 - 第 136 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 136 页/共 437 页</h1>
    <div class="content">　　心本一。支离而去者，乃意耳。

　　（梓材谨案：此下有一条，移入《刘李诸儒学案》。）

　　「听其言也厉」，须是有力。某寻常才觉心不在时，语便无力。

　　气能动其心。和其气，所以和其心也。喜怒哀乐失其节，皆是病。

　　或问：「天下多少事，如何见得是处﹖」曰：「穷理便见得。事不胜穷，理则一也。」

　　富贵利达，今人少见出脱得者，所以全看不得，难以好事期待也。非是小事，切须勉之！透得名利关，便是小歇处，然须藉穷理工夫。至此，方可望有入圣域之理。不然，休说。

　　宗羲案：上蔡在程门中英果明决。其论仁，以觉，以生意；论诚，以实理；论敬，以常惺惺；论穷理，以求是。皆其所独得，以发明师说者也。朱子言其杂禅见解，大端有三：谓：「洒扫应对只是小子之始学，上蔡不合说得大了，将有不安于其小者。」夫必知其中有所谓大者，方安为之。程子云：「道无精粗，言无高下。」此与上蔡之言何殊﹖必曰道理有小有大，是道有精粗，言有高下也。谓：「知觉得应事接物底，如何唤做仁﹖须是知觉那理，方是。」夫觉者，澄然无物，而为万理之所从出。若应事接物而不当于理，则不可谓之觉矣。觉外求仁，是觉者一物，理又一物，朱子所以终身认理气为二也。谓：「上蔡说先有知识，以敬涵养，似先立一物了。」夫上蔡此言，亦犹《识仁篇》所云「识得此理，以诚敬存之而已」，盖为始学者言，久之则敬即本体，岂先有一物哉﹖其言语小有出入则或有之，至谓不得其师之说，不敢信也。（以上黎洲原本。）　

　　只如喜怒，须逐日消磨。任意都是人欲。（补。）

　　（梓材谨案：谢山补录本四条，其三条移入《百源学案》。）

　　论语解序

　　天下同知尊孔氏，同知贤于尧、舜，同知《论语》书弟子记当年言行，不诬也。然自秦、汉以来，开门授徒者，不过分章析句尔。魏、晋而降，谈者益稀。既不知读其书，谓足以识圣人心，万无是理。既不足以知圣人心，谓言能中伦，行能中虑，亦万无是理。言行不类，谓为天下国家有道，亦万无是理。君子于此，盍阙乎﹖盖溺心于浅近无用之地，聪明日就雕丧，虽欲读之，顾不得其门而入也。圣人辞近而指远，辞有尽，指无穷，有尽者可以索之于训诂，无穷者要当会之以神。譬之观人，他日识其面，今日见其心，在我则改容更貌矣，人则犹故也。为是故难读。今试以读此书之法语诸君焉：勿以为浅近而忽，勿以为太高而惊，勿以为简我而忿且怒，勿以为妄诞而直不信。圣人之言，不可以训诂形容其微意。今不复撰次成文，直以意之所到，辞达而已矣。盖此书存于世，论其切于用而收近效，则无之。与道家使人精神专一之学，西方见性之说，并驾争衡，孰全孰驳，未易以口舌争也。谈天语命，伟词雄辩，使人可骇可慕，曾不如庄周、列御寇曼衍之言。笼络万象，葩华百出，读之使人斖斖不厌，曾不如班、马雄深雅健之文。正名百物，分辨六气，区味别性，可以愈疾引年，曾不如黄帝、岐伯之对问，神农之药书。可以资听讼折狱，可以饰簿书期会，曾不如申、韩之刑名。陶冶鹿思，模写物态，曾不如颜、谢、徐、庾流连光景之诗。以至神怪卜相之书，书数博奕之技，其皆可玩，获售于人，而此书乃一无有也。欲使敏秀豪俊之士留精神于其间，几何其不笑，且受侮与！邈乎希声，一唱而三叹，谁其听之！淡乎无味，酒玄而俎腥，谁其嗜之！虽家藏人有，不委尘埃者几希矣！余昔者供洒扫于河南夫子之门，仅得毫厘于句读文义之间，而益信此书之难读也。盖「不学操缦，不能安弦；不学博依，不能安诗；不学杂服，不能安礼」；唯近似者易入也。彼其道高深溥博，不可涯涘如此，傥以浅智窥之，岂不大有径庭乎﹖方其物我太深，胸中矛戟者读之，谓终身可行之恕诚何味。方其胁肩谄笑，以言餂人者读之，谓巧言令色宁病仁。未能素贫贱而耻恶衣恶食者读之，岂知饭疏食、饮水、曲肱而枕之未妨吾乐。注心于利，未得而已，有颠冥之患者读之，孰信不义之富贵真如浮云。过此而往，益高深矣，可胜数哉！是皆越人视秦人之肥瘠也。唯同声然后相应，唯同气然后相求。是心与是书，声气同乎﹖不同乎﹖宜其卒无见也。是书远于人乎﹖人远于书乎﹖盖亦弗思尔矣！能反是心者，可以读是书矣。孰能脱去凡近，以游高明，莫为婴儿之态而有大人之器，莫为一身之谋而有天下之志，莫为终身之计而有后世之虑，不求人知而求天知，不求同俗而求同理者乎﹖是人虽未必中道，然其心当广矣，明矣，不杂矣，其于读是书也，能无得乎﹖当不唯念之于心，必能体之于身矣。油然内得，难以语人，谓圣人之言真不我欺者，其亦自知而已矣。岂特虑思之效，乃力行之功。至此，盖书与人互相发也。及其久也，习益深，行益着，知视听言动盖皆至理，声气容色无非妙用，父子君臣岂人能秩序，仁义礼乐岂人能强名，心与天地同流，体与神明为一，若动若植，何物非我，有形无形，谁其间之。至此，盖人与书相忘也。则向所谓「辞近而指远」者，可不信乎﹖宜其贤者识其大者，不贤者识其小者。好恶取舍，人相辽也。学者傥以此言为可信，则亦何达之有！以为无隐乎尔，则天何言哉，夫子之言性与天道，不可得而闻也。以为有隐乎尔，则四时行焉，百物生焉，夫子之文章可得而闻也。是岂真不可得而闻哉！《诗》云「鸢飞戾天，鱼跃于渊」，此天下之至显，圣人恶得而隐哉﹖所谓「无行而不与二三子者」也。「上天之载，无声无臭」，此天下之至赜，圣人亦恶得而显哉﹖宜其二三子为有隐乎我者也。知有隐、无隐之不二者，舍此书其何以见之哉！知有隐、无隐之不二者，岂非闳博明允君子哉！诸君可无意于斯乎﹖

　　附录

　　上蔡初造程子，程子以客肃之，辞曰：「为求师而来，愿执弟子礼。」程子馆之门侧，上漏旁穿，天大风雪，宵无烛，昼无炭，市饭不得温，程子弗问，谢处安焉。踰月，豁然有省，然后程子与之语。

　　先生习举业，已知名，往扶沟见明道受学，甚笃。明道一日谓之曰：「尔辈在此相从，只是学某言语，故其学心口不相应。盍若行之！」请问焉，曰：「且静坐。」

　　（梓材谨案：此条据《伊川语录》补足，末有「伊川每见人静坐，便叹其善学」十二字，以入伊川《附录》，不赘。）

　　朱公掞以谏官召，过洛见伊川。先生在坐，公掞不语。」伊川指先生谓之曰：「此人为切问近思之学。」

　　谢子与张绎说：「某到山林中静处，便有喜意，觉着些不是。伊川曰：「人每至佛庙神殿处便敬，何也﹖只是每常不敬，见彼乃敬。若还常敬，则到佛殿庙宇，亦只如此。不知在闹处时，此物安在，直静处乃觉。」绎言：「伊云只有这些子已觉。」伊川曰：「这比旧时杀长进。这些子已觉，固是。若谓只有这些子，却未敢信。」

　　谢子见河南夫子，辞而归，尹子送焉，问曰：「何以教我﹖」谢子曰：「吾徒朝夕从先生，见行则学，闻言则识。譬如有人服乌头者，方其服也，颜色悦泽，筋力强盛。一旦乌头力去，将如之何﹖」尹子反，以告夫子。夫子曰：「可谓益友矣！」

　　胡文定云：先生初以记问为学，自负该博，对明道举史书，不遗一字。明道曰：「贤却记得许多，可谓玩物丧志！」谢闻之，汗流浃背，而发赤。明道却云：「只此便是恻隐之心。」及看明道读史，又却逐行看过，不差一字，谢甚不服。后来省悟，却将此事做话头，接引博学进士。

　　先生为学，作课簿，以记日用言动视听之是礼与非礼者。又旧多恐惧，尝于危阶上习以消之。

　　手柬胡文定曰：儒异于禅，正在下学处。颜子工夫，真百世轨范，舍此应无入路，无住宅，三二十年不觉便虚过了。

　　又曰：《春秋》大约如法家断例也，折以中道耳。恐因是及中庸，因「中」有「权」与「取两者之中」之说。

　　又曰：进学加功处，若欲少立得住，做自家物，须要自用法术，乃可得之。

　　又曰：某缘早亲有道，复为克己之学，遂于世味若存若亡。昨经忧患，仕意寖薄矣。

　　胡子问：「矜字罪过，何故恁地大﹖」谢子曰：「今人做事，只管要夸耀别人耳目，浑不关自家受用事。有底人食前方丈，便向人前吃，只疏食菜羹，却去房里吃，为甚恁地﹖」

　　冯忠恕闻陈叔易言伊川尝许良佐有王佐才，以是质于和靖。和靖曰：「先生无此语。先生晚年，显道授渑池令，来洛见先生，留十余日。先生谓焞，如见显道，试问比来所得如何，焞即往问焉。显道曰：『良佐每常闻先生语，多疑惑。今次见先生，闻先生语，判然无疑。所得如此。』具以告先生，先生曰：『某见得他也是如此。』虽甚喜之，但不闻此语耳。」（《记善录》。）

　　论颜子「具体而微」者，合下来有恁地气象，但未彰着耳。孟子强勇，以身任道，壁立万仞，谁敢正觑看！非孟子恁地手脚，也撑拄此事不去。虽然，犹有大底气象，未能消磨得尽。不然，藐大人等语言不说出来。孔子云：「事君尽礼，人以为谄。」当时诸国君相，怎生当得他圣人恁地礼数。是他只管行礼，又不与你计较长短，与上大夫言便誾誾，与下大夫言便侃侃，冕者瞽者，见之便作，过之便趋。盖其德全盛，自然到此，不是勉强做出来。与孟子全别。

　　监西京竹木场，朱子发自太学与弟子权往谒之。坐定，子发曰：「震愿见先生久矣！今日之来，无以发问，乞先生教之。」先生曰：「好！待与贤说一部《论语》。」子发私念，日刻如此，何由亲款其讲说﹖已而具饮，酒五行，只说他话。及茶罢，乃掀髯曰：「听说《论语》！」首举「子见齐衰者」一章，又举「师冕见」一章：「夫圣人之道，无微显，无内外，由洒扫应对进退而上达。夫道，一以贯之。一部《论语》，只恁地看。」

　　朱子曰：上蔡说仁说觉，分明是禅。

　　又曰：《论语》上蔡解极多，看得见时，他只有一两个紧要底字。

　　又曰：上蔡所见，透彻无隔碍处。

　　又曰：《上蔡语录》上卷极亲切，暇日试涵泳之，当自有味。不必广求，愈令随语生解，不得脱洒尔。

　　又曰：伊川之门，上蔡自禅门来，其说亦有差。

　　又曰：如今人说道，爱从高妙处说，便入禅去。自上蔡以来已然。

　　又曰：上蔡《论语》却有启发人处。虽其说或失之过，然识得理后，却细密商量，令平正也。

　　又曰：上蔡说孝弟非仁也。孔门只说「为仁」，上蔡却说「知仁」，只要见得此心，便以为仁。上蔡之说，一转而为张子韶，子韶一转而为陆子静。上蔡所不敢冲突者，子韶尽冲突；子韶所不敢冲突者，子静尽冲突。

　　又跋《语录》曰：先生学于程门，笃志力行，于诸公间所见最为超越。

　　问：「上蔡议论莫太过﹖」朱子曰：「上蔡好于事上理会，理却有过处。」

　　问：「人之病痛不一，各随所偏处去。上蔡才高，所以病痛在矜字﹖」朱子曰：「此说是也。然谢氏谓去得矜字，后来矜依旧未去。说道理好杨杨地。」

　　朱子又曰：上蔡大率张皇，不妥帖。

　　又曰：上蔡《观复斋记》中说道理，皆是禅底意思。观他说《复》，与伊川异，似以静处。如云「见此消息，不下工夫」之类，乃是谓儒佛不同，而所以不同，但是下截尔。龟山亦如此。

　　张南轩《与朱元晦书》曰：上蔡《论语解》偏处甚多，益知求道之难。

　　又《答刘宰书》曰：旧见谢上蔡谓「透得名利关，便是小歇处」，疑斯言太快，透名利关亦易事耳，如何便谓小歇处﹖年大更事，始知真透得诚未易。世有自谓能摆脱者，是犹未免为他碍着耳。前人之言不苟，类如此。用力乃知之。

　　又《答乔德瞻书》曰：惟二程先生说话完全精粹，其次则尹，又其次则杨，方到谢上蔡。后生何足以窥前辈，但讲论间又不可含糊。　

　　黄东发曰：上蔡信得命及，养得气完，力去矜夸，名利不得而动，殆为百世师可也。第因天资之高，必欲不用其心，遂为禅学所入。虽自谓得伊川一语之救，不入禅学，而终身常以禅之说证儒，未见其不入也。然上蔡以禅证儒，是非判然，后世学者尚能辨之。上蔡既没，往往羞于言禅，阴稽禅学之说，托名于儒，其术愈精，其弊又甚矣！

　　祖望谨案：慈溪黄氏驳正上蔡之说，尚有数条最精者。如云：「荆公作宰相，只吃鱼羹饭。拟除人不允，便乞去。是其养得气完也。奇特！」黄氏曰：「一言不合，即乞去，伊川以山林士召入，则可；荆公大臣也，如此乃执拗无礼耳！吃鱼羹饭，自是儒生之常，非要君子具。且血气何足尚而奇之！」如云：「四十万人死长平，可知皆是命，只被人眼孔小。」黄氏曰：「此正因禅以觉为仁，而尽扫除乍见孺子恻隐之心，故不自知其言不忍。杀人之事，岂宜眼孔大邪﹖」如云：「温公欲变法，伊川谓未可。未几变之，果纷纷不能定。」黄氏曰：「温公若不变新法，恐天下遂乱。其后纷纷，却是温公不久而薨故耳，未可以此少之。」如云：「荆公胜流俗之说，人能用此以行其所学，为补不细。」黄氏曰：「天下之理一也。荆公之说，既不可施之政，又岂可施之学﹖此其弊，盖自告子不动心来矣。」黄氏又曰：「《上蔡语录》第一条云，问学佛者欲免轮回，超三界，于意云何；于终一条云，总老尝问『默识』是识个甚，『无入不自得』是得个甚。以禅证儒，录者何人，而注意如此！」盖斥曾恬之妄也。

　　谢山《论上蔡应城事》曰：胡文定公为湖北提举时，上蔡知应城县，文定因自杨文靖公求书见之。既至湖北，遣人先致书。已而入境，上蔡不迎，吏民皆惊知县何慢监司。文定径修后进之礼入谒。愚谓文定之所以自处者是也，若上蔡，则执师道而过焉者也。夫监司者，天子所以莅有司。上蔡不为知县，则虽闭户可也，布衣之于显者，分不相干，而以道自重，固不必因监司而屈。既为知县。则监司之得而属我，乃天子属我于监司也。监司之问道于知县，为私交；知县之致礼于监司，为庸敬。故监司可忘其尊，而知县不得自倨其学。朱子谓上蔡既已得书，自亦难于出迎。然以知县迎监司，非必遽有贬于知县之学，乃为天子尊监司也。杨文元公当嘉定间知温州，有契家子以奉使至郡讥察，文元以天使礼出郊迎。使者以父执故，间道走州入客位。文元闻之，不敢入。往来传送数次，客固辞，主人固请，卒以宾主相见，当时以为各当其礼。斯其视夫上蔡之事，虽非一例，至于即此悟彼，则固有可以旁通者。或曰：「上蔡盖有感于师道之不立，而抗古谊而为之也。」然吾观文定自交上蔡以后，虽得其所学为多，究未尝在弟子之列也。然则上蔡之以师道自居，而岸然不修属吏之仪，揆之于礼，似尚有未安者。朱子以上蔡天资高，凡如此者，殆亦贤知之过与！

　　◆上蔡讲友

　　文肃游广平先生酢（别为《廌山学案》。）

　　文定胡武夷先生安国（别为《武夷学案》。）

</div>
    <div class="pagination">
<a href="宋元学案_page135.html">上一页</a><span>...</span><a href="宋元学案_page131.html">131</a><a href="宋元学案_page132.html">132</a><a href="宋元学案_page133.html">133</a><a href="宋元学案_page134.html">134</a><a href="宋元学案_page135.html">135</a><span class="current-page">136</span><a href="宋元学案_page137.html">137</a><a href="宋元学案_page138.html">138</a><a href="宋元学案_page139.html">139</a><a href="宋元学案_page140.html">140</a><a href="宋元学案_page141.html">141</a><span>...</span><a href="宋元学案_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
