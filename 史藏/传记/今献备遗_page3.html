<!DOCTYPE html>
<html>
<head>
    <meta charset="UTF-8">
    <title>今献备遗 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>今献备遗 - 第 3 页/共 7 页</h1>
    <div class="content">陈谔
陈谔字克忠初字一谔广东番禺人永乐六年举乡试入太学八年擢刑科给事中举劾权贵无所避每奏事大声如钟上令饿之数日奏对如故上曰是天生也每见呼为大声秀才尝言事忤旨命坎瘗奉天门外七日不死赦出还职寻升吏科都给事中一日率同列论事触上怒落职罚修象房同事者先治完降官去谔贫不能雇役躬治之甚力值驾至观象上问治屋者为谁谔前俯伏具道所以上怜之命复其官搏击愈甚十一年奉使云南擢顺天府尹政尚严察尝出行误冲皇太子驾太子诉于上上曰陈府尹是父母官竟不问其优假如此旣而执政者忌之出为湖广按察使洪熈改元谔先以忤亲王贬海盐知县上一日问左右大声官人何在宜置辅导使人得闻过乃授荆府长史多所匡益上赐以忠良鲠直四字示宠异焉宣徳三年与王不协迁鎭江府同知致仕归正统九年卒于家　　论曰陈公以犯颜敢谏屡濒于死赖文皇仁皇之明踬而复奋然竟龃龉坎壈其身惜哉
今献备遗卷十一
●钦定四库全书
今献备遗卷十二
（明）项笃寿 撰
陈洽
陈洽字叔远常州武进人也洪武中以荐为给事中奉命点军过目輙识其人再至辄笞之髙皇帝闻而嘉之赐金织衣一袭父以贞戍五开死洽去官走五开触瘴疠冐险五千里竟负骨归葬焉居亡何兵部尚书茹瑺荐洽才可大用诏起复授文选郎中文皇正位首擢为吏部右侍郎寻转左侍郎永乐乙酉迁大理卿丙戌交址黎季牦构逆命洽驰往调土兵三万人以佐大军交址平召还己丑交址余冦作乱仍命英国公张辅讨之而以洽叅赞机务遂擒简定而还时北人犯边上亲征洽承命同张辅练兵于塞外辛丑往鎭交址能辑和其民边人安之乙未还京师上嘉其功进兵部尚书丁酉复同丰城侯李彬镇交址兼掌布政按察司事宣徳元年黎利叛成山侯王通帅师讨贼洽仍叅赞焉是冬十一月八日通下令进兵洽请驻师石室县之沙河以觇贼强弱且陈方略通弗听麾兵渡河次宁桥大战良久洽奋马突入贼阵中欲生擒黎利身被数创而了无怖色旣而坠马左右争扶掖请还营曰主将且退走公何自苦如此洽张目叱之曰我朝廷大臣报国正今日可偷生邪左右皆溃散洽持戈直前手格杀数人大骂贼自刎而死事闻赠少保谥节愍官其子枢为刑科给事中兄济以布衣荐为赞善亦有名　　论曰交址在五岭外即古云蛮禹贡职方所不载汉武帝好大喜功始置交州国初陈氏首入贡髙皇帝因而羁縻之自黎贼构乱文皇帝命将三犂其庭复置郡县然卒有马骐之变得而复失陈洽两鎭其地皆有惠政竟抗节死难伤哉
刘子辅
刘子辅者江西庐陵人也永乐中自大学生擢监察御史巡按浙江三年按察使周新慎许可独贤子辅升广东按察使坐累左迁交址谅江知府子视交人交人爱之黎利叛攻图谅江旁郡县多陷没子辅与守将倡兵民死守者数月贼増兵攻城城中食且尽遂陷兵民尽死斗无一人降者子辅曰吾奉命守郡郡亡与亡义不可死贼手即自经死一子一妾皆先子辅死事闻赠叅政赐祭复其家时都指挥李任谅山知府易先政平知府何忠皆不屈死
邝埜
邝埜字孟质郴之宜章人也永乐中举进士癸巳拜监察御史南京钞法阻滞埜奉命往察擒市豪一二人还奏曰市人闻令皆震惧钞法今通矣上颔之而罢倭冦犯辽东埜往按问奏免戍守失律应死者百余人山海关吏卒邀陜行人以取财逃亡者受赇輙纵出境埜悉擒治抵罪丙申北京营建役者累万人多病上命埜视给医药埜躬履其地洁其秽污而时其药食病者多不死戊戌石州人诣阙下告变言州人与陜人羣聚千余人谋不轨上擢埜为陜西按察副使经理其事且议用兵埜至察其诬具以闻有诏勿问而诛其造诬者宣徳己酉陜饥华亭宜川尤甚公私匮竭乃移旁县粟赈焉羸病不能兴者官为粥食之正统改元拜兵部左侍郎时西鄙有警尚书往视师埜独任事上奇其才命除其戎籍示宠异焉己未京师淫雨坏官民庐舍埜奏曰此阴气为沴兵阴也皆臣等不职所致乞罢归田里不许师征麓川举蒋贵可任卒有功天下军卫总小旗当代者例就试京师道远无资即终身不得代埜请就各都司试之人以为便己巳额森入侵中人王振劝上亲征埜上章谏止不听遂扈从出居庸关道中数奏言边地小不宜屈至尊指麾诸将足以成功皆不听振恶埜数言事欲疎之勑埜与戸部尚书王佐随老营至怀安坠马几殆从者请少留以便医药埜叱曰天子在前我大臣岂可以疾自便邪驰赴云中驾还至宣府敌踵至埜奏请疾驱入关而严兵为殿不报埜诣行殿固请振怒骂曰腐儒安知兵再妄言必死埜抗声曰我为社稷生灵而言何得以死相惧邪振愈怒叱左右扶出埜与王佐相对泣帐中明日次土黙特营中无水士马皆饥渇众请战振又不许敌四面集矢雨下须臾师覆埜死焉盖八月十五日也时学士曹鼐张益等皆遇害景皇帝旣即位之明年诏赠少保官其子仪为主事论曰己巳之变邝公位统六师然权归阉振无能可否惟一死塞责不足原乎
刘儁
刘儁江陵人洪武十八年进士为兵部主事累升左侍郎建文中为侍中靖难后升尚书材力缜宻勤敏能出奇应变征交趾出叅军有功还受赏永乐六年趾贼简定反出叅沐晟军败生厥江被围卒洪熈元年赠太子少傅谥节愍时都督佥事吕毅陷阵死交趾叅政刘昱亦死毅项城人百戸从靖难升督佥送陈天平至鸡陵关败宥罪从征充鹰扬将军掌交趾都司沉勇有智畧昱武陵人严猛有吏才
曹鼐
曹鼐宁晋人国初乡举署代州训导非其好也愿得一剧官自效改泰和典史益肆力问学尝督工匠入京自陈愿就礼部试宣徳八年进士第一授翰林修撰正统五年升侍讲十一年入内阁与政典制文词宏润日讲音旨清畅寻升吏部左侍郎兼学士是时东杨卒凡议大政诸阁老推决于鼐才识明敏类东杨视王振正色不少假振益惮之十四年没土木赠太傅文渊阁大学士谥文襄改谥文忠赐衣冠葬官其孙荣锦衣世百戸　　论曰刘节敏以通材出叅军旅曹文忠正色立朝入赞帷帐蒙难以死不竟其用惜哉
今献备遗卷十二
●钦定四库全书
今献备遗卷十三
（明）项笃寿 撰
王直
王直字行俭江西泰和人也永乐初进士改庶吉士召入内阁典密务授翰林修撰驾幸北京仁宗为皇太子监国直与杨士竒黄淮三人留辅导与修高皇帝实录进侍读洪熈初进侍读学士宣宗为皇太子进右春坊右庶子仍兼侍读学士凡经筵讲义制诰皆以属直兼司记注圣政圣训悉录备纂宣徳初与修两朝实录成进少詹事仍兼侍读学士英庙即位诏修宣皇帝实录命直总裁书成进礼部左侍郎仍兼学士寻拜吏部尚书己巳秋上将亲征北漠直率廷臣疏止不听命留守京师景泰元年礼部会奏北人请遣使迎复当从之上御文华殿门内谕诸大臣曰朝廷因通和坏事欲与边絶而卿等累以为言何也直首进曰必乞遣使勿有后悔上色不悦曰当时大位是卿等要朕为之非出朕心少保于谦进言大位已定孰敢异议但欲答使纾边急耳上意解曰从汝羣臣既出太监兴安出呼曰尔等欲遣使孰可行者孰为文天祥富弼其人邪直大言曰今日羣臣皆朝廷人一惟朝廷用孰敢有不行者辞色俱厉兴安语塞而去乃升礼部侍郎李实等为正副使以行寻进少傅兼太子太师天顺改元致仕六年卒年八十四赠太保谥文端直器宇宏伟性严重寡言笑屡典文衡得人最盛在翰林三十年恭勤不懈及位冢宰益加廉慎海内想闻其风采尤留意人才委任司属凡御史差还令报人才髙下以备拔擢时称得人奔竞顿息遇不如意事輙诵古人诗自寛有初拜给事中即欲干挠选法者则曰偶然题作木居士便有无穷求福人御史有言吏部进退官不当者则曰若教鲍老当筵舞更觉郎当舞袖长其谐戱切中云居第隘陋澹泊寡欲家居杜门不出　　论曰太宰百官之表国初以亷愼公明着闻者前有蹇公后有三王顾不难哉
王翱
王翱字九皋直隶盐山人也永乐乙未进士改庶吉士授大理寺正左迁行人宣德改元以杨士竒荐拜监察御史升右佥都御史镇守江西移镇松潘靖商巴之乱正统七年提督辽东军务总兵以下庭谒翱诘责何以失机命左右悉曳出斩之哀请良久始得释由是军中股栗无不用命至广宁不逾月巡边自山海关直抵开原髙垣墙深沟堑五里为堡十里为屯烽燧斥堠千里相望简阅行伍汰老弱赈贫穷配鳏寡下令曰边不可以文法治也有讼听入糓粟赎罪重者如人命亦如之九载考满进左副都御史十二年剿边塞斩首无算捷闻赐勑奬谕升右都御史寻升左都十四年额森犯京师分兵冦广宁翱方坐教场赏军边骑数万猝至我军大溃翱收散卒坚壁固守众遁去居辽东十余年积银万余两粮数万石马千余匹边用饶足器械鲜利军士乐战举用将材如施聚焦礼皆自众中拔起为敌所惮景泰三年召还加太子太保寻命总督两广军务自总兵以下悉聴节制得便宜行事南征大藤五屯龙山诸蛮獠闻翱威望咸畏匿稀出冦钞翱略去兵威推诚谕抚之叅将范信有才略因赃革职翱上言使功不如使过复其官信卒为名将四年入拜吏部尚书严考察公铨注痛抑幸进请谒不行英皇复辟大学士李贤坐事罢内阁上欲用翱翱固辞遂荐岳正正罢上问李贤何如人翱顿首曰贤与臣处久始终如此本分人也遂复贤内阁上每用人必问翱翱所荐必以公尝言北人诚实可用由是北士多进用然未尝使其人知进太子太保尚书如故曹钦反夜执李贤于东长安伤其首血流被面奔翱所求救贼并执翱翱厉声曰朝廷何负汝汝反邪杀他人宁杀我贼谢曰岂敢杀长者遂上马去李乃得免其为贼所惮如此翱端方强毅清白俭约事无巨细一渉厯终身不忘有所当行不遑寝食居第三十年不易公余退宿朝房门无私谒权势请嘱婉而拒之尝曰吏部岂报恩怨地邪李贤尝曰皋陶言九德王公有其五乱而敬扰而毅简而廉刚而塞强而义又曰王公处事无一渗漏世称信然成化三年卒年八十四谥忠肃　　论曰世称王公知人喜推毂北士夫立贤无方岂分南北哉盖亦矫枉之意也然王公所荐皆至公尤不问恩怨若王公者虽谓之九德咸备可也
顾佐
顾佐字（阙）河南太康人也庚辰进士除庄浪知县午节会射将官以文士易之佐三发连中且进止安暇观者惊服推监察御史守正嫉邪迁江西按察副使召为应天府尹刚棱不挠吏民畏服贵戚敛手有赫赫声改通政使宣德初杨士竒杨荣交荐之拜左都御史赐玺书令考黜不肖洗涤积弊佐奏黜御史不肖者二十余人廷臣贪墨者劾罢之奏禁用歌妓纠肃百僚天下想闻其风采四年吏有遭笞者摭佐过谓受皁隶赂放归悉具姓名以闻上以示杨士竒对曰所诉诚有之今朝官月俸止给米一石薪炭马蒭咸取给于皁隶不得不遣半归使备所用皁亦得归耕实两便京朝官皆然自永乐以来如此仁庙知之故増朝臣之俸上叹曰朝臣之艰如此因怒诉者曰朝廷用一好人辄为小人所排乃以吏所诉状付佐自治之佐召吏示状吏恐甚佐曰上命我治汝我姑容汝但改行为善竟不问上闻之喜曰佐得大体矣居亡何有囚告佐数枉人重罪上大怒曰此必有重囚教之排佐命三法司鞫之则千戸臧清所使也清时杀一家无罪三人当坐极刑上立命磔清于市正统初以风疾乞归家居十余年卒佐性严重不口毁誉人旦晚候朝前呵双藤立朝房外百僚骑而过者皆折旋避之非公事未尝与诸司羣坐时称为顾独坐焉　　论曰都察院风纪之表也其职主纠压百僚正纪纲饬宪令非独理刑狱而已国初刘张二公皆以重望居之太康刚棱不畏疆御使人畏而不敢犯然卒以直道不能安其位惜哉
耿九畴
耿九畴字禹范河南卢氏人也弱冠登永乐甲辰进士宣德辛亥擢礼科给事中正统初迁两淮盐运司同知尽革宿弊条奏数事悉着为令丁母忧盐场数千人走阙下乞留乃进盐运使亷声震江淮间尝临水坐有童子戏其傍畴曰此水何清童子曰尚不如使君清亡何以诖误逮京师获免升刑部右侍郎数辨疑狱有妇诬其夫所司拟断异畴不可杖其妇而归之鳯阳岁饥盗起奉勑往绥之乃留英武飞熊诸卫军且耕且守招徕流民七万余戸一方晏宁命兼理两淮鹾政寻奉勑巡抚江北诸郡景泰初命録诸郡大辟囚原免者二十六人有妇来何菊家既去死其家讼菊与弟杀之畴辨其诬后果得杀妇者迁抚陜西初六部卿佐使外者文移不得径下按察司多偃蹇不受约束畴奏下之边将请増临洮诸卫兵下畴议畴上言边兵已足用在驭之何如耳不然虽増兵何益徒冗食耳竟如畴议初边民春夏出就田作秋冬辄入徙畴奏言将所以御冦卫民者也今民皆避冦失业将焉用彼将哉乞禁民入徙边至将不能卫民者罪之转右副都御史仍镇其地诏下有司买羊角置灯畴上疏曰昔宋神宗买浙灯苏轼谏止之今买羊角无乃类是乎书曰不矜细行终累大德遂罢买灾异求直言复上疏乞广聪明别忠佞择守令简将帅上优诏答焉天顺改元上顾侍臣曰耿九畴正人也今安在即日召为右都御史首进五事多见采纳时边情不宁畴以罪由石亨将率诸御史廷劾之事泄为亨所诬出为江西布政使寻改四川上一日与李贤论人才曰耿九畴何罪贤曰此人操行诚不易得未几召还拜南京刑部尚书畴性孝友平生慕司马文正为人敦尚古道躬服俭约退食惟焚香读书慎交与关节不到其门权贵亦敬惮之论事侃侃坐是数困于谗赖英皇知之谗不得行卒谥清惠子裕自有传　　论曰儒者耻言钱榖榷课之地尤不乐居之耿公清操严峻学士至今诵之不衰信乎清浊由人居何与也
轩輗
轩輗河南鹿邑人永乐甲辰进士尝推粮淮上冬月舟行堕水衣尽湿以绵被自褁有司为制衣弗受待衣干服之为浙江按察使惟着一青布袍蔬食不厌三日以俸米易斤肉故旧过者留一饭或烹一鸡人即为异闻亲丧即行僚属有未及知者升副都御史总理南京粮储天顺初召为刑部尚书数月以疾致仕上复念之问李贤对曰輗素行海内共知冉召为左都御史复总理南京粮储輗律已甚严居南都闭门谢客岁时诣礼部拜表庆贺屏处一室朝服端坐终事竟归不告于同事者同事者亦不乐与处皆避去
年富
年富字大有直隶怀逺人初姓严洪武初附籍讹为年遂因之举永乐丁酉乡试为德平教谕以最擢吏科给事中宣德乙卯吏部拟升光禄少卿章皇帝欲大用之特留不下久之升陜西右叅政周厯郡县察民疾苦兴学劝农尤嫉赃吏时边储多空乏朝廷属富总之富量地逺近定征科谨出入边廪以实正统甲子升河南右布政使流民十数万聚南阳陈州间剽掠为患富抚定之悉籍为民己巳转左布政使额森入侵道阻饷絶命富督粮饷边边将上其功拜左副都御史巡抚大同招亡抚存革科扰广屯种军功冒滥者悉核正之天顺改元守将石彪以危事中富逮系京师免官寻起为南京兵部右侍郎转戸部巡抚山东改左副都御史四年召为戸部尚书八年以陜西连岁用兵而督饷者多非其人乃荐杨璇余子俊等可用吏部以为侵官富上疏极论荐贤为国之道且乞致仕寻卒于位年七十谥恭定富刚方廉静遇事敢为临利害不少变世尤多之　　论曰轩公以亷洁闻年公以朴忠着所至辄树声绩其箕畴所谓有为有守者乎夫亷者士之常也而浊世以为过矫荐贤以为国也而隘者以为侵官何哉
段民
段民字时举武进人永乐二年进士庶吉士与修永乐大典除刑部主事又与修五经四书性理大全永乐十八年妖贼唐赛儿反十九年冬升山东叅政讨平之当是时索赛儿急尽逮山东北京尼既又尽逮天下出家妇女先后几万人抚定绥辑曲为解释驾征北漠勅民转饷舟自济宁至通州俄又令陆转居庸关出塞民节约曲算省财民力不扰事集道中忽降勅令民与巡按御史考所过郡县吏宣德三年召入户部为右侍郎寻改刑部特赐勅民廉介端谨令考察在京百司先是榜例越诉者杖百谪戍边民请罪如律九年卒官贫不能丧吴文恪力为经纪始克殓成化间叶文庄请褒之不果赠刑部尚书谥恭肃
樊莹
樊莹字廷璧常山人天顺八年进士为御史条上清军事宜着令巡云南交人诱边氓盗掠杀吏民方议用兵莹移谕祸福交人纳欵知松江府布衣疏食孚于士民又议折征米榖减布缕征通斡漕法数事行之再知平阳以黄孔昭荐升河南按察使未几尹应天府三年升南工部侍郎改都御史巡抚湖广计擒锦田贼酋散解其党奏省诸藩王营造费金凡百万计寻以疾致仕荐起抚治郧阳郧襄流冗安辑马钧阳又荐召为南刑部侍郎云南昼晦五日勑莹考察云贵诸吏罢遣千余人召还部为尚书十八年致仕正德三年逆瑾诬莹妄理隆平侯事及擅减上供布收赎夺其官比瑾诛已卒三年诏复其官十四年赠太子少保谥清简　　论曰段樊两公以廉靖着恭肃理赛儿狱清简奏裁邸第营造可谓明恕慎节者矣皆以比部秉黜幽之典非素有树立安能然乎
●熊绣
熊绣字汝明道州人成化二年进士为御史坐事谪清丰知县累官都御史巡抚延绥操励洁亷自甘蔬布饩廪有羡不入私室忧边练武套众三年不大入塞忧去家拜兵部右侍郎升两广右都御史逾年召入南台正德三年中官李荣忽传旨熊绣致仕即屏居山中断絶书问生事萧条俯仰益恬适卒巡抚秦金为请于朝赠南刑部尚书明年太仆少卿何孟春上疏曰窃见致仕故都御史熊绣事母孝事兄友居贵贫居常俭扬厯中外四十余年守法狥公推贤嫉恶不邀时誉不急近功言无爽于属垣行弗亏于顾影往年都御史戴珊张敷华卒其门生属吏子孙咸请易名主事张凤翔孔琦卒乡人请恤其家圣朝表劝清贤不吝恩霈绣才节操履无让珊等赐谥恤孤惟宸衷轸允幸甚诏给绣继子子端米月一石谥庄简　　论曰学士先生之于世也虽静躁殊轨取舍异途然大约可知矣道岩穴者绌朝市甘富贵者羞沉沦孔子曰道不同不相为谋信哉夫不宾之士絶尘高蹈蝉蜕于尘埃彼其视世若垢也故踚然而自清虽失其中行然志意足高矣至于贵显廊庙邈焉山林之思则将浮沉淟涊局促寰区营营与利驰逐也顾身没而名不扬谚曰注瓦者工注金者蒙何者得失愈厚则内视益眩也世之缙绅乐仕者亦往往雅志山林至命以自谓然矫易去就则相违逺矣岂所谓道不同者非耶古之哲人行泥而乘云身处烦嚣之中神驰钊旷之域豹隠龙翔凤览蠖屈得时则行知难则退翩翩居贞其于富贵岩穴无有也故能揆道豫虑抗志洁身垂休而誉无斁矣若熊公者非其人哉
陈寿
陈寿字本仁新淦人戍籍辽东成化八年进士弘治元年以都给事中升大理寺丞御史争寺丞劾寿吏部尚书三原王公言寿廉正称执法吏改光禄少卿升南鸿胪寺卿十三年升佥都御史巡抚延绥十六年升南京副都御史正德元年南科道劾瑾被逮寿抗疏救诸言官瑾怒夺职八年荐起巡抚陜西未几迁南京兵部侍郎九上疏乞休进南京刑部尚书致仕初寿在科万贵妃宠族人横甚中官梁方又结妖僧继晓干国是上疏论系诏狱得释在榆林会和硕入侵出竒兵却之加俸一等既归田杜门谢客陜西镇守内臣廖堂暴虐吏民杨文襄公言寿忠鲠轻去就宜起寿抚陜寿至陜清劲镗畏敛戢比寿去陜人号哭拥不行及卒乆之都督杨宏陜人也上疏言寿仁廉恤下知兵能遏敌请恤其后寿厯官四十年大半在散地食禄任事不久而廉名最着老无所于归诸子旅寓飘泊环堵萧然殁不能葬久之亲旧相周仅归其丧寿为言官时直论时政得失无隠不喜弹劾人曰吾父戒我勿作刑官枉人若言官枉人尤甚吾不敢妄言文襄公曰宋王素为谏官言人才难得无事之时当为朝廷爱惜程明道为御史告君曰使臣拾遗补过则可若搜索臣下短长以沽直名臣不能也本仁得之矣　　论曰夫人臣之事君也狥禄者虚荣积劳者实举故非高位艰致之为患也毕虑宣猷服勤履节竭知无反谋尽诚无余计致义而遗利执直而轻患处危若佚素位弗馁则庶乎古之道哉余窃观今之进言者其尽忠弗回良可谓壮且直矣其或纤举毛击释巨争细甚或雷同附和分朋植党是谏以近实直以近名以言为饵也揆之忧国爱君之忠则非矣然则劘切之论其仕进之阶哉甚则一蹶自废悒悒觖望更白为黑萍鳬于天下虽至辱身而不自污易执而不惜以为世之莫予知也是二者有贤不肖焉其相去无几矣陈公言论风旨无少下人者其以妄言戒岂以言为讳哉良以人才难得故亦难知而回邪报复黑白易眩也厚建弗拔坚抱弗脱大直弗革陈公其犹行古之道哉又曰传有之贫者士之常然则亷也故非仕之常乎而世于亷士独推重之岂非贪夫殉财夸者死权之俦乎段樊熊陈四公皆都大位跻显列而生计萧条至死无以殓生无可藉顾不为难乎世之人挟炭炉冶炙乎相煦已媿前修况复有恣巧与豪渔钓■〈虫矞〉蚌者乎
今献备遗卷十三
●钦定四库全书
今献备遗卷十四
（明）项笃寿 撰
魏骥
魏骥字仲房浙江萧山人也举永乐三年乡试为松江府学训导励志作人诸生宿号者携茶视之夜分则以粥供诵读者九载满去诸生诣阙请留复任三年两考江西乡试十七年吏部尚书师逵荐升南京太常博士侍昭皇帝北上留行在与闻大事宣徳元年升行在考功员外郎转南京太常少卿三考会试正统三年召试行在吏部左侍郎巨珰王振独礼骥八年以老辞调礼部又辞改南京郎中殷时暴亡亲往吊以已木敛之拒直不受戊辰进尚书己巳率诸司条陈破敌安民之策景泰改元年七十七请老至京师大学士陈循骥所取士也请曰先生愿少待骥退语人曰渠将朝廷事为已事邪竟致仕去家居二十余年布袍粝饭不治生业成化七年卒年九十八御史梁昉言骥耆德请优礼之诏遣行人存问赐羊酒有司月给米三石勑至骥已卒卒之前一夕大星陨舍旁遗言辞恤典从之谥文靖所著有南斋集松江志水利切要理学正义传于世
吴讷
吴讷字敏德直隶常熟人父遵道沅陵县主簿诬系京师乞身代事未白而父没以学行声闻江东郡县荐为校官不就永乐末举医生至南京所居邻有婺妇少而美夜穿壁将奔之讷亟排戸冐大雨出旦日即迁他所时仁皇帝监国命教诸功臣子弟拜监察御史巡按贵州还三司所遗馈金题之诗曰萧萧行李向东还要过前途最险滩若有赃私并土物任教沉匿碧波间亷而不激类此厯升南京都察院右佥都左副都御史致仕亷直敬慎持正不挠为文根据义理而本于六经有文章辨体行于世卒年八十六谥文恪
鲁穆
鲁穆字希文浙江天台人也登永乐丙戌进士赐归杜门力学及赴召有司以钞为赆谢弗受且曰筮仕之始未有益于乡里而先厉之可乎尝核江北诸卫仓粮巡两淮盐法及监龙江抽分竹木局综理精密吏莫肆其奸拜监察御史文皇帝巡北京仁宗皇帝监国汉庶人不法穆具启闻不报擢福建按察佥事理寃滞绳贪墨摧豪右无所顾避漳民许姓者有妾生子许死兄子言孤子非叔出逐之奄有其资妾诉于穆穆潜以许孤杂羣儿中父老指孤类许某悉归孤资宣庙初大臣荐穆治行拜右佥都御史卒之日家无以为敛公卿赙治其丧　　论曰魏公建事耄年好学不倦吴公刚严方正表仪有位鲁公亷洁执法不回身死家无余藏此三公者翩翩焉其盛世之孤标与
今献备遗卷十四
●钦定四库全书
今献备遗卷十五
（明）项笃寿 撰
曾棨
曾棨字子启江西吉水人也永乐甲申进士第一人文皇帝初御极欲兴起斯文乃选进士中秀敏者二十八人为庶吉士以应列宿开文渊阁使读中秘书大官供膳月给内帑钞为膏火费棨以翰林修撰居首选上时召试二十八人棨迅笔立就诸吉士弗如也上数举羣书问棨辄应口对深见奬重修永乐大典为副总裁五年升侍讲七年扈从巡北京数侍燕间应制赋诗辄称旨人有荐文士者必问如曽棨否预修髙皇帝实録成赐文绮衣钞十六年考礼部会试升侍读学士修天下郡志为副总裁二十二年考礼部会试仁宗初升左春坊大学士仍兼翰林侍读学士宣德二年考礼部会试两朝实録成升少詹事仍兼侍读学士赐宝带七年卒赠礼部左侍郎论曰国初刘宋以司制代言文体浑厚至子启天才雄丽倚马万言其文如苏长公浩浩不竭所乏者谨严精洁耳要之才致固各有长其所为诗古体有魏晋风律宗初盛唐亦一代之鸿匹也
刘定之
刘定之字主静江西永新人幼强记天资絶人其父日授书千言禁为文定之輙私自作文父偶卧所得所作祀灶文及诗大惊终不口然之自是稍以文辞进每进每辄斥之他日更进父曰此八面受敌才也宣德丙寅会试第一廷试第三人授翰林编修正统己未京师大水诏求直言定之上十事其一言命令宜公赏罚必信其二言公卿侍从宜数召问观其才能察其心术而进退之其三言降敌近处畿甸宜稍移于南其四言宜出京官使任郡县其五言宜仿唐制京朝官举人自代其六言武官子孙宜习韬畧其七言守令宜详加考课其八言宜抑豪强以恤贫困其九言廷臣丁忧宜令终制其十言宜杜僧尼异端不报景泰帝登极定之时为侍讲上言十事一战阵宜仿古制二守御宜缮亭障三简用使臣四迁移降敌五増给兵饷六戒守令贪虐七选将士八核冗滥九揽权纲十勤讲学上嘉纳之寻拜洗马壬申北人遣使来邀报礼议不决定之疏请暂遣羁縻边人使我得益修备即我以和往彼以恶来则我词更直累千百言当事理云成化间进礼部左侍郎入内阁再进密疏皆国家大计定之于书无所不窥文章宗苏氏尤善举子业卒赠礼部尚书谥文安　　论曰刘文安好言事其所论列皆明辩深切可见诸行事非无当空言者流也
今献备遗卷十五
●钦定四库全书
今献备遗卷十六
（明）项笃寿 撰
于谦
于谦字廷益杭州钱塘人骨相异常年七岁僧兰古春见而竒之曰此他日救时宰相也书过目成诵为文如云行水涌少补邑庠生以古人功业自期常夜行吴山道中人遥见灯燎驺从甚盛人及前视之乃谦也永乐中举进士宣德初拜监察御史谦音吐洪畅每侍奏对宣皇必注聴都御史顾佐严甚独器重谦巡按江西平民被诬为盗辩出之王府官属骄横奏黜数人代还同锦衣卫官校搜捕马快船夹带私盐不避权贵悉寘之法上亲征汉庶人命谦移檄称旨由是上属意谦河南山西灾命谦为兵部右侍郎巡抚两省在河南谨备荒饥预防河患凡山东陜西流民编立里甲以居之且给田为业在山西革大同镇将役占军士尽入其田为军屯请留京操军修筑鴈门奏减柴炭乞停征流民旧欠税尝夜行经太行山遇羣盗从者骇愕谦厉声叱曰汝何为者盗惊散走山西叅议刘宗孔以清严受赃诬谦上章白其事正统十一年乞致仕举叅政孙原贞王来以自代时王振用事御史有姓名类谦者常忤振振疑即谦也嗾言官劾谦擅举自代罢为大理寺左少卿两省民赴阙下乞还谦而亲藩亦以为请乃复任明年召还为兵部右侍郎十四年额森侵边境至独石马营诏亲征谦与尚书邝埜请将无烦六师固留不聴八月十五日师驻狼山土木众骑奄至天子北狩报至京师大震谦恸哭誓不与敌俱生太后命郕王监国是日科道官廷论王振郕王方摄朝仓猝未有处分锦衣卫指挥马顺素党振呵众官起去给事中王竑首起捽顺捶死于廷且索振所亲信二内侍班行喧杂无复朝仪大臣多惊避谦固立不动郕王亦疑惧屡欲退谦直前掖扶王请留且请降旨谕羣臣复班勿擅动振罪宜族俟请命太后行诛顺罪应死勿论命红盔将军以金瓜击二内侍立死众乃定退朝漏过午刻矣谦袍袖皆裂徐步出左掖门吏部尚书王直执谦手曰今日事赖公王直何能为谦辞谢避进兵部尚书首列扈从失律顾兴祖王佐等罪郕王即位遥尊英庙为太上皇帝改明年为景泰元年谦入见泣曰边人不道遮留皇舆既已得志必将深入宜早为计顷者各营精鋭尽拣随征军资器械丧弃略尽宜即召募官舍余丁义勇起集民夫替还漕卒以备操调令工部分局并工督造战守具京师九门为最要宜令都督孙镗等分兵以守而选给事中御史如王竑者佐之徙城外居民于城内使彼无所掠通州仓粮数百万不可弃以资敌宜令在官食粮者悉诣闗支随其所欲多寡受粮而归官籍其数以准月粮诚两便大同宣府经其剽掠请勑守臣协力防御训练士马挑浚壕堑凡闗隘墩台楼橹务使有备文臣如輗者宜令巡抚武臣如杨洪柳溥者宜为将帅凡军旅之事臣请身任其责不效则治臣之罪上嘉纳即施行焉时羽檄交驰人情恟惧而谦勇气弥厉剖断若流旬日间战守略具众恃谦为安太监喜宁边种也土木之溃降额森为之乡导奉太上皇趋紫荆关京师戒严朝臣多南奔或倡议南迁谦恸哭抗言于庭曰京师天下根本宫庙山陵社稷及百官万姓帑藏仓储在此此而不守去将何之宋南渡事足可监也议遂定主将石亨请闭九门坚壁以避其锋谦曰不可是示弱也请率先将士躬擐甲冑出营德胜门外乃闭门以示必死日涕泣以忠义拊循三军军皆感奋争死敌十月朔额森入紫荆关声言送驾还京师前驱突至我军坚不为动知有备稍引却额森拥太上皇至城下索金帛万万计且邀大臣王直胡濙及谦出和礼部遣使问谦谦曰今日之事知有战而已他非所敢闻对垒者七日是月既望谍报太上皇移跸去敌垒稍逺下令发炮击其垒死者万计而大学士陈循复请旨写榜文潜遗敌营中有能斩额森首来献者赏万金封国公以疑其心额森果宵遁或请追击不许京师解严论功加少保总督军务或言今日宋李纲不如也谦曰四郊多垒卿大夫之耻城下但不盟耳敢言功乎大同叅将许贵奏遣使议和以缓边患谦言去冬尝遣指挥季铎岳谦赍金帛以往敌辄深入继遣通政王复少卿王荣往议迎复不见上皇而回敌情谲诈和不足恃边将邀求无厌莫若选将练兵养威蓄鋭无轻遣使从之奏増兵涿鹿真保定易州及白羊紫荆倒马诸关以卫京城谍报敌逼总兵朱谦于关子口明日复报追石亨于鴈门关甚急众议急发兵救之谦不动奏上方略密授亨等令挑选精鋭若将克日大举者寻报敌已出境复以计密授杨俊擒喜宁送京师廷劾其罪诛之繇是额森遣使入贡请送驾还京师朝廷疑未之信下廷臣议谦曰此天意也君臣大义兄弟至亲当速奉迎以承天意倘彼不信则我有辞矣乃遣侍郎李实及杨善等以往辛未九月驾至自边庭时河间东昌永乐中安置降人甚众额森方入冦欲乘机窃发谦因南征奏遣之天寿山陵寝所在而无城郭乃奏城昌平徙兵民守之临清通商引漕京师之襟喉额森入冦谋据之奏遣平江伯陈豫筑城以守初独石马营八城为敌所据议者欲弃之谦曰弃之则宣府怀来难守而京师将动揺矣奏用都督孙安授以方略率兵度龙门关且战且守八城复完谦以京军隶五军神机三千诸营者不相统一或遇调发兵将不相识请选诸营马步军十五万分为十营每营以都督一人总之每五千以把总都指挥一人领之每千以把总指挥一人领之每队用管队官二员团结训练体统相维兵将相识有警调某营则自都督以下督率以往名曰团营杨俊请尽出团营兵并三边各路军马大举伐之谦曰不可如此则京师各边皆空虚彼或分兵牵制何以应之非万全之道也俊议遂寝时闽浙则有邓茂七叶宗留广东西则黄萧养相继煽乱残破郡县谦悬制遥度谈笑折冲虽在万里外若亲厯其地咸就剿灭贵州苗贼反侍郎何文渊乞罢布按司复置宣慰司以土官莅之而留都司以辖诸卫遣大将镇守其地谦言贵州自祖宗创置已久岂可以小丑轻弃之何议竟不行上以谦军功授其子冕副千戸赐第京师谦恳辞不许乃以所赐玉带蟒衣盔甲金帛诸物移置第内封识加谨间一往视焉谦患痰疾上遣太监兴安及太医院使董宿来视云此非竹沥不愈安言之于上且述谦自奉甚约上亲幸万岁山伐竹以赐仍命计所资用出尚方给之谦握兵久且功髙为众所忌而石亨素贪纵数为谦所裁亨侄彪骁猛善战同握兵居京师谦患之出之大同二人皆怨谦思倾谦矣丁丑正月英庙复辟亨与有功遂诬谦迎立外藩与大学士王文等俱下狱所司以金牌勑符具存禁中他无显迹而亨等必欲杀谦所司遂以意欲二字附会成狱死之时天日无辉太监吉祥麾下有逹官托尔者闻谦死恸哭都市酬以壶浆祥责之明日往哭如初都督陈逵密赂守者收谦尸瘗之有司籍其第惟朝廷所赐物而已初土星犯太微上相杭之西湖水竭土裂孙原贞方以尚书镇浙语人曰贤才之生实锺山川之秀湖之竭哲人其萎乎至是乃验谦长身山立面白自项以下甚黑尝对镜自照曰此一腔血竟洒何地谦自知功髙必不免也久之上颇悔一日边报急廷议不决恭顺侯吴瑾进曰于谦若在岂患此上黙然而京师人语曰鹭丝冰上走何处寻鱼嗛言难再得于谦也成化改元冕上书讼父寃宪庙追复其官遣行人马■〈目旋〉祭其墓弘治初赠太传谥肃愍建旌功祠春秋祀之所著有奏牍及诗文集行世　　论曰方额森之入侵也中外震骇永嘉靖康之祸呼吸间耳于公以书生砥柱狂澜屹然不动使社稷危而复安观其分守九门移营城外坚壁清野以挫其锋而丧君有君庙算亡失専意战守罢绌和议计擒喜宁芟除祸本反皇舆于汉漠正帝座乎黄屋谋国之善古未闻也而卒取竒祸何哉假令当景皇帝不豫之日首帅百官迎复英庙或请宪庙嗣何至纷纷夺门哉当时大臣计不出此更谁咎耶夫以肃愍大功犹将十世宥之而走狗先烹长城自坏亨等诸人谗贼何惨也读倪太宰李献吉着碑铭令人哽咽久之杭三少保两少保死亦相类于呼痛哉
杨洪
杨洪者陜西汉中人也拔起行伍间有机变驭众威严士皆用命善出竒好劫边营众惮洪呼为杨王初为指挥杜衡所诬魏尚书源论救贬衡广西继为部卒李友全等所奏天子付洪自治故得成其功名己巳之变洪固守宣府是年冬破敌于固安擒斩数十人夺还人口无算拜昌平侯进封颍国公谥武襄　　论曰己巳之变内有于谦善谋石亨善战外有杨洪郭登善守故以京师危急而九服宴然良田大同宣府为之扞蔽也额森善战知兵恐宣大尾其后将有腹背交受敌之患故长驱深入不敢持久狼顾而去卒以无成使洪登浅谋轻出失利宣大不守祸延京师土崩之势孰能御之哉
郭登
郭登字符登直隶临淮人营国威襄公英孙也正统七年征麓川靖逺伯王骥荐登为副分兵镇临安檄召诸夷长宣布朝廷威德诸边境帖服争献珍贝不受十四年七月额森入侵天子亲征至万全西宁侯宋瑛武进伯朱冕相继覆没乃拜登都督佥事副广宁伯刘安镇大同寻诏班师登语学士曹鼐张益曰驾还宜从紫荆关鼐等入奏已得请从紫荆矣俄折而东竟从居庸未入而天子蒙尘大同城昼闭军士多战死所存皆创残登涕泣拊循之且曰吾誓与此城存亡当不使诸人独死也八月额森奉上皇至城下索金帛万计约赂至即归驾登闭门不纳上皇传旨曰朕与登有姻连何外朕若此登传奏曰臣奉命守城不敢擅启闭竟不出校尉袁彬以头触门大呼刘安及给事中孙祥知府霍瑄乃出见纳赂而额森实无归驾意也登曰此绐我耳莫若以计伐其谋劫其营夺驾入城此上策也因召壮士与之盟激以忠义曰事成当封侯受上赏壮士皆踊跃效死力将遣行或以危言沮之敌遂惊疑拥上皇去登大恸曰驽材果败吾事时边势张甚而刘安借他故还京师独登守城十月又扰京师登率所部并纠集忠义从鴈门入援先以蜡书驰奏其略曰边马长驱三关失险彼留连内地为患非轻臣今悉起官军民壮入护国庭京兵击于内臣兵击于外使彼有腹背受敌之患首尾不救之虞又曰忠诚切已敢忘报国之心成败在天不负为臣之节奏至敌已退优诏褒答焉登复上疏曰敌人虽回离边不逺传报有云黄河已冻且向延绥青草渐生再侵京阙事虽未信情亦可疑又曰推诚待下仄席求贤扩天理克人欲以成圣学之功亲君子逺小人以收天下之望十二月边将复犯京师登奏言京军新选不可轻战宜分营犄角以逸待劳勿求侥幸务出万全敌自屡胜以来出入自由不闻有出一兵拒之者登不胜愤昼夜以忠义激厉其军定为赏格期必杀彼谍报东驿敌入境登率兵蹑之行七十里至水头日暮休兵夜二鼓谍报二十里外沙窝有敌营十二登召将士问计皆曰彼众我寡莫若全军而还登曰我军已去城百里且疲困一退避彼以铁骑来追虽欲自全得乎即按剑起曰敢言退者斩进薄其营昧旦敌以数百骑迎战登奋勇先登诸军继进呼声震山谷登射杀二人手刃一人敌大败追奔四十余里至拷■〈扌老〉山共斩首捕获二百余骑夺回人口牛马弓械以万计捷闻封定襄伯是役也以八百骑破敌数千初至大同战士仅数百马百余匹不数年马至万五千匹精兵数万人常恨马少步卒追捕不及乃以已意设搅地龙飞天网等法凿为深堑覆以土木人马通行如履实地敌入围中令人发机自相击撞顷刻十余里皆陷又用炮石击之一发五百余步人马死者数千欲大兴屯田而苦乏牛种乃上疏乞官为措置尝愤赃吏病民疏论之其略曰承平日久人心骄逸在官既无亷耻莅政者惟肆贪婪酿成污风致有边祸登亷洁善谋与敌大小数十战未尝挫衂善抚士卒有古良将风英庙复辟命掌南京中军都督府事寻谪戍甘肃宪庙嗣统复爵鎭守甘肃以荐召还总神机营掌中府事寻命提督十二团营多所建明登工诗所著有聨珠集谪甘州时有诗送岳正曰青海四年覊旅客白头双泪倚门亲莫道得归心便了天涯多少未归人又曰甘州城南河水流甘州城北塞云愁玉关人老貂裘敝苦忆平生马少游大学士李东阳评其诗为国朝武臣之冠卒赠定襄侯　　论曰郭定襄以败卒守孤城竟立封侯之业观其闭门不出与城存亡募兵入援敌王所忾有国士之风矣至所论建文士不如也
今献备遗卷十六
●钦定四库全书
今献备遗卷十七
（明）项笃寿 撰
刘球
刘球字求乐江西安福人也永乐十九年进士擢礼部仪制主事正统初诏求文学之士尚书胡濙以球荐预修宣庙实録成改翰林侍讲京师大水民饥具奏便宜时北人数求贡球深以为忧麓川不靖王振方议大举伐边球上言请罢兵屯田以招降之而専意西北八年夏四月雷震奉天殿鸱吻诏求言时麓川再叛再发兵讨之球陈言十事其一言宜亲政务权不可下移振览之大怒适编修董璘自求为太常卿下诏狱而球所陈亦言太常卿必得儒者乃传会球为璘画此谋球殊不知也遂于陛前捽球去并下狱振阴使指挥马顺夜杀球临刑不知所坐大呼曰死当诉太祖太宗皇帝遂死狱中二子铁钺号哭求尸得一臂归葬终振之世不仕皆举进士有名景泰初赠球翰林学士谥忠愍球议论慷慨忧时恒切卒以直言取竒祸天下寃之所著有两溪集　　论曰烈士狥名岂刘公之谓耶卒之王振马顺族灭身灰受祸尤烈方其得志自以为上蒙下蔽杀一谏臣不啻蝼蚁孰知其祸人家国至此极也
李时勉
李时勉名懋以字行江西安福人永乐甲申进士改庶吉士与修永乐大典及髙庙实録初授刑部主事改翰林侍读十九年三殿灾诏求言陈十五事一止工作二罢重译朝贡三汰冗官四赈饥荒五愼选举六严考核七理刑狱八黜赃吏九散处达官十罢遣僧道十一减买办十二革接递军夫十三矜免侍亲充军生员十四设法儧运十五优恤军士皆切中时弊有旨允十四事施行之是冬复言事忤旨系狱二十一年以学士杨荣荐复职扈从洪熈改元言事触讳忌仁庙大怒命武士以金瓜扑十数下胁断曳出大学士杨士竒灌以烧酒得不死乃下锦衣卫狱先是折胁内向不相着及用梃杻断骨忽自接宣徳初上幸万岁山召时勉入谓曰汝何激怒先帝对曰臣言制中不宜御妃嫔太子不可逺离膝下至第六事止不言上再问对曰臣不能记其详上微笑不复问且索谏草在否曰焚之矣乃得赦出狱复官侍读预修两朝实録成进侍读学士一日上怀金钱至史馆撒于地纵诸臣拾取时勉独正立上呼时勉前以袖中余钱赐之上尝御文渊阁赐诸学士饮顾谓时勉曰卿非朕安得饮此时勉叩首谢曰臣蒙再造恩不胜感激正统初兼经筵官每进讲上必倾聴闻者莫不称善以为范淳夫其人也进学士六年升国子祭酒仿胡安定教条随材造就之督励严甚每旦五鼓命膳夫提铃诸生门即起诵读夜终二鼓方聴就寝或时潜行以察勤惰无灯者旦罚治之尤礼待诸生病给医死助棺敛未娶者使有室上书请改建太学命太监王振往视时勉与抗礼振生日时勉又独不贺振衔之坐以擅斫文庙古木为不敬命置百斤枷枷号国学前司业赵琬掌馔金鉴皆与罚有一枷特重数斤振为时勉设也金曰鉴年壮当荷此时勉曰仆虽老筋骨甚坚即以自荷诸生司马询等数百伏阙以请而石大用者独上章乞身代之遂获释未几乞致仕景泰元年卒年七十七谥文毅　　论曰李文毅公危言直谏两下诏狱至折胁不少挫白首荷校不悔可谓壮矣其所上谏草秘弗传又何其笃厚君子也
陈敬宗
陈敬宗字光世浙江慈溪人永乐甲申进士选翰林庶吉士与修髙庙实録成授刑部主事复与修五经四书大全改翰林侍读宣德初修两朝实録未成转南京国子司业进祭酒矜严好礼仪止端庄久居太学以师道自任遇僚属诸生甚严有挟私忿诬奏之者法司将覆请就逮或谓敬宗宜上疏自理属笔者辞多迁就敬宗曰不可被诬罪小欺君罪大具实以闻而事竟白景泰初致仕家居卒年八十有三所著有淡然集　　论曰诗曰抑抑威仪维徳之隅陈公其选乎夫敷教在寛师严道尊阙一不可陈公兼之矣
周忱
周忱字恂如江西吉水人永乐甲申举进士诏选庶吉士二十八人以应列宿忱自陈乞与列文皇帝喜曰是有心计留之与修永乐大典十年授刑部主事预修五经四书性理大全升员外郎北京初建太仓命忱督运南北畿郡之赋洪熈间迁越府长史宣徳五年擢行在工部右侍郎巡抚南直隶总督粮赋初苏松常积逋甚多忱至奏添管粮官下令大小户槩加耗请铸铁斛发州县依造木斛勘烙给之繇是出入平始粮正区设正副三人岁赴南京关勘合粮完又亲赍奏缴殊烦劳忱奏减区正副二人轮赴京领勘合粮完送有司类缴之苏赋额二百九十余万石有诏官田一斗至二斗以上者减什之二三斗以上者减十之三而户部移文止减抄没官田其古额重者不准减除忱又同知府况锺奏言洪武永乐间抄没官田犹不甚病其最病民者惟古额官田得旨减八十余万旧例不许团局收粮粮长家自征收忱曰此负欠之繇也下令水次置囤推粮长一人总之曰总收每岁通计各户之夏秋税及加耗则例填注由帖而户给之户自持帖赴仓不经里胥囤设粮头囤户各一人主之使相觉察粮长惟职催并官为监收立拨运文簿加耗正粮一石收平米一石七斗起运则量支如京通等仓正米一石支三石临清淮安南京等仓以次递减立纲运文簿凡搏浅诸费填注回销其支拨之羡余者曰余米次年余多减耗加六又次年益多加五令县置一仓以贮之曰济农以备赈贷农之乏食及运夫之遭风盗者则赈之凡筑圩岸济河道人给口粮农作兴则于中下二户内验其田之多寡贷之岁凶则再赈之其不还官者不复给故事军民分运其长运者往返踰岁多失农忱乃与平江伯陈瑄议奏于淮安瓜洲水次对船交兊在淮安正粮一石兊平米一石五斗瓜洲加五升运军未过江者聴于苏松常镇等府县交兊加过江米二斗民间运马草北京者所费不赀而草多败烂奏请折银南京则轻赍买纳为北京公侯禄米例输南京使自来受每石费耗六斗忱曰彼能于南京关支独不可就支三郡乎以便宜上言岁减耗米六十万北京文武俸帖于南京卖者苦太贱银一两可得米七八石忱奏请折收金花银每两准米四石以给官俸折粮官布例重三斤率以纱麤验退忱请不拘轻重务长阔如式两头织色纱以防盗剪之弊从之驿递马死马头率科之民买补无虚日忱令每田一畆带征米一升九合官收之以补马之死者正统初淮杨灾盐课不足奉诏巡视奏拨三郡余米运赴各盐场准作下年秋粮而聴灶户以私盐易米时米贵盐贱官得盐课民得米上下交便之有诏彩绘官殿计用牛胶万余斤遣官赍勑督办时忱方赴京遇诸涂勑使请还治忱言第行自有处至京言京库所贮皮张岁久朽腐请出煎胶应用归即拨余米买皮上供以新易旧诚两便从之十四年英皇北狩边骑将薄都城众议欲焚通州仓以絶其食忱时议事京师请令六军运入都城聴作月粮敌至无所掠而都城食赖以足巡抚南畿凡二十一年由左侍郎九载考满转左进户部尚书改工部致仕景泰二年卒于家谥文襄忱谦恭言若不出口谋虑深长善采众论征输皆有常度岁赋无欠且有赢余他郡荒歉即以余米补之凡织造上供军需之类悉取给于余米常赋之外无复他役初至苏松属岁大饥米价翱贵忱遣人四出察出米价髙下江浙湖广方大熟乃令人槖金至其地故抑其直而勿籴且绐言吴中米价高甚由是江浙湖广大贾皆贩米趋吴中数百艘一时俱集忱知四方米已至下令发官廪米尽出之以贷民而收其半直城中米价骤减而四方米欲还载度路远不能乃以贱粜忱复椎牛酾酒以谢四方米贾躬自劝饮之再给以路费米贾皆醉欢去米价既平乃复官籴以入实廪吴謡曰来时周白地去时米铺地所至延问父老利病兴革或微行杂坐谈时事其丈量昆山田匹马独行人不知为巡抚也夜则留暗灯及笔砚木简于卧榻傍寤则筹度政务有所得即起书于简旦日施行之运船有侵匿乃以遭风告忱忱言是日无风其人大骇服久之乃知忱令金焦山僧日具风水以报其僧皆有资给为尽力周详多类此所至兴学校及先贤祠桥梁河渠多所修治皆资余米民不知役争立生祠祀之知人下士所荐引者甚众过淮见吴人施盘竒之携归送本学盘以状元及第凡所建明皆永为法守后户部言余米失稽尽括归官由是征需杂出逋负如故人益思之　　论曰文襄雄才善计受知圣明是时三杨当国夏忠靖为司徒故得久于其任言聴计从然犹困于多口观公所上执政书良足叹矣诗曰谗言罔极青蝇变乱自古然哉
韩雍
韩雍字永熈苏州长洲人以闾右徙实京师为宛平人年十九第进士授监察御史数纠弹权幸録囚南畿砀山教谕邱纯笞膳夫祝磨儿其父匿磨儿以他尸诬纯坐死狱雍畧捕磨儿纯得白巡按江西讨平庐陵诸县盗贼升广东按察副使大学士陈循荐擢右佥都御史巡抚江西奏革宁府护卫军英庙复辟改山西按察副使寻以宁王诬奏逮系诏狱致仕起迁大理寺右少卿转右佥都御史数辩寃狱学士倪谦为怨家所诬当寘重典力争免之锦衣指挥刘敬坐饭石亨拟朋党律雍曰当亨得志时孰不蝇聚其门若一饭即坐死过此者将何以罪之且东汉以朋党二字毒害忠贤卒以亡国今明圣之朝柰何为此议邪巡抚大同宣府朶颜入独石击走之升兵部右侍郎坐事迁浙江右叅政成化元年两广蛮冦反王师累失利上命都督同知赵辅为征夷将军而兵部尚书王竑荐雍宜为总帅乃拜左佥都御史赞理军务假便宜行事议出师方略众谓贼在广东者宜逐在广西者宜困之请分兵雍曰不然夫兵分而为竒聚而为正今两广无完城而大藤峡乃贼之巢穴不覆其根本而剪其枝叶非计之得也今全师鼓行而前南可以攻大藤峡援髙雷亷东可以应南韶西可以取柳庆北可以断阳峒诸路举无不克何烦逐乎疾雷不及掩耳又焉用困乎定议趋广西师至全州五战皆捷阳峒诸贼悉平趋桂州诛前将失律者数人众议宜乘胜攻峡雍曰修仁荔浦为贼羽翼宜先剿之以夺峡贼之气然后乘胜长驱捣其巢穴破之必矣乃分兵为五哨复分为二十五哨夹攻之旬月间大小数十战攻破寨峒五百余俘斩无算修荔悉平移师浔洲直抵大藤峡众议峡险甚且多藏粟非旦夕可拔宜围以困之雍曰峡周围六百余里数万人围之犹不足老师匮财或生他虞今修荔已平峡贼皆丧胆破竹之势即成擒耳乃分兵为五哨由峡北古眉双髻等路以进而身统大军从峡南分八哨水陆并进复分二哨为后援别遣兵断诸山口贼于峡南树栅滚木礧石镖鎗毒矢交下我军萆山仰攻雍擐甲督战奋戈先登士皆鱼贯以上殊死战呼声撼山峡若崩一日尽破其山南诸大寨命纵火烈山烟焰蔽天日昼暝山为之赭日暮就营贼巢中将士皆栗栗雍自如贼溃入横石诸崖督兵穷追破山开路弃马徒步且战且行直抵其地贼所据九层楼等山危险不可攻贼树栅数重礧石大木交下岩谷响震弩矢雨注雍诱使大发潜遣壮士登其山絶顶期举礟为应顷之贼矢若尽忽礟震贼大骇溃走雍率众攀援以升奋击连数日夜而山北援兵且至与大军合势夹击贼大溃委弃辎重山积攻破巢寨三百二十竒烧毁庐屋擒斩贼首侯大狗等俘获无算巢穴荡平改大藤峡名断藤峡刻石纪功而还至广西大享将士而先所遣将剿广东流贼者累战皆捷广地悉平奏徙上隆州于峡内改隶浔州以土官岑铎知州事设东乡龙山二巡检司以土人为巡检徙周冲巡检司于峡之上水徙靖宁巡检司于峡之下水増设宣乡黄江思隆三副巡检皆以土人为之置藤县千尸所以统徭獞易置守将安揷逹官于广州城中以备调遣诸所建置咸经久可行迁左副都御史提督两广军务奏请添设巡抚二人从之丁父忧归廷议两广叛服不常抚臣事权分辖宜开府梧州置总司以统之诏罢二巡抚起雍为右都御史总督两广军务兼理巡抚居亡何与中人不恊致仕归雍卓荦负大节军旅之事不学而能应机决策智勇并奋文牍山委剖断若飞号令明信无敢犯者将卒所获人畜即以予之禆将犯法当斩赂中人请释之雍因午节阅武射柳斩其头悬军门合营股栗其威严类此　　论曰两广自文皇朝蛮冦数叛都督韩观山云相继镇定乃后交址不宁两广兵调征无虚岁加以瘴疠耗死者什七八矣而蛮冦生聚日繁正统末黄萧养倡乱广东西蛮煽动攻剽城邑累征不克韩公以一书生不旬月荡平之功亦伟矣向非纯皇既明且断委任不疑曷克有此哉人言韩公发摘奸伏如神进攻大藤峡时有老人五百诣幕府言军情事公疑之阴选壮士千人缚搜怀中皆袖短刀悉诛之又言韩公多计数师抵大藤峡先驱白言峡深不可渡公下令今日必渡峡无舟则以军之半填峡须臾师悉渡或又言诸蛮酋闻公名辄丧气师未抵峡峡中藤叶皆虫食成韩字诸如此类甚众总之具文武材善用兵非好杀者流也人言宁可尽信乎
况锺
况锺字伯律南昌人也以刀笔事尚书吕震震荐其才授礼部主事进郎中宣徳初苏郡缺守愼择良牧大学士三杨公及尚书胡濙等咸以锺荐且请赐玺书以便宜行诏可郡守有勅自锺始也既视事吏抱牍请署锺即如言以署不可否吏咸侮易之三日吏复请署锺曰若谓我真不能事事邪厯举三日所署牒无遗因擿某事为故出入隠窜颠倒尽发其情状立取舞文吏一二人扑杀庭下乃集僚属宣读玺书自贰以下有不法得按问僚属皆股栗锺因举其尤者立黜之搜逐胥吏主文扫涤积蠧置通关勘合簿以防诈伪卫卒久暴横痛加绳禁郡体始尊凡势豪及乡里武断重禁戢之苏赋重而官田尤病民锺奏减之凡奏减重额田正赋七十二万余募民开垦荒田起科免包荒粮一十四万余停征渰没田粮二十九万余旧欠粮草钞数百万锭罢岁漕民船五百艘免买船米十五万余疏免诏买三梭布七百疋银数千两革倭船征需请浚水道淤塞辩平民诬入军伍者千八百余家招复逃亡三万有竒凡所论列悉赐施行朝廷数褒劳之述职锡宴赐诗丁内艰去苏人上请乞还锺复除仍任正统五年九载满去阖郡民上章乞留赴奏阙下者八万余人遂再遣任七年卒于位苏人哀思之锺刚果敏达而度量廓如兴学礼士好推毂人尤重秩祀先名贤祠皆拓新之　　论曰明兴守令贤者代不乏人而况公在苏到于今尸祝之是宁可声音笑貌为哉观其奏减田赋禁戢奸利其深识时务之要者矣起自刀笔尤喜缝掖士又何其能急先务也比良杨公不有以哉
今献备遗卷十七
●钦定四库全书
今献备遗卷十八
（明）项笃寿 撰
薛瑄
薛瑄字徳温山西河津人母梦紫衣人入谒生瑄年十二善诗赋及见程朱书叹曰此道学正脉也遂焚诗赋专心理学永乐庚子举乡试第一辛丑登进士第擢御史监湖广银场黜贪墨正风俗手録性理大全诵读之迁山东提学佥事诸生呼曰薛夫子正统间杨士竒荐为大理右少卿转左少卿作大理箴以自警时王振与瑄同乡也雅欲见瑄有劝瑄拜其门者瑄曰安有受官公朝拜他人乎遇诸涂瑄独正立振衔之会辨寃狱附振者诬瑄系狱当死人皆危之瑄曰辨寃获咎死何愧焉读易自如瑄子五人伏阙下争代死诸大臣颇申救之得免归杜门不出造诣益深己巳额森攻都城给事中程信论荐起为大理寺丞分守北门都帅初疑其迂及与议遂访策焉瑄曰以天时人事观之彼必宵遁既而果然景泰初升南京大理寺卿太监金英奉使道南京人皆饯之江上瑄独不往英言于众曰南京好官惟薛卿耳召还复为大理寺卿草场火朝廷欲重罪典守者瑄力辩得免苏松饥民乞粟富家不与遂火其庐蹈海以避罪上命王文往亷之文坐以谋叛籍其家瑄抗章论辩全活甚众天顺初迁礼部右侍郎兼翰林院学士召入内阁知制诰主考会试寻转左侍郎诏遣使求狮子于西畨瑄谏不聴时石亨横瑄叹曰君子见几而作岂俟终日乎引疾乞致仕归从学者众其学贵实践不事口耳尝曰自朱子后理学已明不必著书所著惟读书録又有河汾集天顺甲申卒年七十三谥文清
岳正
岳正字季方直隶漷县人也正统戊辰会试第一廷试及第授翰林编修英庙复辟进修撰以吏部尚书王翱荐召见文华殿上遥见遽曰好既升陛登殿连曰好好问年几何对曰四十上曰正好问何处人曰漷县上曰又是北方人问治何经曰尚书上曰是书经尤善问何科进士对曰臣以正统十三年及第上益善曰又是我所取者顾谓正曰今用汝内阁参预机务许彬老矣不足恃也正顿首辞出赴阁至左顺门石亨张軏自外入愕然曰何以至此比入见上曰今内阁朕自访得一佳士亨軏请为谁上曰岳正亨軏阳贺曰诚佳上曰但官小耳今须与吏部左侍郎兼翰林学士如何亨軏因奏曰陛下欲升正亦甚易但姑试之果称职未晚也上黙然正感知遇所奏对皆忠谠多称旨钦天监汤序言变异谓奸臣未尽之故上以问正正曰奸臣实未闻若求之将人人自危且序术不足信事遂寝时石亨与太监曹吉祥怙宠擅权有投匿名书指斥时政者缉捕甚急上令正撰榜募捕正曰为政有体盗贼责兵部奸宄责法司岂有朝廷出榜购募人邪上谓吉祥曰正言是也尝为上言曹石声势太盛宜早禁制上曰汝可以朕意告之正径造亨讽令稍自戢二人益怨正矣会承天门灾上下诏责躬实正视草厯陈弊政词极切直遂有飞语指为谤讪内批降广东钦州同知道漷以母老留未行会有憾正者以事中正逮系诏狱谪戍肃州镇夷所上每念正曰岳正倒好只是大胆曹石败上谓大学士李贤曰岳正向固言之贤请曰正有老母幸放归乃命释为民宪庙初台谏请复正及御史杨瑄官吏部拟调南京有旨勿调复职充经筵讲官纂修英庙实録李贤欲出正为南京国子祭酒正不应有忌正者伪为正劾贤疏草贤以是怨正会廷荐为兵部侍郎与都给事中张宁名并上宁负才气亦被谮遂皆外补而以正为兴化知府成化己丑致仕卒于家所著有深衣纂误及类博稿　　论曰文清明体适用足为眞儒其抗王振违石亨生死不悔所称大丈夫者非耶岳公受知英皇一旦拔起遂秉中轴遇亦竒矣竟忤曹石及受谗文达坎壈以死悲夫
今献备遗卷十八
●钦定四库全书
今献备遗卷十九
（明）项笃寿 撰
徐有贞
徐有贞初名珵字符玉呉人宣徳甲寅进士改庶吉士授翰林编修益肆力用世之学与修宣皇实録寻修玉牒进侍讲正统初上言承平久宜修边防上嘉纳己巳京师戒严分遣文臣守要害地有贞守河南还景泰初充经筵讲官二年升右谕徳兼侍讲会河决张秋沙湾诏拜有贞左佥都御史往治之至则上疏言水之性可顺以导不可逆以湮葢河自雍而豫自豫而兖土益疏水益肆而沙湾适当厥冲于是决焉以夺济汶入海之路而去诸水従之以泄堤溃渠淤潦则溢旱则涸此漕运所由阻也臣请首疏水势势平乃治其决决止乃浚其淤因为之防以时节宣后乃亡患制曰可乃作制水之闸疏水之渠渠起张秋金堤之首西南行百里至于大潴之潭乃越范暨濮上而西凡数百里经澶渊以接河沁水势既平命其渠曰广济闸曰通源凡河流之旁出弗顺者则堰之由是水不东冲沙湾乃更北出以济漕渠之涸阿鄄曹郓之田頼以溉者百数十万顷乃作大堰其上揵以水门缭以虹堤导汶泗之源而出诸山汇澶濮之流而纳诸泽浚漕渠数百里复作闸于东昌之龙湾魏湾者八积水过丈则放泄之皆通于河以入于海三年而功乃成擢左副都御史景皇七年都督张輗张軏武清侯石亨太监曹吉祥共谋复辟以问大学士许彬彬曰此社稷功也彬耄矣无能为也盍谋之徐元玉其人经济材也亨軏就问计有贞曰太上皇北狩以赤子故非游畋也今天下无离心能奉以复辟此天人同符也因互陈筹划亨軏去越二日辛巳夜复来有贞升屋览干文亟下曰时在今夕不可失也亨軏唯唯去有贞焚香祝天诀家人曰事成社稷之福不成家族之祸吾去矣归耶人不归鬼矣遂潜与亨輗軏吉祥及鸿胪卿杨善尽收诸城门钥有贞命壮士踰南内门入与外兵合太上皇复辟升翰林院学士掌文渊阁事寻升兵部尚书进柱国封武功伯赐铁券数召对恩宠隆渥有贞感知遇以身任天下条奏剀切无复顾虑施行若流曹石等嫉之私谒多不従复谏止节缩由是益恚怒御史杨瑄劾曹石夺民田上曲宥之曹石疑有贞所使也愈憾有贞数巧辞激上怒上殊不为动上时时屏人与有贞语中人窃聴之以告上上曰何自知之对曰此有贞宣言之上大惊始疑久之谗益深上愈恶有贞亨吉祥因窃造封事假给事中李秉彛名上之时秉彛己丁忧去逮至拷讯死曹石因言此徐有贞怨望使所亲马士权等为之遂下诏狱上犹念功出为广东左叅政曹石复上急变考掠亡状士权曰今欲吾等何所承邪刑官曰徐有贞谋逆汝等同谋耳士权大呼曰徐有贞欲使今皇帝为尧舜之君今百姓为尧舜之民如此而已不知其它狱久不成适承天门灾上寤出有贞安置金齿为民至滇寓僧舍中日读易而已居三年诏还田里家居杜门谢客曹石败始出游湖山以自娯自称天全居士宪庙初诏赐冠带闲住有贞于书无所不通文章雄竒诗宗李白书法率更南宫所著有史断及文集若干卷　　论曰方武功伯之镇彰徳治水张秋其材已槩见矣英皇复辟之初公独奋其智勇与二三武人决机定策取日虞渊呼吸之顷天下晏然功存乎社稷忠贯乎天地可谓竒矣及其秉衡轴胙茅土举国授政方将致君尧舜而憸壬侧目卒以逺窜谗夫之祸吁可畏哉夫以徐公大功犹不免于雌黄之口况下此者乎
李贤
李贤字原徳河南邓州人也宣徳癸丑进士见薛瑄讲论渊源恱之益究心理学授验封主事转文选郎中辄闭户读书五经要义多所自得景皇即位进正本十策景泰四年升兵部侍郎转吏部天顺改元进吏部尚书兼翰林学士入内阁景皇薨上欲令汪妃殉塟贤止之大同巡抚年富被逮上以问贤对曰能奉公革弊上曰此必石彪私恶之耳因请命官往勘果无实富得致仕去上念建庶人辈久幽掖庭间以问贤对曰陛下此念天地鬼神实临之太祖在天之灵实临之尧舜存心不过如此遂遣居鳯阳聴令婚娶或曰不可上曰有天命者任自为之乃宣谕羣臣御史杨瑄言吉祥石亨强夺民田亨等入诉于上曰此贤与徐有贞主之耳下镇抚司狱是夕天大风雷承天门灾贤等获释降叅政未行复召贤为吏部左侍郎寻复前职上躬亲万几颇厌祥等谓贤曰奈何贤曰独断可革也石亨荐江西处士呉与弼上以问贤对曰与弼儒者之髙蹈古之圣王莫不好贤下士若陛下行此一事亦本朝盛举乃命行人赍勅帛聘之既至荐为左谕徳不拜仍请遣行人送归上患左右招权贤曰权不可下移人主自揽则彼自消又曰谗说殄行帝王深恶絶之最是二年郊礼成上太后徽号因襃崇外家以元舅会昌侯总大营兵其弟复乞升上曰足矣复希恩泽太后必见怒贤曰祖宗以来外戚不与政今会昌侯若此不识太后知之乎上曰太后正不乐此今犹悔之贤曰此见太后圣徳但后不可为例耳礼部请东宫出阁上语贤曰宜先读何书对曰宜先大学尚书上曰书经有难读者朕昔读禹贡盘庚周诰殊费心力写字必用心朕初习字任意写去以此写得不佳贤曰二典三谟太甲伊训说命诸篇可先讲读字不必求佳但点画当不茍耳上尝问政治得失因极言锦衣官校差提罪人不胜其扰有谮贤妄言者上宻察之尽得其实乃待贤如初四年正月天下吏入觐上将以布政贾铨为户部尚书命贤观之以貌不称名对乃荐年富而以铨为副都御史会试举子奏考官刘宣校文不公上疑之以问贤对曰此私忿耳如臣弟譲亦不中可见其公乃命礼部会翰林院试其人文不成章命枷号礼部前羣议乃息五年上言官军一季俸阙银十四余万两何以处之贤曰自古国家惟患冗食今军官有増无减如人只生不死无处着矣自古有军功者子孙一再犯法即国除岂有累犯不革职者耶上曰此事诚可虑当徐为之七月曹钦之变贤被重伤加太子太保宪庙即位进少保华葢殿大学士尚书如故成化丙戌廷试太宰王翱以程敏政善书力荐为第一贤曰论文不论书卒取罗伦第一及贤丁父丧起复伦奏请许贤终制不许明年卒赠太师谥文达　　论曰国朝入直内阁当国最専且久者三杨之后惟李文达公方天顺初徐薛罢位吉祥亨彪怙宠蟠结李公燮调其间数进匡顺可谓良矣俪美三杨以勲名终不亦宜乎
</div>
    <div class="pagination">
<a href="今献备遗_page2.html">上一页</a><a href="今献备遗.html">1</a><a href="今献备遗_page2.html">2</a><span class="current-page">3</span><a href="今献备遗_page4.html">4</a><a href="今献备遗_page5.html">5</a><a href="今献备遗_page6.html">6</a><a href="今献备遗_page7.html">7</a><a href="今献备遗_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
