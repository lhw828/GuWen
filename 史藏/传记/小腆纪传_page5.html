<!DOCTYPE html>
<html>
<head>
    <meta charset="UTF-8">
    <title>小腆纪传 - 第 5 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 5 页/共 71 页</h1>
    <div class="content">
　　庚子（十三日），命兵部尚书张国维以原官回部协理京营戎政。以原任刑部尚书徐石麒为都察院右都御史。以总兵官郑鸿逵镇九江、黄蜚镇京口。

　　辛丑（十四日），兵部主事凌駉起兵东昌讨贼。闯贼陷鸡泽，诸生殷渊死之。

　　壬寅（十五日），王即皇帝位，改元弘光。诏曰：『我国家受天鸿祚，奕世滋昌；保大定功，重熙累洽。自高皇帝龙飞奠鼎，而已卜无疆之历矣。朕嗣守藩服，播迁江淮，群臣百姓共推继序；跋涉来迎，请正位号。予暂允监国，摄理万几。乃累笺劝进，拒辞弗获。谨于五月十五日祗告天地、宗庙，即皇帝位于南都。猥以藐躬，荷兹神器。惟我大行皇帝英明振古，勤俭造邦；殚宵旰以经营，希荡平之绩效。乃潢池盗弄，钟簴震惊；燕畿扫地以蒙尘，龙驭宾天而上陟。三灵共愤，万姓同雠。朕凉德弗胜，遗弓抱痛；敢辞薪胆之瘁，誓图俘馘之功！尚赖亲贤戮力劻勷，助予敌忾。其以明年为弘光元年，与民更始，大赦天下。加在京文武官一级；无级可加者进勋阶一级，给新衔诰命。督抚、监司、守令给见任官衔诰命，补谥荫。前朝大臣之有劳绩品行者，存问。在籍阁臣、六部堂官遣配及闲往者复原职，三品以下情可原者采访酌用。诸藩流寓者，抚、按善为安置；宗室在南京者，按时给粮。公侯伯常禄往日本、折三七关支或中半兼支者，俱于折色中给本色一半、石折银七钱，以示厚意。王公子孙，各荫一子入监读书。七十以上年高有德者给冠带，细民量给膳米。忠义殉难者，荫谥建祠。举人、副榜、廪贡、监生，不得遏抑以塞贤路。山林草泽有奇才异能堪以匡时御乱者，从公保举；试验罔效者，举主连坐。北直、山东、河南、山西、陕西、辽东文武官生不能从贼在南者：文官，吏部察明推升赴用，其生员寄应天府学考试；其武弁，赴部验明寄俸。在京各卫陷贼各官有能返邪归正者，宽其前罪；杀贼自效者，以军功论。免弘光元年粮十分之一，北直、山西、陕西全免五年，山东、河南三年，江北、湖广蠲十分之五，江西、四川十分之三。其折漕、税契及上供柴炭派扰商民者，一切厘革。诏到日，星速颁行；匿隐支饰者，访明究问。于戏！宏济艰难，用宣九伐平邦之政；覃敷闿泽，并沛三驱解网之仁。新綍焕颁，前徽益懋。布告天下，咸使闻知』。是日，降贼少詹事项煜逃归，混入朝班；众逐之。以太监韩赞周管司礼监事、卢九德为司礼秉笔，提督京营。

　　癸卯（十六日），马士英入阁佐理，仍掌兵部尚书事。以顾锡畴为礼部尚书。分应天、苏淞为二巡抚，以左懋第为都察院右佥都御史巡抚应天。

　　甲辰（十七日），命忻城伯赵之龙总督京营戎政。命户部速挽漕粟以济军糈。淮抚路振飞罢，起田仰代之。进黄得功为靖南侯、左良玉为宁南侯，各荫子锦衣卫正千户；高杰兴平伯、刘泽清东平伯、刘良佐广昌伯。加马士英太子太师，荫一子锦衣卫指挥佥事。

　　乙巳（十八日），以祁彪佳为都察院右佥都御史，巡抚苏、淞。祭告先福王太妃于行宫。遣徐宏基祭孝陵，告即位。命参将王之纲迎母妃于河南郭家寨。前督师丁启睿擒送河南伪官，加启睿太子少保、兵部尚书。是日，史可法陛辞，给银二十万两，以总兵刘肇基、于永绶、李栖凤、卜从善、金声桓等兵隶之。诸生陈方策、卢渭疏留可法曰：『淮扬，门户也；京师，堂奥也。门户有人，而堂奥无人可乎』？不听。

　　丁未（二十日），张慎言疏荐旧辅吴甡、原任吏部尚书郑三俊，命甡陛见。诏封疆失事各官不许起用。

　　己酉（二十二日），以万元吉为太仆寺少卿，监理江北军务漕运。总督路振飞击败贼将董学礼兵，获降臣武愫。是日，我大清兵破闯贼于真定，闯贼走平阳；寻走韩城。

　　庚戌（二十三日），刘孔昭讦奏张慎言荐吴甡误国，且定策时有二心；高宏图、姜曰广并乞退。上两解之。设勇卫营，以太监李国辅监督。命史可法遣官访大行皇帝梓宫并太子、二王。

　　壬子（二十五日），晋徐宏基、汤国祚、柳祚昌、刘孔昭、方一元、焦梦熊等宫衔，予荫。予司礼监太监韩赞周、卢九德各弟侄一人锦衣卫指挥佥事。徐宏基疏荐原任兵部尚书熊明遇等，报闻。诏恤北都殉难诸臣。是日，扬州进士郑元勋以款高杰军，为州人所杀。

　　癸丑（二十六日），复荫刘泽清子锦衣卫千户。

　　甲寅（二十七日），命史可法祭泗凤陵、左良玉祭显陵。

　　乙卯（二十八日），封吴三桂为蓟国公。起陈子壮为礼部尚书，掌詹事府事。命江淮赈恤南归难民。太常少卿李沾劾吏部左侍郎吕大器定策时怀二心，命不必深求。

　　丙辰（二十九日），命议河督黄希宪、齐抚邱祖德、晋抚郭景昌私逃罪。

　　是月，我大清兵取河北、山东。

　　六月丁巳朔，日有食之。命礼部铸国玺。刑部主事钱敬忠疏陈时事，报闻。大学士高宏图自请江干督漕，许之。命补记注侍班官。

　　戊午（初二日），上大行皇帝尊谥曰「绍天绎道、刚明恪俭、揆文奋武、敦仁懋孝烈皇帝」，庙号「思宗」；大行皇后曰「孝节贞肃、渊恭庄毅、奉天靖圣烈皇后」。追尊皇祖妣贵妃郑氏曰「孝宁温穆、庄惠慈懿、宪天裕圣太皇太后」。追尊皇考福恭王曰「贞纯肃哲、圣敬仁懿恭皇帝」，皇妣姚氏曰「孝诚端惠、慈顺贞穆皇太后」。遥上皇生母邹氏尊号曰「恪贞仁寿皇太后」。追谥元妃黄氏曰「孝哲懿庄、温贞仁靖皇后」，继妃李氏曰「孝义端仁、肃明贞洁皇后」。

　　庚申（初四日），颁河北、山东诏。

　　壬戌（初六日），召「逆案」阮大铖冠带陛见。户科给事中罗万象、御史王孙蕃、陈良弼、大理寺丞詹兆恒、应天府丞郭维经、怀远侯常延龄等交章谏，宏图请九卿议，与士英忤；曰广以中旨用人争之，不得。各疏求去，不许。吕大器劾士英卖官鬻爵罪，不听。刘良佐率兵攻临淮不克，移驻寿州。兵科给事中陈子龙疏请兵部主事何刚练水师，从之。命议殉难从逆诸臣功罪。

　　甲子（初八日），献贼陷涪州。

　　乙丑（初九日），命惠王常润移居肇庆。吉王□□薨。

　　丙寅（初十日），起钱谦益为礼部尚书协理詹事府事。吏部尚书张慎言罢。礼部请立中宫；诏以列圣先帝之雠未报，不许。命万元吉再往扬州、六合调辑军民。

　　己巳（十三日），以吴志葵镇守吴淞。刘泽清来朝，疏纠吕大器、雷演祚荐张捷、邹之麟、张孙振、刘光斗等；未几，大器罢。

　　癸酉（十七日），詹兆恒进钦定「逆案」，马士英亦于是日进「三朝要典」。

　　乙亥（十九日），追复懿文皇太子庙号「兴宗孝康皇帝」，妃常氏谥「孝康皇后」。追崇建文帝谥曰「嗣天章道、诚懿渊恭、觐文扬武、克纯笃孝让皇帝」，庙号「惠宗」；后马氏曰「孝愍温贞、哲睿肃烈、襄天弼圣让皇后」。追崇恭仁康定景皇帝谥曰「符天建道、恭仁康定、隆文布武、显德崇孝景皇帝」，庙号「代宗」；贞惠安和景皇后汪氏曰「孝渊肃懿、贞惠安和、辅天恭圣景皇后」。

　　丁丑（二十一日），左懋第疏请北行。献贼陷重庆，瑞王常浩并原任巡抚陈士奇等皆遇害。赠死难沭阳知县刘士燝山东佥事。巡按湖广御史黄澍入贺，面纠马士英罪；士英免，寻复令视事。

　　戊寅（二十二日），封福府千户常应俊为襄卫伯，世袭。

　　己卯（二十三日），赵之龙纠高宏图议思宗庙号之失，请改正；诏仍旧。

　　庚辰（二十四日），以徐石麒为吏部尚书，何应瑞为工部尚书。京口兵哄，诏督师核治；嗣后兵将调集，听本处抚臣节制。

　　辛巳（二十五日），命王燮为都察院右佥都御史，巡抚山东。

　　壬午（二十六日），顾锡畴请追谥文震孟等而夺温体仁谥，并从之。

　　癸未（二十七日），我大清兵取德州，前大学士谢升、御史赵继鼎、卢世■〈氵隺〉迎降。

　　甲申（二十八日），以邱磊为山东总兵官。赠死事原任吏部员外郎程良筹光禄寺少卿、举人刘申锡知州、生员杨之金教授，祠名「义烈」。以黄斌卿防御京口。调郑芝龙兵六千入卫。

　　乙酉（二十九日），命鲁王以海暂驻处州、崇王□□斩驻台州。

　　秋七月丙戌朔，祀高皇帝以下于奉先殿，以大行皇帝、皇后祔祭。加张慎言、程注太子太保，予荫。

　　丁亥（初二日），给事中章正宸疏陈时事、建宁知县蒋芬自请勤王，俱不报。

　　庚寅（初五日），以左懋第为兵部右侍郎兼都察院右佥都御史，经理河北、联络关东军务；马绍愉为太仆寺少卿兼兵部职方司郎中，加陈洪范太子太保：赍白金十万两、金千两、缎绢万匹，出使于我大清。金声桓驻防扬州。

　　壬辰（初七日），定守护凤陵戍兵五千人。以刘之勃为都察院右佥都御史，巡抚四川。

　　甲午（初九日），以六等定从逆诸臣罪。其大逆凌迟处死者五条：凡从贼攻陷京师及为贼毁宗社、易门榜者；凡倡率劝进及为贼草伪诏者；凡部院、詹事、翰林三品以上大臣，从贼受伪命而亲信用事者；凡文武封疆大吏，如督、抚、总兵降贼者；凡京堂、科、道部属等官为贼画策规取地方者。以上如本犯不归、归而又逃，悉收系其妻子、籍没其家产。其斩决不待时者三条：凡四品京堂及翰、詹、科、道受贼伪命、居要地比原职加崇者；凡方面分巡、分守、知府等官降贼者；凡文武封疆大吏闻变先逃者。其绞者六条：凡献玉帛、献子女以媚贼求免者；凡内外衙门官仅受伪命者；凡在巡方及布按三司、分巡、分守、知府等官遇变而逃者；凡被贼拷掠不能自决，仍受伪命者；凡受伪命而为贼疏远者；凡管屯、管河、榷关、督饷等官，虽无封疆之守而弃职潜逃者。其流者二条：凡内阁重臣及部院等三品以上、詹事翰林五品以上，即不从贼而偷生潜逃者；凡既受伪命复自疏远，见贼未败而脱身南还者。以上斩、绞、流共十一则，如各犯认罪自投，拟减本罪一等；如遁归匿形，蓄谋叵测，照本罪加一等，仍收系其亲属。其徒者二条：凡候考、候选即无官守即未受伪命而浮沈贼中，贼奔乃还者；凡遇贼变为贼胁留而未受伪命者。其杖者一条：凡为贼所拘，未受伪官而乘间先归者。诏曰：『北都沦丧，帝后升遐。巷战死节者遂无一人，且反面事雠、甘心降贼，为之指斥先帝，规并海宇。人心已丧，法纪何存！所奏既已会议允当，并先夺职。其绞罪以上，法司行抚、按官逮解来京候讯；流罪以下，抚、按官依律讯处具奏。其有身虽陷贼能改图归正，擒杀贼首及以兵马、城池来归，或为内应克立大功，或为内间效忠本朝者，仍从优升赏，不用此例』。论擒解河南伪官功，加义勇李际遇、刘洪起总兵官。以六科员缺，命将中行、评博、推知等官俱减俸行取。

　　丁酉（十二日），依旧制为五军、神枢、神机三大营，杜宏域等六人分统之。刘宗周疏劾马士英等，优诏答之。

　　戊戌（十三日），士英乞休，不允。刘泽清、刘良佐疏讦宗周。谕曰：『昔汉宣起于艰难，魏、丙合志；唐肃兴于灵武，李、郭同心。今者袒分左右，口构元黄，天下事不堪再坏！诸臣各宜和衷集事，息竞图功！庶几君臣之间，礼全终始』。

　　庚子（十五日），擢开封推官陈潜夫为御史，巡按河南。

　　癸卯（十八日），淮扬巡抚王燮以皇太子及二王皆遇害闻。

　　甲辰（十九日），荫福府内臣屈尚忠、田成、张执中等弟侄各都督同知，世袭锦衣卫指挥使。夺温体仁官荫。

　　己酉（二十四日），内批以张有誉为户部尚书；高宏图等争之，不听。

　　辛亥（二十六日），释高墙罪宗前唐王聿键等三百余人。

　　时群臣纷争日甚，朱国弼、刘孔昭条陈新政，有『吏部用人必勋臣商榷、各部行政必勋臣面定』之语；又请增设家丁营将，户部给粮。上亦厌之。壬子（二十七日），谕曰：『朕遭百六之运，车书间阻；方资群策，旋轸故都。乃文武之交争，致异同之日甚。先皇帝神资独断，汇纳众流；天不降康，咎岂在上。尔诸臣尚鉴于前车，精白乃心，匡复王室。若水火不化、戈矛转兴，天下事不堪再坏！且视朕为何如主！祖宗成宪，弗尚姑息；各宜钦承，朕言不再』。改正阁臣衔，尚书兼大学士，举经筵。高宏图等请建中宫，谕俟母后回銮日行。

　　乙卯（三十日），宏图乞休，不允；请召还史可法，亦不报。

　　是月，万元吉奏大清兵南征。

　　八月丙辰朔，日有食之。
</div>
    <div class="pagination">
<a href="小腆纪传_page4.html">上一页</a><a href="小腆纪传.html">1</a><a href="小腆纪传_page2.html">2</a><a href="小腆纪传_page3.html">3</a><a href="小腆纪传_page4.html">4</a><span class="current-page">5</span><a href="小腆纪传_page6.html">6</a><a href="小腆纪传_page7.html">7</a><a href="小腆纪传_page8.html">8</a><a href="小腆纪传_page9.html">9</a><a href="小腆纪传_page10.html">10</a><span>...</span><a href="小腆纪传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
