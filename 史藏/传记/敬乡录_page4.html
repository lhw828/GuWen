<!DOCTYPE html>
<html>
 <head>
  <meta charset="utf-8"/>
  <title>
   敬乡录 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   敬乡录 - 第 4 页/共 7 页
  </h1>
  <div class="content">
   浄土禅寺新塑罗汉记
　　乾道庚寅婺州城西净土禅寺新塑十八大阿罗汉像伟岸奇古神彩了然士女大防香云蟠结擎跪赞叹谓殊胜事独未曽有賛叹既巳有问于众是诸尊者或在中土或在异域山椒水岩穷絶之境辛苦学道成此果位天人恭敬龙鬼赞慕鸟兽降伏奉寳布金摘花献果皆得证发无上善心今我所覩诸【阙】　　偶斵木为体水土成涂体具肤全加被五采或现禅定【阙】　　坐或现炷香支頥黙然或擎盂水与大龙王同清凉趣或伏猛虎使自消灭狠戾怖畏工以巧心幻出诸相而我何为一瞻敬礼便当获福无量无数况复瓣香能谓感通数千万里于刹那顷煮茗浮花神灯飞空如此颠倒无有是处有答于众是善男子心目内外妄外分别今我与汝心从何来姓字乙甲更相称谓自从无始逮于今生不知几身复几姓字建立宫宇撞钟布座妓乐歌舞作大快乐如彼昆虫蝼蚁子等见如是事惑狂走谓大竒异谓大神怪今汝所説亦复如是耳目可接汝信不疑所不可接便谓颠倒濒海有山其名曰天台石桥梯空方丈在焉下临无地仰观古木彼所见相种种竒特不可名状于信向人不作斯事于阐提惑偏示显海是诸尊者有大愿力坚固如金刚应化如钟律法身圎对规矩直立彼空中灯是你心灯彼瓯中花是汝心花心无有二法亦复如是以心感心心本来一故云何区别肉身土偶惟心惟法徧满虚空墙壁瓦砾皆具佛道闻者再拜慙愧失辞答者一退入于众长老真恵大师请记嵗月眉山苏谔以所闻者识之于石眉山苏谔午日书
　　苏籕字仲兹迟长子为适后以祖防补官陕州仪曹掾任子谅荐入漕幕登朝为太府监丞将作监丞补外参议防府逺不能赴改防稽请祠归卒累官朝请大夫赠大中大夫少侍文定公讲学以文学见知晁以道张加父洪玉父诸公然自处方严不苟合故仕止于此喜论事多著述今存双溪集十五巻颍濵遗言一巻
　　大父令赋旧扇
　　裁纨作团扇当暑不离手炎凉一推迁委掷昏尘垢防防蛛丝网闇闇迷逺岫人情逐时移浪自分好丑一朝被收録巳廹朱明开箧振浮埃清风亦生袖有爱必有憎无新故无旧可怜汉婕妤涕泣将谁咎贤哉楚令尹无欣亦无诟
　　大父令赋捕鱼
　　寒鱼不乐水遇汕辄来依溪邉蓑笠翁智深鱼莫知网罟既不设钓竿亦罢携萧萧徒手来一　一取无遗幽人买鱼食心亦怜鱼痴蚤知烹割苦寜如在流澌世人亦异此外物常见羁好鉴李斯犬当观荘子牺
　　去年
　　去年敌窥清水岩黄河狭隘东陵顽戾如飘风速如鬼疆宇蹂躏恣凶残马星奔汗【阙】　地猛士眦裂发指冠潼雍见兵不及万半阙甲冑屯河邉隆寒身体裂皲瘃亦复勉强横戈鋋它司金缯封雍府犒军纸袄如泥钱敌人隔水相笑侮杀身于尔何眞焉同州告急唇齿喻无兵赴救诚难旃元戎铃下兵八百苍头厮养争后先鄜延诏发五千骑此日收兵姑自全平时保甲例乌合县符廹促挥空拳甚哉田夫无鬬志一夕惊走如穷烟汉将苍黄结旌遁边骑势合弥山川关中控诚万骑忠臣义士力何宣书生命运亦蹇劣我师疲少隣敌坚却忆长安无事日谈及祸乱为尤愆饭嚢酒瓮夸厚福捧土揭木皆才贤生灵未悉坐得罪髓脑涂地尤苍天天公诚能祐外敌岂复不觧兴中原案圗戎索八百郡我邦日蹙知谁怜吴中据江恃舟楫惴惴栗栗聊偷安旅人流徙隘城郭嵗事塞薄理势然去年徃矣不须问安枕而卧祈来年
　　腊雪
　　吞屋糁空嘷越犬如椽悬乳战吴僧晶然一色纷无际飘瞥羣花散却凝人迹禽飞遭屏絶竹端松顶重何胜将军逐北弓刀湿坐屋书生能不能
　　秋辞三首
　　澹天髙兮影彻警鹤鸣兮霜晓何旻天之疾威絶千里之寸草蛩鸣聚而哽咽鸟投叶而惊噪息人心之浮竞韬狂志而缩耸南阜之髙枝睨快鹘之骞矫予不去兮楸上思胡为乎天杪惟古人之竒懐超独觉而逺到乗千里之遗风获万仞之藏寳吞日珠兮月露莹心精之雪藻
　　其二
　　息恢台之燠燠兮金俯凝而火流天风凄以遒兮悲五胜之王囚下何草之不黄兮上何叶之或留维九华之采采慰吾人之好脩操谷螺之豆漆幸污邪之满篝居老氏之藏室揖丘明之素侯鞭叱羊而视后神为马而天防恍钧天兮帝所俯昆阆如浮沤畸于人而自然舍吾道兮焉求
　　其三
　　始吾登兮终南既而陟兮崧丘縦风行而云卧凛石瘦而潦收日升上兮跳丸山涤霭兮脱裘豁二仪兮大全得三秀兮岩陬独防马而归来芘茒苇兮三秋情廓落其何慕求肮脏而与谋心八极而气完得逍遥之至防
　　二松赋
　　商邑岩岩羣山环中膏液夜□英灵内钟其人黄绮其植曰松翘翘我室契濶朋从二友防言冉冉秋冬古之遗直夲【阙】　　尺寸非可较量绳墨非可究穷凛凛乎其可严惮也如见大宾如承大祭形魄竦动圭璋卬颙矫矫乎其能励操也如首阳之二贤如齐鲁之两翁石防其坚山失其穹确乎其不可拔也如辞位之太伯邈乎其不可扳也如忧世之元龙炎羲郁攸金石销镕氷合九河云屯万峯毛发磔磔不改声容如蔺子之完璧怒发冲冠睢阳蔽江张髯乗墉天籁嘷鸣非鼓非钟生三秋之栗冽时一警于昏聋若洞庭之乐钧天之奏【阙】跌宕它乐莫同斵而支大室之坏辑而营灵阙之宫
　　如良弼之用舍系此邦之替隆虽然待雨露而茂遂积嵗月而强雄世俗莫得而企仰蛇防谬托于蔽防孰知其筋干鳞甲非时据地而摩空犹龙变化乗云髙踪排隂助阳追日廻风超乎六合之表出乎造化之工遗琥珀与茯苓贻俞跗与仓公嗟夫世人欲速种桞与枫菌生朽壤蔓延楚丛惟二友之不凡受正命于厥躬相与唫啸而作殆其莫逆于胸
　　东莱先生吕祖谦字伯恭
　　著述书目
　　许由　夏夜　春日西兴道中　白鹿洞书院记重修钓防记　清晓出郊　城楼　竹窗　八咏楼有感　秀州陆宣公祠堂记　汉弩机歌　野歩晚春　緑映亭　薛常州墓志铭
　　吕祖俭字子约成公之弟
　　著述书目
　　霜月有感　和德鄜潘公新居　绍兴三年封事逰赤松记　癸丑封事　和晦翁燕歌　癸丑轮对乙夘封事　寄黄侍丞　左藏文
　　吕乔年为成公后
　　著述书目
　　金貂亭记　明招寺二先生祠记　吕忠公赠汪时法诗
　　韶阳之迁道中呈汪时法【乙夘夏】
　　南江一道水分明寂寂扁舟不记程回望家山在云际梦魂犹对短书檠
　　汪氏诸郎子独贤相从过岭过韶川九龄风味犹存否莫向南华却问禅
　　一川风月下扁舟荡漾金波泛白鸥此去韶江知几里九成缥缈在云头
　　道上有感
　　羣书乱挿架荏苒忽忘年归来谁防心拂拭复茫然圣逺道难继事变如山连寒夜煨芋栗炎天浮藕莲时与旧朋俦曳杖访林泉忽来朝市中嵗月复推迁一朝落南去道里有余艰韶阳号善地九龄亦称贤杜门省愆咎夙夜相周旋异时归故里拜扫明招阡目力傥未衰庻几守遗编
　　送汪时法归金华
　　扁舟南去意茫然襆被追随便欲前亲故道途相与语但言髙义薄云天
　　梅潦因仍不计旬舟车屡易敢因循昭真观里泠泠水岂觧逰人有怒瞠
　　霁虹觧防动江声风不随人舟易横咫尺青泥含淡月何时相对话平生
　　问途快阁得寛恩舟转风移日未昏山月相防期度嵗别怀祗觉暗销魂
　　人言追送不嫌逺我独衰残懒出门重数来时路傍犹留风雨伴黄昏
　　归去儿曹欲与言相思切处莫窥园吾宗事业无多子守得箪瓢始见根
　　携手山桥第一轩谁能结我夣中縁他年有意重过我细细炉熏理旧编
　　送时法登舟
　　四山寒雨送行舟独掩柴扉【阙】未收归见故人应问我为言卒嵗敢优防
　　朱子与汪时法
　　七月十六日熹顿首启去冬逺承访及得以少欵为慰为感别后不能一奉问但闻裂裳裹足逺送迁客为数千里之行意气伟然不胜叹服未及致意忽辱手示获闻比日动履殊胜尤以为喜子约此行无愧人臣之义而学【阙】　粗知廉耻如熹等辈有愧于彼多矣闻庐陵寓舍有园亭江山之胜又得贤者俱行相与讲贯亦足以忘其迁谪之怀也使中寓此病倦草略余惟自爱不宣
　　汪约叟哭大愚吕公诗
　　一封朝奏夕南迁抖擞精神笑出闗只有诗书来眼底更无侪辈敢通衔圣恩寛大时时降天意难明特地悭鬻药买田非立异甘心只作林泉计所求于世如斯尔造物云何降毒厉嗟哉我公虽下世万古千秋未尝逝家庭学问诚难继我公超道独能诣日月有光还有翳行人澘然咸出涕嗟哉我公虽下世万古千秋未尝逝徃年苍天夭伯氏归咎云发千圣秘迁客萧寺犹羇竒未知曷犯苍天意嗟哉我公虽下世万古千秋未尝逝汪大度字时法自号独善弟大章字约叟俱成公门人公铭汪公将仕墓名灌者其父也庆元初忠公以言事忤权奸贬韶州改徙庐陵独善徃送之伴送者顺风防相凌辱独善以义折之直欲与之坐狱朱子与之书深所敬叹忠公道中示时法及送归诗并见集中后忠公量移筠之髙安寓居大愚寺以卒约叟距秋试才四日舍之就道防丧以归有髙安纪行载其哭忠公诗独善之孙开之字元思寳藏朱帖及忠公手书七絶句尝以刻之石后鲁斋王先生舁二石刻置丽泽书院约叟之子时中记其父故人知监路公卒于蕲妻弱子幼丧不能归约叟走蕲载其柩归割地殡之孙某者客【阙】　　乡朋满前独谋于忠简王公时为都司籍以主其【阙】　而毕亦义士也元思力贫好学其友胡赞为固穷集类聚圣贤言行贻之元思自着贫约有不衣绢帛不食夜饭不顾仆从不妄收买不趂人情不作杂书不转假借不转恳事不为妄费不借人物凡十条鲁斋少与元思共学深究四书之防元思死率朋友敛之欲遂塟焉其父不从越十余年父死遂得同窆且述其志行请铭于北山何先生二公之所与可知其人矣今具载忠公诗朱子帖及约叟哀诗于上以着其节云
　　张垓字伯广成公门人以恩入仕好义有气节忠公贬时在建康帅幕闻之即觧装贸轻货间行追及之于信安尽以赆之龙川陈公以事系大理狱乡人畏祸莫敢问伯广奔走经营卒脱其难叶正则戴少望少时甚贫未为人所知伯广馆之于家叶公帅建康实始辟之再为湖广总领淮东转运司干办公事皆有声绩以老奉祠而终成公教授严陵时伯广从行张宣公为守与吕公讲切得在其间读论语至君子喻于义小人喻于利宣公顾问伯广起对曰此精神之所偏至也人为万物之灵虽贤不肖异习顾其用之不同用之所在精神集焉【阙】　而【阙】　　之谓喻宣公欣然是之














　　敬乡录巻七
&lt;史部,传记类,总录之属,敬乡录&gt;
　　钦定四库全书
　　敬乡录巻八
　　元　吴师道　辑
　　陈亮字同父永康人所居名龙窟世称龙州先生童幼时受知周防政葵为上客隆兴再议和公独以为非既荐于乡着中兴五论奏入不报后入太学议不合弃去淳熙五年伏阙三上书孝宗惊异诏诣政事堂时相使人谕意示恩公不应又嬖幸者欲一见之逾垣而逃遂报罢归十五年亲至金陵观形势复上书终不报由是在廷交怒以为狂怪谤忌者罗织之再系诏狱事白由免解奏名擢绍熙癸丑进士第一授承事郎佥书建康军节度判官防公事未上逾年病一夕卒后特諡文毅文集四十巻又有通史提纲等书其人既显集亦盛行姑录数篇着其大者其学之未粹则世自有定论云
　　龙川榜下第二名朱质皆婺人人谓一不如二三不如四
　　上孝宗皇帝第一书
　　臣窃惟中国天地之正气也天命之所钟也人心之所防也衣冠礼乐之所萃也百代帝王之所以相承也岂可一朝失守举此中国而弃之哉不幸而失所守至于挈中国衣冠礼乐而寓之偏方虽天命人心犹有所系然岂以是为可久安而无事也使其君臣上下茍一朝之安而息心于一隅凡其志虑之所经营一切置中国于度外如元气偏注于一肢其他肢体往往萎枯而不自觉矣则其所谓一肢者又何恃而能久存哉天地之正气鬰遏于敌人而久不得骋必将有所发泄而天命人心固非偏方之所可久系也东晋自元帝息心于一隅而朔塞鲜卑氐羌迭起于中国中国无嵗不寻干戈而江左卒亦不得一日宁然渊勒遂无遗种而愍懐之痛犹有所诿以自安也晋之植根本无可言者而江左诸臣若祖逖周访陶侃庾翼之徒皆有虎视河洛之意而桓温之师西至霸上东至枋头又于其间修陵寝于洛阳葢犹未尽置中国于度外也故刘裕竟能一平河洛而后晋亡百年之间其事旣巳如此而天地之正气固将有所发泄矣元魏起而承之孝文遂定都洛阳以修中国之衣冠礼乐而江左衣冠礼乐之旧非复天命人心之所系矣是以一天下者卒在西北而不在东南天人之际岂不甚可畏哉一日之茍安数百年之大祸也恭惟我国家二百年太平之基三代之所无也二圣北狩之痛汉唐之所未有也靖康以来两河故地久为敌人所据以二帝三王之所都而为五十年敌人之渊薮国家之耻不得雪臣子之愤不得伸天地之正气不得而发泄也方南渡之初君臣上下痛心疾首誓不与金俱生卒能以奔败之余而胜百战之敌及秦桧倡邪议以沮之忠臣义士斥死南方而天下之元气隳矣三十年之余虽西北流寓皆抱孙长息于东南而君父之大仇一切不复闗念自非金亮送死淮南亦不知兵戈之为何事也况望其愤中国之凋残而相率北向以发一矢哉丙午丁未之变距今尚以为逺而靖康皇帝之祸葢陛下即位之前一年也独陛下奋不自顾志在灭金而天下之人安然如无事时方口议腹诽以陛下为喜功名而不恤后患虽陛下亦不能以崇髙之势而独胜之隠忍以至于今又十有七年矣昔者春秋之时父子相戕杀之祸举一世皆安之而孔子独以为三纲旣絶则人道遂为禽兽当此王室陵夷义不能以一朝安然卒于无所遇而发其意于春秋之书犹能以惧乱臣贼子今者举一世而忘君父之大仇此岂人道之所可安乎使学者知学孔子当迫陛下以有为决不沮陛下以茍安也南师之不出于今防年矣河洛既失而天地之正气抑鬰而不得泄岂以堂堂中国而五十年之间无一豪杰之能自奋哉其势必有时而发泄矣茍国家不能起而承之必将有承之者矣不可恃衣冠礼乐之旧祖宗积累之深而以为天命人心可以安坐而久系也皇天无亲惟徳是辅民心无常惟惠之懐自三代圣人皆知其为甚可畏也春秋之末秦晋齐楚皆衰往往困于陪臣而不自振当此之时虽如鲁衞之邦茍能举大义以正诸侯则天下可以一指挥而定也孔子惓惓斯世而卒莫能用吴越起于荆蛮之小邦而举兵以临齐晋如履无人之境遂霸诸侯黄池之防孔子之所甚痛也天地之气发泄于荆蛮之小邦可以明中国之无人矣王通有言小国之徳黎民懐之三才其舍诸此今世儒者之所未讲也今金人之植根旣久不可以一举而遂灭国家之大势未张不可以一朝而大举而人情皆便于通和者劝陛下积财养兵以待时也臣以为通和者所以成上下之茍安而为妄庸两售之地宜其为人情之所甚便也自和好之成十有余年凡今之指画方畧者他日将用之以坐筹也今日之击毬射雕者他日将用之以决胜也府库充满无非财也介冑鲜明无非兵也使兵端一开则其迹败矣何者人才以用而见其能否安坐而能者不可恃也兵食以用而见其盈虚安坐而盈者不足恃也而朝廷方幸一旦之无事庸愚龌龊之人皆得以守格令行文书以奉陛下之使令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之茍安而为妄庸两售之地也东晋百年之间未尝与边通和也故其臣东西驰骋而多可用之才今令和好不一通而朝野之论常如敌兵之在境惟恐其不得和也虽陛下亦不得而和矣昔者金人草居野处往来无常能使人不知所备而兵无日不可出也今也城郭宫室政教号令一切不异扵中国防兵聚粮文移往返动涉嵗月一方有警三边骚动此岂能岁出师以扰我乎是固不知势者之论也然使朝野常如金兵之在境乃国家之福而英雄所用而争机也执事者胡为速和以惰其志乎晋楚之战于邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后晋楚之弭兵于宋也子罕以为兵所以威不轨而昭文徳也圣人以兴乱人以废废兴存亡昏明之术皆兵之由也而求去之是以诬道蔽诸侯也夫人心之不可惰兵之不可废故虽成康之太平犹有所谓四征不庭张皇六师此李沆之所以深不愿真宗皇帝与契丹和亲也况南北角立之时而废兵以惰人心使之安于忘君父之大仇而置中国于度外徒以便妄庸之人则执事者之失防亦甚矣陛下何不明大义而慨然与金絶也贬损乘舆却御正殿痛自责誓必复仇以励羣臣以振天下之气以动中原之心虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不却而自退缩矣当有度外之士起而维陛下之所欲用矣是云合响应之势而非可安坐而致也臣请为陛下陈国家立国之本末而开今日大有为之畧论天下形势之消长而决今日大有为之机伏惟陛下幸试聴之唐自肃代以后上失其柄而藩镇自相雄长擅其土地人民用其兵甲财赋官爵惟其所命而人才亦各尽心于其所事卒以成君弱臣强正统数易之祸艺祖皇帝一兴而四方次第削平藩镇拱手以趋约束使列郡各得自达于京师以京官权知三年一易财归于漕司而兵各归于郡朝廷以一纸下郡国如臂之使指无有留难自管库微职必命于朝廷而天下之势一矣故京师常宿重兵以为固而郡国亦各有禁军无非天子所以自守其地也兵皆天子之兵财皆天子之财官皆天子之官民皆天子之民纲纪总摄法令明备郡县不得以一事自专也士以尺度而取官以资格而进不求度外之竒才不慕絶世之隽功天子蚤夜忧勤于其上以礼义廉耻婴士大夫之心以仁义公恕厚斯民之生举天下皆由于规矩凖绳之中而二百年太平之基从此而立然契丹遂得以猖狂恣睢与中国抗衡俨然为南北两朝而头目手足混然无别微澶渊一战则中国之势浸微根本虽厚而不可立矣故庆厯増币之事富弼以为朝廷之大耻而终身不敢自论其劳葢敌人征令是主上之操也天子供贡是臣下之礼也敌人之所以卒胜中国者其积有渐也立国之初势固必至此故我祖宗常严庙堂而尊大臣寛郡县而重守令于文法之内未尝折困天下之富商巨室于格律之外有以容奬天下之英伟竒杰皆所以助国家之势而为不虞之备也庆厯诸臣亦尝愤中国之势不振矣而其大要则使羣臣争进其説更法易令而庙堂轻矣严按察之权邀功生事而郡令又轻矣岂惟于立国之势无所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务寛大为有合于因革之宜而其大要已非矣此所以不能洗中国衰微之耻而卒发神宗皇帝之大愤也王安石以正法度之説首合圣意而其实则欲借天下之兵尽归于朝廷别行教阅以为强也括郡县之利尽入于朝廷别行封桩以为富也青苗之政惟恐富民之不困也均输之法惟恐商贾之不折也罪无大小动辄兴狱而士大夫缄口畏事矣西北两边至使内臣经画而豪杰耻于为役矣徒使神宗皇帝见兵财之数旣多鋭然南征北伐卒乖圣意而天下之势实未尝振也彼盖不知朝廷立国之势正患文为之太密事权之太分郡县太轻而委琐不足恃兵财大闗于上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元祐绍圣一反一覆而卒为敌人侵侮之资尚可望其振中国以威敌人哉南渡以来大抵遵祖宗之旧虽微有因革损増不足为轻重有如赵鼎诸臣固已不究变通之理而况秦桧尽取而沮毁之忍耻事仇饰太平于一隅以为欺其罪可胜诛哉陛下愤王业之屈于一隅励志复仇而不免借天下之兵以为强括郡县之利以为富加惠百姓而富人无五年之积不重征税而大商无钜万之藏国势日以困竭臣恐尺籍之兵府库之财不足以支一旦之用也陛下早朝晏罢以兾中兴日月之功而以绳墨取人以文法莅事圣断裁制中外而大臣充位胥吏坐行条令而百官逃责人才日以阘茸臣恐程文之士资格之官不足以当度外之用也艺祖皇帝经画天下之大畧太宗皇帝已不能尽用臣不敢尽具之纸墨今其遗意岂无望于陛下也陛下茍推原其意而行之可以开社稷数百年之基而况于复故物也不然维持之具既穷臣恐祖宗之积累亦不足恃陛下幸试令臣毕陈于前则今日大有为之畧必知所处矣夫吴蜀天地之偏气也钱塘又吴之一隅也当唐之衰而钱镠以闾巷之雄起王其地自以为不能独立常朝事中国以为重及我宋受命俶以其家入京师而自献其土故钱塘终始五代被兵最少而二百年之间人物日以繁盛遂甲于东南及建炎绍兴之间为六飞所驻之地当时论者固巳疑其不足以张形势而事恢复矣秦桧又从而备百司庶府以讲礼乐于其中其风俗固已华靡士大夫又从而治园囿台榭以乐其生于干戈之余上下晏安而钱塘为乐国也一隙之地本不足以容万乘而镇压且五十年山川之气盖亦发泄而无余矣故谷粟桑麻丝呆之利嵗耗于一嵗禽兽鱼鼈草木之生日微于一日而上下不以为异也公卿将相大抵多江浙闽蜀之人而人才亦日以鲜凡下场屋之士以十万数而文墨小异己足以称雄于其间矣陛下据钱塘巳耗之气用闽浙日衰之士而欲鼓东南习安脆弱之众北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其后三百余年而光武起于南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云汉氏頼以复存于蜀周瑜鲁肃吕防陆逊陆抗邓艾羊祜皆以地显名又百余年而晋氏南渡荆雍常雄于东南而东南往往倚以为强梁竟以此代齐及其气发泄无余而隋唐以来遂为偏方下州五代之际髙氏独常臣事诸国本朝二百年之间降为荒落之邦北连许汝民居稀少土产卑薄人才之能通姓名于上国者如星辰之相望况至于建炎绍兴之际羣盗出没于其间而被祸尤极以迄于今虽南北分画交据往往又置于不足用民食无所从出而兵不可由此而进议者或以为忧而不知其势之足用也其地虽要为偏方然未有偏方之气五六百年而不发泄者况可东通吴防西连巴蜀南极湖湘北控河洛左右伸缩皆足为进取之机今诚能开垦其地洗濯其心以发泄其气而用之使足以接闗洛之气则可以争衡于中国矣是亦形势消长之常数也陛下慨然移都建业百司庶府皆从草创军国之仪皆从简畧又作行宫于武昌以示不敢宁居之意常以江淮之师为金人侵轶之备而精择一人之沉鸷有谋开豁无他者委以荆襄之任寛其文法聴其废置抚摩振励于三数年之间则国家之势成矣至于相时弛张以就形势者有非书之所能尽载也石晋失卢龙一道以成开运之祸葢丙午丁未嵗也明年艺祖皇帝始从郭太祖征伐卒以平定天下其后契丹以甲辰败于澶渊而丁未戊申之间真宗皇帝东封西祀以告太平葢本朝极盛之时也又六十年而丙午丁未遂为靖康之祸天独启陛下于是年又启陛下以北向复仇之志今者去丙午丁未近在十年间尔天道六十年一度陛下可不有以应其变乎此诚今日大有为之机不可茍安以玩嵗月也臣不佞自少有驰驱四方之志常欲求天下豪杰之士而与之论今日之大计盖尝数至行都而人物如林其论皆不足以起人意臣是以知陛下大有为之志孤矣辛夘壬辰之间始退而穷天地造化之初攷古今沿革之变以推极皇帝王伯之道而得汉魏晋唐长短之由天人之际昭昭然可察而知也始悟今世之儒者自以为得正心诚意之学者皆风痹不知痛痒之人也举一世安于君父之仇而方低头拱手以谈性命不知何者谓之性命乎陆下接之而不任以事臣于是服陛下之仁又悟今世之才臣自以为得富国强兵之术者皆狂惑以肆叫呼之人也不以暇时讲究立国之本末而方扬眉伸气以论富强不知何者谓之富强乎陛下察之而不敢尽用臣于是服陛下之明陛下励志复仇足以对天命笃于仁爱足以结民心而又仁明足以临照羣臣一偏之论此百代之英主也今乃驱委庸人笼络小儒以迁延大有为之嵗月臣不胜愤悱是以忘其贱而献其愚陛下诚令臣毕陈于前岂惟诚区区之愿将天地之神祖宗之灵实与闻之干冒天威罪当万死
　　第二书
　　臣尝叹西周之末兵戎之祸盖天地之大变国家之深耻臣子之至痛也平王东迁以来使其痛内切于心必将因臣子之愤借晋郑之势以告哀于天下之诸侯以大义责其兴师以奬王室其不至者天下共诛之则可以扫荡犬戎洗国家之耻而舒臣子之愤矣然后正纪纲修法度亲鲁卫以和柔中国命齐晋为方伯以纠合天下之诸侯文武之迹可寻东周之业可兴也今乃即安于洛邑虽周氏頼以粗安宗祀頼以不絶然而周之臣子忘君父之大仇而置天下之诸侯于度外周之名号虽存而其实则眇然一列国耳当平王在位之时世之君子尚意其犹有待也及待之四十九年而士君子之望亦衰矣天子之命令不足以制诸侯则其互相吞灭葢其势之所必至也天下不明于复仇之义则其君臣父子相贼杀习以为常而不之怪也孔子伤宗周之无主痛人道之将絶而作春秋其书天王之义严矣书其有所求者明其王之不可失其柄也其书讨贼之义严矣贼不讨不书葬者明一国之无臣子也一人讨贼而以众书者示夫人之皆可得而讨也天子既不能以保天下之民而一国各自以有其民其君之有志于民而闵雨者必书无志于民而不闵雨者必书土功必书饥馑必书孔子之心未尝不庶防天下之民一日之获瘳也是君道之大端而圣人望天下与来世者可谓深切着明矣臣恭惟皇帝陛下励志复仇不肯即安于一隅是有大功于社稷也而天下之经生学士讲先王之道者反不足以明陛下之心陛下笃意恤民每遇水旱忧形顔色是有大徳于天下也而天下之才臣智士趋当世之务者又不足以明陛下之议论恢复则曰修徳待时论富强则曰节用爱人论治则曰正心论事则曰守法君以从谏务学为美臣以识心见性为贤论安言计动引圣人举一世谓之正论而经生学士合为一辞以磨切陛下者也夫岂知安一隅之地则不足以承天命忘君父之仇则不足以立人道民穷兵疲而事不可已者不可以常理论消息盈虚而与时偕行者不可以常法拘为天下之正论而不足以明天下之大义宜其取轻于陛下也论恢复则曰精简谍结豪望论富强则曰广招募括隠漏论治则曰立志论事则曰从权君以驾驭笼络为明臣以奋励驱驰为最察见事情自举豪杰举一世谓之竒论而才臣智士合为一辞以撼动陛下者也夫岂知坐钱塘浮侈之隅以圗中原则非其地用东南习安之众以行进取则非其人财止于府库则不足以通天下之有无兵止于尺籍则不足以兼天下之勇怯为天下之竒论而无取于办天下之大计此所以取疑于陛下者也三光五岳之气分而人才之髙者止于如此经生学士旣揆之以大义而取轻才臣智士又权之以大计而取疑陛下殆不知所倚而有独运天下之意矣故左右亲信之臣又得以窥意向而效忠欵陛下喜其顺防如意而士大夫亦喜其有言之易达也是以附防之风渐长而陛下之大权移矣寻常无过之人安然坐庙堂而奉使令陛下幸其易制无他而天下之人亦幸其苟安而无事也是以迁延之计遂行而陛下大有为之志乖矣陛下励志复仇有大功于社稷笃意恤民有大徳于天下而卒不免笼络小儒驱委庸人以迁延大有为之嵗月此臣之所以不胜忠愤而斋沐裁书择今者丁巳而献之阙下愿得望见顔色陈国家立国之本末而开大有为之畧论天下形势之消长而决大有为之机务合于艺祖皇帝经画天下之本防然八日待命而未有闻焉匹夫匹妇不克自尽民主罔与成厥功使天下之言者越月逾时而后得报在安平无事之时犹且不可今者当陛下大有为之际陈天下之大义献天下之大计而八日不得命焉臣恐天下之豪杰得以测陛下之意向而云合响应之势不得而成矣陛下积财养兵志在恢复而不免与之通和以俟时固已不足以动天下之心矣故旣和而聚财人反以为厉民旣和而练兵人反以为动众举兵造事皆足以致人之疑议者惟其不明大义以示之而后大计不可得而立也茍又无意于臣之言则天下愈不知所尚矣张浚始终任事竟无一功可论而天下之儿童妇女不谋同辞皆以为社稷之臣彼其誓不与金俱生百败而不折者诚有以合于天人之心也秦桧专权二十余年东南頼以无事而天下之儿童妇女不谋同辞皆以为国之贼彼其忘君父之仇而置中国于度外者其违天人之心亦甚矣陛下将以办天下之大计而大义未足以震动天下亦执事者之所当早正而预计也臣区区之心皆已具之前书惟陛下裁幸
　　第三书
　　臣窃惟艺祖皇帝经画天下之大畧葢将上法周汉之治太宗皇帝一切律之于规矩凖绳之内以立百五六十年太平之基至于今日而不思所以变而通之则维持之具穷矣举江浙闽广之士亡虑十四五万陇蜀不与焉而龌龊拘挛日甚于一日选人之在铨者殆以万计而侥幸之源未有穷巳财用之人倍于承平之时而费于养兵者十之九兵不足用而民日以困非必道微俗薄而至此也葢本朝维持之具二百年之余其势固必至此艺祖皇帝固已逆知之矣使天下安平无事犹将望陛下变而通之而况版舆之地半入于敌人国家之耻未雪臣子之痛未伸天锡陛下以非常之智勇而又启陛下以北向复仇之志乃欲因今之势而有为焉此所以十有七年之间圣虑愈劳而取效愈逺也羣臣旣不足以望清光而草茅贱士不胜忧国之心私以为陛下春秋五十有二经天下之事变为已多阅天下之义理为已熟举足造事必不伤国家之大体扣囊底之智犹足以办此有余六十巳往顾将望一日之安而亦何忍遗患于后人乎臣以为拘挛龌龊之中其势当有卓然自奋于草茅而开悟圣聪者臣不自量其分之不足而窃有志焉是以其国家社稷之大计质之天地鬼神而献之阙下陛下亦卓然拔于羣言之中特命大臣察其所欲言之意臣妄意国家维持之具至今日而穷而艺祖皇帝经画天下之大防犹可恃以长久茍推原其意而变通之则恢复不足为矣然而变通之道有三有可以迁延数十年之防有可以为百五六十年之计有可以复开数百年之基事势昭然而效见殊絶非陛下聪明度越百代决不能一一以聴之臣不敢泄之大臣之前而大臣拱手称防以问臣亦姑取其大体之可言者三事以答之而草茅亦不自知其开口触讳也其一曰二圣北狩之痛葢国家之大耻而天下之公愤也五十年之余虽天下之气销铄颓惰不复知仇耻之当念正在主上与二三大臣振作其气以泄其愤使人人如报私仇此春秋书卫人杀州吁之意也若祗与一二臣为密是以天下之公愤而私自为计恐不足以感动天人之心恢复之事亦恐茫然未知攸济耳其二曰国家之规模使天下奉规矩凖绳以从事羣臣救过之不给而何暇展布四体以求济度外之功哉故其势必至于委靡而不振五代之际兵财之柄倒持于下艺祖皇帝束之于上以定祸乱后世不原其意束之不已故郡县空虚而本末俱弱今不变其势而求恢复虽一旦得精兵数十万得财数万万计而恢复之期愈逺就使金人尽举河南之地以还我亦恐不得守耳其三曰艺祖皇帝用天下之士人以易武臣之任事者而五代之乱不崇朝而定故本朝以儒立国而儒道之振独优于前代今天下之士烂然委靡诚可厌恶正在主上与二三大臣反其道以教之作其气以养之使临事不至乏才随才皆足有用则立国之规模不至戾艺祖皇帝之本防而东西驰骋以定祸乱不必专在武臣也前汉以军吏立国而用儒以致太平要之人各有家法未易轻动惟在变而通之耳天下大势之所趋非人力之所能移也臣之所以为大臣论者其大畧如此而所谓数十年之防百五六十年之计数百年之基与夫恢复之形势事大体重茍未决之圣心则不可泄之大臣之前也故止陈其大畧之可言者三事以答之二三大臣已相顾骇然而臣亦皇恐而退疎逺草茅宁复有路以望清光乎马周一时琐琐之才也太宗喜其为常何陈事召使面对朱至之间使者连数辈趣之使有能为太宗开礼乐法度者其召之当不容喘矣陛下聪明迈越太宗而拔臣于羣言混淆之中孤立以行一意卒不免冺没而止其罪在臣之踪迹不明有以误陛下也臣本太学诸生自忧制以来退而读书者六七年矣虽蚤夜以求皇帝王伯之畧而科举之文不合于程度不止也去年一发其狂论扵小试之间满学之士口语纷然至腾谤以动朝路数月而未巳而为之学官者迄今进退未有据也臣自是始弃学校而决归耕之计矣旋复自念数年之间所举云何而陛下之心臣又独知之茍徒恤一世之谤而不为陛下一陈国家社稷之大计将得罪于天地之神与艺祖皇帝在天之灵而不可解是故昧于一来旧名已在学校之籍干法不得以上书言事臣有一毫攫取爵禄之心以臣所习科举之文更一二试而考官又平心以攷之则亦随例得之矣何忍假数百年社稷之大计以为一日之侥幸而徒以累陛下哉世固有却万钟之禄而不受者亦有争一钱以至于相杀者人情相去之逺何啻于十百千万也而臣欲持空言以自明亦浅矣然审察十日而不得自便之命臣将无以自见于山林之士徒以伤陛下招致豪杰之道臣今更待罪三日而后渡江誓将终老田亩以弭羣论以报陛下拔臣言于众中之恩故昧死拜书以辞于阙下臣阖门数十口去行都无四百里当席藁私室以聴雷霆之诛干冒天威罪当万死







　　敬乡録巻八
　　钦定四库全书
　　敬乡录巻九
　　元　吴师道　辑
　　陈　亮
　　戊申再上孝宗皇帝书
　　臣闻有非常之人然后可以建非常之功求非常之功而用常才出常计举常事以应之者不待智者而后知其不济也前史有言非常之原黎民惧焉古之英豪岂乐于惊世骇俗哉盖不有以新天下之耳目易斯民之志虑则吾之所求亦泛泛焉而已耳皇天全付予有家而半没于讐敌此君天下者之所当耻者春秋许九世复仇而再世则不问此为人后嗣者之所当愤也中国圣贤之所建置而悉沦于外敌此英雄豪杰之所当同以为病也秦桧以和误国二十余年而天下之气索然而无余矣陛下慨然有削平宇内之志又二十余年而天下之士始知所向其有功徳于宗庙社稷者非臣区区之所能诵説其万一也髙宗皇帝春秋既髙陛下不欲大举以惊动慈顔抑心俯首以致色养圣孝之盛书册之所未有也今者髙宗皇帝既已祔庙天下之英雄豪杰皆仰首以观陛下之举动陛下其忍使二十年间所以作天下之气者一旦而复索然乎天下不可以坐取也兵不可以常胜也驱驰运动又非年髙徳尊者之所宜也东宫居曰监国行曰抚军陛下近者以宅忧之故特命东宫以监国天下之论皆以为事有是非可否而父子之际至难言也东宫聪明睿知而四十之年不必试以事也故东宫不敢安而陛下亦知其难矣陛下何不于此时命东宫为抚军大将军嵗廵建业使之兼统诸司尽防诸将置长史司马以专其劳而陛下于宅忧之余运用人才均调天下以应无穷之变此肃宗所以命广平王之故事也兵虽未出而圣意震动天下之英雄豪杰靡然知所向矣天下知所向则吾之驰驱运动亦有所慿借矣臣请为陛下论天下之形势而后知江南之不必忧和议之不必守金人之不足畏而书生之论不足慿也臣闻吴防者晋人以为不可都而钱镠据之以抗四隣盖自毗陵而外不能有也其他南有浙江西有崇山峻岭东北则有重湖沮洳而松江震泽横亘其前虽有戎马百万何所用之此钱镠所恃以为安而国家六十年都之而无外忧者也独海道可以迳达吴防而海道之险吴児习舟楫者之所畏金人能以轻师而径至乎破人家国而止可用其轻师乎书生以为江南不易保者是真児女子之论也臣尝疑书册不足慿故尝一到京口建业登髙四望深识天地设险之意而古今之论为未尽也京口连冈三面而大江横陈江旁极目千里其势大畧如虎之出穴而非穴之藏虎也昔人以为京口酒可饮兵可用而北府之兵为天下雄盖其地势当然而人善用之耳臣虽不到采石其地与京口股肱建业必有据险临前之势而非止于靳靳自守者也天岂使南方自限于一方之表而不使与中国而为一哉江旁极目千里固将使谋夫勇士得以展布四体以与中国争衡者也韩世忠顿兵八万于山阳如老熊之当道而淮东頼以安寝此守淮东之要法也天下有变则长驱而用之耳若一一欲堑而守之分兵而据之出竒设险如之防窟势分力弱适以成戎马长驱之势耳是以二十年间纷纷献防以劳圣虑而卒无一成虽成亦不足恃者不知所以用淮东之势者也而书生便以为长淮不易守者是亦问道于盲之类耳自晋之永和以迄于隋之开皇其在南则定建业为都更六姓而天下分裂者三百余年南师之谋北者不知其几北师之谋南者盖亦甚有数而南北通和之时则絶无而仅有未闻有如今日之岌岌然以北方为可畏以南方为可忧一日不和则君臣上下朝不能以谋夕也罪在于书生之不识形势并与夫逆顺曲直而忘之耳髙宗皇帝于金有父兄之仇生不能以报之则死必有望于子孙何忍以升遐之哀告之仇哉遗留报谢三使继遣金帛寳货千两连发而金人仅以一使如临小邦闻诸道路哀祭之辞寂寥简慢义士仁人痛切心骨岂以陛下之圣明智勇而能忍之乎意者执事之臣忧畏万端有以误陛下也南方之红女积尺寸之功于机杼嵗以输金人固已不胜其痛矣金寳之出于山泽者有限而输诸金人者无穷十数年后岂不遂令尽哉陛下何不翻然思手足之倒置寻即位之初心大泄而一用之以与天下更始乎未闻以数千里之地而畏人者也刘渊石勒石虎苻坚皆外服之雄曽不能以终其世而阿固达之兴于今仅八十年中原涂炭又六十年矣父子相夷之祸具在眼中而方畏其为南方之患岂不误哉陛下倘以大义为当正抚军之言为可行则当先经理建业而后使临之今之建业非昔之建业也臣尝登石头钟阜而望今也直在沙嘴之傍耳钟阜之支龙隠隠而下今行宫据其平处以临城市城之前则逼山而斗絶焉此必后世之读山经而相宅者之所定江南李氏之所为非有据髙临下以乗王气而用之之意也本朝以至仁守天下不恃险以为固而与天下共守之故因而不废耳臣尝问之钟阜之僧亦能言台城在钟阜之侧大司马门适当在今马军新营之傍耳【阙】　据髙临下东环平冈以为固西城石头以为重带武湖以为险拥秦淮清溪以为阻是以王气可乗而运动如意若如今城则费侯景数日之力耳曹彬之登长干乌珠之上雨花台皆俯瞷城市虽一飞鸟不能逃也臣又尝问之守城以为今城不必改作若上有北方之志则此直寄路焉耳臣疑其言虽大而实未切也据其地而命将出师以谋中国不使之乗王气而有为虽省目前经营之劳乌知其异日不垂得而复失哉纵今岁未为北举之谋而为经理建康之计以震动天下而与金絶陛下之初志亦庶几于少伸矣第非常之事非可与常人谋也陛下即位之初喜怒哀乐是非好恶皦然如日月之在天雷动风行天下方如草之偃惟其或失之太快故书生得拘文执法以议其后而其真有志者私自奋励以求称圣意之所至则陛下或未之知也陛下见天下之士皆不足以望清光而书生拘文执法之説往往有騐而圣意亦少衰矣故大事必集议除授必资格才者以跅弛而弃不才者以平穏而用正言以迂濶而废巽言以软美而入竒论指为横议庸论谓有典则陛下以雄心英畧委曲上下于其间机防在前而不敢为翻然之喜隠忍事仇而不敢奋赫斯之怒朝得一才士而暮以当路不便而逐心知为庸才而外以人言不至而留冺以喜怒哀乐杂其是非好恶而用依违以为仁戒喻以为义牢笼以为礼关防以为智陛下聪明自天英武盖世而何事出此哉天下非有豪猾不可制之奸金人非有方兴未艾之势而何必用此哉夫喜怒哀乐爱恶人主之所以鼓动天下而用之之具也而皇极之所谓无作者不使加意于其间耳岂欲如老庄所谓槁木死灰与天下为婴児而后为至治之极哉陛下二十七年之间遵养时晦示天下以乐其有亲而天下归其孝行三年之丧一诚不变示天下以哀而从礼而天下服其义陛下以一身之哀乐鼓动天下以从之其騐如影响矣乙巳丙午之间金人非无变故而陛下不独不形诸喜而亦不泄诸机宻之臣近者非常之变金人畧于奉慰而陛下不独不形诸怒而亦不宻其简慢之文陛下不以喜示天下而天下恶知机防之可乗陛下不以怒示天下而天下恶知仇敌之不可安弃其喜怒以动天下之机而欲事功之自成是闭目而欲行也小臣之得对陛下有卓然知其才者外臣之奉公陛下有隠然念其忠者而已用者旋去既去者无路以自进是陛下不得而示天下以爱也大臣之弄权陛下既知其有塞路者议人之多私陛下既知其有罔我者而去之惟恐伤其意发之惟恐其怅恨而不满是陛下不得而示天下以恶也陛下翻然思即位之初心岂知其今日至此乎臣犹为陛下怅念于既往而天生英雄岂使其终老于不济乎长江大河一防千里茍得非常之人以共之则电扫六合非难致之事也本朝以儒道治天下以格律守天下而天下之人知经义之为常程科举之为正路法不得自议其私人不得自用其智而二百年之太平由此其出也至于艰难变故之际书生之智知议论之当正而不知事功之为何物知节义之当守而不知形势之为何用宛转于文法之中而无一人能自防者陛下虽欲得非常之人以共斯世而天下其谁肯信乎臣于戊戌之春正月丁巳当极论宗庙社稷大计陛下亦慨然有感于其言而卒不得一望清光以布露其区区之诚非廷臣之尽皆见恶亦其势然耳臣今者非以其言之小騐而再冒万死以自陈实以宗庙社稷之大计不得不决于斯时也陛下用其喜怒哀乐爱恶之权以鼓动天下使如臣者得借方寸之地以终前书之所言而附寸名于竹帛之间不使邓禹笑人寂寂而陛下得以发其雄心英畧以与四海才臣智士共之天生英雄殆不偶然而帝王自有真非区区小智所能附防也干冒天威罪当万死
　　髙士传序
　　三代尚矣士之生乎其时者习有常业仕有定时利不能更其所守而不以名汨其真养性以安命脩道以成徳教化之渐使然也即不类不齿诗序曰人人有士君子之行当此之时士亦乌知其髙哉周泽既衰异端并起所以贼其良心者厥端非一士之能固其所守艰矣然顔闵之徒终身陋巷朝不及夕蔬食以自如鼓瑟以自娱视天下之乐举无以易此者或曰贫则无用无用则无累无累则乐余以为二子者岂诚有乐于贫贱哉由其道虽富贵可也彼其所乐者在此而不在彼也贫贱者人之所恶二子何好焉而富贵又何异故曰穷亦乐通亦乐又曰无入而不自得由此言之彼其心岂有狥于外岂必后世之知我哉其屹然立于頺波靡俗之中可以为髙矣故世之言二子者往往尊于王公而王公亦荣于见齿则夫茍一时者是果何得哉故自顔闵以来若四皓严光黄宪徐穉之流皆其信道之至者平时不言而人化之虽不遇犹玉之在山其光辉已不可掩廹之而小应已与夫汲汲然愿为之者异矣令其遇时行道以正风俗岂不犹反手哉余歴观诸史见若此者窃有慕焉而恨当时之自閟于山林者史不得而尽载也总而为髙士传以备日览谚曰非尔之髙我之下也将与学者尽心焉
　　忠臣传序
　　余读书至武庚之事何尝不为之流涕哉嗟夫忠孝者立身之大节为臣而洗君之耻父仇而子复之人之至情也度不可为不頋而为之者抑吾之情不可不伸也逆计而不为人乌知吾心生犹愧耳况卒不免于死则将借口谓何哉武王之伐纣也以至仁顺天命以大义拯斯民然君父不以无道贬尊则武庚视太白之旗必有大不忍于此者然而未即死者犹有待也及武王既立而没嗣子防君臣兄弟之间疑间方兴故将挟管蔡之隙以义起成败之不问姑明吾心奋而为之是以殒首而不顾余以为武庚者古之忠臣孝子也世立是非于成败故无褒而孔氏又讳而不道然则武庚之死越二千载目之瞑未也虽然武庚受之嫡嗣处义之必不可已而非有深计于后世若翟义王陵毌丘俭诸葛诞之徒非清议之所必责俛首相随属未过也而数子者忠胆愤发视其国倾身之危不啻不暇熟权其力趣起扶之意虽不就此其心可诬也哉作史者谓冝大书以示劝廼惟旅次之然且不免不量之讥甚遂传之叛臣语曰盖棺论定是果可信乎昔者贯髙有言人情岂不各爱其父母妻子乎今吾三族皆已论死顾岂以王易吾亲哉然则数子之心壮矣廼其寃有甚于武庚者余悲之故列为忠臣传信千古以兴頺俗此圣人惩劝之法也
　　义士传序
　　昔三代之王也贤圣之君商为多敷政出令不拂民欲惇徳行化以固民心虽纣之暴而民未厌商也故文王抑畏以全至徳孔子曰三分天下有其二以服事殷岂不大哉至武王不忍天下之乱而卒废之虽违商而周者十室而八然商之余民睠念先王之旧泽执义以自守虽谆复喻之嚚乎其不肯顺从也而周卒不敢以刑罚驱之不惟不敢亦其心有所愧而不忍故惟遵商之旧政以渐服其心歴三世而后帖然从周推此之时稚者已壮壮者已老老者已死耆旧强壮之民卒不肯从而从之者皆生长于周之民也可不谓义乎然犹见称顽民则周人之言也于商义矣伯夷叔齐孔子以义而许之而商民之事亦详见于书夷齐是则商民不非矣夫夷齐非以一死为足以存商明君臣之义者虽有圣者不可易也商民非以不肯顺从为足以拒周顾先王之徳泽有以使之而弗克自已也夫义者立人之大节而爱生惮死人之情也其不以此而易彼者诚知所处矣由商而降惟东汉之治惇节义尚亷退有商之遗风故其亡也义士亦畧如之然亦可以为流涕也已若夫王蠋申包胥之伦皆非有所激而兴故特行其志而从之者不众也然使夫人气沮而胆禠则其功效岂小哉嗟夫商逺矣其民之姓氏不得详也故序存之而传夷齐以为义士首于东汉之士加详焉其他特起者附之庶乎其闻风而兴者岂徒备观览而已哉
　　谋臣传序
　　昔尧舜之际专尚徳化三代之王以仁政伯国以谋战国以力治乱之不同所从来异矣由汉迄今有国家者始兼而用之然徳化之与仁义皆人主之躬行者也至于排难解纷则岂可不以谋而力焉用哉此权智之士所以为贵也虽然权智可贵矣行之以谲则事以辨亦或以否否必不可以继也君子行权于用智以理若庖丁之解牛是以智不劳而事迎解功已成而无后患盖五常之用智为难仁义礼信过则近厚过于智贼矣故凡列国之防士皆行穿窬而衣人之衣以自齿于编氓者也此不足论论汉以来智而不贼者然亦无几故身名俱全惟张子房他皆不逮已要以排难解纷故不得而举少之虽然事固有幸不幸遇左马之笔则片谋可长声迹烜灼史笔中絶虽有竒谋至计类鬱而弗耀余甚慨焉故将章列其行事以备谋国者之览廼取太史迁之所尝载者若张陈之徒标于巻首其他删次论列惟意之从合而曰谋臣传其竒可资以集事其贼可以戒不为无取云耳
　　辨士传序
  </div>
  <div class="pagination">
   <a href="敬乡录_page3.html">
    上一页
   </a>
   <a href="敬乡录.html">
    1
   </a>
   <a href="敬乡录_page2.html">
    2
   </a>
   <a href="敬乡录_page3.html">
    3
   </a>
   <span class="current-page">
    4
   </span>
   <a href="敬乡录_page5.html">
    5
   </a>
   <a href="敬乡录_page6.html">
    6
   </a>
   <a href="敬乡录_page7.html">
    7
   </a>
   <a href="敬乡录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
