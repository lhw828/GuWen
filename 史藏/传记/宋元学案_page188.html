<!DOCTYPE html>
<html>
<head>
    <meta charset="UTF-8">
    <title>宋元学案 - 第 188 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 188 页/共 437 页</h1>
    <div class="content">
　　◆横浦同调

　　杨谨独先生

　　杨璇，字子平。盐官人，安贫乐道，不妄取与，万严谨独之操，居暗室犹在康衢，学者称为谨独先生。与同里施持正皆力行好修，里人向慕，邑令魏伯恂辟祠，合横浦、持正祀之。（参《两浙名贤录》。）

　　◆横浦门人（二程三传。）

　　尚书韩南涧先生元吉（别见《和靖学案》。）

　　尚书凌先生景夏

　　凌景夏，字季文，余杭人。徒步从横浦游，绍兴二年同第，先生居第二。官至吏部尚书。

　　附录

　　于恕曰：「舅氏平日师友弟子间，如凌季文、喻子才、樊茂实、汪圣锡，其人物如何﹖」横浦曰：「季文醇厚谨畏，遇事有不可犯者。子才学问有理趣，和易而知几。茂实沈静。圣锡敏悟，操履有守。」

　　知州樊先生光远

　　樊光远，字茂实，钱塘人。少从横浦学。绍兴五年，南省奏名第一，除秘书省正　字。上疏言：「今日士大夫之论，莫不以金人诡诈为可忧。臣独曰：诡诈不足忧，而信其诡诈，深可惧也。顾陛下勿以得地为喜，而常以为忧；勿罪忠谠，以养敢言之气；勿喜迎合，以开滥进之门；勿尽民力，宜爱惜之，以固根本；勿沮士气，宜耸动之，以备缓急。」时相秦桧将遂休兵，罢为阆州教授。后召为秘书丞，除监察御史，寻补外知严州。（参咸淳《临安志》。）

　　附录

　　施彦执曰：余尝爱茂实谓「有一武王必有一伯夷，有一陈平必有一王陵，有一霍光必有一严延年，有一姚元之必有一宋广平」。不如是，无复人道矣。

　　文定汪玉山先生应辰（别为《玉山学案》。）

　　秘监沈晦岩先生清臣

　　沈清臣，字正卿，盐官人也。绍兴丁丑进士，官国子录。有荐之召试者，执政或发笑曰：「安有张子盖女可为馆职者﹖」遂罢，先生愤之。会以归正人、王希吕为谏官，先生上书言其不可，语侵宰相，孝宗大怒。时虞允文恶沈介，乃下先生于理，风使引之，先生不可，谪封州，益励风节。晚乃召为敕令局删定官。孝宗欲行三年之丧，执政大臣皆主易月之说，谏官谢谔、礼官尤袤心知其不可，而莫敢尽言，先生疏陈六事：其一谓：「三年终制，本之《礼经》行之，陛下不必以满廷之说，有所回惑。」其一谓：「群臣请陛下还内之期，方下礼官集议。臣以为当俟梓宫发引，始还大内。」其一谓：「金人会庆节使，三省、密院引明肃升遐故事，请陛下见之。吏部尚书萧燧以既罢百官庆寿，恐难以见使人，但可于小祥后二日引见于德寿宫素幄，是调停之说也，已有诏从之矣。窃考仁宗时尝使契丹，遭卤有丧，至柳河而还，卤主不见也。夷狄尚知有礼，中原乃不如邪﹖况陛下居丧，与明肃时事体不同。望断自宸衷，勿牵群议。」上大以为然。是日，先生所奏八千余言，展读甚久，知合张嶷奏已展正，引例隔下，先生奏读如初。移时，嶷云简之，上目留先生，令弗却。又良久，嶷奏进膳，先生正色谓曰：「所言乃大事！」读竟，乃退。孝宗喜曰：「卿十年去国，今不枉矣！」于是命就馆，津遣金使，却其书币，金使感而去。其后虽以群臣五上表请还内，孝宗勉从之，于小祥后二日还内，设素幄奏事，而三年之丧遂定，及大祥，群臣三上表，引《康诰》冕服出应门语，请御殿，诏许于祔庙后行之。先生疏言：「陛下当坚持前此内殿听政之旨。祔庙后御殿，终为非礼。将来祔庙毕日，豫降御笔，截然示以终丧之志，杜绝辅臣来章，勿令再有陈请，力全圣孝，以刑四海。」上嘉纳之。及祔毕，竟如先生所请，罢御殿礼，且断群臣之请。论者谓是时儒臣林立，莫能成帝志，而力破满朝浅薄之说者，庶寮一人而已，寻充嘉王府翊善，以直谅称。寻迁秘书监。光宗即位，先生旧学在朝，赵忠定公倚之，宵人侧目，被章去。党论起，有造为先生告人之言曰：「相公乃寿皇养子。」又言先生尝告忠定曰：「外间军民皆推戴公。」祸且岌岌，先生讲学如故。寻卒。先生少学于横浦，既自岭南归，迁居苕上，甚以师道自重。独其与门生问答，一语不契，辄使再参，颇近禅门，盖亦横浦佞佛之传。同时如玉山、忠甫，皆能干师门之蛊，惜先生之澄汰未尽也。然大节则不媿于圣人之徒矣。方姚愈以流言入告，先生与刘光祖、徐谊、游仲鸿并列，及颁党籍，先生独幸而免，殊不可考。《宋史》脱略，不为先生立传，今捃摭诸书以补之。（补。云濠案：先生所著有《晦岩集》十二卷。）

　　通守方困斋先生畴（别见《紫微学案》。）

　　于先生恕

　　于先生宪（合传。）

　　于恕，字忠甫，口口人，无垢先生之甥也。其序《横浦心传录》曰：「予与宪弟自幼承训，颇以警策别于群儿。每一感念，情不自置，遂抱琴剑，徒步三千余里抵岭下。予既自喜得至，舅亦喜予之来，朝夕得侍座席，讲论经史，难疑答问，无顷息少置。从容之暇，则谈及世故。凡近人情，合事理，可为学者径庭者，莫不备录。虽所说或与旧说相异，皆一时意到之语，亦不复自疑，故名之曰《心传》。予后以思亲归，季弟宪亦不惮劳远，奋然独往，其承教犹予前日也。遂各以所得，合为一集。初不敢以示人，止欲训家庭子侄耳。予学生郎煜粗得数言，纂为所录，而士夫已翕然传诵，信知舅氏一话一言，为世所重如此。予老矣，守其朴学，固而不化，往往不与时习投，凡六举于礼部而无成，遂匿影林下，时时提省此心，不致为穷达得丧所累，以失其源流，则亦无愧于吾舅平日之教矣。

　　录横浦语

　　恕问：「佛氏以寂灭为教，其徒未能泊然于饮食男女之欲，乃欲以纸上死生祸福之说恐动其心，使入于善。彼世之小人，刑戮荣赏日加而日督之，犹且求以幸免，孰谓无知之孩孺与夫鄙诈贱隶之人，而欲以此化之邪﹖而其甚者，至于抑绝掩闭以成其奸，过于刑戮小人之所不为者。世方敬其徒，而曾不察不知，此亦何理﹖」先生曰：「佛氏一法，阴有以助吾教甚深，特未可遽薄之。吾与杲和尚游，以其议论超卓可喜故也。其徒宁得皆善，但吾甥所见者，其徒之不善者耳。」恕曰：「理道妙处，如子思、孟子之书，何减《圆觉》、《楞严》。必欲从事其人，颇非素心。」先生曰：「自来知吾甥每有恶之之语，执得坚时亦好。但恐见不透，后反为其徒所冷笑。且更穷究！且更穷究！」

　　主簿徐先生椿年

　　徐椿年，字寿卿，永丰人。绍兴十二年进士，官宜黄主簿。横浦弟子。所著有《尚书本义》。（补。）

　　常簿倪绮川先生称

　　倪称，字文举，（云濠案：称一作称。）归安人。受业横浦先生之门，而与芮祭酒友善。祭酒尝曰：「文举，吾药石友也。」（补。）

　　（梓材谨案：先生绍兴八年进士，官太常寺主簿。着有《绮川集》十五卷。）

　　知军刘先生荀（别见《衡麓学案》。）

　　特奏郎先生煜

　　郎煜，字晦之，钱塘人。受学于横浦，尝辑《横浦心传》诸书。淳熙十四年，特奏得官，未任卒。或谓先生世系与侍郎简同谱，曰：「我家白屋，岂可妄攀华冑！」（梓案谨案：于忠甫称先生为「余学生」，其殆受学横浦而卒业于于氏者。）

　　忠定史真隐先生浩

　　史浩，字直翁，鄞县人。由进士除国博。因转对，言普安、恩平二王宜择其一，以系天下望，高宗纳之。普安为皇子，进封建王，以先生兼直讲。一日讲《周礼》，言酒正「岁终则会，惟王及后之饮酒不会」，世子不与焉，以是知世子膳羞可以不会，饮酒不可以无节也。王作而谢曰：「敢不佩斯训！」金人犯边，下诏亲征，王请率师为前驱。先生以晋申生、唐肃宗灵武之事为戒，王大感悟，立俾先生草奏，请扈跸以供子职，辞意恳到。高宗知奏出先生，语大臣曰：「真王府官也！」历迁右庶子。孝宗受禅，累拜尚书右仆射，首言赵鼎、李光之无罪，岳飞之久冤，宜　复其官爵，录其子孙。从之。张魏公浚乞幸建康，先生陈三说不可，与魏公异议，王十朋论之，出知绍兴，遂予祠，自是不召者十二年。淳熙五年，复为右丞相，帝曰：「自叶衡罢，虚席以待久矣。」先生蒙恩再相，唯尽公道。刘文节光祖试馆职，论科场取士之道，帝亲批其后曰：「国朝以来，过于忠厚。宰相误国，大将败军，未尝诛戮。懋赏立乎前，诛戮设乎后，人才不出，吾不信也。」遣曾觌持示先生，先生奏：「唐、虞之世，四凶止于流窜；三考之法，不过黜陟。诛戮大臣，秦、汉法也。太祖待臣下以礼，迨仁宗　而德化隆洽。圣训则曰『过于忠厚』。夫为国而底于忠厚，岂有所谓过哉﹖臣恐议者以陛下自欲行刻薄之政，归过祖宗，不可不审也。」及自经筵将告归，荐江、浙之士十五人，如薛象先、杨敬仲、陵子静、石应之、陈益之、叶正则、袁和叔、赵静之、张子智，后皆擢用，不至通显者六人而已。除太保致仕，封魏国公。治第鄞之西湖上，帝为书「明良庆会」名其阁，「旧学」名其堂。。光宗御极，进太师。绍熙五年卒，年八十九，谥文惠。嘉定十四年，追封越王，配享孝宗庙廷，改谥忠定。先生喜荐人才，尝拟陈之茂进职与郡，帝知之茂尝毁先生，曰：「卿岂以德报怨邪﹖」先生曰：「臣不知有怨。若以为怨，而以德报之，是有心也。」莫济状王十朋行事，诋先生尤甚。先生荐济掌内制，帝曰：「济非议卿者乎﹖」先生曰：「臣不敢以私害公。」其宽厚类此。（参史传。）

　　谢山《题忠定鄮峰真隐漫录》曰：忠定最受横浦先生之知，故其渊源不谬。其为相，自属贤者，特以阻规恢之议，遂与张魏公参辰。然忠定蓄力而动，不欲浪举，不特非汤思退、沈该之徒，亦与赵雄之妒南轩者不同。而梅溪劾之，其言有稍过者。不然，忠定首请褒录中兴将相之为秦氏所陷者，而乃自蹈之乎﹖至其有昌明理学之功，实为南宋培国脉，而惜乎旧史不能阐也。忠定再相，谓此行本非素志，但以朱元晦未见用，故勉强一出耳。既出而力荐之，并东莱、象山、上斋、慈湖一辈，尽入启事。干、淳诸老，其连茹而起者，皆忠定力也。其于文人则荐放翁。其家居则遣其诸子从慈湖、洁斋讲学，又延定川之弟季文于家以课诸子，故其诸子率多有学行可观者。其不驯者，止同叔子申耳。吾考嗣是而后，宰辅之能下士者，留公正、赵公汝愚、周公必大、王公蔺，皆称知人，而忠定实开其首。忠定之功大矣。彼夫王淮之徒，以私昵阻正人，刱为学禁，贻庆元以后之祸，等量而观，岂不相去悬绝欤！今读忠定之《集》，其资善堂诸文字，所以启沃孝宗于潜藩者也；其两府文字，则即吹嘘诸老不遗余力者也；其归田以后文字，所以优游林下，举行乡饮酒礼，建置义田者也。中兴宰辅如忠定者，盖亦完人也已！

　　（梓材谨案：谢山《学案札记》：「宰辅家登《学案》者，南宋史忠定王家三世五人。」忠定子忠宣弥坚，从子文靖弥忠、独善弥巩，及忠定孙朝奉守之，并见《慈湖学案》；独善孙蒙卿自为《静清学案》。）

　　郭先生钦止

　　郭钦止，字德谊，东阳人。从横浦游。轻财乐施。乡井赖之。辟石洞书院，延名师以教子弟，拨田数百亩以赡之，后进多所成就。县学创书阁，先生助之财。又置书籍输之。（参《东阳县志》。）

　　◆施氏家学

　　施先生庭先（别见《震泽学案》。）

　　◆沈氏门人（二程四传。）

　　节推赵复斋先生彦肃（别见《象山学案》。）

　　◆于氏门人

　　特奏郎先生煜（见上《横浦门人》。）

　　◆倪氏家学

　　文节倪齐斋先生思

　　倪思，字正甫，归安人也。父称受业横浦之门，先生传父之学。成干道进士、淳熙博学宏词，累迁至秘书郎。以大旱上封事，请罢苛敛，察冤狱；且请别诏中外士大夫皆得有言，避殿减膳，明示畏天之实；且请时召大臣，讲论治道，拱默充位者斥之。次言，：「台职事官以言补外，所宜昭示好言之实，以释人心之疑。逻者以仓库事上闻，虽颇得实，然百吏各有统察，监司台谏皆耳目也，焉用此辈为！」孝宗是之。初，庙议锐意规恢，迎合者多至大官，久而不验，颇厌之，更用谨默之士。先生言：「往者虚诞，今者美，胥失之。」孝宗曰：「卿奇才也。」迁著作郎，兼直翰林。因侍上，请旌廉吏以律贪，广集议以审令。光宗即位，言：「高宗揖逊，父子无间。今陛下承奉，尤当过之。请日引职事官轮对，如寿皇初年。」又言：「陛下方受禅，金主亦新立，欲制其命，必有以胜之，彼奢则以俭，彼暴则以仁，彼怠惰则以惕厉。」且请增置谏员。又请召内外将帅访问，以知其才否。迁将作少监，兼权直学士院。请速按寿皇圣政为成规，裁覃恩赏格之滥。除将作监，兼权中书舍人。言皇子翊善宜用老儒，上以命黄裳。又言吴瑊不可为兵部，孝宗闻而是之，因上过宫，问上曰：「倪思今为何官﹖」曰：「权舍人。」孝宗曰：「犹为权邪﹖」于是真除中书舍人，兼直学士院。圣明节，诏伶人依旧，先生言不可。绍熙二年，兼侍讲。其春，以大雪震雷求言，先生谓：「大臣苟且，给谏缄默，讲读官阙员，节钺遥刺轻滥，内廷好赐无节，燕饮亵昵，版曹州县迫急，商农愁叹，会计录条兴镌，减未什一，而群言未已，无名之赋久议而未蠲，疆场之备不修，缓急必误事。」初，孝宗以户部经费之余财于三省置封椿库，以待军用，至绍熙移用始频。会有诏发缗十五万入内帑，以备犒军，先生谓此实借名给他费，请无发。且曰：「往岁所入约四百六十四万缗，而所出之余不及二万。非痛加撙节，则封椿自此无储。」遂定议犒军岁以四十万缗为额，由是费用稍有节。戚畹韦璞除待制，潜邸旧人谯熙载除观察使，皆封还词头。刘光祖以争吴端事左迁，先生争之，光祖虽不果留，而端亦黜。又言姜特立之干请，潘景珪之潜结近幸。皇后姊夫王士廉请佃平江府官田，以内小臣宣谕漕臣，先生争曰：「此斜封墨敕之渐也。」秘书监杨万里求去，有旨将漕江东，先生留录黄，欲缴之，万里闻之，亟简先生曰：「幸勿留我﹖」先生答曰：「此公论不以为然。从不复缴，当别请之。」万里又止之曰：「幸并别请之说免之！」然先生卒入札，言：「万里刚毅狷介之守，不宜遂使去国，臣虽书行，犹望陛下留之。」不报。时美万里之有守而先生之能爱贤也。除礼部侍郎。光宗久不过重华，冬至日晏不视朝，先生首以四疏开陈。会召嘉王，先生言：「寿皇之欲见陛下，亦犹陛下之欲见嘉王也。」上颇动容。中宫与外事，先生因进讲「姜氏会齐候于滦」，极论：「家之不齐，至于阴阳易位，甚则离间　父子。汉之吕，唐之武、韦，几至乱亡，不特一庄公也。」胡晋臣、尤袤、夏执中卒，上不信，先生奏曰：「陛下因疑致疾，愈疑愈疾，遂使父子之间，中外之事，有不能合理者。」上竦然。四年，兼权吏部侍郎。先生谏上饮酒过度，上曰：「卿能尽言。」寻充金国贺正使，先生言：「陛下累愆问安之期，中国犹知有疾也，脱金人以为问，臣将何辞﹖」上曰：「旦夕便当过宫。」先是，先生尝请书《孝经》四章置座右。至是，章良能劾先生以敌胁君，以《孝经》谤讪，不报。先生出关待罪，诏知绍兴府，未行而孝宗崩，宁宗立，七月，得请奉祠。会求言，先生条上十二事，曰兢畏，曰敬天，曰法祖，曰奉先，曰安视，曰正心，曰勤政，曰任外廷，曰亲贤，曰纳谏，曰节用，曰谨终。起知泉州。明年五月，召除吏部侍郎、直学士院、同知贡举。御史姚愈以韩侂冑意劾之，出知太平州。刘德秀又劾之，奉祠。俄起知泉州，御史朱钦劾之，罢。已而知建宁府，御史徐劾之，罢。开禧二年，参政李壁为侘冑言，乃召为礼部侍郎，兼直学士院。先生上疏辞曰：「臣乃者为徐所劾。言是，臣不当召；臣可用，不当留。」有诏申召入见。时侘冑亦以边事坏稍悔，先生书致殷勤曰：「国事如此，一世人望，岂宜以洁己为贤哉﹖」先生报曰：「但恐方拙不能徇时好耳！」时赴召者率先谒侘冑始入对，先生径造朝，首论言路不通：「自吕祖俭谪徙而朝士不敢输忠，自吕祖泰编窜而布衣不敢极说。近者北伐之举，仅有一二人言其不可。如使未举之前相继力争，更加详审，必不轻动。」又言：「苏师旦赃以巨万，胡不黥戮以谢三军﹖皇甫斌丧师襄汉，李爽败绩淮甸，秦世辅溃散蜀道，皆罪大罚轻。」又言：「近岁士大夫寡廉鲜耻，列拜于势要之门，甚者匍匐门屏，穿窦而入。门生弟子，施于执经受业者，今无往而不称，且加以恩府、恩使、恩父之目。谀文丰赂，又在所不论也。」侘冑大怒。其间所谓「恩父」者，乃指毛自知之于苏师旦也。先生见侘　冑曰：「平章明有余而聪不足。堂中剖决如流，此明有余；为苏师旦所蒙蔽者，聪不足。苏师旦与周筠并为奸利，师旦已败，筠尚在。人言平章骑虎不下之势，此李林甫、杨　国忠晚节也。曷不以先忠献王为法﹖」侘冑亦愕然曰：「闻所未闻！」次日谓壁曰：「子言正甫之为人，今始至即立异。」而毛自知之父宪为御史，竟劾先生，予祠。明年更化，召为兵部尚书，兼侍读。请遵用故事，东宫参决政事，以杜权臣之专；不时宣引宰执，及别创直庐，令词臣候对，以备批旨；谕大臣以容受直言，饬朝列以砥厉名节。且言：「大权方归，所当防微。一有干豫端倪，必且仍蹈覆辙。今侂冑既诛，人言犹有未靖者，盖以枢臣犹兼宫宾，不时宣召。宰执当同班同对，枢臣亦当远权，以息外议。」枢臣谓史弥远也。金人求远冑函首，集议，先生谓有伤国体。摄给事中。内侍有久窜得归者，先生执不行。又言辛弃疾迎合开边，请追削。史弥宁将补春坊，先生持不可。进礼部尚书。二府将以和戎迁秩，以先生之言而止。飞蝗蔽天，先生言当求弭灾之实，不可以为用兵余孽。弥远益专政，钱象祖在中书渐不与黜陟，遂求去，先生力言不可偏听。弥远自辩，先生求去，上留之。先生言：「侘冑以台谏为私人，今章良能未除中司前一日，已以小舆见弥远矣。侘冑专行执奏，今弥远亦独班陈事矣。宗社不堪再坏。」弥远益恨，先生求去亦益力。除宝谟阁学士、知福州。甫踰月，弥远拜右相，陈晦草制用「昆命元龟」语。叹曰：「此董贤为大司马，『允执其中』之册文也。天下无有如萧咸者乎﹖」乃上书请贴改麻制。诏下分晰，弥远惧，急改晦为殿中侍御史，晦乃历引本朝制命尝累用此语，谓先生以藩臣僭论麻制，轻侮朝廷，遂罢，二年，晦黜，复官奉祠。五年金人被兵，先生陈备边十事，谓金亡则北方之强，我独当之。政府恶其尚言事也，御史石宗万劾之，降二官，永不用。八年，复官奉祠，请老，不听。又二年，除华文阁学士，奉祠。十三年，卒，遗表犹乞收爵禄赏罚之八柄，张礼义廉耻之四维，闻者悲之。谥文节。先生孤行一意。其在干、淳间，不为周益公所喜。赵忠定公尝称先生为真侍讲，而先生亦以事忤之。陈止斋、章茂献，皆其所不咸也。朱子入朝，君子倾心归之，先生亦落落，人颇疑之。及其为周、赵、朱三公制词，极其奖许，乃知其无私。庆元之召为吏部也，侘冑亦以先生故，与诸君不甚相得，意欲援之以自助，遣弟仰冑道意，先生谢之，是以有太平之谪。及再起，乃大忤以去，叶公水心极叹之。（补。）

　　祖望谨案：先生始终风节不屈不随，真有得于横浦之传。顾其所不足者，酷佞佛，至于濡首没顶以从之。试读其《经鉏堂杂志》，又不止于横浦之所溺也。然如先生之践履，是则所谓儒其行释其言者，学者法其行而略其言可也。「昆命元龟」之说，宋家制诰文字用之良多，陈晦之初未必有心，然先生为弥远而发耳，言固有所当也。所著《齐斋甲乙稿》、《兼山集》及经解、杂着等，共四百一十三卷，今多不传。

　　经鉏堂杂志

　　女子与小人既不可近，又不可远，然则奈何﹖曰：先勿近之而已矣。惟先近之，一旦远之，则怨。

　　「必有事焉而勿正心」既不通，以「勿正」为一句亦不通。「正心」二字原是「忘」字，既当勿忘，又当勿助。迭下「勿忘」，乃文法也。

　　人或毁己，当退而求之于身。若己有可毁之行，则彼言当矣；若无，则彼言过矣。当则无怨于彼，过则无害于身。又何报焉！
</div>
    <div class="pagination">
<a href="宋元学案_page187.html">上一页</a><span>...</span><a href="宋元学案_page183.html">183</a><a href="宋元学案_page184.html">184</a><a href="宋元学案_page185.html">185</a><a href="宋元学案_page186.html">186</a><a href="宋元学案_page187.html">187</a><span class="current-page">188</span><a href="宋元学案_page189.html">189</a><a href="宋元学案_page190.html">190</a><a href="宋元学案_page191.html">191</a><a href="宋元学案_page192.html">192</a><a href="宋元学案_page193.html">193</a><span>...</span><a href="宋元学案_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
