<!DOCTYPE html>
<html>
<head>
    <meta charset="UTF-8">
    <title>小腆纪传 - 第 49 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 49 页/共 71 页</h1>
    <div class="content">　　潘集字子翔，山阴人；刘宗周弟子。闻王毓蓍死，为文祭之；袖二石及所著诗文，至东渡桥下自沈死。

　　周卜年字定夫，山阴布衣也。闻刘宗周门人王毓蓍、潘集殉义，乃痛饮极酣，作「五噫歌」；趋至海滨，招牧牛儿，出一缄付之曰：『家人来问，烦以此示』！遂蹈海死。父追至，发缄，为辞亲永诀语，属其弟立后事也。父号哭曰：『儿死诚当。但尸不可得，奈何』！明日，怒涛涌尸而上，冠履不脱。又有周瑞者，亦投江死。

　　徐启睿字圣思，鄞诸生。负才任气；嗜击剑，卧起皆佩之。醉则拔剑起舞，谩骂座上贵人，以剑拟之；人莫敢忤视，相戒远之。然肯规人过，至苦口泣下。一日，忽自埋故剑、髡其首，事径山浮屠雪峤；则又澄静寡言，粥粥如真道者。甲申（一六四四）之难，哭七日夜不绝声。既而曰：『江南半壁，我高皇帝龙兴地；建武之业可望也』！则又闭关如初。

　　踰年，南都再陷，则破关出，掘故所埋剑，趋督师钱肃乐营。肃乐故与之同社，亟引见鲁监国，问需何官方称手？曰：『臣请以布衣居肃乐幕，入参帷幄、出捍军旅；无需官也』。监国奇之，授以锦衣卫指挥，不拜；自称白衣参军。时诸营首鼠观望；则詈之曰：『今日焚舟前进，犹或一逞；可逍遥坐老以自困乎』？每江上耀兵，先众立矢石间。

　　一日晨起，衷甲佩剑，集麾下百人径渡江，薄西岸。大兵以为游骑，不为意；则奋剑直前，掩杀过半。乃亟出锐师，且戒曰：『观其帅甚奇，必生致之』！由是长围四合，且战且拥，陷入泥淖中被执。谕之降，谩骂；怒刳其腹，实以草，悬之望江门。其麾下百人，亦无一降者。方其出也，肃乐力止之曰：『军行必无继，徒入虎口奚益』！曰：『信陵君欲以宾客赴秦军，岂能若秦何！亦各申其志也。吾将触斗而死，以愧诸营之赋清人者』！监国闻而悼之，令以原官加赠都督，荫其子为卫指挥。

　　沈齐贤字寤伊，钱唐诸生。髫年执经问难，师为之诎。性峭直，一语不合，辄发声詈；以故人无与近。父病，刳臂肉疗之，弗起；屡恸至绝。时流寇犯凤阳寝园，江、浙骚动，治兵者议登陴；叹曰：『寇未至而劳民奚益』！流涕上书，谓『饷不知措、兵不知用、地不知屯、民不知恤，束于具文，画界而保；将以听寇之蹂躏乎』！大吏目为妄，置弗问。乃彷皇痛饮，入神庙狂号，声彻衢路；行者皆骇避。

　　甲申（一六四四）之难，百官率绅士哭临三日，齐贤亦从之而如其哭庙时，群吏皆骇散。因复于里社私立木主，每日朝拜伏地哭；题其楹曰：『臣身誓死，君雠必报』！社故有雷部神，■〈土素〉作狰狞状。怒叱之曰：『汝亦当为国捍御，徒自金睛赤发惊里媪乎』！操杖击之，金泥片片落。闾巷小儿环之而哗，一市人皆以为痴。家之人劝以饭，进肉；怒曰：『此岂肉食时邪』！以恶草进，亦涩喉若不可下。哭泣不时，或阻之；答曰：『君毋阻我！我泪尽，当自止』。或曰：『顷御史大夫刘公至矣』！乃具白衣冠往，拂地坐，扼腕论事，声泪与俱。有一生私谓坐客曰：『黄巢、朱温，倘亦天命』！齐贤突起，奋拳搏之。

　　南都立，辄叹曰：『江左敬仲安在』？遂遯迹皋亭山下。乙酉（一六四五），闯贼入九宫山为村农所毙，道路传为殛于神。越年，或告之；拊掌起跃曰：『神能报国雠乎！吾少时期为张代州，今乃不及吴门许秀才，吾死矣』！竟寝疾数日而死。

　　赵景麟，鄞县诸生。丙戌（一六四六）六月，江上师溃，题诗案上曰：『书生不律难驱敌，何处秦庭可借兵？只有东津桥下水，西流直接汨罗清』。誓死不食。既念贷友人金未偿，晨起纳衣巾于文庙，诣友人家返金。友稔其贫，讶返之速，叩之；笑不答。走城东，跃入江；渔舟惊救之，家人亦迹至，共以拯溺法活之。弟子徐生者，强舆入山，不食；则谬语之曰：『李侍郎长祥克绍兴矣』！则又曰：『翁洲黄斌卿、石浦张名振奉监国恢复矣』！半年，病稍愈。间出，问樵子；则曰：『天下大定，何问焉』！景麟大恸踣地，更不复食。寻死。

　　张槤字子隆，鄞人。世以孝友称，里人呼「雍睦堂张氏」。性喜酒，醉即陶然卧，或弥日不醒。国变后，改易章服令下，乃闭户取酒独酌；既醺，遶床而走，复索酒，连举百余杯。自摩其顶而叹曰：『彼曲局者，恶可以兵之乎』！时方盛暑，爇炭床下，覆以重衾；俄顷而绝。家人舁尸出，则已绀色矣：丙戌（一六四六）六月事。

　　邓思铭字建侯，南城诸生。北都陷，说益王由本曰：『王身兼臣子，今宗社倾危，岂容坐视』！由本大感动。思铭即号召诸生数百人，名曰庠兵；以赡财者助饷、负才者参谋、有勇者出战。请于有司；有司笑之曰：『兵可庠邪』？众乃散，思铭郁郁不得志。

　　乙酉（一六五四），建昌知府王域等奉由本举兵，遂入幕参赞。城破被执，指降将金声桓大骂；乃系于竿首射之。每发一矢，辄呼曰：『未中要害』！连及六矢，大吼曰：『经时不能杀我，技何劣也』！已而死。

　　杨应和字惠生、从弟居久字淡若，皆新城诸生。邑被围，绅士议迎款；应和赋诗痛哭曰：『我一身当敌，祸不及诸公也』！众遂止。居久叹曰：『壮哉！吾兄可无与之共事者乎』？提刀出，杀数人；并就缚，直立不少俯。强之，不屈。既死，尸不仆，两手犹作击刺状。

　　徐英字振烈，侯官人。少豪健，担米为业，而折节读书。喜击剑，谈司马兵法。曹学佺尝访之，鐍户不见；遇诸涂，强之至石仓园入社，刻其诗于「十二代诗选」。王师入福州，学佺殉难；英伏尸哀恸，噍舌喷血数升死。着有「鸣剑集」。

　　陈泰字降人，镇海卫诸生。隆武元年（一六四五）设储贤馆，曾樱拔为第二人。闽亡，流离海上，与阮文锡订交。樱死，文锡谋收遗骸；泰哭曰：『无庸。子出而不返，则老父倚闾而望；吾孤身在，死则死耳！子效力于亲、吾效力于师，不亦可乎』？乃匍匐负樱尸走三十里，付其家人殡之。归不食，三日卒。

　　杨履圜字莱氏，漳浦人；按察使联芳之季子也，为勋臣裔。有夙慧，读书日万言。

　　丙戌（一六四六）后，隐居不就试，悲歌慷慨。尝作书与门客宋琳，谈兴复事。琳首之官，官责之曰：『年少酗酒，妄谈不法邪』！履圜答曰：『某故侯子孙，念旧德久矣，未免有情；实不醉。得死所，幸耳』！遂伏法。时年二十四。

　　李大载字沆若，瓯宁诸生。家贫，有志节。值宴会，敝衣往。或请易之；曰：『吾自有文绣在』！登席酣饮，旁若无人。乙酉（一六四五）秋，往谒孝陵被执，慷慨就死。

　　吴士楫字岸济，上杭人；气宇伟然。国变后，志在请缨。闽事败，慷慨露于语言；为族人某构，毙之狱。

　　画网巾先生者，不知何许人。服明衣冠，从二仆匿迹光泽山寺中。守将吴镇掩捕之，送邵武镇将池凤鸣；讯之不答。凤鸣伟其貌，为去其网巾，戒军中谨事之。先生既失网巾，盥栉毕，谓二仆曰：『衣冠历代旧制，网巾则我太祖高皇帝创为之；即死，可忘明制乎！取笔墨来，为我画网巾额上』！画已，乃加冠。二仆，亦交相画也。每晨起，以为常；军中哗笑之，呼曰「画网巾」云。

　　无何，张、洪、曹、李四大营溃；凤鸣诡称先生为阵俘，献之闽督杨名高。名高谓『及今降我，犹可免死』！先生曰『吾旧识总兵王之纲，就彼决之可乎』？之纲见画网巾历碌然，骇曰：『吾不识若也』！先生曰：『吾亦不识若也；就若死耳』！穷究之；则喟然曰：『吾忠未报国，留姓名则辱国；智未保家，留姓名则辱家；危不即致身，留姓名则辱身。若曹呼我为「画网巾」可矣』。之纲抗声曰：『吾明朝总兵，徒以识时变、知天命，不失富贵；若一匹夫，倔强死何益』！指其发而诟之曰：『此种种而不去，乃作此鬼怪为』！先生顾唾曰：『吾于网巾不忍去，况发邪』！之纲命先斩其二仆。逡巡间，群卒捽之；二仆瞋目叱曰：『吾两人岂惜死者！顾死亦有礼，当一辞吾主人而死耳』。于是向先生拜，且辞曰：『奴得扫除泉下矣』！欣然受刃。之纲曰：『若岂有所负邪？义死亦佳，何坚自晦也』！先生曰：『吾何负？负吾君耳！一筹莫效，束手就擒。又以此易节烈名，吾笑夫古今之循例赴义者；故耻不自述也』！检袖中，出诗一卷掷于地；复出白金一小封，掷向行刑者曰：『樵川范生所赠，今与汝』！挺然受刃于泰宁之杉津。泰人聚观之，所画网巾犹班班在额上也。军中有马耀图者，见而识之曰：『是为冯舜生』！问其生平，则又不能言。而福宁州人谓是鲁监国大学士刘中藻之子诸生思沛，载之志书焉。

　　邝露字湛若，南海诸生；工诸体书。学使者试士，以「恭宽信敏惠」发题；露文五比，用大小篆、八分、行草书于卷，学使不之罪也。见海内多事，学骑射。尝跨马出门冲南海令行幰，拘之；则吟曰：『骑驴适值华阴令，失马还同塞上翁』。令益怒，申文学使者除其名，将加以桎梏；乃亡命之广西，遍寻鬼门铜柱旧迹。游于岑、蓝、胡、侯、盘五姓土司，为猺女执兵符者云单娘书记。归撰「赤雅」一编，纪其山川、风土及女君天姬队歌舞战阵之制。又蓄二琴：一曰南风，宋理宗宫中物；一曰绿绮台，唐武德年制、康陵御前所弹也。出入，必与二琴俱。广州城陷，露抱琴死。诗集曰「峤雅」，手书开雕；屈大均谓『虽「小雅」之怨诽、「离骚」之忠爱无以尚之』。

　　殷国桢，新建诸生。薙发令下，以带系发，鬖鬖覆脑后。走闽中，上书隆武帝，乞敕书、札印连结四方忠义之士。与王得仁部下王禹门契厚，说之反正；因禹门以说得仁，得仁心动而未果也。会巡抚章于天、巡按董学成屡挫辱诸将，又勒贿无厌心；戊子（一六四八）正月，得仁遂与金声桓擒于天、杀学成以归明，称隆武四年，实未知隆武所在也。国桢与禹门等上声桓「平南大将军豫国公印」、得仁「建武侯印」，诸客胡澹、陈大生、黎士广、林亮之徒四出联络山寨以应。通表粤中，永历帝授国桢职方郎。王师围南昌，走宁州，乞师于声桓副将邓东阳。东阳执以献王师；见固山谭泰，不屈死。

　　胡澹，南昌诸生，胡以宁之从子也。以宁为金声桓幕客，有口辨、能断事。声桓之归明也，以宁实启之；未发，而以宁病死。

　　王得仁征九江，澹诣军门说曰：『君侯拥精骑数十万，指挥顾盻，反清为明，冠带之伦欢呼动地！今闻所在结牦刺网以待；以下九江，奚啻拉朽。若乘破竹之势，以清兵旗号、服色顺流而下，扬言章抚院请救者，江南必开门纳君，其将吏文武可以立擒；遂更旗帜、播年号，祭告陵寝、腾檄山东，中原必闻风响应。大河南北、西及山陕，其谁得而为清有也』！得仁咤其言。比至九江，一鼓而破；恋其掳获，未即进，声桓数趣使归。归以澹谋质声桓；宋奎光曰：『此上策也，从之未晚』。黄人龙沮之；乃止。

　　既王师围南昌，粮尽援绝；声桓日责姜曰广遣使间道出城号召，殷国桢请行。澹致书曰广曰：『国中拥百万精兵，不能出寸步而眼穿外援！澹非辞难者，故敢与相国诀。自金氏入城，朘富良、锄贞烈：刘天驷家钞，西山解体；杀胡奇伟，庾岭以南腐心；郭应铨兄弟不返，吉安恨之到今；支解曾亨应父子，临、汝莫不咬齿王氏。杨、万同时起事者，宿怨略遍四维矣。且公以附金、王者为义乎？不附金、王者义乎？天下方乱，雄鸷并起；强者自立，弱者因人。夫戴旧主、称宗国，此固忠义士所愿望，而亦能者风动之资也。今之确乎岿然不与畔援为伍者，独陈九思孤军五年百战；即金、王两家归正，彼卒未尝通币聘、介尺素于二氏也。其受命隆武者，揭司马、傅詹事；前入国门，已厌见其所为而去。自余，不过群盗假义名以行。盗之魁杰蔡全才、邓参三辈，前已为金氏荡灭；余众闻北兵至，各先散保妻子。金之心腹，独张起祥、邓云龙。起祥在瑞州，不能有所为；云龙召乌合崎岖武宁溪谷间，望屋掠烟，实群盗耳。以当北兵如振落，虽万众何益！且即今义士如云，见前者摧折戮辱如此，稍有志识，莫不饮恨祝亡。今假从年号种怨自恣，在前无真主而欲使气节之士为金、王出死力，其谁听之！相国孤城瓦注，一叶闭目，不见泰山。岂知重闉之外，所在白骨如邱陵；环南新附郭，百里村烟断灭。人之不存，兵于何有！相国无庸谈义兵矣』。曰广得书默然。后国桢见执，诸客亦次第死；澹谓『金、王不足惜，而徒沮中原之气』！发愤噎死。

　　刘永锡字钦尔，魏县人。崇祯丙子（一六三六）举人，官长洲教谕。邑令李实知其贫，欲以吏事膏润之；谢不应。

　　乙酉（一六四五）之变，率妻栗氏及细弱二十余人隐居吴门。我大吏遣人说之，永锡袒裼疾视曰：『我中原男子，年二十渡漳河、登大伾，跃马鸣鞘；两河豪杰谁不知我！欲见辱邪』！取剑欲自刭；门下士抱持之，乃止。裂尺帛与妻曰：『彼再至者，与若立自决矣』。既而女绝粒死，妻哭女死；大水乏食，家僮相继死。乃遣子临与妇归魏；临假贷得百金，欲驰以献父，遇盗马惊，坠地死。初，永锡长八、九尺，容貌甚伟；至是，毁形骨立，见者哀之。疾革，大呼「烈皇帝」者三，遂卒；时甲午（一六五五）秋也。同时，有齐丈人者，葬之阊门外半塘，以妻、女附之（或曰其弟子徐晟、陈三岛葬之虎邱）。

　　魏耕原名璧，字楚白，号雪窦山人；甲申（一六四四）后，改名，又别名苏；慈溪人也。少失业，学为衣工于归安之苕溪。然能读书；富翁某奇之，赘为婿，因成归安诸生。性豪侠，负大志，所交皆当世奇士。

　　乙酉（一六四五），与于湖州起兵之役；事败，亡命走江湖。已与苕溪钱缵曾闭户为诗，初学汉、魏，后学杜甫，晚学李白，皆登其堂奥；长洲陈三岛尤心契之。东归，游会稽，与张宗观、朱士稚世号「山阴二朗」者，称莫逆。因以交祁理孙、班孙兄弟，得尽读祁氏淡生堂藏书；诗益工。然诸子有四方之志，皆工诗而非所好也。耕于酒色有奇癖，非酒不甘、非妓不寝。理孙兄弟竭力奉之；每至，辄命酒、呼妓，召宗观、士稚左右之。耕尝遣死士致书朱成功，谓『海道甚易，南风三日可直抵京口』。己亥（一六五九），成功如其言，几克南京。已而败退，侍郎张煌言将入焦湖，耕复走告曰：『焦湖入冬水涸，不可驻军。英、霍诸营多耕旧识，请说之使迎公』。计复不就。然事颇泄，逻者益急；缵曾以兼金贿吏得解。

　　癸卯（一六六三），孔孟文者从成功军中来，有所求于缵曾不餍，遂以耕蜡书首之；且曰：『苕上，耕妇家；梅墅，则耕死友所啸聚』。梅墅者，祁氏所居也；时耕适馆梅墅，遂并祁氏兄弟被执。至钱塘，耕与缵曾不屈死；理孙以计免，班孙遣戍。寻山阴李达、杨迁以为耕营葬遣戍，而陈三岛者以忧愤死。

　　王寅生，六合武生。朱成功之攻江宁也，其部将阮春雷略江北，寅生从之。成功败入海，寅生走乡庄，酣饮怒歌；杀妻子，短甲、草履持枪驰骑遁，不知所终。

　　薛大观，昆明诸生。永历帝之将入缅甸也，喟然谓其子之翰曰：『生不能背城一战，以君臣同死社稷；顾欲走蛮邦图苟活，不重可羞邪！吾不惜七尺躯为天下明大义，汝其勉之』！之翰曰：『大人死忠，儿当死孝』！大观曰：『汝有母在』！其母乃顾谓之翰妻曰：『彼父子能死忠孝，吾两人不能死节义邪』！侍女抱幼子立于户外曰：『主人皆死，何以处我』！大观曰：『尔能死甚善』！五人偕赴城北黑龙潭死。次日，诸尸相牵浮水上；幼子在侍女怀中，两手犹坚抱如故。大观次女已适人，避兵山中，相去数十里；亦同日赴火死。

　　吴炎字赤溟、潘柽章字力田，吴江诸生；有高才。国变后，年皆二十以上；并弃诸生，欲成一代史书。取「实录」为纲领，凡志乘、文集、墓铭、家传有关史事者以类相从，稽核同异，为「国史考异」一书。未几，而湖州庄氏私史之难作。庄名廷鑨，目双盲。家邻故阁辅朱国桢第；国桢尝集国事，钞录数十帙未成书而卒。廷鑨得之，谓左邱失明，乃着「国语」；招致宾客，日夜编辑。慕吴、潘盛名，引以为重，列诸「参阅」姓名中。廷鑨殁，其父梓行之。庄氏既巨富，归安令吴之荣以赃系狱遇赦出，摘书忌讳语索诈焉；不遂，则走京师密奏之。庄氏族诛，而炎、柽章同及于难。  
卷第五十三

　　前翰林院检讨加詹事府赞善衔六合徐鼒譔

　　列传第四十六

　　儒林（一）

　　儒林（一）

　　顾炎武（弟纾、叶奕荃、杨瑀、张尔岐） 黄宗羲 陆世仪　张履祥（吴蕃昌） 王建常 傅山（子眉、胡庭、卫蒿）　孙奇逢 李容 王夫之（兄介之、唐端笏、刘惟赞、陈五鼎）　孙双瑴 朱鹤龄（陈启源）（补）

　　 顾炎武（弟纾、叶奕荃、杨瑀、张尔岐）黄宗羲陆世仪

　　张履祥（吴蕃昌）王建常傅山（子眉、胡庭、卫蒿）

　　孙奇逢李容王夫之（兄介之、唐端笏、刘惟赞、陈五鼎）

　　孙双瑴朱鹤龄（陈启源）（补）

　　顾炎武字宁人，原名绛，或自署曰蒋山佣，学者称为亭林先生；昆山人。炎武少落落有大志；双瞳子中白而边黑，人异之。与里中归庄善，共游复社；有「归奇、顾怪」之目。

　　乙酉（一六四五）夏，与昆山令杨永言、诸生吴其沆及归庄共起兵，奉故郧抚王永祚；浙东授为兵部司务。事败，永言行遁去，其沆死之，炎武与庄幸得脱；而母王氏遂不食卒，遗言『后人勿事二姓』。次年，闽中以职方司郎中召；母丧未葬，不果赴。明年，几豫吴胜兆之祸。庚寅（一六五○），有怨家欲陷之；乃变衣冠作商贾，游沿江上下，览南都畿辅之胜。有三世仆曰陆恩，见其日出游，家中落；叛投里豪叶方■〈艹恒〉，且欲告其通海状。炎武擒之，数其罪而沈诸河。叶讼之，狱急；归庄私为门生刺为求救于故尚书钱谦益。炎武知之，索刺还，不得；乃列揭通衢以自白。会故相路振飞之子泽溥言诸兵备道，事得解。

　　炎武既不为乡里所善，乃复浩然出游，垦田章邱之长白山下；东北游畿甸，抵山海关外。次年，念江南山川有未尽者，复归；东游至会稽。已复由太原、大同入关中，北至榆林；与同志李因笃等二十余人资垦田雁门之北、五台之东。自丁酉（一六五七）迄丁巳（一六七七）二十年间，六谒天寿山陵寝，谒孝陵、思陵者亦各六。中间浙江庄廷鑨私史、莱州黄培逆诗之狱，几不免；而皆以智自脱。初年故国之怀，耿耿未下；奔走四方，以求一当。既知无可为而又不欲南归，谓『秦人重处士、持清议，实他邦所少；华阴绾毂关河之口，亦有事天下之资』。乃定居焉。置田五十亩供晨夕，而东西开垦所入则别储之。

　　康熙间，诏举博学鸿词科，开局修「明史」；大臣多荐之，并以死辞。华下诸生请讲学；谢之曰：『近日二曲徒以讲学得名，招逼迫，几凶死；虽曰「威武不屈」，然名之为累则已甚！又况东林覆辙之进于此乎』！其论学，则曰：『孔子尝言：「博我以文，约之以礼」。刘康公亦云：「民受天地之中以生，所谓命也」。是以有动作礼义、威仪之则以定命；然则君子为学，舍礼何由？近来讲学之师，专以聚徒立帜为心，而其教不肃』。又与友人论学云：『百余年来之为学者，往往言心、言性而茫然不得其解也。命与仁，夫子所罕言；性与天道，子贡所未得闻。性命之理，着之「易传」，未尝数以语人。其答「问士」，则曰「行己有耻」。其为学，则曰「好古敏求」。其与门弟子言，但曰「允执厥中，四海困穷，天禄永终」。其告哀公：「明善之功，先之以博学」。颜子几于圣人，犹曰「博我以文」。自曾子而下，笃实莫若子夏；言仁，则曰「博学而笃志，切问而近思」。今之君子则不然；聚宾客、门人数十百人，与之言心、言性，舍多学而识以求一贯之方、置四海困穷不言而讲「危微精一」，是必其道高于夫子而其弟子之贤于子贡也；我弗敢知也。「孟子」一书，言心、言性亦谆谆矣；乃至万章、公孙丑、陈代、陈臻、周霄、彭更之所问与孟子之所答，常在乎出处、去就、辞受、取与之间。是故性也、命也、天也，夫子之所罕言而今之君子之所恒言也；出处、去就、辞受、取与之辨，孔子、孟子之所恒言而今之君子所罕言也。愚所谓圣人之道者如之何？曰「博学于文」、曰「行己有耻」。自一身以至于天下、国家，皆学之事也；自子臣、弟友以至出入、往来、辞受、取与之间，皆有耻之事也。士而不先言耻，则为无本之人；非好古多闻，则为空虚之学。以无本之人而讲空虚之学，吾见其日从事于圣人去之弥远也』。又曰：『今之理学，禅学也；不取之「五经」、「论语」，而但资之语录，不知本矣』！其论文，非有关于经旨世务者，皆谓之巧言；不以措笔。故炎武之学，大抵主于敛华就实、救弊扶衰。凡国家典制、郡邑掌故、天文仪象、河漕兵农之属，莫不穷究原委、考正得失。而又广交贤豪长者；作「广师篇」云：『学究天人、确乎不拔，吾不如王锡阐；读书为己、探赜洞微，吾不如杨瑀；独精「三礼」、卓然经师，吾不如张尔岐；萧然物外、自得天机，吾不如傅山；坚苦力学、无师而成，吾不如李容；险阻备尝、与时屈伸，吾不如路泽溥；博闻强记、群书之府，吾不如吴任臣；文章尔雅、宅心和厚，吾不如朱彝尊；好学不倦、笃于友朋，吾不如王宏撰；精心六书、信而好古，吾不如张弨』。其虚怀乐善如此。

　　生平精力绝人，自少至老无一刻离书。所撰「天下郡国利病书」一百二十卷，历览诸史、图经、实录、文编、说部之类，取其关于民生利病者；且周流西北历二十年，其书始成。别有「肇域志」一编，则考索利病之余，合图经而成者。好言韵学，撰「音论」三卷、「诗本音」十卷，主明陈第诗无协韵之说；不与吴棫本音争，亦全不用补音之例。但即本经之韵互考，且证以他书，明古音原作是读，非有迁就，故曰本音。又即「周易」以求古音，作「易音」三卷。又「唐韵正」二十卷、「韵补正」一卷、「古音表」二卷：皆能追复三代以来之音，分部正帙而知其变；自吴才老而下廓如也。谓金石之文可证经史，撰「金石文字记」、「求古录」。以杜预「左传集解」时有阙失，作「杜解补正」三卷。其它著作，有「石经考」、「二十一史年表」、「历代帝王宅京记」、「亭林文集」、「诗集」、「营平二州地名记」、「昌平山水记」、「山东考古录」、「谲觚」、「菰中随笔」、「救文格论」等书，并有补于学术世道。每游，以二马、二骡载书自随。所至阨塞，呼老兵退卒询曲折；或与平昔所闻不合，即坊肆中发书对勘之。或径行平原大野无足留意，则于鞍上默诵诸经注疏；遗忘，则发书熟复之。

　　既怀济世之才而不得一遂，所至小试之，垦田度地，累致千金；故随寓即饶足。尚书徐干学兄弟，甥也；未遇时，卵翼之。至是鼎贵，为东南人士所宗；累书迎请南归，终不应。或叩之；对曰：『昔岁孤生，飘摇风雨；今兹亲串，崛起云霄。思归尼父之辕，恐近伯鸾之灶。且天仍梦梦、世尚滔滔，犹吾大夫，未见君子；徘徊渭川以毕余年足矣』！

　　庚申（一六八○），妻卒于里中，仅寄诗挽之。壬戌（一六八二），竟客死曲沃，年七十；门人奉丧归葬昆山。吴江潘耒，弟子也；收其遗书，序而行之。
</div>
    <div class="pagination">
<a href="小腆纪传_page48.html">上一页</a><span>...</span><a href="小腆纪传_page44.html">44</a><a href="小腆纪传_page45.html">45</a><a href="小腆纪传_page46.html">46</a><a href="小腆纪传_page47.html">47</a><a href="小腆纪传_page48.html">48</a><span class="current-page">49</span><a href="小腆纪传_page50.html">50</a><a href="小腆纪传_page51.html">51</a><a href="小腆纪传_page52.html">52</a><a href="小腆纪传_page53.html">53</a><a href="小腆纪传_page54.html">54</a><span>...</span><a href="小腆纪传_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
