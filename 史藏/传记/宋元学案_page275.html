<!DOCTYPE html>
<html>
<head>
    <meta charset="UTF-8">
    <title>宋元学案 - 第 275 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 275 页/共 437 页</h1>
    <div class="content">
　　叶味道　　　　　　（子）釆

　　（晦翁门人。）　　　缪主一

　　（延平、白水、籍　　王梦松　　余学古　　　胡长孺　　　陈刚溪、屏山再传。）

　　（祖岩起　　　　章瑶

　　（元城、龟山、谯　　　　　　　　　　　　　父居仁。）　　洪涛

　　氏、武夷、豫章　　　　　　　　　　　　　　　　　　　　　林温

　　三传。）　　　　　　　　　　　　　　　　　　　　　　　　陈善

　　（涑水、二程四　　　　　　　　　　　　　　　　　　　　　李时可

　　传。）　　　　　　　　　　　　　　　　　　　　　　　　　王清

　　谢晖

　　吴雄

　　李康

　　（别附）文诚

　　赵景纬（别见《沧洲诸儒学案》。）

　　王柏（别为《北山四先生学案》。）

　　章仕尧

　　彭庭坚

　　赵次诚

　　蒋允汶

　　史伯璇

　　（并朱学之余。）

　　徐宗实

　　黄淮

　　徐兴祖

　　张文选

　　谢梦生　　　　　　　

　　（潜室、西山讲友。）

　　木钟学案序录

　　祖望谨案：永嘉为朱子之学者，自叶文修公与潜室始。文修之书不可考，《木钟集》犹有存焉。自是而永嘉学者渐祧艮斋一派矣。述《木钟学案》。（梓材案：是卷本称《潜室学案》，谢山始易其称曰《木钟》。叶文修亦朱门高弟之在永嘉者，其派亦并入此卷。）

　　◆朱也门人（李、郑再传。）

　　通直陈潜室先生埴（父煜。）

　　陈埴，字器之，永嘉人，举进士。少师水心，后从文公学。其言「善问者如攻坚木，善待问者如撞钟。朋友讲习，不可以无问也，问则不可以无复。今之不善问者，徒先其所难，后其所易，取其节目之坚，乃欲一斧而薪之；不少徐徐以待其自解，则匠石从旁而窃笑之矣。至其待人之问者，或小叩之而大鸣，或大叩之而小鸣，不待其再至而亟尽其余声，或余之未尽而恣其人之更端焉。然则是钟也，其必州鸠氏之所弃者乎」﹖故集其答门弟子之问者，名之曰《木钟集》。其四端说，即文公之答其所问者，而转以之答其弟子之问，盖能墨守师说者也。江、淮制使赵善湘建明道书院，辟先生为干官兼山长，从游者甚盛。后以通直郎致仕。所著有《禹贡辩》、《洪范解》、《王制章句》。学者称为潜室先生。先生之父煜，字民表，隐君子也。尝戒其子曰：「昔人患进士浮靡，议罢之。察孝廉，虽不果，然荐送必由州县，比乡举里选犹近也。今縻岁月，捐父母，弃室家，以争优校，可乎﹖得丧命也，若慎无然。」诸子守其教，必待乡贡，不上太学。（修。）

　　四端说

　　性是太极浑然之体，本不可以名字言，但其中含具万理，而纲理之大者有四，故命之曰仁义礼智。孔门未尝备言，至孟子而始备言之者，盖孔子时，性善之理素明，虽不详着其条，而说自具，至孟子时，异端起，往往以性为不善，孟子惧是理之不明，而思有以明之，苟但曰浑然全体，则恐为无星之称，无寸之尺，终不足以晓天下，于是别而言之，界为四破，而四端之说于是而立。盖四端之未发也，虽寂然不动，而其中自有条理，自有间架，不是儱侗都无一物，所以外边纔感，中间便应。如赤子入井之事感，则仁之理便应，而恻隐之心于是乎形；如蹴尔呼尔之事感，则义之理便应，而羞恶之心于是乎形；如过庙过朝之事感，则礼之理便应，而恭敬之心于是乎形；如妍丑美恶之事感，则智之理便应，而是非之心于是乎形。盖由其中间众理浑具，各各分明，故外边所遇，随感而应，所以四端之发，各有面貌之不同。是以孟子析而为四，以示学者，使知浑然全体之中，而粲然有条，若此则性之善可知矣。然四端之未发也，所谓浑然全体，无声臭之可言，无形象之可见，何以知其粲然有条如此﹖盖是理之可验，乃依然就他发处验得。凡物必有本根，而后有枝叶，见其枝叶，则知有本根。性之理虽无形，而端的之发最可验。故由其恻隐，所以必知其有仁；由其羞恶，所以必知其有义；由其恭敬，所以必知其有礼；由其是非，所以必知其有智。使其本无是理于内，何以有是端于外﹖由其有是端于外，所以必知其有是理于内而不可诬也。故孟子言：「乃若其情，则可以为善矣，乃所谓善也。」是则孟子之言性善，盖亦其情而逆知之耳。仁义礼智既知得界限分晓，又须知四者之中，仁义是个对立底关键。盖仁仁也，而礼则仁之着，义义也，而智则义之藏，犹春夏秋冬虽为四时，然春夏皆阳之属也，秋冬皆阴之属也。故曰「立天之道，曰阴与阳，立地之道，曰柔与刚，立人之道，曰仁与义」，是知天地之道，不两则不能以立，故端虽有四，而立之者则两耳。仁义虽对立而成两，然仁实贯通乎四者之中，盖偏言则一事，专言则包四者，故仁者仁之本体，礼者仁之节文，义者仁之断制，智者仁之分别，犹春夏秋冬虽不同，而同出乎春。春则春之生也，夏则春之长也，秋则春之成也，冬则春之藏也，自四而两，自两而一，则统之有宗，会之有元矣，故曰五行一阴阳，阴阳一太极，是天地之理固然也。仁包四端，而智居四端之末者，盖冬者藏也，所以始万物而终万物者也。智有藏之义焉，有终始之义焉，则恻隐羞恶恭敬是三者皆有可为之事，而智则无事可为，但分别其为是为非耳，是以谓之藏也。又恻隐羞恶恭敬皆是一面底道理，而是非则有两面，既别其所是，又别其所非，是终始万物之象，故仁为四端之首，而智则能成始能成终，犹元气虽四德之长，然元不生于元，而生于贞，盖由天地之化，不翕聚则不能发散，理固然也。仁智交际之间，乃万化之机轴，此循环不穷，合无闲，程子所谓「动静无端，阴阳无始」者，此也。

　　（梓材谨案：此说原在《木钟集》中，本朱子之说，先生转以答其弟子，今移列《木钟集》之前，犹《晦翁学案》中和说、观心说之先于语要也。）

　　木钟集

　　孔子曰：「伯夷、叔齐求仁而得仁。」伯夷以父命为尊，叔齐以天伦为重，是固天理恁底。然二子只句当得自身上道理无亏欠处，若律以天下之大义，叔齐辞，伯夷又辞，更无仲子，谁担当得这国事去﹖彼仲子既于天伦、父命两不相干，受之毋乃非邪﹖

　　既是句当得自身上道理无亏欠处，更复何求﹖所谓「吾何求哉，吾得正而毙焉斯已矣！」圣贤杀身成仁，只要赌一个是耳。若更反顾身后去，即成计较之矣。二子既逃，国归仲子，天理人伦已安。若仲子更执夷、齐之义，夷、齐亦管不得他。彼视国直敝屣耳！

　　夫子言：「未见蹈仁而死者也。」后又言「有杀身以成仁」者。

　　蹈仁有益无害，人何惮而不为﹖此勉人为善之语。若到杀身成仁处，是时不管利害，但求一个是而已。学者患不蹈仁耳，蹈仁则心无计较之私。若当死而死，虽比干不害为正命。

　　「博学而笃志，切问而近思」，何以言「仁在其中」﹖

　　博而能笃，切而又近，如此学问尽鞭辟辟向里，心不外驰，故言仁在其中。盖心存而仁便存，心既在，则仁亦在是矣。指存心便唤作仁，固不可，但离了心，外更何处求仁﹖

　　「克己复礼为仁」，如何﹖

　　仁者心之全德，恻隐之心，是仁之正头面，缘私欲障碍，填满胸次，则所谓恻隐者，如顽癖风痹，不复流行发见，必须先去己私，复还天理，则本来面目方始流行发见。克己工夫非有他，即非礼勿视、勿听、勿言、勿动之谓。既知此为非礼，则视听言动便当一一复还于礼。除四勿之外，别无克己工夫。工夫既到，则私欲净尽，中无障蔽，满腔子浑是恻隐之心，而日用之闲无非真心之流行发见。若不于礼上用功，必流于释氏绝灭之学。盖徒知克去己私，而不复于礼，谓之空寂则可，若求其恻隐之心，则如死灰槁木矣，故圣人以此告之，盖克此即复彼矣。先儒以克己复礼为干道，主敬行恕为坤道。豁开云雾，便见青天，此颜子之仁；淘去泥沙，旋引清泉，非颜子之克己复礼也。

　　孔子答仲弓问仁一章，程先生云：「孔子言仁，只说『出门如见大宾，使民如承大祭』。看其气象，便须『心广体胖』，动容周旋中礼」，惟慎独便是守之之法。慎独固是做持敬行恕工夫，然心广体胖、动容周旋中礼地位，仲弓学力当得来。」

　　大宾在庭，大祭在堂，是时境界如何﹖想得好一片空阔世界，只缘未下持敬慎独工夫，欲见此境界不能。

　　「居处恭，执事敬，与人忠」，程子以为彻上彻下语，如何﹖

　　彻上彻下，谓圣、凡皆是此理。圣人一语，小则樊迟可用，大则尧、舜不过，程子所谓语有浅近而包容不尽是也。未纯熟时，但曰下学，已纯熟后，即是上达，无两个涂辙。

　　颜子当博文约礼之时，既竭吾才，直是大段着力；及夫所立卓尔之后，虽欲从之，末由也已，至此又无所用其力，不知合如何下工夫﹖

　　到此际力无所施，乃冰消雪释渣滓融化之境，虽圣人亦不能授颜子，颜子亦不能受之于圣人。今欲学颜子，未须问他此处，且把博文约礼作依据，日积月累，人十己千，备见高坚前后境界，将来不知觉自有豁然融会时。
</div>
    <div class="pagination">
<a href="宋元学案_page274.html">上一页</a><span>...</span><a href="宋元学案_page270.html">270</a><a href="宋元学案_page271.html">271</a><a href="宋元学案_page272.html">272</a><a href="宋元学案_page273.html">273</a><a href="宋元学案_page274.html">274</a><span class="current-page">275</span><a href="宋元学案_page276.html">276</a><a href="宋元学案_page277.html">277</a><a href="宋元学案_page278.html">278</a><a href="宋元学案_page279.html">279</a><a href="宋元学案_page280.html">280</a><span>...</span><a href="宋元学案_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
