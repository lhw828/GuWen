<!DOCTYPE html>
<html>
<head>
    <meta charset="UTF-8">
    <title>宋元学案 - 第 164 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 164 页/共 437 页</h1>
    <div class="content">　　拱而尚右，此信孔子之行而行之者也。「丧欲速贫，死欲速朽」，此信孔子之言而言之者也。非自得也。

　　今长吏多以捕获功自列。幸人之死，而己取赏，吾弗忍为！

　　教授戴先生述（附弟迅。）

　　戴述，字明仲，永嘉人也。孝友直谅，少工于文。尝试广文馆，赵挺之得其卷，以为老儒，擢异等，而先生未冠也。先生为小刘先生妹，遂同游于程门，求为己之学。居父丧，卢墓尽哀。成元符进士，不乐为簿监等官，辞之不得，赋《归去来》投檄去。起为临江教授。居母丧，病于倚卢，或请迁于内，先生不可，六日而卒。周浮沚志其墓曰「明仲资禀刚明，少而有立。既从程氏问学，知圣人之道近在吾身，退而隐，于心若有自得。方沈涵充积，日进不已，而年止三十有七，可谓不幸也已！」先生弟迅，字几仲，私淑洛学于其兄，时称为大、小戴先生。门人合其文曰《二戴集》。几仲别有《晋史属辞》三卷。

　　鲍敬亭先生若雨

　　鲍若雨，字商霖，永嘉人也。学者称为敬亭先生。张思叔《敬亭记》曰：商霖从学伊川先生，勤苦自励，早夜不息，为同门之畏友。伊川尝令与和靖讲明口口。睦州之乱，率其门人捍御有劳，有司奏功，力辞不受。所著有《伊川问答录》、《敬亭集》。

　　敬亭语

　　先生前日教某思「君子和而不同」，思之数日，便觉胸次广阔，其意味有不可以言述者。

　　窃有一喻，愿留严听。今　有人焉，久寓远方。一日归故乡，至中途适遇族兄者俱抵旅舍，异居而食，相视如途人。彼岂知为族弟，此亦岂知为族兄邪！或告曰：「公之族兄弟也。」既而欢然相从，无有二心。向之心与今之心，岂或异哉﹖知与不知而已。今学者苟知大本，则视天下人犹一家，亦自然之理也。先生曰：「此诚善喻。」

　　人之初生，仁固已存乎其中。及其既生也，幼而无不知爱其亲，长而无不知敬其兄，而仁之用于是见乎外。当是时，惟知爱敬而已，固未始有事物之累。及夫情欲窦于中，事物诱于外，事物之心日厚，爱敬之心日薄，本心失而仁随丧矣。故圣人教之以务本，而曰孝弟为仁之本，盖谓为仁者必本于孝弟。先生曰：「如此寻究甚好！」

　　身者，资父母血气以生者也。尽其道，则能敬其身，敬其身，则能敬其父母矣。故曰：尽其道，谓之孝弟。

　　隐君潘先生闵

　　潘闵，字子文，瑞安人也。与敬亭诸公入洛从伊川。尝以子夏、子张之论交为问，伊川曰：「子张是成人之交，子夏是小子之交。」先生退而有得。志趣高远，见当时政事混浊，党锢之祸正烈，遂隐居不仕。

　　陈先生经正

　　进士陈先生经邦（合传。）

　　陈先生经德（合传。）

　　陈先生经郛（合传。）

　　陈经正，字贵一，平阳人也。与其弟经邦从伊川游。谢持正之见伊川也，贵一实介绍之。经邦成大观进士，字实新。贵一、贵新皆有问答，见《语录》。其二弟经德、经郛亦私淑洛学者。平阳学统始于先生兄弟，成于徐忠文公宏父。贵一尝曰：「盈天地间皆我之性，不复知我之为我。」

　　（梓材谨案：谢山以经德、经郛为洛学私淑。然考《温州旧志》，谓经正与弟经邦、经德、经郛、永嘉鲍若雨俱受业二程之门，二程谓伊川也。《儒林宗派》亦以为程门弟子，第以经郛为经邦弟，经德为经郛弟。许横塘为其祖宗伟墓志云：「男孙九人，经德、经邦、经郛、经正、经世、经言、经纶、经猷、经辨。」则经德最长，而经邦、经郛、经正皆其弟也。横塘亲见诸陈，且谓经德状其祖府君之行，告其所游许某，则其同在程门而非私淑可知矣。）

　　◆周许讲友

　　学正赵先生霄（附弟沾。）

　　赵霄，字彦昭，瑞安人也。十岁赋《猛虎行》，甚工。少孤，从父豫析其产，先生悉以属之兄。入太学，与横塘诸公为洛学。成崇宁进士，官济州教授，导诸生以躬行之实，不专事科举，东方士俗为之丕变，时称为赵颜子。官至太学正。先生弟沾，字彦泽，学业亚于其兄。大观中以八行举，耻其为蔡氏所设科，力辞不赴。方贼之难，同县令王公济守御有劳。既卒，县人祀之。许横塘称其临大节而不挠，视古人为无愧云。

　　学录张草堂先生辉

　　张辉，字子充，永嘉人也。自《六经》、诸子史家之说，皆通习而辨析之。性笃孝，居丧哀毁不自胜，筑霜露堂于墓侧，栖止其中。有甘露降于庭，学者争请识之，曰：「是自衒也。」与横塘诸公日从事于治气养心之术，学者从之益多。政和中，举八行不就。政和二年上舍擢第，累仕为洪州教授。以荐为国子学录。所著有《草堂语录》，学者称为草堂先生。

　　上舍蒋先生元中

　　蒋元中，字符中，永嘉人也。见道超卓，与横塘诸公为洛学。尝作《经不可使易知论》，太学诸生盛传诵之，至刻之石，而张文忠公横浦亦时时为学者诵之。方元丰中，太学有「永嘉九先生」之自，即刘、许以至沈、蒋九人也。张氏、赵氏、蒋氏，疑未见伊川者，盖私淑也。然永嘉之为洛学者尚不止此，盖指其同时在太学者耳。

　　◆周许学侣

　　上舍蔡先生元康

　　蔡元康，字君济，平阳人也。初入太学，慨然叹曰：「学止科举而已邪！」所见贤者一言一行，孜孜访之。由横塘诸公私淑洛学。崇宁中，游京师，谓其友曰：「连日不乐，得非吾亲不安邪﹖」驰归，果父病，寻愈。学以诚正为本，龟山、道乡、了翁皆重之。道乡临殁，告以死生之说并学问源流甚详。尝失金，有得诸同舍箧中者，以告，曰：「此非吾金也。」寻以八行荐，未报而卒。横塘为志墓。

　　潘先生安固

　　潘安固，字仲硕，平阳人也。由横塘诸公私淑洛学。尝举八行，不就。一日行市上，负薪者误触其巾堕沟中，皇遽弛担谢罪，先生抚而遣之曰：「汝行矣！吾自取之。」（以上补。）

　　◆浮沚门人（胡、张三传。）

　　学士吴愖然先生表臣

　　吴表臣，字正仲，永嘉人也。大观初进士。高宗时累官右正言，迁吏部尚书兼翰林学士。秦桧欲其使金议地界，指政事堂曰：「归来可坐此。」先生不答，坐罢。复起知婺州，寻进直学士。晚号湛然，乡论推其清约。《宋史》谓其源流得之陈忠肃公了翁，而不知其为浮沚先生高弟。永嘉诸公之传，其最达者，先生也。（修。）

　　通守李济溪先生迎

　　李迎，字彦将，济源人也。累官安抚司机宜文字、通判明州。晚寓苕上。尝自赞曰：「三仕三已，应缘而进。一丘一壑，倦游而归。」其高致如此。先生为永嘉周浮沚先生，因得闻伊洛之说。其居苕上，口口招提中，日手钞圣贤治心养性之学。有《济溪老人遗稿》一卷，周益公序之，又表其墓。（补。）

　　◆横塘门人

　　直阁林竹轩先生季仲

　　运副林先生叔豹（合传。）

　　林季仲，字懿成，号竹轩，永嘉人也。（云濠案：先生自号庐山老人，尝侨寓暨阳。《竹轩集》中又自称「济南林某」者，盖其祖贯也。）兄弟四人，皆横塘许氏弟子，而先生与叔弟叔豹尤着。成宣和进士，官婺州兵曹，出死囚之无罪者。迁仁和令。建炎杭卒之乱，先生躬帅士兵捍截有功。高宗幸永嘉，先生奉母避兵山下。以中丞赵鼎荐，与吴表臣并召见，授台官，累迁吏部郎。乞重民牧之选，因乞一令自效，且云：「臣承乏郎官，求为县令，似乎不情。然官职之轻重，惟陛下如何。以省部为重，则郎官贵；以斯民为重，则县令贵。古人有言，『请自隗始』，今请以臣为郎官作令之始。」寻除太常少卿。赵鼎罢相，先生亦出知泉州。鼎再入相，奏：「今清议所与，如刘大中、胡寅、吕本中、林季仲，陛下能用之乎﹖不然，则臣无所措手足。」乃除检正。和议起，先生上疏引夫差、句践事争之，被斥。久之，召知婺州。寻复以直秘阁　奉祠。有《竹轩亲着》十五卷。（云濠案：《竹轩亲着》今存六卷。）叔豹字德惠，成进士，为李纲行营使幕官，甚倚任之。按慈溪县，鄞之降绅蒋安义献屠城策以媚金，求知明州，德惠自慈帅兵入，杖杀安义，奸民以定。累官江东副转运使。（补。）

　　祖望谨案：先生兄弟遗书不传，然尝见直阁送虞仲琳诗云：「儒生底用苦知书，学到根源物物无。曾子当年多一唯，颜渊终日只如愚。水流万壑心无竞，月落千山影自孤。把手沙头莫言别，与君原不隔江湖。」则已开象山宗旨矣。

　　林先生仲熊

　　林先生季狸（合传。）

　　林仲熊、季狸，与叔豹皆竹轩弟也，皆知名。（参《直齐书录解题》。）别附

　　学士萧德起振

　　萧振，字德起，平阳人也。横塘许忠简公，故少受业于许氏。成重和进士，为婺州兵曹。忠简赴京，振祖道曰：「丈人至朝廷，幸勿见荐。今执政多私其亲，故丈人宜革之。」忠简肃然是之。高宗幸广陵，东南云扰。一日，婺卒数百挟刃倡乱，振安辑之。秩满数年不调，执政交荐，召对，除监察御史。久之，以亲老求去，章七上，不许，乃面奏曰：「臣事亲之日少，事陛下之日长，惟圣慈哀怜之！」遂外补。已而复召为秘书郎。当是时，伊洛之学盛行，其称程门再传弟子最有声者，上蔡之门则朱震，龟山之门则张九成、喻樗、高闶，横塘之门则振，而闽人刘子翚以私淑起。（见李心传《道命录》。）未几，宰相赵鼎为秦桧所排，遂以专门之学被诋，凡宗伊洛者，指以为赵鼎、胡寅之学，贬斥无虚日，振始稍讳其传，与句龙如渊等附于桧，以此累迁至工部侍郎。既劾刘大中，罢其参政，鼎曰：「振意不在大中也。」而振亦私谓人曰：「丞相殆不待论，当自为去就矣。」未几，鼎罢，然振亦出知台州，又坐荐李光之党杨炜，再谪池州，君子薄之。晚年起知成都府，颇有惠政。以敷文阁学士卒官。（云濠案：学士着有《文集》二十卷。以下补。）

　　祖圣谨案：薛文宪公《浪语集》，所作振墓志无贬词，而王忠文《萧家渡诗》颇称其名德，殆出于乡里之私乎﹖今重为论定，庶以警后世之反复者。

　　◆石经家学

　　沈嘉庆先生琪

　　沈琪，字东美，彬老从弟，行义如其兄。聚族而居，寝舍饮食皆放古制。学者称为嘉庆先生。

</div>
    <div class="pagination">
<a href="宋元学案_page163.html">上一页</a><span>...</span><a href="宋元学案_page159.html">159</a><a href="宋元学案_page160.html">160</a><a href="宋元学案_page161.html">161</a><a href="宋元学案_page162.html">162</a><a href="宋元学案_page163.html">163</a><span class="current-page">164</span><a href="宋元学案_page165.html">165</a><a href="宋元学案_page166.html">166</a><a href="宋元学案_page167.html">167</a><a href="宋元学案_page168.html">168</a><a href="宋元学案_page169.html">169</a><span>...</span><a href="宋元学案_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
