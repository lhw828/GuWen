<!DOCTYPE html>
<html>
<head>
    <meta charset="UTF-8">
    <title>宋元学案 - 第 316 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 316 页/共 437 页</h1>
    <div class="content">
　　程公说，字伯刚，眉山人。积学苦志，以《春秋》经传仿司马迁书为年表、世谱、历法、天文、五行、地理、礼乐、征伐、官制诸书，自周、鲁而下，及诸小国夷狄，皆汇次之，时有所论发明，成一家之学。卒年三十七。（参《直斋书录解题》。）

　　谢山《程氏春秋分记序》曰：「南轩先生讲学湘中，蜀人多从之，而范文叔、宇文正甫最着。眉人程克斋兄弟并游于宇文之门，而克斋之学最醇。所著《春秋分记》九十卷，《左氏始终》三十六卷、《通例》二十卷、《比事》十卷，又纂辑诸儒说为《春秋精义》，未成而卒。别有《诗古文词》二十卷、《语录》二卷、《士训》一卷、《程氏大宗谱》十二卷，弗尽传也。独《分记》则其弟沧洲阁学上之秘府，行于世。克斋官邛州教授，方为此书，未卒业，闻吴曦以蜀叛，毁车马，弃衣冠，抱经逃归，奉其父入山。时其次弟仲逊亦掌教益昌，誓不屈贼。而克斋悒悒尤甚，遂病，病中急就其所著，幸得成编而卒，年尚未四十也。

　　掌教程先生公硕

　　程公硕，字仲逊。兄弟三人，皆以科第进。先生尝掌教益昌。（同上。）

　　龙学程沧洲先生公许

　　程公许，字季与，一字希颖，克斋先生之弟。由进士积官至权刑部尚书。生平冲澹寡欲，人不得干以私。与故相史嵩之不合，郑清之尤忌之，所建多格不行。其知袁州时，新周茂叔祠，葺南轩书院，聘宿儒胡安之为诸生讲说。及婺州召还，疏请复京学类申之法，以养士气。清之嗾言者劾之，出知隆兴，未拜命而卒，赠龙图阁学士、宣奉大夫。所著有《尘缶集》、（云濠案：《四库书目》《沧洲尘缶编》十四卷。）《内外制》、《奏议》、《奉常拟谥》、《掖垣缴奏》、《金革讲义》、《进故事》行世。（参史传。）

　　◆杨氏家学

　　秘阁杨浩斋先生子谟

　　杨子谟，字伯昌、潼川人也。其父云山老人，得张宣公之学，以授先生。先生朝夕究图，凝然一室，往往踰月不出户，自是默识圣贤下学上达之序，动静语默不违乎诚。淳熙七年省试，胡文靖公晋臣得其文，以为有格君气象，列优等。入对，孝宗发策问之。曰：「帝王躬行之道，莫大于学。学者，政事之本也。欲极乎学之用，不可不求其要。何谓要﹖行之以至诚，要之以不息是也。《大学》之道，自正心诚意以至乎平天下，中庸之道，自尊贤以至于来远人，皆不外乎至诚之一言。臣不知陛下之躬行，诚与﹖未与﹖试以天人之应，而卜陛下之诚，而知容有未至也。」又曰：「臣闻之道路，谓陛下左右近习之人，虽无显然害治之，而谄谀欺矫，实繁有徒。故凡速于求售者，率造宦寺之门，珠玉锦绣，以充苞苴，络绎于道，而陛下有所不知，此非细患也。」孝宗嘉其直，擢置甲科第八，累官通判成都府。吏部侍郎李壁举以自代，权发遣黎州，适有吴曦之乱，誓以死守。移书方请讨贼，愿以义勇为前驱，无应之者。而曦所遣逆党至成都，分遣其将至黎，先生以计遣之。使又至，先生与之文移，迁延以待其变。而曦已诛，以荐召入对。首论「权臣误国，叛将干纪，愿鉴遄往之已事，开维新之令图。」其二论「皇太子既正储宫之统，宜使亲正人，授正学。王者之学，果何学也﹖《大学》之所谓正心，《中庸》之所谓慎独是也，惟辅导得人，而后有所受。」其三「乞招填黎州土军，分番上寨，给缗粜粟，以备缓急」。除吏部郎，因转对，请于淮上、荆、襄、关表、汉中空闲之地，招募军民杂耕，以省运饷，节滥赐，捐内帑，以充籴缗，以收末楮。严责州郡实常平之储，归广惠仓，以备凶歉。罢军兴一切科敛之法，复师旅饥荒之地，以纾民力。又曰：「民之困苦极矣！易失者人心，难谌者天意。修人事以符天意，其要在养民。」除军器监，复兼侍左郎官，上言：「学术，国家之寿脉，公论，天下之元气，所以扶持皇极，主张国是者，必归诸此。更化以来，众正之路方启，而群枉之门渐开，善类虽进，而忠鲠之士有相继引去者矣，奸党虽斥，而夤缘势要有拂拭叙用者矣。君子小人犹熏莸不可同器，今顾欲调停参用之，几何不为国家之祸！」宁宗蹙额颔首者久之，而小人侧目矣。先生知不容，请补外，除太理少卿。有坐伪告者，事连中官，先生移文内省索赃，小人忿恨。除直华文阁提刑成都，再兼知嘉定府，皆有善政。寻请老，进直徽猷阁奉祠。起知隆州，不赴。卧家十年，召赴行在，屯田郎度正贻书强起之，力辞，诏晋秘阁修撰致仕。先生自奉祠，讲学于云山书院，与诸生敷陈《论》、《孟》、《学》、《庸》大义。平生不轻著述，欲使人精体实践以造于得。其遗文有《浩斋退稿》四十卷。

　　◆李氏家学

　　中正李后林先生义山

　　李义山，字伯高，丰城人，知成州修己之子。嘉定十三年进士，授大宗正兼金部。轮对，言「为善不可有疑心，去恶不可有悔心」，并陈「进善不能无疑者三，去恶不能无悔者三」，由是罢出知吉州。后以湖南提举摄帅漕。楚俗尚鬼，有妖觋谭法祖假祸福惑人，先生曰：「此张角、孙恩之渐也。」斩法祖，毁其祠。历阶至中正大夫。所著有《后林遗■》、《思过录》。（参《江西通志》。）

　　（梓材谨案：《万姓通谱》以先生为嘉鱼人，且言其师事朱仲晦、张敬夫。《儒林宗派》因之，以列于朱、张之门。梨洲《学案》原本，亦存其名于南轩门人。考先生为嘉定庚辰进士。魏鹤山志其母蒋恭人墓言：「先生逾冠擢乙科。」当生于庆元闲，而朱子即卒于庆元庚申，南轩先生卒于淳熙庚子，其不及事朱、张明矣。故为易着于南轩再传云。）

　　◆月舟门人

　　常干苏先生在镕

　　苏在镕，字和父，郫人。受学范文叔之门，淹贯诸书。晚而敛华就实，以主敬教学者，其精神气貌，能使隋者肃，哗者默，毋敢慢焉。以进士官魏城县丞。县民仇其长官，鼓众入城，将为乱。先生闻变，挺身出谕之，民为散去。长官得免死，顾反以是忌之，先生即引去。其后为潼川常平司干，以白冤狱忤上官，遂请致仕。刚决不挠，不媿其师友之教者也。退居七年，益讲学。临终，以《五峰遗书》授其子曰：「此吾从范先生得之，手自雠校，汝可细观，当自得之。」题诗而逝。（补。）

　　提刑张先生钧

　　张均，字子和，江源人也。少厉名行，一时巨人元夫率从请益。孙岩老松寿，蜀名儒也，尤器之。受业范文叔之门。光宗初政，以布衣上书，论「国家大耻，列圣深仇，踰六十年而未复」，其言沈痛。又言：「古有四祸，中宫、外戚、阍寺、明党，而夷狄不与焉」。绍熙四年大对，首言「举朝克己，而后可以论一人进德之机」，末谓「皇子万世攸系，岂可以世俗学者之事责之」。有司第为举首，寻置乙科，主西乡簿，调为隆州教授。已而知什邡县，大书堂上曰：「奉公如上帝，克己如勍敌，爱民如赤子，防吏如馁狼。」境内称治。通判泸州，吴曦之乱，守川陆以待王师。开禧三年，以李参政雁湖荐，召对。先生奏曰：「陛下初即位，刘光祖尝以五箴进读，至思箴，陛下作而曰：『当从原头上理会。』大哉王言！天下国家之大本也。乃陛下所谓原者，皆为一权臣所湮，而使天地人之愤，塞乎天地之内，抑郁不得申，以兆其变。因祀隐丧，而礼乐之原湮；以臣掩君，而忠孝之原湮；杀贤进奸，而威福之原湮；废经反常，而学术之原湮；相恐以权，相招以利，而命义之原湮；主窃于前，仆货于后，而爵赏之原湮。湮法度之原，而本朝美意尽废；湮廉耻之原，而人才良心尽坏。陛下即其所湮者，以为规模之要，其序有六：一者体干而总万化之目，二者法祖以还旧制之良，三者用礼乐之实以破曩日之余氛，四者修仁义之实以沦曩日之乖气，五者救活生灵以补权臣之掊戮，六者振厉士夫以补权臣之斲丧，则原之湮者彻，何物骄敌，能胜陛下澄源进德之功哉。」其二曰：「今日之最急者，莫如活百姓。蜀中自绍兴末年以来，一尘不警，百姓岁输赡军近二千万缗。洎权臣忽开边，于大饥之后，用度繁兴，内郡廪庾取之无镪粒之积，调夫繁伙，倍于常赋，激赏奇零，既减又复，陛下赤子，或死于馁，或死于兵，可谓已极。若非陛下以爱肌肤之心爱百姓，以畏夷狄之心畏百姓，使此念充塞弥满，以起天地悔祸之心，则国家岂不岌岌。然今亦不过取之天，取之人，取之地，以为吾用而已。取之天者，欲使实德散为雨旸，雨旸结为百谷。取之人者，当散权臣之家赀，以拯百姓之穷困。取之地者，欲举郑刚中营田之法，为蜀民除对籴之害。推之荆、襄，以及南、淮，无不可行。」其三曰：「天地之间，惟忠义二字，以之经天文，使三光不失其序，以之纬地理，使岳渎不失其宗，以之立人极，使彝伦不失其道。惟陛下力行君师之职于一身，以起忠孝之心于天下，苟欲更化，莫此为切。不然，何以谓之化也。」除太常寺簿，迁国子监丞。以旱求直言，上书谓；「陛下当求之一己，不可求之天地。」因条更化之说一，更弊之说六。迁太常丞。嘉定三年轮对，言：「仰视俯察，以见天心未复，近釆远取，而见民情不宁，泝大计所自，而货源欲穷，听四方动息，而寇忧难置，皆人所难受者。」除秘书丞兼兵部郎，以君臣父子夫妇之大伦为上精言之，然皆不能用也。先生乃请外，除潼川提刑，力行常平，以苏民困，已而罢为运判，寻奉祠卒。

　　孝子师先生遇

　　师遇，字厚卿，成都人也，二江先生范文叔之。有笃行，绍定元年被贡，以母疾不就。尝祷于上下神祇曰：「苟造物许一齿名于进士籍，则貤禄吾母，俾寿且宁，不愿仕也。」已而母卒，踰三年，成进士。以前誓不欲仕，亲党强之，乃受官。归而得疾，叹曰：「是盖食言，以干天怒也。」遂致仕。生平守南轩之教，至为醇固。

　　◆双流门人

　　县令高先生载（别见《鹤山学案》。）

　　◆范氏所传

　　文靖魏鹤山先生了翁（别为《鹤山学案》。）

　　◆宋氏门人

　　知州高先生崇（别见《鹤山学案》。）

　　◆虞氏家学

　　虞先生（别见《鹤山学案》。）

　　◆黄氏门人

　　大理杨克斋先生泰之（父虞仲。）

　　杨泰之，字叔正，青神人也，秘阁修撰虞仲子。世有家学，少受业于黄兼山，藏书数万卷，手自校，卧不设榻者几十年。以躬行自矢，举世声利，无足动心。初以郊恩补官，已而奏名类省试。吴曦叛，先生方摄成都教授，安抚使杨辅集议，先生昌言：「今日之事，当计顺逆，不当计祸福。正名讨罪，曷为不克。不然，愿与阁下死此以报国。」辅不能用，先生致其事而去。曦诛，其事上闻，诏起为罗江丞。吴猎谕蜀，先生上书曰：「吴曦为乱，而士大大不从，必不敢发。既乱而有抗之者，必犹有所惮。夫乱者，曦之为也，乱所以成，则士大夫之为也。」于是安丙荐诸朝曰：「蜀中名儒杨虞仲之子，当逆臣之变，勉有位者无动；言不用，拂衣而去。使得尺寸之柄，必能见危致命。」诏赴都堂，以亲老辞，特授知广安军。丁艰。免丧，知富顺监，三日即告寮吏士民，其勤攻吾之阙，发■粟以济民。知普州。蠲赋二万，减省浮用以输边，又二万，赈贫半之。安丙再荐之，召赴行在，而先生固辞。知果州，减浮费以苏民困，如普州时，一切礼馈，贮之库，以赈贫。宝庆二年，再召入对。首请「法天行健，奋发英断，总揽威权，无牵于私意，夺于邪说，以救蛊敝」。次谓「本朝德泽，迩来斲丧无余，民无常心，何恃为国」。次论「陛下以直言求人，而以直言罪之，言路益梗，士气益消」。上奇之，除工部郎中。时真、魏诸公方相次去国，人方缩舌，而先生自远方来，首及之，言事者稍吐气。已而又轮对，言：「三十年闲，士大夫之说有三，为安静，为用中，为更化。安静则苟偷也，用中则模棱也，更化则纰政尚多，何更之有！」又谓：「兵端作于开禧之初，民力未困，故常心未失。今民力已穷，常心丧矣。」识者以为笃论。迁军器监，入对，谓：「去岁风雨为暴，水潦溃溢，此阴盛阳微之征。而台臣诿曰霅川水患之惨，桀之余烈也。呜呼，尚忍言哉！」又言：「疫气偾作，盗贼肆行，淮、楚之间，狐狸跳梁，征状日异，不可谓细故也。愿进君子，退小人，一扫贿赂贪墨之习，而为礼义廉耻之归。」上首肯之，除大理少卿。先生遂申前说，谓：「巴陵追降之命，重于违群臣，而轻于绝友爱。不思天伦之至痛，乃曰：『不当立后，以贻他日忧，』何示人之不广乎﹖」又曰：「今日不言，后必有言之者。与其追恤于后，固不若举行于今也。」初，先生三被召，再申命，四辞不得，乃至。甫三月，即求归，未得。是日，诏以直宝谟阁、知重庆府。先生遗书宰相，谓：「吕夷简末年，孙沔上书，谓『天下将有土崩瓦解之势，是张禹不独生于汉，李林甫且复见于今』。」又引其先相国越王事勉之，闻者为之变色。先生尝以宰相生辰寿之诗，有云：「潭潭仗台鼎，既阅二十年。治效何悠悠，民瘼殊未痊。近甸饥馁接，三垂烽火连。人意苦不纾，生理绝可怜。」先生之得罪于权相者非一，而独免于祸，则亦幸也。其治重庆，岂弟如普、果二州时。期年乞归，先生时已病，道卒。所著有《克斋集》百卷、《大易要言》二十卷、《论语解》三十卷、《老子解》二卷、《杂着》五卷、《类集经史》百余卷。南轩私淑之传，以先生为第一。《宋史》列之《儒林》，而不知其源流所自，且于其大节，亦尚未详，为可惜也。

　　◆伯高门人（胡、刘四传。）

　　彭先生汯

　　彭汯，清江人，忠肃孙。李义山即忠肃长子钦，而先生又为义山。

　　◆范氏续传

　　县丞范先生大冶

　　范大冶者，成都人也。幼时常及从学沧江书塾。官崇仁丞。宋亡，不仕。与学者语，举书传，常连卷数千百言，不遗一字。天文、地理、律历、姓氏、职官，一问辄数千百言不止。虞集犹及见之，当是华阳之后人也。

　　◆虞氏续传

　　编修虞井斋先生汲（别见《草卢学案》。）
 卷七十三　丽泽诸儒学案（黄氏原本、全氏补定）
　　丽泽诸儒学案（黄宗羲原本　　黄百家纂辑　　全祖望补定）

　　丽泽诸儒学案表

　　叶邽　　　　　　　　（子）荣发　　　（孙）霖　　　　（曾孙）审言

　　徐侨（别见《沧洲诸儒学案》。）

　　楼昉　　　　　　　　　李壁

　　李（并见《沧洲诸儒学案》。）

　　王撝　　　　　（子）应麟（别为《深宁学案》。）

　　（子）应凤（别见《深宁学案》。）

　　郑清之　　　　　赵范

　　赵葵（并见沧洲诸儒学案。）

　　应
</div>
    <div class="pagination">
<a href="宋元学案_page315.html">上一页</a><span>...</span><a href="宋元学案_page311.html">311</a><a href="宋元学案_page312.html">312</a><a href="宋元学案_page313.html">313</a><a href="宋元学案_page314.html">314</a><a href="宋元学案_page315.html">315</a><span class="current-page">316</span><a href="宋元学案_page317.html">317</a><a href="宋元学案_page318.html">318</a><a href="宋元学案_page319.html">319</a><a href="宋元学案_page320.html">320</a><a href="宋元学案_page321.html">321</a><span>...</span><a href="宋元学案_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
