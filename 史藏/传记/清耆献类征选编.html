<!DOCTYPE html>
<html>
<head>
    <meta charset="UTF-8">
    <title>清耆献类征选编 - 第 1 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清耆献类征选编 - 第 1 页/共 35 页</h1>
    <div class="content">清耆献类征选编 清 李桓 纂  

　　●清耆献类征选编卷三
　　洛托
　　兴鼐（喀尔奇）
　　明安达理（孙宪德、曾孙梦麟）
　　尼满
　　胡升猷
　　汤斌
　　苏祖宏
　　郎廷佐
　　于时跃
　　蒋国柱
　　白登明
　　鄂罗塞臣
　　索浑
　　喀喀木
　　梁化凤
　　刘之源
　　王国光（子永誉）
　　郎赛
　　沙纳哈
　　赵国祚（子玥）
　　刘方至（吴梦鼐等）
　　喀尔塔喇（子赫特赫）
　　熊应龙（子天琳、刘国泰等）
　　李柱国（李一元等）
　　拜察（索丹等）
　　罗明升（游王彪等）
　　瑚伸布禄（子爱音察、额色等）
　　猛格图（安塔鍚等）
　　王祜光（王先中等）
　　吴璠
　　陈慎（许立达等）
　　伊勒图（巴拜等）
　　佟济（赫虎等）
　　鄂勒布（鄂满等）
　　卞焕文
　　洛托
　　洛托，显祖宣皇帝曾孙、追諡和硕贝勒寨桑古第一子。天聪八年八月，从上征明有功，籍所俘献于大同南西冈御营。崇德元年，封固山贝子。十二月，从征朝鲜，同贝勒多铎围南汉山城，歼援兵八千；又败其援兵五千。二年四月，命议政。四年二月，随英亲王阿济格围明塔山、连山。五年六月，随睿亲王多尔衮屯田义州。九月，锦州兵夜袭我镶蓝旗营，同镇国公屯齐击败之。六年三月，以围锦州时不临城及私遣兵回，议削爵；诏罚锾。八月，上征松山，大败明总督洪承畴兵；洛托横击其溃军于塔山。十一月，复围锦州。七年三月，随郑亲王济尔哈朗驻塔山；四月，克之。六月，任都察院承政。九月，同贝子博洛、尼堪驻锦州。八年八月，家人都塔里讦其阴事，勘实；上以其悖乱违法，重挞之，削爵幽禁。顺治八年三月，复封三等镇国将军。十三年五月，谕吏部：『三等镇国将军洛托，当太宗时曾犯大罪；因爱其才，且系宗室，特加宽宥。今值国家用人之际，久令闲住，深为可惜！着补授镶蓝旗满洲都统』。
　　时川寇余孽孙可望、李定国、冯双礼并叛贼岳州总督马进忠，均受明桂王朱由榔封爵，可望据黔，扰湖南。十四年四月，命洛托为宁南靖寇将军，驻防荆州；与经略洪承畴商度剿抚。至则遣兵攻取心潭隘，度巴东渡口，可望所属伪总兵赵世超、伪副将赵三才等降。十二月，可望与定国内讧，战不胜，亦来降；命同都统济席哈由湖南进取贵州。十五年三月，会承畴师于常德；抵辰州，收复沅陵、泸溪、麻阳、黔阳、漵浦诸县。进军沅州，进忠遁；檄偏沅巡抚袁廓宇招抚靖州，并屯镇远二十里山口堵御。是日，双礼遣伪总兵冯天裕、阎廷桂等先后自平越降。四月，大军至贵州，由榔之总兵罗大顺复收溃卒袭新添卫城，败之；洛托与承畴守贵阳。十六年二月，凯旋；叙功，授云骑尉晋一等镇国将军。
　　十七年七月，命为安南将军，同尚书车克、内大臣达素、都统索浑征「海寇」郑成功，大破贼众。十一月，师还。康熙四年四月，卒；年五十。
　　——录自「国朝耆献类征初编」卷首之十（「钦定宗室王公功绩表传」卷十「固山贝子洛托传」）。
　　兴鼐（喀尔奇）
　　兴鼐，满洲镶白旗人，姓纳喇氏；世居哈达地。父素巴海，太祖高皇帝时率二百人来归；编佐领，令其长子莽果统之。兴鼐，素巴海第三子也。受知太宗文皇帝。天聪八年，予骑都尉世职。崇德元年，随英亲王阿济格征明，同都统达尔罕攻顺义县；先登，克城。叙功，加一云骑尉。三年，任工部理事官。考满，晋世职三等轻车都尉。
　　世祖章皇帝顺治元年，随大军征流贼李自成；至陕西，贼众自延安府出犯，兴鼐率众截击，大败之。二年，追剿自成于武昌；蹑击之富池口，获其船。贼党整众据河岸拒，兴鼐同护军统领哈宁阿、参领希尔根击溃其众。又同护军参领布克沙至江南池州府，明总兵黄蜚乘舟拒战；我兵奋击，溃走，斩首二百级，获船十二。三年，苏尼特部落腾机思等叛奔喀尔喀，兴鼐随豫亲王多铎率兵追之，败土谢图汗及硕雷汗兵。叙功，晋世职二等轻车都尉。七年，擢工部侍郎。寻以考满并三遇恩诏，晋至二等男爵。十五年，以会勘出征福建将士在罗源县败遁事徇情，定谳罢任，革世职。十八年，圣祖仁皇帝即位，以兴鼐处分过重，复予世职一等轻车都尉兼一云骑尉。
　　康熙三年九月，卒；子成格袭世职。
　　其兄莽果之孙喀尔奇，于顺治十六年以护军校随安南将军明安达礼驻防荆州，闻「海贼」郑成功犯江宁，率兵赴援，败伪都督杨文英于扬子江口。康熙十三年，署护军参领；随安南将军希尔根讨逆藩耿精忠，师次南昌，贼已陷建昌、抚州，因督兵围抚州，败贼于四十里塘堡地。十四年，伪都督杨益茂踞九江府七里冈，喀尔奇偕众战却之。寻击败伪将军邵联登，复建昌府城。时逆贼吴三桂据湖南，其党夏国相陷萍乡；喀尔奇随大军进征，国相败走，遂趋长沙，破伪总兵谢胜先于浏阳。十七年，随贝子彰泰败伪将军吴国贵于武冈州。凯旋叙功，予云骑尉世职。寻卒，子喀尔岱袭。
　　——右「国史馆本传」。
　　——录自「国朝耆献类征初编」卷四十二（「卿贰」二）。
　　明安达礼（孙宪德、曾孙梦麟）
　　明安达礼，蒙古正白旗人；姓西鲁特，世居科尔沁。父博博图，太祖高皇帝时率七十余户来归，即授为佐领，俾辖所属。太宗文皇帝天聪元年，随征明锦州殁于阵，予三等轻车都尉世职；明安达礼袭，兼管佐领。
　　崇德三年，任护军参领。随贝勒岳托征明，由密云东北毁边墙进，同都统伊拜击败明太监冯永盛兵，攻克南和县。六年，随大军围锦州；敌据山巅列阵，明安达礼率所部护军冲击，敌溃遁。松山敌骑来犯，复击败之。我师凿壕驻守，敌兵出锦州城夺桥，明安达礼击却入城。上亲督师，败明总督洪承畴三营步兵；明安达礼奋勇力战，又击败敌骑。叙功，晋二等轻车都尉。七年冬，随贝勒阿巴泰征明蓟州，薄燕京；破明总督赵光拚军。又同前锋统领阿山击走三河县步兵，进略山东。八年春，师还。明总兵白广思、张登科、和应荐等巡哨螺山，明安达礼率所部击之溃，又同护军统领鳌拜破明总督范志完军。凯旋，赉白金。是年，擢礼部参政兼正白旗蒙古副都统。
　　世祖章皇帝顺治元年，随大军入山海关，击败流贼李自成。二年，随英亲王阿济格征自成于延安府，七战皆捷；招抚凤翔等府，降者三十余城。三年，改兵部侍郎。值苏尼特部腾机思与弟腾机特叛，明安达礼随豫亲王多铎率师往征，扼据险要；腾机思等闻风遁走。明安达礼乘夜追逐至鄂特克山，大破贼众，斩其台吉茂海；复同镇国将军瓦克达等追剿，手斩十一人，获其辎重，并击败土谢图汗及硕雷汗兵。五年，擢正白旗蒙古都统。
　　七年，兼任兵部尚书。先是，叙入关征流贼及征腾机思功，晋爵至二等男，世袭罔替。嗣以考满并遇恩诏，晋一等男，加一云骑尉。八年，以议叙福建、湖广、大同军功迟延，削云骑尉、罚锾。九年，列议政大臣。复遇恩诏，晋二等子。十年，以徇隐兴安总兵任珍擅杀事觉，罢尚书任，降世职为一等轻车都尉兼一云骑尉。十一年，统兵征鄂罗斯，败敌于黑龙江。十三年，上以明安达礼在部日久、练达庶务，授理藩院尚书。
　　十五年十二月，命为安南将军，率师驻防荆州。十六年，「海贼」郑成功犯江宁，明安达礼率师赴援。贼船千余艘泊三山峡，明安达礼督兵击败伪都督杨文英等，擒斩伪副将一，获船舰、器械甚多；贼退窜入海。明安达礼旋奉诏移师浙江，驻防舟山。
　　十七年，还京，仍授兵部尚书。圣祖仁皇帝康熙三年，考满，加太子太保。六年，调吏部尚书。旋因疾致仕。
　　八年二月，卒。赐祭葬如「典礼」，諡「敏果」；子都克袭。
　　——右「国史馆本传」。
　　——「国朝耆献类征初编」卷四十三（「卿贰」三）。
　　尼满
　　尼满，满洲镶黄旗人；姓富察氏。崇德六年，考授笔帖式。顺治二年，授编修。八年，晋内秘书院侍读。十年，迁侍读学士。十三年，考满，恩廕一子入监读书。寻擢内弘文院学士。十五年，迁保和殿学士兼礼部左侍郎。
　　十七年六月，晋刑部右侍郎。给事中孙光祀、成肇毅及镇海将军刘之源、江南总督郎廷佐疏劾苏松提督马逢知阴附「海贼」郑成功，命廷臣会鞫；佥以逢知交通「海逆」罪重，拟并其子骈诛。上以逢知叛逆未得实情，命尼满往江南同之源、廷佐确审。寻以「贼犯江宁，逢知托言招抚，阴相比附，不诛贼党，交通书信」入奏，逢知抵罪如律。
　　康熙二年，授本部尚书。五年，迁都察院左都御史。六年四月，疏言：『流徒宁古塔、尚阳堡，各许认修城及部院衙门赎罪。该犯家产籍没，工费数万，何自而得？一经奉旨回籍，视稍赡之家挟诈偪勒，致良民受苦。请嗣后认工赎罪者概停』。从之，八年七月，疏言：『民所赖以生者，惟农与商；大臣不宜与小民争利。今在外藩王等不能仰体皇上爱民至意，凡商货辏集、多获利益之所，占据贸易，纵属放债牟利；州、县官莫敢谁何。此辈遂肆行无忌，偪民变产偿债，甚至酿成命案。请敕禁藩王等商人，除本城贸易外，如仍贸易各处地方，官不即查拏，被人举首者，以徇庇论；本主以纵属治罪，贷物债银入官』。又疏言：『百姓固苦于不肖官员睃削，更苦于差役繁剧。如差遣官员船只、夫马一切供应，虽有额设钱粮，而贪官污吏率多藉端征派侵渔。请嗣后除军国大事仍由内差，其他责成各督、抚；如隐匿徇庇，重治其罪』。俱下部议行。
　　八年九月，甄别部院堂官，议以「尼满历任年久，办事虽勤，重大事未见指参，应降三级留任」；得旨：『尼满着以原品随旗行走』。
　　未几，卒。
　　——右「国史馆本传」。
　　——录自「国朝耆献类征初编」卷四十三（「卿贰」三）。
　　胡升猷
　　胡升猷，浙江山阴人。顺治四年进士，授行人。八年七月，授户部主事。十年四月，出监延绥镇粮储。逾年，洊迁本部员外郎郎中。十四年十月，授江西南瑞道。十六年五月，调湖南道。
　　十七年正月，转福建与泉道。十一月，山贼李月高纠党许子敬二千余众，应「海逆」郑成功掠福建漳水四郡；升猷偕提督马得功进剿，遣游击陈天玉捣洋坑、永春等寨，捕斩月高、子敬，余党悉伏诛。又率参将张应诏剿泉西贼，斩贼渠王贵及其党百余人。十八年二月，斩泉南贼，擒柯瑞等十一人，斩八十四人。五月，山贼刘尾、陈镇聚众三千，勾「海寇」踞黄肚寨；遣陈天玉夺险奋击，诛之。十一月，「海贼」黄昌船二百余窥黄岖、崇武等处，以兵一千驰剿，令游击郭怀、守备王承印协攻，贼败走。叙功，予纪录；诸役皆升猷与得功合谋督战，功为多。
　　康熙元年二月，迁江南江宁道：查解逃人二百四十九名，叙功郎升。三年正月，丁父忧。十二年八月，补陕西汉兴道。逆藩吴三桂反，汉中当川、陕咽喉，军兴旁午，升猷调度输将，刍粮备足。十三年三月，江南按察使员缺，部臣以升猷例应即升请；得旨：『胡升猷本当升补，但大兵进剿，闻其料理军需具有才能，暂停升转；事平优叙』。八年，经略莫洛奏：『汉中距兴安七百余里，本道督运日给不遑，势难兼辖；请复设关南守道一员驻兴安，以资弹压。改汉兴道为关南巡道，专理汉中事』。诏允所请，升猷授关南巡道。是年冬，提督王辅臣叛于宁羌，莫洛被害；逆党阻截栈道，汉中粮绝。十四年七月，镇西将军锡卜臣撤汉中兵赴西安，升猷随行；至马家沟迷路，堕马折指，被贼执，拷掠楚毒。系狱阅五载，不屈。十八年十月，奋威将军王进宝恢复汉中，升猷始得脱；进宝疏请委署道缺。时大兵进川，上谕：『胡升猷陷贼数载，备遭困辱，守义不屈可嘉！应以四川要缺用』。十九年二月，授四川按察使。
　　二十一年十二月，大计举卓异，特旨内升。二十二年十一月，补大理寺少卿。二十三年十一月，授左佥都御史。二十四年，迁左副都御史。三月，疏言：『皇上道阐精一，治隆放勳；首重经筵，特资启沃。迄今二十余载，窃惟日讲「四书」、「尚书」业已颁行，「易经」见在登梓。惟「经筵讲义」一书，尚未刊刻。请敕词臣纂辑，御制序文，付之剞劂，颁示中外』。命翰林院会同经筵讲官议，从之。四月，疏言：『学政三年报满，例应铨注升降。然报满即应考核，有司羁延，巡抚不即题核，部臣不即题结。我皇上励精图治，严谕诸臣：凡事速结，方克无弊。况文衡为风教所系，其荐举公明尤著者，自当汇题以待钦定。此外，或加级叙用、或照例升迁，俱可随报随题。何至纷纭驳查，迄无定议。请嗣后学差报满，督限一月内核题到部、部限一月内题结，庶诸弊不生』。又言：『京师不设藩、臬两司，所以尊朝廷、重畿辅也。其藩、臬责任，归之守、巡二道。守道司度支，总八旗钱粮二百万有奇；巡道司刑名，畿南、畿北满汉八旗藉以综理。虽曰监司，即京师之藩、臬也。今直省督、抚、藩、臬并膺特简，直隶守、巡二道犹遵成例铨补；窃恐循次除授之人，未必胜任。嗣后二道缺出，择道、府中廉明素著者数人奏请亲擢；使天下知根本之尊，于吏治不无裨益』。并下部议行。二十五年闰四月，擢户部右侍郎；五月，转左。十月，调吏部左侍郎，管右侍郎事。寻擢刑部尚书。二十六年二月，勘鞫云贵总督蔡毓荣隐匿吴逆财物事，不即议抄籍、又不严提讯；以徇庇，降二级调用。二十七年十一月，补太常寺卿。二十九年十一月，授左副都御史。
　　三十年正月，卒；赐祭葬如例。
　　——右「国史馆本传」。
　　——录自「国朝耆献类征初编」卷四十六（「卿贰」六）。
　　汤斌
　　公姓汤氏，讳斌，字孔伯，号荆岘、晚号潜庵；河南归德府睢州人也。顺治九年进士，改弘文院庶吉士。
　　十一年，授国史院检讨。时议修「明史」，公上言：『陛下御极之初，前明诸臣有未达天心、抗节授命者，此与海内混一、窃名叛逆者不同；宜下宽大之诏，俾史臣得免瞻顾』。疏上，内院见之不悦，请罪公。夜半，世祖召至南苑，面语移时，以公为可大用。明年，改整饬潼关兵备分巡关内道、陕西按察使司副使。川、湖、云贵用兵，往来关中者相属，咸骄横不戢；公征发有方，先使人迓之境上，与之约，皆肃然莫敢犯。岁大旱，麦不熟。春、夏兵饷例支麦；公请发仓榖代之。军帅曰：『若是，兵且变』！公曰：『麦苗不盈尺，而军士必欲麦；此非兵变，即民变耳』。召诸营弁，谕之；皆喜曰：『诺』。兵不苦饥而民不患苛索。总兵官陈德之调湖南也，檄用车五千辆。至关，以母病，欲留；公令集车二千辆于河下，置酒延陈饮。陈使人觇车，以为少；谓公曰：『盍畀我银，令我自僦乎』？公曰：『宜以人量车，使民知不足，乃可』。陈传令军中，公坐关门上，俾以次升车，满十辆即遣出关；漏下四鼓，军尽出。设祖道关门外，遣骑击鼓传报；陈大惊，欲追还军。公曰：『吾民驾牛裹粮十余日，势不得复返；且军已出关，不可复入』。陈遂行；至洛阳，母死，留治丧，陈为其下焚死；河南不靖者数月，关中晏然。
　　擢分守岭北道、江西布政使司参政。岭北山高箐深，故明将李玉廷据其间，为大盗；公手书谕之，玉廷请降。未及期，郑成功犯江宁，公策玉廷必变，必先寇南安；夜驰往设守毕，分兵扼要地。玉廷至，见有备，惊走；所向与兵遇，战辄败。其党张熊谋应之，公遣兵捕熊，得伪敕一、札数百、黄金侯印一。熊素以金钱结民，民诉熊无罪者数千人；赣州巡抚苏宏祖谓公曰：『民党叛，奈何』？公曰：『此愚民，非党叛也。若党叛，将亡匿，尚敢连名来诉耶！毁敕札，销印以赏捕者；而以通盗论杀熊，则无事矣』。宏祖从之。玉廷扬言『保熊者皆坐党叛律』以恐民；民闻公言，遂无有叛者。邸报断九日，讹言江宁失守；宏祖将调兵防难，公言『海寇陆战必败；此言必玉廷为之，分吾兵力耳』。有持伪檄至军门，公请宏祖立斩之；百姓人人惴恐，道中行者悉偶语。公登舆，羽书适至；公在舆中大言曰：『郑成功败死矣』！闻者转相告，众遂安。未几，成功果败走，遂死；而玉廷先数日就擒，其弟廷秀以众降。
　　当是时，微公，赣几危。公闻封中宪疾，自以病请告；宏祖谓公曰：『君年少，以病归，例不得复起；盍以终养请乎』？公曰：『吾有弟六龄，而以终养请，是无弟矣。即归，吾父必不乐；且奈何以此欺吾君哉』！五请，宏祖始许之；公时年三十三耳。家居二十年。
　　康熙十七年，魏敏果公荐公博学鸿儒试，补翰林院侍讲，转侍读。日直经筵，敷陈剀切，务以诚意动上听；上每正容纳之。事有他人不能言，公借书意阐发，上未尝不和颜受之也。历左、右春坊左右庶子。
　　二十三年，升内阁学士兼礼部侍郎。时天下无事，上将省方问俗，为百姓除患苦，以江南习尚奢丽、民多巧法，吏治亦浸隳废，欲改更之俾务本崇实；知公有才守、先帝时名臣，命以都察院右副都御史巡抚江南。既至，宣布谕旨，使吏民知上意。然后为民请命，前后疏数十上，蠲州县银赋数十百万两、粮数十百万石；部议或从或否，上每以特旨行之。方上之自扬至苏也，行工部以苏城道隘，议毁民房以除道，总督王新命欲从之；公曰：『如此，则数万家无所栖息，非圣天子问民疾苦意』！上大悦。淮、扬、徐饥，发常平仓粟不足以赈贫民，倡文武官输粟继之犹不给，檄布政司以库银五万两告籴于江西、湖广。或曰：『此大事，宜请旨』！公曰：『候旨然后籴，民皆沟中瘠矣。圣天子爱民如子，吾宁先发后闻耳』。遣两同知往，戒曰：『至彼，当极陈灾状，言斗米一金』。两同知如其言，籴未及半，大贾争集，淮、扬斗米百钱而已。上初闻民饥，忧之；既闻公善赈，则甚悦。后知先发后闻也，益大喜。或请报菱交税？公曰：『朝廷任土作贡，宽一分则民受一分之赐。菱芡岁或不熟，一报部，即为永额；欲减之，得乎』？海禁初开，浙江提督某请遣将巡海捕盗；诏沿海四省督、抚议之。公曰：『有盗，然后加兵。今盗在何所？而欲遣将乎！徒滋濒海患耳』。苏、松州县官困于逋赋，不三岁辄罢；因不自爱，而私规近利。上官阴持之，索赂益急，亏库金系狱者累累。公进州、县官训曰：『若等以金事上官，为久宦计耳。今以逋赋累，尚何冀！我与君等约：能称职，我分当拔汝。即不能，以考成罢归，尚得奉先人垄墓；奈何日坐堂皇，引前官妻子勘产，顾反蹈所为耶』？皆顿首泣谢。又戒司、道、府不得责属吏馈；数月，劾其不奉令者，已又劾其阳奉阴违者。官吏传相敕厉，总督、将军亦相戒不受一钱；奉使京朝官过者，迅擢疾行，未尝烦斗米之馈。毁淫祠，绝游冶，驱优伶、娼妓。罪奴仆之畔主者，惩市肆淫词小说之刊行者。禁有丧，毋得火化及久停柩于家；一岁中，报葬者至三万余棺。二年，巷无游民、室无佚女，农工商贾各敬其业，骫法及诬辞与讼者洗手敛迹。民间所行或不善，父兄子弟相责曰：『奈何尚尔？尔将毋我汤公知也』！上以公实心任事，屡诏嘉美。而是时内阁大学士纳兰明珠、户部尚书余国柱方用事，不便公所为，思中伤之。国柱与公同年进土，又先公为巡抚，相善也；江苏布政使龚其旋以贪，为御史陆陇其所劾，因国柱行贿于明珠，事得缓。公受巡抚，命国柱频夜过，欲为请，终不敢；自惭无以报龚也，始心望上蠲江南漕四分之一。国柱使人语公曰：『此皆北门力，宜以金四十万酬之』。使先后至，公禁勿与；属吏以民愿输告，曰：『不与，彼仇公必甚」！公曰：『民有银，宁不以完国赋而入私门乎？吾宁旦暮斥，不忍见若等剥民媚权贵也』。将按穷其事，其人叩头谢，乃已。明珠、国柱以故皆憾公。外吏辇金明珠门者不绝，惟公属无一人往。比大计，明珠索公一刺，不可得；益怒。泰州民田为水淹，国柱为巡抚时以涸出报；州民诉于公。公遣官勘实，念请将为国柱累，不请则为民害；无已，时奏言：『前二年之水乍消乍长，抚臣未敢遽闻。今水甚于前，乞并免前租』。上从之，国柱得无恙；民德公，因怨国柱。国柱不知公之为己也，反怨公。会公以奏销斗役口食报户部，国柱奏：『斗役口食，该抚明知不应支给，乃蒙混奏请；宜敕吏部议』。吏部以蒙混，当革职。而前两抚皆请之，其一即国柱也；国柱惧，嘱吏部止议罚俸。上怒曰：『尔等不欲世有清官耶？而尚议汤斌乃尔』！并前两抚免之。二十五年，上以皇太子将出阁，召公为礼部尚书，管詹事府事。民聚哭辕门外，叩留公，又设匦敛钱为路费，将诣阙保留公；公出示晓谕，乃止。既行，遮道焚香送者无虑数亿万，踰千里不绝；公渡淮，乃返。国柱使人觇知之，更大愧；而忌公益甚。
　　公至京，入见；上命公坐，问途中年岁若何？公奏凤阳灾状，且言『徐州饥，入春尤甚』。上遽遣学士麻尔图赈之。自是廷议，上必问汤斌云何。诸大臣所奏，公未及知者，必访公然后行。于是明珠、国柱愈畏公，恐公发其阴私；而议下河事，与公不合，尤患公。下河者，山阳、盐城、宝应、高邮、江都、泰州、兴化地卑下，上流清口日淤，淮水溢；总河靳辅素出明珠门下，用幕客陈潢计，多设减水坝泄之。海口沙壅，水不能尽出，七州、县田庐尽没水中。上南巡，舟过高邮邵伯，悯之。御史李时谦请浚海口以出积水，上命尚书伊桑阿、萨穆哈往视。还奏：当如御史言。廷臣请命辅，上以命安徽按察使于成龙。寻因廷臣议，命成龙受辅节制。辅以己乃河臣，开海口而成龙董其役、己仅综理之，不悦。成龙议需银八十余万两，辅益愠；陈潢代辅草疏万余言以难之。其略曰：『海口高于内地五尺，疏海口则引潮内侵。请先筑一丈六尺高之堤，束内水高一丈，尽毁减水诸闸坝。建二大石闸于高邮邵伯，泄洪泽湖天长、盱眙之水使入堤；又建二大石闸于白驹场南北岸，束堤内之水使入海：共需银二百七十八万两有奇』。又请：增设官二百七十余员任其事。上命廷臣议，廷臣是辅言。上召辅及成龙至，成龙力排辅议，廷臣复多右辅。上讯淮、扬人官京师者侍读乔莱等十一人；皆言：『陛下行救民之事，靳辅建害民之议，断断不可行者有四』。上命尚书萨穆哈、学士穆成额会公及总漕徐旭龄再勘，兼询七州、县耆老。高邮、兴化民有受辅嘱者，言『开海口多损人庐墓，愿罢工』！公曰：『工不可罢也。上水日增，下无所泄，不十年无淮、扬矣；尚何庐墓可保乎！今两府灾粮尽蠲，所余不满三十万。不若尽乞与民，令民自开；开一尺有一尺之益，开一丈有一丈之益。不作大举、不设多官，州、县官督之便』。萨穆哈、穆成额曰：『公言良是』。第奉诏，问『民疏中，又可入公语耶？某归，当为公面奏之』。二人还，匿公语不奏，但言耆民愿停工役；上命暂止之。及公至，入见；上问公，公对如所语萨穆哈、穆成额者。上诘问二人，二人皆输伏；乃罢二人官，发帑金遣侍郎孙在丰浚之，而命廷臣议塞减水坝。廷臣言必不可塞；上问公，公对曰：『臣闻旧时止有四坝，今增至三十六；不塞，则水势分散，河流缓弱，河底必高』。国柱曰：『减水坝，明臣潘季驯成法』。公曰：『靳辅今与季驯不同；季驯减水坝放水出海，靳辅减水坝放水入田。塞之便』。其冬，下河水骤长数尺，在丰奏请闭诸闸坝。廷臣议召在丰及辅；上曰：『在丰不必来；在丰不能与辅抗明矣。永闭闸坝，在丰岂敢轻言；在丰所请，不过欲上河不放水耳。假令辅治下河，上流不塞，能于巨浸中从事乎？辅前欲闭诸口，今在丰为之；又云不可，岂非有意阻挠耶！其召辅来京，朕面问之』。辅至，言高邮坝可暂塞、高家堰坝不可塞。公言：『不塞，则七州、县水无所归，将来漕运亦大可虑』。辅曰：『下河浚，恐海水倒灌』。公曰：『海之潮汐，犹人之呼吸也。平日海潮所及，原不甚远；逆入者，江河水为海潮所涌，非海水也。飓风海啸，非常灾异；岂可预订』！上曰：『下河浚，海不内灌，朕可以理必之』。命廷臣再议；复俱以辅言为是。公语辅曰：『昔潘季驯用高堰偪淮刷黄，不敢轻开尺寸者。今开六坝、二闸矣，更加三十六湖之水尽注漕河，又开一百余丈之滚水坝泄之，独不思下河之地有限、上流之来水无穷，以有限之地供无穷之源，二、三年间黄水、淮水、三十六湖之水停蓄泛滥，一线漕堤，势必大坏。开海口、治下河，救七州、县民命，亦实为漕运久远计也。公所以坚执不移者，不过以开闸、开坝费帑金无算。今日可塞，昔日何以误开？恐有议之者耳。夫治水如治病，因病立方，补泄随时；不得以后日之用补，咎前日之误泄。又安用固执乎』？明日入奏，辅言：『南坝塞，恐淮水弱，不能引入清口；黄水弱，反逆灌入淮河』。上曰：『淮水不弱；或河南水少，以致淮弱耳。若塞高堰六坝，黄水岂能逆入耶！今欲浚下河而不塞高堰六坝，所谓「不揣其本而济其末」，何益』！辅语始塞。上发议时，廷臣悉主辅，惟通政司参议成其范、科道王又旦、钱珏主成龙；后不敢坚对，余皆莫敢异。自公还朝，终始与辅抵牾；上卒从公言，闭高堰六坝。明珠、国柱愈恶公，辅亦比而与公为仇，谋去公甚力；然以上知公深，无奈公何也。
　　春旱，上求直言；五官灵台郎董汉臣上书言十事，语侵明珠。朋珠惧，欲囚服待罪；大学士王某曰：『何必然！汉臣，小臣也；敢言国是，直以妄言戮之耳』。御史某闻之，劾汉臣希富贵；且言汉臣不知书，必有代草者。国柱时已为大学士，请命刑部究主使；上遣问九卿，公独白汉臣无罪。内阁传旨令九卿更议，国柱目公曰：『幸勿违众』！公曰：『汉臣应诏言事，何罪？大臣不言而小臣言之，反罪言者耶』！举手指心曰：『如此中何』！国柱恨次骨。上幸海淀，留公辅导皇太子；公病，疏辞。明珠欲因此罪公，上不听；国柱嗾廷臣交章劾，复不听。左都御史某希明珠指，劾汉臣；国拄使人语汉臣：『即对簿，引汤公』。汉臣曰：『我安识汤公！我草疏已数年，三至通政司不得达；前后通政司可问也，奈何诬汤公！即讯我，我独识御史江蘩耳』。——江蘩者，国柱姻也。上遣问汉臣，汉臣对如前；上意解。国柱忿且恚，摘公去苏时示「爱民有心、救民无术」语，诬公为诽谤。上问公，公欲对；国柱遽从旁止曰：『上责问，宜叩头谢；奈何欲辨乎』！明日，左都御史某劾公辨非体。上见「擢任巡抚，涓埃莫报」语，大怒；抵其疏于地曰：『乃并其巡抚不善耶』！顾明珠、国柱等曰：『果尔，前擢用时，尔等何不言』？皆免冠谢。大名道副使耿介登，封县人；年老家居。公以其笃学，荐侍皇太子讲；上以为少詹事。介性迂谨，国柱嗾廷臣劾之，并劾公；吏部议公革职，上命降级留任。明珠、国柱意不惬，朋谋公益急。未几，公以继母病，疏请归省；上手诏：『卿何忍舍朕去！将赐第京师，命卿迎养耳』。公奏：『臣母老，万不能来。上即不舍臣，臣请暂归省；复来，以白衣领史事』。上不允，而国柱宣言上怒甚，将隶公旗籍；已得旨，犹秘之，急召诣阁中。会公入朝，以病扶上舆，道路喧传「汤尚书入旗矣」！皆泣下。江南人客都下者，并集鼓厅门，将击登闻鼓讼冤；闻公还，始散。
　　越数日，上遣太医视公疾，改公工部尚书。九卿议事，公入讲，适不至；科道又劾公。吏部议降级调用，上复命留任；明珠、国柱及劾者皆失色。三人既屡谮不得骋，将谋兴大狱，罗织公；会公薨，乃已。——康熙二十六年十月丙辰也，年六十有一。上遣学士二人奠茶酒，驰驿回籍，赐祭葬如故事。后一月，国柱坐事，踉跄出国门；明年春，明珠、靳辅皆被劾罢官。陈潢者，以导辅阻挠，下狱论死。雍正十一年，世宗命祀公贤良祠；御制文，即其家祭之。今上乾隆二年，赐諡「文正」；御制碑文立于墓，复遣官致祭焉。
　　赞曰：公自幼，志圣贤之学。中宪殁，三年之外，往夏峰与容城孙钟元讲学，北面执弟子礼焉。圣祖尝语朝臣云：『今之有道学名者，往往言行相违；惟汤斌有实行』。又云：『斌言不敢欺朕，朕验之良然』。盖其忠，实心诚信于天子也。三任外服，皆实有惠政可纪；而在江南尤着。以圣祖知公，公故能所见无不为、所言无不尽也。其自江南内召，士民建生祠于苏州学宫；既殁，会哭祠下者万余人，皆号恸失声，迄今奉祀不绝。长洲汪编修琬云：『江南数百年来，周文襄、王端毅而外，巡抚未有如公者』。崑山徐尚书干学云：『公廉直如海忠介，而去其烦苛；精敏似周文襄，而加之方正』。皆知公而犹未尽者也。公之学，诚而已矣；诚，故获乎上以信乎民，斯不疑于所行也。呜呼！至矣哉，古之遗爱也已。
　　——右「传」，杨椿撰。
　　——录自「国朝耆献类征初编」卷四十八（「卿贰」八）。
　　苏祖宏
　　苏祖宏，辽阳人；隶汉军正红旗。崇德三年，由举人授户部启心郎，赐朝衣一袭，免丁四名。八年，考满称职，给云骑尉。
　　顺治元年，授河南河北道。三年，迁山东布政使。五月，调陕西布政使。九年，三遇恩诏，晋三等轻车都尉。十五年五月，巡按御史高尔位劾该督等计典失实，连及注考藩、臬；宏祖降二级调用。十一年，补福建布政司左参政、分守福宁道。十三年，迁左佥都御史。
　　十五年六月，擢南赣巡抚。十七年四月，山贼李玉廷纠党雩都，负固劫掠；宏祖发赣城兵，捐资制火器，奋勇捣巢，玉廷就擒。事闻，下部议叙。寻以老病乞罢，上未许。时贼渠谢上逵结「海寇」郑成功并纠罗一盐、徐黄毛等贼踞广东平远五指石，界连闽、赣；六月，宏祖会闽、粤兵合剿，上逵诈降，潜逃红畲。宏祖授将材李宗韬以计，擒斩一盐、黄毛等七人；乘夜进攻，贼苍黄遁走；连追至柑子窝、中木溪，悉捕斩，遂毁五指石寨。进剿红畲，谕贼党缚渠自首，得未罪；未几，贼缚上逵献，诛之。十八年五月，遣游击王把什剿广昌贼，乘雨攻不备，连破滴水、羊石二寨，斩千余级，擒贼渠幸运升、萧来信。叙功，加一级。时地方初定，学宫倾圮；宏祖首倡捐修。
　　康熙元年二月，甄别督、抚大臣，命宏祖以原官致仕。三年四月，卒；赐祭葬如例。
　　——右「国史馆本传」。
　　——录自「国朝耆献类征初编」卷一百五十（「疆臣」二）。
　　郎廷佐
　　郎延佐，汉军镶黄旗人。先世居广宁；父熙载，为明生员。太祖高皇帝天命七年，征明广宁，熙载率辽河西四堡兵民来归；授备御，分辖降众，守其地。尝擒获逃卒五十人，论功予三等轻车都尉世职。崇德元年，卒；长子廷铺袭世职。廷佐，其次子也；由官学生，授内院笔帖式。
　　世祖章皇帝顺治二年，擢国史院侍读。三年，随肃亲王豪格征四川流贼张献忠。六年，随英亲王阿济格征大同叛镇姜镶。是年，迁秘书院学士。
　　十一年，授江西巡抚。江西自明末洊遭兵乱，水旱频仍，逋赋甚多；廷臣再疏请蠲缓，以苏民困，得旨俞允。时土贼洪国柱、缪我章等剽掠饶州、广信间，廷佐遣将往剿，降之。十二年，擢江南江西总督。十四年，疏言：『江南逋赋多至四百余万两，宜分别官侵、吏蚀、民欠各为一册，专责右布政使按籍督催；其新征岁赋，以左布政使稽其收纳：则新旧牵混之弊悉可除。至征收之各州、县、卫各官，旧例未完者辄予降调，官屡更易，吏民益轻玩催科，反无实效；宜令戴罪留任催完。又，江南襟控九省，商贾所聚；前者大军经行，以船载兵，估舶因观望不至。宜如江西例，官为造船备用，以苏商困』。上嘉其言深切时弊，下所司议行。十六年，以巡按卫贞元劾按察使卢慎言婪赃不职，廷佐不先劾奏，及奏旨诘问，复巧言支饰；部议黜罢，得旨革职留任。
</div>
    <div class="pagination">
<span class="current-page">1</span><a href="清耆献类征选编_page2.html">2</a><a href="清耆献类征选编_page3.html">3</a><a href="清耆献类征选编_page4.html">4</a><a href="清耆献类征选编_page5.html">5</a><a href="清耆献类征选编_page6.html">6</a><span>...</span><a href="清耆献类征选编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
