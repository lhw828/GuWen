<!DOCTYPE html>
<html>
<head>
    <meta charset="UTF-8">
    <title>小腆纪传 - 第 62 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 62 页/共 71 页</h1>
    <div class="content">　　韩赞周（卢九德） 李国辅 高起潜 王坤 庞天寿（传阙）　夏国祥（传阙） 张福禄（全为国）（传阙）

　　 韩赞周（卢九德）李国辅高起潜王坤庞天寿（传阙）

　　夏国祥（传阙）张福禄（全为国）（传阙）

　　韩赞周，南京司礼太监也。甲申（一六四四）北都变闻，与史可法等奉弘光帝监国，进秉笔太监；尝叱汤国祚、刘孔昭于朝。黄澍之面纠马士英也，太监何志孔助澍言；赞周叱之曰：『御史言事，是其职掌；内官何得妄言』！上于除夕御兴宁宫，怃然不怡。侍臣请故；上曰：『从宫寥落，且新春南部无新声』！赞周泣曰：『臣以陛下令节思皇考、念先帝耳，乃作此想邪』！又元夕，上自张灯；赞周曰：『天下事正难措手，卧薪尝胆犹恐不胜；躬此琐屑，胡为者』！上曰：『天下事，有老马在；汝不必多言』！赞周乃四疏乞休。

　　乙酉（一六四五）夏，王师逼镇江，上召内臣问计；赞周曰：『兵单力弱，守、和无一可者。不若亲征，济则可以保宗社，不济亦可以全身』。上不听。

　　又有卢九德者，崇祯中以太监督皖省军，御贼有功。弘光时，提督京营；见国事日非，尝恸哭殿上。

　　南都亡，俱不知所终。

　　李国辅，司礼监韩赞周养子也。弘光时，提督勇卫营。内臣屈尚忠、田成、张执中之徒方比马士英、阮大铖导上淫戏，而国辅遇事多匡救。士英恶之，属所私上书，言开化、德兴云雾山可开采；国辅惑之，具疏请往。既给事中吴适疏陈「七不便」，国辅亦请中撤；俱不许。驰视如适言，报罢；而所督之勇卫营，已命士英子锡代之矣。

　　南都亡，走苏州；与巡抚杨文聪杀我安抚使黄家鼒。王师进讨，走海上，与巡抚田仰、监军道荆本澈奉义阳王者以舟师驻崇明沙。事败，归鲁监国；命与太监客凤仪兼制军饷。舟山覆，从监国流寓厦门以终。

　　高起潜，崇祯时，监视宁、锦军。八年（一六三五），尽撤监军内臣；而起潜以知兵称，独不撤。九年（一六三六），命总监兵部尚书张凤翼、宣大总督梁廷栋所领两军；给金三万、功牌千，以司礼张云汉、韩赞周副之。然起潜实未决一战，惟割死人首冒功而已。明年，起潜行部视师，令监司以下悉用军礼。既又与杨嗣昌比，致宣大总督卢象升孤军战殁，又匿不闻；以是人多恶之。十七年（一六四四）春，贼信逼，复令监宁前军。途次闻京师陷，遂弃关走。

　　弘光时，召为京营提督；寻命督江北军饷。高杰死，黄得功引众争扬州；杰营大将李本深以下弃沿河汛地奔回，汹汹欲为难。命起潜谕解得功；即留驻扬州，安抚杰营军士。时杰妻邢氏孤立自惧，欲以其子元爵为督师史可法义子；可法难之。幕下士谋曰：『渠高姓有高监在，令父其父而子其子不亦可乎』？邢氏诺之。乃宴集将吏，率元爵拜起潜，并拜可法；可法不受，环柱走。明日，起潜宴可法。甫就坐，令小黄门衣蟒者数辈挟可法坐，不得起；邢母子出拜呼父，可法为尽欢，军心以和。

　　未几，王师南下，可法死；而起潜、元爵皆投降。

　　王坤，崇祯时监视宣府太监。初，帝鉴魏忠贤之祸，撤镇守中官；既见廷臣不足倚，乃复委任如旧。坤狂躁敢言；至宣府甫踰月，即劾巡按御史胡良机，命坤按治。给事中魏呈润争之，忤旨谪外。又抗疏劾修撰陈于泰盗窃科名，语侵辅臣周延儒；吏部尚书李长庚言：『陛下博览古今，曾见有内臣参论辅臣者否』？给事中傅朝佑言其文词练达、机锋挑激，必有人主之；其意指温体仁。副都御史王志道争之尤力：皆得罪。

　　弘光时，坤改名肇基；督催浙、闽金花银。给事中罗万象劾坤尝肆恶维扬，坤上疏辞止。隆武时入闽，不见用，流寓粤中。

　　丙戌（一六四六）冬，永历帝建号；时宫府草创，无通晓故事者，乃以坤为司礼秉笔太监。弄权植党：户部郎中周鼎瀚以内批改给事中；王化澄以巡按御史骤升两广总制，复结坤以墨敕升尚书。大学士李永茂疏荐十五省人望，御史刘湘客与焉；坤恶之，涂抹十四人名而黜湘客，复疏荐海内人望数十人。大学士瞿式耜言：『司礼抑人固不可，荐人更不可』！上雅重式耜，坤无如何。而坤以王师逼近，导上幸梧、幸楚；式耜亦无如何。寻为刘承胤所逐。

　　复入自武冈。而马吉翔、庞天寿方幸，坤不复振；久之死。  

卷第六十二

　　前翰林院检讨加詹事府赞善衔六合徐鼒譔

　　列传第五十五

　　奸臣

　　马士英（张捷等） 阮大铖（杨维垣） 刘孔昭（传阙）　李沾（张孙振等）（传阙） 马吉翔（传阙）

　　 马士英（张捷等）阮大铖（杨维垣）刘孔昭（传阙）

　　李沾（张孙振等）（传阙）马吉翔（传阙）

　　马士英字瑶草，贵阳人。万历丙辰（一六一六）会试中式，又三年成进士；授南京户部主事，迁郎中，历知严州、河南、大同三府。

　　崇祯初，迁山西阳和道副使；寻擢右佥都御史，巡抚宣府。任事甫一月，檄取帑金数千两，馈遗朝贵；为镇守太监王坤所发，削职遣戍。时阮大铖以「逆案」失官；与士英为同年生，同寓南京，相结甚欢。周延儒之内召也，大铖要以援己，谢不能；则举士英属之。十五年（一六四二），凤阳总督高斗光被逮；遂吉士英为兵部右侍郎兼右佥都御史代之。招降河南土寇刘超。超故四川总兵官，为士英旧好；既降，犹佩刀自卫。士英笑曰：『若已归朝，安用此』！手解之，乃缚以献俘。流寇充斥，数有防堵功。

　　甲申（一六四四）国变，南都大臣议立君，虑福王修怨「三案」，主立潞王；士英独不可，密约勋臣、镇将排众定策，拥福王即监国位。廷推阁臣，刘孔昭攘臂欲入阁；史可法谓『本朝无勋臣入阁例』，孔昭大言曰：『即我不可，马士英有何不可』！乃进士英东阁大学士兼兵部尚书、都察院右副都御史，仍督师凤阳。士英日夜冀内召，闻督师之命，则大愠；率兵船千二百艘至江干上疏劝进，并以可法始议「福王七不可立」之书奏之。即命入阁，居首辅。以定策勋，加太子太师，荫子锦衣卫指挥佥事；而出可法督师淮、扬于是权震中外矣。寻叙江北战功，加少傅兼太子太师、建极殿大学士；已进少师。宫殿成，进太保。上以拥戴故，深德之，委任心膂。而士英为人贪鄙无远略，亟思树党。首荐阮大铖知兵，用中旨授兵部右侍郎；廷臣力争之，不获。左良玉初奉监国诏，令承天守备太监何志孔、巡按御史黄澍入贺，阴伺朝廷动静；澍陛见，面数士英奸贪不法，且言尝受伪官周文江重贿为之题授参将，罪当斩（文江，献贼所置伪兵部尚书也）。志孔亦论其罔上行私诸款；太监韩赞周叱之止。士英乃跪乞处分；澍举笏击其背曰：『愿与奸臣同死』！士英大号呼，上摇首无词。久之，谕姑退；赞周即执志孔待命。上意颇动，谕士英暂避位；士英佯引疾，而赂福邸旧奄田成、张执中向上泣曰：『上非马公不得立；逐马公，天下将议上背恩！马公在阁，诸事不烦圣虑；马公去，谁肯念上者』！上怃然，仍慰留之；并释志孔，命澍速还楚。初，故锦衣卫刘侨以罪，并家属遣戍；私以玉杯、古玩由周文江进于献贼，贼即署为指挥使。比良玉兵复蕲、黄，侨削发逃去；澍持之急。而士英纳侨贿复其职，即令讦澍赃；又嗾楚宗朱盛浓言澍凌逼宗室，已随出疏纠之，拟旨逮治。澍乃匿良玉军中，阴令众哗索饷，为救己地；袁继咸代奏申理，始免。由此，与良玉成隙。

　　当是时，士英独理机枢，重修「三朝要典」进之；日惟锄正人、进凶党为务。内则中官田成、张执中辈，外则勋臣刘孔昭、朱国弼、柳祚昌及镇将刘泽清、刘良佐等，相倚作奸，漫无顾忌，而一以大铖之言是听；赇赂公行，朝纲紊乱。四方警报狎至，置若罔闻。既连逐高宏图、姜曰广、张慎言、刘宗周、吕大器诸不附己者；凡「逆案」中杨维垣、虞廷陛一流得尽起，其死者悉予赠恤，余如张捷、唐世济等皆用之以为爪牙。大铖初入，诸正犹存；举朝以「逆案」相攻，憾甚。已见北都从贼者颇多附会清流，因定从逆之罪；于是光时亨、周锺之狱起。而其它大僚降贼者，贿入辄复官：河南张缙彦者，以本兵首从贼，受伪职；诈言集义勇，收复列城。士英餍其赂，即授原官，总督河北、河南军务。其女弟夫越其杰以贪谪戍，起为河南巡抚。又令各府州县童生捐免府县试；分上、中、下户，以纳银多寡定名次先后，即赴院考。行纳贡佐工例，自中书、待诏、监纪、职方，万千不等；白丁、隶役，立跻大帅。时为之语曰：『中书随地有，都督满街走；监纪多如羊，职方贱如狗。相公只爱钱，皇帝但吃酒；扫尽江南钱，填塞马家口』！布衣何光显上疏请诛奸相；诏戮于市。时我大清兵南下，中原尽失，嗣抵宿迁、邳州。督辅史可法以闻，士英大笑；坐客问故？曰：『君以为有是事邪！此史公妙用，为叙功稽算地耳』！

　　比有北来太子事，朝士指为伪，都民哗然以为真；可法与诸镇及御史交章论救，请研审。久之，供为王之明。后呼其名，不应；曰：『何不呼为明之王』！上以之示士英；士英反复详辨，且言『臣愚宜更穷究主使，与臣民共见而弃之』。顷又有故妃童氏自其杰所送至京，上目为妖妇，付锦衣卫监候；氏从狱中细书入宫年月、离情甚悉。士英颇进劝言，谓『非至情所关，谁敢冒死与陛下认敌体』！上卒命屈尚忠严刑拷掠，氏宛转诅号以死。狱既具，上出两案狱词宣示中外；而众论益藉藉，谓士英等朋奸，导上灭绝伦理。黄澍在左营，因日夜言太子冤状；请引兵除君侧恶。良玉亦上疏请全太子，斥士英奸；不报。良玉乃移檄远近，举兵而东。袁继咸乞赦太子遏止之；不可。遣阮大铖、刘孔昭会朱大典、黄得功军截江分御，撤江北刘良佐等兵从之西上。我大清兵乘之逼徐州，抵亳、泗。可法飞章告急，大理卿姚思孝、御史乔可聘等言『良玉非叛，请毋撤江北兵，亟守淮、扬』！可法复奏：『上游志在除奸，原不敢与君父为难；北兵一至，宗社堪虞』！士英内怯于左，坚不应。越日，上言：『左兵虽不该声逼南都，然看他本上原不曾反；江北防兵且不可撤』！士英指思孝等厉声曰：『若辈东林，皆良玉死党；为之游说，欲纵其入犯邪！北兵至，犹可议款；若左逆至，吾君臣独死耳。吾君臣宁死于清，不可死良玉手。异议者斩』！上默然，无如何也。会良玉抵九江死；报至，士英忻然谓天夺其魄。大铖、孔昭方虚报捷音、邀爵赏，而我大清兵已破扬州，可法殉之，总兵郑鸿逵张帆东遁。龙潭驿卒报云：『北军编木为筏！乘风而下；江中炮中京口城，去其四垛』。士英不之信。最后，监军巡抚杨文骢令箭至；言『城上发一炮，江筏齑粉』。士英因笞驿卒，而重赏杨使。缘是，警报无复至者。

　　五月，大清兵由老鹳河渡。京城戒严，集文武于朝门会议；大臣窃窃偶语，则相约纳款也。辛卯（十五日）夜半，上出奔，孔昭斩关遁。翌日，士英以黔兵四百人为卫，声称护太后驾渡江，由芜湖径广德入浙江。广德知州赵景和曰：『彼不奉君而奉母后，诈也』！闭门坚拒。士英攻破之，杀景和。抵杭州，守臣以总兵府为太后行宫，潞王及群臣往朝。刘宗周、熊汝霖痛责士英当从上；士英无以应，惟日盼江上之捷。不数日，大铖、大典及总兵方国安俱踉跄至，则得功兵败已死，上已就擒；遂请潞王监国。而王已从巡抚张秉贞及陈洪范等谋，决计迎款；士英乃与国安等走钱塘，距杭城十里立五营。我兵追蹑之，斩五百级。

　　鲁王监国绍兴，士英将赴谒；张国维首劾其误国十大罪。绍兴王思任，前九江佥事也；于士英初至浙时，出疏历数其罪，致书劝令自刎以谢天下。至是，鲁诸臣又坚拒之；乃逡巡东走，依国安于严州。我兵击诸姚江兵溃，国安亦溃于富春山间。无何，合军重渡钱塘，窥杭城，沿江列阵；大败，溺死者无算。既乃收余众，于江东赭山、朱桥、范村等处纵肆勡敓。深衔鲁君臣弗纳之怨，密与国安计，将劫监国来献；监国脱去。及明年大兵渡江，国安一军尽歼，与方逢年薙发降。士英逸之台州，拥残卒求入闽；隆武帝以其罪大，不许。又遁入太湖，投长兴伯吴易军中；及明年，为官军所擒，僇于市（或曰国安败降后士英遁至天台山寺为僧，搜获之。或曰与方、阮同时降；隆武被执，搜龙杠得四人连名疏，事在已降后，遂骈斩于延平城下，妻子给被甲为奴）。

　　张捷，丹阳进士；以知县入为御史。泰昌元年（一六二○），疏论中官以讥切王安。天启元年（一六二一），荐董应举等十二人皆人望；论姚宗文排陷熊廷弼罪，又请恤辽阳死事诸臣：所建白多可称。四年（一六二四），赵南星出为江西副使，不赴；自是，嫉东林次骨。其冬，魏忠贤势大振，诸以年例外迁者尽复故官；捷亦还为御史。明年，擢太仆少卿。寻忤忠贤，削籍。崇祯三年（一六三○），起大理右少卿，拜左副都御史。明年，迁吏部右侍郎。又明年，进左侍郎。捷故仇东林而与首辅周延儒友善，骤引居要地；延儒败，又附温体仁为羽翼。御史梁云构劾其憸邪，帝不听。吏部尚书李长庚，左都御史张延登之罢也，体仁及王应熊谋之捷，将用故兵部尚书吕纯如。帝御平台，谕群臣各举所知；应熊目捷，捷遂举纯如。帝以纯如丽「逆案」，不宜举；捷呶呶不已。给事中姜应甲叱捷巧辩，帝命之退。科道交章论劾；卒以体仁、应熊力，置不问。先是，捷所亲贺儒修为成都知县，捷属巡按刘宗祥令举卓异，中有「时事渐非，借内倾外；中焰披猖，朝政苛急」等语；以宗祥前知丹徒，素交好也。而宗祥廉知儒修贪墨，疏劾之，削籍逮治；捷遂大恨。后川中州县多陷于贼，诏议宗祥罪；捷欲重绳之。宗祥惧，遽以捷私书上闻。帝大怒，责捷回奏；捷震悚，词极哀。帝怒不解，诏除名议罪，坐赎徒。南都立，刘泽清首荐捷，马士英继之；廷议多持不可。魏国公徐宏基特疏荐，乃以内传复故官；给事中章正宸以内批非制争之，不得。寻尚书徐石麒罢，阮大铖密邀内奄取中旨以捷代之。捷既为诸奸用，悉奉其指挥；诸丽名「逆案」及谋翻「逆案」被谴者，尽起用。文选郎中刘应宾挟马、阮势，纳贿无虚日；捷画诺而已。南都陷，走鸡鸣寺，以佛幢自缢（或曰闻百姓殴王铎，惧祸及自裁也）。

　　又有周之夔者，闽人也；官苏州推官。故有声复社中；偶与太仓张溥以争军储事，不合。已调停息争矣，之夔复揭之于总督；众论大哗，谓『调停而暗揭之，阴险孰甚』！寻之夔坐事罢，疑溥为之；恨甚。闻陆文声讦溥，亦伏阙言溥把持计典，己罢职，实其所为；因及复社恣横状。巡抚张国维言：『之夔去官，无与溥事』。被旨谯责。溥几危；久之始解，而之夔憾不已。弘光时，阮大铖修怨复社，之夔愿效前驱；特旨雪前罪，授给事中。丙戌（一六四六）春，徐孚远自松江浮海入闽，上水师合战之议。大学士张肯堂以之夔熟海道，且起兵报国志甚锐；用为参军。不知所终。

　　阮大铖字圆海，怀宁人。万历丙辰（一六一六），与马士英同年中会试。有才藻，机敏猾贼。初授行人；天启元年（一六二一），擢户科给事中，迁吏科。以忧归，居桐城。御史左光斗谠直有声，大铖以同里故，倚以自重。四年（一六二四）春，吏科都给事中缺，大铖次当迁；光斗招之。而赵南星、高攀龙、杨涟等谓察典近，大铖轻躁不可用，欲用魏大中；大铖至，使补工科。心憾之，阴结奄党寝推大中疏；吏部不得已，更上大铖名，即得请。自是依附魏忠贤，与杨维垣、倪文焕、霍维华为死友；造「百官图」，因文焕以达忠贤。然畏东林攻己，不一月遽告归；大中遂掌吏科。大铖愤甚，私语所亲曰：『我犹善归，未知左氏何如耳』！光斗旋削籍。逾年，汪文言狱起，涟、光斗、攀龙等先后被逮，下狱死；大铖以太常少卿召。至都，奉忠贤惟谨；而默虑其祸，每人谒，辄厚赂阍者还其刺。居数月，复乞归。

　　崇祯改元，忠贤诛，大铖私拟二疏：其一专劾崔、魏；其一以七年合算，谓『天启四年（一六二四）后，乱政者忠贤，而翼以呈秀；四年（一六二四）前，乱政者王安，而济之东林』。函其稿驰示维垣，且言：『时局若大变，即上专劾疏；脱未定，可上「合算」疏』。时维垣方指东林、崔、魏并为邪党，与倪元璐相诋；得之大喜，为投「合算」疏以自助。闻者切齿。元年（一六二八），起光禄卿；御史毛羽健劾其党邪，罢去。明年，钦定「逆案」论徒，赎为民。终思宗之世，废弃十七年，郁郁不得志。

　　皖中被寇，大铖乃避居秦淮，倾资延纳游侠；选事之流多附之，谈兵说剑，坐客常满。比边警日急，希将以边才召也。时金坛周镳、无锡顾杲、长洲杨廷枢、贵池吴应箕、芜湖沈士柱、余姚黄宗羲、鄞县万泰等皆复社中名宿，聚讲南京；恶之甚，草「留都防乱公揭」逐之，列名者百四十人。大铖惧，始闭门谢客，独与戍籍马士英为莫逆交。周延儒再召，次扬州；大铖辇金为寿，求湔濯。延儒以己再召为东林所推，难之；无已，乃以士英属，士英因得起用。既与守备太监韩赞周昵；北京陷，中贵人之南奔者，因得遍结驩。弘光帝之立也，初非诸大臣意；大铖与群奄私言东林当日之所以危贵妃、福王者，使备陈上前，以潜倾史可法等。群奄复亟口誉其才，上固心识之。迨士英柄国，即以边才荐；奏称：『臣至浦口与诸臣面商定策；大铖从山中致书于臣及操江刘孔昭，戒以力扫邪谋、坚持伦序；臣甚韪之』。并白其向日附珰赞导无实迹：『珰败，按门籍治附者罪，而大铖独无名；可证也』。遂命假予冠带，陛见。见即上守江策及三要、两合、十四隙疏，其言娓娓可听。并且白孤忠被陷状至痛哭，极诋孙慎行、魏大中、左光斗为大逆。于是大学士姜曰广、侍郎吕大器、太仆少卿万元吉、府丞郭维经、大理丞詹兆恒、给事中罗万象、陈子龙、怀远侯常延龄及诸御史部郎等交章劾大铖「逆案」巨魁，不可用；士英为之力辨，翻攻曰广等护持局面。迟回月余，竟取中旨，起为兵部添注右侍郎；都御史刘宗周、给事中熊汝霖固争之，俱不听。旋命兼右佥都御史，巡阅江防。未几，转左侍郎。明年二月，进本部尚书，赐蟒玉；仍兼御史防江。

　　大铖既得志，悉召「逆案」杨维垣及所善张孙振等数十人胪置选曹、言路，排挤善类。寻作「正、续蝗蝻录」、「蝇蚋录」，盖以东林为蝗、复社为蝻，诸和从者为蝇、为蚋。比有狂僧大悲之狱，乃密与孙振谋更造十八罗汉、五十三参、七十二菩萨之目统千余人，冀以前主潞议及东林、复社诸贤一网毕之。引史可法、高宏图、姜曰广为首，海内人望搜罗几尽，潜纳僧袖中；将穷治其事，以兴大狱，朝士皆自危。赖士英不欲骤发大难，仅坐僧「妖言律」斩而止。先是，金陵之刊布「防乱公揭」也，周镳主之；大铖衔恨次骨。及得志，则曰『彼言「逆案」，吾立「顺案」以对之』（以闯贼伪号「顺」也）；劝士英穷治。镳之从弟锺，从贼受职，法当连坐；又以按察副使雷演祚力阻定策，与镳倡立疏藩之说，并逮下狱。时大铖虽居兵部、职巡江，顾一切军事不问；惟阻挠六部权，专以结党敛赇、浊乱黜陟为务。仓场侍郎贺世寿引疾去，大铖密遣人劫之江中。尝欲罢抚按纠荐，令纳金则纠者免、荐者予；否则，反是。江西总督袁继咸奏其部将功，请擢总兵官；大铖辄索重赂，始给敕印。白丁隶役输厚金，立跻大帅。都人语云：『职方贱如狗，都督满街走』。其谬诞黩货如此。思宗小祥，设坛望祭；独大铖后至，哭呼先帝而来曰：『致先帝殉社稷者，东林也。不尽杀东林，无以对先帝于地下。今陈名夏、徐汧俱北去矣......』。士英急掩其口曰：『毋！徐九一见有人在』（九一，汧小字也）！士英初以前好，言无不从；及吏部尚书缺，廷议将用张国维，大铖乃密邀内奄取中旨特授张捷，士英■〈目咢〉眙累日，始怨之。

　　大铖与继咸有夙嫌，力请减裁江、楚兵饷；左良玉兵由此起。大铖读其檄有诬陷周、雷语，复扬言左兵实周、雷召之；亟请勒二臣死。上游事急，乃与刘孔昭谋集师拒敌，出札芜湖、江口；加太子太保。而我大清兵已逼南京，上出奔，被执北去。大铖时在军中，弃衣冠逃，由太平趋浙东。抵金华，投督师朱大典；金华士民传檄逐之，乃送诸方国安军，而士英已先在。大铖至，则掀髯抵掌谈兵自负；国安信且喜。已复扇两军交恶，大典几为国安所窘。士英以南中之坏，半出其手而己受恶名；至是，有所论辨，颇与矛盾。

　　明年，王师渡钱塘，偕方逢年暨士英、国安降。大铖请破金华自效；先在金华时，尝与大典阅城至西门，有新筑土未坚，大铖识之，用巨炮专攻之，城即陷。士民杀僇无孑遗，藉泄檄讨之恨也。既隆武帝死汀州，大兵搜龙杠，获四人连名「请驾出关」疏，按月日在既降后；遂骈斩逢年、国安、士英于市。大铖方游山；闻之，自投崖下死。乃戮其尸（或曰大铖从大兵入闽，至仙霞岭，有微疾；同行者曰：『子老矣，毋苦跋涉！其留此调摄，姑徐徐以来』。大铖艴然曰：『吾虽老，尚能弯强弓、骑壮马；奈何言若是』！既而曰：『嘻！此必东林、复社来间我也』。军中初弗解东林、复社为何语，曰：『子行矣，非敢有挠也』！翌日，全军度岭，大铖下马步行，趫捷若猱；以鞭稍指骑者曰：『若等少壮男子，顾不及一老秃文翁』。矜盻矍铄，军中颇壮之。既过五通岭，则喘急，气息不相属；蹲一石上死。其仆购椑无所得；越数日，始舁板扉上。天暑，尸虫四出，仅存腐骨而已。或云方其自矜得意，士卒挤之坠岩死）。

　　杨维垣，出身、籍贯不可详。天启时，为御史。疏参王之釆「张差梃击案」，劾孙承宗泖河之失；疏颂魏忠贤，有「厂臣忠、厂臣不爱钱、厂臣为国为民」之语。及崔呈秀失势，首攻之。崇祯时定入「逆案」，遣戍。弘光时，马士英、阮大铖用事，钱谦益阿其意，疏颂维垣等冤；起通政使。维垣请重颁「三朝要典」；言『张差疯癫，强坐为刺客者，王之采也；李可灼红丸，谓之行鸩者，孙慎行也。李选侍移宫，造以垂帘之谤者，杨涟也。刘鸿训、文震孟只快驱除异己，不顾谤诬君父。此「要典」重颁不可缓也』。又请雪「三案」被罪诸臣；于是已死之刘廷元等二十人予谥荫、祭葬，未死之王绍徽等十三人原官起用，朝政大坏。寻有北来太子；维垣扬言于众谓：『驸马王昺侄孙王之明，貌似太子』。马士英等因袭其言以入奏，维垣擢左副都御史；都人为之语曰：『马、刘、张、杨，国势速亡』！南都陷，偕二妾朱氏、孔氏自缢死（或曰维垣蹙二妾死；置三棺，中题「杨某之柩」而窍其下，夜遁。至秣陵关，为怨家所杀）。  
　 

卷第六十三

　　前翰林院检讨加詹事府赞善衔六合徐鼒譔

　　列传第五十六

　　贰臣

　　方逢年（彭遇颽） 方国安（传阙） 郑芝龙（陈于鼎）　何吾驺（黄士俊） 丁魁楚（补） 王化澄（传阙）　袁彭年（曹烨、耿献忠、洪天擢等、傅上瑞）

　　 方逢年（彭遇颽）方国安（传阙）郑芝龙（陈于鼎）

　　何吾驺（黄士俊）丁魁楚（补）王化澄（传阙）

　　袁彭年（曹烨、耿献忠、洪天擢等、傅上瑞）

　　方逢年字书田，遂安人。万历丙辰（一六一六）进士，改庶吉士。天启四年（一六二四），以编修典湖广试；发策有「巨珰大蠹」语，遂削籍。崇祯中，起原官，累迁礼部侍郎。十一年（一六三八）六月，擢礼部尚书兼东阁大学士，入参机务。其冬，刑科奏：摘参未完疏，逢年以犯赃私者人亡产绝，亲戚坐累，几同瓜蔓；遂轻拟以上。而帝意欲罪刑部尚书刘之凤，责逢年疏忽；逢年引罪，即罢归（承礼谨案：「原稿」传文阙崇祯时入阁事，而标题下注云须检「明史」。今据「明史」本传增补）。

　　弘光时，复原官；不召。鲁王监国，三召之；用其议，定称「鲁监国」。绍兴破，监国航海；逢年与方国安、马士英、阮大铖降于我大清。既隆武帝殂于汀州，我师搜龙杠，得四人「请驾出关」疏，计时日在纳降后；乃骈斩于延平市。

　　彭遇颽，不知何许人；崇祯癸未（一六四三）进士。弘光时，官职方主事；召对称旨，改御史，巡按浙江，自任募兵十万；或曰：『饷安出』？曰：『搜括可办也』！以家丁数百人括市钱，几激变。遇颽故党马士英，乃以边才调淮、扬。乙酒（一六四五），谒隆武帝于闽，加佥都御史衔；大学士路振飞、曾樱争之，乃止。后投诚大清，官监司。戊子（一六四八）正月，前大学士朱继祚、同安伯杨耿起兵攻兴化，遇颽城守；命将士出战，己登陴易明旗帜。王师见之，不敢入；遇颽招继祚入守之。后继祚死，而遇颽终事不可详。
</div>
    <div class="pagination">
<a href="小腆纪传_page61.html">上一页</a><span>...</span><a href="小腆纪传_page57.html">57</a><a href="小腆纪传_page58.html">58</a><a href="小腆纪传_page59.html">59</a><a href="小腆纪传_page60.html">60</a><a href="小腆纪传_page61.html">61</a><span class="current-page">62</span><a href="小腆纪传_page63.html">63</a><a href="小腆纪传_page64.html">64</a><a href="小腆纪传_page65.html">65</a><a href="小腆纪传_page66.html">66</a><a href="小腆纪传_page67.html">67</a><span>...</span><a href="小腆纪传_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
