<!DOCTYPE html>
<html>
<head>
    <meta charset="UTF-8">
    <title>宋元学案 - 第 269 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 269 页/共 437 页</h1>
    <div class="content">
　　致知乃入道之方，而致知非易事，要须默认实体，方见端的。不然，则只是讲说文字，终日譊譊，而真实体段，元不曾识。故其说易差，而其见不实。动静表里，有未能合一则虽曰为善，而卒不免于自欺也。莫若一切将就自身上体着，许多义理名字就自身上见得是如何，则统之有宗，不至于支离外驰也。（《答陈泰之》。）

　　诸人讲论祭祀鬼神一段，此盖疑于祖考已亡，一祭祀之顷，虽是聚己之精神，如何便得祖考来格﹖虽是祖考之气已散，而天地之闲，公共之气尚在，亦如何便凑合得其为之祖考而祭之也﹖故味道兄为说，以为只是祭己之精神，如此则三日斋，七日戒，自坐而享之，以为祖考来格，可乎﹖果尔，则鬼神之义，亦甚粗浅、而圣人常谨言之，何邪﹖古人奉先追远之谊至重，生而尽孝，则此身此心，无一念不在其亲。及亲之殁也，升屋而号，设重以祭，则祖考之精神魂魄，亦不至于遽散；朝夕之奠，悲慕之情，自有相为感通而不离者。及其岁月既远，若未易格，则祖考之气虽散，而所以为祖考之气，未尝不流行于天地之间；祖考之精神虽亡，而吾所受之精神，即祖考之精神，以吾受祖考之精神，而交于所以为祖考之气，神气交感，则洋洋然在其上、在其左右者，盖有必然而不能无者矣。学者但知世间可言可见之理。而称幽冥难晓，则一切以为不可信，是以其说率不能合于圣贤之意也。盖尝以琴观之，《南风》之奏，今不复见矣，而丝桐则世常有也，抚之以指，则其声铿然矣。谓声为在丝桐邪﹖置丝桐而不抚之以指，则寂然而无声。谓声为在指邪﹖然非丝桐，则指虽屡动，而不能以自呜也。指自指也，丝桐自丝桐也，一搏拊而其声自应。向使此心和平仁厚，真与天地同意，则《南风》之奏，亦何异于舜之乐哉！今乃以为但聚己之精神而祭之，便是祖考来格，则是舍丝桐而求声于指也，可乎﹖（《复李贯之兵部》。）

　　「浴沂」一章，终是看不出喟然而叹夫子「与点」之意深矣。（《集注》）云：「日用之间，无非天理流行之妙。曾有见于此，故欲乐此以终身。如此却是乐天理之流行，而于本文曾意旨恐不相似。」窃意恐须是如此。天理方流行，中心斯须不和不乐，则与道不相似，而计较系恋之私入之矣。夫子无意、必、固、我，「老者安之，朋友信之，少者怀之」，正是此意，直与天地相似。《易》曰：「贞吉悔亡，憧憧往来，朋从尔思。」夫子传之曰：「天下何思何虑。」圣人岂教人如死灰槁木，旷荡其心，徜徉其身哉！张子曰：「湛一性之本，攻取气之欲，物各付物，而无一毫计较系恋之私，则致广大而极高明，虽尧、舜事业，亦不能一毫加益于此矣。」后来邵康节先生全是见得此意思。明道先生诗中，亦多此意。（《与吴伯丰》。）

　　程仕曰：「此书今见《晦庵集》中。万正淳录以呈晦庵先生，先生答曰：『直卿之说，却是作工夫底事，非曾点所以答「如或知尔，则何以哉」之问也。』又云：『《集注》诚有病。』今复改数语，试更详之。」

　　《行状》之作，非得已也，惧先生之道不明，而后世传之者讹也。追思平日之闻见，参以叙奠诔之文，定为草■，以谂同志，反复诘难，一言之善，不敢不从。然亦有参之鄙意，而不敢尽从者，不可以无辩也。有谓「言贵含蓄，不可太露，文贵简古，不可太繁」者。夫工于为文者，固能使之隐而显，简而明，是非愚陋所能及也。顾恐名曰含蓄，而未免于晦昧，名曰简古，而未免于艰涩，反不若详书其事之为明白也。又有谓「年月不必尽记，辞受不必尽书」者。先生之用舍去就，实关世道之隆替，后学之楷式。年月必记，所以着世变；辞受必书，所以明世教。状先生之行，又岂可常人比，常体论哉！又有谓「告上之语，失之太直，记人之过，失之太讦」者。责难陈善，事君之大义，人主能容于前，而臣子反欲隐于后，先生敢陈于当世，而学者反欲讳于将来乎﹖人之有过，或具之狱案，或见之章奏，天下后世所共知，而欲没之，可乎﹖又有谓「奏疏之文，纪述太繁，申请之事，细微必录，似非行状之体」者。古人得君行道，有事实可记，则奏疏可以不述。先生进不得用于世，其可见者，特其言论之间，乃其规模之素，则言与行岂有异邪﹖事虽细微处，得其道则人受其利，一失其道，则人受其害。先生理明义精，故虽细故、区处条画，无不当于人心者，则巨与细亦岂有异邪﹖其可辩者如此。则其尤浅陋者，不必辩也。至于流俗之论，则又以为「前辈不必深抑，异说不必力排，称述之辞，似失之过」者。孔、孟诸贤，至谓孔子贤于尧、舜，岂以抑尧、舜为嫌乎﹖孟子辟杨、墨而比之禽兽，卫道岂可以不严乎﹖夫子尝曰：「莫我知也夫。」又曰：「知德者鲜矣。」甚矣，圣贤之难者也！知不知不足为先生损益，然使圣贤之道不明，异端之说滋炽，是则愚之所惧，而不容于不辩也。故尝太息而为之言曰：「是未易以口舌争。百年论定，然后知愚言之为可信。」遂书其语，以俟后之君子。（书《朱子行状后》。）

　　附录

　　尝诣东莱吕伯恭，以所闻于朱文公者相质正。及张南轩亡，文公与先生书曰：「吾道益孤，所望于贤者不轻。」

　　通判安丰军时，淮西帅司檄鞫和州狱。狱故以疑未决，先一夜，梦井中有人，果于废井得尸。

　　寻知汉阳军，值岁饥，荒政具举，民大感悦。即郡治后凤栖山为屋，馆四方土，立周、程、游、朱四先生祠。

　　创筑安庆郡城，日以五鼓坐于堂，濠砦官入听命，以一日成算授之。授命毕，乃治府事，会僚佐讲究边防利病。次则督视城役。晚入书院讲论经史。筑城之杵，用钱监未铸之铁，事毕还之。初，先生入荆、湖幕府，奔走诸关，与江、淮豪杰游，而豪杰往往愿依先生。及倅安丰、武定，诸将皆归心。后倅建康，守汉阳，声闻益着，诸豪杰又深知先生倜傥有谋。及守安庆，且兼制幕，长、淮军民之心翕然相向。此声既出，在位者益忌。

　　王深宁《困学纪闻》曰：「李微之问勉斋云：『南轩赐章服，两为胡忠简缴还，而不闻引避。东莱除职，既遭陈叔进行辞丑诋，乃复受之而不辞，皆所未晓。』勉斋答云：『先辈非后学所敢轻议。然辞受合尚严，今当严者反宽，是以不免为具眼者勘破，学者所当戒也。』」（补。）

　　黄东发《日钞》曰：「干、淳之盛，晦庵、南轩、东莱称三先生，独晦庵先生得年最高，讲学最久，尤为集大成。晦庵既没，门人如闽中则潘谦之、杨志仁、林正卿、林子武、李守约、李公晦，江西则甘吉父、黄去私、张元德，江东则李敬子、胡伯量、蔡元思，浙中则叶味道、潘子善、黄子洪，皆号高弟，独勉斋先生强毅自立，足任负荷。如辅汉卿疑恶亦不可不谓性；如李公晦疑喜怒哀乐由声色臭味者为人心，由仁义礼智者为道心；如林正卿疑《大易》本为垂教，而伏羲、文王特借之以卜筮；如真公刊《近思录》，语先《近思》而后《四书》，先生皆一一辩明，不少恕。甚至晦庵谓《春秋》止是直书，勉斋则谓其闲亦有晓然若出于微意者；晦庵论《近思》先太极说，勉斋则谓名《近思》反若远思者；晦庵解『人不知而不愠』，惟成德者能之，勉斋提云，是君子然后能不愠，非不愠然后为君子；晦翁解『敏于事而慎于言』，以慎为不敢尽其所有余，勉斋提慎字本无不敢尽之意，特以言易肆，故当谨耳。凡其于晦翁没后，讲学精审不苟如此，晦庵于门人弟子中，独授之屋，妻之女，奏之官，亲倚独切，夫岂无见而然哉！其诲学者尝曰：『人不知理义，则无以自别于物，周旋斯出，自少至老，不过情欲利害之间，甚至三纲沦，九法斁，亦将何所不至。』其言哀痛至此，其为天下后世虑也，亦远矣！」（补。）

　　百家谨案：勉斋言：「自先师梦奠以来，向日从游之士，识见之偏，义利之交战，而又自以无闻为耻，言论纷然，诳惑斯世；又有后生好怪之徒，敢于立言，无复忌惮，盖不待七十子尽没，而大义已乖矣。由是私窃惧焉。故愿得强毅有立，趋死不顾利害之人，相与出力而维持之。」盖勉斋之求后学，其真切如此，所以卒得其人而传之于后也。

　　谢山《奉临川帖子一》曰：「清容尝云：『朱子门人当宝庆、绍定闲，不敢以师之所传为别录，以黄公勉斋在也。勉斋既没，夸多务广，《语录》、《语类》争出，而二家之矛盾始大行。』清容生平不甚知学，顾斯言不特可以定朱子门人之案，并可以定陆子门人之案，朱子之门人孰如勉斋﹖顾门户异同，从不出勉斋之口。抑且当勉斋之存，使人不敢竞门户，则必欲排陆以申朱者，非真有得于朱可知。推此以观陆子之门人亦然。」

　　◆勉斋讲友

　　文定李宏斋先生燔

　　直阁张主一先生洽

　　县丞刘琴轩先生刚中

　　通判李果斋先生方子

　　漕使杨悦堂先生楫

　　料院杨先生仕训

　　郎中王东湖先生遇

　　童科刘先生砥

　　童科刘先生砺（并见《沧洲诸儒学案》。）

　　文节李贯之先生道传（别见《刘李诸儒学案》。）

　　胡西园先生伯履

　　胡伯履，号西园，崇安人。勉斋尝与之书曰：「此间朋友往来甚多，但悠悠不能自奋者亦不少。每念契兄刚毅果敢，未尝不敬畏，恨朝夕不得承诲」云。（参《勉斋文集》。）

　　（梓材谨案：首六字谢山《札记》所有。）

　　学录詹流塘先生初

　　詹初，字以元，休宁人也。以荐为太学录，上疏请辨君子小人邪正之分，罢归，遂入庐山，不仕。尝与黄勉斋讲学。性介甚，吴益公有盛名，以其与韩平原往来，遂不与通。私淑朱子。其所著有《流塘集》二十一卷，今所存祇三卷，此其家传所云也。予考之《勉斋集》中，未尝及先生同时讲学，诸公之书亦无及者，而是书自明嘉靖以前未出，王龙溪始从其家得之，表章以行世，集尾有詹体仁、章从轩，饶双峰诸公文字，程篁墩为《文献志》犹未见也。其中议论固有可釆，但亦似有出于后人之增益者，今节录之。（补。）

　　祖望谨案：詹体仁是朱学，章是陆学，先生盖往来其间。

　　流塘集（补。）

　　天地虽大，道中之物也。吾心虽灵，自道视之，亦物也。物者，器也。道者，天地之所以大，吾心之所以灵者也。故曰道者物之神，物者道之寓。

　　至大者天，至广者地，至贵者人。尽人之道，则可以与天地并；违人之道，与禽兽并。　

　　升降，时也，予则以为非时也，人也。三皇生则皇，五帝生则帝，三王生则王，五霸生则霸，岂三代以前常升，以后常降乎﹖存乎其人而已。

　　礼者，君之道，不期臣之忠否也，臣虽不忠，君犹有盘水加剑之礼。忠者，臣之分，不期君之礼否也，君虽无礼，臣剖心而不变。

　　儒者，人之需也，上焉君需之，下焉民需之，前圣需之以继，后学需之以开，故其道大，其任重。

　　静安而后能虑，似与释氏静而生慧相近，然吾儒前有知止工夫，佛氏止是死守着一净。

　　或问尊德性、道问学朱、陆之分。曰：「此非学者所可轻议。」

　　圣人未尝不欲生恶死，但其一生一死，皆断以理，而无一毫有我之心。所以为仁，若必死以求名，虽胜于必生以苟禄者，然必之一字，便是私意，未免死之或过。然此自仁人言之，若后世虽死伤于勇也，还是一好人。

　　心无出入，心之神有出入，故操之。

　　卜式初以阿意得官，后乃直谏，君子讥其自知无益于时，乃以此塞责。以君子之道论之，固是卖直，然还是他廉耻之心未尽泯处。

　　常遇事，辄自斯于心曰无私欲。以此去私，不知此一念期必底心，便不好；须反之于内，自有无私底本体，不期于无私而自无私矣。

　　常早夜不寐思，此乃心不定之过。因立心要静，不知立心去静，便是动。程子曰：「无欲故静。」

　　（梓材谨案：谢山所录，此下有论朱、陆一条，移入《象山学案》。）

　　学不可缓，亦不可急，缓则怠而无功，急则进锐而退速。

　　祖望谨案：以上皆其粹言也。若其论朱子《申申夭夭章》，注有圈内圈外之说，此乃明人讲章家所言，陋甚，必非宋儒所言也。）

　　州判余先生元一

　　余元一，字景思，仙游人。淳熙五年，以《诗》学魁南宫，登进士乙科。娶黄勉斋女弟，而勉斋则朱子，因得亲炙。始见之日，以仁义礼知信分作五论，及自着文集为贽，朱子敬爱之，尝有《答余景思书》，见集中。知同安县，号称清严，终池州通判。（参《仙游县志》。）

　　◆景思学侣
</div>
    <div class="pagination">
<a href="宋元学案_page268.html">上一页</a><span>...</span><a href="宋元学案_page264.html">264</a><a href="宋元学案_page265.html">265</a><a href="宋元学案_page266.html">266</a><a href="宋元学案_page267.html">267</a><a href="宋元学案_page268.html">268</a><span class="current-page">269</span><a href="宋元学案_page270.html">270</a><a href="宋元学案_page271.html">271</a><a href="宋元学案_page272.html">272</a><a href="宋元学案_page273.html">273</a><a href="宋元学案_page274.html">274</a><span>...</span><a href="宋元学案_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
