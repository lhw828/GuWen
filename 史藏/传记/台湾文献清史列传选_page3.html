<!DOCTYPE html>
<html>
<head>
    <meta charset="UTF-8">
    <title>台湾文献清史列传选 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾文献清史列传选 - 第 3 页/共 22 页</h1>
    <div class="content">　　顺治元年四月，睿亲王多尔衮征明，承畴从。师次辽河，闻流贼李自成已陷京师，洪承畴因陈进兵策曰：『我军之强，天下无敌。宜先布号令，示此行特扫除乱逆，不屠人民、不焚庐舍、不掠财物；其开门归降及为内应立大功者，破格封赏。法立令行，此要务也。向见流贼遇弱则攻，遇强则走；今闻我军至，必遁而西。宜从蓟州、密云疾行而前，贼若走，则以精骑追之；若仍据京城以拒我，则破之更易。至入关路隘，我兵皆不便履险，恐贼伏精锐邀我；宜改骑为步从高觇之，俾步前马后。比入边，则步卒皆马兵也。抵京之日，连营城外，以断西路诸援兵；则贼可一战而歼矣』。五月，大军击走流贼，定京师；承畴奉旨，仍以太子太保、兵部尚书兼都察院右副都御史原衔入内院佐理机务，遂为秘书院大学士。

　　二年闰六月，豫亲王多铎定江南，明福王朱由崧就擒；上命承畴往驻江宁，铸给「招抚南方总督军务大学士」印，赐敕「便宜行事」。承畴既至，疏列降顺之明南京翰林、科道、卿寺部属等一百四十九人，请令赴部录用。是时，明唐王朱聿键自号「隆武」，据福建；其大学士黄道周引闽兵出浙江开化。明御史金声家居宁休，受聿键部院职，募乡兵十余万屯绩溪；明鲁王朱以海据绍兴，高安王朱常淇据徽州；蕲水王朱术■〈车岂〉次子常■〈巛上水下〉冒族兄樊山王旧称，结寨英山、潜山间。又有朱由■〈木产〉冒称金华王，据饶州；朱谊石冒称乐安王、朱谊泐冒称瑞昌王，分据溧阳、兴化、金坛乡村，联结江南北党与，谋犯江宁。承畴檄提督张天禄、总兵卜从善、胡茂桢等分路进征，擒金声于绩溪、擒黄道周于婺源，先后解至江宁；谕降不从，斩之。明故官荆本澈、李守库、徐君美等据崇明，承畴檄总兵李成栋征之，斩守库、擒君美，降其城；本彻窜入海。三年正月，承畴查知江宁人有叛应朱谊石、朱谊泐者，于距城五十里之西沟池，捕斩万德华等五十余人；又闭城搜捕五十余人，鞫实郭世彦、尤琚等三十一人，诛之。未几，朱谊石、朱谊泐合众二万来犯，火攻神策门；我兵先分出朝阳、太平二门堵截，乃启神策门冲击，大败之。追至摄山，擒斩无算。寻檄总兵马得功、卜从善等剿潜山司空寨，斩守寨头目石应璧等，生擒朱常■〈巛上水下〉；搜婺源严杭山，擒朱常淇及其监军道江于东、职方司许文玠等；复擒朱谊泐及其经略韦尔韬、总兵杨三贯、夏含章等于句容、丹徒，擒朱由■〈木产〉及其族人朱常洊、朱常沘、朱常涫于饶州鄱阳湖，擒朱谊泐之弟朱谊贵及瑞昌王下军师赵正于宿松县之洿池：并请旨斩之。明给事中陈子龙家居华亭，潜结太湖溃众，遥附朱以海；承畴遣参领索布图往捕，子龙投水死。四年四月，驻防江宁总管巴山、张大猷奏：柘林游击陈际可擒贼谢尧文，获明鲁王封承畴国公及其总兵王（黄）斌卿致承畴与巡抚土国宝书有「伏为内应杀巴、张二将，则江南不足定」语。上奖巴山等严察乱萌，而谕慰承畴、国宝曰：『朕益知贼计，真同儿戏。因卿等皆我朝得力大臣，故反间以图阴陷；朕岂堕此小人之计耶』！十月，巴山等以察获游僧函可、金腊等五人携有谋叛踪迹，牒承畴鞫讯；承畴疏言：『函可，乃故明尚书韩日缵之子，出家多年。乙酉春，自广东来江宁，印刷藏经。值大兵平江南，久往未回。今以广东路通，向臣请牌回里。臣因韩日缵是臣会试房师，遂给印牌。及城门盘验经笥中有福王答阮大铖书稿，字失避忌；又有「变纪」一书，干预时事。其不行焚毁，自取愆尤；与随从之僧徒金腊等四人无涉。臣与函可世谊，应避嫌，不敢定拟。谨将书帖、牌文封送内院』。得旨下部议，以承畴徇情私给印牌，应革职；上以「承畴奉使江南，劳绩可嘉」，宥之。承畴以江南湖海诸寇俱削平，又闻其父已卒于闽，请解任守制；乃调宣大总督马国柱为江南江西河南总督，命承畴俟假满仍回内院任事。五年四月，至京；六年，充「太宗文皇帝实录」总裁官，充会试正考官。遇恩诏，加少傅兼太子太傅。

　　八年闰二月，命管都察院左都御史事。寻甄别诸御史，分为六等；拟差用魏管等二十二人、内升陈昌言等二人、外转张煊等十一人，又王世功等十七人外调、降用、革任有差。五月，张煊疏劾吏部尚书陈名夏植党行私诸款，有「嘱承畴庇其门生李嵩阳留任御史」及「太仆少卿黄徽元因承畴姻戚骤升正卿」等语；并劾承畴不请旨私送其母回闽，又屡与名夏及尚书陈之遴聚集火神庙，屏左右密议逃叛。下王、贝勒大臣集质，名夏辩释。承畴以送母回闽未奏明，自引罪；至火神庙会议数次，则皆御史因甄别商酌应差用及升调、革降者也。吏部尚书谭泰坐煊诬陷逃叛，绞死。未几，谭泰以他罪伏法。上鉴煊由谭泰党庇名夏冤死，优予赠荫；革名夏任（详见名夏传）。承畴复自引罪，得旨：『聚议不必悬揣；送母回闽未奏，为亲甘罪，其情可原。仍留任，以责后效』。九年五月，丁母忧。命入直如故，私居持服；赐其母祭葬。九月，钦天监奏：『太白星与日争光，流星入紫微宫』。时大臣议请驾往边外迎达赖喇嘛；承畴同大学士陈之遴疏言：『日者，人君之象；太白敢与争光！紫微宫者，人君之位；流星敢于突入！上天垂象，诚宜警惕。且今年南方苦旱、北方苦潦，岁饥盗起，处处入告；非圣躬远幸之时。达赖喇嘛自远方至，则遣一大臣接迎，已足见优待之意，亦可服蒙古之心；何劳圣躬亲往』！疏入，传谕曰：『卿等谏朕勿往迎喇嘛，此言甚是；朕即停止。嗣后国家一切机务，详明敷陈，毋有隐讳』！

　　十年正月，调弘文院大学士。五月，调国史院大学士。时明桂王朱由榔居安隆，流贼遗党一只虎、郝摇旗、孙可望、李定国等俱假封号以招集散亡、联结枭建，踞黔、滇，掠楚、粤；上命承畴经略湖南、广东、广西、云南、贵州，特晋太保兼太子太师、兵部尚书、都察院右副都御史，谕之曰：『湖南、两广虽渐底定，滇、黔阻远，尚未归诚。朕将以文德绥怀，不欲勤兵黩武；而远人未喻朕心，时复蠢动。必得夙望重臣晓畅民情、练达治理者相机抚剿，方可敉宁。朕遍察廷臣，惟尔允当斯任。前招抚江南，已有成效。兹命绥静南方，听择要地驻札；俟滇、黔既定，善后有人，即命还朝，以尉朕眷想』。承畴奏言：『臣年逾六十，理宜退休，乃荷特授经略之任。伏愿时谕吏、户、兵三部仰承圣意，俾臣得竭力展布，剿抚中机』！上即命内院以「特假便宜」条款详列敕书，传示内外遵行。并允承畴奏荐，以原任大学士李率泰为两广总督，与平南王尚可善、靖南王耿继茂驻守广东；改拨土贼未靖之江西省属承畴，铸给「经略湖广、江西、云南、贵州内院大学士」印。十一月，承畴疏言：『湖广有孙可望抗拒于南，郝摇旗、一只虎等肆毒于北；彼或由澧州而犯常德、或截岳州以犯湘潭，则我腹背受敌。广西有李定国眈眈思逞，距桂林二百里，惟附郭之临桂县与灵川、兴安二县及全州未为所踞；我兵若由桂林进剿，而彼自靖、沅乘虚潜袭，则我首尾难顾。宜防守严密，乃可随机援剿』。上命宁南大将军陈泰率八旗兵往湖广，与承畴商驻要地；又诏继茂移镇桂林，以联声援。十三年（？）二月，上谕兵部曰：『前以湖广寇氛未靖，殃及生民，曾有言增遣满洲兵携家口驻防武昌。今念沿途水陆居民及驿递必至骚扰，所驻之地又须拨给房屋、田土，其为民累更有不可胜言者。近闻五省经略辅臣洪承畴在彼操练兵卒，军威殊壮；招徕抚辑，民情安悦；无须增置携家口兵。前所遣兵，仍照常更换』。六月，可望遣其党刘文秀、卢明臣、冯双礼等分犯常德、岳州、武昌，承畴与大将军陈泰遣兵邀击，大败之；明臣堕水死，双礼中创遁，文秀窜贵州。八月，诏颁赏承畴及所统将领有差。十二月，承畴以宝庆府震雷彻夜，具疏自劾；上慰谕之。十三年二月，谕曰：『日者贼渠孙可望等猖狂犯顺，夜袭常德；尔同大将军陈泰遣发官兵水陆追剿，大获全胜，良由筹划有素、调度合宜，用能张挞伐之伟略、杜窥伺之狡谋。已颁懋赏，仍赐特谕，彰朕嘉悦之意』。是年，考满，晋太傅，仍兼太子太师；荫一子入监。十四年十月，孙可望率所属官百余、兵数千自贵州赴长沙纳款；上命承畴同宁南大将军贝子洛托相机收取贵州。十五年二月，疏言贵州地势情形及三路进取云南机宜。寻与洛托会师常德，由辰州、沅州进征，檄偏沅巡抚袁廓宇招降靖州并苗兵，赴镇远西二十里山口堵御；沿途擒斩、收降甚众。四月，抵贵阳；城中文武官俱先遁。承畴疏言：『自常德、辰、沅至镇远、贵阳，重关高岭，石径尖斜；大雨将及半月，泥泞三尺。满洲兵谓「从来出征，未有如此之难；马匹疲毙，未有如此之甚」。然皆不顾艰险，奋勇当先。汉军绿旗兵紧随而进，不五十日，剿逆抚顺，贵州全省底定：皆皇上德威遐畅之所致也」。上命信郡王多尼为安远大将军，率师之贵州与四川、广西兵会期进取云南。六月，承畴疏言：『臣前有「三路进取全局」一疏，冀不致兵众拥集，争粮乏食。及至贵州，见各府州县卫所仅留空城；即有数百、数千石米榖，八旗兵陆续经过，二、三日辄罄尽。惟省仓存米七千余石、稻谷四千余石，足供一月食用。臣所统兵皆分布镇远、偏桥、兴隆、清平、平越等处，各自买米并寻野菜和米充饥；投诚官兵暂驻三、四日，即改发天柱、会同、黔阳等县及沅州以就粮。贵州山深地冷，收获皆在九月；臣遣官劝谕军民、土司、苗民预纳本年秋粮之半，接济满洲兵月米。今四川一路兵驻于遵义乌江休息，有旧日遗粮处；广西一路驻独山州，兵亦可就近购粮。又闻信郡王大兵自六月初旬自荆州进发，所需口粮尤多数倍，臣已檄催沅州粮米速运镇远积贮；令随征各官分路采买，令长沙、常德各道府制备布口袋二万余并棕套、木架、绳索解送镇远；又于天柱、思南、石阡、思州、平越各府州县卫所及土司苗人募夫役、给工食，逐站递运至平越及新添卫所，可不误师期矣』。九月，改内院为殿阁；授承畴武英殿大学士。是月，承畴奉诏赴平越会议：信郡王由中路过关岭铁索桥抵云南省，计一千余里，解饷银三月、携粮十五日、运炮汉军携粮二十五日；平西王吴三桂由遵义过七星关抵云南省城，计一千五百余里，先中路兵十日起行。征南将军卓布泰因南宁有贼屯踞，离远难以兼顾；议沿贵州、广西边界平浪、永顺、镇远绕出安隆所直趋黄草坝、罗平州抵云南省城，计千八百余里，先四川兵十五日起行。既定议，承畴还贵阳，遵旨同大将军洛托驻守；遣经略右标提督张勇等随信郡王进征，击走由榔巩昌王白文选于盘江。十六年正月初三日，三路兵并薄云南省城，由榔兴李定国、白文选等窜永昌，余众以城降。承畴疏言：「臣前料理湖南、广西，幸皇上俯鉴愚忱，有请俱允，俾得地方支持。今云南新辟，系臣经略管辖之内；必亲往相度，乃能区处得宜。故不待诏谕，即日就道。贵州有一大将军洛托弹压、巡抚赵廷臣绥辑，可无他卢。惟云南尤为险远，土司种类最多，治之非易；故前元朝用亲王坐镇、明朝以国公沐英世守。乞敕议政王、贝勒大臣为久长计，留兵驻镇，俾边疆永赖敉宁』。闰三月，又疏言；『臣自黔赴滇，经过白水、文水、曲靖、马龙、杨林等处，于二月二十六日抵云南省城。信郡王先于二月初二日，令贝子尚善领兵同平西王吴三桂、征南将军卓布泰等追剿至永昌、腾越及南甸土司，李定国、沐天波等拥由榔奔缅甸。其国公贺九义、伯李成爵、李如碧、廖鱼、将军邹自贵、马得鸣等收集溃兵，分遁沅江、顺宁、云龙、澜沧、丽江诸处边外；云南迄西及迤东在在虞窥犯。民间遭兵火残毁，饥饿载道，死无虚日；在永昌一带更为惨烈，周围数百余里渺无人烟。追剿大兵因无粮不能久驻，而省城粮米以湖南官斗市籴，每石需银十三两有奇；是以分驻宜良、富民、罗次、姚安、宾川、临安、新兴、澄江、陆凉等处就粮。臣知皇上明鉴万里，自有宸断硕画，俾边臣得以遵奉』。疏入，上已命吴三桂驻镇云南；又谕户、兵二部曰：『云、贵新入版图，百姓皆朕赤子。念十余年来逆寇李定国等窃踞南服，民多在水火之中，困于诛求，生计日匮，疾痛莫告。今大兵所至，群黎归命，欢若更生。但闻两省地方生理未复，室庐残毁、田亩荒芜，俯仰无贤，衣食艰窘。朕每念及，不胜恻悯！至南征大兵阅历险阻，长驱深入，粮饷恐有时不继。今特发帑银三十万两，尔部即遣官刻期赍往经略军前，以十五万两赈济两省穷民；其十五万两令经略臣收贮，现今三路大兵如有需饷甚急者，宜行接济』。八月，承畴疏言：『兵部密咨大兵宜速进缅甸，以靖根株；今臣相机布置。臣受任经略，目击凋敝景象及土司降卒观望情节，不可谋迫；须先安内，乃可剿外。李定国等窜孟艮等处，山川皆极险远；兼瘴气为害，必霜降后方消。明年二月青草将生，瘴即复起。计自出兵、驻兵、回兵仅阅四月，恐亦未能穷追远剿。况屡闻李定国等勾连土司，觊由景东、沅江复入广西；各土司私授札印，歃血为盟，伺隙起衅。若一闻大兵西进，势必共思狂逞，避实突虚。大兵相隔已远，不能回顾；而留驻省城之兵，亦未及堵御：致定国等纵逸，所关匪细。臣审度时势、权量轻重，谓今年秋、冬宜暂停进兵，俾云南迤西残黎稍藉秋收以延残喘，尽力春耕以图生聚；而数万大兵又得养锐蓄威，居中制外：俾定国等不能窥动静以潜逃、土司不能伺衅隙以狂逞，绝残兵之勾连、断降兵之反侧，则饥饱劳逸，胜算皆在于我料。定国等潜藏边界，无居无食、瘴疠受病，内变易生，机有可俟。是时兵饷刍粮辏备、土司苗蛮渐服、残兵降卒已安，并调拨将兵次第齐集，责成防御，然后进剿，庶为一劳永逸、固内剿外长计』。疏下议政王、贝勒大臣会议，如所请暂停进兵。十月，以目疾，乞解任；得旨还京。

　　十八年，圣祖仁皇帝御极，承畴乞休；允致仕。命察叙招抚、经略功，予三等轻车都尉世职，准袭四次。康熙四年二月，卒；赐祭葬如例，谥「文襄」。

　　子士钦，由顺治十二年进士，官至太常寺少卿，兼袭世职。

　　－－见原书卷七十八「贰臣传」（甲）。

　　王铎（子无党）

　　王铎，河南孟津人。明天启二年进士，改庶吉士，授编修；洊升少詹事，充经筵讲官。崇祯十一年春，进讲「中庸」「唯天下至圣」章，旁及时事，有「百骨如林」语；庄烈帝切责其敷衍支吾，不能发挥精义。铎惶惧，俯伏案前待罪。明年，大学士张至发奏东宫出阁时，设侍班四人、讲读六人、校书二人，皆以翰林及詹事、坊局官兼任；时廷议举谕德黄道周，至发屏之，而铎为侍班。寻乞假，归里。十七年三月，擢礼部尚书；未赴，流贼李自成陷京师。明福王朱由崧立于江宁，铎与詹事姜曰广并授东阁大学士；道远未至。大学士马士英入辅政，出史可法督师扬州，嗾其党朱统■〈金类〉劾曰广去之；铎至，遂为次辅。是年十二月，刑部尚书解学龙治从贼狱，仿唐制六等定罪；庶吉士周锺曾为贼草「劝进表」、又上书劝贼早定江南，与率先从贼之光时亨仅列二等，拟缓决。士英传旨令再议，学龙谋之铎，欲缓周锺、光时亨死，伺士英注籍上之，且请停刑；铎即拟俞旨，裦以「详慎平允」。士英闻之，大怒，削学龙籍，而置铎不问。

　　本朝顺治二年五月，豫亲王多铎克扬州，将渡江，明福王走芜湖，留铎守江宁；铎同礼部尚书钱谦益等文武数百员出城迎豫亲王，奉表降，寻至京候用；三年正月，命以礼部尚书管宏文院学士，充「明史」副总裁。六月，赐朝服。四年，充殿试读卷官。六年正月，授礼部左侍郎，充「太宗文皇帝实录」副总裁。十月，遇恩诏，加太子太保。

　　八年，晋少保。是年三月，疏言：『帝王御世，莫不重道尊师。今上亲政伊殆，百度维新；请幸学释奠，并命祭酒司业诸臣于彝伦堂进讲。先期敕工部修葺圣庙，仍照例咨调衍圣公及四姓博士赴京陪祀，以襄盛典』。得旨：『释奠大典，允宜举行；其令择吉具仪以进。葺文庙，如所请行』。五月，御史张煊疏劾吏部尚书陈名夏私庇南人，以铎资深不得升尚书、反升资浅右侍郎陈之遴为证。名夏谓之遴升任，由尚书谭泰、侍郎李率泰等偏询九卿，莫有言铎居官优者，乃推升之遴；得辨释。九年三月，授铎礼部尚书；而铎先以二月间祭告西岳、江渎事竣，乞假归里，卒于家。事闻，赠太保，赐祭葬如例，谥「文安」；阴孙之凤中书舍人。

　　长子无党，初仕明为指挥同知；入本朝，官山西河东道。姜瓖叛时，巡抚祝世昌奏其御贼有功；寻迁济东道。次子无咎，顺治三年进士，官至太常寺少卿。

　　－－见原书卷七十九「贰臣传」（乙）。

　　王鳌永

　　王鳌永，山东临淄人。明天启五年进士，累官郧阳巡抚。崇祯时，张献忠犯兴安，鳌永防江陵。大学士杨嗣昌督师，好自用，每失机宜，鳌永尝规之，不听；遂奏罢鳌永。鳌永上书于朝曰：『嗣昌用兵一年，荡平未奏；此非谋虑不长，正由操心太甚。天下事，总契大纲则易，独用万目则难；况贼情瞬息更变！今举数千里征伐机宜，尽出嗣昌一人，文牒往来，动踰旬月，坐失事机；无怪乎经年不战也。臣愚以为陛下之任嗣昌，不必令其与诸将论功罪，但责其提衡诸将之功罪。嗣昌驭诸将，不必人人授以机宜，但核其机宜之当否；则嗣昌心有余闲，自能办贼』。疏入，不报。后嗣昌败，授鳌永户部右侍郎。时有主事蒋臣请行钞法，岁造三千万贯；每贯价一两，岁可得银三千万两。鳌永赞行之，特设内宝钞局。未几，复出为通州巡抚。流贼李自成陷京师，鳌永被拷索输银，乃释。

　　本朝顺治元年五月，投诚。六月，睿亲王令以户部侍郎兼工部侍郎衔，招抚山东、河南。鳌永请以井陉道方大猷、员外郎张慎学、主事胡之彬、潘臣等偕往；疏言：『重兵屯集京畿，筹饷维艰。自畿南山东、河南要地有八，宜各移兵驻镇；俟秋爽大兵进剿闯贼，就近调度，可北控潼关、南扼武关』。得旨允行。鳌永至德州，同都统觉罗巴哈纳、石廷柱等击走自成余党。寻赴济南，遣官分路招抚。疏言：『东省士民愿归附，特以盗贼充斥，无由达。请简巡抚、司、道各官，以慰徯望』。又荐明大学士谢升；并得旨：『如所请』。寻命方大猷为山东巡抚。巴哈纳等移师征陕西，鳌永同大猷及登莱巡抚陈锦、沂州总兵夏成德、胶州副将柯永盛等绥辑山东郡县；剿余贼。八月，疏报济南东昌、泰安、兖州、青州诸属邑俱归顺；复遣官由广平、大名招降彰德、卫辉、怀庆、开封、归德五俯，赍明德王朱由弼、衡王朱由棷降表以闻。

　　是时，明福王朱由崧据江南，以刘泽清为东平伯，镇庐州。泽清尝任山东防海总兵，其旧部将杨威踞登州、莱州，自称前锋恢剿副总兵，肆焚掠；鳌永请敕大兵进剿，上命副都统和托、李率泰讨之。师未至，鳌永先赴青州，备刍饷。会土贱张舆伪称总镇大元帅，踞高密作乱；永盛率青州驻防兵往剿。有赵应元者－－自成俾将也，败窜长清县，窥青州；兵少，十月，率众伪降。既入城，遂肆掠，蜂集鳌永官廨，缚之；鳌永骂贼不屈，遂遇害。和托等至，斩应元。事闻，得旨：『王鳌永招抚着劳，尽节死难；宜予旌恤』。于是赠户部尚书，赐祭葬如例；授其子樛骑都尉世职，隶镶蓝旗汉军。后以袭次满，停袭。乾隆十五年，特予恩骑尉世袭罔替，以鳌永四世孙作亮袭。

　　－－见原书卷七十八「贰臣传」（甲）。

　　赵之龙

　　赵之龙，安徽虹县人。七世祖彝明，永乐中以功封忻城伯。数传至其父世新；泰昌元年卒，之龙袭职。

　　崇祯时，流贼四起，庄烈帝命之龙守南京。李自成陷京师，福王立于南京，大学士马士英挟拥戴功，内结之龙及勋臣朱国弼、刘孔昭并镇臣刘泽清、刘良佐等，擅朝政。尚书张慎言以荐旧大学士吴甡、郑三俊，为之龙等所嫉。一日，朝罢，之龙等群诟于廷，指慎言及甡为奸党，叱咤彻殿陛；伏地痛哭，谓慎言举用文臣、不及武臣，嚣争不已。又疏劾慎言，极诋三俊；且谓『慎言迎立时阻难，怀贰心。乞寝甡陛见，命议慎言欺君罪」！慎言遂乞休。

　　本朝顺治二年，豫亲王多铎兵下江南，福王就擒，之龙率明魏国公徐允爵、保国公张国弼、隆平侯张拱日、临淮侯李祖述、怀宁侯孙维城、灵壁侯汤国祚、安远侯柳祚昌、永昌侯徐宏爵、定远侯邓文囿、项城伯常应俊、大兴伯邹存义、宁晋伯刘允极、南和伯方一元、东宁伯焦梦熊、安城伯张国才、洛中伯黄九鼎、成安伯郭祚永、驸马齐赞元、大学士王铎、尚书钱谦益、侍郎朱之臣、梁云构、李绰、翰林程正揆、张居、给事中林有本、陆朗、王之晋、徐方来、庄则敬及都督、副将并城内官民迎降。之龙将出降，入户部封库；郎中刘成治愤击之，之龙逃免。三年六月，之龙及允爵等疏缴明铁券。五年八月，叙投诚功，授之龙三等男爵，隶汉军镶黄旗。寻以老病致仕。

　　十一年正月，卒；孙承馥袭职。

　　－－见原书卷七十九「贰臣传」（乙）。

　　刘良佐

　　刘良佐，直隶人；明总兵。崇祯十年，流贼罗汝才等自郧阳东下，败官兵于宿松，令其党摇天动等众二十余万分屯桐城之练潭、石井等处；良佐同总兵牟文绶败之于挂车河，连败贼于庐州、六安。十五年，同凤阳总兵黄得功大败流贼张献忠于潜山。

　　李自成陷京师，庄烈帝殉难；南京兵部尚书史可法欲迎立潞王朱常淓，良佐同凤阳总督马士英、总兵刘泽清、黄得功、高杰送福王朱由崧至仪征，立之。议分江北为四镇，良佐封广昌伯，专辖凤、寿，驻临淮，经理陈、杞一路。而泽清、得功、杰争欲驻扬州，杰先至，大杀掠；泽清亦大掠淮上。临淮不纳良佐，亦被劫；可法往解，乃皆听命。杰欲趋河南规取中原，调良佐赴徐州，为杰声援。后诸军缺饷皆饥，又闻我大兵不日南下，乃令良佐同得功扼颍、寿。

　　本朝顺治二年，豫亲王多铎下江南，福王就擒；良佐率兵十万降，以原官随征丹阳、金坛、江阴等县。江南平，入京陛见，隶汉军镶黄旗。五年，叙投诚功，授二等子爵。随征南大将军谭泰剿叛镇金声桓、王得仁于江西，平之；诏回京，授散秩大臣。

　　十八年正月，授江南提督，加总管衔。九月，疏言：『臣现行事宜，有与敕书不符者二：其一，甄别将领。如将领臧否毫不与闻，何为甄别！请将所属武官贤否，容臣年终举劾。其一，教习水师。沿江一带水师俱系操江巡抚提调、督臣统辖，原与臣无涉，而敕书开载甚详。应否教习，请旨裁夺！又庐、凤、淮、扬四府既属驻瓜洲之都督杨捷管辖，应将臣敕书内「庐、凤、淮、扬」字样删去』。疏下部议：以江南提督三员应归并一员，裁江宁、庐凤二缺。时直隶、山东、山西、河南、云南奉旨设立提督，议即以良佐调任直隶，去总管衔，改左都督；从之。

　　康熙五年，因病休致。六年，卒；赐祭葬如例。

　　子泽涵，袭子爵。

　　－－见原书卷七十九「贰臣传」（乙）。

　　刘泽清

　　刘泽清，山东曹县人。明辽东宁前卫守备，迁山东都司佥书，加参将。本朝天聪四年，大兵攻明铁厂，泽清来援；距铁厂十五里遇我军，转战至遵化，入城守。叙功，迁副总兵。五年，以侵军粮被勘，令立功自赎。寻与昌平总兵陈洪范、副将方登化、参将祖宽等复登州，迁总兵，加右都督；统兵防漕。十年，我兵入明昌平，泽清入卫，驻新城；移守通州，加左都督、太子太师。时山东饥民聚盗，曹、濮尤甚；泽清会总兵杨御蕃剿捕。寻镇山东防海。流贼李自成围开封久，泽清以五千人赴援，渡河立营，与贼持三日，拔营归；军士争舟，多溺死。每妄报大捷，又诡坠马被伤；得邀赏。令赴保定剿贼，不从；由临清大掠而南。给事中韩如愈尝劾泽清，后奉使过东昌，泽清遣人杀之。

　　李自成陷燕京，明福王朱田崧、潞王朱常淓俱避贼至淮安；南京兵部尚书史可法议立潞王，凤阳总督马士密结泽清及高杰等迎福王立之。时议设淮、扬、庐、凤为四镇，以泽清镇淮北，经理山东，封东平侯；恃拥立功，干预朝政。请以五月改元，又请宥故辅周延儒赃禁巡按不得访拏赃罪，又严缉故总督侯恂及其子方域；福王皆从之。兵部侍郎吕大器劾马士英，泽清阿士英指，力诋大器阴怀异图；大器乞休去。左都御史刘宗周，崇祯时以言事罢归；福王起为原官。宗周疏称时政，语侵泽清；泽清遂诋其阴挠恢复，激变士心，并诬宗周与姜曰广、吴甡等谋危君父，又私缮疏联署高杰、刘良佐、黄得功名上之。得功疏辩不与闻，杰、良佐亦云不知；泽清气沮。本朝顺治二年四月，豫亲王多铎围扬州，都统准塔分兵由徐州趋淮安；泽清率总兵马化豹等五十余人、兵二千、船三十迎降。九月，至京；赐居宅、衣服，授三等子爵。

　　五年五月，曹县贼首李化鲸、李名让、张学允等拥立明裔朱凤鸣养子李洪基为伪王，陷曹县、定陶、武城、东明等处；上命英亲王阿济格往剿，擒名让、学允等解京。得泽清密通化鲸书，许为内应。奏闻，得旨：『刘泽清系世袭一品官，破格恩义；或出诬陷，亦未可定。自后，不可私遣人往曹州等处；如曹州等处人来，亦即送出，以防诬陷』。八月，泽清遣人往东明与从子之干、之桧书；事觉，命内院会同兵部鞫实，请治泽清罪。得旨：『刘泽清荷恩至厚，待曹县事平，自见明白；可任其同妻子居住，止将刘之干等拏来京』。九月，械之干及化鲸、洪基至，鞫化鲸等为之干煽诱，泽清潜主谋，寄书有「不可露我姓名」语。奏入，命内院会同六部研讯确议。遂磔于市，亲属流徙。

　　－－见原书卷八十「逆臣传」。

　　许定国

　　许定国，河南太康人。明末，由行伍，官山东游击；以平白莲教功，迁副将。崇祯时，御流寇扫地王等于太康有功，迁山西总兵官。时李自成围开封久，监军御史王燮趣定国统晋军刻期渡河；次沁水，一夕溃，被逮论死。寻复授援剿河南总兵官；福王时，定国以兵驻睢州。

　　本朝顺治元年十二月，豫亲王多铎兵至孟津，定国及五寨贼首李际遇各拥众四、五万请降。闻肃亲王豪格剿抚山东，上书欲携孥来归，讲我兵渡河；肃亲王谕之曰：『尔果降，速遣尔子来』。定国遂以明年正月遣其子诣军门降。会明总兵高杰谋由河南开、归取中原，至归德闻定国遣子事，乃招定国往会，不赴；杰邀巡抚越其杰、巡按陈潜夫就定国于睢州，定国不得已，郊迎。其杰劝杰勿入城，杰轻定国，不听；既入，定国饮杰酒，侑以妓。杰酣，为定国刻行期，且微及遣子事，定国益无离睢意。杰固趣之，定国遂于是夜伏兵杀杰；具疏投诚，并请大军渡河，靖杰余党。得旨：『许定国计杀高杰，归顺有功；征南大兵，不日即至。着传谕知之』。三月，豫亲王奏令定国随南征；留其妻子居曹县，谕河道总督杨方兴安置定国家属资粮。七月，定国妻邢氏因病乞归河南旧里；方兴代奏，得旨：『许定国家属着暂居曹县，俟该镇陛见后奏夺』。十月，江南平，豫亲王班师；定国随入京，隶汉军镶白旗。

　　三年三月，卒。五年八月，追叙投诚功，授一等子爵，以其子尔安袭。十二年，诏大小官直言时政；尔安为睿亲王多尔衮颂功，请修其坟墓（语在睿亲王传）。郑亲王济尔哈朗以尔安「妄颂睿王元勋比拟周公，结党煽惑」；应论死。特旨从宽流徙宁古塔；尔安所袭世爵，准定国他子承袭。于是，尔安弟尔吉袭。

　　－－见原书卷七十九「贰臣传」（乙）。

　　左梦庚

　　左梦庚，山东临清人。父良玉，明平贼将军；后封宁南伯，即以「平贼将军」印授梦庚。流贼陷京师，福王立于南京，良玉晋侯爵。有自称庄烈帝太子南来者，福王下之狱；良玉假辨明太子、清君侧为名，将以兵入南京；至九江病死，诸将推梦庚为帅。总督袁继咸劝旋师，梦庚佯许至池州待朝旨；而潜自彭泽顺流下，连陷建德、安庆。福王命总兵黄得功破之铜陵，梦庚退保九江。

　　本朝顺治二年闰六月，英亲王阿济格追剿流贼李自成至九江，梦庚率众迎降。及班师，梦庚入京陛见，赐宴午门内，隶汉军正黄旗。十月，疏言：『臣进京，祇带总兵卢光祖、李国英二员。其余如总兵张应祥、徐恩盛、郝效忠、金声桓、常登、徐勇、吴学礼、张应元、徐育贤，俱奉英亲王调发江西、湖广两处防剿；诚恐诸将在外踪迹未定、室家未安，讹惑之事不可不筹』。得旨：『张应祥等官兵，着该地方官安插妥当』。十二月，梦庚为其父请恤，部议以良玉死在梦庚未投诚先，既未效顺、又非死事封疆，例不准行；从之。

　　五年，追叙投诚功，授一等子爵。六年，随英亲王征大同叛镇姜瓖，攻左卫，克之。寻擢本旗汉军都统。

　　十一年，卒；赐祭葬，谥「庄敏」，从孙元荫袭。

　　－－见原书卷七十九「贰臣传」（乙）。

　　土国宝

　　土国宝，山西大同人；明总兵。本朝顺治元年，投诚，以原官录用。适内黄有土贼王鼎鋐、苏自兴、邓名扬等，国宝奉大名道张之俊檄，同署总兵王景剿擒之。

</div>
    <div class="pagination">
<a href="台湾文献清史列传选_page2.html">上一页</a><a href="台湾文献清史列传选.html">1</a><a href="台湾文献清史列传选_page2.html">2</a><span class="current-page">3</span><a href="台湾文献清史列传选_page4.html">4</a><a href="台湾文献清史列传选_page5.html">5</a><a href="台湾文献清史列传选_page6.html">6</a><a href="台湾文献清史列传选_page7.html">7</a><a href="台湾文献清史列传选_page8.html">8</a><span>...</span><a href="台湾文献清史列传选_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
