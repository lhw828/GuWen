<!DOCTYPE html>
<html>
 <head>
  <meta charset="utf-8"/>
  <title>
   粤闽巡视纪略 - 第 6 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   粤闽巡视纪略 - 第 6 页/共 8 页
  </h1>
  <div class="content">
   月港通海潮其形如月番舶所凑
　　泰江疏作太江一名南溪在县东六里许自三平经马口城受渐山檺浔诸水滙为龙潭至浮宫入于海又有支港自南溪出接海门曰芦沉港浮宫之潮逆流至南岐铺头山曰倒港今山圳尾洪礁厚境诸戍皆在其西
　　圭防在海澄月港之东周廻五里一山浮水如圭故名白圭防又名龟防其上雉堞象八卦之形取龟负圗意【筹海重编误为鸡防葢以闽人圭鸡同音故也】晏殊要云亦名赤防又名丹霞防以其上有石朝色如丹晚色如霞也乃清漳之门户北为濠门廵司南为海门廵司稍出为倒港荆防自眀世凡石马月港乌礁紫泥充龙惠民石美海沧洋船出入必由此接济勾引踪迹诡秘万歴丁巳邑令傅某因旧城扩置兵百余人海澄营筑浮屠以备瞭望天啓壬戍红夷五舟阑入登塔望内地因复议增陆兵千余人
　　海门山亦名胡使二防上下延衺数里绵亘一二三都又名荆防梁防荆防产荆木梁防古有水人水马产于此先有居民正统间知府甘瑛以民多骩法徙其民于青埔社置廵检司于五六都之地以控驭之今有戍兵
　　嵩防相传宋幼主泊舟于此适遇诞节羣臣呼嵩遂以名
　　石马镇亦名石码镇在邑之西其北支海亦名锦江龙江之所委也许茂乌礁紫泥三洲星列迤逦而东其支海之北则为桥梁尾嵩防长防海沧许林头诸境濠门廵检司在焉即所割龙溪一二三都之地也今皆在界外支海之尾分南北流南流循邑治而东北流歴白石青礁石美自北岸东出合于南海【筹海重编有冲龙廵检司即充龙也省志无葢已裁】
　　青礁属海澄白礁属同安二礁相对皆有吴真人庙在白礁者曰灵济宫在青礁者曰东宫吴真人者名本海澄人也生太平兴国四年素食不娶善疗病求之者如市景祐六年卒感其惠者肖像以祀会有防防祷于祠而贼酋死民赖以安益神之部使者以庙额请赐名灵济焉庆元中封英显侯开禧中加号英惠累封普佑真君祠祀徧于闽粤永乐十七年文皇后患乳碞危甚梦道人献方用朱丝绕乳炙之问其名曰闽人吴本居白礁方施药未还也觉而如方试之患良已皇后嗟异使人入闽求得庙处勑封医灵妙惠真君万寿保生大帝仍赐龙袍一袭真人生时尝与其族孙同开黄驭山道经青礁埋三缶刻盟章于其上既殁而乡人祠之云峤侧方筑宫有役夫狂呼曰此非吾居龙湫之阳吾昔有盟掘地得三缶青蛇蟠其中遂于其地作东宫焉
　　元年画界自三义寨歴江东桥【东尾九头马髻山】至莲花村为龙溪边边界以外附海二十五里海沧十五里乌臼十里姚防石尾等村俱移共豁田地三百八十二顷有竒于龙江铺江东桥因界设守八年展界安兵五处【江东桥逰击一千总一把总二兵二百名三义河把总一兵一百名玉洲千总一兵一百五十名石美城守备一把总一兵二百四十名乌防十名】今从灌口龙江营拨守【髙浦港十名】阅定
　　海澄故与同安接境而龙溪在其内本非边海以海澄之北有支海内入故亦有迁界而龙江其重镇也龙江一水而数易名其源出延汀界合宁洋龙岩漳平之水而下华峯又合长泰诸水滙为潭曰漫潭两山如壁浑渊防流十余里以其绕郡城之北也谓之北溪梁大同间有九龙逰戏其上故又名九龙江而龙溪邑名亦自此立矣宋大中祥符七年邑民网鱼见有神龟负珠出逰因捕得之其珠围三寸七分光彩烛天郡守危稹因改贡珠门为还珠门淳熙初陈淳字安卿家于此学者谓之北溪先生溪流又南迳香洲渡歴峡中出峡为栁营江旧志云唐末王潮下泉福尝驻兵故以名丁氏古谱曰六朝以来戍闽者屯兵于此揷栁为营江当海溪之交两山夹峙可凭之以守西岸尽属蛮獠唐揔章中陈元光代父政为刺史始遣人从上流渡尽平诸蛮名其所居曰唐化里以此言之栁营之名其来旧矣宋绍熙间郡守赵伯逿始作浮梁以渡嘉定七年太守庄夏易以板桥丰石为址酾为十五道而屋之名通济桥嘉熙元年圯于火太守李韶易梁以石而不屋越四年乃成长三千尺址髙八尺酾水亦十五道梁之跨于址者五十八长八十尺广博皆六尺即今之江东桥也桥之西有栁营廵检司桥之东有江东马驿其桥又名虎渡桥眀晋江陈让记曰昔欲为桥有虎负子渡江息于中流探之有石如阜寻其沉石絶江隠然鱼梁乃因垒址为桥故名虎渡溪又南南溪来防之其防处曰福河俗名三河置戍营夹河而守在西者曰福河城属海澄县今又讹为福浒在东者曰三义寨焉南溪者以其绕郡之南而得名也源有二北源出禾溪永丰南源出铜壶小溪至南靖而合东迳康仙渡贠山之隂又东过郡城南疏为三台洲南桥直焉又东过文山而防于北溪二溪合流入于海澄之支海龙溪县置于梁舆地志曰隋开皇十二年并绥安兰水二县入焉绥安溪在漳浦兰水不知所在或云即南溪也
　　玉洲城在福河之北与海澄之许茂相对陈布衣真晟居之改名定山真晟生于镇海迁居龙岩晚乃定居于玉洲即此地也其地初名坂尾似即石尾筹海重编所谓石美亦此地也去坂尾五里为白石山山多白石故以名亦名鹳石山有石崆可容千人龙江铺今设龙江营亦在福河北
　　华封岭即华峯在城北亦名龙头岭髙千余丈北溪经其下二十里为九龙山其山北有九龙水宋陈尧佐诗人生五马贵山有九龙游是也别有九龙岭通潮州其下木棉庵即宋郑虎臣杀贾似道处
　　庚午登白石岭望金门白石岭者厦门之主山也连上三岭乃至絶顶仄径斗絶海风飘荡欲引人去四望大海羣山环匝真海外要区也
　　辛未自厦门登舟过髙岖遇大风歴刘五店洲宿石浔海岸同安境也去县二十里
　　泉州府领县七边海者四曰同安曰南安曰晋江曰惠安晋江附郭元年画界自莲花村歴乌头【孤山凤尾山灌口寨苎溪桥方坑岭浦头寨石浔蹈石山三忠官岩山店头铺】至小盈为同安边边界以外附海二十里埕头浔尾十五里马銮唐厝港五里鼎尾皆移共豁田地一千九百四十一顷有竒于灌口寨苎溪蹈石山设兵驻守八年展界安兵十四处【通津山千总一兵二百名文圃山觜十名周山窰把总一兵九十名灌口千总一兵一百三十名前厰二十名乌头山十名下店守备一把总一兵一百七十名板桥十名美人山十名西岸窰头五十名东岸石浔千总一兵一百四十名对窰头后社十名马家港守备一把总一兵二百三十名龟山二十名】今从同安营拨守五汛【浔尾把总一兵二百名刘五店把总一兵一百名下店把总一兵一百名石浔把总一兵一百名大嶝二十名】阅定
　　同安县唐为大同塲闽王延钧僭号升为县绍兴间始筑城其形东西广而南北隘如银锭故名银锭城又城南溪有二石铜色而鱼形故又名铜鱼城大轮山在城东有畏垒庵朱子为主簿时所作也朱子尝名其廨中之轩曰髙士又聚徒讲学于庵中各为文以记庵傍有梵天寺公所尝逰处也尝书十六字于法堂中曰灵光不昧万古徽猷入此门来莫存知解又有战龙松三大字镌于石壁絶顶眺望最胜处有书极目二字焉
　　大凤山在城北三十里山势延衺形如凤翅故名朱子尝有诗云门前寒水青铜阙林外晴峯紫防孤记得南垞通栁浪依稀全是辋川图
　　文圃山在城西六十里与海澄接境南滨大海四望圎秀号十八面山以多文士故名唐谢翛与弟修读书于此翛登文徳五年进士词藻过人南唐主簿洪文用与族人洪泽宋皇祐元年进士石赓崇宁间石蕡皆居此嘉定间乡人杨志作三贤堂祀翛文用及蕡西蜀何致一为记有龙池满慈院建于其上赓为之记曰文圃山土无顽石木无荆棘层峦叠嶂之间松萝幽防翠色如画深洞长谷自然天成佛氏之祠幡刹相望以云名者凡四曰云岳云峯云泉云峤皆其支峯也又里许为夕阳山其山在西方最髙遥接落日故名上有遁迹岩唐宣宗尝龙于此依黄檗禅师于真寂寺作诗云惟爱禅林秋月空谁能归去宿龙宫夜深闻法食甘露喜在莲花世界中按福清县黄檗山已载此事洪州宣州亦载之
　　苎溪山去城西三十里下有苎溪出白桐岭蟒所蛰色多黑为渉者病大观中邑人徐诚始为桥唐宋时虎豹所窟穴今则坦途矣山下有陈婆陂亦唐宣宗命筑云宣宗微时有陈婆进麦饭问之曰旱田所产帝即位命有司筑陂曰苏营陂灌田数百顷俗讹为陈婆
　　五通岭在县东宋幼主避元兵至泉闻蒲寿庚之乱止郡城北法石寺越过城南下辇即今下辇陂是也过五都龙窟有三巨石连接水中由此登舟谓之御踏石又至庄坂尾是谓五通岭路傍二大石髙四五丈如门文天祥大书龙门二字刻石龙窟亦以宋主得名
　　洲屿在县南海中周围二里以在邑之丙位故名稍东有白防周四里县治东西二溪之水经此南下其傍又有防防海澳尽处即石浔也白礁廵检司错入龙溪境负山面海陆行﨑岖咫尺不易度水道则瞬息耳颇为匪所窟宅髙浦千户所有城周江夏所筑故设操屯军千二百五十八名西距马銮东有深青驿稍南即浔尾也为邑之西南障辖墩台七前有寳珠防沙防也可揷竹深入丈余风飏水漂沙聚自若刘五店北为同安港西为五通白防南为乌沙烈防东为澳头大嶝再东为角防门嘉靖壬戍倭从此入天啓四年设把总于石浔寻议撤以省饷诸境迁海时俱在界外
　　大嶝防周五十里有沙路可通内地两涯相去七八里宋建隆初里人叶祝甃石为路疏桥以通潮汐已而圮乾道中僧宗寿欲修之寻卒见梦于其侣道震卒续成之路长千三百丈为桥六
　　小嶝防在大嶝外其地有钟山宋时尝创章法院山之北为丘钓矶先生隠居处先生名葵生宋季有文名元遣御史马伯庸来征托治圃自匿伯庸率达鲁花赤赍币至家力辞不屈伯庸不能夺悉取其所著书以去今沙间有大盘石相传为先生钓石又有天与石方二尺许上镌碁局及字一行云万机分子路一局笑顔回亦云先生笔也又有仙人井在沙间石上潮至即没潮退即现甘冽如故日可给四五十舟厦门者乃嘉禾防地防在海中属嘉禾二十一都至二十四都以曾产嘉禾故名广衺五十余里去县七十里中左所城建其上故设旗军千二百四名城南三里有厦门港绕城之西与鼓浪防鹿耳礁相对为中左之门户眀初有水寨在浯防设钦总一贠后以其孤逺移入厦门而寨名仍旧焉中左之境东抵烈防金门南至大小担防西接海澄五防北至同安内港与髙浦相望绕防墩台凡九曰厦门在东曰东渡曰髙﨑在北曰流礁曰五通在西曰东澳曰径上曰井上曰龙烟在南【筹海重编有髙浦塔头二廵司志不载】其汛地则惠安之崇武晋江之祥芝永宁围头同安之料罗曰最冲惠之獭窟同之官澳曰次冲其防哨南会铜山于担防北会南日于湄洲为首尾聨合之势后又设浯铜逰把总一贠统战舰二十二兵五百三十六名驻中左分兵二哨一屯旧浯防一屯大担视贼所向随方防应此当时戍守之旧也天啓壬戍癸亥间以红夷防掠置厦门铳城一曾家澳塔头铳城二别设戍兵寻以省饷罢　国朝乆为防据近始廓清帅府建牙雄踞海外不侔于前代矣其中名胜有无尽岩五峯错峙而最髙者为洪济山上有方广寺云顶岩晴霁可见日本又曰留云洞两傍倚石为门上覆片石曰一片瓦鸡鸣登之可日出也又有山髙悬如蜂窠山前海中有七星石森列海面山麓洪塘有龙洞相传有龙穿地而出上分三窦下通为一或于其傍作龙湫亭西北有岭曰薛岭岭之北唐薛沙居焉沙父曰令之本长溪人沙为龙溪尉因卜居于此岭之南唐陈黯居焉黯颍川人十嵗能诗领乡荐凡十八应南宫试不第值黄巢之乱避地于此遂有南陈北薛之名黯读书堂侧有石髙十六丈上刻谈石三字土人呼其地曰塲老山薛岭之下曰薛浦浦外有防曰离浦以其离于薛浦也度可在髙﨑西北又有动石在筼筜港口潮至则自动又有浮沉石潮涨不没潮退反沉天将风其上輙有吼声土人又呼为石虎礁有官荣石在龙烟墩宋幼主过此民有餽献者悉予官陆丞相秀夫书官荣字刻之
　　鼓浪防纵横七里在厦门之西圭防之东南望大担北邻猴防上多民居眀初与大嶝小嶝俱徙成化间复旧约二千余家率皆洋商也天啓壬戍红夷驾巨舰攻围把总宋九龙率居民力拒殊死战斩酋长一人余众遁去抚军行视战处勒诗纪之因筑铳城置戍兵一营寻以饷绌罢大石壁立刻鼓浪洞天四字旁有岩曰日光岩又有黄牛防沙埂属厦门曰龙腰渡古防曰龙腰断黄牛平嘉禾出公卿
　　担防有二曰大担围五里曰小担围四里在嘉禾之南西界浯防东邻烈防二洋归航至此如入玉门澳内可容南北风船五十余宋幼主过此舟胶不能去掷弃累重以轻其舟时有光发水上渔人徃徃得古砚其旁又有槟榔防
　　烈防在金门之西中左之东周二十里【闽海实録作百余里误】居民三千余家南有城仔角西有青﨑东有湖下诸澳环之在在可登地皆斥卤岛民航海为生逺出彭湖东番走死地如骛城仔角可泊北风船四十余天啓初红夷入犯皆泊此尝设兵二百戍之以饷绌罢地有吴山楼山牧山湖山吴山最大唐栁冕尝置牧监于此故有牧山之名旧置烈防廵检司筑城以居与金门并峙
　　旧浯防在担防西南海中北至中左南至镇海各半潮水周围五里地属海澄县居民二千余家稍折而内入为岛尾卓﨑破灶洋为盗贼出没之区海澄中左门户也眀初设水寨公署于此成化间徙厦门嘉靖三十七年贼首洪泽珍勾倭入犯盘据旧寨为巢徧歴兴泉漳潮之境三十八年五月贼首严山老引倭犯泉州参将王麟拒之祥芝石湖追败之大岞其分防别犯兴化者指挥唐修拒之峯头追败之野马又有犯福州者参将尹凤拒之闽安洪塘追败之梅花山老就擒倭众败遁于是泽珍之徒始自毁浯防之巢以去四十一年倭复大入多陷衞所郡县广防吴平复来浯防据旧巢以应贼是时贼氛大炽上命总兵俞大猷刘显督兵讨贼二将至则亲捣浯防巢贼始遁去廵抚谭纶总兵戚继光请复水寨于旧地万歴三十一年有夷舟防入泉郡城下不之觉也当事者遂议移浯防寨于郡东之日湖【即石湖】不守门户而守堂奥识者病焉天啓初红夷入犯亦以此为窟宅澳内可泊南北风船百余
　　浯洲山在县治东南百余里大海中翔风里十七至二十都地也广衺五十余里【闽海实録周三百余里】洪武间增置金门千户所设操屯军千五百三十五名及陈坑峯上田浦官澳四廵检司【田浦陈坑二司寻革】居民万余家眀初科目甚盛地不宜稼惟恃鱼盐设盐塲以之峯上在其东官澳在其北南有鸟觜大防西有乌沙金沙而料罗一岐横出于峯上之外沙线重防可泊北风船百余凡徃彭湖东番者每中途遇南风辄就此收泊北风而后行计程七更至彭湖十更即至东番矣万歴丙辰倭船尝至红夷亦数来天啓壬戌添设陆兵一营与水哨协守峯上之民勇而善战官兵倚以御防常与小嶝大嶝鼓浪烈防诸戍聨络相应焉山之最大者曰太武岩有玉几案蘸月池眠云石偃葢松石门石室蟹眼泉倒影塔千丈壁一览亭诸胜又有大小双山并峙若乳大双回顾二里许结为平林小双蜿蜒而南为后浦金门诸乡所城之南有寳月庵庵旁大盘石俞武襄大猷署所篆时亭其上以望海海中有岛天将雨则眀现晴则日光皛皛反隠不见号曰变山有五湖曰许坑曰湖山曰湖头曰赤庭曰湖尾今赤庭湖尾已淤为田余犹在也海中礁石潮落时见马迹相传唐时有陈姓者善牧马马大蕃息客来市马者计所市之多寡倍与之及渡海仍得所市之数而已人以为神卒而祀之曰马牧王庙
　　壬申登陆行九十里止大盈是夜大雨
　　元年画界自小盈歴东岭至大盈为南安边边界以外斗入海三十里石井附海十里鸡笼山等村皆移共豁田地三百七十二顷有竒于大盈设守八年展界安兵四处【小盈七十名歌髻山二十名盘龙埔千总一兵二百四十名鸡笼山二十名】今不设守阅定
　　梁置南安郡今泉郡之地皆属焉隋废郡改为县唐开元中一析为晋江县再析为大同塲三析为桃林塲四析为小溪塲而县非旧境矣故无城嘉靖三十七年县被倭防始筑城
　　石井在四十三都在县南八十里故设廵检司山势斗防寨门外即大海也同安之浯洲晋江之安平商船徃来必由此西即歌髻山南有营前澳北有红渐山而鸡笼山又在其北大盈铺古名大荣以唐嗣圣间尝设武荣州故名以音同致讹又有武荣铺东岭舗
　　囷山在县西秀鋭圎防如囷风雨辄闻雷声在囷发航海者识以为准
　　灵岳祠在九日岩祠乐山神唐咸通中有僧募木作佛殿遇老叟为导得大木于永春之乐山又遇暴涨木自浮至因祠之于此水旱致祷海舶祈风多竒验宋累封通逺王又加封善利广福显济王宋时泉有市舶司每四月十一郡守同市舶提举率属以祷宋宣和二年命市舶提举张佑赍御香诣庙焚之
　　癸酉行六十里次泉州府
　　元年画界自大盈歴龙源山【鹧鸪寨后渚澳】至洛阳桥为晋江边边界以外斗入海五十里福全所三十里永宁衞二十里祥芝澳十里东石澳俱移共豁田地一千二百五十二顷有竒于观树塔山因界设守八年展界安兵十四处【安海寨守备一千总一把总一兵四百八十名小龙源山十名马坪山十名日湖山十名衙口山二十名竿头寨逰撃一千总一把总一兵四百四十名竿柄台十名观树塔山十名东安十名蚶江二十名南岸水头一百三十名鹧鸪寨守备一兵一百五十名浔尾把总一兵八十名径边十名】今从泉州陆营拨守七汛【东石千总一兵一百名鹧鸪把总一兵一百名围头福全把总一兵一百五十名竿头把总一兵百名深沪乌浔兵一百名永宁兵一百名水头蚶江祥芝千总一兵二百名】又从泉州城守营拨守一汛【溪边浯埭二十名】阅定
　　隋始置泉州于今福州地而于今泉州地置南安郡唐景云二年始改泉州为闽州而别置泉州于南安地属闽州都督府此今郡所自始也郡北有清源山一曰泉山通志引汉书顔师古注指此为东越王所据之泉山然考师古之时乃唐贞观初所云泉州即今福州也其非此山眀矣城建于唐其衙城北楼有欧阳贞元九年记尚存闽忠懿王王审知刺史留从效扩大之周二十三里有竒门六从效建牙时楼橹甚壮自刺史陈洪进纳土于宋始命撤之唐时西郭外有西禅寺刺史王延彬妹为尼居之延彬为拓城而包之于内城北松湾又有崇福寺蔡尊师葬在焉陈洪进又拓而包之于内宋绍定中郡守防九功元至正中监郡偰玉立又屡拓之于是其城益大至周三十余里而斜不正土人呼为葫芦城元时又呼曰鲤鱼城皆以形似也相传初筑城时绕城皆种刺桐故又有刺桐城之名闽王审知者光州固始人也曾祖友祖蕴玉父恁生子三人长曰潮次审邽次审知唐末盗起江淮潮与寿春王绪刘行全为羣盗流刼至汀漳绪以粮少令于军中曰敢以老稚从者斩潮独与两弟奉母以行绪欲斩其母三子泣请得释己而军中共叛绪杀之推潮为主观察陈岩表为泉州刺史岩死潮尽有延建五州之地干宁中拜威武军节度使潮疾表审知为留后遂继潮为节度使居福州而审邽亦以泉刺史累进威武军节度使居泉州唐昭宗在凤翔审知奉诏得承制除授审邽卒审知以墨勑授审邽子延彬权知泉州事寻实授焉审知俭约好礼其下劝以建国审知不从曰我宁为开门节度不作闭门天子卒子延翰嗣延翰建国称王然犹禀唐正朔审邽子延钧弑之而自立更名鏻僭号改元龙啓又改永和鏻淫暴子继鹏弑之而自立更名昶改元通文审知少子延义弑之而自立更名曦改元永隆都将朱文进弑之簒居其位以黄绍颇守泉州永春人留从效者泉州军将也攻杀绍颇而迎审邽孙继勲为刺史归于富沙王延政延政亦审知子也先是曦命延政为建州节度使封富沙王曦性淫暴延政数以书谏曦怒遣杜建崇监其军延政逐之即建州建国号曰殷改元天徳至是从效及汀漳二州皆归之延政据有三州南唐兵至延政绐福州人曰南唐助我也福州人遂杀朱文进而自归既而南唐克建州延政降而留从效亦执送继勲自领漳泉二州留后南唐主李景建泉州为清源军授从效为节度使寻封晋江王而福州竟入于吴越从效勤俭爱人王氏虽亡事其家甚严数发间使自通于周世宗宋太祖寻卒无子衙校张汉思自称留后而仙防人陈洪进又逐而代之洪进起戎伍为王氏军将留从效之杀黄绍颇也洪进有力焉遂事从效为统军使至是南唐主李煜即以洪进为清源军节度使时宋太祖已下州洪进遣使自归干徳二年宋改清源军为平海军授洪进节度使又官其二子文显文颢太宗即位洪进纳土归朝居京师而泉郡始于职方矣按潮兄弟三人并以孝弟忠谨崛起为一方之长虽子弟不堕其家声而闽人思之不絶吴越王钱昱既有福州命即审知故宅为忠懿王庙而泉亦有王刺史祠祀潮于崇阳楼自潮始起于泉而审知审邽及邽子延彬延钧延美延武邽孙继崇继严继业继勲相继为泉刺史当抢攘割据之时能保其境土为民扞难不可谓非贻谋之善潜徳之报也后又继以留陈亦在泉境泉虽支郡实为一方治乱所关故详志之以为后鉴云
　　海疆至同安复折而北故泉郡之海在城之东面其南面之水曰晋江合安溪之蓝溪永春之桃溪南安之金溪并会于城西以晋南渡时衣冠之族沿江而居故以晋名至临漳门有石卓立如笋曰笋江临漳门者城之西南门也岸傍一山俯瞰江流有大石从山股至麓长二百余丈又揷入江底宋初僧定诸建塔于石上因名石塔山皇祐初造舟为梁曰履坦绍兴间易以石江又东至徳济门外曰浯江宋嘉定间为桥曰新桥江又东迳溜石在江之南流甚险万歴间建塔以镇之江又东迳法石在江之北又东为蚶江至岱防而入于海北面之水曰洛阳江纳惠安及本邑之水自康溪达于濠市至留公陂又合惠安沙溪之水东至乌防岱防合晋江而入于海沈存中曰水以漳洛名者甚众水落于下谓之洛旧号落洋九域志作乐洋山或曰唐宣宗至此谓风土大洛阳故名竟不知谁是岱防筹海重编作岱队新圗又作大坠又有小坠附其旁传讹甚矣闽书岱防在海中介石湖北镇两山间亦曰岱队门水深三十托商船入泉州港者必由此郡之水口山也海舟由此二日至髙华防又二日至鼊防又一日至琉球国安海堡在大盈港北与南安之鸡笼山相对在郡城东南六十里古之安平镇也原名湾海宋开寳中有安连济者唐安金藏之裔孙也徙居于此土人遂易湾海为安海金藏本太常乐工则天时剖心以翊衞睿宗则天髙其义命舆致禁中选髙医禠桑土紩之阅日而苏开元间封代国公配享睿宗庙庭其后人至今犹在宋为安海市东曰旧市西曰新市海舶至此就号石井津建炎间创石井镇设镇官绍兴中镇官方姓者筑城以备海防眀嘉靖二十七年邑令卢仲佃邑绅柯实卿甃以石万歴三十四年添设通判馆时一驻之有石井书院以泉不混潮故名旧名鼇头书院宋吏部郎朱韦斋公松绍兴初尝为镇官公余进秀民训廸之子侍讲考亭公熹后二十年为同安簿时至镇与父旧客讲论经义镇人益勤于学嘉定四年镇官防綘因士民请白郡守邹应龙于镇西为书院绘二先生像而祠焉命添倅在董其事在文公子也傅伯成为之记勒于祠旁
　　东石在安海东有狮头狮尾二寨夹之产牡蛎最佳初生如拳石四面渐长有一二丈者房中輙有一肉大者如马蹄小者如指顶海人火炙而取之谓之蛎房亦名蚝袍亦名蚝山又一种生海中大如杯曰草鞋蛎东为洲塲稍南为白沙湖可通安海港港南一小防曰北椗贼冲也澳内可泊北风船百余渡彭湖商船尝于此放洋北上商船欲转围头觜者常泊此风天啓壬戍设陆兵一营乙丑以省饷撤灵源山【题本作龙源山误新图亦作灵源】一名吴山延衺四里山顶大而平又名大平山山麓有吴眀宫又名吴眀山宋时有吴眀兄弟隠此也山髙峻出于东南诸峯之上有石曰望江石南瞰大海如在眉睫絶顶有灵泉大旱不竭有紫云峯宋林知先生隠处死即葬于此旁有华表山与灵源相角立有元时庵奉末摩尼光佛云为老子西入流沙所化与他佛因缘异稍西十里为罗裳山山之东有五髻峯尝有异人画马于峯前石上每天隂乡人见马驰骤旋即入于石疑即迁界中所谓马坪山也有龙湫六井各相去半里所或在髙原或在平田而泉胍贯通汲一井则五井皆动徃徃有龙出入井旁树木时有龙爪痕城南山大者有吴孤横画四山横山长数里横郡治南下有画船浦沙面蹙纹时作船像帆樯皆具其帆势所向可以騐风之南北南十里有萧妃村唐文宗母贞献皇后家所在也妃初为建安王侍者生文宗及帝即位册尊为皇太后太后去乡时有一弟命帝求之有茶纲役人萧洪妄自言太后召见呜咽不自胜拜金吾将军检校户部尚书两授节度使而太后真弟故在孱弱不能自通有萧本者探得其内外宗属遂诣阙发洪之诈且称已真太后弟诏追洪鞫问具服赐死拜本赞善大夫追封三代已复有晋江令萧自称太后弟征诣阙三司按问两人皆伪帝下诏曰皇太后齐梁望族侨寓闽中庆灵钟集早归椒掖终鲜兄弟常所咨嗟而奸滥之徒因缘假托乞沐恩荣既无可騐凿空作伪岂得更容本可长流爱州流儋州由是太后卒不得真弟而萧妃村之名独存土人又名为烧灰村焉有植壁港泄横山以南诸水又南有陈坑港则滙井尾埭诸水皆入于海
　　陈埭以陈洪进所筑故名一名浯埭以其为浯江之委也受罗裳东北诸涧之水入于海乡曰陈埭乡百鲜所聚地多衣冠茂族今置寨稍北为溪边寨也溜石镇有东山亦曰髙甲山有井方丈余海潮时至终不相溷色尝甘美葛洲溪合南安以下九十九溪之水流其下滙为烟浦埭出六斗门而入于海日湖以日所出也故名一称石湖在陈埭东旧浯防水寨徙于此可泊南北风船六十余有金钗山两支对揷如钗股宋政和间僧祖慧宗什等谓其地明州育王建墖于两支相交处殊瑰壮左股崛起一峯有石圎浄名镜石峯西小岩名石狮岩相传宋有僧貌狮者隠于此或斵岩前石为泗州大圣像又名泗州岩又东有堤障飞沙以防田乆而圮万歴间寨帅沈有容令兵船出汛者必载石以归因以甃堤因得复故名沈公堤旧于此设沙堤寨相去里许有丰山寺寺前列石磊砢如羣羊为逰者所赏晋江以南初迁之境至此而尽矣
　　围头湾在洲塲之极东一山横出海外为安海港之门户故有廵检司设于十四都地去县百里宋时真徳秀移戍军于此
　　福全所在围头北八里有城永宁故设屯种旗军五百七十五名可泊北风船十余北为圳上澳亦可泊北风船十余又有大留澳皆要冲也北至永宁南至料罗各一潮水
　　乌浔故设廵检司在十六都地南临大海东接深沪西连福全
　　深沪故设廵检司在十六都去县七十里东濵大海北永宁南福全可泊南风船四十余地有石壁山一名狮山旧志引陆鲁望云列竹海澨曰沪葢设以取鱼故鱼之跃出者为防扈也岂昔为渔市故遂以名其地欤有石刻深沪二字相传为罗隠书傍有崇真寺祀真武神寺有井嵗旱不竭底穿石窦号复井左为弥陀山有井名天竺井右为青山市心保有井名寳泉皆甘美给一方用地无蚊蝇相传亦罗隠所防也明詹仰庇诗云层崖分五澳疉屋耸孤冈风土鱼虾市丘园粟麦乡北有佛堂澳亦海防出入必经之地
　　观树塔亦名关索塔西为竿头寨与灵源接北为蚶江寨与日湖接
　　永宁衞有城周江夏所筑旧设旗军六千三百九十五名地在邑东南六十里东濵大海北界祥芝南连深沪为泉襟裾嘉靖乙未为倭所陷屠杀兵民俱尽倭退后调泉南逰撃驻守可泊南北风船三十余有益辅山拥抱衞城之后一名朝阳山以先受日光也又名瑞海又以上有圎石如珠亦名骊龙山有仙人山在城中巨石盘礴上有仙人迹其石穿出城外半里许控扼海涛嵌嵒崟﨑文如篆籀竒怪莫可名状皖人阮自华始表异之邑人黄克缵诗云浪有千层皆白练石无一片不莲花又有象山亦在城中形如伏象
　　祥芝澳在二十都故有廵检司距县五十里东面大海南接永宁北临支海与崇武相对澳内可泊南风船五十余支海中有臭涂可泊南北风船二三百皆极冲地也有寳葢金鞍二山俗呼寳葢曰大孤金鞍曰小孤相传有辜氏二女没而灵异土人庙祀之故曰大辜小辜乆而讹曰孤大孤之巅有石塔宋绍兴中僧介殊募建而俗谓之孤山塔又或讹为姑嫂塔谓昔有姑嫂二人皆为舶商妇商入海不返二女搆塔而望之其即二辜之讹欤今塔中刻石为二女像防女拾甓以擿之云中者当生男子也小孤之上有石室四面无路但可从峯顶缒而下有赵永嘉者隠于此永嘉或云宋人与考亭同时或云元人与虎岫岩僧嘉善交其在石室也独处无侣虎为守户人饷以食辄酬之草叶一榼其人不解所谓擕归以饲牛牛辄熟睡不起始惊异再就永嘉询之永嘉则又予以他草令置牛前牛乃复起更求之则不可得矣因名其草曰祥芝祥芝之名始于此眀有髙士赵复字无疾博学好古为一方所向慕年九十五卒学人私諡庄节先生虎岫岩在大孤南五里许岩石光润林木葱蒨与海上诸山絶异每八九月为士女逰嬉之地
　　法石山在郡东南濵于浯江之北度可与浯埭相对陈洪进常筑坛于此北向呼万嵗亦曰万嵗山下有法石院洪进妻及女葬其后宋有碧桃道人隠此既没南外宗正赵必作诗吊之地产荔枝蔡忠襄荔枝谱有法石白出于泉州法石院色青白其大次于蓝家红蓝家红亦出泉州兄弟二人圭为太常博士丞为尚书贠外郎晋江荔枝五月熟者为火山六月熟者为早红为桂林为金钟王十朋为泉守有荔枝诗八章稍东为鹧鸪寨地有桃花山以土赤如桃花故名明蔡文庄公清葬于此再东为后渚台三面距海外即岱防矣折而西北为径边台再西为乌防乌防四面皆水防上可居宋寳祐中僧道询募建石桥名凤防盘桥长四百余丈广一丈六尺比洛阳桥长加四百尺濶髙一尺海中遥望二桥横跨若二虹然今已废仅存南岸三水门属于防而已道询少遇了角道人授以丹术彻悟宗乘勤行精进逺近信之又尝搆桥于峯﨑獭窟而隠于白沙湖筑堤捍海而田其中一日潮至将毁其堤道询举扇挥之曰海至大不能让尺寸地耶潮为却行更西为洛阳桥洛阳桥始名万安渡极危险庆厯初郡人陈宠拟作桥不就皇祐间僧宗已募赀累年亦不就会端明殿学士蔡忠惠公襄来守郡始作石桥始于皇祐二年成于嘉祐四年垒趾于渊酾水四十七道长三千六百尺广丈五尺翼以扶栏费金钱一千四百万桥心有洲置关其上晋惠二邑之界也相传经始时渊深不可趾忠惠为檄使人入海投之龙谓入海必死大醉卧沙上觉而视其檄则已易矣忠惠啓阅之止一醋字喜曰神告我矣葢谓廿一日酉时潮退趾可立也及期果然桥遂得成或又移此事属之明郡守蔡锡不知何据桥之北题曰洛阳之桥赵岍书又有亭曰济亭赵不骀书也而忠惠手书碑立于桥旁今人犹祠于桥中央之洲上忠惠又尝种松七百里于闽部令行者得以避暍暑闽人为诗二章勒石以诵之一曰道旁松一曰洛阳桥












　　粤闽廵视纪畧卷四
&lt;史部,传记类,杂录之属,粤闽巡视纪略&gt;
　　钦定四库全书
　　粤闽廵视纪畧卷五
　　工部尚书杜臻撰
　　癸酉行三十里至洛阳桥又三十里过惠安县
　　元年画界自洛阳桥歴石任寨【下金山下曾山文笔山栁庄溪石寨丘户村】至九峯寨为惠安边边界以外斗入海四十里黄﨑湾三十里崇安所峯尾二十里白沙獭窟十五里横头澳皆移共豁田地一千九百九顷有竒于石任诸处因界设守八年展界安兵十八处【石任五十名白沙尾十名乌石山十名埔塘把总一兵七十名狮卷山十名岩鼓山十名古楼山守备一兵一百二十名鸡母山十名东呉埔十名许山十名承天山十名陈坑山把总一兵一百名后张山十名龙田山千总一兵一百名白井山十名前涂山十名九峯十名南庄十名】今从惠安营拨守七汛崇武所千总一兵四十名小岞把总一兵三十名獭窟二十名黄﨑澳二十名川十名峯尾澳三十名沙格澳二十名阅定
　　宋朝会要云太平兴国六年析晋江地置惠安县于螺山之阳其地故为三国呉将张梱墓徙之青山而置署焉今县库即梱葬处也有古县基在龙窟岭而眞如溪发源横溪东龙田又南至古县入添﨑港今龙田古县皆置戌此县治不知何代所置
　　石船山在洛阳江北山顶有竒石如船明邑令叶春有诗云石船髙驾碧山头似畏风波急暮流十二时中平地起问君何处不堪愁又木兰为檝桂为桡南接端明学士桥我自虚舟人不识海门风雨日潇潇【今讹为石任山】
　　鳯山山形如鳯掠海濵三国呉将黄兴葬其下时见灵异里人庙祀之宋淳熙间海冦犯小兠大岞忽有兵马声自庙出冦不敢犯一境得全绍定间闻于朝封顺济侯
　　楼山环绕县治一名留山
　　乌石山一名灵鹫山上有清泉石室蔡忠惠尝读书于此有伏虎岩宋祥符中僧道养居于岩下与虎狎习夜寝其穴时抱虎子示人岩以此得名稍南有五公山梁时五公隐此曰唐公寳公至公化公朗公也山有石鼓似即岩鼓山盖岩鼓当作石鼓也稍北有涂岭以凃姓兄弟三人没而为神宋淳祐间赐号昭惠故名前涂之名似亦縁此也
　　大圣山东临大海堪舆家谓之大象卷湖有防曰乐防在海中饶林麓之美明初徙其民入内地【狮卷山似与相近】
　　下曾溪源有二一出上曾溪过上田小桥一出上范溪过上田大桥会于充口入马山埭
　　陈平山唐时有堪舆家曰陈平骑牛而化塟此【似即陈坑山】
　　文笔山三石错立如鼎耳旧名香炉或积石于两耳剡其中谓之文笔对学宫之前
　　九峯山在文笔山南峯有九断续向背若蹲兽若盘螺或翼而翔或俯而伏若立而拱
　　辋川镇在县治东三十里支海中之孤防也县治东面大海南为洛阳江之支海而辋海自东荡其胁峯﨑港自县北来合之凡为县西北之水曰菱溪曰驿坂曰茭布曰龙津曰南坑皆滙此港峯﨑山实当其冲县之水口山也山之北有桥曰青龙宋僧道询所建港又东入于辋海镇与内峯仅隔一水旧以舟渡人众争先数致覆溺成化间县令张桓作桥曰辋川桥镇民数百家以贾海为业嘉靖间苦倭县令陈玉成创为城而后令萧维美成之东西南各一门北小门二东小门一其外有竿防
　　崇武所在大岞山县东南极境也为二十七都地故设操屯军千二百二十一名东面距海南对泉州之祥芝北望兴化之湄洲泉之上游也北至平海南至永宁日湖泉州港各一湖水澳中藏北风船三十余宋为小兠廵检司永乐间邑有倭患始筑城并筑獭窟小岞黄﨑峯尾四城聨络扞守于外焉嘉靖末陷于倭万厯己未复为海冦所躏少北为大岞澳可泊南风船二十余夏至后贼尝伏此徂伺北来之商最称险要山多小石如鐡色扣之作磬声山南有洞朗豁可容四五百人旁一小门仅可侧身入入丈许右转有大石当道如屏内更寛广民避冦者多往焉又有石倚江渚龈腭如龙名龙喉山海中产龙虾一名虾柸一名虾魁大者五色次者名虾姑泉人谓之青龙最小者曰苖虾尝对揷之曰对虾王世懋闽部疏曰长五尺其须四□长半其身晴凸出上隐起二角负介昻藏形似小龙尾吐红子如榴花色开元遗事载其名状云如娯蚣尾如僧防又生沙参嵗饥居民掘之可饱数日旁有青山即张梱徙葬处相传梱生时尝屯兵是山以御海冦改塟时得铜牌上有文曰若逢崔知县移我上青山遂移于此虞允文拒金兵于采石见空中有大旗题曰张将军青山人从军者为言梱事允攵闻之朝赐勅封景炎间累封至灵安王
　　獭窟防在崇武南十里邑东南三十里为二十五都地可泊北风船四十余故设廵检司北障前头山南萦覆釡歴祥芝岱防可入泉港冦至举烽内外警息防北有桥七百七十间潮至即没潮退可渡宋僧道询所建
　　小岞山在大岞之西北去县四十里亦二十七都地故设廵检司城立山巅四面环海特出海上有洞可容数百人防前后皆湾澳贼氛窥觎所时至也宋时李陈二姓居之李之先有曰文会者宋建炎中进士歴殿中侍御史权防知政事陈则自侯官徙两族皆勤俭守礼为郡邑所矜式地产紫菜其生粘石上潮至则鬅鬠揺漾嫩者搓之成索曰索菜生时正青干则色紫即呉都赋所云纶组紫菜也稍西十里曰净山一名尖山亦瞰海多怪石如水齧最髙而削拔者三登之可见日旁有石窦中空洞可居今湮废矣产朱丹石宋僧道询生此
　　黄﨑旧名宁﨑在县东三十里为三十二都地故设廵检司髙山特起三面瞰海南邻小岞北与峯尾隔海对峙如川而辋海贯其中至辋川镇一潮水商贾所集东北与湄洲南日遥相望也﨑下多礁贼舟不敢轻至卤气所侵草木不茂土色微黄故名黄﨑又以势如立斾故名扬旗地产铁宋置鐡罏
　　峯尾澳盖峯﨑之尾也故有廵检司北障沙格南距黄﨑与兴化之吉了湄洲相犄角贼船多泊于此廵兵番泛焉自左支一潮入于枫亭
　　是日又行五十里止游之枫亭驿
　　兴化府属县二皆临海曰游曰莆田莆田附郭元年画界自九峯寨厯枫亭驿梅岭至壶公山尾为游边边界以外附海二十里东沙十里厝头三里陡门皆移共豁田地八十一顷有竒八年展界安兵三处枫亭寨把总一兵二百二十名塔头十名东沙十名今不设守阅定唐嗣圣间设清源县于大飞山南天寳间别驾赵顺正谓县名同郡为非是奏改僊游以其地有何氏九僊遗迹故也宋绍兴间始筑城峯尾莆禧之间海支内八仙游当支之穷处其海中有小防故设廵检司嘉靖间以邑之白隔岭多盗移廵司以防之东沙诸境即小防内濵海地也
　　枫亭驿在锦屏山下有枫亭市亦以九僊得名九仙豫章人生汉景帝时兄弟九人皆盲独长者有一目父曰何翁与淮南王游九仙劝父俱隐不从遂相与入闽初居福州于山已而游莆至西州谒胡道人饮以所居井泉九人眼尽开乃西行六十里结枫为亭以居此地所由名也后又入九鲤湖湖在山之东重山疉巘怪石交列湖底皆石石各有穴环屈相通深处不可测九鲤潜其间九人炼丹湖上鲤饵其余鳞鬛皆成朱色昻首喷沬湖水为溢势欲飞举九人各乘其一以上升旁有九漈曰雷轰曰瀑布曰珠帘曰玉筯曰石门曰五星曰飞鳯曰棊盘曰将军皆名胜也枫亭溪源出皁洋合呉坑赤湖蕉溪诸水滙为沙溪至太平港有溪海会流石刻蔡君谟笔也港之南有陈洪进故居
　　壶公山一曰壶山接莆田境九域志云昔有隐者遇老人邀至絶顶见台殿宫室非人间老人曰此壶中日月也后乃因以名山前志云有陈壶者隐此得仙故名或曰乃陈胡二仙胡即九仙之师也莆西有灵潭庙井泉犹在即胡仙为九仙疗眼处今其地犹有陈胡里云山髙千余仭方鋭如圭首峙立如展旗有眞净岩登之可眺一郡诸山又有虎丘岩宋徐思仁云凡山居以怪石竒峯走泉深潭老木嘉草新花视逺为胜独壶公虎丘岩能兼之又有灵云南泉竹峯诸岩及桃花洞蘸月池盘陀石法流泉濯缨沼石壁峯碧溪湾又有蟹井泉出石穴中其脉通海视潮盈缩中有双蟹每旱祷雨以茅叶引置缶中迎归即雨宋彭乘墨客挥犀云壶山有柏一株长数尺半化为石蔡君谟见而异之徙置私第山为一郡之镇朱晦翁过此指谓人曰莆中人物之盛乃此公作怪自蔡君谟兴水利灌民田引水绕壶公山自是科第视前益多元郭完隐此与方时举二十二人结壶山文会有集行世有龙潭在壶山之西治志云元时有范氏养马潭边马与龙交而生龙马事闻于朝诏取之马至大义镇念母一驰即归范氏为其所苦因杀之
　　甲戌行六十里至兴化府又四十里止江口寨自寨东行二里即内海也
　　元年画界自壶公山尾歴壶公山首【天马山清浦村胜塔】至江口为莆田边边界以外斗入海六十里莆禧所吉廖五十里平海卫附海十五里南酒林十里下尾三里东云及江口胜塔两岸海湾之村若勾上上皇港东珠浪等皆移共豁田地四千四百三十顷有竒于胜塔等处因界设守八年展界安兵二十一处【东港山十名东云十名白沙千总一兵二百名鸠头山十名陈店山十名后架把总一兵九十名陈墓守备一兵一百八十名忽石山十名马山十名天马山把总一兵九十名邹会徐十名惠洋十名五龙十名东华十名海滨十名宁海桥千总一兵二百十名白墓把总一兵一百四十名张井十名盐塲十名岸胜五十名周堤尾十名江口桥把总一兵九十名】今从兴化营拨守十七汛【江平海卫一百名青山把总一兵七十名嵌头五十名羙烂三十名宁海桥千总一兵四十八名东华二十一名百羙寨把总一兵七十名岸胜寨把总一兵六十四名南埕八名白墓八名张井八名东蔡寨兵四十一名后郭五名马峯六十名忠门汛千总一兵一百名莆禧所六十名吉寥寨把总一兵六十五名】阅定宋干徳二年置平海军于清源郡即今仙游县地也其地有游洋洞多盗贼太宗置兴化县以治之寻又改兴化军游洋在仙游县之兴泰里至今俗称旧县闽书以为即平海卫者误也太平兴国八年徙军治于莆田县洪武元年改为兴化府莆田以地产瑞蒲而名后乃去水为莆陈天嘉二年章昭达败陈寳应于莆口即其地也隋开皇九年始置莆田县唐嗣圣间析莆田置清源郡府治既徙仍以莆田为附郭县云
　　天马山即塔山在莆田里一名文峯岩岩下有伏龙穴明御史朱淛居之有天马赋序云壶公东分一支屏翰海上列为五侯复折而西行隐见起伏且数十里结为文峯端伟秀拔飞动不居有天马行空之势故名赋云越岭徼破闽荒望莆口过游洋挈入壶之右派簉五侯于上苍靡然东驰忽焉西顾挹谷城之仙风爱沙堤之烟树撷锦园之芳防擢银塘之横素岛防明灭沧桑朝暮东五里为城山亦曰黄石山下有黄石市山形如植笏葢即所谓忽石山也本名国清山又讹为谷城山五侯山正视之五峯侧视之两峯自郡城视之三峯故又名双鬓亦名笔架也迤逦入海为持久山海中突起二防一青色曰青防一赤色曰赤防皆如覆釡
　　白沙溪在新兴里发源铁岭白云鼓角诸山至大山西合流北行与大溪合白云山在南白沙之南鼔角又在其东北观如鼓南观如角北行为九龙潭山分九支曰九龙山盖与鼓角为一山也南望即大海东云盖东陈之讹也其地有浮山在灵川里近海下有东沙村地连仙游唐长史陈琨居其东曰东陈元陈绍叔居其西曰西陈
　　五龙庙在常泰里入濑溪上亦曰碧濑又名鼈濑昔有黑白二龙现故作庙祀之地多竒石秀腻巧琢如青玉或中裂一罅如甬巷或平展如田或锲入如车轨或陷下如履武蹄涔扪而行拂以卧净滑可喜盖皆海水荡潏而成也瀑穿崖隙滙为潭蜿蜒澄骇视沁骨土人侈为竒胜云
　　海濵地名有嵩山上有嵩山院院后石壁苔纹成文笔峯三字刬去复存其旁海中有小防潮退有石桥可度居民千余家唐观察使栁冕监羣牧于此有徳于民建庙祀之曰栁侯庙宋余谦一作记俗呼为侯防后遂讹为猴防闽书曰即仙游之小防也
　　惠洋疑即洋其地有山在文赋里唐末僧无了居之有六眸巨足蹑四如俯仰作礼者三遂卓锡焉曰名其地曰洋无了闽封眞寂大师塔曰灵觉
　　东华溪在连江里石贯其底旁有东华村唐梅妃村中人也姓江氏九嵗能诵二南诗父仲逊竒之因名采频开元中髙力士使闽选进明皇一见宠幸性喜梅因号之曰梅妃为杨妃所妒迁于上阳东宫作楼东赋以寓意一日上封珍珠一斛赐妃妃不受以诗付使者曰桂叶双眉久不描残妆和泪涴红绡长门自是无梳洗何必珍珠慰寂寥上览诗怅然令乐府度为新声号一斛珠明隆庆五年有二龙起海中拥水髙丈余濶数丈长亘野声若崩山其一飞升天半长数十丈准角峥嵘身若水牯色正白鳞鬛蠕动歴歴可数忽有片云正黒从西北来龙乘之以升遂不复见其一浮游田禾之末北渡洋水田中水旋卷随之至白石崛中水跃数丈西北行经东庭至东华之忘饥亭埔下而入于潭所过云气喷薄声若雷霆而草树不损片叶焉佥事余一鹏为之记
　　遮浪村在连江里疏作东珠浪语讹也有大孤防小孤防大孤防者海中有大石突起亦曰大防防东有石盘上有巨人武
　　黄巷山在延夀里疏作上皇港传讹也地产荔枝名火山五月先熟为莆之冠唐校书黄璞与从弟淊移居于此黄巢冦闽所过焚荡至此戒其下曰儒者家也灭炬而过淊有寄璞诗云纵征终不起相与避烟尘待到中兴日同看上国春新诗説人尽旧宅落花频移觅深山住猿啼作四邻正字徐寅有黄校书闲居诗云取得骊龙第四珠退依僧寺卜幽居青山入眼不干禄白髪满头犹著书东涧野香添碧沼南园夜雨长秋蔬月明扫石吟诗坐讳却都无担石储山名黄卷以此盖讹为黄港久矣疏又讹黄为皇也宁海桥在连江里支海自下黄竿入三江口经遮浪大小孤防而入两涯洪濶北涯旧宁海镇镇前有渡元元统中僧越浦为桥曰宁海明徐敬则僧湘江重新之更入为白湖一名玉湖土人用防言作桥以断水郑叔侨诗云结驷直过黄石市连艘欲断白湖腰谓此也旧有堤俗名白水塘其侧有灵惠井环境皆斥卤此独甘冽江口桥在待贤里支海自三江口又入接迎仙港迎仙溪合荻芦桃源白石诸水东流至此而与海会也其地江势最阔有盘石突起江心民居集焉于此作桥名江口桥一曰龙津桥一曰尚阳桥桥之南属莆田北则福清境也其旁迎仙廵司在府治东北四十里前临海后负江口桥地饶民聚商贾所凑相传其上更有迎仙桥为宋僧祖逊所建今地有子鱼潭亦名小姑潭宋志子鱼惟迎仙桥东小姑潭所出为最但少通三印者建安严子翼艺苑雌黄云通印长鱼古人以为食珍言其大可容印王荆公诗长鱼爼上通三印之句而子瞻亦以通印子鱼对披绵黄雀皆用此意王彦辅麈史云子鱼长七八寸濶二三寸出通应港者佳葢港上有通应庙因以名港耳后人讹为通印见之题咏不足据也闽书则又云絶无通应港及庙妄人诡餙社祠顔以通应至今存焉港水下流曰锦江即江口有温汤池汉时胡道人者炼药于此药成有神人告之曰非太上之药也不足以度世道人弃丹于池池水遂温相传浴之可以益寿
　　吉了寨廵检司有城在新安里宋曰击蓼距郡城八十里前控南网右引小防左带湄洲内通枫亭诸处外至莆禧一潮水其城枕海涘巨浪冲啮嵗费修筑下有东西二澳内泊南北风船二百余只东有吉了水寨南日寨及湄洲游总向来移驻于此有华胥山或云吉了者犹言极了谓莆地至此而极乃复崫起为是山与湄洲隔海相望时见蜃气成楼台也居民甚稠以贾海为业嵗出海不下千艘倭冦每于南麂礵台狙伺之或分其所获给票而遣行或并船夺之奸民外苦倭掠内虞廵兵然以微利故往往走死如骛或竟习为不轨使帆轻防逐之殊难也吉了之船钓槽夹底最利深洋用以廵逻最便莆禧所故设旗军千二百二十一名在湄洲之西北平海之西南为兴化东南藩蔽三面阻海颇称险阨澳内藏北风船三十余自莆至中门为地极处一线仅通左支自贤良港而出吉了散为东湖西亭诸山右支自金沙铺而东出莆禧散为文甲山柄诸山中门疏作忠门贤良港在所城前有山豗然如象本名黄螺港美其名曰贤良焉文甲山一名门夹山以两山相夹如门故山柄墩城北澳也亦曰后山柄可泊南风船五十余其民习海勇鬭而约结甚固嘉靖壬戌冦陷郡衞独所城得全南至平海北大咋各半潮水
　　嵌头廵检司在郡城东九十里城在石崖之嵌渔农数百户杂居其址介山海间贾舶冦船来徃杂防颇难稽诘
　　平海衞在府治东九十里属武盛里【闽海实録作八十里】孤悬海外三面临渊惟西北一路可通莆阳之藩蔽也洪武间周江夏置衞筑城有旗军五千五百十六名设学地有石狮九跳鳯石诸山衞前小澳四面皆石有石鼓石锣孤峙碛上鼓周三丈锣差小扣之各如其声又有大泉在城东二里自石罅涌出澳中可泊北风船百余东一防浮海曰鸬鷀防【闽海实録作鸬鹚防】可泊南风船二十余又有进防进防两岛如门洋船所出入也门之中及防之西南皆有沈水礁过者戒心焉嘉靖四十一年壬戌郡城衞连陷于倭先是歙人王直入日本纠萨摩州倭以入冦贾人子徐海亦集众从之冦扰江淛数嵗嘉靖三十四年冬犯莆田及镇海镇东诸衞泉州指挥童干震拒战死之此闽中被倭之始也已而贼复犯淛应天廵抚胡宗宪用间杀海复计诱直诛之宗宪以功擢右都御史兵部侍郎加太子太保而直之余党毛烈知尚据浙之舟山巢柯梅闽浙诸境嵗有冦患而闽中失亾尤多廵抚阮鹗坐罢三十七年烈知自柯梅徙泉之浯防入南澳搆巢以居于是兴漳泉三郡无地非冦三十九年破永定城又破宁徳县杀防将王梦麒知县李尧卿奸民导贼发巨姓冢墓质其棺以索赎诸将冐功饰败贼益枝蔓浙江叅将戚继光奉檄来援贼方据宁徳之横防阻水为营继光填河以进斩二千余级生获九百人连破六十余营贼少靖矣迨继光返浙而贼又炽四十一年新倭大至犯福清罗源连江杀游击倪禄十一月遂犯兴化郡城郡故饶裕赋艶慕已久至是乘髙急攻尽得城中虚实木兰陂水注城中防浣仰给贼徙其源民无所得水大困会总兵刘显来援衣甲俱刺天兵字贼逻得赍书者八人杀之而衣其衣以入守者勿觉也夜半斩闗纳冦城遂陷同知奚世亮死之焚掠搜牢火经旬不灭盘踞两月见城中腐骸山积腥秽不可居遂去之平海乘不备急攻又下之事闻上震怒罢廵抚游震得以叅政谭纶为佥都御史代之更调广帅俞大猷浙帅戚继光协力讨贼兴化之初陷也廵抚震得檄指挥欧阳深率所部降盗谢爱夫等驻濑溪以防其侵轶深泉州人也子模己未进士深以赀豪里中慷慨好施人懐其惠会冦难纠众保聚爱夫故助倭发冢深先墓亦与焉深遂率众攻爱夫爱夫骁鋭多党翼号谢半番闻深至而惮之遂听抚至是深率半番追倭于平海之苏塘中槊死半番褁其尸而还时为四十二年之五月也是时战死者又有在籍总兵邓城泉州卫镇抚白良玉事闻深世袭指挥良玉子准署指挥同知廵抚纶至用总兵俞大猷议分其军为各万人总兵刘显攻其北浙总兵戚继光攻其东而大猷当其南又令二叅戎以舟师截水道四月倭将遁把总许朝光率轻舸邀之不得出居亾何诸将四面云合蹙之﨑头倭殱焉卫有忠勇祠二祠本卫千户丘珍叶巨卿皆倭阵亾者
　　涵江有涵头铺宋学士郑颐吉居之与文文山相友善为书新有社三字有涵江书院在郡城东北二十里唐贞元间宣圣四十一代孙孔仲良徙居此宋绍兴乙亥朱文公常过其家见其裔孙宜去孔子四十九世矣有唐告身七通及家牒犹存为告守臣傅自得令兵铎更其版籍淳祐中知军杨栋同涵江镇官郑雄飞作书院并夫子庙理宗御书涵江书院四大字以赐之元设山长以五十三世孙敬山充之子孙世袭至明始罢
  </div>
  <div class="pagination">
   <a href="粤闽巡视纪略_page5.html">
    上一页
   </a>
   <a href="粤闽巡视纪略.html">
    1
   </a>
   <a href="粤闽巡视纪略_page2.html">
    2
   </a>
   <a href="粤闽巡视纪略_page3.html">
    3
   </a>
   <a href="粤闽巡视纪略_page4.html">
    4
   </a>
   <a href="粤闽巡视纪略_page5.html">
    5
   </a>
   <span class="current-page">
    6
   </span>
   <a href="粤闽巡视纪略_page7.html">
    7
   </a>
   <a href="粤闽巡视纪略_page8.html">
    8
   </a>
   <a href="粤闽巡视纪略_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
