<!DOCTYPE html>
<html>
<head>
    <meta charset="UTF-8">
    <title>殿阁词林记 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>殿阁词林记 - 第 1 页/共 8 页</h1>
    <div class="content">《四库全书 殿阁词林记》　上　（明）廖道南 撰
　　钦定四库全书
史部七
殿阁词林记
传记类三
总録之属
提要
臣等谨按殿阁词林记二十二巻明廖道南撰道南有楚纪已著录道南自正徳辛已改庻吉士由编修厯官侍讲学士在词垣最久娴习掌故因集词林殿阁宫坊台省诸臣旧事分类记载以成是编其例凡仕至华盖武英诸殿者曰殿学文渊东阁者曰阁学兼六馆者曰馆学晋詹事者曰宫学属春坊者曰坊学属宏文者亦曰馆学典成均者曰廱学升本院者曰卿学有节义者曰赠学擅书翰者曰艺学终始本院者曰院学大概仿列传之例悉载其官阶恩遇而事实亦附见焉自巻九以下标题皆作国子监祭酒黄佐侍讲学士廖道南同编盖道南采掇黄佐翰林记之文不没所自犹有前辈笃实之遗今亦仍从旧本并存其名焉
乾隆四十四年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀
●殿阁词林记原序
夫词林奚始也周官太史掌六典以辨法内史掌八柄以诏治凡学世子及学士必时上下交修内外交养所以为国本记者重且大也汉置太史令凡供奉承明待诏金马者胥丽焉唐设学士兼讲读弘文辟馆丽正创院集贤挥翰延英召对厥仪始备至宋则彬彬然盛矣祥符则建龙图阁天禧则建天章阁嘉佑则建寳文阁元符则建显谟阁大观则建徽猷阁绍兴则建敷文阁淳熙则建焕章阁庆元则建华文阁嘉泰则建寳谟阁寳庆则建寳章阁咸设学士以典宸章代王言可不谓重且大乎我高皇帝法周建官仿宋建阁初创翰林院以陶安宋濓为学士建华盖诸殿以刘仲质全思诚为大学士又増设弘文馆学士以刘基等为之左右春坊大学士以董伦等为之肆我成祖开文渊阁以解缙胡广杨士竒等七人预机务仁宗复弘文馆以杨溥陈继王琎等五人备顾问纂修实录即右史纪动也表章寳训即左史纪言也撰拟制诰演润丝纶抡材秘省校艺礼闱即太史掌典内史掌柄也上而启沃经筵赞襄圣神夹辅储宫弼亮元良其所系者至重且大非诸司俪也凡遇御殿庆成则令列坐于殿上御门视朝则令侍立于金床是故大学士学士之官尤重且大焉我皇上绍帝王鸿烈光祖宗旧制肇御无逸殿则命大学士坐讲锡宴豳风亭则命大学士坐飨陪祀土谷坛则命学士分直临幸太学则命学士侍坐听讲明禋圜丘则命学士轮班视牲捧勅天门则亲承玉音起草禁籞则宻觐龙颜晋锡骈蕃宸慈丰渥诚百王所未有千载所罕遇也臣道南自弱冠登第首被简注纾琚入馆荐荷宠渥编摩史垣献纳讲幄几二十年显陵甘露降则锡以宝罂泰畤卿云见则贶以瑶篇徽土召还平台祗谒则赉以金绮内殿捧主禁掖修书则劳以珍馔圣心渊轸御札咨询有同馆诸儒所不获与而特眷焉者昔李肇撰翰林志祗载唐事周必大撰玉堂记亦繋宋典臣道南尝读中秘书与泰泉黄君佐纂翰林杂记六册暨屏居楚野恭撰兴都通纪之暇乃列华盖武英诸殿名曰殿学文渊东阁名曰阁学其兼六馆者名曰馆学晋詹事者名曰宫学长春坊者名曰坊学属弘文者名曰馆学典成均者名曰廱学繇寺署者名曰卿学死节义者名曰赠学擅翰书者名曰艺学而终始本院者则名之曰院学夫士知所以自重然后任天下之重矧兹秩至重且大矣乎自周以来上下数千载宅兹者又数百十其上不负天子下不负所学者一代不数人而已若夫知几三长泰和四断袁崧五难荀悦五志阙一匪通儒也故曰宰相须用读书人翰林当以宿儒处图政本者允宜深长思焉嘉靖乙巳秋九月菊日廖道南序
●钦定四库全书
殿阁词林记巻一
（明）廖道南 撰
○殿学
武英殿大学士吴伯宗
吴伯宗名柘以字行抚州金溪人父仪元乡贡进士伯宗生而岐嶷十岁通举子业识者竒之叹曰此儿玉光劔气终不可掩洪武庚戌乡试辛亥廷试俱第一是时初议开科取士命国子祭酒魏观博士孙吾与修撰王僎为读巻官髙皇帝亲制策问畧曰古者敷奏以言明试以功汉之贤良宋之制举得人为盛今特延子大夫于廷不知古帝王敬天勤民其道何繇伯宗条对称旨上擢为第一赐袍笏冠服授承直郎礼部员外郎命与学士宋讷等同修日厯时丞相胡惟庸専横伯宗性刚直不屈惟庸衔之八年坐贬鳯阳伯宗上疏论时政因指斥胡惟庸罪状不宜独任以政恐滋久为国大蠧辞甚切直上览其奏即召还赐袭衣钞锭奉使安南获驯象方物以归献之改国子助教十二年进讲东宫首陈正心诚意之学皇太子嘉纳明年改典籍御试以十题命赋诗伯宗援笔立就风格峻絶上大称赏赐织金锦衣十四年迁太常丞不拜十五年又以为国子司业又不拜忤旨贬陜西金县教谕行至淮召还以为检讨拜武英殿大学士十六年冬至弟仲晏为三河令荐举不以实坐是复降检讨卒伯宗为人温厚贞谅而不茍媕婀故屡获罪所著有南宫集使交集成均玉堂诸稿廖道南曰乔林之枝风折之残当衢之兰物践之伤若伯宗者以忤惟庸竟坐贬斥其直气劲操屡折不回说者以为开科第一人名徳俱称非耶赞曰矫矫烈士大廷之魁侃侃直节君子之才积忤权臣乃遭竒祸人亦有言义不可过歴数徃哲如君几人谁其继之一峯罗伦
华盖殿大学士刘仲质
刘仲质字文质袁州分宜人敏而好学博通经典洪武初为宜春训导被荐入词垣奏对称旨授文林郎歴迁礼部尚书十五年四月诏天下通祀孔子增学校及师生廪膳上谕质曰孔子明帝王之道以教后世使君君臣臣父父子子纲常以正彛伦攸叙其功参于天地今天下郡县庙学并建而报祀之礼止行京师未遍天下岂非阙典耶卿与儒臣共定释奠礼仪颁之天下令毎岁春秋仲月通祀孔子是年十一月戊午仿宋殿阁大学士之制以仲质为华葢殿大学士宋讷为文渊阁大学士吴伯宗为武英殿大学士吴沉为东阁大学士上亲制诰文赐仲质曰朕阅宋书见尚文之美崇儒之道廓焉且当时诸儒皆以贤徳辅景运三百有竒焉今特仿宋制殿阁之名必期近侍有补文并欧苏尔仲质才颇称任授以华盖殿大学士奉议大夫尔徃钦哉未几质坐事降御史时有邵质亦为大学士质为人笃厚文多质实如其人云廖道南曰予读国史乃知仿宋殿阁大学士之制设华盖文华武英文渊东阁大学士以崇文儒以备顾问及观圣祖御制文集乃见所谓华盖刘仲质文渊宋讷之诰于乎休哉重矣或者漫不之考乃云创自永乐是又可骇也赞曰端明龙图寳谟焕章自宋已然文运隆昌髙皇作则乃建殿阁嗟乎仲质耆儒宿学宿学耆儒公辅之储礼文宠重其究何如
文华殿大学士鲍恂
鲍恂字仲孚其先嘉兴人元至治间始迁崇徳之千乘乡恂沉悟渊颕受易于临川吴幼清深有所得着大易传义泰定元统省试第一人至正中由乡荐授温州路学正改教婺州御史刘彦博荐其学有原本为世儒宗洪武初以明经征为文华殿大学士辅导皇太子暨皇太孙固辞归隠与贝琼结诗社所著有西溪稿云廖道南曰汉髙欲立赵王如意留侯乃为吕后画策招致四皓以辅翌之矧洪武建极即创大本堂以教太子乃蒲轮玄纁聘诸耆儒视古帝王之礼临雍齿胄何如耶不知恂诠长年将何以畀之耶赞曰浙水之南寔惟桐江咄咄子陵髙尚鲜双浙水之北寔惟檇李矫矫徳舆才名罔俪江风山月白云紫芝徳舆为友子陵为师
文华殿大学士全思诚
全思诚字希贤松江上海人博雅宏粹少负文名洪武十六年以耆儒征授文华殿大学士赐敕致仕其辞曰朕观古人有志之士虽髪白气衰心犹不怠故能善其始终垂芳史册卿懐才抱徳志肩古人朕甚嘉焉惜乎年迫衰暮志虽存而力不能任朕不忍复劳特令卿还乡里以抚子孙享其奉养不亦恱乎时又有全诠湖州安吉人张长年髙邮人张绅山东登州人俱年七十余礼部主事刘庸荐诠等明经通逹治体遣使征之恂诠长年先至上见之甚喜赐坐顾问终日俱命为文华殿大学士诠等固辞上曰朕以卿等年髙故授此职以辅导太子尔免卿早朝日晏而入不久当从其志庶不负卿等平生所学而乡里亦有光矣卿何辞焉恂等复固辞翌日放还绅后至以为鄠县教谕廖道南曰粤自商山茹芝冥鸿寥落上下千载数人而已全诚赐敕恂诠被宠龎眉皓首安车蒲轮虽竹帛所书图画所传何以加焉赞曰采采紫芝英英白云葆光凝和脱垢离氛既乐且康眉寿黄耉国之蓍龟号称大老康侯昼接天子葵之邈矣髙风为世所师
华盖殿大学士杨士竒
杨士竒名寓以字行江西泰和人曾祖景行仕元为待制景行生荣荣生子将子将生士竒士竒幼孤力学越章贡浮琴江舣鄂渚登黄鹤与蒋隠溪子立恭游西山慨然有幽人贞士之志已而应奉翰林授王府审理靖难兵起约偕周是修诸人死难是修缢于尊经阁士竒不徃文皇履极擢国史编修简入文渊阁进侍讲兼春坊左中允转左谕徳永乐二年撰文华殿讲义上谕曰先儒谓尧典一章大学全书皆具亶其然乎士竒对曰尧舜禹汤文武数圣人凡修诸身施诸家国天下者皆大学之道也上曰帝王之道贵切已实用故孟子道性善言必称尧舜尔等讲说理性当证诸古人以牖朕衷焉是岁饶州士人朱季友献所著书诋訾濓洛诸儒士竒请焚其书毋使惑众二年命侍东宫讲学士竒撰易本义要旨以进皇太子恱赐名周易直指因阅真氏文章正宗谕士竒曰徳秀学术纯正如此对曰徳秀所著大学衍义为君者不可不知为臣者不可不知君臣不知此义为治皆茍而已又阅欧阳修文集喜其奏议恳切令赞善陈济校正谕士竒曰为文不本大道斯无用之文为臣不能正言斯不忠之臣如欧阳子无忝矣庐陵有君子尔其勉之又间与赞善王汝玉论诗问士竒曰古人诗法何如士竒曰诗以言志明良喜起之歌南薫解阜之诗唐虞之君之志尚矣后世若汉髙帝大风歌唐太宗雪耻除凶诗徒尚覇力皆非王道至于汉武帝秋风辞及隋炀帝陈后主所为诗则万世之戒也五年广东布政徐竒入觐遍赂要津独不及士竒文皇知之召士竒谓曰为臣当戒私交为士当务清慎尔其■〈樊，心代木〉诸六年冬车驾巡狩北京命士竒辅监国于南京九年三月朔上御右顺门召士竒问曰汝辅监国最久东宫所行如何对曰皇太子天资甚髙非人所能及事宗庙谨祭祀可以观孝遇进表笺及诸仪物于行在必躬必亲可以观敬且有过未尝不知知之未尝不改其用人以爱人为本不轻任匪人真宗社之福也又问髙煦夺嫡之谋信否士竒对曰臣与蹇义同事东宫匪见之真不敢妄对汉王初封于滇不之之也改封于青又不之之也兹闻徙都北京彼欲留守南京其意可知已上黙然还宫亷知髙煦罪状即禠其衣冠絷之且削其护卫徙封乐安州十一年十二月岁除钦天监奏明年元旦日有食之礼部请朝贺如常仪士竒曰日食天变之大者宋仁宗时元旦日食富弼请罢晏撤乐吕夷简不从后闻契丹免贺仁宗悔甚臣愚以为宜免贺上曰君子爱人以徳其如士竒议乃加左春坊大学士十四年十一月周王楚王来朝命士竒议谒陵礼士竒曰二王尊属也皇太子太孙嫡宗也二王当居前分为两行太子当于二王之后之中太孙又于太子之后之中诸孙班视太孙行视二王此非臣之臆见也朱熹家礼之序也上出仪注于袖中与士竒合十二月壬申歴代名臣奏议成上命刋赐皇太子太孙谕士竒曰致治之道千古一揆君能纳善臣能尽忠天下未有不治朕观是书见当时人君之量人臣之直为君者以前日之事为今事为臣者以古人之心为已心天下国家之福也二十二年八月仁宗继统进太子少傅礼部侍郎兼华盖殿大学士上见士竒陛谒谓尚书夏原吉曰新华盖来必自有说士竒奏恩诏甫下惜薪司传旨赋枣于山东河南以供香炭至八十余万民何以堪上喜曰吾固知尔言中理即杀其半会礼部尚书吕震题请释服易吉元旦用乐士竒以为不可兵部尚书李庆建请朝觐官员宜给养官马士竒又以为不可尚书蹇义论事偶及旧侍御史舒仲成李祥欲逮问之士竒又以为不可大理卿虞谦少卿弋谦各上封事过激上大怒左迁虞谦为少卿免弋谦朝参而以属吏杨时习代虞谦士竒又力争以为不可上皆霁威从之谕曰为君以受直言为贤不受直言则过益深为臣以能直言为贤不能直言则忠不尽朕自今行有未当卿当尽心言之赐之银章一曰绳愆紏缪谕曰卿祗事先帝二十余年又事朕于东宫朕今嗣位凡军国重务协心赞辅或羣臣有言未之能从卿有言未之悉从宜用兹印宻疏以闻君臣之间尽诚相与庶几朝无阙政民无失所而祖宗付托之重亦不负矣士竒遂宻疏言事上褒荅曰卿助朕以徳期朕为唐虞主真股肱臣也卿勿以朕尊居宸极或有所畏而不之尽言继自今其知无不言洪熙元年正月陟兵部尚书兼职如故赐天元玉厯赋谕曰天道人事未尝判殊有动于此即应于彼朕少侍皇祖教以慎修敬天未尝敢怠是书言简理当左右辅臣亦当知之四月既望上御奉天门召蹇义夏原吉杨荣及士竒谕曰夜来星变卿等知之乎乃叹曰天之命也夫勅士竒曰国家肇建两都庶务孔殷卿侍朕监国筹划适中屡歴艰虞忘身徇国兹特锡尔牙章文曰贞一用传厥家与国咸休宣徳元年髙煦叛宣宗亲征罪人既得师既旋大学士陈山请乘胜袭执赵王杨荣力赞之上命士竒草勅士竒曰勅旨以何为辞荣山咸曰汝敢沮挠大事乎士竒曰太宗三子惟赵王在且上亲叔也有罪者既不可赦无罪者亦当加厚庶几仰慰在天之灵上闻之不怿还京始召士竒问曰人言赵王滋众奈何士竒对曰赵王懿亲当思保全毋惑羣言悔之何及上曰朕业已思之于是检羣臣章疏命广平侯袁容赍赐赵王谕士竒曰赵邸获全卿之力也二年十月黎利奏称安南陈王孙暠宜立为后上命廷臣集议英国公张辅曰此黎利谲谋尔当发兵讨之蹇义夏原吉曰举以与之无名徒示弱耳士竒曰立陈氏后者先帝本心求之不得乃郡县其地且十数年来兵民困于交址之役极矣体祖宗之初心以保祖宗之赤子此盛徳事也何谓无名汉弃珠厓前史荣之何谓示弱上从其言遂弃交址三年十月下都御史刘观于狱士竒举通政使顾佐代之台纪遂振五年二月上御南斋宫命士竒草寛恤诏多所禆益三月清明上奉皇太后谒陵士竒扈从上曰母后为朕言先帝在青宫惟卿言不避忤意先帝能从以不败事又谓朕当受直言士竒对曰此皇太后盛徳之言也愿陛下念之六年七月日既夕上微行至士竒宅传呼范太监来士竒叩首曰陛下奈何以宗庙社稷之身自轻至此扰扰尘埃谁识至尊若变起仓卒何以备之上笑谓曰朕思卿一言故来尔明日遣太监范弘问曰海内平静时一微行何足过虑士竒曰天子尊居九重恩泽未洽幽隠万一有寃夫怨妇窥伺窃发诚不可不虑也后果获盗如士竒言上叹曰爱朕莫若卿朕自今不复微行矣正统初进少师同知经筵事展墓还乡冢子稷坐事逮系英宗赐之玺书曰歴事祖宗寔惟简在暨朕继统启沃弼赞厥劳尤多卿子既乖家训干国纪朕不敢私卿其以礼自处以副倚毗士竒感泣卒年八十赠特进光禄大夫左柱国太师谥文贞官其子穟为尚寳丞所著有沙羡稿石台稿文籍志法书志东里集杨溥铭其墓曰斯文遭际千载亨期以翼君徳以福羣黎逺稽诸古异世同规皇眀启运大统重熈纯佑有命挺生瓌竒左右宻勿四纪于兹老成耆徳以臣以师中流砥柱羣疑蓍龟天不愸遗吁其以悲廖道南曰予观沙羡稿及石台稿见文贞蚤岁跅弛魁岸视天下莫已若及观国史暨三朝圣谕录乃知管仲之才优于召忽魏征之绩多于王珪视诸诡随无良者不侔矣然而辅亮东宫保全赵邸歴事四朝终始如一非所谓社稷之臣与或者乃以周是修之死子稷之狱少之则吾不知也赞曰肇启文渊首拔文贞和调鼎鼐润色丝纶羽翼储皇煦媪宗亲殄谗以信刬伪以真夷吾在齐语称其仁玄成在唐史着厥征彼君子兮不失令名
谨身殿大学士杨荣
杨荣字勉仁福建建安人曽祖伯逊祖达卿父伯成尝遇异人得吉地遂生荣初名子荣乡荐魁闽多士洪武庚辰进士授国史编修太宗履极简入文渊阁更名荣转修撰侍讲一日上御右顺门召解缙等七人惟荣在出江西守臣奏章示之先是吉安乡民啸聚遣行人许子谟赍勅抚谕复遣都督韩观统兵继之至是奏至其乱已平上欲赐玺书褒观荣言不可从之永乐元年请告归省二年赐二品金织衣谓荣曰天下事朕与若等共计之非若六卿祗分理也二年选侍皇太子于东宫进春坊右谕徳阶奉训大夫未几转右庶子五年命往甘肃阅视邉闗险要及粮饷丰耗旋奏称旨六年给传奔父母丧夺情起复七年正月车驾巡狩北京命胡广金幼孜及荣扈从甘肃守将何福奏降将托克托布哈等率众来归命荣徃受降仍命持节至额齐讷之地封福为宁逺侯道经宁夏会同宁阳侯陈懋区书邉务悉中机宜及还建白上皆嘉纳八年二月上北征布尼雅实哩荣仍扈从至胪朐河命荣驰报东宫于南都复还北京九年春命中官宋成护荣犇丧还闽中皇太子召起为太孙讲学十年二月甘肃守帅西宁侯宋琥奏叛冦娄达衮等逃居赤斤蒙古诸卫将为邉患上命荣同丰城侯李彬往讨之十二月荣驰还奏饷道险逺士马疲困师不可久居且小丑胜之不武久当自定上从之未几叛者复归果如荣筭十一年春扈狩北京十二年三月上亲征卫喇特博啰皇太孙从命荣兼尚寳司卿同胡广金幼孜扈行凡行营有暇即与讲学比还敇修五经四书性理大全充总裁官十四年陟学士仍兼庶子十五年扈狩北京十六年夏髙庙实录成命掌翰林院事上疏指陈府部台寺十弊言多过直发人阴私上留中问曰兵食何由充足对曰择将屯田训练有方耕耨有时则食足兵精矣十七年进文渊阁大学士兼学士阶奉政大夫十八年北征还将西征有言建文时江西垜集民兵宜征赴行在上召荣议对曰陛下命复民业二十年矣今复征之非所以示信于天下也遂寝其事是年三殿灾荣上疏论十事悉允行之二十一年复扈西征宁阳侯陈懋奏邉人额森图罕来降命荣复徃受降二十二年正月上亲征阿噜台次长乐镇谕荣曰汉髙帝过栢人虑迫于人今朕至长乐思与天下同乐何时庶几乎此荣对曰有志者事竟成陛下圣志如此天必助顺矣师旋适浙江守臣奏至谓处州之丽水福建之政和山冦窃发荣请遣使抚处上从之次翠微冈谕荣曰东宫歴涉年久政务已熟朕还京后军国重事悉以付之朕惟优游暮年以享安和之福不亦可乎荣对曰东宫孝友仁厚天下属心付托允称矣上喜命中官马荣赐羊酒次榆木川宫车晏驾荣议秘不发丧朝夕上食如常仪即驰归报皇太子寻迁太常寺卿阶嘉议大夫兼职如故逾月进太子少傅阶资善大夫兼谨身殿大学士山陵事竣太监孟继言荣尽心襄事陟工部尚书仍兼前职洪熈元年赐银章一曰绳愆紏缪荣尽言无隠匡赞居多宣宗亲征汉邸荣劝之尤力既而黎利据交址以叛请立陈氏后上顾杨士竒及荣曰尔二人云何荣曰交址在荒服外唐虞三代不有其地不失为圣君汉唐以来虽尝为郡县然叛服不常弃之可也上从之五月车驾北巡召荣问曰人君驭世之权何者为重对曰命徳讨罪二者为重上曰二者天下公器舜举十六相而天下服以天下之好恶为好恶也齐威王封即墨大夫烹阿大夫此不以左右之好恶为好恶也故爵赏刑罚至公无私然后能服天下荣顿首曰诚如圣谕是岁进荣禄大夫太子少傅兼支尚书大学士三俸又赐之银章一曰方直刚正天潢玉牒成上谕曰古人重世谱盖欲正伦理笃恩义我国家宗族之盛皆祖宗积徳所致也八年赐之敕曰卿荣以博通之学明敏之识练逹之才歴事祖考踰三十年多効勤诚以树劳绩朕即位以来卿秉诚摅谋饬武绥夷忠言谠论禆益为多人惟求旧允厘天工卿其懋诸英宗嗣位进光禄大夫柱国少师仍兼尚书大学士赐玉帯同知经筵五年展墓还京卒于杭州武陵驿年七十赠太师谥文敏官其子恭为尚寳丞所著有黙庵集退思集北征记训子编静轩云山二稾杨士竒铭其墓曰桓桓文敏通才博识遭际圣明光奋于绩承明延阁著作之庭以翱以翔舒华振英北裔西陲从狩万里职典者文亦兼知武晚陟三公贰工弘化恪恭朝夕敢或遑暇帝怀敷仁鞠躬承之民怀被福黾勉成之志存寛恵行在果断嘉谟谠议褒书有焕越昔内阁七人同事荏苒三纪我铭其四公寿考终哀荣宠光于乎文敏殁也不亡廖道南曰宋儒有言徳胜才谓之君子才胜徳谓之小人信斯言也岂天之降才尔殊哉非其才之罪也夫国家多难羽檄旁午匪才弗逹上下多危萧墙交构匪才弗定敌国窥伺内猜外疑匪才弗靖奸雄僣窃彼甲此乙匪才弗协是故陈平燕居深念张良借箸前筹才矣而谓之小人可乎或谓文贞正而不谲文敏谲而不正则予岂敢彭韶赞曰文武兼资通人之器运筹帷幄折冲千里拥佑三朝捧日而起恩遇有加抑畏无替保身全名经邦掌制巍巍当时煜煜来裔卓哉相业吁其难继
武英殿大学士金幼孜
金幼孜名善以字行江西新淦人祖仲卿父守正咸有隠徳幼孜初学春秋于聂铉超悟不羣洪武庚辰举进士授户科给事中永乐初改翰林检讨简入文渊阁转侍讲时皇太子立幼孜纂集春秋十二公事名曰春秋要旨以进五年迁春坊右谕徳阶奉训大夫七年扈从车驾巡狩北京八年二月上亲征北边胡广杨荣及幼孜从之次永甸雪初霁诸峰竒絶上曰雪后看山此景最佳过鸡鸣山蹑野狐岭曰至此看山尽在下矣至兴和曰汝观地势逺望似髙近即渐平此阴山脊也若因山为堑因壑为池守兹岩险虽有铁骑千羣安能飞度耶次鸣銮戍曰此大巴延山其西北则为小巴延山其东北则为开平汝等观此始知塞外风景也驻跸凌霄峰上召至帐殿夜分乃出次环琼圃指示塞北山川曰古交河在今哈剌火州两河相交水齾沙出唐之碑迹尚在也次小甘泉曰女直有山其巅有水色白草木虎豹色皆如之所谓长白山也至长清塞曰至此南望北斗矣经阔滦海曰此水周围千余里斡离胪朐凡七河注其中遂名为铉溟池次通川甸又遥指海邉石山曰此即三石山也尔等记之还京阶奉直大夫锡之诰命十二年扈从北征还京重修高庙实录及五经四书性理大全俱充总裁官进学士兼谕徳阶奉议大夫赐金织袭衣十八年擢文渊阁大学士仍兼学士二十二年扈从北征次开平上召至幄中谕曰朕梦神人语曰上帝好生者三是何祥也岂天谓兹冦乎幼孜请班师上曰卿言正合朕意即命草诏次清平镇上晏羣臣命内侍歌髙皇御制词五章曰此先帝垂谕创业守成之难戒荒淫酣酗之失也朕嗣鸿业惟恐失坠尚相与勉之于是自制五章以奉天法祖勤政恤民为言仍命内侍歌之次清水源命幼孜刻石曰俾后世知朕亲征过此也仁宗嗣位进户部侍郎兼文渊阁大学士踰月加太子少保武英殿大学士専典内制赐之银章一曰绳愆紏缪是岁持节册梁王及赵王妃洪熈元年陟礼部尚书阶资善大夫给告归省宣徳元年命充两朝实录总裁官明年持节之宁夏册安化贞宁二王妃歴览周秦汉唐之墟事竣上封事上嘉纳之实录成赐金织袭衣及金绮鞍马五年三月命同杨士竒等选进士萨琦等八人为庶吉士十月壬午扈从巡邉度鸡鸣山上曰唐太宗恃其英武征辽尝过此山对曰太宗后亦悔之此悯忠阁所繇建也上曰山崩于元顺帝时人谓元亡之征信乎对曰顺帝亡国之主也虽山不崩国亦亡上曰自古圣帝明王未尝无灾异国之存亡系乎君之仁与不仁而已矣后岁余遘疾属纩子姓有干泽者正色斥之曰君子所耻正襟危坐而卒年六十四赠荣禄大夫少保谥文靖子五人昭伯举进士杨士竒铭其墓曰玉笥崔巍金川湛澄公生其间萃龢挺英宾兴贤能济济偕至青萍出匣淬砺初试六御乘时登庸玉署清邃崇岩叅典宻务恪勤夙夕小心寅恭于狩于征龙旗率从上承简知履坦平平鹍游沧溟鹏翔九天歴事三圣敬终犹始不竞不絿有誉无毁方简大册天府所藏崇碑厚碣敷在四方廖道南曰予观国史称述文靖简易沉黙温裕有容且不伐善不骛名名其燕室曰退庵古所谓金玉君子者非其人耶七人之中保全始终坚立名节如公者盖不多见也赞曰我闻诸易谦谦君子谦之为象地山有美我闻诸诗温温恭人温之为义缗木有宜惟彼文靖诵诗玩易扪舌斯黙检躬斯益扈从六飞为王先驱北征有记情见乎词求诸古人金温玉粹始终一节庶几无愧
武英殿大学士黄淮
黄淮字宗豫浙江永嘉人曽祖应发为松阳教谕生子通通生性性生淮淮幼抱巨人志年十二赋诗竒絶充邑庠弟子员洪武丁丑举进士授中书舎人太宗一日御奉天门左室裁决庶务召见访以大政淮对称旨简入文渊阁擢编修转侍读一日吏部以南人官北土凡建文中不効顺者例编伍淮曰近勅旨凡征讨官与旧官同一体若复追罪南人是示人以不广也永乐二年命同解缙考试天下士得曾棨等四百七十二人四年三月上问建储事对曰立嫡以长万世法也皇太子既立进左春坊左庶子兼侍读赐以袍笏五年迁右春坊大学士兼辅导皇太孙六年上巡狩北京命蹇义金忠杨士竒及淮留守南京谕曰朕留汝四人居守犹唐太宗之任房玄龄也卿等其识朕意七月上谕曰东宫天性仁厚识见甚正朕尝问今日说何书对曰论语君子小人和同章朕问君子难进易退小人易进难退何如对曰君子守道而无欲小人逞才而无耻朕又问小人何以常胜君子对曰视君上好恶何如尔如明主在上君子必胜矣朕又问明主果不尽用小人乎对曰小人有才不可弃者湏驾驭之有方警饬之不使有过可也朕闻之甚喜尔等其用心辅翼之八年长沙妖冦李法良乱淮荐丰城侯李彬讨之髙煦譛彬不可用淮曰丰城老将必能成功后果如淮算九年阿噜台率众来降请并女直吐蕃诸部属其约束淮曰此人莫测其心离其党使各为心则易制若并为一则难图矣上曰黄淮如立髙冈无逺不见诸人如处平地所见惟目前尔十一年西域乌思藏大寳法王来朝上命玉工以全璞制印畀之淮曰朝廷赐诸畨制勅所用广运二寳亦有限制今此璞大于玺书恐非所以示诸夷也上嘉纳之十二年髙煦随侍北征潜蓄异志譛淮尤力值进表行在稍滞上怒逮系诏狱凡十年淮在狴犴惟赋诗引咎名曰省愆集又即人情物变寓之于情名曰自省录仁宗嗣位迁通政使兼武英殿大学士仍典机要洪熈元年加少保户部尚书仍兼大学士职阶荣禄大夫宫车晏驾淮佐郑府襄府二王监国宣宗嗣统亲征髙煦淮留守尽劳夙夜匪懈师旋请告终制陛辞赐游西苑命乘肩舆登万歳山淮撰诗以进上恱仍命宴饯于太液池且谕之曰明年朕诞辰卿其复来越明年如期至宠锡有加卒年八十三谥文简官其子来为中书舎人所著有介庵集归田藁祭酒陈敬宗铭其墓曰惟周三公视古百揆公不独立三孤以二爰副调燮益弘化理惟寅惟亮公寔职此王躬是保百辟攸式宠顾虽隆小心翼翼视草玉堂高文大册六经黄麻有典有则献替宻勿日于帝侧定策安邦宣庆布徳庙堂柱石荐绅蓍龟惟盐惟梅鼎鼐是资列圣眷倚心膂股肱功在社稷福及苍生廖道南曰予观文贞所载日录谓淮忌胡广解缙及观国史亦谓缙之死淮有力焉再观省愆录乃知淮之不容于时下狱十年家食二十余年杜门扫轨不问国事而同事七人缙既雉罹广亦蟪夭惟文贞秉钧文敏谋幄淮之蒙诟亦未可知也赞曰淛海浩瀚汇流仙坛罗山崒嵂俯瞰神湍笃生哲人持危以安贝锦青蝇谗夫鼓澜省愆有集炳炳如丹
武英殿大学士杨溥
杨溥字弘济湖广石首人洪武时为诸生入试考官胡俨大加称许建文庚辰进士授编修永乐二年四月辛未选用东宫官属迁司经局洗马仍兼编修侍皇太子于南都一日问汉廷尉张释之之贤溥对曰释之诚不易得然世岂无其人但无文帝寛厚仁恕之君用之尔释之固难得文帝尤难得也退采文帝事闗治道者编为事类以进皇太子嘉纳之十二年七月车驾北征东宫遣使奉迎稽缓汉王高煦譛之上怒曰此辅导者之咎也黄淮先至下之狱杨士竒金问继至上曰杨士竒姑宥之朕不识金问何人乃尔得侍东宫命法司鞫之辞连溥及芮善王恺遂俱逮之淹系十年仁宗登极释之擢行在翰林学士洪熙元年正月己卯建弘文阁于思善门之左命溥掌阁事选侍讲王进侍直改儒士陈继为博士学录杨敬为编修训导何澄为给事中俱轮班奏对上亲握阁印授溥曰朕用卿等于左右非止帮助学问亦欲广知民事为理道助卿等有所建白即用封识以进十一月丙申溥宻疏言事上褒荅曰览卿所奏为国家计诚合朕心但望始终如一知无不言赞朕政治以承天休感卿忠恳特用酬报赐寳钞彩币卿其领之寻升太常寺卿兼学士宣宗嗣位预修两朝实录为总裁官宣徳元年十二月上召溥语及治兵之道溥曰兵贵训练有方抚养得宜上曰养之厚则得其心练之精则得其用必气鋭志果而后可用若素不训养一旦驱之矢石之间进退失措何望有济溥曰诚如圣谕四年正月上御斋宫召溥谕曰朕即位以来今四年常念祖宗创业之难子孙守成之不易夙夜惓惓未尝敢怠今幸百姓初安皆赖天地祖宗敷佑盖亦羣臣励翼之功朕恒自喜然自古国家祸乱毎生于不虞朕未尝不以为忧溥对曰圣人治不忘乱安不忘危今圣心如此足以膺天眷福苍生也上曰沧海之大皆由江河之助古之君臣更相戒饬克致太平号称贤良若为君不求资于臣为臣不克辅其君欲求善治未之有也比来人臣多进谀词朕殊厌之卿宜辅朕于善道溥对曰臣荷至恩敢忘报称上曰卿觉朕有过举直言无隠即为报多矣溥曰自古直言非难受尽言为难陛下乐闻谠论臣敢不竭愚衷是年十月上幸文渊阁谕溥曰朕闻有道之君愿治之主崇礼儒臣讲求治道卿等职専秘阁朕躬至此冀有所闻稍暇当复至卿等必有所陈论也遂制诗一章赐之五年正月实录成赐溥白金十镒罗衣一袭彩帛十二端六年十一月上御文华殿溥同杨士竒杨荣入侍谕曰朕念祖宗积徳累善笃生太祖继天立极创业垂统太宗迅扫奸回再安宗社皇考仁宗恢弘治化増髙累厚以固鸿业朕承天位夙夜不忘记曰先祖有美而不知不明知而不传不仁是用撰述成诗揭之座上朝夕览观勉图继述庶几永保天命今以刻本赐卿当亦思祖宗开创之难守成不易尽心辅朕国家安卿等亦与有荣焉溥顿首受赐未几夺情起复陟礼部尚书兼学士英宗继统命溥同知经筵总裁宣庙实录成加少保礼部尚书兼武英殿大学士卒赠特进光禄大夫左柱国太师谥文定官其子寿为尚寳丞大学士曹鼐铭其墓廖道南曰予观国史谓溥与士竒荣相继入相时称三杨士竒有相业荣有相才溥有相度虽儿童妇女咸知其名然系狱不改其操秉钧不渝其忠史谓谦恭淳谨不愧斯言已矣赞曰荆山岹峣阳岐斯支岷江澔涆渚宫斯涯山祗毓灵水若贡祉元和凝会诞生君子彼君子兮惟楚之良厥徳允常厥谋允臧九折厥肱三缄厥口嘉石如肺金印如斗履险视夷处平思陂史称醇儒夫复何辞
华盖殿大学士张瑛
张瑛字子玉直隶邢台人洪武丙子乡贡士授陜西宁州训导调武徳卫再调宿迁县永乐戊子秩满九载擢吏科给事中时宣庙为皇太孙瑛与选为伴读洪熈元年迁春坊中允进谕徳改洗马宣徳元年三月录瑛旧劳升行在礼部右侍郎未几转左侍郎兼华盖殿大学士入内阁丁未加礼部尚书五年正月总裁两朝实录成赏白金六十两金织罗衣一袭彩币十端未几调南京礼部七年十月瑛上言天下儒学廪膳生员计三万有竒岁食廪米不下十数万石朝廷养士之隆自古鲜俪洪熈定制举人额数应天岁取八十人宣徳以来稍加増益凡诸省皆然臣愚以为人才与气运相为消长不可预为额数才寡而数盈其失也滥才多而数少其失也隘矧今各府州县教官多员缺学政多废弛士习多未正请自今副榜中式悉补教官其乡试额数量为加补疏入下之所司甲寅夺情起复赐御诗十余轴楮万缗卒年六十二廖道南曰予观国史谓瑛仪观魁梧持已庄重文章政事非其所长予窃惑焉夫浑朴多木强老成类迟钝恂恂若不能言者藏辩于讷蹇蹇若无能为者晦巧于拙然则子玉若是班乎迹其所言岂其然乎赞曰俚哉子玉歴践清阶扈日青宫上应星台排云华盖中纾眷懐彼何人斯亦已焉哉
谨身殿大学士陈山
陈山字（阙）福建沙县人初繇教官召拜吏科给事中时偕张瑛侍宣庙讲读迁左春坊左庶子宣徳元年陟户部尚书兼谨身殿大学士时髙煦反形已具上亲征师旋山迎谒请间谓宜乘胜移师彰徳袭执赵王则朝廷永宁可无萧墙虞也上召杨荣以山言谕之荣曰山之言国之大计请先勅责赵王诘其与髙煦连谋六师奄至可不旋踵而擒也杨士竒执不可上悟其非遂薄山不复任四年十月朔上御左顺门遥见山趍朝问杨士竒曰汝试言山何如人对曰山虽侍从日久然寡学术昧大体非君子也上曰然赵邸几为所误近闻干谒诸司内阁政本之地岂可令斯人贻溷也遂命改山机务専授内竖习书既而疏陈休致卒年七十廖道南曰予观国史谓山存心险刻临事乖方赵邸之谋终身蒙訾信乎择术不可不慎也赞曰汉之代邸从官有差张武受赂宋昌无私唐之策府文学亦异玄龄忠恳敬宗诡伪张陈二君翊龙以飞一忠一佞各有攸归
文华殿大学士权谨
权谨字仲常直隶徐州人十岁丧父哀毁顿絶复苏洪武初荐知乐安县清慎平恕其民懐之九载考绩迁光禄署丞迎母就养母疾吁天祈以身代母卒躬负土成坟庐墓三年有白兔青蛇驯扰不去有司以闻太宗嘉之召拜文华殿大学士扈从皇太子徃南京诸臣皆献方物不受至徐州谨以孔门圣贤道统图献特赐留覧洪熙元年九月改通政司左叅议致仕仍旌其门曰孝行廖道南曰古称求忠臣于孝子之门亶其然乎夫一孝立万善从孝之不立道奚生焉君子是以重权谨也赞曰云龙之山其山嵯峨吕梁之水会流于河彼仲常兮孝思匪他擢居殿学以风天下山水增荣光流闾舎视彼权奸盗负且乘孰重孰轻请问天命
华盖殿大学士陈循
陈循字徳遵江西泰和人永乐乙未进士第一授翰林修撰太宗特重儒臣赐第万寳坊驾幸北京命循载秘书诣行在遂留用之三殿灾循上疏多采纳洪熙改元转侍讲宣徳初命与杨溥轮直南宫备顾问又赐第于玉河西庚戌擢侍讲学士时御史张楷上诗涉时政佥事陈祚劝讲大学衍义忤旨宣庙震怒循力捄之获免正统初兼经筵官壬戌擢学士甲子入内阁乙丑迁户部侍郎寻陟尚书兼学士奏复近侍翰林官于早朝时当立于金台左侧于午朝时当先诸司奏事悉从之未几加少保兼太子太傅景泰初兼文渊阁大学士集古帝王行事名曰勤政要典上之修寰宇通志成进华盖殿大学士时额森拥驾入闗索大臣于谦胡濙王直出迎众知其诈循奏请勅各邉精骑入卫京师又多发榜文招谕回番以疑其心额森计穷复遁嗣后景帝临御既久循秉钧轴擅易储宫啖以爵禄遽变初志恃权刚愎不能容物其子瑛入试不第与王文诬奏考官刘俨黄諌欲抵之罪又谋取乡人冢域倾陷御史周鉴王豪士论鄙之英宗复辟言者发其奸状谪戌辽东及石亨败奏雪已愆释之复其官廖道南曰予观琐缀录所载陈芳洲事语多近俚及观国史乃见其城府深刻罗钳吉网靡所不为视厥初疏陈诸事力救张楷陈祚若有睽焉不然又胡为乎力诋刘俨黄諌末流至此极也岂孔子所谓患得患失者耶赞曰匪位之患令名为艰匪名之患令终为艰保初节易保晚节难于乎徳遵有腼斯颜
谨身殿大学士髙榖
高榖字世用扬之兴化人永乐乙未进士选翰林庶吉士授中书舎人甲辰改春坊司直郎洪熈初擢翰林侍读宣徳乙卯考顺天乡试正统改元杨士竒荐侍经筵讲读赐三品服戊午预修宣庙实录成转侍讲学士甲子考应天乡试乙丑迁工部右侍郎仍兼前职入内阁与闻机务已巳上北征命榖居守景泰初陟工部尚书兼学士时敌情叵测羽檄旁午乘舆未返人心恟惧中书舎人赵荣独请徃迎谷壮其志解所束金帯赠之及都御史杨善迎太上皇归榖奏礼宜从厚有千户龚遂荣投书于谷谷即以示公卿陈循见之恚甚请下之狱谷执议如初未几加少保兼东阁大学士壬申加太子太傅上言内外诸司惟贤是用况经筵日讲闗系圣徳尤在得人遂荐少卿陈询学士吕原中允杨鼎都御史王文大理卿萧维祯司业王恂疏上命询鼎侍经筵文入内阁甲戌命徃南京巡视灾歉事竣还朝都给事中林聦忤权贵将置重辟谷持正救解赖末减丙子进谨身殿大学士是岁顺天乡试循奏考官刘俨黜其子命谷覆试谷曰贵冑与寒畯争进固已不可况从而为之辞乎因阅巻止黜林挺一人余俱从俨所选从之英庙复辟榖辞职乞休赐玺书慰谕仍侑以金镪给驿以归卒谥文毅廖道南曰予读国史称谷为人髙简廉静不比匪人观其白刘俨之公救林聦之直嘉赵遂荣之忠推是心也天日将为昭焉赞曰江海之会寔维维扬毓和委灏发为祯祥有斐君子邦之司直众醉独醒抗颜不屈宁为孤立毋为依违侃侃誾誾永世有辞
谨身殿大学士王文
王文初名强字千之保定束鹿人永乐中繇乡荐计偕如京师太宗命选下第举人给冠帯入冑监文预焉辛丑登进士擢监察御史绰有能声与同官王翱于谦咸为都御史顾佐所称许时彰徳妖冦张普祥谋逆宣庙简命徃治事平还奏称旨钦改名文擢陜西按察使正统己未转右副都御史巡抚宁夏兼理军务辛酉入为大理寺卿壬戌夏大旱上命中贵兴安审录狴犴文片言折狱众皆输服未几陟右都御史时冢宰郭琎贪墨文疏其罪风纪大振癸亥命代陈鉴抚镇陜西额森犯顺当国者移文沿邉敛民入城以避其锋文谓邉众逆天神人共愤不宜惊扰以惑人心闗中安堵如故寻召还加太子太保改左都御史景泰壬申南畿及山东河南被灾命徃绥怀多所全活大学士髙谷荐入内阁改吏部尚书兼翰林学士叅预机务疏陈举官赈民数事悉中时宜甲戌应天苏松大水命徃巡视苏人鼓术惑众互相屠戮文悉捕获诛之加少保兼东阁大学士修寰宇通志充总裁官进谨身殿大学士因其子伦不第讦奏考官峻文深诋英庙复辟言者首论于谦王文迎立外藩擅易储宫廷鞫文力辩谦不言遂同戮于市后其子伦改名宗彛仕至尚书请雪父寃诏复其官加太保谥毅愍廖道南曰予观国史谓文为人深沉刚果屡镇大藩两总宪政毎廷议百官莫敢先发文以一二语裁决与陈鉴交代一揖之外未尝接谈及入阁毅然欲有所为即兹以观其志果其情深其才充其器隘乃若私诋考官廷诘狱吏诬薛文清以死又何险也赞曰广汉神明延寿深刻匪术弗精匪才弗逹果于自用昏于自恕彼何人斯秉心乖戾张汤之后安世则侯犂牛骍角谁谓无邮
华盖殿大学士徐有贞
徐有贞初名珵字符玉苏州吴县人宣徳癸丑进士选庶吉士授编修正统初进侍讲己巳之变倡议南迁尚书于谦斥之于廷遂懐怅惘大学士陈循授之策曰汝当更名无使内家习知也即更有贞以易储事转左谕徳迁左佥都御史徃视水灾时河决沙湾居民播荡漕运阻艰有贞奏曰凡平水土在知天时地利人事三者天时既经地利既纬人事庶可施也今欲捄之请先疏其势水势平乃治其决决止乃浚其淤兹为之方以时节宣一曰置造水门二曰开分水河三曰挑浚运河于是决渠以平水势筑堤以平水性作闸以平水道功告成为文纪之召还为副都御史岁丁丑天象告变有贞阴结太监曹吉祥武靖侯石亨及太平侯张輗等宻谋迎请上皇复辟禁漏下数十刻有贞等拥至南内躬舁步辇升奉天殿夜已向晨鼓三严百官班定而景帝已弥留不起矣英庙嘉其功加特进光禄大夫柱国封武功伯兵部尚书兼华盖殿大学士掌文渊阁事值山东荐饥发内帑赈之有司奏请增给上召有贞同李贤议可否贤曰可有贞怫然曰不可窃恐里胥滋弊恵泽阻遏罔及小民贤曰虽有滋弊民方待哺不可不救也有贞退而不乐时石亨张輗外虽结纳中实猜疑御史杨瑄张鹏纠其不法上谓有贞曰御史敢言如此实为难得因语有贞及贤恊心辅政亨軰闻之益惧遂诉其夺门之功诟有贞泄其谋上怒下有贞及李贤于狱是日震雷雨雹大风拔木乃出有贞为广东叅政行至徳州会有投匿空名文书者亨辈以为有贞所为上怒甚覆逮诏狱拷治无验乃命取诰劵出示三法司刑部侍郎刘广衡等劾奏有贞诈撰制文窃弄国柄自谓治水希踪神禹敢以定策冒贪天功大不敬无人臣礼宜戮市曹会承天门灾乃宥之编置云南金齿为民及曹吉祥石亨张輗相继伏诛上御奉天门论及人才谓李贤曰徐有贞才学亦难得当时有何大罪乃石亨张輗辈害之耳兹若不宥后世其谓何可令生还故里于乎圣人恩法可谓两尽矣廖道南曰予观吴志谓有贞短小精悍其学自天官地理兵法河渠阴阳方术无不通贯及读其所为漕河碑闳博尔雅当时词臣无出其右然而心术险贼急嗜功利首倡南迁继谋夺门比眤奸回屠戮忠良金齿之行亦天道也赞曰谓天盖髙不敢不局谓地盖厚不敢不蹐彼其之子狡焉猖狂负气以逞构谋匪臧迁国奚忠夺门奚智亦已焉哉胡不惴惴
殿阁词林记巻一
●钦定四库全书
殿阁词林记卷二
（明）廖道南 撰
○殿学
华盖殿大学士李贤
李贤字原德河南邓州人宣德癸丑进士初授吏部验封主事歴考功文选郎中景泰初上正本十策曰勤圣学顾箴警戒嗜欲絶玩好慎举措崇节俭畏天变勉贵近振士风结民心景帝嘉纳辛未之岁额森遣使通好贤上言请修战守之备识者韪之是歳冬擢兵部侍郎癸酉转户部侍郎上言额森近杀其主并吞诸夷宜勑沿边诸将励兵观衅于谦壮其言甲戍转吏部侍郎上鉴古录英宗复辟召入内阁陟吏部尚书兼翰林院学士时太监曹吉祥忠国公石亨恃迎复功骄恣不法言官紏之曹石惧愬于上乃下徐有贞暨贤于狱未几谪福建布政使吏部尚书王翱召见便殿白之复以为吏部侍郎值承天门灾诏复尚书学士仍入内阁赐玉带以奬之上问郕邸汪后左右欲以殉塟可否贤对宜生存之以全其子母又问建庶人久幽大内欲赦出之左右以为不可贤对宜从恤典以示濊恩又问吉祥干预国政四方奏报先造其门贤对权不可下移又问石亨当时迎复卿何不预贤对夺门无以训后上竦然大悟乃迁汪后于别宫建庶人于中都曹石之党益加禁束凡冒功四千人悉禠职朝廷始有纪纲先是命修一统志充总裁官至是赐第于詹事府之东庚辰博啰拥众冦大同及凉州庄浪贤上安边五事辛巳曹吉祥从子钦谋不轨焚东安门杀都御史冦深锦衣指挥逯杲伤贤臂迫令草疏请罪上闻贤在甚喜钦伏诛加太子少保癸未上以足疾不视朝时郊祀将至欲遣官代行礼贤对以为不可上力疾至斋宫成礼而还母后胡氏号静慈仙师非典贤对宜加崇以全仁孝上从之二月晦空中有声贤奏无形有声谓之鼔妖上不恤民乃有此异遂上十事一曰钦恤淹禁二曰禁止银场三曰停岁造纸札四曰蠲被灾粮税五曰弛刍粟之征六曰罢亏损马匹七曰戒边臣抚兵民八曰命有司恤流移九曰饬御史紏贪吏十曰禁外官科敛诏颁行之是时锦衣指挥门逹擅权道路以目诬构袁彬并及于贤上亷知其故不问甲申春正月上不豫贤受顾命惟谨宪皇登极加少保吏部尚书兼华盖殿大学士知经筵事进光禄大夫柱国丙戌以父忧夺情复任修撰罗伦抗疏论之上怒左迁伦于岭表贤复上八事命所司议行之踰月卒赠太师谥文逹官其子璋为尚寳丞廖道南曰子观天顺日録乃知贤之相业仅有此耳及观国史谓徐有贞既去贤独留被眷英庙毎视朝毕左右顾则呼贤与门逹语良久乃巳时召入文华有所咨询言无不从自三杨以来得君未有如贤者然而海内之士奔走匍伏以干恩泽者纷如独立不惧惟一罗伦而巳于乎难哉赞曰贤哉贤也志可则也遇主于巷重纳约也始扼曹石继门逹也豮豕之牙勿踯躅也得专行久茂功烈也贤哉贤也胡可埓也
谨身殿大学士商辂
商辂字弘载浙江淳安人宣徳乙卯乡试正统甲子会试明年廷试皆第一授修撰丁卯英庙命选词臣十八人进学东阁辂预焉巳巳景帝简入内阁转侍读是时北边告警闽浙盗起奏牍填委辂悉心剸裁绩効居多景泰庚午进学士太上皇北还辂迎至居庸闗伏谒命致书两宫及皇太弟壬申迁兵部侍郎兼左春坊大学士仍兼学士赐以居第丁丑英宗复辟石亨軰嫉之坐除名成化丙戌复入内阁首言八事咸切时政戊子慈懿皇太后崩百官争礼辂上疏定祔塟仪从之是岁陟兵部尚书时皇庄甚为民厉辂言天子以天下为家何以庄为丁亥六月戊申辂上言八事一曰勤圣政二曰纳谏诤三曰储将才四曰饬邉备五曰汰冗滥六曰广蓄积七曰崇圣道八曰谨士习上嘉纳之改户部尚书仍兼前职癸巳宋元通鉴纲目成进文渊阁大学士丙申加太子少保改吏部尚书值幸臣有欲建玉皇祠于掖庭者辂争以为不可宫门灾工部请命中官鸠材于楚蜀辂又争以为不可俱从之丁酉兼谨身殿大学士时中官汪直开西厂大肆罗织屡起巨狱百官惊恐辂上疏畧曰近日伺察太繁政令太急刑网太宻人心汹汹各懐疑畏盖缘委听断于汪直一人而直又寄耳目于羣小如韦瑛王英辈伤害良善亏损国体非所以示大观于天下也疏入上震怒命司礼监官懐恩至阁辂曰汪直违祖宗法壊朝廷事法所必诛而不以听恩曰此疏谁其草之众皆曰直罪滔天使辅臣不言天下必有言者与其使天下言孰若二三人言之恩具入奏上即命罢西厂由是见忤于直会前辅臣杨荣曽孙烨罪逮至京语连及辂直从中主之辂遂乞休加少保赐玺书给驿以归卒赠特进荣禄大夫太傅谥文毅子良臣举进士为翰林侍讲良辅为刑部主事孙汝谦为尚寳寺丞廖道南曰予以阏逢敦■〈牜羊〉发练浦泛清溪舣棹桐江眺望文毅之庐万峰回合千岩蜿蜒意其为间气所锺也及读国史乃见其诸疏侃侃有大节于乎宋之王旦王曽宋庠俱以三魁致位宰辅若文毅者视古先哲何如耶赞曰三魁华名士林所称三孤崇秩官箴所评徳不孚名奚名之荣勲不孚秩奚秩之尊允也文毅大节峥嵘龙山岋嶫桐江渟潆谁其荐之明徳惟馨
华盖殿大学士万安
万安字循吉四川眉州人正统戊辰进士选庻吉士授编修景泰初以易储迁左春坊司直郎转右中允改尚寳司丞兼编修天顺戊寅改侍讲侍皇太子讲读进学士成化改元预修英庙实录升少詹事兼学士巳丑迁礼部侍郎兼学士入内阁寻陟礼部尚书加太子少保改户部尚书兼文渊阁大学士孝宗出阁改吏部尚书加太子太保光禄大夫柱国少傅兼太子太傅寻加少师兼太子太师华盖殿大学士初昭徳贵妃万氏侍宪庙于储邸其父贵为诸城邑吏至是以妃贵授都督兄通亦为锦衣都指挥权宠震耀通妻王氏出入掖庭安喜同姓阴使人结通之妻徃来于家为进妖僧继晓以固其宠时江右李孜省亦以小吏能幻术与其徒邓常恩俱骤蜡要津安托孜省乡宦彭华深相结纳凡附巳者百计援之异巳者百计去之一时词臣若礼部侍郎邢让祭酒陈鉴而方正之士如王恕马文升耿裕秦纮皆相继斥逐云南土酋曩罕弄与木邦争构据寳林以叛入贿于安安啖其利即授以安抚而边衅日积凡若此类恬不为怪举朝侧目莫敢显讼其过庶吉士邹智与安同乡愤其所为率同馆士吉人李文祥上疏发其奸御史汤鼐文贵姜洪各相紏劾孝宗在东宫稔闻其恶至是于宫中检获所进房中书遣太监懐恩携至内阁示之毎展一巻安即跪泣乞哀犹无去意复令懐恩摘其所悬牙牌安始惭惧吿退至中途尚占中台冀复用卒赠太师谥文康其子翼为南京礼部侍郎孙弘璧为编修俱滛恣不检类其父云廖道南曰予读国史见成化间传升乞升冒滥名噐者无虑数千固巳讶之及阅万氏本传安据内阁二十余年嫉侮忠正深于仇雠保飬奸回切于骨肉观其结万通李孜省軰以阴为之援而又斥逐邹智吉人軰以阳张其势自古权奸之祸人家国类如此易曰开国承家小人勿用可不鉴哉赞曰唐之林甫天寳召乱宋之似道绍兴启变斵尸函首国有显戮安何人斯独保完福不于其身于其子孙覆宗墟戾是曰天刑
华盖殿大学士文穆公刘吉
刘吉字佑之直隶博野人正统戊辰进士选庻吉士授编修景泰初侍经筵预修寰宇通志转修撰天顺中侍东宫讲读预修一统志进侍读成化初英庙实录成升侍读学士寻擢礼部侍郎巳丑简入内阁兼学士丁酉陟礼部尚书戊戌加太子少保文渊阁大学士壬寅守制诏起复之修文华大训成加太子太保武英殿大学士给一品诰命甲辰改户部尚书谨身殿大学士弘治改元进少傅兼太子太师吏部尚书知经筵事巳酉二月吉率同官上言迩者奸徒欲效李孜省邓常恩之故术见月宿在毕天将阴雨乃奏请祈祷幸而有中以希进用谨按诗云月丽于毕俾滂沱矣书云月之从星则以风雨今月宿在毕雨降之征也臣恐幸门一开争言祈祷启衅召乱咸基于此所有祝文臣等不敢奉命庚戌吉率同官上言迩者妖星出天津歴杵臼近营室考之图志为兵为饥为水旱矧今南海修垣汝河修桥俱非急务宜停止以答天戒上嘉纳之辛亥宪庙实录成加少师兼太子太师华盖殿大学士壬子修撰张升上疏讼之吉遂致仕卒赠太师谥文穆令其子皋为太常少卿廖道南曰予读国史谓吉沉毅能断伹所与游者多谗夫以故不闻其过廷臣不恊于巳者阴嗾言官劾之乏休休之量及读月毕天津之疏又有不可挠者其然乎其不然乎赞曰博野之墟大川平原笃生哲士为国鼎铛首斥异端愈坚直节星彗于津月丽于毕国史有言匪直也人城府深宻有腼名臣
华盖殿大学士徐溥
徐溥字时用常州宜兴人景泰甲戌进士及第授编修天顺丁丑兼司经局校书侍东宫讲读成化纪元迁左庶子兼侍讲充经筵讲官兼纂英庙实录甲午擢少詹事兼侍讲学士乙未主考礼部会试庚子转太常卿兼学士辛丑再典会试擢礼部侍郎丙午改吏部孝宗登极简入内阁陟礼部尚书兼文渊阁大学士总裁宪庙实录同知经筵庚戌复典会试辛亥加太子太傅户部尚书武英殿大学士时岷藩讦奏知州刘逊诏逮系言官救之俱下狱羣议汹汹溥力救之甲寅加少傅兼太子太傅吏部尚书谨身殿大学士进光禄大夫柱国乙卯命撰三清乐章溥率同官上言天子祭天地夫天至尊无对故礼以少为贵祭不过南郊时不过孟春牲不过特牛汉祀五帝儒者非之况三清乃邪妄之说谓一天之上有三大帝乃以李聃居其一是以人鬼列于天神非礼也至于郊祀乐章皇祖旧制今所传乐章虽载永乐大典是书博采弗精不可以黩礼臣等诵习儒书若邪说俚曲尤所不习且初设文渊阁命学士居之者实欲其谟谋政事讲论经史培飬本原弼正阙失非欲其阿谀顺旨以取容悦也疏上上即从之丁巳总裁会典以疾辞戊午武宗出阁加少师兼太子太师华盖殿大学士寻以目眚乞休卒年七十二赠特进左柱国太师谥文靖李文正公铭其墓曰瑞云山髙荆水清元气下结扶舆精公居太史官列星文章作纬礼作经入掌帝制持邦衡补衮五色山龙形庙堂髙古坐不倾一朝令出民弗惊调齐甘苦成和羮四方士类归陶型悉遣衿佩为冠缨尺量寸度桷与杗大者梁栋当朝廷公心不倦亦不矜尽弭怨谤消谗争功成身退古有恒公归自保哲且明君宠极重臣身轻飘然乘风遡髙冥山迎水徯如平生廖道南曰子观李文正公年谱见弘治间所上章疏皆出其手而溥能用之及读国史称溥立朝四十余年因事纳约随才器使屡遇大狱保全善类从容委曲温易充裕乃知曹参丙吉虽不踰于陈平魏相而培飬国家元气又不在彼而在此也十八年之治固有由哉赞曰周至成康厥治迓衡三后同心笃亮真诚汉至文景厥政底平万石同徳浑朴坚凝如文穆者其忱其恂既无勇功亦无智名十八年中恊气氤氲于乎宁静鲜见其伦
武英殿大学士邱浚
邱浚字仲深广东琼山人正统甲子乡试第一景泰甲戌进士选庶吉士授编修时两广用兵经年不决浚条列事宜李文达公一见即代上之英宗嘉叹付所司举行宪宗登极充经筵讲官转侍讲预修英庙实录成进侍讲学士续修宋元纲目升学士浚自出巳见撰史畧名曰世史正纲有禆世教会祭酒缺佥谓非浚不可乃加礼部侍郎掌国子监事复撰大学衍义补一书以献上褒答之寻陟礼部尚书掌詹事府事修宪庙实录充副总裁官加太子太保兼文渊阁大学士上时政疏畧曰成化间彗星三见遍扫三垣地震无虑五六百次迩者彗见天津地震天鸣无虚日且异鸟三鸣于禁中考诸经史天变莫大于彗孛在三垣三台尤为重地变莫大于震动在京师边防为急矧禽鸟动物得气之先春秋二百四十二年书彗孛者三地震者五飞禽者三今乃屡见于二十五六年之间变不虚生必有其应天人相与甚可畏也臣愿体上天仁爱念祖宗基业端身以立本清心以应务谨好尚勿流于异端节财费勿至于耗国公任用勿失于偏聴禁私谒以肃内政明义理以絶神奸慎俭德以懐永图勤政务以弘至治庶可以回天灾消物异帝王之治可几也疏凡十余万言上命诸司议行未几加少保兼太子太保改户部尚书武英殿大学士以目疾辞不允卒赠太傅特进光禄大夫左柱国谥文庄官其孙■〈田〉为尚寳寺丞程敏政叙其集曰先生惧学者之无本也有学的之编惧学者之不知变也有史纲之作惧学者之明体而不适于用也有大学衍义之补其言凿凿可行行之可以兴治致吾君于尧舜使吾道不为空言盖其志如此蔡清祭之曰先生博极羣书如巨海之吞吐百川含弘无际其才华国名世者四十年晚际圣明登之台辅取其所著书于大内以广聪明权衡百度其道尊为国师门生学子遍天下矣自琼崖以来所锺人物未有如先生者于乎其不为虚生也巳廖道南曰国朝洪武建文间时则有若刘伯温之闳大宋景濓之浩博王子充之醇正方孝孺之尔雅永乐宣徳间时则有若解大绅之雄放胡光大之豪宕杨文贞之精宻金文靖之沉浑正统景泰间时则有若李忠文之朴茂刘文安之该核然皆丽藻丰腴未有若邱文庄之明体适用酌古凖今褎然为一代文宗也自是以后若程篁墩李文正诸公盖闻文庄之风而兴起焉者或乃以刘文泰之诬而病之于乎岂知文庄者哉赞曰琼海浩瀚珠厓渺茫含灵鸠和诞生文庄矫矫若人万夫之杰牛毛蠒丝剑光玉洁衍义有补世史有纲润色皇猷禆益典常我髪未燥诵习仰止布帛菽粟有禆国纪
华盖殿大学士刘健
刘健字希贤河南洛阳人天顺庚辰进士选庶吉士授编修成化中转修撰迁左春坊左庶子弘治初升礼部侍郎兼学士简入内阁总裁宪庙实录成陟礼部尚书兼文渊阁大学士甲寅进荣禄大夫武英殿大学士巳未加光禄大夫柱国少傅兼太子太傅户部尚书谨身殿大学士庚申健率同官上言自古愿治之君必早朝晏罢日省万几祖宗视朝在黎明以前毎日奏事二次迩者视朝太迟散本或至昏黒四夷朝贡奚示观瞻庶府文移多致寝阁矧今各边启衅四方荐灾尤为可虑怠荒是戒励精是图庶可以回天意慰人心也孝宗嘉纳寻加特进光禄大夫少师兼太子太师吏部尚书华盖殿大学士辛酉健率同官上言近有旨中官徃武当山设像挂旛修举斋醮命臣等撰勑并祝文窃闻兹山宫观像设巳极壮丽若复差官实为无益矧今灾异迭出生民困苦苖贼肆乱军旅方兴粮饷供馈犹恐不给君门万里岂能悉知宜斥邪妄以遏无良甲子健率同官上言近有旨欲于朝阳门外修建寿塔臣等窃惟人主信佛莫梁武帝为甚卒饥死台城信老莫宋徽宗为甚卒囚毙金地本以求福反以致祸观诸徃事可为明鉴我祖宗相传以治天下者尧舜周孔之道而巳似此异端蠧射惑众何闗于治欲造佛塔非所以训天下垂后世也又令撰真人杜永祺等诰命及封号臣等窃惟异端不可信诰命封号不当与夫诰命朝廷所以奬贞励能虽卿士大臣必待秩满考最乃得颁给况祖宗庙号不过十六字亲王及文武大臣有功徳者谥号止一二字此辈何贤何能封号多至十八字流布朝野传闻后世皆曰此朝廷所给与儒臣所拟撰也天下后世其谓之何俱报罢毅皇履极诏健总裁孝庙实录加左柱国食正一品俸倚毗甚隆健亦尽言无讳未几焦芳媚刘瑾以健同乡不附巳遂力攻之健居家遭目眚年九十余卒廖道南曰弘治间予从先大夫游京邸饫闻文靖刘公当国正色率下凡诸僚宷谒私宅者不与交一言及入朝事闗大义累几千言不缺及子登甲科列史馆公尚无恙卒无一言干求恩泽岂古之所谓大臣与赞曰嵩岳峨峨汴河汤汤伊洛瀍涧回绕北邙惟彼东都元气攸萃爰有大老锺兹间气耿耿大节侃侃正言力诋邪说中扼权奸公考正命公神不死以道事君不可则止
华盖殿大学士李东阳
李东阳字宾之湖广茶陵人曽祖文祥以戎籍隶金吾遂居京师文祥生允兴允兴生淳淳生东阳蚤负竒气四岁能作大书景帝召见抱置膝上赐上林珍果及内府寳镪六岁八岁复两召之试讲尚书大义命肄京庠天顺壬午年甫十六举顺天乡试甲申登二甲进士第一选庶吉士授编修甲午转侍讲癸卯进侍讲学士甲辰充东宫讲读官丙午主考顺天乡试弘治巳酉迁左庶子兼侍讲学士辛亥预修宪庙实录成升太常少卿仍兼前职掌翰林院事充日讲官癸丑主考会试得汪俊为第一甲寅擢礼部侍郎兼侍读学士典诰勑乙卯命兼文渊阁大学士预机务时安南侵占城国奏请命官徃问上欲从之东阳会同官上疏曰春秋王者不治夷狄安南虽奉正朔修职贡然恃险负固积岁巳久今若遣官徃至其国海岛茫茫徒掉寸舌小必掩过饰非大或执迷抗命若置而不问损威巳多若问罪兴师贻患尤大宜勿听丁巳秩满赐金犀带时中官李广以烧炼斋醮被宠东阳覆会同官上疏曰我祖宗自洪武至天顺年间面召儒臣咨议政事今朝叅外不得一觐天颜且经筵日讲成就君徳禆益治道今毎岁进讲不过数日夫人君之心必有所系不系于此必系于彼正士既疎则邪说乗间而入近有以斋醮烧炼进者此乃异端惑世之术圣王之所必禁宋徽宗崇信道流及金兵围城方士郭京诳称作法卒使乗舆播迁社稷颠覆求福不得反以致祸至若烧炼其祸尤惨金石之药性多酷烈一入肠腑为祸百端唐宪宗药发致疾虽杖杀方士柳泌竟亦何益今上清龙虎宫神乐祖师殿及畨经厂皆焚毁无遗神如有灵何不自保天厌其秽亦已明甚昔李绛有言忧先于事可以无忧事至而忧无益于事矧荧惑失度太阳无光天鸣地震草妖木异四方奏报殆无虚日伏望严早朝之节复奏事之期勤讲学之功优接下之礼逺邪佞之人斥诬罔之说太平之业可保矣时武冈知州刘逊逮繋科道会奏上震怒俱下狱东阳覆同上疏救之上为霁威召至平台奏事始复旧制戊午皇太子出阁加太子太保礼部尚书五月复召问亲定团营总兵官九月清宁宫灾东阳上疏曰近年以来灾异频仍内府火灾尤甚或以为天道茫昧变不足畏此乃慢天之说或以为天下太平患不足虑此乃误国之言或以斋醮祈祷为弭灾此乃邪妄之术或纵囚释罪为修徳此乃姑息之术荧惑圣听莫此为甚且贿赂公行赏罚失当纪纲废弛贤否混淆工役繁兴军民困惫下情不达上泽不宣愁叹之声上干和气灾异之积正此之由越二日有为李广乞祠额者东阳以为不可又召能仁寺僧入大内庆讃东阳又以为不可上俱从之巳未程敏政典试给事中华■〈日上永下〉劾之命东阳覆试壬申会典成赐玉带甲子命祀孔子于阙里还朝上时政疏上命有司议行乙丑上不豫召入玉几前受顾命武宗登极加光禄大夫柱国兼太子太傅户部尚书谨身殿大学士丙寅上倦于政东阳上疏曰近日视朝太迟免朝太多奏事渐晚嬉游渐广夫奢靡玩戏非所以崇俭弹射钓猎非所以飬仁鹰犬狐兎田野之物不可育于朝廷弓矢甲冑战斗之象不可施于宫禁使正人不亲直言不闻而此数者交杂于前臣窃忧之矧六月中旬风雨飘荡雷霆震怒正殿鸱吻太庙脊兽天坛树木禁门房柱摧折烧毁灾异尤甚惕然省悟侧身励精庶可以回天慰人国家之福也不听复上疏曰先帝顾命惓惓以陛下为托臣痛心刻骨誓以死报迩者地动天鸣五星凌犯星斗昼见白虹贯日羣灾迭异并在一时歴观载籍偏阅古今未有如此而不乱者且诏令废格变易殆尽忧在于民生国计若罔闻知事涉于近幸贵戚牢不可破或旨从中出畧不预闻或有所议拟径行改易臣若诿顾命之名不尽辅导之责天下后世其谓臣何不报又上陈政令十失上付诸司议革之十二月加少师兼太子太师吏部尚书华盖殿大学士丁卯刘瑾擅权适尚寳卿崔璇御史姚祥主事张伟为逻卒诬执枷号于长安门外东阳上疏力救之命戍边时闻内苑御船猎兽上疏曰今岁自端阳后金鼔炮火声彻都邑厩牧厮役纷充禁廷大臣畏忌不敢言小臣震慑不敢谏不知祖宗分职设官朝廷糜禄飬士将焉用之昔汉司马相如諌系熊豕以为逸羣之兽舆不及还辕人不暇施巧非天子所宜近薛广徳諌御楼船以为乘船危从桥安圣主不乘危伏望鉴古道以端好尚视朝加早则炎暑不侵进膳有时则元气日盛上褒答之戊辰六月给事中安奎御史张彧忤瑾枷号东阳又上疏救之都御史杨一清逮系至东阳又力救之是月早朝有投空名文书数瑾罪者疑羣臣所为悉逮问诏狱东阳又力救之庚午六月旱霾东阳上疏曰近时威令大行中外悚惧但霜雪之后必有阳春雷电之余必有甘雨此天道所当法也臣谨条上一曰寛逃军拐马之罪二曰寛佥书职员之罪三曰寛查盘粮草之罪四曰禁官校罗织之非疏上会庆府寘鐇叛命太监张永同都御史杨一清讨平之师旋献俘永发瑾奸状上即命擒之以东阳有反正功加特进左柱国荫其从子兆蕃为尚寳司丞覆上疏曰天下者祖宗之天下上天所付托生民所仰赖高皇帝栉风沐雨十余年而后定何其劳也文皇帝南征北伐定鼎贻谋亦二十余年而后成何其难也列圣相承兢兢业业罔有怠荒先帝顾命惟欲陛下早嗣大位早成大婚光前裕后衍无疆之泽圣虑所及何其深且逺也臣愿念上天付托者重思祖宗授受者隆体生民仰赖者切毎于朝奏讲读之暇安处宫闱溥施恩泽起居以节游豫以时保养天和培植国本则六气莫能侵百邪不敢近矣不报时巨冦刘陆等众至数十万东阳昼画宵筹卒致底定加荫一子为锦衣指挥上疏力辞上以京军不习战阵欲调边军入卫京师东阳上疏陈其十不便状不聴遂乞休赐之勑曰君臣相遇自古为难卿资禀神异慧悟夙成爰自童年召见中禁应制称旨名动四方遂以宏博之学蜚英艺苑资歴既深闻望弥重逮我皇考擢居政府朝夕献替便殿延访平台赐问有懐必吐无言不从不激不随无私无比顾命付托感激知遇益竭忠勤委曲匡救西鄙戡乱两河讨贼庙谟胜筭多所赞画厘革敝政率循旧规乐育人才明扬善类代言宣意敷奏达情文学词翰独妙一时立朝五十年辅政十八年清慎之操终始不渝自古大臣兼兹众美者代不数人属时多艰方切倚仗乃以止足为念章数十上重违雅志特赐允俞于乎功成身退卿自处善矣国有大政将就而问焉仍荫其从子兆延为中书舎人卒年七十赠太师谥文正所著有懐麓堂藁廖道南曰子观杨邃庵叙懐麓堂藁云高才絶学独步一世如大河之源出昆仑至积石至龙门至底柱吞吐百川涵浴日月顷刻万变而不知其所穷邵二泉叙续藁云盛徳嘉谟泽被海内如大将御戎不闻号令一节一麾无不如意嗟乎可谓知言矣予以为弘治间簿海外内泰和流行兵以不试为威财以不蓄为富刑以不措为治伊谁之力耶君子是以知文正之不可及也赞曰云阳秀郁皇雩蜿蜒洞庭浩渺湘水沦涟惟彼黎老端亮沉潜歴事四朝一徳格天翼翼匪懈休休不专稽厥勲谟鼎石有编
谨身殿大学士焦芳
焦芳字孟阳河南泌阳人天顺甲辰进士选庶吉士授编修转侍讲进侍讲学士左迁湖广桂阳州同知歴霍州知州四川副使调湖广副使俱督学政上疏奏辨请雪其愆升南京右通政守制起复为通政再以忧去召入为太常少卿兼侍讲学士擢礼部侍郎改吏部陟吏部尚书寻加少傅兼太子太傅谨身殿大学士性险愎始比尹旻父子尹败坐谪其为吏部尚书时值逆瑾乱政号八党大学士刘健会同户部尚书韩文率百僚伏阙固争将除之芳潜通于瑾预为之所繇是刘健谢迁韩文杨守随等相继斥罢党势益炽瑾遂引芳入阁表里为奸凡变紊成宪桎梏臣工杜塞言路酷虐军民皆芳导之芳用事时有曹元刘宇者媚灶续貂咸溷政本芳为之奥援暨充孝庙实录总裁官笔削任意凡先正名卿悉肆丑诋授意检讨叚炅以快其忿初在吏部时郎中张彩与瑾同乡芳力荐之骤至冢宰卖官鬻爵名器壊滥其子黄中尤狂诞恣睢方廷试毕芳欲处以魁选既而众论取吕柟为第一芳谓诸执事抑之遂入言于瑾改编修顾清等二十余人为部属官授子黄中为检讨及刘宇之子仁等六七人俱为庶吉士黄中寻升编修踰年升侍读时土官岑浚没入家口有姝色殊甚芳闻求瑾得之后卧病黄中聚麀人咸鄙之瑾伏诛言官交劾其罪父子皆褫职为民中原盗起有赵鐩者入泌阳芳仅以身免尽发其先祖冢墓无遗骸取芳衣冠被庭树歴数其罪命劔士脔之曰使吾手诛此贼以谢天下议者谓盗贼犹知疾恶云廖道南曰夫政本之地上应台衡下司鼎鼐陈猷敷典论道弘化宗社安危生民休戚华夷向背世代污隆胥系焉轩皇六相帝尧四岳舜之五人武王十人亦不为多汤之伊尹髙宗之傅说一二大僚亦不为少诚以大圣大贤不世出大奸大恶亦不常见也逆瑾擅权乃有如芳如宇如元者首附之遂至海内骚动宗社几摇易曰开国承家小人勿用可畏哉赞曰豮豕之牙不可长也牯牛之童不可飬也盗而且乗致冦至也鬼载之车疑未释也吁嗟芳乎与众弃也遗臭万世不可雪也
武英殿大学士王鏊
王鏊字济之苏州吴县人成化乙未会试第一进士及第授编修弘治初转侍读迁右谕徳壬子主考应天乡试明年进侍读学士歴少詹事兼前职丙辰主考会试又明年擢吏部侍郎壬戌陟礼部尚书知贡举有景陵鲁铎者屡蹶科屋鏊偶阅其卷亟称之时吴文定公为考官取铎为省元人咸称其知人寻简入内阁改户部尚书文渊阁大学士先是和硕拥众入边诏廷议可否时马端肃公刘忠宣公咸预庙筭鏊上边议八事一曰定筭二曰重主将三曰严法令四曰恤边民五曰广召募六曰用间七曰分兵八曰出竒疏上孝宗嘉纳正徳纪元加光禄大夫柱国少傅兼太子太傅拟上时政四事一曰急讲学之为务二曰急延下之为务三曰急用人之为务四曰急节用之为务逆瑾擅权乞休归卧震泽作谪解以自嘲焉又自赞曰噫嘻先生何如其人穷年劬书结髪励行白首于道茫然无闻者乎爵厕公孤官居台阁志懐输忠几昧纳约者乎贵戚赫炎不能附丽权珰狂猘不能媕阿一有违言超然不辱者乎遇事直前不知顾忌见利思后不知规画归卧空山晏然居之者乎斯人也其量则隘其才则庸无禆于世自洁其躬迹其所至盖知慕首阳之拙而不知柱下之工知希止足之疏而不能为应变之崇者乎卒谥文恪所著有震泽集廖道南曰予尝过阊门登虎丘望震泽七十二峰乃见夫烟岚杳霭鱼鸟沉浮林霏合而流泉清意必有名世者出乎其间既而访文恪之里观震泽之书高山景行时向徃焉嗟乎喆人巳矣赞曰百川潆回潴于具区万峯绵缈会于东吴彼震泽者美人所都采芝山间葺荷水隅平泉楼阁緑野图书春云猿鹤秋雨鸥鳬我思若人不渝厥初
武英殿大学士靳贵
靳贵字充道镇江丹徒人弘治庚戍进士及第授编修武宗出阁命兼司经局校书转左中允预修会典迁左谕徳兼侍讲守制服阕擢礼部侍郎逆瑾用事摘会典讹失补光禄卿寻复旧职改吏部侍郎兼学士典诰勑掌詹事府事仍充日讲官陟礼部尚书甲戌命兼文渊阁大学士加太子太保户部尚书武英殿大学士其在翰林同考会试及主顺天乡试者各一主考会试及授庶吉士业者各二当辛未会试时言事者发其私以家僮可勤受贿鬻题贵亦不辨及丁丑春方以病在告忽复出典会试意将示公以湔宿垢顾益致羣疑于是言官复丑诋之遂致仕卒赠太傅谥文僖廖道南曰予尝泛舟京口登金焦望北固指甘露翛翛然若凌云御风而无所于系着既而访之里闾询之父老多不满文僖者及读国史乃见其歴遭丑诋古语有云宁为玉碎勿为瓦全亶其然乎赞曰金焦屹立鼋鼍所宫北固岹峣烟云攸崇产于其间宜广而充岂曰无然云胡可宗龙蛇而巳奚足为容
谨身殿大学士蒋冕
蒋冕字敬之广西全州人成化丁酉乡试第一丁未举进士选庶吉士授编修弘治庚申兼司经局校书迁右中允乙丑预修通鉴纂要转右谕徳兼侍讲正徳丙寅预修孝庙实录充经筵讲官丁卯进侍讲学士庚午主考应天乡试辛未升少詹事兼侍读学士是岁擢吏部侍郎甲戌兼学士典诰勑掌詹事府事是岁陟礼部尚书仍兼学士丙子兼文渊阁大学士赐玉带丁丑加太子太傅礼部尚书兼武英殿大学士戊寅武宗北狩命内阁撰威武大将军勑冕上疏言内阁之职其大者在代王言凡手勑旨意俱从撰拟今事出非常逺近惊疑虎豹九闗言益龃龉圣驾巳出倐巳浃旬延颈北睇无策可施仰惟陛下受天明命为天地神人主内而中国外而四夷孰不尊称如称天为天称日为日孰敢擅称朱寿号为将军鼎镬在前不敢奉诏巳卯驾南廵至金陵大学士梁储同冕扈从十二月驾旋次扬州以郊期在迩冕力请回銮从之辛巳正月加少傅兼太子太傅户部尚书谨身殿大学士时杨廷和柄国冕与恊心奉迎今上于藩邸入继大统改元颁诏与天下更始多冕所裁定壬午赐金织袭衣及玉带勑加伯爵冕具辞癸未冕上疏论灾异及礼仪甲申致仕还湘中杜门扫轨不通宾客廖道南曰易有之云从龙风从虎圣人作而万物覩夫同声相应同气相求物固有然者矣况圣神御极风云景从璧月珠星光彩陆离二三大臣登黄扉典纶綍争自濯奋以先天下若冕者固亦清谨之士哉赞曰湘山之南实为桂林湘江之合烟雨萧森有美君子笃行修名躭幽葆光悠悠古心
华盖殿大学士杨一清
杨一清字应宁云南安宁州人曽祖情仕元为经歴祖福山隠居江湖间父景起家巴陵遂为巴陵人一清幼颕异日诵数千言举神童大宗伯姚夔少宗伯邹干胥器之疏补翰林秀才成化戊子中顺天乡试壬辰登进士第授中书舎人声华籍甚擢山西督学佥事弘治初起复补陜西督学召入为太常少卿督四夷馆转南京太常卿壬戌岁和硕入邉马政废弛乃迁副都御史督理茶马上五事曰复金牌曰专廵侦曰严私贩曰处茶课曰广茶价监苑胥庇甲子廵抚陜西修复靖边诸城荘浪诸隘及花马池诸要害罔弗振耀乙丑闗西大歉西戎北敌互相蹂躏大冦固原一清单骑驰至瓦亭驿会主帅曹雄预设伏兵冦闻宵遁隆徳山正徳丙寅复命总制陜西延绥宁夏甘肃诸路军务上四事曰绥土人曰处额地曰广招募曰溥赏赉边土咸赖一清复经略河套河套者周之朔方汉之定襄赫连勃勃所建统万城也唐筑受降城在河套之北正统以后浸失其险既舎受降而卫东胜又撤东胜而就延绥河套为边人之巢穴其中氷坚入套东冦宣大西冦宁固厥患无穷乃上六事其一修筑定边营迤东边墙其二修复宁逺塞边迤西屯堡其三増设花马池及兴武营卫所其四防御灵州土达其五整饬韦州官军其六増修黒山镇逺闗墩台悉中机宜丁卯归休丹徒逆瑾柄国逮诏狱赖大学士李文正公救免庚午寘鐇据宁夏以叛仍起公总制西夏罪人斯得遂与监军张永定策暴瑾罪状武宗震怒瑾伏诛加太子少保户部尚书辛未顺天应天及山东河南盗起公上疏十一事曰裕民曰増军曰定赏格曰宥胁从曰聫乡保曰充赏赉曰严罚禁曰治退缩曰察蒙蔽曰禁夺功曰防奔突上嘉纳之冦平加少保兼太子太保甲戌干清宫灾一清上疏其一谓视朝太迟其二谓祀郊庙太慢其三谓创梵宇于西内其四调邉兵于禁地其五谓皇庄皇店及织造等事言多切直是年十一月加少傅兼太子太傅乙亥命兼武英殿大学士入内阁丙子上疏论遣太监刘允徃西畨积忤权贵嗾奸訾毁复乞休归丹徒嘉靖初大学士杨廷和蒋冕毛纪去位上特召用一清首疏起用谢迁时迁巳八十余矣一清生而隠宫貎类寺人博学多术善为调停久之术穷数尽谗邪交构遂复乞休归卒公所著有石淙集督府奏议玉堂稿廖道南曰予为编修时直邃庵柄国见其奬拔善类练逹事几毎奏报边情羽檄旁午一夕十疏口占指授悉合神筭有訾巳者多从而扬之然门生故吏汲汲援引布置穹显以故其门如市而其心未必如水云赞曰皤皤国老万夫之望发迹于滇扬灵于湘首储翰书继督学政握机御戎振威宣令三秦底定两都回翔国有筮龟士有圭璋政本丝纶出而复入嘉猷恒告基命宥宻
殿阁词林记巻二
●钦定四库全书
殿阁词林记卷三
（明）廖道南 撰
○阁学
文渊阁大学士宋讷
宋讷字仲敏大名滑县人父崇禄元陜西行台侍御史讷博学强记动遵矩矱性迟重不妄言笑登元至正癸卯进士任盐山县令洪武十三年征为国子助教横经发难系蔀廓塞学者如归尝同诸儒应制撰诸勑文操笔立就雅称上意遂迁学士十五年五月命撰宣圣庙碑文赐衣帽文绮钞锭秋七月庚戌上谓讷曰朕观尚书至敬授人时尝叹敬天之事后世中主犹能知之敬民之事则鲜有知者盖彼自谓崇髙谓民皆事我者分所当然故威严日重而恩礼寖薄所以然者视民轻故也视民轻则与己不相干而畔涣离散不难矣惟能知民与已相资则必无慢视之弊故曰可爱非君可畏非民众非元后何戴后非众罔与守邦古之帝王视民何尝敢轻故致天下长久者以此而已是月有广东儒士献治平策上览之谓讷曰此人不识道理岂有涉数千言而不及用贤天下之大欲朕一人自理可乎盖自知而用则所见者狭知贤而用则所及者广讷对曰贤才在天下人主岂能知之必頼羣臣荐举然得贤与否系所举在何如尔上曰小人所举未必为君子君子所举未必为小人故观其举者可知其人之贤否矣十一月以讷为文渊阁大学士制曰朕观古今贤者遇君有迟速名誉有先后昔望于磻溪有飞熊之兆而乃兴周八百讷年虽髙迈特授是官尔往钦哉未几以为国子祭酒上复勅谕曰太学贤士所闗礼义所由出人材所由兴自建学以来厯选师儒以居是职至今未臻其效岂士习之难变与抑师道之不立与此朕所以夙夜究心慎择老成以任之惟卿夙学耆徳可以任此卿宜体朕意使士习丕变邦其有頼焉十八年二月甲辰阴晦不雨雪雹如雷讷上守边策曰今海内既安蛮夷奉贡惟沙漠未遵声教若置之弗治恐岁久滋患边圉卒荒若穷追逺系恐士马疲费馈饷艰难陛下为圣子神孙万世计莫若善备边之策尔备邉固在乎兵食足食又在乎屯田汉本始中匈奴率十万余骑为冦赵充国乃率四万骑分屯缘邉九郡单于闻之引去夫以四万骑屯九郡而充国统制其间则当时之筹划可见矣今诸将中岂皆借才于异代哉宜选其有智勇谋畧者数人每将以东西五百里为制随其逺近髙下分屯所领卫兵斟酌损益率五百里一将彼此相望首尾相应耕作以时训练有法遇敌则战冦去则耕此长久安边之策也上善其言其为祭酒严毅庄敬诸生畏如神明乙丑戊辰两科得士最多而魁选出太学大被赏遇及遘疾上遣中使谕之畧曰卿禀性纯诚疾必速瘥命画工圗其像子麟往候问至厢房疾笃始请归寝讷厉声曰何风云气少儿女情多耶卒年八十上亲为文祭之官其次子复祖为司业廖道南曰往予甲戌游南雍时沔阳鲁公铎为祭酒乃令习诵监规乃叹我圣祖每戒敕诸生恒曰宋讷云乃知师道立善人多讷之名不朽矣彭韶赞曰中州文献遗绪可征稽古力学饰车以行百僚让徳六馆蜚声严而有度乐育羣英乃叙教条尔准尔绳士皆适用一人以寜制词褒重吾道増荣
文渊阁大学士朱善
朱善字备万江西丰城人少聪颕十岁能文通五经四书大义祖云洞先生尝谓人曰吾孙他日必为令器及壮以经学授徒壬辰兵变隐居乡里养亲教子杜门絶迹以圣贤道学为巳任奉继母李氏克尽孝道友谅战争扶母奔窜十余日复全人谓孝感所至髙皇帝平一海内开建学校乃以丰城为富州州守强宪中南昌守许方俱延至郡庠教有成效以名闻于朝授郡学教授洪武八年廷试诸儒善为首乃以为修撰署院事知制诰逾年以奏对失旨谪戍辽东复改典籍放还十七年上思用老成驿召善还京以为待诏七月戊戍上御东阁谓善曰人君能以天下之好恶为好恶则公以天下之智识为智识则明盖人之常情多矜已能好言人过君子则不然扬人之善不矜已之善贷人之过不贷己之过又曰万事不可以耳目察惟虚心以应之万方不可以智力服惟诚心以待之善尝奏有国者重世臣有家者重世婚近日礼教弗明婚姻混乱或已聘而见絶或既婚而复离议律不精其祸乃至于此成周之世为婚姻者不过齐宋陈杞数国而已故当时称大国曰伯舅小国曰叔舅世为婚姻可知也列国之君曹魏陈郑秦晋莫不皆然降及后世如晋之王谢唐之崔卢潘杨之睦朱陈之好罔不以世婚为重今宜弛禁以通人情别族以明世教上从之十八年命主考礼闱撤棘之日乃超迁奉议大夫文渊阁大学士五月辛酉朔上御华盖殿命善进读心箴上曰人心道心有倚伏之几盖仁爱之心生则忮害之心息正直之心存则邪诐之心消羞恶之心形则贪鄙之心絶忠悫之心萌则巧伪之心伏故人常持此心不为情欲所蔽则至公无私自无物我之累矣八月丙辰善复言曰古者人君至治重在任人盖任众贤为耳目则视听周乎四海任众知为计虑则利泽施于万民今天下太平惟选任贤才宜留圣虑上曰任人之道当严于简择简择严则庸鄙之人不进当专于任使任使专则茍且之意不行然必贤者乃可以专任之非贤而专任者必生乱也是任人为难然人亦有谨始怠终者亦有过于前改于后者固不能保其始终惟始终如一者其懐忠报国之心坚如金石安得不任之若匿诈似信懐奸似忠者决不可任也是年忽遘危疾上遣医调治其子逢掖请告还丰城卒年七十有二属纩正冠危坐举手加额曰感荷圣恩无以报也语毕而絶乡人见有星如虹坠其舍所著有诗经解頥辑释史辑诸书廖道南曰予幼学诗诵善所著解頥辑释颇得其要领然而国风民謡宗庙朝廷雅颂之诗爰自千篇删为三百亦已严矣宋儒泥于郑声淫之说遂槩以为淫奔而不以进讲岂皆作者之本旨哉思欲起善于九原而与之论难又胡可得也林塾赞曰羡彼云洞煜有来裔道立教成令闻斯渒乃擢翰林掌帝之制宠辱不惊皇极经世爰起校文登华振滞坠星有占归则云逝
东阁大学士吴沉
吴沉字浚之浙江金华人故元国子博士师道子也博学有文累征为县庠训导辞不就洪武十二年荐授待制十一月甲午朔上观汉纪顾谓沉曰人君理财之道视国如家可也一家之内父子不异赀其父经营储蓄未有不为子计者父子而异赀家必隳矣君民犹父子也若损民以益君民衣食不给而君独富岂有是理哉丁酉上论持身保业之道又谓沉曰人当无所不谨事虽微而必虑行虽小而必防不虑于微终贻大患不防于小终亏大徳谨小行而无已者可以成大善忽细事而不戒者必至于成大恶常人且然况人君乎沉对曰圣虑及此诚社稷永安之道上曰安生于危危生于安安不克虑则能致危危而克虑则能致安在于能谨与否尔上御奉天门视朝毕又谓沉曰人君治天下进贤纳谏二者真切事也沉曰求之于古克行者鲜矣是故乱日常多治日常少上曰使其真知贤者与治其国何有不好真知谏者在于忠已何有不纳惟其知之不真是以于已难入若诚能好贤则不待招■〈扌来〉而贤者自至诚能纳谏则不待旌赏而谏者必来沉曰陛下之言及此国家何幸焉未几降编修十三年六月丁卯复以为待制沉荐教授童冀儒士吴慎遣使征之十四年冬十月辛酉给事中郑相奏言尊无二上称臣于东宫是并所尊矣沉驳之曰东宫国之大本所以继圣体承天位者也臣子尊敬之礼胡得而异焉请凡启事东宫如旧制上从之十五年十一月戊午乃以为东阁大学士十六年二月朔上将享太庙沉进精诚录先是上谓沉曰朕阅古昔圣贤其垂训立教大要有三曰敬天曰忠君曰孝亲君能敬天臣能忠君子能孝亲则人道立矣然其言散在经传未易会其要领尔等其以三事以类编辑至是书成上览而善之命沉撰序三月沉因讲周书至国则罔有立政用憸人上曰甚矣国家不可有小人有小人必败君子故唐虞任禹稷必去四凶鲁用仲尼必诛正卯沉进曰书言去邪勿贰所以深致其戒上曰国家不幸有小人如蓄毒药不急去之必为身患小人巧于恱上忍于贼下人君若喜其顺已而恣其所为将无所不至矣沉曰小人中懐奸邪而言似忠信不可不察上曰然小人善于逢迎彼知人主所乐为者不顾非义乃牵合附会曰是不可不为人主不乐为者不顾有益于国家亦牵合附会曰是不必为此诚国之贼也自古知人固难而知言亦不易八月丙戌以进讲后期降侍书寻改博士十九年七月丁丑卒沉富蓄逺览尝因奏对误迁渭源教谕未行改典籍陟大学士考功监劾其怠事降侍读终博士三仕三已无喜愠人以此多之廖道南曰予观沉所进精诚录其学粹乎正矣至论小人不可用断断乎其为确论也金华之学沉亦可取矣赞曰于乎君子浙水之英竒气焕发正学端纯精诚有录格于皇天天心克享秉志弥坚三仕三黜喜愠不形于乎君子浙水之英
文渊阁学士兼左春坊大学士解缙
解缙字大绅世居鴈门厥后徙居吉水遂为吉水人曽大父应辰元髙安教谕应辰生子元子元生开先开先生缙缙生而英悟竒絶五岁诵书七岁赋诗十岁日记数千言十八举江西乡试第一洪武二十一年计偕如京师考官刘三吾阅卷极其称赏名遂大振与弟纶暨女弟之夫黄金华同举进士皇祖亲加简拔选缙及金华为庶吉士读中秘书日侍左右特被宠眷一日寓大庖西室谕之曰尔缙试举今日施政所宜直述以闻缙即属草以进其畧曰陛下得国之正非汉唐宋所及取天下于羣盗捄民生于涂炭命将出师皆受成筭不假良平不倚信布女宠外戚寺人藩镇之患消融底定且不迩声色不殖货利不为逰畋又逺过汉唐宋之君而无愧三代盛王矣夫令出惟行也不宜数改令数改则民疑刑期无刑也寜失不经刑太繁则民玩今好善而善不显善者未必蒙福恶恶而恶日滋恶者未必蒙祸臣愿笃惇信之本加慎密之功喜怒一听于天理存养无间于须臾夫人君不以察为明也元首丛脞则股肱惰万事皆隳人君当以徳为政也帝徳罔愆则众志应天命用休今畏天畏鬼神矣畏民则未至治民治强暴矣治心则未至臣愿畏民为畏天之本治心为治民之本祭不必渎受无咎之福神不必劳享无为之治夫经正则庶民兴故孟子距诐行息邪说臣愿上泝虞夏商周之华奥下及濓洛闗闽之佳葩释老之壮者驱之复于人伦经咒之妄者火之絶其欺诳断瑜珈之教禁符式之条夫名不正则言不顺故贾生定官名易服色臣愿明经制以任诸侯王于众职推恩义以待百执事于一体大臣不施辱罚属官不加捶楚夫礼乐不备非所以协神人臣愿配天复扫地之规尊祖隆七庙之制祀列圣于太学祀孔子于诸学而又访求审乐之儒大备礼经之缺夫险要不防非所以保邦国臣愿开武举以收英才择闗隘以屯重镇额设弓手课之以弓弩兼教民兵习之于兵农而又时申戒饬之令特重官守之防夫风俗不正非所以示民趍臣愿仿蓝田吕氏乡约及浦江郑氏家范率先于世族以端轨则夫田税不均非所以厚民生臣愿行授田均田之法拟常平义仓之举积久以岁月以丰财赋夫台纲不肃非所以厉清要长风采今御史纠弹咸承密旨未闻举善但日除姧臣愿去朋奸倚法之条使民有所恃而不恐夫贤路不清非所以励顽钝奨忠贞今椎埋嚚悍列布朝省朝捐刀镊暮拥冠裳臣愿遵乡举里选之法使民有所劝而为善尤愿陛下推所以爱臣之心以爱天下推所以待臣之心以待万物幸埀鉴焉奏凡数千言上嘉其识时兵部侍郎沈溍忌缙才诬其狎侮胥隶上虑其中伤即拜江西道监察御史值都御史袁泰构害张昶怙势恣横诸御史莫敢纠其非缙执笔起草力诋其姧状又代虞部郎中王国用论救韩国公李善长寃疏上又虑其涵养未至召缙父谓曰才之生甚难而大器者晚成其以而子归益进其学又谕缙曰朕与尔义则君臣恩犹父子其归益尽心于古人后十年来朕大用尔未晚也缙侍父归感恩励志所造益深矣髙皇帝升遐缙趍赴临权臣构害谓赴临非诏旨遂谪河州未几召还入为待诏一日于宫中披覧建文时羣臣所上封事千余通命缙徧阅有闗政治者留覧余悉焚之文皇靖难雅闻缙名拜侍读学士阶奉训大夫初开文渊阁简用七人备顾问以缙为首谕之曰尔七人朝夕相与共事鲜离左右朕嘉尔等恭慎故在宫中亦屡言之然恒情保初易保终难朕常存于心尔等亦宜谨终如故庶几君臣保全之美缙对曰陛下不以臣等浅陋俯垂信任敢不策励圗报上喜各赐五品公服又曰皇后欲召见尔七人命妇其即令赴柔仪殿见之永乐元年十二月壬辰上御谨身殿阅髙祖御制文集谕缙曰皇考文章天资超迈然亦学问所至观其所著皆天地之心帝王之度语简理至蔼然可见朕于宫中徧索宸翰不可得有言建文君自焚时并寳玺皆毁矣意者其有遗帙乎缙对曰国初佐命之臣理当有之于是遗书诸藩索之二年八月己丑缙进呈大学正心章讲义上覧之至再谕之曰人心诚不可有所好乐一有好乐泥而不返则欲必胜理若心能静虚事来则应事去如明鉴止水自然纯是天理朕每朝退默坐未尝不思管此心为切要十二月进文献大成赐宴礼部是岁文华寳鉴成上赐皇太子谕缙曰朕皇考训戒太子尝采经传格言为储君昭鉴録朕此书稍加充广益以皇考圣谟大训以为子孙帝王万世之法诚能守此足为贤君昔秦始皇教太子以法律晋元帝授太子以韩非书帝王之道废而不讲此所以乱亡朕此书皆大经大法卿等兼辅东宫从容闲暇亦当以此为说庶几成其徳业他日不失为守成令主嗣后纂修髙庙实录及永乐大典命缙为总裁官先是上与淇国公丘福等二三大臣议建储诸臣咸谓髙煦有扈从功上不以为然召缙密议事遂定立仁宗为皇太子髙煦为汉王加缙为学士兼右春坊大学士阶奉议大夫未几福等初议泄于外髙煦知之憾缙独深遂譛于上曰藩邸旧臣无泄者其缙泄之乃坐缙廷试读巻不公罪出为广西叅议既而礼部尚书李至刚诬缙怨望改交址八年入京奏事时车驾北征皇太子监国缙伏谒径归髙煦闻之又譛缙私觐储君无人臣礼复窜交址之化州检讨王偁在谪所邀与同趍广东之化州缙复上言请用数万人凿贑江上大震怒征逮诏狱拷掠备楚词连大理丞汤宗中允李贯赞善王汝玉编修朱纮检讨蒋骥潘畿萧引髙经厯髙得旸及李至刚相继死狱中缙子祯应祯亮举家俱戍边仁宗登极特宥还官其子祯亮为中书舍人缙襟宇旷略絶无城府喜引拔士类如曽棨等二十八人俱所奨进太宗尝命缙评诸臣缙以实对于蹇义曰其资重厚中无定见于夏原吉曰有徳有量不逺小人于刘儁曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有定守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才狙侩之心既奏上以授仁宗曰李至刚朕洞烛之矣余徐验之仁宗尝问建文所用诸臣缙对曰此皆洪武中人才往事不足论已问尹昌隆王汝玉曰昌隆君子而量不洪汝玉文翰不易得所惜者市心尔缙卒后十余年仁宗出所评十人者示杨士竒曰人谓缙狂士乃今知非狂士也杨士竒铭其墓曰千里之足越国过都或一蹷之不虞梗楠百寻其才之螙寜见捐于匠输郁乎纷纷五采承日竞瞻望以忻快何泯没之遄疾干将地下其神不死尚有光华天汉之涘廖道南曰缙负竒气抱儁才意兴所到肆笔成章水抟蛟蚪陆剸犀象渊乎其不穷浩乎其若有余其自视何如者髙皇网罗英俊智屈羣策当时翊运元臣虽亲如善长贵如广洋惟庸近侍如安如濓如观如素雷霆所击罔不震慑缙以一少年上庖西万言疏批鳞逆心罔所讳忌而圣度优容令其进学才难之叹犹可想见规模真弘逺矣召旋河陇践厯清华密赞建储有故老旧臣所不及知而独斡运庙谟措神器于盘石视古英哲何以加诸然谏沮交址力抗权幸卒罹于谗莫之敢白悲夫赞曰董子三策贾生万言誓日邅回遡风孤骞缙也竒才国士鲜俪遭际真龙逆鳞弗讳河朔既窜日南载迁魂飞汤火殄瘁畴怜文贞铭辞勒于贞石潜光益彰照耀方策
文渊阁大学士胡广
胡广字光大江西吉水人延平守子祺之孙永丰丞师尹之子也幼受学于叔祖子贞及长之闽从黄仲器逰建文庚辰举进士第一赐名靖授修撰文皇登极简用儒臣入文渊阁擢侍讲疏请复其旧名允之踰月改侍讲阶承徳郎上一日问百姓安否广对曰郡县穷治奸党外亲深为民厉诏免究頼全活者甚众四年七月又问曰昨有中官自江西来言田家刈稻已毕何独大早对曰臣乡民多勤且多种早稻上曰勤之一字岂独农家为然至于人君尤当致勤于心朕每退朝静坐必思今日所行几事果当于天理合于人情则心安矣否则中夜必思命左右记之俟旦改之盖一事失当民受其弊故不得不勤尔广对曰诚如圣谕未几陟右庶子仍兼侍读四年七月命撰神木山碑文皇太子立迁广为学士兼右春坊大学士阶奉政大夫谕吏部曰广等侍朕日久继自今秩满勿改外任五年七月命同淇国公丘福等辅导皇太孙赐之勑谕略曰栋梁之建必由匠石之功圭瓉之成必假琢磨之力卿等皆懋简徳艺职辅东宫东宫之子必资兼弼宜协心同志辅导于成推广仁义道徳之源开陈二帝三王之治涵养本原恢弘智量以成其徳器庶国家有无穷之休卿等亦有无穷之闻五年冬广进呈文字上览之称善问曰黄淮不满于杨士竒何也广对曰淮有政事士竒有文学盖因解缙重士竒轻淮故并及于臣上曰知汝不客于淮惟朕不为所惑广顿首谢六年七月命撰浡泥国恭顺王碑文七年二月甲戌圣学心法成谕广曰古人治天下皆有其要虽生知之圣亦资学问由唐虞至宋圣贤名训具着经传然简帙浩繁未易遽领帝王之学惟得其要笃信力行足以为治朕惟皇太子天下之本今当进学贵在知要朕因机暇采辑古圣之学如执中建极切于身心家国天下者类为成书卿等试观之广曰帝王道徳之要备载此书宜与典谟训诰并传万世八年上大阅誓师闻卫喇特使者言谕广曰国家无所用兵今日此举非得已也广对曰孔子所慎齐战疾愿致谨焉上曰孔子又言我战则必胜祭则受福诚敬之至效可必也三月丙子上北征次凌霄峰谕广曰诸将比来不进一言何也广曰成筭在上莫之能禆上曰好问则裕自用则小虽圣人资于刍荛朕曷敢任巳以掩羣策暨旋师广等颁赉有差九年多罕台吉并女直野人来朝上谕广曰朕非欲并其土地良以此辈贪残数为邉患来岁赂以金币剥民膏血若饵虎狼今既畏服授官赐赉捐小费以弭大患可也十一月乙巳重修髙庙实录命广同胡俨等为纂修官十二年十月甲寅谕广等曰五经四书皆圣贤精义要道其传注之外诸儒议论有发明余藴者尔等采其精语増附于下其周程张朱诸君子性理之言如太极通书西铭正蒙之类皆六经羽翼尔等亦别类成编务极详备庶几可垂后世命广为总裁官书成广等撰表进呈上亲制序文擢广为文渊阁大学士时礼部郎中周讷建请封禅羣臣多从之广撰却封禅颂以进上大嘉赏十六年五月婴疾卒年四十九仁宗登极赠官赐谥奠章有云卿徳行文学士林所重事我皇考论思宥密十有七年清慎恭勤始终一节辅朕春宫小心直谅今特加赠荣禄大夫少师礼部尚书谥文穆仍赐其家金钞文绮官其子穜为检讨杨士竒铭其墓曰经国所资文武并施惟武以靖惟文以治巍巍太宗统御九有任武暨文如左右手公职词坦十有九禩秉恭执勤司帝之制玉册金简天章龙文光华日星敷宣帝仁万几燕闲清问前席公所入告惟帝时怿公所蓄志寛惠被下沕穆泯焉密赞鸿化春宫辅徳平直之行二圣惟明独鍳公诚好文之朝儒林之首人耸其瞻公视无有泊虚之存简肃之度彼其何心有好有恶宠章骈蕃贲终犹始始终之全旷代其几金螺在左文江在右埋璧有光上贯牛斗廖道南曰国朝选士擢冠于廷者自吴伯宗任亨泰軰受知皇祖至广益大以肆表章六经及性理诸书可谓有大造于后学者观其扈跸帷幄之筹与夫典枢纶綍之文蔚然炳矣视文贞以下鲜与其俪云赞曰东壁之躔月合星聮西昆之岫玉泽珠悬彼美人兮龙见于田运逢九五风云翕焉本天亲上上际九玄本地亲下下彻九渊七俊回翔颉颃谁先宏猷秘畧公也则然
吏部侍郎兼学士曹鼐
曹鼐字万锺真定寜晋人曽祖克柔祖廷训父祉咸隐徳弗耀鼐幼有遐志日诵数千言居常笃行事继母备极孝养初举乡荐中乙榜授代州学官疏辞不受铨曹衘之改任泰和典史时中使旁午置邮无虚日鼐处之裕如公暇即延礼师儒讲明理性宣徳壬子督部工匠赴阙疏乞入试中第二人杨文真公一见竒之明年廷试宣皇策以羲禹河洛象数鼐对称旨上亲擢第一授翰林修撰从杨文定公逰所得益深英庙初御经筵抡选讲读官鼐首预焉敷纳明畅闻者耸敬预修宣庙实录转侍讲五年简入内阁叅知政事甲子进学士乙丑廷试读卷得商辂为第一是岁陟吏部右侍郎仍兼学士己巳五月戊申鼐奏侍讲刘铉修撰王振堪教庶吉士修撰许彬郎中潘勤堪督四夷馆从之七月俄闻额森大举入境中官王振力请亲征上命武官英国公张辅等文官兵部尚书邝埜等及鼐与侍读学士张益扈从廵邉是月壬寅车驾次鸡鸣山癸卯次万全峪是夕金星犯亢甲辰次懐安是夕黒气四塞乙巳次天城丙午次阳和是夕火星犯土丁未次聚落驿戊申次大同庚戌次双寨王振蔚州人邀上幸其第辛亥次滴水岩壬子次洪州癸丑次白登王振益恣廹挟进兵成国公朱勇膝行听命户部尚书王佐竟日跪伏草中噤无一语惟钦天监正彭徳清首斥振曰象纬示警不可复前若有疎虞陷乗舆于草莾谁执其咎鼐继之曰臣子固不足惜主上系宗社安危岂可轻进振怒詈之曰傥有此亦天命也八月辛酉次土木命太监吴亮相地布营阵未定敌已据南河次日敌伪退王振复矫制起营追之大为蹂躏我师败绩死者十余万人鼐及诸臣五十二员皆死之景帝闻之赠鼐荣禄大夫少傅吏部尚书文渊阁大学士谥文襄遣官谕祭官其子恩为大理评事英宗复辟加赠太傅改谥文忠又官其孙为锦衣百户廖道南曰予观李忠文公及刘文安公奏疏谓自古外国之祸未有甚于土木之难者夫汉之冒顿桀黠方张唐之安禄豢飬已久宋之辽金及元则又中国偏安势匪其敌我明当全盛之时王用三驱获狐射隼而乃受制阉竖亲劳六飞至使全师覆没善人殄瘁如鼐者褎然为廷魁首元丧沙汉身膏草野不亦可悲乎予故备述国史亦以为世鍳也已赞曰六龙北狩八骏西驰龙沙辽邈狼山逶迤矫矫伦魁耿耿大节其身虽陨其神犹烈人亦有言泰山鸿毛之子之死当辨秋毫
文渊阁大学士彭时
彭时字纯道江西安福人正统戊辰进士第一授修撰己巳英庙北狩郕王监国命时夺情起复入文渊阁升侍读赐五品服时请终制不允值易储迁左春坊大学士寰宇志成升太常卿兼侍读天顺元年九月上御文华殿召时入见问年几何时对曰犬马齿四十有二上笑曰年方壮可用也复命入阁兼学士时徐有贞既去许彬薛瑄岳正吕原相继拜命及李贤复入欲于阁中南向坐时曰不可宣宗临幸迹犹在也贤曰东阁何独正坐时曰东阁西向内阁南向恐非臣子所敢专且华盖谨身文华武英皆至尊所御设官兼殿止可侍坐备顾问正坐非礼也贤语塞戊寅二月恭上圣烈慈寿皇太后徽号时条上寛恤数事诏颁行之仍赐金绮有差十月扈驾校猎于南海己卯赐逰西苑五月端午赐观骠骑七月赐逰南内庚辰上御南薫殿召时同李贤吕原入命内侍鼔琴赐博帯十二月阅射西内召时同观宪宗即位升吏部侍郎知经筵寻进兵部尚书兼学士给假归省遣中官护行因四川地震时上言十事赐麒麟服总裁英庙实录成加太子太保兼文渊阁大学士慈懿皇太后崩时上言请如汉文葬吕后宋仁葬刘后故事不报时同礼部尚书姚夔率百官伏文华门号泣争葬礼上感动从之戊子九月丙寅彗星见时上言正宫闱广储嗣数事是岁改吏部尚书赐玉帯己丑冬无雪时上言三事因及景帝固安公主及筓宜出嫁太监刘永诚冒军功不宜封以伯爵从之丙申十二月庚辰时上言比者彗见天田西扫太微北近紫宫警惧谴告可谓至矣因条上七事一曰正心术二曰谨命令三曰亲接见四曰慎赏罚五曰纳谏诤六曰励官守七曰恤军民上嘉纳之是岁加少保卒赠太师谥文宪官其子頥为尚寳寺丞廖道南曰予观可斋记乃见文宪公之贞朴非若文达公之多智也及读国史谓时端慎严密外和内刚立朝三十年未尝不在公公退未尝语子姓以政事于手今之君子何独不然温室之对可为永鍳也已赞曰汉称丙魏吉知大体唐称姚宋璟能正已惟明达务惟介知止于乎文宪无愧斯语
文渊阁学士阶兵部尚书苗衷
</div>
    <div class="pagination">
<span class="current-page">1</span><a href="殿阁词林记_page2.html">2</a><a href="殿阁词林记_page3.html">3</a><a href="殿阁词林记_page4.html">4</a><a href="殿阁词林记_page5.html">5</a><a href="殿阁词林记_page6.html">6</a><a href="殿阁词林记_page7.html">7</a><a href="殿阁词林记_page8.html">8</a><a href="殿阁词林记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
