<!DOCTYPE html>
<html>
<head>
    <meta charset="UTF-8">
    <title>晏子春秋集释 - 第 41 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晏子春秋集释 - 第 41 页/共 50 页</h1>
    <div class="content">〔二八〕孙星衍云：「墨子作『导众』，孔丛作『家』，非。」◎则虞案：「教」，墨子作「学」。作「学」者是，盖「斅」「教」形近而讹。
〔二九〕孙星衍云：「『移』，墨子作『利』。」◎则虞案：作「移」者是。又墨子无「国之」二字。
〔三十〕孙星衍云：「墨子作『导国先众。』」◎则虞案：史记作「非所以先细民也」。
〔三一〕孙星衍云：「今本脱『封』字，据墨子增。」◎则虞案：活字本、嘉靖本、子汇本均脱。
〔三二〕俞樾云：「按『敬』字当作『茍』。尔雅释诂：『亟，疾也。』释文曰：『字又作「茍」。』是『茍』与『亟』通，『茍见』犹云『亟见』，孟子万章篇『穆公亟见于子思』，与此同义。亟见而不问其道，仲尼所以行也。『茍』字经传罕见，浅人遂加『攴』作『敬』耳。」
〔三三〕孙星衍云：「墨子非儒篇此作『孔乃恚怒于景公与晏子，乃树鸱夷子皮于田常之门，告南郭惠子以所欲为，归于鲁』云云，疑本晏子春秋。后人以其诋讥孔子，乃删去其文，改为『仲尼乃行』四字。墨子非儒篇又载：『齐景公问晏子曰：「孔子为人何如？」晏子不对，公又复问，不对。景公曰：「以孔丘语寡人者众矣，俱以贤人也，今寡人问之，而子不对，何也？」晏子对曰：「婴不肖，不足以知贤人。虽然，婴闻所谓贤人者，入人之国，必务合其君臣之亲，而弭其上下之怨。孔丘之荆，知白公之谋，而奉之以石乞，君身几灭而白公僇。婴闻贤人得上不虚，得下不危，言听于君，必利人，教行不必于上，是以言明而易知也，行易而从也，行义可明乎民，谋虑可通乎君臣。而孔丘深虑同谋以奉贼，劳思尽知以行邪，劝下乱上，教臣杀君，非贤人之行也。入人之国，而与人之贼，非义之类也；知人不忠，趣之为乱，非仁义之本也。逃人而后谋，避人而后言，行义不可明于民，谋虑不可通于君，臣婴不知孔丘之有异于白公也。是以不对。」景公曰：「鸣呼！贶寡人者众矣，非夫子则吾终身不知孔丘之与白公同也。」』亦晏子春秋本文后人删去者，疑在此章之前。据墨子知之。」



　　　　景公上路寝闻哭声问梁丘据晏子对第二
　　景公上路寝，闻哭声。曰：「吾若闻哭声，何为者也？」梁丘据对曰：「鲁孔丘之徒鞠语者也〔一〕。明于礼乐，审于服丧，其母死，葬埋甚厚〔二〕，服丧三年，哭泣甚疾。」公曰：「岂不可哉！」而色说之。晏子曰：「古者圣人，非不知能繁登降之礼〔三〕，制规矩之节〔四〕，行表缀之数以教民，以为烦人留日〔五〕，故制礼不羡于便事〔六〕；非不知能扬干戚锺鼓竽瑟以劝众也〔七〕，以为费财留工〔八〕，故制乐不羡于和民；非不知能累世殚国以奉死，哭泣处哀以持久也，而不为者，知其无补死者而深害生者〔九〕，故不以导民。今品人饰礼烦事〔一十〕，羡乐淫民，崇死以害生，三者，圣王之所禁也。贤人不用，德毁俗流，故三邪得行于世。是非贤不肖杂，上妄说邪，故好恶不足以导众。此三者，路世之政，道事之教也。〔一一〕公曷为不察，声受而色说之？」
〔一〕　孙星衍云：「姓鞠名语，疑即皋鱼。『皋鱼』声相近。」◎黄以周云：「『鞠』，元刻作『鞫』。」
〔二〕　孙星衍云：「『埋』当为『薶』，俗从『土』。」
〔三〕　则虞案：「知」字疑衍。
〔四〕　长孙元龄云：「『规矩之节』，是玉藻所谓『周旋中规，折还中矩』也。」
〔五〕　刘师培校补云：「淮南齐俗训云：『古者非不知繁升降盘还之礼也，蹀采齐肆夏之容也，以为旷日烦民而无所用，故制礼足以佐实喻意而已矣。』即本此文。『旷日』，即『留日』也。」又云：「黄本『日』作『是』，上方校语云『「是」，疑「事」字，「是」字误』，按：『是』字误，校语尤舛。」
〔六〕　孙星衍云：「言便事而已，不求余也。」
〔七〕　则虞案：凌本「非」作「亦」。
〔八〕　文廷式云：「孙子火攻篇曰：『战胜攻取而不修其功者凶，命曰费留。』按晏子外篇曰：『久丧道哀费日』，又曰『繁登降之礼，制规矩之节，行表缀之数以教民，以为烦人留日』，又曰『扬干戚钟鼓竽瑟以劝众，以为费财留工』。战国策宋策曰：『徐其攻而留其日。』此『费留』二字之证。」◎刘师培校补云：「『工』当作『正』，即『政』字也。淮南作『古者非不能陈钟鼓，盛筦箫，扬干戚羽旄，以为费财乱政，制乐足以合欢宣意而已矣』，是其证。」
〔九〕　刘师培校补云：「孔丛引墨子『死』上有『于』字，『生者』作『生事』。『于』字当补。」
〔一十〕刘师培校补云：「潜夫论务本篇云：『品人鲜食，从而高之。』与此『品人』同。」
〔一一〕孙星衍云：「言市名于道路。一本『道』作『单』，非。」◎王引之云：「作『单』者，是也。『单』读为『〈疒亶〉』，尔雅：『〈疒亶〉，病也。』字或作『瘅』，大雅板篇『下民卒瘅』，毛传曰：『瘅，病也。』『路』与『单』义相近，方言：『露，败也。』逸周书皇门篇曰：『自露厥家。』管子四时篇曰：『不知五谷之故，国家乃路。』『路』、『露』古字通。（路，败也。尹知章注：『路，谓失其常居。』失之。）言此三者以之为政，则世必败；以之为教，则事必病也。孙以『路』为『道路』，失之。」◎俞樾云：「按王说是矣。惟从别本作『单』，而训为『病事之教』，似近不词。『道』，乃『〈辶贝〉』字之误，说文辵部：『〈辶贝〉，〈怀夂，去忄〉也。』周书曰：『我兴受其〈辶贝〉。』〈辶贝〉事者，〈怀夂，去忄〉事也，今微子篇作『我兴受其败』，经传遂无『辶贝』字。浅人不知其义，见上句有『路』字，因妄改为『道』字耳。」◎洪颐烜云：「管子戒篇『握路家五十室』，周书皇门解『自露厥家』，『路』与『露』同，羸也。『路世』，犹言『衰世』也。」◎黄以周云：「元刻作『单事』，凌本同。」◎苏舆云：「俞说非。荀子议兵篇：『路亶者也。』『亶』与『单』一声之转，义一而已。彼以『路亶』连文，此以『路』『单』对文，乃古义，『道』字直是误文。（杨倞注荀子训『亶』为『袒露』，非。王氏念孙已驳之，说见杂志。）」◎长孙元龄云：「『路世』，犹孟子所谓『率天下而路』之意。晏子以繁文毁孔子，故言是使天下人奔走道路，无时休息之政也。」◎则虞案：「政」下当有「也」字，各本均挩。绎史亦作「单事之教也」，与元刻同。



　　　　仲尼见景公景公曰先生奚不见寡人宰乎第三
　　仲尼游齐，见景公。景公曰：「先生奚不见寡人宰乎〔一〕？」仲尼对曰：「臣闻晏子事三君而得顺焉〔二〕，是有三心，所以不见也。」仲尼出，景公以其言告晏子，晏子对曰：「不然！婴为三心，三君为一心故〔三〕，三君皆欲其国之安，是以婴得顺也。婴闻之，是而非之，非而是之，犹非也〔四〕。孔丘必据处此一心矣〔五〕。」
〔一〕　孙星衍云：「孔丛引墨子作『先生素不见晏子乎』。」
〔二〕　则虞案：诘墨无「臣闻」二字。
〔三〕　王念孙云：「案『婴』上当有『非』字，言婴所以事三君而得顺者，非婴为三心，乃三君为一心故也。上篇曰『婴之心，非三心也』，是其证。今本脱『非』字，则义不可通。」◎则虞案：指海本补「非」字。
〔四〕　陶鸿庆云：「『犹非』之『非』，当为诽谤也。」
〔五〕　苏时学云：「此句有误，『据』字属衍。」◎于鬯云「『据』字即涉『处』字而衍，『心』字涉上文而衍，『孔丘必处此一矣』，犹孟子梁惠王篇云：『夫子必居一于此矣。』」



　　　　仲尼之齐见景公而不见晏子子贡致问第四〔一〕
　　仲尼之齐，见景公而不见晏子。子贡曰：「见君不见其从政者，可乎？」仲尼曰：「吾闻晏子事三君而顺焉，吾疑其为人。」晏子闻之，曰：「婴则齐之世民也〔二〕，不维其行，不识其过，不能自立也。婴闻之，有幸见爱，无幸见恶，诽谤为类〔三〕，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行，而非其顺也。婴闻之，君子独立不惭于影〔四〕，独寝不惭于魂。孔子拔树削迹，不自以为辱；穷陈蔡〔五〕，不自以为约；非人不得其故，是犹泽人之非斤斧，山人之非网罟也。出之其口，不知其困也，始吾望儒而贵之〔六〕，今吾望儒而疑之〔七〕。」仲尼闻之，曰：「语有之：言发于尔〔八〕，不可止于远也；行存于身，不可掩于众也。吾窃议晏子而不中夫人之过，吾罪几矣！丘闻君子过人以为友，不及人以为师。今丘失言于夫子，讥之〔九〕，是吾师也。」因宰我而谢焉，然仲尼见之〔一十〕。
〔一〕　则虞案：此与前实一章，后人析为二也。孔丛子诘墨篇引此可证。
〔二〕　于鬯云：「春秋时，齐晏氏为齐世民。婴父弱，谥桓子，桓子以上无闻焉。管子大匡篇有『晏子』，房元龄注：『但谓平仲之先，不能实其人。』其家世之微，亦可见矣。」
〔三〕　黄以周云：「元刻作『诽誉』。」
〔四〕　孙星衍云：「当为『景』。」
〔五〕　则虞案：据诘墨，「穷」上当补「身」字。
〔六〕　孙星衍云：「今本『儒』作『传』，据孔丛改。」◎黄以周云：「元刻作『望传』，下同。」
〔七〕　则虞案：诘墨作『今则疑之」。
〔八〕　孙星衍云：「『迩』同。」
〔九〕　王念孙云：「案『讥之』上当更有『夫子』二字，而今本脱之，则文义不明。上文曰『君子不及人以为师』，故此曰『夫子讥之，是吾师也』。」◎则虞案：指海本已改「失言」为「失之」，并重「夫子」二字。
〔一十〕苏时学云：「据上文义，当云『然后晏子见之』。」



　　　　景公出田顾问晏子若人之众有孔子乎第五
　　景公出田，寒，故以为浑〔一〕，犹顾而问晏子曰：「若人之众，则有孔子焉乎？」晏子对曰：「有孔子焉则无有，若舜焉则婴不识。」公曰：「孔子之不逮舜为闲矣，曷为『有孔子焉则无有，若舜焉则婴不识〔二〕』？」晏子对曰：「是乃孔子之所以不逮舜。孔子行一节者也，处民之中，其过之识〔三〕，况乎处君之中乎〔四〕！舜者处民之中，则自齐乎士〔五〕；处君子之中，则齐乎君子；上与圣人，则固圣人之林也〔六〕。此乃孔子之所以不逮舜也。」
〔一〕　孙星衍云：「『温』字假音。」
〔二〕　陶鸿庆云：「『有孔子焉』，『有』亦当作『若』，言若孔子则知其无有，若舜则不可识也。今本涉上文『有孔子焉』而误为『有』，则文不可通。」
〔三〕　孙星衍云：「言其识过人。」
〔四〕　王念孙云：「案『处君之中』本作『处君子之中』，下文曰：『舜者，处民之中，则自齐乎士；处君子之中，则齐乎君子。』是其证。今本脱『子』字，则义不可通。」◎陶鸿庆云：「孙氏云『言其识过人』，然识之过人，非外观所得而知，且与『行一节』之义不合，孙说非也。『识』，即上文『若舜焉则婴不识』之『识』，言其过人可得而知也，即前章『异于服，勉于容』之意，惟文句当有脱误耳。又案：『处君之中』当作『处君子之中』，下文云『处君子之中，则齐乎君子』，是其证。」◎则虞案：与苏时学之说合。黄本上方校语亦疑挩「子」字。指海本补「子」字。
〔五〕　于鬯云：「『士』疑本作『民』，『处民之中，则自齐乎民』，与下文『处君子之中，则齐乎君子』文意一律。且上文云『若舜焉则婴不识』，正以处民之中齐乎民，故不识也。若处民之中，而齐乎士，则出乎类矣，何为不识？」
〔六〕　孙星衍云：「『林』一本作『材』。」



　　　　仲尼相鲁景公患之晏子对以勿忧第六〔一〕
　　仲尼相鲁，景公患之，谓晏子曰：「邻国有圣人，敌国之忧也。〔二〕今孔子相鲁若何〔三〕？」晏子对曰：「君其勿忧。彼鲁君，弱主也；孔子，圣相也。君不如阴重孔子，设以相齐〔四〕，孔子强谏而不听，必骄鲁而有齐〔五〕，君勿纳也。夫绝于鲁，无主于齐，孔子困矣〔六〕。」居期年，孔子去鲁之齐，景公不纳，故困于陈蔡之闲〔七〕。
〔一〕　卢文弨云：「元刻末注云：『此上五章皆毁诋孔子，而此章复称为圣相，设相齐以困孔子，似非平仲之所宜，故着于此篇。』」◎则虞案：孔子相鲁在定公十四年，晏子已卒，此亦传闻之辞也。
〔二〕　则虞案：诘墨无「邻」「敌」字。
〔三〕　则虞案：当据诘墨篇「若何」上补「为之」二字。
〔四〕　孙星衍云：「孔丛『设』作『欲』。」◎苏时学云：「『设』疑当作『许』。」
〔五〕　于鬯云：「『骄』，盖读为『挢拂』之『挢』，荀子臣道篇云『事暴君者有补削，无挢拂』是也。上文云『孔子强谏而不听』，则晏子之意以为孔子必且挢拂鲁而适齐矣，故曰：『必挢鲁而有齐。』『有』字孔丛子诘墨篇正作『适』。孙星衍音义云『疑「有」当为「适」』，是也。小戴少仪记云：『谏而无骄。』彼『骄』字疑亦当读『挢』，与此『骄』字正同；而郑注谓『言行谋从，恃知而慢』，未必然也。或谓『挢拂』之本字实『骄』字，存参。」
〔六〕　则虞案：诘墨作「则必强谏鲁君，鲁君不听，将适齐，君勿受，则孔子困矣」。
〔七〕　则虞案：韩非子内储说下作「黎且对景公」，与此略似。



　　　　景公问有臣有兄弟而强足恃乎晏子对不足恃第七〔一〕
　　晏公问晏子曰：「有臣而强，足恃乎？」晏子对曰：「不足恃。」「有兄弟而强，足恃乎？」晏子对曰：「不足恃。」公忿然作色曰：「吾今有恃乎？」晏子对曰：「有臣而强，无甚如汤；有兄弟而强，无甚如桀。汤有弒其君，桀有亡其兄〔二〕，岂以人为足恃哉，可以无亡也〔三〕！」
〔一〕　卢文弨云：「元刻末注云：『此章与景公问臣并兄弟之强而晏子对以汤桀，无以垂训，故着于此篇。』」◎俞樾云：「此『与』字似不当有，写者依他章增之，而不知其非。」◎刘师培云：「黄本此下七章均挩。」◎则虞案：杨本亦无此章。
〔二〕　文廷式云：「二『有』字涉上文而衍。」
〔三〕　孙星衍云：「『强』、『汤』、『兄』、『亡』为韵。此章及下六章，俗本删去。」◎于鬯云：「玩『可以无亡』句，则『岂』上当有阙文。」◎苏舆云：「拾补云：『吴本此章缺，此与下六章，元刻本、沈启南、吴怀保本皆有。』」



　　　　景公游牛山少乐请晏子一愿第八〔一〕
　　景公游于牛山，少乐，公曰：「请晏子一愿。」晏子对曰：「不〔二〕，婴何愿？」公曰：「晏子一愿〔三〕。」对曰：「臣愿有君而见畏〔四〕，有妻而见归，有子而可遗〔五〕。」公曰：「善乎！晏子之愿〔六〕；载一愿〔七〕。」晏子对曰：「臣愿有君而明，有妻而材，家不贫，有良邻。有君而明，日顺婴之行；有妻而材，则使婴不忘；家不贫，则不愠朋友所识；有良邻，则日见君子〔八〕：婴之愿也。」公曰：「善乎！晏子之愿也。」晏子对曰〔九〕：「臣愿有君而可辅，有妻而可去，有子而可怒〔一十〕。」公曰：「善乎！晏子之愿也。」
〔一〕　卢文弨云：「元刻末注云：『此章载晏子之愿如此，无以垂训，故着于此篇。』」
〔二〕　孙星衍云：「『不』，读如『否』。」
〔三〕　则虞案：元刻本「一」字空一格。
〔四〕　苏时学云：「『畏』，犹『敬』也。」
〔五〕　孙星衍云：「『畏』、『归』、『遗』为韵。」
〔六〕　苏舆云：「『愿』下当有『也』字，与下文同一例。」◎则虞案：元刻本、活字本误作「善晏乎子」。
〔七〕　苏时学云：「『载』、『再』古通用。」◎于省吾云：「按『载』应读作『再』，上云『请晏子一愿』，此景公又请晏子之一愿，故云再一愿也。孟子滕文公『自葛载』，注『「载」一说当作「再」字』，诗小戎『载寝载兴』，文选曹植应诏诗引作『再寝再兴』，是其证也。」
〔八〕　文廷式云：「此节皆有韵之文，此二句『友』、『子』为韵，『所识』二字疑衍文，或『识』字系『居』字之误。」◎则虞案：文选陆云答张然诗注引：「愿有良邻，则见君子也。」
〔九〕　于鬯云：「例上文，『晏子』上当有『载一愿』三字。」◎刘师培说同，并云：「盖公有斯问，晏子乃更以所愿对也。」
〔一十〕孙星衍云：「『辅』、『去』、『怒』为韵。」◎苏时学云：『案妻至于去，子至于怒，似无可愿，『可』之云者，极言其顺乎我也。」



　　　　景公为大钟晏子与仲尼柏常骞知将毁第九〔一〕
　　景公为大钟，将悬之。晏子、仲尼、柏常骞三人朝，俱曰〔二〕：「钟将毁。」冲之，果毁〔三〕。公召三子而者问之〔四〕。晏子对曰：「钟大，不祀先君而以燕，非礼，是以曰钟将毁〔五〕。」仲尼曰：「钟大而悬下，冲之其气下回而上薄〔六〕，是以曰钟将毁。〔七〕」柏常骞曰：「今庚申，雷日也，音莫胜于雷，是以曰钟将毁也〔八〕。」
〔一〕　卢文弨云：「元刻末注云：『此章与景公为泰吕成将燕飨晏子谏章旨同，而尤近怪，故着于此篇。』」
〔二〕　则虞案：初学记十六、御览五百七十五引俱作「仲尼、柏常骞、晏子三人」，初学记作「俱来朝，皆曰」，御览作「俱朝，曰」。
</div>
    <div class="pagination">
<a href="晏子春秋集释_page40.html">上一页</a><span>...</span><a href="晏子春秋集释_page36.html">36</a><a href="晏子春秋集释_page37.html">37</a><a href="晏子春秋集释_page38.html">38</a><a href="晏子春秋集释_page39.html">39</a><a href="晏子春秋集释_page40.html">40</a><span class="current-page">41</span><a href="晏子春秋集释_page42.html">42</a><a href="晏子春秋集释_page43.html">43</a><a href="晏子春秋集释_page44.html">44</a><a href="晏子春秋集释_page45.html">45</a><a href="晏子春秋集释_page46.html">46</a><span>...</span><a href="晏子春秋集释_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
