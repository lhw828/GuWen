<!DOCTYPE html>
<html>
<head>
    <meta charset="UTF-8">
    <title>名臣碑传琬琰之集 - 第 17 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣碑传琬琰之集 - 第 17 页/共 19 页</h1>
    <div class="content">




　　名臣碑传琬琰之集下巻十一
　　钦定四库全书
　　名臣碑传琬琰之集下巻十二　宋杜大珪编
　　颍濵遗老传下　　　　　　　苏辙
　　还朝为御史中丞命由中出宰相以下多不恱所荐御史率以近格不用自元祐初革新庻政至是五年矣一时人心已定惟元丰旧党分布中外多起邪说以摇撼在位吕防仲与中书侍郎刘莘老二人尤畏之皆持两端为自全计遂建言欲引用其党以平旧怨谓之调停宣仁后疑不决辙扵延和面论其非退复再以劄子论之其一曰臣近面论君子小人不可并处朝廷窃观圣意似不以臣言为非者然天威咫尺言词廹遽有所不尽退伏思念若使邪正并进皆得预闻国事此治乱之几而朝廷所以安危者也臣误防圣恩典司邦宪臣而不言谁当救其失者谨复稽之古今考之圣贤之格言莫不谓亲近君子斥逺小人则人主尊荣国家安乐防外君子进任小人则人主忧辱国家危殆此理之必然非一人之私言也其扵周易所论尤详皆以君子在内小人在外为天地之常理小人在内君子在外为隂阳之逆节故一阳在下其卦为复二阳在下其卦为临阳虽未盛而居中得地圣人知其有可进之道一隂在下其卦为姤二隂在下其卦为遯隂虽未壮而圣人知其有可畏之渐若夫居天地之正得隂阳之和者惟泰而已泰之为象三阳在内三隂在外君子既得其位可以有为小人奠居扵外安而无怨故圣人名之曰泰泰之言安也言惟此可以久安也方泰之时若君子能保其位外安小人使无失其所则天下之安未有艾也惟恐君子得位因势陵暴小人使之在外而不安则势将必至扵反覆故泰之九三曰无平不陂无徃不复窃惟圣人之戒深切详尽所以诲人者至矣独未闻以小人在外忧其不恱而引之于内以自遗患者也故臣所上劄子亦以谓小人虽决不可任以腹心至于牧守四方奔走庻务各随所长无所偏废宠禄恩赐彼此如一无一可指如此而已若遂引而置之于内是犹畏盗贼之欲得财而导之于寝室知虎豹之欲食肉而开之以坰牧天下无此理也且君子小人势同氷炭同处必争一争之后小人必胜君子必败何者小人贪利忍耻撃之难去君子洁身重义知道之不行必先引退故古语曰一薫一莸十年尚犹有臭盖谓此矣先帝以聪明圣智之资疾頽靡之俗将以纲纪四方追迹三代今观其设意本非汉唐之君所能髣髴也而一时臣佐不能将顺圣徳造作诸法率皆民所不悦及二圣临御因民所愿取而更之上下忻慰当此之际先朝用事之臣皆布列扵朝自知上逆天意下失民心徬徨踧踖若无所措朝廷虽不加斥逐其势亦自不能复留矣尚頼二圣慈仁不加谴责而宥之扵外盖已厚矣今者政令已孚事势大定而议者乃欲招而纳之与之共事欲以此调停其党臣谓此人若返岂肯徒然而已哉必将戕害正人渐复旧事以快私忿人臣被祸盖不足言臣所惜者祖宗朝廷也盖自熈寜以来小人执柄二十年矣建立党与布满中外一旦失势睎觊者多是以创造语言动摇贵近胁之以祸诱之以利何所不至臣虽未闻其言而槩可料矣闻者若又不加审察遽以为然岂不过甚矣防臣闻管仲治齐夺伯氏骈邑三百饭防食没齿无怨言诸葛亮治蜀废廖立李严为民徙之邉逺久而不召及亮死二人皆垂泣思亮夫骈立严三人者皆齐蜀之贵臣也管葛之所以能戮其贵臣而使之无怨者非有它也赏罚必公举措必当国人皆知所与之非私而所夺之非怨故虽仇雠莫不归心耳今臣窃观朝廷用舍施设之间其不合人心者尚不为少彼既中懐不恱则其不服固宜今乃直欲招而纳之以平其隙臣未见其可也诗曰无竞维人四方其训之陛下诚以异同反覆为忧惟当久任才性忠良识虑明审之士但得四五人常在要地虽未及臯陶伊尹而不仁之人知自逺矣惟陛下断自圣心不为流言所惑毋使小人一进后有噬脐之悔则天下幸甚臣既待罪执法若见用人之失理无不言言之不从理不徒止如此则异同之迹益复着明不若陛下早发英断使彼此泯然无迹可见之为善也奏入宣仁后命宰执于帘前读之仍谕之曰苏辙疑吾君臣遂兼用邪正其言极中理诸公相从和之自此叅用邪正之说衰矣辙复奏曰圣人之徳莫如至诚之功存于不息有能推至诚之心而加之以不息之乆则天地可动金石可移况于斯人谁则不服臣伏见太皇太后陛下皇帝陛下随时弛张改革事因民所恶屏去小人天下本无异心群党自作浮议近者徳音一发众心涣然正直有依人知所向惟二圣不移此意则天下谁敢不然卫多君子而乱不生汉用汲黯而叛者寝苟存至诚不息之意自是太平可久之功此实社稷之福而天下之幸也然臣以谓昔所柄任其徒实繁布列中外岂免窥伺若朝廷施设必当则此辈觊望自消昔田蚡为相所为贪鄙则窦婴灌夫睥睨宫禁诸葛亮治蜀行法亷平则廖立李严虽流徙边郡终身无怨此则保国寜人之要术自古圣贤之所共由者也臣窃见方今天下虽未大治而祖宗纲纪具在州郡民物粗安若大臣正已平心无生事要功之意因弊修法为安民靖国之术则人心自定虽有异党谁不归心向者异同反覆之心盖亦不足虑矣但患朝廷举事类不审详曩者黄河北流正得水性而水官穿凿欲导之使东移下就髙汨五行之理及陛下遣官案视知不可为犹或固执不从经今累嵗囬河虽罢减水尚存遂使河朔生灵财力俱困今者西夏青唐外皆臣顺朝廷招来之厚惟恐失之而熙河将吏创筑二堡以侵其膏腴议纳醇忠以夺其节钺功未可觊争已先形朝廷虽知其非终不明白处置若遂养成边衅关陜岂复安居如此二事则臣所谓宜正已平心无生事要功之意者也昔嘉祐以前乡差衙前民间常有破产之患熙寜以后出卖坊场以雇衙前民间不复知有衙前之苦及元祐之初务扵复旧一例复差官收坊之钱民出衙前之费四方惊顾众议沸腾寻知不可旋又复雇雇法有所未尽但当随事修完而去年之秋复行差法虽存雇法先许得差州县官吏利在起动人户以差为便差法一行即时差足雇法虽在谁复肯行臣顷奉使契丹河北官吏皆为臣言岂朝廷欲将卖坊场钱别作支费耶不然何故惜此钱而不用竭民力以供官此声四驰为损非细又熈寜雇役之法三等人户并出役钱上户以家产髙强出钱无艺下戸昔不充役亦遣出钱故此二等人户不免咨怨至扵中等昔既已自差役今又出钱不多雇法之行最为其便及元祐罢行雇法上下二等忻跃可知唯是中等则反为害臣请且借畿内为比则其余可知矣畿县中等之家例出役钱三贯若经十年为钱三十贯而已今差法既行诸县手力最为轻役农民在官日使百钱最为轻费然一岁之用巳为三十六贯二年役满为费七十余贯罢役而归寛郷得闲三年狭郷不及一岁以此较之则差役五年之费倍扵雇役十年赋役所出多在中等如此安得民间不以今法为害而熈宁为利乎然朝廷之法官户等六色役钱只得支雇役人不及三年处州役而不及县役寛剰役钱只得通融邻路邻州而不及邻县人户愿出钱雇人充役者只得自雇而官不为雇如此之类条目不便者非一故天下皆思雇役而厌差役今五年矣如此二事则臣所谓宜因弊修法为安民靖国之术者也臣以闻见浅狭不能尽知当今得失然四事不去如臣等軰犹知其非而况于心懐异同志在反覆幸国之失有以借口者乎臣恐如此四事彼已黙识于心多造谤议待时而发以撼摇众听矣伏乞宣喻宰执事有失当改之勿疑法或未完修之无倦苟民心既得则异议自消陛下端拱以享承平大臣逡廵以安富贵海内防福上下所同岂不休防然大臣怙权耻过终莫肯改比辙为执政三省又奏除李清臣吏部尚书给事中范祖禹封还诏书进呈不允祖禹执奏如初左正言姚勔亦言不当三省复除蒲宗孟兵部尚书辙谓诸公且邦直命下然后议此如何皆不应及帘前防仲奏诸部久阙尚书见在人皆资浅未可用又不可阙官须至用前执政上有黾俛从之之意辙奏前日除李清臣给諌纷然争之未定今又用宗孟恐不便宣仁后曰柰阙官何辙曰尚书阙官已数年何尝阙事今日用此二人正与去年用邓温伯无异此三人者非有大恶但昔与王珪蔡确軰并进意思与今日圣政不合见今尚书共阙四人若并用似此四人使互进党类气势一合非独臣等奈何不得亦恐朝廷难奈何矣且朝廷只贵安静如此用人台諌安得不言臣恐自此閙矣宣仁后曰信然不如且静诸公遂巻除目持下辙又奏臣去年初作中丞首论此事圣意似以臣言为然今未及一年备位扵此若遂不言实恐陛下怪臣前后异同上曰然乃退六年春诏除尚书右丞辙上言臣切与兄轼同受业先臣薄祐早孤凡臣之宦学皆兄所成就今臣防防与闻国政而兄适以召还本除吏部尚书复以臣故改翰林承防臣之私意尤不遑安况兄轼文学政事皆出臣上臣不敢逺慕古人举不避亲只乞寝臣新命得与兄同备从官竭力图报亦未必无补也不聼时吕防仲与刘莘老为左右相防仲直而闇莘老曲意事之大事皆决于防仲惟进退士大夫莘老隂窃其柄防仲不悟也辙居其间迹危甚莘老昔为中司台中旧僚多为之用前后非意见攻宣仁后觉之莘老既以罪去微仲知辙无它有相安之意然其为人则如故天下事卒不能大有所正至今愧之盖是时所争议大者有二其一西边事其二黄河事初夏人来贺登极相继求和且议地界朝廷许之本约地界已定然后付以岁赐乆之议不决明年人多保忠以兵袭泾原杀掠弓箭手数千人而去朝廷隠忍不问即遣使徃赐防命夏人受礼倨慢以地界为词不复入谢且再犯泾原四年乃复来贺坤成且议地界朝廷急扵招纳疆议未定先以岁赐予之寻觉不便乃于疆事多方侵求不守定约而熈河将佐范育称谊等又背约侵筑质孤胜如二堡夏人随即平荡育等又欲以兵纳赵醇忠及擅招蕃部千余人朝廷却而不受西边骚然辙力言其非乞罢育谊更择老将以守熈河宣仁后深以为是而大臣主之辙面奏此辈皆大臣亲旧不忍坏其资任虽其同列亦不敢异议陛下独不见黄河事乎当时徳音宣喻至深至切然非大臣意至今不了人君与人臣事体不同人臣虽明见是非而力所不加湏至且止人主扵事不知则已知而不得行则事权去矣臣今言此盖欲陛下收威柄以正君臣之分而已若专听其所为不以渐制之及其太甚必加之罪只如韩维专恣太甚范纯仁阿私太甚皆不免逐去事至如此岂朝廷美事故臣之意盖欲保全大臣非欲害之也宣仁后极以为然而不能用六年六月熙河奏夏人十万骑压通逺军境上挑掘所争崖巉杀人三日而退乞因其退军未能复出急移近里堡寨于界上修筑乗利而徃不须复守诚信诸公防议都堂辙谓防仲令欲议此事当先定议欲用兵耶不用兵耶微仲曰如合用兵亦不得不用辙曰凡欲用兵先论理之曲直我若不直则兵决不当用朝廷顷与夏人商量地界欲用庆歴旧例以汉蕃见今住坐处当中为界此理最为简直夏人不从朝廷遂不固执盖朝廷临事常患先易后难此所谓先易者也既而许于非所赐城寨依绥州例以二十里为界十里为堡铺十里为草地【非所赐城寨指谓延州塞门义合石州吴堡兰州诸城寨通逺军定西城】要约才定朝廷又要于两寨界首相望侵系蕃地一抹取直夏人黾勉见从要约未定朝廷又要蕃界更留草地十里通前三十里夏人亦又见许凡此所谓后难者也今者又欲于定西城与陇诺堡相望一抹取直所侵蕃地凡百数十里陇诺祖宗旧疆岂所谓非所赐城寨耶此则不直致冦之大者也今虽欲不顾曲直一面用兵不知二圣谓何莘老曰持不用兵之说虽美然事有湏用兵者亦不可固执辙曰相公必欲用兵湏道理十全敌人横来相加势不得巳然后可耳今吾不直如此兵起之后兵连祸结三五年不得休将柰何诸公乃许不从熈河之计明日面奏之辙曰夏人引兵十万直压熈河境上不于他处作过専扵所争处杀人掘崖巉此意可见此非西人之罪皆朝廷不直之故防仲曰朝廷防挥亦不至大叚不直辙曰熈河帅臣輙敢生事奏乞不守诚信乗夏人抽兵之际移筑堡寨臣以为方今堡寨虽或可筑至秋深马肥夏人能复引大兵来争此否诸人皆言今已不许之矣辙曰臣欲诘责帅臣耳若不加诘责或再有陈乞诸人皆曰竢其再乞诘责未晚宣仁后曰边防忌生事早与约束诸人乃听而兰州又以逺探为名深入西界杀十余人辙曰边臣贪功生事不足以示威徒足以败壊疆议理湏戒敕不听既又以防护打草为名杀六七人生擒九人防仲知不便欲送还生口因奏其事辙曰边臣贪冒小胜不顾大计极害事今送还九人甚善可遂戒敕边臣防仲不欲曰近日延安将副李仪等深入防没已责降一行人足以为戒辙曰李仪深入以败事被责兰州深入得功若不戒敕将谓朝廷责其败事而喜其得功也宣仁后曰然乃加戒敕然七年夏人竟大入河东朝廷乃议絶嵗赐禁和市使防边诸路为浅攻计命熈河进筑定逺城夏人不能争未几复大入环庆复议使熈河进筑汝遮中书侍郎范子功独不可辙度其意昔延安帅臣赵卨范氏姻家也方议地界以绥州二十里为例议出扵卨熈河斥其不可议乆不决而卨死故子功持之辙谓之曰绥州旧例施扵延安可耳熈河逺者或至七八十里其不从宜矣方论国事亲旧得失不宜置胷中矣众皆称善而子功悻然不服防西人乞和议遂不成未几右相苏子容以事去位子功以同省待罪因遂其请实以汝遮故也辙自为諌官论黄河东流之害及为执法最后论三事其一存东岸清丰口其二存西岸披滩水口其三除去西岸激水锯牙朝廷以付河北监司惟以锯牙为不可去辙于殿庐中与防仲论之防仲曰无锯牙则水不东水不东则北流必有患辙曰然北京百万生灵岁有决溺之忧何以救之且分水东入故道见今淤合者多矣分水之利亦自不复能久若竢涨水已过尽力修完北流堤坊使足胜涨水之然后彻去锯牙免北京危急此实利也莘老曰河北监司不如此言柰何辙曰公岂不知外官多所观望耶防仲曰河事至大难以臆断辙曰彼此皆非目见当以公议叅之耳及至上前二相皆以分水为便辙具奏前语且曰必欲重慎涨水过故道増淤即并力修完北隄然后彻去锯牙庻几可也退至都堂二相遽批圣语曰依都水监所定辙语堂吏适所奏不然莘老失措防仲知不可乃曰明日别议卒改批不得添展乃已八年正月都水吴安持乞于北流作软堰定河流以免淤填时微仲在告辙奏曰先帝因河决大吴导之北流已得水性惟堤坊未完毎岁不免决溢此本黄河常事耳是时北京之南黄河西岸有阚村樊村等三斗门遇河水泛溢即开此三门分水北行扵无人之地至北京北合入大河故北京生聚无大危急自数年来大臣创议回河水官王孝先吴安持等即塞此三门贴筑西堤又作锯牙马头约水向东直过北京之上故北京连年告急然约水既久东流遂多于徃岁盖分流有利有害秋水泛涨分入两流蹔时且免决溢此分水之利也河水重浊缓则生淤既分为二不得不缓故今日北流淤塞此分水之害也然将来涨水之后河流东北盖未可知臣等昨于都堂问吴安持安持亦言去年河水自东今年安知河水不自北宣仁后笑曰水官尚作此言况它人乎辙又奏曰臣今但欲徐观夏秋河势所尚水若东流则北流不塞自当淤断水若北流则北河如旧自可容纳似此处置安多危少行之无疑若行险徼幸万一成功如水官之意臣不敢从也乞先令安持等结罪保明河流所向天软堰既成有无填塞河道致将来之患然后遣使按行具可否利害后复曰若令结罪必谓执政胁持之且水官犹不保河之东北况使者蹔徃乎姑别议之可也二月防仲乃朝辙具以前语谕之防仲口虽不伏而意甚屈曰软堰且令具功料申上朝廷更行相度辙曰如此终非究竟必欲且尔亦可八日辙方在式假三省得防批曰依水监所奏下手日具功料取防辙以非商量本意以劄子论之防仲即日在告十二日辙入对奏曰自去年十一月后来至今百日间耳水官凡四次妄造事端摇撼朝廷第一次安持十一月出行河先乞一面措置河事旧法马头不得増损臣知安持意在添进马头即防挥除两河门外许一面措置安持奸意既露第二次乞扵东流北添进五七埽緷臣知安持意欲因此多进埽緷约令北流入东即令转运司同监视不得过所乞緷数安持奸意复露第三次即乞留河门百五十歩臣知安持意在回河改进马头之名为留河门即不许安持计穷第四次即乞作软堰凡安持四次擘画皆回河意耳臣昨巳令中书工房问水监两事其一勘防北流元祐二年河门元阔几里逐年开排直至去年只阔三百二十歩有何縁故其二勘防东流河门见阔几歩毎年涨水东出水面南北阔几里南面有无堤岸北京顺水堤不没者几尺将来北流若果淤断涨水东行系合并北流多少分数有无包畜不定今两问犹未答便即施行实太草草后嗟叹久之深以所言为然二十四日与防仲同进呈防仲曰苏辙所议河事今软堰已不可作无可施行辙曰软堰本自不可作然臣本论吴安持百日之间四次妄造事端动摇朝听若令依旧供职病根不去河朔被害无已防仲曰水官弄泥弄水别用好人不得所以且用安持辙曰水官职事不轻奈何以小人主之易曰开国承家小人勿用未闻小人有可用之地也此后是非终不能决防宣仁晏驾九年正月安持奏乞塞梁村口缕张包口开清丰口以东鸡河八日辙以祈谷宿斋三省即令安持与北京留守司相度施行时防仲为山陵使行有日矣辙见之待漏语及河事防仲直视曰此大事不可不慎辙曰诚然公亦宜慎之时范尧夫为右相旧不直东流辙告之曰当与防仲议定乃令西去尧夫曰命已下奈何辙曰事有理谁敢不从议扵皇仪门外再降指挥使都水与本路安抚提转同议可即施行有异议亟以闻尧夫自外来始意辙与防仲比及此大相信服既而安抚许冲元乞过涨水因河所向闭所不行口尧夫奏乞令许将与吴安持同议一面施行辙曰河势难定恐湏令诸司共议乃得其实上以为然既行上特宣谕曰河事不小可遣两制以上二人按行相度尧夫曰河役已起方议遣官恐稽留役事上曰但使议论得实虽迟一年何损乃遣中书舍人吕希纯殿中侍御史井亮采徃视之二人归极以北流为便方施行枢宻签书刘仲冯援旧例乞与河议仲冯本文潞公吴冲卿门下士也其言纷然吕井之议遂格而辙亦以罪见逐扵是河流遂东凡七年而后北流复通防仲之在陵下也尧夫奏乞除执政上即用李邦直为中书侍郎邓圣求为尚书右丞二人久在外不得志遂以元丰事激怒上意邦直尤力旧法母后之家十年一奏门客时皇太妃之兄朱伯材以门客奏徐州富人窦氏尧夫无以裁之一日日中请辙扵都堂与邦直议之辙曰上始亲政皇太妃閤中事当遍议之车服仪制已付礼部矣皇太后月费尚书省已奏乞依太皇太后矣皇太妃宜付户部议定至于奏荐亦当议有所予付吏部可也凡事付有司必以法裁处朝廷又酌其可否而后行扵体为便明日奏之上曰月费竢内中批出奏荐皇太后家减二年皇太妃十年议巳定邦直独曰此可为后法今姑予之可也上从之邦直之附防类如此会廷防进士邦直撰防题即为邪说以扇惑羣听辙论之曰伏见御试防题歴诋近岁行事有欲复熈寜元丰故事之意臣备位执政不敢不言然臣窃料陛下本无此心其必有人妄意陛下牵于父子之恩不复深究是非逺虑安危故劝陛下复行此事此所谓小人之爱君取快扵一时非忠臣之爱君以安社稷为恱者也臣窃观神宗皇帝以天纵之才行大有为之志其所施设度越前古盖有百世而不可改者也臣请为陛下指陈其畧先帝在位近二十年而终身不受尊号裁损宗室恩止袒免减朝廷无穷之费出卖坊场雇募衙前免民间破家之患罢黜诸科诵数之学训练诸将慵墯之兵置寄禄之官复六曹之旧严重禄之法禁交谒之私行浅攻之防以制西戎收六色之钱以寛杂役凡如此类皆先帝之睿筭有利无害而元祐以来上下奉行未尝失坠者也至扵其它事有失当何世无之父作之扵前子救之于后前后相济此则圣人之孝也汉武帝外事四夷内兴宫室财用匮竭于是修盐铁防酤均输之政民不堪命几至大乱昭帝委任霍光罢去烦苛汉室乃定光武显宗以察为明以防决事天下恐惧人懐不安章帝即位深鉴其失代之以寛恺弟之政后世称焉及我本朝真宗皇帝右文偃革号称太平群臣因其极盛为天书之说及章献明肃太后临御大臣之议藏书梓宫以泯其迹仁宗听政亦絶口不言天下至今韪之英宗皇帝自藩邸入继大臣过计创濮庙之议朝廷为之汹汹者数年及先帝嗣位或请复举其事寝而不答遂以安靖夫以汉昭章之贤与吾仁宗神宗之圣岂其薄扵孝敬而轻事变易也哉盖有不可以庙社为重故也是以子孙既获孝敬之实而父祖不失圣明之称此真明君之所务不可与流俗议也臣不胜区区愿陛下反覆臣言慎勿轻事改易若轻变九年已行之事擢任累岁不用之人人懐私忿而以先帝为词则大事去矣奏入不报再以劄子面论之上不说李邓从而媒蘖之乃以本官出知汝州居数月元丰诸人皆防于朝再谪知袁州未至降授朝议大夫分司南京筠州居住居三年责授化州别驾雷州安置未朞年或言方南行兄弟相遇中涂至雷赁富民屋以居复移循州今上即位大臣犹不悦徙居永州皇子生复徙岳州已乃复官提举凤翔上清太平宫有田在颍州乃即居焉居二年朝廷易相复降授朝请大夫罢祠宫凡居筠雷循七年居许六年杜门复理旧学于是诗春秋传老子解古史四书皆成尝抚巻而叹自谓得圣贤之遗意缮书而藏之顾谓诸子今世已矣后有逹者必有取焉耳家本眉山贫不能归遂筑室于许先君之葬在眉山之东昔尝约附扵其庾虽逺不忍负也以是累诸子矣予居颍州六年岁在丙戌秋九月阅箧中旧书得平生所为惜其久而忘之也乃作颍濵遗老传凡万余言已而自笑曰此世间得失耳何足以语达人哉昔予年四十有二始居髙安与一二衲僧游听其言知万法皆空惟有此心不生不灭以此居富贵处贫贱二十余年而心未尝动然犹未覩夫实相也及读楞严以六求一以一除六至扵一六兼忘虽践诸相皆无所碍乃油然而笑曰此岂实相也防夫一犹可忘而况遗老传乎虽取而焚之可也














　　名臣碑传琬琰之集下巻十二
　　钦定四库全书
　　名臣碑传琬琰之集下巻十三　宋杜大珪编
　　文忠烈公彦博传　　　　　　实録
　　绍圣四年四月丁已降授太子少保潞国公致仕文彦博薨彦博字寛夫汾州介休人父洎赠太师韩国公彦博天圣五年中进士第授大理评事知济州翼城并州榆次县改太常博士通判兖州景祐四年御史中丞张观荐为监察御史迁殿中侍御史丁父忧服除还旧职防西鄙用兵有临阵先退望敌不进者置狱邻郡而推劾枝蔓久不即诛彦博请严军法以重将权仁宗嘉纳之康定元年元昊防金明寨诏刘平自环庆倍道兼行与石元孙黄徳和合兵援延州五龙川遇覆败绩徳和率所部先遁平元孙皆为敌执徳和妄奏平等降贼遣彦博至河中鞫勘具得奸状徳和伏诛为河东转运副使麟府二州皆在河外因山而城彦博父洎为转运使以麟州饷道回逺军食不足乃按唐张说常领并州兵万人出合河关掩击党项于银城比为河外直道自折徳扆世有府谷即大河通保徳以便府人故河关路废而弗治将复奏之未及而卒彦博领漕事遂通银城由是州有储粟庆歴元年元昊围麟州二十日知城中有备解去初并代緫管王亢钤辖康徳舆杨懐志檄调刍粟彦博籍数州民餽运以俟出兵亢等按兵府州闭垒自守及防丰川始出屯城外数里三日而还居民谓冦复至入保城郭弃所赍扵路彦博以其事闻且言西事未寜悍边全借良将亢等材驽下必致败事愿正典刑别择武臣付以边事亢等悉坐贬秩除尚书户部贠外郎直史馆三年迁天章阁待制转运使元昊复冦西鄙葛懐敏等败绩三年以彦博为龙图阁直学士知渭州未行徙秦州守边有威名虏不敢犯四年除枢宻阁直学士知益州建言本路兵马久不曽习战请立训练之法又言益彭卭蜀汉五州非用马地州屯二千余骑请易以歩军诏从之七年擢諌议大夫枢宻副使改叅知政事贝州宣毅十将王则挟妖术与州校张峦卜吉谋反闭城拒守改年置官属河北遣将勒兵傅城下命权知开封府明镐体量安抚师久未克彦博请行因命为宣抚使镐副之至则督将攻城旬余未下谍言贼欲潜兵出邀虏使辎重镐先遣殿侍安素伏兵败之牢城卒盖秀刘炳请穴地以入贝州南临御河秀等潜扵岸下夜穿昼匿穴成窒以褐袍走白彦博募死士二百衔枚由穴进帐前虞杨遂请行许之既出登城杀守陴者垂絙引城下人贼以火牛突登者不能拒颇却遂身被创援戈刺牛牛退走践贼溃城破生擒则槛送京师与羣党悉诛除礼部侍郎同中书门下平章事集贤殿大学士彦博因进对言尝闻徳音以缙绅多务奔竞非裁抑之无以厚风俗若稍旌恬退守道者则躁竞庶几知耻乃荐王安石韩维张瓌悉被甄擢与枢宻使厐籍同议省兵民汰为民者六万减廪给之半者二万众议纷然以为久衣食扵官不愿为农且习弓刀一旦散之闾阎必为盗贼仁宗亦疑之以问彦博对曰公私困竭正坐冗兵果有患臣愿死之皇祐元年除吏部侍郎昭文馆大学士监修国史二年大飨明堂礼毕彦博与宋庠髙若讷修纂仪注起自降诏讫于礼成系日以书为大享明堂记二十巻目録一巻又以亲被训谕退而纪録者为纪要二卷书成仁宗为制序引诏褒答镂板赐近臣除礼部侍郎尚书三年殿中侍御史里行唐介言彦博专权植党知益州日以间金竒锦因内小臣遗宫掖及叅大政与諌官吴奎相表里欺君固宠贝州贼平乃明镐之功彦博幸防遂叨相位显用张尧佐隂结贵妃为谋身之计仁宗怒召二府示之防介面论不已枢宻副使梁适叱介下殿辞益坚诏送台劾介既下彦博留再拜曰御史言事职也愿不加罪不许召当制舍人即殿庐草制贬英州别驾彦博以吏部尚书观文殿学士知许州翌日出吴奎知宻州知諌院包拯上防留奎仁宗曰介言奎拯隂结彦博观此奏不诬也四年徙知青州五年再徙秦州寻除忠武军节度使知永兴军至和二年再入为平章事昭文馆大学士与富弼同拜宣麻之日上遣黄门觇扵庭士大夫皆以得人相庆明年正月仁宗御殿疾作扶入禁中二府俟于殿阁召内侍史志聪问起居状对曰禁中事严宻不敢漏彦博叱曰上疾系国安危惟尔专出入禁闼不令宰相知天子起居欲何为耶自今疾势増损必白违当从军法二府议留宿未有以发彦博请用道家説祈禳大庆殿辅臣主祠事设次宿殿庑志聪等又白非故事彦博曰岂论故事时耶知开封府王素夜叩宫门求见执政彦博曰此时宫门何可夜开诘旦素入白禁卒告都虞变者同列欲捕治彦博不可乃召都指挥使许懐徳问虞某者何如人懐徳称其谨畏可保彦博曰此卒者怨诬之尔宜亟诛以靖众乃请平章事刘沆判状尾斩仁宗疾已沆譛之曰陛下违豫时彦博擅斩告变者彦博以沆判闻上意乃解嘉祐二年监修国史御史吴中复乞召唐介还朝彦博因言介顷为御史言臣事多中臣病其间虽有风闻之误然当时责之太深请如中复奏召用之三年三司盐鐡使郭申锡与河北都转运使李叅议河事不协讼叅叅宻遣指使髙守忠赍黄河图入中书私属彦博御史张伯玉弹奏叅奸邪结托命待制卢士宗司諌吴中复杂案申锡所讼及弹文不实申锡坐贬滁州彦博寻以检校太师同平章事河阳三城节度判河南府四年封潞国公五年易节保平军判大名府改成徳军节度使尚书左仆射太原府俄复保平军节度判河南丁母忧八年英宗即位起复同平章事成徳军节度加冠军大将军左金吾卫大将军三上表乞终防许之诏给俸赐比宰臣之半力辞不受治平二年服阕复以旧官判河南寻除侍中淮南节度使判永兴入为枢宻使兼群牧制置使徙劒南西川节度使熈寜元年河北籴便司言军储艰乏神宗欲扵贵籴州军减住营兵额彦博曰自古募营兵遇事息輙罢汉文帝恭俭至武帝时府库充实因用兵遂致公私匮乏吕公弼以谓边兵不可多减遇大阅师旅寡弱启侮夷狄彦博曰自有戍卒不至阙事也二年相陈升之诏彦博朝廷宗臣其令升之位彦博下以称遇贤之意彦博言国朝枢宻使无位宰相右者独曹利用尝在王曾张知白上臣忝文臣粗知礼义不敢紊乱朝着固辞乃从三年夏人犯大顺城至庆州李复圭以阵图方畧授钤辖李信都廵检刘甫监押种咏辙使出战信等如教失利退走复圭亟收所授方略执信等繋狱奏从军法彦博力言其非宰相王安石白上以复圭事为当信等伏诛人皆寃之四年军乱召二府对资政殿辅臣深以用兵为忧彦博曰朝廷施为务合人心以静重为先凡事当兼采众论不宜有所偏聼陛下即位以来厉精求治而人情未安盖更张之过也祖宗法未必皆不可行但有废坠不举之处尔王安石曰朝廷求去民害何不可若万事隳頽如西晋风兹益乱也安石知为已发故力排之监察御史张商英言枢宻吏任逺恣横使副党庇不案彦博与吴充蔡挺家居待罪遣吏送印中书不受诏趣入院彦博请以其章付有司正典刑啇英隂助中书故彦博等不能平防王安石亦不直商英坐贬监荆南商税彦博乃起视事六年除守司空河东节度使判河阳七年徙判大名府初选人李公义为铁龙爪以濬河宦官黄懐信更作濬川把天下指笑以为儿王安石独信之除范子渊都水外丞置濬川司行其法子渊奏功求赏言防导水势悉归故道退出民田数万顷朝廷疑其妄下大名府保奏彦博言河水汗漫非把可濬虽甚愚之人皆知无益去年退地止因霜降水落今年未尝用把而退地更多臣不敢雷同欺罔奏至上不悦命知制诰熊本与都水主簿陈祐甫河北漕臣陈知俭按视如彦博言子渊乃求对言本等意安石罢彦博必相故附防其说且先诣彦博纳拜宴饮于是知杂御史蔡确亦言本奉使不公诏确与諌官黄复杂治置狱逮系二百余人数月狱成子渊及本等皆重坐彦博勿问熈寜七年辽人再遣萧禧议地界命内侍裴昱赐彦博手诏问所以待遇之要备御之方彦博奏中国御戎守信为上必以誓书为证彼虽诡辞难夺正论若不计曲直利害敢萌犯顺之心则预备之要足食足兵坚修城壁保全人民以主待客以逸待劳理必胜矣或曰先发制人意在轻动或曰乗其未备袭取燕蓟事不审处后将噬脐非王师万全之举也九年除守太保再任力辞太保许之元丰三年除太尉开府仪同三司复判河南王尧臣子同老言至和三年仁宗不豫内外寒心先臣叅预朝政与宰相文彦博富弼请立英宗皇帝为嗣仁宗感悟开纳大计遂定防彦博来自北都过阙入觐神宗以问彦博对曰先帝天命所在神器有归实仁祖知子之明慈圣拥祐之力臣等何功神宗曰虽云天命亦击人谋卿深厚不伐善隂徳如丙吉真定防社稷臣也彦博曰如周勃霍光是为定防自至和以来中外之臣乞立皇嗣者甚众臣等虽尝有请事未果行至嘉祐末韩琦等卒就大事盖琦等功也神宗曰议论扵至和时发端为难仁宗意已定其后止申前诏尔正如丙吉霍光事前后不相掩也卿宜尽録本末将付史官彦博乃具奏其详扵是手诏中书曰彦博禀徳深厚善不自伐懐此大功絶口不言中外搢绅莫有知者今縁故臣子明其父勲始得本末及知援立之功厥有攸在嘉祐之诏但宣之尔遂加彦博河东永兴军节度使録其子宗道为承事郎彦博亦力辞两镇宴饯琼林辅臣皆预两遣中谒者遗诗以宠其行有报在不言功之语当世荣之四年遣内侍王中正徃鄜延体量经制边事中正既行称面受诏所过募禁兵从者将之而西主兵官不敢违至西京彦博以无诏拒之中正亦不敢募而去六年请老除守太师河东永兴军节度使彦博又固辞许罢两镇以守太师致仕元祐初议除彦博三省长官御史刘挚等有言乃命平章军国重事六日一朝一月两赴经筵边事河防及朝廷有大政令即与辅臣共议恩遇甚渥巳而彦博屡抗章请去五年复以太师致仕绍圣初言者论彦博朋附司马光诋毁成烈怨疾先朝以理财裕民之政为暴刻箕敛之科以经武斥地之勲为冦攘草窃之计落河东节度开府仪同三司太原尹降授太子太傅卒年九十二特辍视朝一日崇宁中预元祐党后特命出籍追复太师諡忠烈彦博凝简庄重顾盻有威逮事四朝荐更二府七换节位将相五十余年再守秦州大名永兴五判河南徧歴公孤两以太师致仕英杰夀俊名闻四夷熈宁中彦博在枢宻府尼惠普以妖妄就逮有司奏搢绅所与简牍一时公卿多有之独彦博无有神宗问其故对曰但臣不知尔如知之亦当有书时人美其分谤元丰中判河南府与富弼席汝言王尚恭赵丙刘几冯行已楚建中王慎言张问张焘司马光凡十一人用白居易故事就弼第置酒相乐尚齿不尚官已而图形妙觉僧舍谓之洛阳耆英防光为文序其事宣徽使王拱辰守北都以书来谕曰拱辰以家洛位与年不居数客顾以官守不得执巵酒在坐席愿预名其间幸无我遗其为时所嘉美如此彦博虽位体隆贵而平居接物谦挹尊徳乐善如恐不及邵雍程颢程頥以道学名世居洛阳彦博与之逰从甚宻及颢死既葬亲为题其墓为明道先生云子恭祖贻庆齐贤保雍居中及甫维申宗道
　　刘右丞挚传　　　　　　　　实録
　　绍圣四年十二月壬子鼎州团练副使新州安置刘挚卒挚字莘老渤海人少举进士嘉祐中礼部奏名第一中甲科调试秘书省校书郎知兾州南宫县旧以税钱五百折绢一疋民坐破产挚上于朝请给半价时包拯领三司奏可其事县人頼之徙江陵府观察官以韩琦荐召试补馆閤校勘迁著作郎熈宁四年自同知太常礼院改太子中允时王安石初秉政遇挚甚厚擢为检正中书礼房公事非其好防迁监察御史里行未及陛对上防论亳州狱小人意在倾摇大臣今富弼已责愿少寛之是时神宗皇帝励精求治挚初面对被宠奬言皆听纳挚感遇因上防其畧以为君子小人之分在义利而已小人材非不足特心之所向不在乎义故欲赏之志毎在事先公尔之心毎在私后陛下有劝农之意今变而为烦扰有均役之意今倚以为聚敛其有爱君忧国之心者皆无以容扵其间今天下有喜扵敢为之论有乐扵无事之说彼以此为流俗此以彼为乱常畏议者以进取为可耻嗜利者以守道为无能此风浸长东汉党锢有唐朋党之祸必起矣愿陛下虗心平聼愼重好恶收合过与不及之俗使防归于大中之道又论常平免役法陈事防御史中丞杨绘亦论新政不便并下其章司农司农难诘且劾挚绘欺诞懐向背有诏问状挚言臣待罪言责采士民之说告于陛下职也今乃以有司言下臣问状是合与之争口舌无乃辱陛下耳目之任防乞下臣章并司农所奏外廷考定当否如臣言有取愿赐察纳言渉欺罔甘就窜逐奏入不报明日复上防曰今天下之势未至扵安且治者谁致之邪陛下注意以望太平为己任得君専政者是也二三年间开合动摇举天下无一物得安其所者盖自青苖之议起而天下始有聚敛之疑青苖之议未允而均输之法行均输之法方扰而邉鄙之谋动邉鄙之祸未艾而助役之事兴其间又求水利淤田省并州县难徧以防举其议财则市井屠贩之人皆召而登政事堂其征利则下至歴日官自鬻之至扵轻用名器淆混贤否忠厚老成者摈之为无能侠少儇辨者取之为可用守道忧国者谓之流俗败常害民者谓之通变凡政府谋议独与一椽属决之然后落茟同列与闻反在其后故奔竞乞丐之人其门如市今羗夷之欵未入反侧之兵未安三边创痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也居数日罢御史落馆职责监衡州盐仓故事御史不带兼职以馆职充御史自挚始也八年复职签书应天府判官事元丰初改集贤校理知大宗正丞权发遣开封府推官改奉议郎官制行以朝奉郎为尚书礼部郎中又以开封狱空赐金紫服六年春为右司郎中五月坐论事冲替明年知滑州哲宗即位召为吏部郎中改秘书少监擢为侍御史论贬蔡确及言陞朝官荐进士明经冒滥学法苛细愈扵治狱条目猥多过扵防盗类不以礼义遇士人非先皇帝意又言经义之弊蹈袭剽贼有司莫能辨请杂用诗赋取士复贤良方正科罢常平免役法引朱光庭王嵓叟为言官元祐元年为御史中丞诏挚与諌议大夫孙觉看详被罪诉理在元丰八年三月赦前者挚言何必赦前自今日以前皆当看详奏可上防言上之所好下必有甚朝廷意在总覈下必有刻薄之行朝廷务行寛大下必有苟简之事习俗懐利迎意趋和所为近似而非上之意本然也今因革之政本殊而观望之俗故在昨差役初行监司己有迎合争先不校利害一槩定差一路为之搔动者朝廷察其始此固已黜之矣由此观之大约类此向卒防责数人者皆以非法接克市进害民然非欲使之漫不省事也昩者不达矫枉过正顾可不为之禁防请立监司考绩之制又言臣所领诉理所寃抑无甚扵太学狱者本因学生告言学官隂事勘官求请事外或摭赦前事为言株连证逮所及上自侍从下至郡县举子无虑数百千人逺者或自闽吴赴逮本师生以茶药帋笔通问遗而文吏当以受所监临枉法甚失哀矜恤刑之意用是罪多减贷擢中大夫尚书右丞二年除左丞三年夏为中书侍郎冬迁门下侍郎挚与同列奏事论及人才挚曰人才难得能否不一性忠实而有才识上也材不逮而忠实有余次也有才而难保可借以集事又其次也懐邪观望随势改变此小人终不可用二圣深然之且曰卿等常能如此用人国家何忧哉是时上临御累年渊黙未尝出语可否政事宰执屡请时扵讲筵指事询问以广听纳其后毎有顾问宰执必申叙其说从而奏事遂以为常一日内降画可裁定宗室冗费及六曹吏额房吏请封送尚书省挚曰録黄当过门下今封送何人也吏言尚书以吏额事毎奏入必径下本省已久今误至此挚曰中书不知其它当如法令遂作録黄初尚书吏任永夀精捍而猾与三省吏不相能具以吏奸告诸宰政丞相吕大防深然之是时户部裁冗费后省【阙】吏额已逾年垂就矣大防尽取其事置吏额房扵都省召永夀等领之至是永夀见録黄愕曰两省初不与今安得此即禀大防命两相各选吏与其事以是语挚挚曰中书用法行録黄非有意与吏为道地也今乃使就都省分功何耶其后事毕永夀积劳补官余吏皆迁转有差扵是外议汹汹台諌交章论列以谓事在后省乆永夀等攘去才两月而都司擅拟优例冒赏章防十上大防不怿而士大夫趋利者居间交闘扵是朋党之论起矣六年春拜太中大夫右仆射兼中书侍郎是年冬言者论挚奸回险诈力引私党为臣不忠父死扵衡委而不葬为子不孝罢相以观文殿学士知郓州初邢恕责官过京师书抵挚挚答有爱以俟休复之语防排岸官茹东济有求扵挚不得见其书隂録以示中丞郑雍侍御史杨畏二人方论挚得此乃释其语上之曰休复语出周易以俟休复者俟它日太皇太后复辟也又章惇诸子故与挚之子游挚亦间与之接言者谓挚预交惇子为囊橐以兾后福二圣尤不悦遂罢政事云八年移守青州绍圣初诏挚诬诋圣考愚视朕躬首陈变法之科终成弃地之令纵释有罪以归怨公上污蔑异已以诱胁众心落职知黄州未至再贬为光禄卿分司南京鄿州居住四年春责为鼎州团练副使新州安置寻卒于贬所年六十八不许归葬是年蔡渭告言文及甫尝书抵邢怨有司马昭之心路人所知之语盖指谓挚尝有废立意也扵是逮及甫恕等系同文诏狱命翰林学士蔡京中书舍人蹇序辰等杂治卒无佐验及甫恕皆被罪犹用蔡京奏明年五月挚已死诏以前尚洙所置辞皆已亡不及考验明正典刑乃免挚诸子官家属徙英州元符三年三月诏还其家属収叙诸子五月复挚中大夫建中靖国元年因其子有言官给葬事依前宰臣例崇寜元年诏追降朝议大夫大观二年以八宝赦追复朝议大夫其后复观文殿大学士太中大夫赠通议大夫绍兴元年今天子顾哀元祐故老特赠少师








　　名臣碑传琬琰之集下巻十三
<史部,传记类,总录之属,名臣碑传琬琰之集>
　　钦定四库全书
　　名臣碑传琬琰之集下巻十四　宋杜大珪编
　　王荆公安石　　　　　　　实録
　　元祐元年四月癸巳观文殿大学士守司空充集禧观使荆国公王安石薨安石字介甫抚州临川人父益都官员外郎安石少有大志庆厯二年登进士甲科签书淮南节度判官防公事代还例当进所业试舘职安石独不进特召试亦固辞知明州鄞县通判舒州除知建昌军不赴召为群牧判官差提防府界诸县镇公事出知常州提防江南东路刑狱入为三司度支判官献万言书极陈当世之务居顷之除直集贤院累辞不获始就职嘉祐五年四月除同修起居注固辞不拜十一月申前命章又五上不许遂除知制诰纠察在京刑狱移判三班院同知嘉祐八年贡举丁母忧服除英宗朝累召不赴神宗在藩邸见其文异之及即位就除知江宁府召为翰林学士初入对上曰方今治当何先安石曰以择术为先上曰唐太宗何如安石曰陛下当以尧舜为法太宗所知不近所为不尽合先王但乗诈取子孙又皆昏恶所以独见称述尧舜所为至简而不烦至要而不迂至易而不难但末世学者不能通知常以为髙不可及不知圣人经世立法以中人为制也上曰卿可谓责难于君朕自视渺然恐无以副卿此意可悉意辅朕同济此道一日讲席羣臣退上留安石坐曰有欲从容与卿议论者因言唐太宗必得魏郑公刘备必得诸葛亮然后可以有为二子诚不世出之人也安石曰陛下诚能为尧舜则必有臯夔稷契陛下诚能为髙宗则必有傅説魏郑公诸葛亮皆有道者所羞何足道哉以天下之大人民之众百年承平学者不为不多然常患无人可以助治者以陛下择术未明推诚未至虽有臯蘷稷契之贤亦必为小人所蔽因巻怀而去耳自古患朝廷无贤者以人君不明好近小人故也好近小人则贤人虽欲自达无由矣上曰自古治世岂能使朝廷无小人虽尧舜之时岂能无四防安石曰唯能辨四防而诛之此乃所以为尧舜也若使四防得肆其谗慝则臯蘷稷契亦岂能苟食其禄以终身乎未几除谏议大夫防知政事安石既执政上曰人皆不能知卿以为卿但知经术不可以经世务安石曰经术者所以经世务也后世所谓儒者大抵皆庸人故世俗皆以为经术不可施于世务上曰朕察人情比于卿有欲造事倾摇者朕尝以吕诲为忠实尝毁卿于时事不通赵抃唐介数以言扞塞惟恐卿进用卿当力变此风俗不知卿所施设以何为先安石曰变风俗立法度最方今所急也于是青苗市易坊场保甲保马导河免役之政相继并兴设制置三司条例司与知枢宻院事陈升之同领之御史中丞吕诲论安石十事以为慢上无礼见利忘义要君取名用情罔公以私报怨怙势招权专政害国凌轹同位朋奸害政商防财利以动摇天下疏奏安石求去位上为出诲知杂御史钊述侍御史刘琦侍御史里行钱顗又交论安石专肆胸臆轻易宪度与陈升之合谋侵夺三司吏柄愿罢免以慰天下殿中侍御史孙昌龄亦继言皆坐贬同知谏院范纯仁既抗疏论辨又申中书谓安石欲求近功忘其旧学尚法令则称商鞅言财利则背孟轲鄙老成为因循之人弃公论为流俗之语异已者指为不肖合意者即谓才能且谓宰相曾公亮依随防知政事赵抃不能力救请罢安石机务留之经筵诏罢纯仁谏职吕公着代吕诲为中丞亦请罢条例司并青苗等法谏官孙觉李常胡宗愈御史张戬王子韶陈襄程颢皆论列安石变法非是以次罢去前宰相韩琦上疏论青苗法乞罢诸路提举官委提防刑狱官依常平旧法行之奏至安石称疾求分司上不许时翰林学士司马光当批答安石指言有士大夫沸腾黎民骚动之语上以手诏谕曰诏中二语乃为文督廹之过而朕失于详阅当令吕惠卿谕指翼日安石入谢因为上言中外大臣从官防谏朝士朋比之情且曰陛下欲以先王之正道胜天下流俗故与流俗相为轻重流俗权重则天下之人归流俗陛下权重则天下之人归陛下权者与物相为轻重虽千钧之物所加损不过铢两而移今奸人欲败先王之正道以沮天下与流俗之权适争轻重之时加铢两之力则用力至微而天下之权已归于流俗矣此所以纷纷也上以为然安石乃视事熈宁三年十二月拜礼部侍郎同中书门下平章事监修国史御史中丞杨绘陈免役有难行者五御史刘摰陈十害坐黜御史林旦薛昌朋范育皆以言李定忤安石罢知杂御史谢景初附安石亦以不合去六年三月命知制诰吕惠卿修撰经义以安石提举而子雱兼同修撰固辞弗听王韶取熈河洮岷叠岩等州安石率羣臣入贺上觧所服玉带赐安石遣内侍谕防曰洮河之举小大并疑惟卿啓廸迄有成功今觧所御带赐卿以旌卿功安石再拜固辞不许安石益自任时论卒不与上疑之慈圣光献宣仁圣烈皇后间见上流涕言新法之不便者且曰王安石乱天下上亦流涕退命安石议裁损之安石重为解乃已熈宁七年四月上以久旱百姓流离忧形顔色毎辅臣进见嗟叹恳恻益疑法之不便安石不悦求避位上固留之请愈坚遂拜吏部尚书观文殿大学士知江宁府仍诏出入如二府仪大朝防缀中书门下班依旧提举修撰经义明年二月拜同中书门下平章事昭文馆大学士六月三经义成拜尚书左仆射门下侍郎初吕惠卿为安石所知骤引至执政安石去惠卿遂背之安石再相于是起华亭诏狱而徐禧王古周辅三辈按之惠卿情不得縁练亨甫吕嘉问以邓绾所条惠卿事交鬪其间复为惠卿所中语连安石子雱既病坐此愤恚而卒安石忧伤益不堪祈解机务九年十月拜检校太傅依前尚书左仆射镇南节度同中书门下平章事判江宁府安石恳辞丐以本官领宫观上遣内侍王从政赍诏敦谕须视事乃还从政留金陵累月安石请不已许以使相为集禧观使又累辞使臣乃以本官为观文殿大学士领使如故元丰三年九月拜特进封荆国公哲宗即位拜司空明年四月癸巳薨年六十六再辍视朝赠太傅推遗表恩七人诏所在给葬事绍圣初諡文公配享神宗庙廷用子旁郊祀恩赠太师崇宁二年诏配祀文宣王庙政和三年封舒王靖康元年从谏议大夫兼国子祭酒杨时言停文宣王庙配享列于从祀建炎二年夏以久阴不解诏百执事赴都堂给札条具时政阙失司勲员外郎赵鼎言自绍圣以来学术政事败坏残酷祸贻社稷其源实出于安石今安石之患未除不可以言政于是罢安石配享神宗庙廷靖康初廷臣有建议乞罢安石配享者争议纷然卒无定论至是始决绍兴四年八月吏部员外郎吕聪问请夺安石諡有诏追所赠王爵初安石提举修撰经义训释诗书周官既成颁之学官天下号曰新义晚嵗居金陵为字説二十四巻学者争传习之凡以经试于有司必宗其説少异辄不中程先儒传注既尽废士亦无复自得之学故当时议者谓王氏之患在好使人同靖康初始诏有司取士择经説优长者无专主王氏安石早有盛名其学以孟轲自许荀况韩愈不道也性强忮遇事无可否信所见执意不回司马光谓其泥古所为迂濶呉奎谓尝与安石同领羣牧备见其自用防前嘉祐末韩琦作相安石纠察在京刑狱争刑名不当有防释罪安石坚不入谢意琦抑之防以忧去职服除三召终琦在相位不至神宗谓人言安石奸邪则过但太执不晓事耳唐介谓安石好学惟防前初除安石为翰林学士命下数日琦罢相安石始造朝其初执政也宰相在告进除目出侍从官赵抃引故事争安石辨益强卒从之至议变法上未尝不疑在廷臣交执不可安石经义出己意辨论辄数百言众人不能诎甚者谓天变不足畏祖宗不足法又以人言是非一归之流俗故二年间遍谏官御史以安石去者凡二十人而安石不恤也久之上闻两宫言意感悟安石因旱引去洎复相岁余罢终神宗朝不复召者凡八年云子雱旁
　　吕防政惠卿传　　　　　　　实録
　　政和元年十二月癸巳赠观文殿学士光禄大夫致仕吕惠卿为开封府仪同三司惠卿字吉甫泉州晋原人中嘉祐二年进士甲科调真州推官永兴军节度掌书记改秘书省著作佐郎韩绛辟为三司检法官宰相曾公亮荐为编校集贤院书籍迁校勘熈宁二年王安石辟为制置三司条例司检详防详编修中书条例迁集贤校理崇政殿说书时方建青苗助役水利均输之政置提举官行其法于天下谓之新法一时奏请皆惠卿发之时议学校贡举惠卿乞选通经术晓政事之人主判太学令侍从举有学术行艺者为教授自京师至诸州皆建学取以经义策以时务殿试专以防问而学校贡举法俱以次推行兼判司农事请以见管常平封桩米斛贱籴贵粜如淳化之制又请人户以等第出免役钱募人充役父丧服除为天章阁侍讲修起居注管句国子监校正中书五房公事兼防详编条中书修例除知制诰判国子监同王雱修撰经义兼判军器监七年为河北东路青曹郓齐濮淄州察访使兼判司农寺召为翰林学士时王安石以久旱请去位神宗久不许令惠卿谕安石安石坚求去出知江宁府惠卿遂以右谏议大夫防知政事八年安石复相惠卿因对屡乞出防御史蔡承禧言惠卿弟升卿为国子考试官而惠卿弟方通在髙等事凡数十条有防令升卿分析惠卿乃三上表丐外诏留之虽复就职而与安石议论不合矣于是御史交章论惠卿崇立私党阿蔽所亲强借富民钱买田等事遂罢政事知陈州十年除资政殿学士知延州鄜延路经略安抚使筑四堡以捍虏母防服除以资政殿大学士知太原府河东路经略安抚使陛对请辅臣王珪同廵边时议欲复除惠卿鄜延不果移知蔡州落职知单州元丰六年复资政殿学士知定州移太原哲宗即位复资政殿大学士元祐元年移知扬州引疾提举西京嵩山崇福宫时谏官蘓辙论惠卿奸恶及知太原自违命出兵西界落职为光禄卿分司南京蘓州居住寻责授建宁军节度副使本州安置三年宣州居住八年复中散大夫提举崇福宫绍圣元年知蘓州改江宁以资政殿学士知大名二年复资政殿大学士以观文殿学士知延安府夏人猖獗举国犯塞诏惠卿措画邉防四年虏复侵轶惠卿复陈事宜条筑米脂等寨防破夏于大沙堆俘获甚众制授保宁军节度使元符二年徙节武胜军加检校司空移知杭州建中靖国元年罢节以观文殿学士提举杭州洞霄宫崇宁初复知杭州改太原以武昌军节度使知大名四年复罢节提举崇福宫言者论其七罪以右银青光禄大夫致仕复观文殿学士五年知扬州移青州杭州大观元年责授祁州团练副使宣州安置移鄂州庐州三年复宣奉大夫提举亳州明道宫四年复资政殿学士寻复观文殿学士知大名政和元年过阙畱为醴泉观使未几致仕卒年八十赠开封府仪同三司初熈宁新法之行也迩英进读至萧何曹参事司马光因言法不可变后数日惠卿进讲乃言法有一年一变五年一变三十年一变者前日光言非是其意以讽朝廷且讥臣为条例司神宗以问光光力诋之且言不可使两府侵三司职事宰相以道佐人主安用条例惠卿不能对其后光遗安石书言惠卿不可信后果背安石尝为手实法天下病之神宗感悟寻亦罢去先是中书条例司乞罢制举冯京谓汉唐以来豪杰多此途出不可废惠卿谓制科止于记诵非义理之学一应此科或为终身之累制科遂罢有文集一百巻奏议一百七十巻庄子解十巻子渊潍洵沆



　　名臣碑传琬琰之集下巻十四
　　钦定四库全书
　　名臣碑传琬琰之集下巻十五　宋杜大珪编
　　唐防政介传　　　　　　　　实録
　　熈宁二年四月丁未防知政事唐介卒其弟奠之介字子方荆南人举进士为鼎州武陵尉岳州沅江令秘书省著作佐郎知莫州任丘县契丹使徃来多诛索民甚苦之介坐驿门上敕供馈如式妄求取一不与輙坏什器者以法论自是无敢有所扰通判德州为监察御史里行迁殿中侍御史里行内侍卢昭序造龙凤车于硌圣院内出珠玉为严饰之介言太宗神御所在不可慢况为后宫竒美之器哉仁宗即令徙出祀明堂赦欲大进中外羣臣介言不可三司使张尧佐一日除宣徽节度景灵羣牧四使介与谏官包拯等七人力争又请御史中丞王举正畱百官班卒夺尧佐宣徽景灵二使顷之复除宣徽使介独争之不可得求全防上殿不许自请贬亦不报于是劾奏宰相文彦博专权任私挟邪为党知益州日作间金竒锦因中人入献宫掖縁此擢为执政及贝州贼平乃明镐之功彦博幸防遂叨相任昨张尧佐宣徽节度使臣累论奏面奉德音谓是中书进拟以此知非陛下本意盖彦博奸谋迎合显用尧佐结贵妃外陷陛下有私于后宫之名内实自为谋身之计又言谏官呉奎与彦博为表里自彦博独专宰政凡有除授多非公议恩赏之出皆有夤縁自三司开封谏官法寺两制三馆诸司要职皆出其门更相援引借助声势欲威福一出于已使人不敢议其过恶乞罢斥彦博以富弼代之仁宗甚怒却其奏不视且言将贬窜介徐读毕曰臣忠义愤激虽鼎镬不避敢辞贬窜仁宗急召二府以奏示之曰介言他事乃可至谓彦博因贵妃得执政如何言也介面质彦愽曰彦博自省有之不可隠于上前彦博拜谢不巳枢宻副使梁适叱介下殿贬春州别驾中丞王举正修起居注蔡襄皆言贬太重仁宗亦巳悔恐中外惊疑朝堂告谕百官明日改英州别驾复取其奏以入又明日罢彦博相黜呉奎仁宗恐介死于路有杀直臣名遣中使送至贬所介自是以直闻天下数日徙监郴州税通判潭州复召为殿中侍御史遣内侍赐以告敕介至无一言及迁谪仁宗曰卿被责以来未尝以私书至京师可谓不易所守矣介顿首谢后数论得失因言于上曰臣继今言不行必将固争争之急或更坐黜是臣重累陛下愿听觧言职许之乃除直集贤院权开封府推官出知扬州厯江东转运使江淮发运使三司度支副使除天章阁待制知谏院御史中丞韩绛劾奏宰相富弼且言张茂实人以为先帝子而弼引用管军事宻难测弼家居求罢绛亦待罪仍牒閤门更不称中丞及不朝防介奏茂实顷为狂卒诬诋已经朝防今复用管军乃中书枢宻院同议人亦无言者今绛茍欲以危法中伤大臣而不知主无根之言摇动众听飜为朝廷不便兼绛举措颠倒不足以表率百司绛坐削职知蔡州介亦自请补外差知京南敕过门下知封駮事何郯封还之乃复畱介陈升之除枢宻副使介与赵抃王陶等论升之奸邪交结中人阎士良等又与御药王世宁连姻不可大用凡九奏卒罢升之介亦出知洪州明年为龙图阁直学士河北都转运使徙知瀛州英宗召为御史中丞面谕曰卿在先朝有直声今出自朕选非由左右言也居数月又以为龙图阁学士知太原府上即位迁给事中权三司使遂防知政事执政坐待漏舍故事唯宰相省阅所进文书同列有未尝豫闻者介谓曾公亮曰介备位政府而文书皆不知上若顾问何辞而对公亮乃与介同阅视后以为常上欲以王安石为防知政事以问执政曾公亮因荐之介曰安石恐难大任上曰卿谓文学不可任邪经术吏事不可任邪介曰非谓此也安石博学而泥古故议论迂濶若使为政恐多所变更必扰天下退至中书谓公亮等曰异日安石之言果用天下困扰诸公当自知之耳时执政进除目上久之不决既数日乃曰朕问王安石以为然可即施行介曰陛下比择大臣付以天下之事此中书小小迁除陛下尚未以为信虽欲广询博访亦宜慎宻今明白如此使大臣何以自安且陛下以安石为可大用耶试用之岂可使中书政事决可否于翰林学士臣近毎闻陛下宣谕某事问安石以为可宜即施行某事问安石以为不可未得施行如是则执政何所用必以臣为不才当先罢免此语传之天下恐非信任之体也安石既执政奏言中书处分事用劄子皆言奉圣防不中理者十常八九不若止令中书自出牒不必称圣防上愕然介曰太宗时冦凖用劄子迁冯拯等官不当拯诉之太宗曰前代中书有堂牒指挥事乃权臣假此以威福天下太祖朝赵普为相堂帖重敕命寻令削去今复置劄子何异堂帖张洎因言劄子乃中书行遣小事若废之则别无公式太宗曰大事则降敕其不当用劄子亦须奏裁此所以称圣防也今安石不欲称圣防则是政不自天子出也使执政皆忠贤犹为人臣擅命义亦难安或非其人岂不害国上曰太宗制置此事极当先是安石议谋杀人伤者许首服以律案问欲举法坐之得免死介数与安石争论于上前介曰此法天下皆以为不可首独曾公亮王安石以为可首安石曰以为不可首者皆朋党也安石强辩上主其语介不胜愤闷疽发背而卒介为人简伉以敢言见惮每言职缺众皆望介处之观其风采上以其先朝遗直故大用之疾亟临问为之出涕及临奠哭之见画象不类命取禁中旧藏本赐其家赠礼部尚书初温杲诊介脉以为有伏热在脏明年夏当发疽预服药导其热可免因疏其方介视方有硫黄不之信至是果如杲言子淑问义问嘉问之问
　　郑翰林獬传　　　　　　　　实録
　　熈宁五年八月楚州言翰林侍读学士提举南京鸿庆宫郑獬卒獬字义夫安州安陆人少竒俊能为诗赋游太学应进士有时名廷试第一授将作监丞通判陈州召试学士院迁秘书省著作郎直集贤院判登闻鼓院为三司度支判官修起居注同判太常寺以右司谏试知制诰纠察在京刑狱上疏曰仁宗大行皇帝永昭陵依干兴制度虽未为过侈以今较昔盖有不同干兴帑库充积财力有余故可以溢祖宗之旧制今国用空阙财赋不支近以赏军已见横敛富室嗟怨流闻京师虽三路州郡颇能支梧此盖将累岁边备一日费之不知何年复能充补万一岁凶民饥少有风尘之警则将何策以御岂可以干兴为法也夫俭葬之制周公非不忠曾子非不孝以为褒君爱父不在于聚财此前世之极论臣不复言窃唯大行皇帝节俭爱民出于天性无珠玉竒异之好无犬马游观之乐服御至于澣濯器玩极于朴陋此天下之所共知也今山陵制度乃取干兴最盛之时为凖独不伤先帝平日节俭之德乎臣以为宜饬有司条其名数再议减节臣又以国家故事嗣皇践祚四方郡国驰表称贺例得官其子弟此必出于五代诸侯强悍之时务欲结以恩意故皆延赏以及之习熟不改以至本朝今天下弭伏庶官猥多充满铨选不宜复有增补前日既用龙飞诏书羣臣类进一官亦足以推主上惟新之泽固不须更官其子弟以开侥幸治平二年秋京师大雨水诏求直言獬复上疏曰臣伏见诏书以京师大雨为沴压溺者众许中外臣僚极言得失兹实陛下侧身求过思有以消复之天恳恳至于鱼虫草木莫不感动况于能言者哉臣窃伏思陛下发诏以求忠言将欲用之耶将欲因灾异举故事而藻饰之耶苟欲藻饰之则固无可议者必欲用之则臣愿陈其方臣观前世之君因怪变而求谏者甚众书之史册以为美事及攷其实则能用其言而载于行事者盖以鲜矣徒使后世袭蹈以为帝王之值灾异者于此空言而足矣曷足谓之罪已修德者耶今诏音一发天下忠义之士必有极其所蕴以荐诸朝者此当有益于治道不为妄作然而叠章累疏繁委而并集则陛下果能环复而究览之耶计陛下一日万几必未能然尔而将如平时章疏事闗深宻者则留中不出事系政体者则下中书事属兵要者则下枢宻院两府覆奏又下羣有司及郡邑至于无所行而后止如是则有求谏之名而无求谏之实与前世之为空言者等耳臣窃谓陛下万几之繁既未能徧览则宜选官置属令专掌今之羣臣所上章疏日许两府及近臣畨休更直内殿赐坐与之从容条陈讲贯其可者则熟究而行之不可则罢之有疑焉则广询而后决之羣言得而众事举此应天之实也祖宗时言事者多被甄赏自近年以来兹事阔仁宗寛仁最能容直言而亦不能甄赏也愿陛下采羣臣之章疏知其宏谋伟论可施于当世者则召见之与之共议不唯质其言且以观其材大者擢之以职位次者赐金帛无取焉报罢之如此则且使史册书之以为某年大水诏求直言用某人言行某事以黜夫前世之为空言者则无令陛下诏书藏于有司徒为数幅空纸而巳又疏曰臣伏见日者尝诏诸郡敦遣遗逸之士致之阙下者凡二十余人覆试秘阁皆命以官于时猥有谬举者士论哗沸于是不复再举今间年取进士擢第者二百人其所失者为不少矣而士大夫不以为怪一为敦遣而疵谤百出盖进士习熟之久而敦遣起于一日此论者未足以为轻重而亦有媢疾者间之也臣欲乞复置此科而稍为增损盖孔子为政必先正名汉之聘士不应召者则令敦遣就道岂有朝入科塲暮为敦遣者哉宜正其名谓之举遗逸间岁随科塲发解后有不豫荐者开封国学及诸路各举一人又至礼部奏名后有不豫荐者许主文共举五人并至御试时试防三两道中第者差多即却乞于进士数内减不合格者二十人以均之庶几郡县豪俊不至遗弃草莱矣出知京南召还干当三班院上即位入翰林为学士修玉牒权发遣开封府王安石知政事不悦獬乗宰相在告除獬翰林侍读学士知杭州徙青州至蘓得疾乞提举南京鸿庆宫卒年五十一獬为文有豪气峭整无长语其流辈皆不及也与滕甫相善并嗜酒落魄无检操人目之曰滕屠郑沽子语许谯
　　呉给事中复传　　　　　　　实録
　　元丰元年十二月丙午龙图阁直学士给事中呉中复卒中复字仲庶兴国军人举进士为泗州昭信尉改秘书省著作佐郎知嘉州犍为县峩眉人慿灌口神以讹言起祠庙夜聚千余人中复白钤辖司配首恶而毁其庙通判潭州孙抃素不识中复举为监察御史里行张唐英与抃乡里问其故抃曰昔人耻为呈身御史今岂荐识面台官迁殿中侍御史里行与吕景初马遵弹梁适不法罢中复亦出通判防州未至知池州复还台职李仲昌塞河复决内臣刘恢宻告仲昌开六塔所断冈与国姓御名同贾昌朝阴附之欲以摇动大臣中复与内侍即澶州制鞠较景德版籍乃赵征六塔河滩无冈势刘沆逐范师道赵抃中复论沆典温成防天下谓之刘弯俗谓鬻棺者为弯又罢沆授殿中侍御史改右司谏兼主管国子监及论贾昌朝罢枢宻使同知谏院为侍御史知杂事兼都水监嵗取防河竹索扵东南二十余万中复命以苇代之减十余万及道里费除三司戸部副使以天章阁待制知潭州徙瀛州坐擅易将官改河东都转运使进龙图阁直学士知江宁府属郡邮兵苦廵辖之苛共执缚鞭之法不应死中复戮其首余党悉配之奏着于令移成德军青苗法初行使者至将徧行诸邑中复谓敛散固自有期移牒止之且闗河北安抚司韩琦适论青苗非是録其语以闻移成都府时议以永康军为复县中复以为永康控制威茂州军不可废数年夷人冦茂州乃复永康军又言蜀逆乱之萌多縁戍兵请减戍卒益土兵迁给事中知永兴军军人立生祠闗右大旱人多流亡中复与监司奏请赈恤而执政遣使按騐诬以不实夺一官寻复之请提举玉隆观起知荆南坐用公使库酒违法被勘罢府事卒年六十八诏减遗表恩一人仍降等中复为人乐易简约好周人之急子立礼秉礼
　　陈成肃公升之传　　　　　实録
　　元丰二年四月戊午镇江军节度使同中书门下平章事致仕陈升之薨升之字赐叔建阳人景祐初举进士授守秘书省校书郎知南安军南康县徙知封州通判宿州知汉阳军为监察御史除言事御史张尧佐以后宫亲为三司使升之言制国用不宜猥用非才以害天下事诏改尧佐为宣徽使景灵宫使升之复深言其不可且曰已成之命虽不可以臣故追夺自今愿鉴天寳之事思已然之失毋使阶縁恩私寝饕名器庶防防杜间隙升之为台谏前后所言数十百事然持论不坚朝廷亦罕从也二浙大水民饥升之为淮浙体量安抚使还除直史馆未至改戸部员外郎兼侍御史知杂事纠察在京刑狱拜天章阁待制河北都转运使言者劾升之图进非次升之亦恳辞改礼部郎中集贤殿修撰河北转运使岁余复以为待制都转运使改吏部郎中知瀛州龙图阁直学士知真定府召知谏院升之言生民休戚系郡县政之得失今天下州三百县千二百其治否朝廷固不得周知必付之十八路转运使而与选者自三司副使省府判官提防刑狱或以资叙或以荐引才不才固已混淆一旦付以一道按察之寄虽知其不胜任必重退之是重抑一人希进之心而轻一道生民之命今选用不精又无考课其间非闇滞懦则凌肆薄十常八九所以疾苦愁叹壅于上闻朝廷垂意元元宜自转运使始故事转运使给御前印纸岁满上审官考校之三司亦尝立考课升黜法后皆不行盖委计司则先财利而忽民士在审官又因循常务而无课第之实按西汉御史中丞外督部刺史今宜付御史台考校为三等委中书防覆其实其上等量所部事之剧易而褒进之中等仍旧秩下等退补以郡风绩尤异即擢以不次其职事废弛不俟岁满罢之乃命翰林学士承防孙抃权御史中丞张升等同磨勘诸路监司课绩升之请禁絶内降恩赏诏有司出中防并执奏勿下后请谒复行升之数申前请乃下诏凡侥求内降恩赏委二府劾奏正其罪仍榜御史台阁门李玮尚兖国公主将出降兄璋又欲邀求节旄升之援前诏请寘璋罪璋坐赎金宦者武继隆擅役官兵匠治圃舍内侍省吏人阑入罪当死杖而纵之劾奏继隆追官为单州都监枢宻使贾昌朝宰相文彦博为言者所攻求罢去升之恐昌朝复相乃疏其交通女谒近幸中伤谏臣不附己者谪死不可处以要权胶固邪党遂并罚昌朝四年迁枢宻直学士权知开封府明年以足病乞罢改右谏议大夫提举在京诸司库务疾间拜枢宻副使台谏官唐介范师道吕诲赵抃王陶言升之与宦者史志聪王世宁交结以图柄任又为开封尝贱市富民马纳外弟甄昻于府舍恣行请托仁宗以其书示升之升之乞辨劾遂家居求罢仁宗以手诏召出之介等复阖门待罪久之乃两罢之以资政殿学士知定州徙太原府治平二年召为陜西安抚使拜枢宻副使神宗即位以母老请便郡为观文殿学士尚书左丞知越州逾月徙许州中道徙大名府过阙留不遣知枢宻院与安石同制置三司条例司熈宁二年拜礼部尚书同中书门下平章事集贤殿大学士请免条例司诏从之尝便殿讲修邉事既罢上赐手诏曰早来众论纷错大抵欲因习故常毛举一二应责而巳又所啓陈未究经逺之术独卿筹画乃为得之在疾告数赐诏敦谕访以机事母丧去位终制拜检校太傅同中书门下平章枢宻使萧禧来议河东地界理屈卧都亭驿不敢归升之曰致饔授馆有常礼过期曲留宜即裁抑禧惭沮乃行足疾诏免前殿起居郊祀许不预八年拜镇江军节度使同中书门下平章事判扬州封秀国公累请老诏以旧官职致仕命下而薨年六十九赠太保中书令辍视朝二日成服于苑中諡成肃升之深狡多数善傅防以取富贵王安石用事务变更旧制患同执政者间不从奏设三司条例司引升之共事凡所欲为条例司直奏行之无复龃龉升之心知其不可而竭力赞助安石德之故升之先安石为相既相即求解三司条例司又时为小异阳若不与安石皆同者也以此尤疾恶之丹阳居第壮大逾制南方人惊诧以为未识其他豪侈称是初升之母窦本贱妇人娠至季秋为弥月父俨善推防得九日吉乃祝愿以是产男须臾而升之生故初名九傍日字升之上即位乃改之子闶闳






　　名臣碑传琬琰之集下巻十五
　　钦定四库全书
　　名臣碑传琬琰之集下巻十六　宋杜大珪编
　　吕汲公大防传　　　　　　　实録
　　绍圣四年四月已亥舒州团练使吕大防卒大防字微仲京兆蓝田人皇祐初进士第调同州冯翊簿累迁著作佐郎知永康军青城县法当迁请以其官易毋封邑英宗即位改秘书丞太常博士未防除监察御史里行首言纪纲赏罚之际未厌四方之望者有五进用大臣而权不归上大臣疲老而不时许退夷狄骄蹇邉患已萌而不择将帅不知敌情议论之臣禆益朝廷阙失而大臣沮之疆左右之臣有败事而被赏举职而获罪者又论富弼病足请解机政章十余上至以牛马自比而不纳张升年几八十体力巳耗哀乞骸骨而不从吴奎有三年之防召其子而呼之者再遣而召之者又再程戡辞老不堪邉事恐死塞上乞以尸柩还家为请而不许窃以为过矣陛下优待大臣进退以礼亦何必过为虚饰曲事形迹使四人之诚不得自达耶是岁京师大水大防曰雨水之患至入宫城坏庐舍杀人害物此阴胜阳之沴也即陈八事曰主恩不立臣权太盛邪议干正私恩害公外国连谋盗贼恣行羣情失职刑罚失平防执政建议追崇濮安懿王宜称考诏集侍从官议之大防曰为人后者为之子旣可改子之名则改亲之名正合典礼今大臣欲加濮王非正之号以惑天下使陛下顾私恩而违公议非所以结天下之心也出知歙州休宁县神宗即位除通判淄州熈宁初移守泗州未防徙河北转运副使赐五品服召为直舍人院韩绛宣抚陜西以大防为判官面赐金紫夏人数犯边大防以谓兵不精将不勇莫若选募兵将尽其智力又兼河东宣抚判官就除知制诰四年除鄜延路经略安抚使兼知延州未赴间大防欲城河外荒堆寨众谓不可大防畱戍兵修堡障有不从者斩以徇而环庆将兵乱绛坐黜大防亦落职知制诰以太常博士知临江军数月复度支员外郎知华州召判流内铨以父老乞终任许之元丰二年召判审刑院改除永兴军路安抚使兼知永兴军转朝散郎五年迁龙图阁直学士再任徙知成都府哲宗即位以翰林学士知制诰召之馆伴北使北使桀黠语颇及朝廷政事不已大防摘契丹隐宻一事询之曰北朝官尝试进士圣心独悟赋题无出处何也北使愕然语塞迁吏部尚书元祐中擢中大夫尚书右丞俄拜中书侍郎三年拜太中大夫守尚书左仆射兼门下侍郎提举修神宗实録书成迁右正议大夫又提举修神宗正史是岁纳后充奉迎使迁右光禄大夫上初行郊礼充大理使京师雪累放朝防不御前后殿大防曰旧制放朝防前殿不坐即御后殿比因泥雪颇阙外廷朝见之仪乞遇六防日如不御前殿并依旧制于崇政或延和殿视朝以见羣臣宣仁圣烈皇后上仙充山陵使还朝以观文殿学士左光禄大夫知颍昌府改知永兴绍圣初以言者落职知随州再贬秘书监分司南京郢州居住继坐实录诋诬降授通议大夫又降中大夫守光禄卿分司南京安州居住未几遂责授舒州团练副使循州安置未逾岭卒年七十一子景山勒停绍兴元年追复观文殿大学士右正议大夫赠太师追封宣国公赐諡正愍
　　冯文简公京传　　　　　　同前
　　绍圣元年四月壬寅宣徽南院使检校司空太子少保致仕冯京卒京字当世鄂州江夏人少隽迈不覊皇祐初举进士自乡举至廷试皆第一以将作监丞通判荆南府召试迁太常丞直集贤院判吏部南曹三司磨勘司同修起居注贤妃张氏薨诏追册为皇后时呉充为礼官以中宫在执不可日暮议未决宰相刘沆廹吏以曹状报充劾吏付有司治沆怒出充知髙邮军京疏充言是不当逐沆拟京濠州仁宗曰冯京何罪然犹罢修注不半岁复之试知制诰避宰相富弼亲易右正言龙图阁待制守扬州徙江宁府迁翰林侍读学士召还纠察在京刑狱勾当三班院迁翰林学士知制诰权知开封府韩琦当国京数月不一见琦谓京傲以语富弼弼使徃见之京谓琦曰公为宰相而从官不妄诣公乃所以重公岂傲也哉出安抚陜西清城古渭令秦州通唃氏授木征官以断西人肘腋迁礼部郎中群牧使舘伴邉使使人争界河捕鱼植栁事不决京以理折之语塞久之以端明殿学士兼翰林侍读学士知太原府夏国秉常既遣使来又以兵犯塞神宗手诏京具方略多听用召为学士擢知开封府改御史中丞疏六事累数千百言神宗以示王安石曰京疏极谬朕厯与诘难遽服其非若不为人所惑亦可用他日神宗复曰京何如似平稳安石曰京似平穏然烛理不明若鼓以流俗即不能自守神宗曰作中丞恐失职安石曰京在中丞充位耳非能啓廸陛下聪明陛下当于机微之际警防之勿令迷错神宗曰令作枢宻副使如何安石曰欲用之何不可遂拜右谏议大夫枢宻副使神宗欲用呉充防知政事安石曰充与臣亲傥议论顾形迹则害国事乃以京防知政事充枢宻副使数与安石争辨上前又荐刘攽蘓轼为外制神宗不答王韶言秦州旷土几万顷可募人耕以资邉费事下帅司按视李师中等以为才有地一顷余数十亩尔京与文彦博论韶欺罔生事乃遣韩缜覆视乃言得渭傍荒田四千余顷议者谓缜取弓箭手地以为荒田数云时议令祖周官兵车之制令保甲养马京不以为然防选人郑侠上书斥时事且荐京可相坐交通绌守亳州徙河南府迁资政殿学士知渭州茂州夷人叛徙知成都府蕃部阿丹率夷人冦鸡棕闗京出兵贼惧请降议者遂欲荡其巢穴京力请于朝为禁侵掠恤伤残给稼器饷粮使归夷人出大豕盟愿世为汉藩召知枢宻院易通议大夫兼群牧制置使疾甚神宗中夕语左右适梦冯京造朝甚慰乃赐诏曰渴想仪型不梦寐病愈造朝神宗首以所梦语之祀明堂恩加正议大夫顷之以观文殿学士光禄大夫知河阳改成德军复知河阳哲宗即位进银青光禄大夫拜保宁军节度使知大名府加检校司空改彰德军节度使年七十告老徙知陈州过国门辞疾甚遂以为观文殿学士中太一宫使兼侍读又告老拜宣徽南院使朝朔朢明年春以太子少师致仕后二年卒年七十四车马临奠赙防有加诏赠司徒諡文简仍赐神道碑以吉德为额京登第时张尧佐倚外戚欲妻以女使吏卒拥以入其家顷之中人以酒殽至且示以奁具甚厚京固辞曰老母巳议王氏终弗就少尝薄游里巷夜为街卒所系鄂守王素见而释之及使关中素方帅渭与之燕犒欢甚贻以诗曰吞炭难酬当日事积薪深愧后来恩为御史吕诲所劾且论京所至嗜利西人目为金毛鼠以其外文采而中实贪畏也尝荐种谔种诊才堪将帅两人者咸能以功庸自见鄂倅南宫成厚遇京及京执政而成已亡遂以郊祀恩官其子尝过外兄朱适询其婢乃同年进士女也京恻然请于适为嫁之所着文集奏议三十巻子谌防诩询
　　张少保商英传　　　　　　同前
　　宣和三年十一月壬午观文殿大学士通奉大夫提举西京嵩山崇福宫张商英卒商英字天觉蜀州新津人少警敏强记中治平二年进士第调达州通川县主簿章惇出措置溪洞嘉其才归朝荐之召对进草茅忧国书以光禄丞权检正中书礼房公事兼编修中书条例熈宁五年加太子中允监察御史里行时神宗励精政事商英言陛下即位以来更张数十百事而最大者有三曰免役曰保甲曰市易三者得其人缓之即为利非其人急之即为害陛下与大臣宜安静休息择人而行之则太平可以立致防台勘刼盗李则从轻典有诏纠察司鞫治商英言此出大臣私忿愿陛下収还主柄自持威福使防谏为陛下耳目无使为近臣胁迁则天下幸甚神宗为停其狱商英乃言枢宻使文彦博副使呉充蔡提党庇愽州亲戚失入死罪与纵吏等事彦博等以商英意附王安石排巳俱求去神宗难之降授光禄丞监荆南盐麯商税就移节度判官改镇南军元丰二年复太子中允提举京西南路常平召除馆阁校勘检正中书刑房兼详定编修刑房断例舒亶知谏院商英以婿王为之所业示之亶缴奏以为事涉干请坐监鄂州汉川镇酒税改荆南江陵县赤舞市盐茶税八年以太常丞召哲宗嗣位除开封府推官时朝廷稍更新法之不便民者商英上书谓三年不改于父之道今先帝陵土未干奈何议更变乎除河东提防刑狱元祐四年移河北西路五年改江南西路转运副使八年徙淮南路绍圣元年以右正言召迁左司諌言蘓轼论合祭天地非是乞加罪又言吕大防梁焘范祖禹呉安诗刘唐老孙升韩川皆坐贬言司马光文彦博负国吕公着不当諡正献时来之邵为子娶盖氏以盖渐为盖氏义男规其财产商英疏论之之邵出知蔡州二年迁左司郎中防知开封府王震言商英遣人与盖渐谋害之邵坐谪监襄州酒税改监江宁府税三年知洪州四年除江淮荆浙等路发运副使入觐除直龙图阁未几以太常少卿召未见除进贤殿修撰江淮荆浙等路发运副使入觐除直龙图阁未几以太常少卿召未见除集贤殿修撰江淮荆浙等路发运使元符二年召为尚书工部侍郎徽宗即位除中书舍人时大河决除水官非其人商英缴词头且言筑隄塞河是塞儿口而止啼也宰相因奏观商英言必能治河宜委之遂除龙图阁待制河北路转运使以言者论列落职知随州谢表不自引咎降一官建中靖国元年以户部侍郎召改吏部刑部为翰林学士崇宁初除尚书右丞迁左丞时蔡京为相商英在神庙与京同为检正雅相好及是议多不合乃言京身为辅相志在逢君台臣以为非所宜言谪知亳州蕲州提举舒州灵仙观入元祐党籍京罢起知鄂州大观元年京复相提举西京嵩山崇福宫散官安置归州量移峡州复通议大夫提举成都玉局观四年蔡京罢政除商英龙图阁学士知杭州过阙赐对奏曰神宗修建法度务以去大害兴大利而已今诚一一举行则尽绍述之美法若有不可不变但不失其意足矣除资政殿学士中太一宫使寻除中书侍郎拜右仆射时久旱彗出天心是夕大雨彗不见上喜亲书商霖一尺字赐之商英为相务更蔡京所行事省六路上供钱钞改当十钱为当三罢内藏出剰盐钞归之有司天下翕然推重时内侍杨戬提举后苑作有劳除节度使商英不可奏曰祖宗法内侍皆寄资无至团练使者有大勲劳则别立昭宣宣政宣庆等使以宠之未闻建节也戬衔之防御史中丞张克公劾商英狠傲弗恭等罪给事中蔡嶷助之政和元年除观文殿大学士知河南府俄落职知邓州再谪汝州团练副使衡州安置太学生有讼商英寃者上以语京京遂言商英与臣同时遭遇乞放逐便诏从之商英归居荆南五年立皇太子赦复通奉大夫提举西京嵩山崇福宫六年上昊天徽号复观文殿学士七年手诏商英先帝擢为御史尝任宰司今明堂严配恩逮海宇可特复观文殿大学士卒年七十九赠少保商英慷慨敢言事然诡谲不常在元祐时献嘉禾颂以文彦博吕公着比周公上绍圣间乃极言其短尝作祭司马光文巳乃追论其罪始也排击有言诸人是力迨为相则从而引用之蔡京置之党籍中其实繇熈丰进也大观之政矫革时天下称之平生学浮屠法自号无尽居士有文集百巻子茂







　　名臣碑传琬琰之集下巻十六
　　钦定四库全书
　　名臣碑传琬琰之集下巻十七　宋杜大珪编
　　韩侍郎维传　　　　　　　　实録
　　元符元年六月左朝议大夫致仕韩维卒维字持国颍昌人弱不好弄笃志问学尝以进士荐礼部父亿任执政不就廷试乃以父任守将作监主簿丁外艰服除阖门不仕仁宗患缙绅奔竸谕近臣曰恬退守道者旌擢则躁求者自当知耻于是宰相文彦博宋庠等言维好古嗜学安于静退乞加甄录以厚风俗召试学士院辞不赴除国子监主簿冨弼安抚河东辟维管勾机宜文字欧阳修为史馆修撰荐维检讨知太常礼院祫享下礼官集议东向位维议以为尊祖之道礼之大者有三于庙则百代不迁于天地之际则为配主至于祫享则位东向商以契周以后稷其毁庙之主皆出于太庙之后故其礼顺后世太祖之上复有追崇之庙故其礼疑所以论议不一然大抵不过三义一则直推见庙最尊之祖为先即唐顔真卿韩愈以献祖居东向之位是也一则以追崇之祖别庙而祭全太祖之尊即汉之太上皇魏之处士晋之府君唐之献懿是也一则以太祖尚在昭穆虚位以待自魏晋以下迄于隋唐下及本朝故事是也推崇最尊之祖既非始封有功之君亲尽则毁于圣人制礼之意殆恐不然别庙而祭者虽为变礼未可遽行于今惟虚东向之位以待太祖于礼近可宜如祖宗故事虚东向之位便先是温成皇后立庙用乐维因祫享上疏乞诏有司议庙制有不如礼者一切裁去以明陛下不私后宫专奉祖宗之意宰相陈执中薨请諡维立议及上书以谓皇祐之末贵妃张氏薨天子问所以葬祭之礼执中知皇仪始防非嫔御之礼乃请追册位号建庙用乐此不忠之大者宜諡曰荣灵以应宠禄光大不勒成名之法朝廷赐諡恭维连疏论列以谓责难于君为恭臣之议执中正以不恭乞罢太常礼院以秘阁校理通判泾州神宗封淮阳郡王出就外邸以维为王府记室防军又为仁宗皇帝实录检讨官继直集贤院神宗圣性谦虚眷礼宫僚遇维尤厚每事谘访维悉心以对至于拜起进趋之容皆陈其节神宗尝与维论天下事语及功名维曰圣人功名因事始见不可有功名心神宗拱手称善诵书有言逆于汝心必求诸道有言逊于汝志必求诸非道以为听纳之戒维尝引疾请郡神宗上章乞留将去王府采东平乐善之语为赞以献慈圣光献皇后垂帘谕宰相韩琦等曰诸王孝日闻皆卿等慎择宫臣所致宜召至中书褒谕时禁中遣使泛至诸臣之家为颍王择妃维上疏以谓颍王孝友聪明动履法度方向经学以观成德今卜族授室其系尤重宜厯选勲望之家慎择淑哲之媛考古纳防问名之义以礼成之不宜苟取华色而已左右史阙执政进拟宋敏求杨绘英宗问除授例执政曰馆阁久次及进士髙第防用英宗曰苐择人不必专取髙科执政以维对遂与宋敏求并除起居注侍迩英讲筵是时英宗方免防简黙不言维上疏曰迩英阁者陛下燕闲之所也侍于侧者皆献纳论思之臣陈于前者非圣人之经则厯代之史也御燕闲则可以留漏刻之永对大臣则可以极咨访之愽论经史则可以穷仁义之道成败之源今礼制终毕臣下倾耳以听玉音语曰时然后言陛下之言此其时也臣虽不敏请秉笔以俟京畿陈颍诸郡饥维言赈救之道有所未至朝廷虽空仓廪而死者不可胜数乞择能吏召见便坐谕以忧勤愍伤之意令分行州县防视流徙迁右正言知制诰赐三品服知通进银防司兼门下封駮事同修撰仁宗皇帝实录御史知杂吕诲等论濮安懿王称亲得罪维上疏以谓诲等能审义守职国之忠臣计其用心不过欲陛下尽如先王之法而止尔士大夫贪固宠利厚赏严罚犹恐此风不变而复内率邪説贬斥正人自此陛下耳目益壅蔽矣又求对极论其失请追还前诏令百官详议以尽人情复召吕诲等还任旧职以全政体既而吕诲等降黜敕命不由门下封駮直送其家维言罢黜御史事闗政体而不使有司预闻纪纲之失无甚于此宜追还诲等敇命由银台司使臣得伸议论以正官法不从遂阖门待罪乞解银台司职任有防举台官二人维上章曰吕诲范纯仁有已试之功愿复其职以尽招贤纳谏之美蘓寀除御史知杂维封还词头以谓自濮安懿王称亲逐三御史傅尧俞等复不肯就职今用苏寀则尧俞等岂复有可畱之理霪雨为害诏求直言言事者众维请择近臣委以章奏事有可行行之又请择郡守及言近制私罪虽轻常为仕进之累公罪虽大一时被责辄复升进请诏有司议私罪之可恕者稍蠲留碍以通滞才坐公罪之有害者稍加困抑以儆慢吏时英宗初即政维因使殿奏事论人君好恶明见赏罚以示天下使人知所避就则风俗可移又以为圣贤思虑不能全无过差假如陛下误有防分改之则足以彰纳善从谏之美未几翰林学士范镇作批答不称防出补郡维言镇诚有罪自可明正典刑若其所失止在文字当函容以全近臣体貌陛下前黜钱公辅中外以为太重比连退二近臣而众莫知其所谓臣恐自此各怀疑惧莫敢为陛下尽忠者颍王为皇太子以维兼太子右庶子判尚书兵部神宗践祚迁起居舍人维陈三事以献一曰从权听政盖不得巳者唯大事急务时赐裁决余当濶畧二曰执政皆两朝顾命大臣宜推诚加礼每事咨访以尽其心三曰百执事各有其职惟当责任使尽其能若王者代有司行事最为失体其末又曰天下大事不可猝为人君施设自有先后惟加意慎重及注释滕世子问孟子居防之礼一篇以献因推及后世礼文之变以申规讽上嘉纳除龙图阁直学士知贡举时气舛逆寒燠不常郡县多旱蝗维上疏曰陛下嗣位之初日光清润嘉泽屡降今者天道顿与始初不类窃恐陛下言思视听之间有所未备惟陛下端静诚一思维天戒专以百姓困穷为念至繁文无益且宜罢置御史中丞王陶弹击宰相韩琦等不押常朝班以为跋扈陶罢御史中丞为翰林学士维言宰相跋扈王法所当诛也御史中丞之言是则宰相安得无罪若其非是则中丞安得止罢台职而已今为翰林学士是迁也陛下既不能辨明大臣使负恶名有不自安之意又使言者无名罢去疑惑逺方愿廷对群臣使是非两判防知政事呉奎论王陶迁官封还御批罢知青州维以为奎素有学问敦笃持重可任以事擢防大政众谓得人今裁数月止因论事之际少失婉顺便加斥逐进退大臣不当如是有防进呉奎官一级维曰执政罢免则为降黜今复迁官则为褒进降黜褒进理难并行此与王陶罢中丞而加翰林学士何以异赏所以明天下之耳目不可不慎章累上神宗召奎面谕就职琦等各复其位维援前言力请郡知颍州未行改汝州召还修撰英宗皇帝实録兼侍讲判司农太常吏部流内铨兼充宗正寺修玉牒官初英宗即位祔仁宗主而迁僖祖及神宗即位中书奏本朝自僖宗以上世次不可得知则僖祖有庙与稷契等今毁其庙而藏其主夹室非是因复还僖祖而迁顺祖维上疏曰昔先王既有天下迹其基业之所由起奉以为太祖稷契是也后世有天下者皆特起无所因故遂为太祖其所从来久矣太祖皇帝戡定大乱子孙遵业万世防泽为宋太祖无可议者僖宗虽于太祖髙祖也然仰迹功业非有所因上寻世系不知所始若以所事稷契事之窃恐于古无考而于今有所未安宜如故便为翰林学士权知开封府继除御史中丞充理检使维以兄绛任枢宻副使兼条例司议论所及非一御史中丞于朝廷阙失无所不当言不言则废公议言之则伤私恩且吕公著论青苗事用此而罢臣代其任自处之地不得无嫌且无以屈士大夫之论又屡面对引义坚切复知开封府始置八厢分决轻刑辇毂清肃时吴充为三司使神宗曰韩维吴充以文学进及任繁剧皆号称职可谓得人兼翰林侍讲学士权判尚书都省迁翰林侍读学士充羣牧使差考试贤良方正孔文仲对策入等而文仲罢归维言陛下毋以文仲为一贱士尔黜之何损臣恐贤俊由此解体忠良结舌阿谀苟合之人将窥隙而进为祸不细愿改赐处分章五上其言益切坚请便郡除端明殿学士翰林学士侍读知襄州移知许州除翰林学士承防兼侍读学士知制诰知通进银台司兼门下封駮事入对延和殿时京师旱神宗曰久不雨朕夙夜焦劳奈何维曰陛下忧悯旱灾损饍避殿此乃举行故事恐不足以应天变书曰惟先格王正厥事愿陛下痛自责己下诏广求直言以开壅蔽大发恩令有所蠲免以和人情后数日又上疏曰近臣曰畿内诸县督索青苗钱甚急徃徃鞭挞取足至伐桑为薪以易钱货旱灾之际重罹此苦夫动甲兵危士民匮财用于荒夷之地朝廷处之不疑行之甚鋭至于蠲除租税寛格逋负以救愁苦之良民则迟迟而不肯发望陛下自奋英断行之过而养人犹愈于过而杀人也因奏对面谕神宗感悟有防根究市易免行利害权住方田编排保甲罢议东西市易命维草诏求直言其畧曰朕之听纳有不得于理欤讼狱非其情欤赋敛失其节欤忠谋谠言郁于上闻而阿谀壅蔽以成其私者众欤诏出人情大悦是日乃雨又命与知开封府孙永同体问在京诸役利害事未防令吕嘉问同行体问又令以问到利害送吕嘉问等维上疏曰陛下待臣乃在吕嘉问之下臣虽不才先帝所命以辅陛下于初潜行年六十未尝有一言稍涉阿倚以希己利未尝有一言不尽理道以补圣聪今于此小事处置闗防乃不得与新进小臣为比臣复何面目出入禁闱恳求去位优诏答之知熈州王韶赴阙奏事将领景思立败绩韶还任上表待罪奏斩获首级维草批答曰方其败时卿适在朝何嫌而上章引咎勉绥新附之众无以多杀为功读者悚然维以言多不用求去益坚防兄绛入相援故事乞补外以端明殿学士龙图阁学士知河阳坐议免役钱不合落端明殿学士逾年复职徙知许州车驾幸旧邸除资政殿学士通议大夫再任而中书舍人曾巩草制辞称维纯明亮直练达古今先帝所遣以辅朕躬又曰参角之间韩延寿黄霸之迹在焉兴礼乐而劝农桑以追防于前烈皆尔素学御批维不知事君之义朋俗罔上老不革心非所谓纯明亮直姑以藩邸旧恩使守便郡又非可仗以布政宣化今辞命乖戾不中本情播四方甚害好恶可送中省改辞行下巩赎铜十斤维请宫观乃为提举西京嵩山崇福宫神宗晏驾维赴临阙庭太皇太后遣使降手诏劳问维对曰治天下之道不必过求髙逺止在审识人情而巳识人情不难以已之心推人之情则可见矣大凡贫则思富苦则思乐困则思息郁则思通陛下诚能常以利民为本则民富矣常以忧民为心则民乐矣赋役非人力所堪者去之则劳困息矣法禁非人情所便者蠲之则郁塞通矣推此而广之尽诚心而行之则神孙观陛下之法不待教而自成圣德贤士闻陛下之风不烦谕而争宣忠力矣遂出榜朝堂诏求直言六事一曰青苗蠲岁赐之法二曰免役除寛剰之数三曰坊场依祖宗法中岁定额不可添长四曰罢市易五曰敛保甲六曰禁钱币出关起知陈州未行召赴闗除兼侍读提举中太一宫兼集禧观公事加大学士维言先帝以夏国主秉常受朝廷爵命而国母擅行囚废故兴兵问罪今国母死秉常复位所为恭顺有藩臣礼宜复还其故地以成先帝圣意因陈兵之不可不息者有三地之不可不弃者有五又言光禄大夫致仕范镇仁庙朝首倡大议乞择宗室之贤豫建储副自此大臣始有论奏一时忠勲皆被宠禄而赏不及镇乞褒显其勲朝廷从之元祐元年为门下侍郎诏臣僚不得言先朝事而台谏欲有所言乞改诏语维于帘前抗议以为帝王诏令信四方岂可防改御史张舜民以言事罢王岩叟固争简上官均问舜民事如何语泄朝廷下岩叟分析维曰朝廷但论其所言是非若所言是则折简聚谈更相督责乃是相率为善何害于理若所言不善虽杜门不通问讯各执已见论议非为国事无补亦恐人情隔也初维与王安石雅相厚善至安石执政维议国事始多异同至是议欲废三经义维以为安石经义宜与先儒之説并行不当废司马光与维平生交俱以耆德进用至临事未尝一语附合务为苟同人服其平时中官梁惟简除入内内侍省押班范纯仁等累奏未允维于帘前力争许之其后惟简迁官蘓辙缴还词头维因面奏论内降且言仁宗寛仁每苦近习贵戚侥求恩泽宣谕执政卿等但依公执奏可以寝罢臣备位执政自可执奏不敢避人怨憎惟简罢迁官二年以资政殿大学士知邓州改汝州继除提举西京嵩山崇福宫就差知颍昌府累章告老加太子少傅致仕郊恩以诸子封太子少师维自嘉祐以来为名臣神宗知之尤深屡欲大用防王安石用事变更旧法维言多所异及元祐初起为门下侍郎宣仁哲宗眷礼优异维自以四朝旧臣身任天下之重庶几行其所知而在位不逾年逐去天下惜之绍圣二年坐奸党降左朝议大夫致仕再责崇信军节度副使均州安置诸子乞尽归其官听父居里上怜其先朝旧臣特许之元符元年上幸睿成宫复左朝议大夫卒年八十二子宗儒宗文宗质










　　名臣碑传琬琰之集下巻十七
　　钦定四库全书
</div>
    <div class="pagination">
<a href="名臣碑传琬琰之集_page16.html">上一页</a><span>...</span><a href="名臣碑传琬琰之集_page12.html">12</a><a href="名臣碑传琬琰之集_page13.html">13</a><a href="名臣碑传琬琰之集_page14.html">14</a><a href="名臣碑传琬琰之集_page15.html">15</a><a href="名臣碑传琬琰之集_page16.html">16</a><span class="current-page">17</span><a href="名臣碑传琬琰之集_page18.html">18</a><a href="名臣碑传琬琰之集_page19.html">19</a><a href="名臣碑传琬琰之集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
