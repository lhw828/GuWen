<!DOCTYPE html>
<html>
 <head>
  <meta charset="utf-8"/>
  <title>
   清代学人列传 - 第 22 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代学人列传 - 第 22 页/共 23 页
  </h1>
  <div class="content">
   乾隆四十五年五月，他取道山东赴京，打算在宦海竞渡中再决雌雄。行至台儿庄，忽患风疾，双臂不能自主，他只好向命运屈服，掉头南归。从此开始了长达三十余年的归隐生涯。
　　乾隆五十二年，闽督李侍尧征台湾，道常州，邀往赞画。李素精严，君则济以宽大。时兵将云集，群谓不日荡平；君独难之，亟清密调粤兵为备。及兵败，李乃服其先见。事平，欲奏起，仍坚辞。
　　既归，复以著述自娱。主讲安定书院。往来常苏间，所至名流倾倒，传写诗篇，江左纸贵。与钱塘袁枚、铅山蒋士铨齐名，如唐之"元、白"。而君高才博物，既历清要，通达朝章国典，尤邃于史学，非袁、蒋所及也。
　　家居数十年，手不释卷。所撰《廿二史札记》三十六卷，钩稽同异，属辞比事；其于前代弊政，一篇之中三致意焉。又撰《陔馀丛考》四十三卷、《檐曝杂记》六卷，虽未逮《日知》《养心》，并足为多闻之助。其馀《皇朝武功纪盛》四卷，亦征史才。所为诗，无不如人意所欲出，不拘唐宋格律，自成一家。有集五十三卷。又《唐宋十家诗话》十二卷。
　　嘉庆庚午，重赴腐鸣宴，赐三品冠服。卒年八十八。
　　○赵一清
　　赵一清，字诚夫，号东潜，诗人谷林之子。
　　少学于全祖望。初，祖望告以郦道元《水经注》传写讹谬，绝少善本，雅有志审正之，校七遍矣，未有卒业。及得先世旧闻，始知道元注中有注本双行夹写，今混作大字，几不可辨，东潜因本其师说，辨验文义，离析其注中之注，以大字细字分别书之，使语不相杂，而文仍相属，如范成大作《吴郡志》、姚宏注《战国策》例，条理分明，朗若眉列。又据唐《六典》注称桑钦所引"天下之水百十七，江河在焉"，今本仅存一百十六水，考《崇文总目》载"《水经注》三十五卷"，是宋代已佚其五，今本实后世割裂篇帙以合旧数，此二十一水盖即在所佚之中。爰取本注为证，杂摭他籍，得滏、洺、滹沱、泒、滋、伊、瀍、涧、洛、丰、泾、汭、渠获、洙、滁、日南、弱、黑十八水于漯水下，分漯馀水，复钩稽本经，知清浊漳水大小辽水皆原分为二，共得二十一水，与《六典》原数相符，成《水经注释》四十卷。考据订补，颇极精核。更附《刊误》十二卷，盖据以校正者凡四十家。其中如二顾、二黄、阎诸本均未写定，当只就原稿迻录，用力之勤如此。故博引旁征，既极淹贯，订疑辨讹，是正良多，全后戴前，诚无愧独树一帜者。惟与戴氏注本颇有类似之处，致启后人疑窦，聚讼纷纭，迄鲜定论。案东潜隐居草野，虽未得窥《大典》于中秘，而闭门造车，容竟合辙。东原入四库馆，见赵书每同《大典》，则但引《大典》作据，以并世之人，遂不别著赵名，正不足为两贤病也。
　　○郑元庆
　　郑元庆（1660--？），字子馀，一字芷畦，浙江归安人。
　　父骏声，素治朴学，尤邃于《易》、《礼》。元庆自幼即传其业，并通史传，旁逮金石文字，覃思著述，期有用于世。当时如西河、竹垞、东樵诸先生并折行辈与之交。康熙庚午秋试报罢，以贫故出游四方，混迹幕府间，非其志也。丁丑食饩。寻以次贡人国子学，复病风而归，遂不复出，竟赍志以终。仪封张清恪公欲荐未果。雍正乙卯，诏举鸿博，乾隆中开三礼馆，临川李侍郎穆堂叹曰："如郑芷畦之博物通经，庶几可应兹选，惜不幸死矣！"
　　其著述甚富，曰《廿一史约编》者，乃最少之作，嗣深悔之。曰《礼记集说参同》八十卷，曰《湖录》百二卷，曰《石柱记笺释》五卷。曰《行水金鉴》百七十五卷，曰《海运议》一卷。卷帙未详者：曰《周礼集说》，《诗序传同异》，《家礼经典参同》，《官礼经典参同》，《丧服古今异同考》，《春王正月考》，《湖州重赋考》。又有小谷《口荟蕞》、《今水学》、《两河薛镜》、《七省漕程》，附见《行水金鉴》中。其《礼记集说参同》，续卫正叔之作；《家礼经典参同》，纂杨信斋之绪；亟为全榭山所称许。惜与《周礼集说》等遗编俱佚。《石柱记笺释》，竹垞作序，亦钦其翔洽。《湖录》即《湖州府志》稿，订补旧志缺失，参之廿一史；又采取徐献忠以下圹家之书，更挟笔砚，遍游七属，访问故家谱系，老成之土驳难辨正，虽膏火舟辑之费至耗其产弗顾也。历八年，凡六易稿始就。
　　《行水金鉴》代副使傅泽洪作，集古今之大成，自《禹贡》及诸经之注传，列史之河渠沟洫，山经地志，稗官小说，莫不摭采而条贯之。四渎大川之外，若金沙、澜沧之荒远，展卷按之，皆同指掌。而历代疏瀹之方，名臣儒者之奏议论说，悉囊括赅备。凡宣力河隍者，莫不奉为圭臬云。
　　○郑珍
　　郑珍（1806--1864），字子尹，晚号柴翁，贵州遵义人。
　　自幼精力超迈，寓目辄能记诵。舅黎氏多蓄典籍，悉鼓箧读之，恒达旦。数年而学以大明。
　　道光五年，选拔贡生，受知干程侍郎恩泽。程诏之曰："为学不先识字，何以读三代秦汉之书。"遂大感悟，进求诸声音文字之原与古宫室冠服车舆之制。久之，经术益更涵肆，莫可殚诘。以道光丁酉举于乡。凡三为教官，最后补荔波县训导。未见即弃官归。
　　同治癸亥，用大臣密荐以知县发苏，未行而疾作，卒年五十有九。
　　其为学也，初实致力于许、郑，以为明训诂为读传注通经义之阶。其于二家，尊信最笃，既治三反，苟有惑则愤发覃思，又不合则群综诸儒之说，旁参曲证，必求一得当程、朱之义理而后已。如是者积三十余年，始于三礼六书涣然冰释。尝谓："遵义汉牂柯地，自郡人尹珍从许慎受经以教南域，后遂无有经术发闻者。"故毅然以道真自命。以经莫难读于《仪礼》，则为《仪礼私笺》八卷；人道莫重于亲族，则为《亲属记》二卷；古制莫晦于考工，则为《轮舆私笺》二卷；小学莫详于《说文》，则为《说文新附考》八卷、《逸字》二卷；奇字莫详干汉简，则为《汉简笺正》八卷；汉学莫盛于康成，则为《郑学录》四卷。并《巢经说》一卷，文抄诗抄九卷，《樗茧谱》一卷，《母教录》一卷，均刊行。别有《考工凫氏图说》、《说隶》、《老子注》、《世系一线图》、《无欲斋诗注》，凡若干卷，未刊。而纂辑乡邦文献，则有《遵义府志》、《播雅》两书。
　　○郑献甫
　　郑献甫，其名避文宗旧讳，以字行，别字小谷，广西象州人。
　　年十五，入州学。后十年，拔贡，中举人。又十年，中进士。以主事用，分刑部。请假归，丁父母忧，遂不出。掌教诸书院。屡遭寇乱，流离转徙，丧所著书。总督劳崇光延为上客。广东巡抚郭嵩焘奏君学深养邃，通达治体，请饬赴广东差遣委用。君上书广西巡张凯嵩，以年老求奏免。张复奏君品高守正，足励风俗，请赐五品卿衔。君为书力辞，而疏已上。得旨如所请。同治十一年十月卒于桂林榕湖书院，年七十二。遗命葬不择时地。桂之官吏朋友门下士，绘像祀之。
　　象州乱后，民失田契，官失粮册，讼狱繁兴。君请于官，命民呈田数粮数，总算符旧额而止。乡人服君忠信，无欺伪者。于是官给印照，讼狱遂息。君学识博通，而遇乱祸，所著《法论》、《储材议》、《士策》、《学官议》、《权论》、《治盗说》诸篇，皆对时政立论，言之痛切。尤不喜当时之为文者。以为：道无所谓统，文无所谓派。自明人辑宋五子书，而道之统立；自明人选唐宋八家文，而文之派别。遂若先秦以来之贤人君子，东汉以来之鸿篇巨制，皆可置之不论。具一孔之见，勒一途之归，则陈陈相因而已。故恶夫徒知有五子八家者云。
　　君天资高朗，耿介豪逸，发言行事，纯任自然，谈笑讥贬，无所避忌。生平无嗜好，惟好书，终日不释卷，博览强记。《十三经注疏》、《校勘记》，皆有评点。尤熟诸史。为文章，贯串古今，直抒所见，绝去修饰。凡所著：《文集》六卷，《诗集》八卷，《家记》四卷，《家藏书目解题》四卷，《愚一录》若干卷。《愚一录》者，说经之书，先被贼劫去，晚年追忆而为之者也。
　　○钟褱
　　钟褱，字保其，一字■〈艹臤〉厓。甘泉人。
　　先世业贾，至君而贫，然乐道知命，虽饘粥不继，不废啸歌。好著书，而不与世争名，故世罕知者。阮文达公微时，暨焦循独相友善，共为经学，旦夕讨论，务求于是。未弱冠，补县学生。应省试十三次。屡遭困项，惟自讼，无所怨尤。嘉庆甲子，诸城刘侍郎督学江苏，嗟叹其才，深加礼重，举为优贡生。于是慨然有知己之感。生平谨守礼法，笃实敦行。
　　著述草稿共十三种：曰《春秋考异》，论三传也；曰《说书》，解《尚书》也；曰《区别录》，考订《毛诗》之草木虫鱼也；曰《论语考古》，发《鲁论》之疑滞也；曰《祭法解》，核古祀典也；曰《周官识小》，经纬诸识而类释之也；曰《读选杂述》，补李注之不及也；曰《兴艺塾答问》，与弟子讲说所录也；曰《汉儒考》，表两汉经师也；曰《兴艺塾笔记》，曰《考古录》，杂论经籍也；曰《竟庵日记》，记日所行事也；曰《筠心馆集》，诗古文词也。焦里堂为刺取其精华，得四卷，统曰《■〈艹臤〉厓考古录》，阮文达刻梓于《文选楼丛书》中。卒年四十五。  
　　○钟文蒸
　　钟文蒸（1818--1877），字展才，又字朝美，号子勤，浙江嘉善人。
　　少通小学，年十二应邑试，冠其曹。道光丙午登贤书。再上春官，以县令注选归，绝意仕进，日事著述。同治初，应江苏忠义局聘，与陈奂、顾广誉诸人同任编纂，时出所学相质证。主讲敬学书院者十二年。
　　治经宗尚汉德，尤究心《春秋》。谓："穀梁子独得麟经遗意。汉世三传并行，自江左中兴，妄称其肤浅不足立学，相沿至唐初，遂目为小书，使无范宁、徐邈、杨士勋辈，则几何不与《逸书》十六篇，齐鲁韩三家诗同归湮没！惟范注既略而舛，杨疏复庞而杂，近代虽经学大盛，亦未闻有专门巨编发前人所未发者。"于是繁称广引，起例发凡，敷畅简言，宣扬幽理，条贯前后，罗陈异同，若禘祫祖祢谥法诸大端，更莫不实事求是，务使典礼有征，训诂从朔，历时二十馀年撰成《穀梁补注》二十四卷。脱稿后，复增易千数百条，始勘定付刊。其谨慎不苟如此。又据《经典释文》及汉石经残碑，博考之两汉之书，与夫唐以前旧说，写定《鲁论语》二十篇。少作《论语序说详正》、《乡党集说备考》、《河图洛书说》各一卷，则祖述婺源江氏。甲子后读书所得随笔札记为《乙闰录》四卷，亦多有精义焉。
　　○周春
　　周春，字芚兮，号松霭，浙江海宁人。
　　家富藏书，不下万馀卷。少与其兄同塾，皆勤读，朝经暮史，自为师友。以乾隆庚午举于乡，甲戌成进士。注吏部籍，阅十馀年始除县令。方其释褐后，益务深湛，为有用之学。既选广西之岑溪县，地素荒陋，至即立书院学规以训士，士风丕变。在任二年，揉邪哺穷，人乐其政。无何，丁忧，遂键关不出，潜心著述。
　　所居书斋，终岁不扫除，凝尘满室，插架环列，卧起其中者三十年。四部七略，莫不浏览。复以其暇为诗，长篇短谣，亦多可存。已刊《十三经音略》十二卷，《小学余论》二卷，《中文孝经》一卷，《代北姓谱》二卷，《辽金元姓谱》一卷，《杜诗双声迭韵谱括略》八卷，《选材录》一卷，《辽诗话》一卷，总曰《松霭遗书》。经学虽未颛门，而长于训诂音韵。《杜诗音韵》实于鄦书有所发明，非《群玉佩文》诸类书所能比也。别刊《孝经外传》一卷、《海潮说》三篇、《海神庙志》一卷、《佛尔雅》八卷、《大悲咒音义》一卷、《昙花馆小稿》一卷。尚有《尔雅广疏》、《西夏书》等二十余种未梓行。
　　○周济
　　周济（1781--1839），字保绪，一字介存，号未斋，晚号止庵，江苏荆溪人。
　　九岁能文。读书明大义，不屑屑章句间。好谈兵，兼习击刺骑射。嘉庆甲子举乡魁，明年成进士。以对策言直，抑置丙科，用知县。父虑其性卞急偾事，为请改教职，选淮安府学教授。郡守王毂，簠簋不饬，揭诸大府，勿听，即日移病去。益交当世豪杰士。得色世臣，以经济相切劘。屏去琐碎，提挈大纲，务为通儒有用之学。宝山令田均钦其名，延往商海防，因客宝山数载。会田有母丧，而曹、滑间为豫匪梗道不得归，慨然代之行。单骑走曹州，逢贼党数百人，枪仆其二，馀惊窜。七昼夜抵钜野，视田太君丧无恙返报。并历察齐鲁晋楚道所出者，通山川形势关隘险厄，必穷究其要领，及郡县诸利害，得间为当事言之，由是名愈震。南旋居广陵。两江节相孙公慕其才略，以淮南北盐枭充斥，属专任缉私事，令所在营弁悉受指挥。则一用兵法部勒，擒击防剿毕当。寻以激变尼之者，遽停罢。乃舍而治鹺（音cuo），获资颇巨。遂构第宅，纵情声色狗马，日聚侠少年过酒楼酣饮。裙屐杂沓，忽或悲歌慷慨，见者皆莫测为何许人。一日翻然悔曰："吾数年一念所误乃至此！"尽斥其资，谢其党，且更号止庵以自讼。复去扬州，侨寓白门春水园，屏曩时豪习，规理故业，取平生蕴蓄，赅括荟萃，著为《晋略》六十六篇，体例精严，识力超特。其诸论赞，放攻取防守地势，尤反复曲折，确有指归。不获施诸世，因以托之言。自序谓："将以喻志适用，匪侈博闻。什七折衷于涑水，庶几无悖资治之意。"他所著，尚有《说文字系》二卷，《韵原》七卷，《史义》二卷，《介存斋诗》六卷，《味隽斋词》一卷，晚年食贫日甚，再秉铎淮、吴，更恂恂笃儒行，兴礼乐，表贞孝。渍帅周天爵雅重之。周移督两湖，坚招同往。经夏口婴疾，卒于行馆，年五十九。
　　○周嘉猷

　　周嘉猷，号两塍，浙江钱塘人。
　　乾隆中，成进士，选授知县，分发山东，历官青城、益都等县。在任十馀年，仕优而不废学，时与名士李文藻、杨峒辈为文酒之会。尝览史至南北分统之际，觉不列年为表，则无以知其时世之所值，以考其朝聘征伐之由。爰自魏登国元年丙戌，至隋皇泰二年己卯，凡二百三十四年，撰成《南北史表》五卷。首为年表一卷，以纪八代崖略；次帝王世系表一卷，又次为世系表一卷，以纪臣工世系。旁行斜上，朗若列眉。复访《世说》例，排纂南北史事，成《南北史捃华》八卷，足继临川之书，与何元朗所补殊有"上下床"之别。曰"捃华"者，李延寿上书表云"兼采八代，除其冗长，捃其精华"，故取以名之也。又著《齐乘考征》若干卷，并有关于掌故云。积劳卒于官。
　　○周寿昌
　　周寿昌，字应甫，一字荇农，晚号自菴，湖南长沙人。
　　生有异禀，在襁褓闻书声辄欢跃。稍长，举止若成人。经史过目成诵。年十八，补县学生。父卒于官，鬻产携一老仆匍匐千馀里奉丧归。服阕，益肆力于诗古文词。时汀中大吏，如中丞吴荣光、方伯王藻，率以宏奖风流为己任，咸伟视之。咸丰壬子，中顺天乡试，联捷成进士，入翰林，授职编修。累官至侍读学士，两署户部侍郎。以足疾予告，日用著述自娱。卒年七十一。
　　先生充讲官时，尝疏劾督师赛尚阿逗留不战，并条陈讨贼事，一时钦其敢言。厥后数上封事，虽召对称旨，然终以论列切直，遭世所忌。丁母忧在籍，曾文正治师湖北，拟奏请襄赞军事，有毁之者，辄寝。故中兴汀人多以功名显，先生独回翔词苑，几数十年，未始非婞直所致。顾才名乇中外，高丽相国李裕元乞为作《嘉梧室记》，侍读闵翰山亦丐其订正诗集。
　　平生无书不读，尤癖嗜班史，手自丹黄，书眉行间，涂识殆遍。校补颜注稿凡十七易，成书五十六卷。复撰《后汉书注补正》八卷，《三国志注证遗》四卷，《五代史证纂误补续》一卷，皆有裨于史学。《思益堂日札》六十卷，考订群籍，纂述旧闻，在梦溪、容斋之间。其他所著，有《思益堂文集》十卷，《诗集》二十卷，《诗馀》四卷，辑《历代宫闱文选》十卷，并行于世。

　　○周永年
　　周永年，字书昌，山东历城县人。结茅林汲泉侧，因自号林汲山人。
　　平居于衣服饮食声色玩好一不问，但喜聚书。凡有贵客出入大姓故家，得书辄归之。久之，积储近十万卷，古椠缮抄希覯之本略具。因见自来收藏家易遭散失，感于古人柱下藏书之义，以谓释老反藉藏以永久其书，而儒家失其法，乃作《儒藏说》十八篇。复约桂馥等拟买田筑借书园祠汉经师伏生诸人，藏书其中，招致来学，苦力屈不就。县令胡德琳延偕青州李文藻同修县志，搜讨颇备。朱筠见之，称为详慎。
　　乾隆辛卯成进士，特授庶吉士，征纂四库全书。时议采辑《永乐大典》，馆臣多次择其易为功者，遂谓无所遗逸。先生独固争，以为尚多可录；同列未如之何，则尽举而委先生。乃不间昕夕，目尽九千巨册，丹铅标识，摘抉编摩，于是永新刘氏兄弟公是公非诸集以下又得十有馀家，皆前此所未见者，咸著于录，好古之上目为有功斯文焉。散馆，授编修，充文渊阁校理。乾隆四十四年，一任贵州乡试主考。
　　惟阔于世故，既入翰林，亟谋治生计，数失败，坐是大困，俗每迂之。然其论学实深有得，其大者，渊源《官礼》。尝谓："宋儒以后，学统授受，学案异同，言人人殊，皆逐末而遗本。夫学安得有统？《周官礼》千古之学统也。学安得有案？《春官礼》千古之学案也。"又曰："君子思不出其位，位于古文同，立礼有定位，所以立不易方，不知礼，无以立也。郑、孔诸儒之于礼。往往张之，或失其位，周官之礼遂失其传，而人且无所措手足矣。"故于宫室制度，登降仪节，讲求甚悉。以为学而不明于此，皆面墙也。
　　居京师时，学士大夫闻声争欲纳交，投刺者踵相接；而深相知者，程晋芳、丁杰、邵晋涵数人而已。惜著述不喜存稿，殁后遂无传。卒年六十有三。
　　○周中孚
　　周中孚（1768-1831），字信之，别字郑堂，浙江乌程人。
　　幼有孝行，善力学。嘉庆元年，举拔萃科。
　　阮元抚浙，筑诂经精舍于西湖，以处浙中文学士，使修《经籍纂诂》，先生与焉。
　　游京师，交宋翔凤，为刊正所著书十余事。宋大叹服。
　　先生屡应乡举不中式。道光初，犹与试。会钱大昕族子为同考官，得其卷，绝叹赏，力荐于主者，将列名，以策中数用《钱集》语，主者疑有私，抑置副车，自是遂无意仕进。
　　旋以荐，客上海李氏。李名筠嘉，嗜搜旧籍，所储计四千七百余种，为其定《藏书志》。复游岭南，三载归，卒于家。年六十四。
　　先生初读《四库书提要》，谓为学之途径在此。乃依其例，取现存目睹请书，条最篇目，甄叙卷部；更旁胪其抄椠得失，最数十万言，著《郑堂读书记》若干卷。别撰《孝经集解》，《逸周书注补正》，《顾职方年谱》，《子书考》，《金石识小录》，《词苑丛话》，《文录》，《诗录》。
　　殁后，其次子不肖，悉以手稿鬻他姓，无可究问。止《读书记》藏独山莫氏，已逸十之二三。嗣归其外孙戴望，颇私其说。近乌程刘氏始刻入《吴兴丛书》，存七十二卷。
　　○朱彬
　　朱彬（1753--1834），字武曹，号郁甫，江苏宝应人。
　　幼颖异，承乡先达白田先生教法，又及高邮王石臞、伯申父子切劘有年，以从事经传训诂声音文字之学，久遂与外兄刘台拱齐名。江都汪中尝谓："治经者固多，义章则无作者。"故君于文用力尤深。
　　丁父忧，敛葬尽礼，三年蔬食，不内宿。

　　乾隆乙卯，中北榜举人。子士彦、士达，既达，迎养于任，口不言公事。士彦视学三省，每诫以衡文毋使稍有屈抑。家居从未一干有司，遇地方灾歉捐赈，则又踊跃为首倡。
　　自少至老，嗜学弗倦。一言之善，书而藏之。凡手写书数十册，丹黄者不下千册。著《经义考证》八卷，援引详确，辨订精当，阮文达为收入《皇清经解》。晚年更撰《礼记训纂》，虽仍以注疏为主，而撷其精要，纬以古今诸说，如肉贯串，其间附己意，亦恒发前人所未发。成书四十九卷，大率不薄今而爱古，不别户而分门，言简意赅，示学者之涂术焉。卒年八十一。以子贵，赠如其官。

　　○朱次琦
　　朱次琦，号稚圭，又字子襄，广东南海县人。
　　道光丁未进士。令山西襄陵百九十日，政化大行。以巡抚某为某亲王嬖人，拂衣归，讲学于其九江乡礼山草堂，垂三十年。
　　先生授学者以四行五学。四行：一曰敦行孝弟，二曰崇尚名节，三曰变化气质，四曰检摄威仪。五学：一曰经，二曰史，三曰掌故，四曰义理，五曰词章。日一登堂讲学，诸生敬侍，威仪肃穆。先生博闻强记，不挟一卷，而征引群书，贯穿风诵，不遗只字，学者录之，即可成书一卷，今所传《礼山讲义》是也。
　　先生博极群书，金石书画，罔不穷究。厉节行于后汉，探谊理于宋人；既则舍康成，释紫阳，一一以孔子为归。其学行盖近似亭林。所著有《国朝学案》、《国朝名臣言行录》，凡百卷；《蒙古记》、《晋乘》各数十卷。诗文集数十卷。晚岁皆自焚之。始疾世之哗嚣，多以文学炫宠，而以身为法也。卒于光绪壬午之春，年七十五。其门人康有为等，刊其佚文数十篇，存《是女师斋诗集》《大匹堂诗集》。
　　○朱珪
　　朱珪，字石君，号南厓。顺天大兴人。朱筠之叔弟。
　　十一岁，即传高安朱文端之学。年十七，举乾隆十二年乡试，与叔兄筠同榜，名震都下。次年成进士，选庶吉士。习国书，寻授编修。累迁侍读学士。二十四年，主河南乡试，奉使祭告南岳。明年，充会试同考官，秋，授福建粮道。毁和合适淫祠，民大惊服。二十八年，擢按察使。闽人裘自位假平台湾功鬵武职，狱连数十人，公诛正犯一人，诸受欺者皆不坐。旋兼署布政使。有告家谱妄逆者，谳之，仅戮一撰谱者尸。二十九年，父忧归。三十二年，补湖北按察使。明年，调山西。又明年，就迁布政使。三十六年，权巡抚事。入觐，授侍讲学士。四十一年，命上书房行走，侍仁宗皇帝学，直文渊阁事。主福建己亥乡试。四十五年，督福建学政。四十九年，扈跸南巡，授内阁学士，阅江浙召试卷。五十一年，授礼部侍郎，主试江南，督浙江学政。五十四年，冬，还朝，充经筵讲官。明年春，总裁会试。秋，授安徽巡抚。五十九年，调抚广东，寻署两广总督，授左都御史，兵部尚书，皆留巡抚任。嘉庆元年，授两广总督，兼署巡抚。六月，有旨内召，仍授安徽巡抚。明年，授兵部尚书。调吏部，皆留巡抚任。高宗上宾，仁宗驰驿召公，及至京哭临，上执公手哭失声，旋命直南书房，管户部三库。自是国家大政事有所咨询，皆造膝自陈。赐第西华门，紫禁城骑马，加太子少保，充实录总裁，典己未会试，调户部尚书。七年秋，扈跸滦阳，宣制以户部尚书，拜协办大学士。八年，兼掌院学士。九年春，驾幸翰林院，先期晋公太子太傅。十年正月，宣制拜体仁阁大学士，管理工部事。冬十一月，薨于位，年七十有六。给帑银二千五百两治丧，晋赠太傅，入祀贤良祠，予谥"文正"。上亲临奠三爵。
　　公端凝纯粹，胸中无城府。于经术无所不通，取士务以经策较四书文，锐意求朴学才士，门生遍天下。通人寒士，必扬其名于朝。典试事，不受外僚赠遗。承宣数省，平馀银巨万悉不取。官于外，厓岸廉峻，中朝大官，绝无所援。管部事，持大端，不亲细务。清操亮节，海内仰之。抚皖时，门人汪庶子学金来请益，匝月归，公曰："何所闻而来？何所见而去？"汪曰："一谈一笑，无非天理，某所见乃大进。"其感人如此。尤笃孝友，父杖兄，跪而以身蔽受之。恸母氏早世，事庶母如生母。事诸兄悲愉如一体。执兄丧，咯血几至毁。事寡嫂尽敬，抚兄于如已子。三党故交，靡不周恤。尝曰："吾三十九岁夜坐，忽腹间自暖，由脊上贯于顶，甘液自咢下注，由是流转至老不绝，万知朱子注参同契非空言也。"年四十馀，即独居，迄无妾媵。
　　公在翰林时，国家有大典礼，撰进雅颂诗册文跋，高宗必嘉赏之，以为能见其大，颂不忘规，或陈坐隔，或命诸皇子皇孙写为副。御制诗时或命和。公官督抚时，仁宗皇帝在南书房，常颁手札，积一百三十九函，装六卷，归朝缴进；上亦书数年怀公诗数十首为二册，题日"蒹葭远目"，曰"山海遥思"，以示公。其于《大学》义利之辨，《通鉴》治乱之由，天命呼吸可通，民情忧乐无闲，反复敷陈，不以为迂阔而远于事情也。公所著《知不足斋诗文集》，上命以劾本进，赐题律诗四章于卷首。《高宗实录》由公总修八载而后成。
　　○朱鹤龄
　　朱鹤龄（1606-1683），字长孺，江苏吴江人。前明诸生。与顾炎武同为惊隐诗社成员。
　　性好学，遗落世事，晨夕手一编，行不识路途，坐不知寒暑；或谓之愚，因以愚庵自号。尝笺注杜子美、李义山诗集，故所为韵语，颇出入二家。
　　甲申国变后，益屏居著述。与顾亭林相友善，亭林亦朂以本厚之学。乃更湛思致力于诸经注疏，及先儒语录。谓：《诗序》之出于子夏与出于毛公虽无可考，然自周至春秋数百年，其说必有所本。大约首句为诗根柢，以下则推而衍之，间出汉儒。八九百年来说诗者宗序，迄无异辞；因郑夹漈作《辨妄》，朱子《集传》从之，掊击不遗余力，《集传》行而序几废。实则康成用礼学笺诗，或牵经配序，或泥序传经，胶执支离，举诗人言前之旨，言外之意而尽湮乱。孔疏又依违两家。朱传出，诚有廓清之功。谁毛郑可黜，序不可黜。盖无序说诗，即无所凭依。故诗义一泊于康成之胶滞，再泊于紫阳之斥排。将圣人所谓"主文谲谏""厚人伦美教化"以至于"动天地感鬼神"者，其终晦昧湮没而不可求。于是窃取古义而参诸家，于汉取毛郑，唐取孔冲远，宋取欧阳、颖滨、东莱、华谷，清取陈氏长发，释音用明陈一斋、清顾亭林。凡序之不可易而可信者，为疏明之；其抵牾不可信者，则详辨之；要以审定可否，综覈异同，使积蔽群疑涣若冰释。成《诗经通义》十二卷，盖折衷于今古之间者s又以蔡沈《书传》主于拨弃注流，故名物制度之属不能无讹；乃明诂义而兼及史家，胪群言而断以臆说，务为通今实用之学，成《尚书埤传》十七卷，并撰《禹贡长笺》十二卷，备古今利害，期于经国救时。虽《埤传》过信伪孔，是其所短；而《长笺》"三江、震泽、太湖、嶓冢、汉源"诸辨威有资于考证。其他以胡安国传《春秋》，偏见凿说颇多；因合唐宋来诸儒解，作《春秋集说》二十卷。以杜氏注《左》，固未尽当，俗复以林注乱之，作《读左日钞》十四卷。以《易》理虽至宋儒始明，然左图所载，皆言象也；《本义》精善，惜多未备；作《易广义略》四卷。自为诗文，曰《愚庵小集》十二卷。其书元裕之集后云："裕之于元既践其土茹其毛，即无反詈之理。乃分之诋诎不少避者，若欲掩其失身之事以避国人，非徒修也，其愚亦甚矣！"意隐讥清初钱蒙叟之流进退失据，而先生羞与若辈为伍，可就言外征之。年七十余卒。
　　○朱骏声
　　朱骏声（1788--1858），字丰芑，号允倩，江苏吴县人。
　　年十三，受许氏《说文》，一读即通晓，时有神童之誉。十五冠群试补府学生。适钱竹汀主紫阳讲席，亦十五岁入泮，国重游泮宫，一见奇其才，遂受业门下，益专力古学。嘉庆戊寅举于乡。屡踬春官，郁郁不得志。以知名早，苏抚张师诚延入幕，继复就馆浙江、扬州，叠主江阴、吴江、萧山各书院。会试数留京，又因事出居庸、大同。如是奔走风尘，穷愁落寞者积计余年，未尝一日废学。道光六年始用大挑诠黟县训导。教诸生多暇，更肆力探讨，著述日富。弟子恒数十人持笔礼为录所著书。
　　研究许书，功深且久。尝谓；"自二徐以后至本朝段、钱、严、桂，推衍已极精密，而六书中转往假借二义究未有确诂。因独创义例，以为转往者，即一字而推广其义，非合数字而雷同；其训通其所可通者，为转注；通其所不可通者，为假借。假借不异声而役异形之字，可以悟古人之音语；转注不异字而有无形之字，可以省后世之俗书。"乃成《说文通训定声》三十二卷。又取百六韵而权衡之，作《古今韵》、《东韵》各二卷。循《尔雅》之条例，贯许氏之说解，作《说雅》四卷。会广西学政孙锵鸣奏请许海内文学士献所著书，咸丰元年遂缮定由礼部进呈。文宗披览，嘉其赅洽，赏国子监博士衔。寻升扬州府学教授，未之官，居黟八年卒，年七十一。
　　馀所著初刊者，曰《临啸阁群书》，为：《仪礼经注一隅》二卷，《夏小正补传》二卷，《春秋左传识小录》二卷，《小尔雅约注》一卷，《通训定声补遗》一卷，《离骚补注》一卷。其他续刊及刊入别家丛书者为：《春秋三家异文核》一卷，《春秋乱蛾考》一卷，《小学识馀》四卷，《六书假借经征》四卷，《岁星表》一卷，《经史答问》二十六卷，存稿校定未刊者为；《六十四卦经解》八卷，《尚书古注便读》四卷，《春秋平议》三卷，《秦汉郡国考》四卷，《天算琐记》四卷。尚有未经校定者，为：《学易札记》等四十二种，又《诗传签》等七种，存稿已佚。  
　　○朱为弼
　　朱为弼，字右甫，号某堂，浙江平湖人。
　　通经学兼长词翰。其祖含叔以兄弟牵累羁成都狱，待质二十馀年始归，旋卒。事祖母以孝闻。抚诸弟读书，皆成立。方兰士薰为写慈竹居图。嘉庆十年成进士，授主事，转员外郎，擢御史。奏刻仓场侍郎和桂、张映汉覆奏海运仓立石处变情形不实，按治如其言，和、张并革职，累迁至兵部左侍郎，寻署仓场侍郎，调漕运总督。在任条疏剔弊速漕章程九条，均下所司议行。未几，因病请致仕，卒年七十四。
　　先生少耽六书，尤嗜吉金文字。官京师时，与汉阳叶志诜交甚欢。遇古器未尝不手拓，遇拓本未尝不手摹。其用心之专，鉴古之当，指天性使然。既出阮元门，阮萃并世同好十二家拓本益所自藏，成《积古斋钟鼎彝器款识》二十卷，以续宋薛尚功书，而考义释文远秩薛作，编定盖全出右甫。原稿藏于家，题《吉金古文释》者是也。并为撰序文三千言，博综弇雅，冠绝等伦，一时士林传诵。好为诗，兴会高远，不专工字句之末，有《茮声馆诗集》十六卷。
　　○朱文藻
　　朱文藻，字映漘（chun），号朗斋，浙江仁和人。诸生。
　　尝馆汪氏振绮堂，任校雠之役者三年。汪氏富藏书，自是所学日益，文名日盛。渔猎百家，取材宏富。精六书，自说文系传佩觿汉简以及钟鼎款识博古图等，无不贯穿源流，会其指要，且能手摹，非徒以形声点画自名小学者可比。韩城王相国督浙学时，访而延之至京师，佐校《四库全书》。寻奉敕在南斋，考核事宜，亦俱谙习。又通史学，凡合纪传编年纪事通典诸书，辄复考其缺略，审其是非。久之，钱塘黄小松司马招游山左，时督学为阮文达，兵备为孙渊如，同任一方，笃嗜金石，与之商订，拓本甚富，成《山左金石志》。嗣阮公编《两浙輶轩录》，修《嘉兴府志》，并分任其役。王侍郎兰泉更招君于三泖渔庄，纂辑《金石萃编》，《大藏圣教解题》各若干卷。会侍郎下世，未及竟业。师沈耕寸先生衰疾困顿，躬视汤药者十馀年，比卒，营丧葬备至，行谊类汉人风。所著《说文系传考异》四卷，已收入《四库》。馀有《续礼记集说》，《东城小志》，《东皋小志》，《朗斋碑录》，《碧溪丛抄》，《东轩随录》，《金箔考》，《苔谱》，《萍谱》，《青鸟考原》，《碧溪草堂诗文集》，《碧溪诗话》，稿藏于家。
　　○朱一新
　　朱一新，字鼎甫，浙江义乌人。
  </div>
  <div class="pagination">
   <a href="清代学人列传_page21.html">
    上一页
   </a>
   <span>
    ...
   </span>
   <a href="清代学人列传_page17.html">
    17
   </a>
   <a href="清代学人列传_page18.html">
    18
   </a>
   <a href="清代学人列传_page19.html">
    19
   </a>
   <a href="清代学人列传_page20.html">
    20
   </a>
   <a href="清代学人列传_page21.html">
    21
   </a>
   <span class="current-page">
    22
   </span>
   <a href="清代学人列传_page23.html">
    23
   </a>
   <a href="清代学人列传_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
