<!DOCTYPE html>
<html>
<head>
    <meta charset="UTF-8">
    <title>宋元学案 - 第 370 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 370 页/共 437 页</h1>
    <div class="content">　　◆可堂门人

　　乡举汪环谷先生克宽（见下《东山再传》。）

　　郑先生合生

　　郑合生，字子谦，浮梁人。

　　征君戴先生

　　戴，字仲才，浮梁人。学于吴仲迂。元季，避兵深山讲道。明初，复位赋税法，浮梁颇重，先生上书言之，得减。及累荐，卒不起。所著有《东山集》。

　　◆梧冈家学（朱、刘五传。）

　　教授朱明所先生公迁

　　朱公迁，字克升，梧冈子。有家学，历婺、处二州教授。辟兵转徙徽、栝、歙、信之间，已而以病归里。先生有笃行，里人乘乱喜戕人者，闻其来，为之止杀，先生曰：「是可化也。」力疾访之，其人感悟，然病遂以是笃，五日而卒。先生尝题其室曰「高明之所」，学者称为明所先生。所著有《四书通旨》、《四书约说》、《余力稿》、《诗经疏义》。其高弟曰洪初。

　　（云濠谨案：黄氏补本作：「其高弟曰洪初、李士鲁。」又案：士鲁，过氏《分省人物考》作仕鲁。）

　　◆雪楼门人

　　文安揭曼硕先生傒斯

　　揭傒斯，字曼硕，富州人。早有文名。大德间，出游湘、汉，程巨夫为湖南宪长，特器重之，妻以从妹，与庐挚列荐于朝。三入翰林，仕至侍讲学士、同知经筵事。卒官，追封豫章郡公，谥文安。先生状巨夫，谓：「获出门下，受知最深。」（修。）

　　文敏赵松雪先生孟俯

　　赵孟俯，字子昂，湖州人。累官翰林学士承旨。卒，谥文敏，追封魏国公。程巨夫搜访遗逸于江南，得先生，以之入见，故终身以师事之。（修。）

　　（梓材谨案：朱氏《经义考》引《姓谱》言：「敖继公寓居湖州，邃通经术，赵孟俯师事之。」是文敏本敖氏门人。）

　　◆曼硕讲友

　　教授林古泉先生梦正

　　林梦正，字古泉，黄岩人。生时，宋已内附。稍长，无所干进，去为浮屠氏。先生性聪敏，凡六经百氏，无不记览成诵，其为文词，下笔辄千百言。后归于儒，客吴、楚间，以授徒为业，久之，去游京师，清河元公、蜀郡虞公、豫章揭公，先生皆与之游，而知先生者，无如揭公。贺丞相当国，擢先生教授溧阳，其州之人，夙知先生，争遣弟子来学。蕲、黄寇起且至，先生避居。守臣应敌死，州人迎先生摄州事，亦遇害。（参《徐始丰稿》。）

　　◆遥溪门人

　　乡贡熊梅边先生良辅（见下《泉峰门人》。）

　　◆泉峰门人

　　乡贡熊梅边先生良辅

　　熊良辅，字任重，别号梅边，南昌人。举仁宗延佑乡贡。早师同邑遥溪熊凯学《易》，复得《易传》于凯友进贤龚焕。试礼部不第，归，训徒乡塾，研究《易》旨。先是，朱子《本义》一遵吕成公所订古文为主，以六十四卦彖爻之辞为《上、下经》，而孔子所释《彖》、《象》、《文言》及《上、下系辞》、《说卦》、《序卦》、《杂卦》为十翼，先生所著，仍旧本《上、下经》二卷，谓之「集成」，《十翼》十卷，谓之「附录」，统　名曰《周易本义集成附录》。其所采摭，自唐迄元，凡八十四家中与《本义》合者录之，即不合而有得于经旨者亦备录以相发明，末则折衷己意，盖本朱子之书而不泥焉者。英宗至治二年，锓诸梓。所著又有《风雅遗音》、《小学入门》等书。（从黄氏补本录人。）

　　周易本义集成自序

　　六经皆圣人垂训后世之书，而《易》经四圣人之手乃成。其为书也，大而天地性命之理无不包，微而事物纤悉之情无不尽，精入于无形，粗及于有象，人生日用，一动静语默之间，无非《易》道之流行，顾由而不知者多耳。伏羲始画卦，无文字可传，大概以阳吉阴凶为义。文王、周公系之以辞，象占其本旨也。夫子赞《易》，一以义理为主，吉凶消长之理，进退存亡之道，于是乎大备，盖象占固义理之所寓，而以义理为主，象占亦在其中矣。善学者于此，先求《易》之本旨，然后广而充之，体用一源，显微无间之旨，将不待卜筮而后见，此又自然之妙也。自后儒析经傅会之余，学者支离漫衍，欲以明《易》，而反以晦《易》。至宋程子作《易传》，而义理之学大明，然程子亦自谓其解《易》只说得七分。朱子一以卜筮为说，然后作《易》之本旨益着。朱子尝曰：「有天地自然之《易》，有伏羲之《易》，有文王、周公之《易》，有孔子之《易》。」是则程子之《传》，孔子之《易》也；朱子之《本义》，文王、周公之《易》也。推本而论，孔子之《易》即文王、周公之《易》，文王、周公之《易》即伏羲之《易》，即天地自然之《易》也，虽其旨意微有不同，而其理则未尝有二，要在善观之耳。良辅曩执经于遥溪熊先生，已知好《易》。大德壬寅，泉峰龚先生授徒泉山之麓，良辅分教《小学》，因得肆意于《易》，取诸说而涵泳之，乃以己意采辑成编，以朱子《本义》为主，如《语录》，如程《传》，以及诸家之说与《本义》意合者，亦有与《本义》不合而似得其旨者，备录以相发，名曰《集疏》。其后，间有鄙见一二附焉。重念理义无穷，学无止法，期有所得，以卒初志，于是缮写成编，凡一十二卷，藏之以俟知者。

　　◆东山再传

　　乡举汪环谷先生克宽

　　汪克宽，字德辅，一字仲裕，自歙还居祁门。举泰定三年浙江乡试。归以经学教授宣、歙间。（云濠案：过氏《分省人物考》云：「既谒吴仲迂先生而归，遂有志圣贤之学。后以经学教授宣、歙间，数与师山郑公讲理论学，意气相得。」）学者称环谷先生。着《春秋经传附录纂疏》、《经礼补逸》二书行世，有《周易传义音考》、《诗传音义会通》藏于家。（补。）

　　经礼补逸后论

　　《周礼》一书，果为周公所为乎﹖汉武尝谓《周礼》为渎乱不经之书，何休又云六国阴谋之书，欧阳文忠公谓《周礼》可疑者二，苏颖滨谓《周礼》不可信者三，是皆论以为非周公之遗制也。然则，《周礼》果非周公所作乎﹖朱子盖尝以周家法度广大精密言之，尝以周公建太平之基本称之，又尝以周公从广大心中流出称之；张横渠谓周公治周，莫详于《周礼》；贾公彦序《周礼》废兴，又谓郑玄览群经，知《周礼》者，乃周公致太平之，是则又明为周公所作也。考《西汉志》于《周礼》未见；东汉《儒林传》乃谓《周官经》六篇，本孔安国所献；隋《经籍志》乃云，汉时有李氏得《周官》，上于河间献王，独缺《冬官》一篇，献王购以千金不得，遂以《考工记》补成六篇奏之。孝武时盖有其书，特未与《五经》例置博士尔。西汉刘歆始置博士，遂盛行于世，后世因有《周礼》作于刘歆之说。是则《周礼》作于周公，而非他人之作，明矣。然《冬官》何为而缺也﹖经罹秦焰，散佚之余，与汉儒编录附丽之误，而始谓之缺也。何以知其然﹖愚因考补散逸得之。夫五官所掌，曰治、曰教、曰礼、曰政、曰刑，而《冬官》则掌邦士，或坐而论道谓之王公，或作而行之谓之士大夫，或审曲面势、以饬五材、以辨民器谓之百工，通四方之精异以资之谓之商旅，饬力以长地材谓之农夫，治丝麻以成之谓之妇功，此《冬官》之大较也。见《考工记》所载者，其属二十有九，皆工之事，而士与商、农之职俱缺焉。考之《春官》之中，如世妇、内宗、外宗，皆宫中之职，本属《天官》，而乃入之《春官》；《夏官》之中，如司士、诸子，皆掌士之职，本属《冬官》，而乃入之《夏官》；《地官》之中，如司市、质人、廛人、贾师、司虣、司稽、胥师、肆长、泉府，此皆主于商，士均、草人、稻人、场人、司稼等职，此皆主于农，皆本属《冬官》，因其职与大司徒掌士地人民者相类，乃以入之《地官》，若是者，谓非编录附丽之误不可也。况《小宰》记六官六属各六十，考之《天官》自太宰以下六十二，《地官》大司徒以下七十九，《春官》大宗伯以下七十一，《夏官》大司马以下六十九，《秋官》大司寇以下六十五，何则《冬官》独缺，而为数不及﹖五官皆盈，而余数过之﹖无是理也。他如《仪礼》有啬夫之官，《国语》有司商之官，皆不载诸《周礼》，此亦《冬官》之脱简也。要之，见载于《考工记》者，固为《冬官》之属，然司空掌邦士，居四民，时地利，职不止此，当自大司空、小司空而下，摭《夏官》之中掌士者，《地官》之中掌商、农者，与夫啬夫、司商之数，并今《考工记》所载之工，总属《冬官》，则不惟合于《周官》司空之所职与小宰六官六属之目，而且周公制作之盛，粲然溢着于编，使人得以观其会通，而为太平典礼之全书也。克宽因并录卷末，以俟博古君子正焉。

　　通鉴纲目凡例考异自序

　　《纲目凡例》，与《纲目》之书，皆子朱子手笔，褒善贬恶，明着义例，悉用《春秋》书法，一字不苟。然学者钞录，书肆传刊，久而漏误者多，尹氏《发明》乃或曲为之说。噫！朱子论《春秋》变例，谓门人曰：「此恶可信﹖圣人作《春秋》，正欲示万世不易之法，今乃忽用此说以诛人，未几又用此说以赏人，使天下后世皆求之而莫识其意，是乃后世弄法舞文之吏之所为也，曾谓大中至正之道乃如此乎﹖」窃详此言，则《纲目》之与《凡例》，时或异同，皆钞录传刊之失也。况尹氏所纪《纲目》，如秦王迁太后误作秦人，隋主坚弒介公阐误作杀，慕容泓败死作贬死，征士陶潜作处士之类，讹舛尤甚。克宽自幼受读，尝有所疑，而未敢决其必然。今僭躐谨摭刊本《纲目》与子朱子《凡例》相戾者，敬录如左，以俟有识者考焉。

　　隐君汪查山先生时中

　　汪时中，字天麟，祁门人。博学善吟，不乐仕进。元季，隐查山，筑书堂，与兄环谷克宽讲学，学者称查山先生。所著有《三分稿》藏于家。（参《姓谱》。）

　　◆明所门人（朱、刘六传。）

　　县令洪野谷先生初

　　洪初，字义初，乐平人，明所朱氏高弟也。明所纂《诗义》，先生左右之。学者称为野谷先生。明洪武初，以荐知洧川县。

　　李先生仕鲁

　　李仕鲁，字宗孔，濮州人。闻朱公迁得晦翁之传，千里负笈从之，尽传其所学而归。（参《分省人物考》。）

　　◆古泉门人

　　教授徐始丰先生一夔

　　徐一夔，字大章，天台人。洪武初，任杭州府儒学教授，通题博古，以诗文擅名于一时。召入史馆，纂修《元史》。自后言教授之贤者，必推先生云。（参《姓谱》。）

　　（梓材谨案：谢山《学案札记》云：「徐一夔，不知何师。今查始丰■。盖师林古泉。」）

　　◆始丰讲友

　　山长周先生棐

　　周棐，字致尧，四明人。由鄮山书院山长移宣公书院，与徐始丰善。（补。）

　　（云濠谨案：先生与始丰俱为白苎里诗人。见禾录。）

　　◆野谷门人（朱、刘七传。）

　　征君王松坞先生逢

</div>
    <div class="pagination">
<a href="宋元学案_page369.html">上一页</a><span>...</span><a href="宋元学案_page365.html">365</a><a href="宋元学案_page366.html">366</a><a href="宋元学案_page367.html">367</a><a href="宋元学案_page368.html">368</a><a href="宋元学案_page369.html">369</a><span class="current-page">370</span><a href="宋元学案_page371.html">371</a><a href="宋元学案_page372.html">372</a><a href="宋元学案_page373.html">373</a><a href="宋元学案_page374.html">374</a><a href="宋元学案_page375.html">375</a><span>...</span><a href="宋元学案_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
