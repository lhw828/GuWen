<!DOCTYPE html>
<html>
<head>
    <meta charset="UTF-8">
    <title>明名臣琬琰续录 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明名臣琬琰续录 - 第 3 页/共 8 页</h1>
    <div class="content">　　侍郎文安刘公言行録　　杨亷
　　
　　刘定之字主静江西奉新人中进士歴仕正统成化间官至礼部左侍郎卒年六十一赠礼部尚书谥文安公父髦以易经魁乡闱学者称之为右潭先生公自幼天资絶伦书过目輙成诵右潭先生日授以书而不令作文字公毎私为之而不敢有所呈露一日公病先生徃视焉于床褥间得所作祀灶文及咏桃浆诸诗先生大惊异然未尝口许之也自是乃稍敢以文词进然毎进先生輙斥之忽一日公又以所作文字进先生曰此子有八面受敌之才宣徳乙夘岁中江西乡举明年会试中礼部第一人殿试第一甲第三人授翰林院编修（刘宣撰行状）
　　
　　正统己未京城大水诏求直言公上十事其一言号令之出宜求其大公至正乆而无弊信赏必罚不为茍且其二言公卿侍从宜时常召见俾承清问因以观其才能察其心术而进退之其三言降兵近处京畿宜渐分其类移近南地其四言宜以京官出任郡县使民得蒙循良之政其五言宜仿唐制朝官升任之时举贤良自代其六曰武臣子孙宜习韬畧其七言守令宜详加察其八曰宜锄富恤贫其九言廷臣丁忧宜令终制其十言宜遏僧尼奏留中不下（行状）
　　
　　己巳岁北兵犯跸景泰帝登极公上言十事其一言战阵宜仿古减火鎗増刀斧其二言守御宜缮亭障塞蹊隧其三言简练士卒其四言迁移降兵其五言兵士月钱其六言守令虐民其七言选贤充将其八言武臣滥爵其九言总揽权纲其十言经筵进学朝廷嘉纳焉壬申北人遣使来朝固邀我使徃报居言职者以为彼懐窥伺之心宜絶之而勿徃报执政柄者以为茍不徃报恐开边衅公上疏屡数十百言修陈前代所以宁边境之道与今国势之强弱事理之顺逆以为宜蹔遣使以覊縻之使我得以益修内治倘我以和徃彼以恶来则足以増我师之直气朝廷虽从言官之议而亦以公言为曲尽事理公之学自六经子史下至杂说小技释老之书无所不窥终身犹成诵非他人彷佛记忆者比其为文数百千言援笔立就雄浑髙古变化莫测然逼真苏氏父子者多少所著经义及策畧业举子者家传而人诵焉年十七八已名动郡邑间比登进士遂名动天下不惟公卿辅相与士林中知之虽武夫悍卒亦无不知之者求文者日踵门户公皆曲为应答不少厌倦初北方之变内外章疏无虑千万惟公之奏为人所脍炙云性尤孝友微时苦家贫年弱冠即授徒于乡资束修以养二亲每夜归侍昼则赴学馆一日氷冻徒涉手足皆龟折比就馆则早食已罢隐忍至午方得食其贫困盖如此公既入仕即分禄归养而已恶衣菲食无异寒士或以为近侍者不宜如此公亦不能从其言也（并行状）
　　
　　公襟懐坦夷操履谦谨与人语色温气和惟恐伤之遇人无贵贱大小一于恭敬自下若怯懦然至其居官论事则根据义理词锋峭厉虽勇者有勿及为编修尝因水灾陈十事以规切时政及为侍讲当北方构难以十事上陈比任洗马正敌人求和邀使之时羣议未决公又陈言以为宜遣使以答其意所陈三疏皆援古证今事理明辨文气壮伟居内阁再进密疏皆国家大计处事必从公论而洁已勤事视昔有加一日中使传旨命制元宵诗却立以俟公据几案笔不停挥刻成七言四句诗百首以进其敏速如此（彭时撰神道碑）
　　
　　侍讲忠愍刘公言行録　　杨亷
　　
　　刘球字求乐江西安福人进士歴任永乐正统间官至侍讲以直言忤权奸死锦衣狱年五十二赠学士谥忠愍
　　
　　君奉二亲必极其欢心居丧哀毁兄弟五人友爱甚笃事伯兄尤谨同居合食始终无间言从弟玭为莆田知县奉夏布一疋即日封还贻书戒之曰力守清白以光前人此非所望于贤弟者除礼部仪制主事取前后条例为一帙于是礼仪制度一检阅之顷可尽得之尝奉使掌蜀府丧礼王厚馈之坚郄不受其在经筵拳拳于开导启廸凡考校编纂之事尤克尽心为人寛厚议论慷慨不为阿比之习平居忧时之心恒切（并李时勉撰墓志）
　　
　　正统八年夏四月雷震奉天殿■〈氏鸟〉吻诏求直言时宦官王振专恣士夫侧目先生上疏论及谓权不可下移振怒欲嫁祸无由适修譔董璘自求为太常卿下锦衣狱而先生所言有谓太常卿必得儒者卫使马顺迎合振意诬先生与璘朋奸亦下狱竟死焉（门人彭寔撰传）
　　
　　正统八年公上疏言十事疏有讦诋权臣语遂为仇挤以死呜呼自古以来士鲜全节如公者天地间盖不多见是盖天与之以全节足以为人臣之大防立万世之人纪矣（薛瑄书遗翰后）
　　
　　时在院以文鸣者吉郡最多公居其间金春玉应鲸铿鳌答光前伟后为二三元老宗工所重公议论坚正以古贤哲为归以子孝臣忠为荣此其素心也心以学经经以为文其本深矣观两溪文集者其宜以是求公焉集若干其文甚富然刘蕡集制科策胡铨集沮和疏斯集雷震章蠙奥之孕月也犀尖之通天也罪之者其在是乎知之者其在是乎具眼者先焉（刘定之撰两溪集序）
　　
　　正统中忠愍安成刘公以死事为天下恸虽贩夫妇子亦皆知公之为烈也公职论思居讲读地谓权不可下移盖朝夕纳诲以辅台徳启乃心沃朕心非若泄治史鱼之忠侈然戅直而不頋以自婴其祸者比天下事固有忽然出于不可测者而公当之也（庄■〈日上永下〉撰忠愍事迹序）
　　
　　于惟忠臣词林之英沈思力学好义勇行太阿倒持执命腐刑乞戒履霜勿致坚氷不售蒙难乃险而倾褒赠官阶节恵易名凛凛大节万世犹生（彭韶撰赞）
　　
　　兵部右侍郎呉公墓志铭　　商辂
　　
　　兵部右侍郎新安吴公永清引疾家居者三十余年成化壬寅十一月十日考终正寝距生洪武己夘三月七日寿八十四事闻上特遣官谕祭命工部造茔域恩典隆甚诸孤纲等惧潜徳未白属其甥南京户部员外郎汪正述事状造予淳安山中泣拜请铭刻石墓隧用图弗朽其考可嘉已按状公姓吴氏讳宁永清其字系出吴泰伯后唐时有讳少微者举进士歴监察御史寔新安人公逺祖也少微后曰开先迁居歙之澄潭至宋曰大用复迁萃墟大用子永年融州司户司户子靖嘉定壬午省元数传至雷应无子以从子明善嗣公大父也明善无子以公父仕仁嗣仕仁甫倜傥弗覊行义为乡邑所重配许氏子三人公其季也公天资颕敏自幼立志逺大言动老成异于凡子年十一有司选补郡庠生祖父欲辞避公曰卿相胥此出曷避为祖父壮其志从之公自是尽心问学经书子史靡不渉猎昼夜淬砺期底于成无何祖父继殒公执丧礼甚尽服除以春秋领永乐庚子乡荐乙巳许安人亦逝公惧弗得吉地以襄大事哀伤不已忽梦有人指其处及遣术士视之果吉遂塟焉人以为孝感所致宣徳庚戌中进士前列乙夘授行在兵部武库司主事公亷勤有为声称籍甚正统戊午陕西凉州守臣以回回特烈等类杂处内地非便奏送京师上命公驰驿传送浙江沿海地方安揷聴其贸易生理公言此类贫者居多若止许贸易而资粮勿给窃恐语言不通水土不服未免失所有亏柔逺之仁诏许可大者月给粮（阙）斗小半之遂以为例是岁考绩援例赠父仕仁甫承徳郎兵部主事母许氏安人乙丑迁职方郎中丁夘命公充副使持节册徃楚府封通山王及妃周氏凡王府馈送悉却不受滨行诸亲藩相率赋诗以送之归未几公以卫喇特额森其势渐张不可不预为之备言于尚书邝公以湖广南畿进征麓川凯还官军留京操练一旦有警易于调遣邝是其言行之戊辰沙尤盗起命都督刘聚率师征剿勅公徃南京会同守备丰城侯李贤等简阅军士付聚统领公至清出私占之数居多人心称快己巳北兵入侵英庙亲帅六师讨之邝以公老成练逹留治部事公乃招募报效人王敬等五千余名分拨留守五卫带管操守仍督山东河南等处官军至京授以器械并力御贼已而土木失利公虑敌人必逼我畿甸急陈备边十事奏留山东下班都指挥颕卫等乞遣廷臣分行江北地方起取民壮及令江南漕运未回官军留守京城并河南等处实操官军舎余与守海官军悉赴京操备八月三十日升公本部右侍郎复以前郎中劳给诰进赠仕仁甫为职方郎中许为宜人九月敌入至大同边报甚急景皇帝命于尚书总督诸军御之公独掌部事十月敌入紫荆关布列郊外上命公出都城与总兵议御敌方畧公诣徳胜门外营会议而还至门弗启敌骑充斥从者各惊散郭外居民溃入城者塞路公立霪雨中移时衣尽湿敌退乃入是时畿内民庶朝夕相率南奔勿可遏总戎欲请诏天下勤王公不可曰如此则人心愈惊疑莫若以官军胜敌本末移檄郡县出榜抚安庶可弭变因具奏行之敌既逺遁京畿奠安而公以劳伤成疾明年景泰改元疾大作不能事事遂恳疏陈情乞归田里优诏许之既归疾渐平复杜门谢客足迹不入城府建祠堂以奉祖考课耕桑以供税赋训子孙以图报称客至壶觞尽情或吟咏以为乐待族姻故旧恩义兼至与乡人处漠然无宦贵势自郡邑大夫至闾巷之人靡不敬而爱之卒之日逺近赴吊门不能容元配汪氏累赠宜人次周氏吕氏丈夫子五人长纲汪出次缙次绅吕出绅以春秋领丙子应天府乡荐授都昌尹升泝州知州次纹次绮周出纹以春秋领辛夘顺天府乡荐女一孙男十二潾瀚汶浪沧源澍润濓潭潜渊瀚纲之子亦以春秋领丁酉应天乡荐皆俟次进士余各有志向学孙女十曽孙男四椿楫楷槐女三纲等卜以癸卯十一月二十七日奉塟十四都龙摆溪之阳从先茔也呜呼公耿介士也与人交开心见诚是非之际直言无隐初不以势利有无为趋舎所著诗文亦典则雄浑类其为人予忝同朝相知为深因节畧事状序而铭之铭曰歙之山川既秀且清挺生异材为时贤英制科髙歩郎署蜚声迁佐司马位隆亚卿敌人构难都城震惊兵威既振桓桓于征力赞庙谟坐阅升平功成身退名重朝廷肖子哲孙蛰蛰绳绳诗书克绍宦业相成庆泽之盛徳善之征何以考之视此刻铭
　　
　　兵部尚书邝公神道碑　　王直
　　
　　兵部尚书邝公既卒之明年皇帝悼念不已诏特赠少保兼兵部尚书进阶荣禄大夫而官其子仪为主事仪奉公衣冠以归将以某年某月某日塟于（阙）里之原而述公之行请文以刻诸墓道呜呼公故人也其可辞公讳埜字孟质别号朴斋郴之宜章人曽祖某祖某皆有学行而不仕父子辅为学官县令名重当时及公贵祖父皆赠兵部左侍郎妣李氏王氏皆赠淑人公早丧母祖母李抚育之见其不凡最钟爱曰是子能大吾门公孝友勤俭出于天性而抚弟妹尤笃其于学问不待程劝选为邑庠生而泰和王敬先为训导循循善教公亦勉于学学成取进士遂入都察院理刑狱以廉平得名永乐癸巳拜监察御史时车驾在北京有言南京钞法阻滞命公徃察之众谓将起大狱公徃擒市豪一二以归奏曰市人闻令皆震惧今钞法已通矣上颔之而罢倭冦犯辽东公按问戍守之失律者凡百余人皆应死公为开陈其可矜状甚明上然而宥之山海关吏卒邀阻行人以取财逃亡之人则受赇纵之去弊积滋甚公亷得之归至关悉擒治抵罪弊为之清丙申北京营造执役之人累巨万上念有病者命医与善药又虑其奉行不谨命公察视之公躬履其地令洁其秽污而时其药食由是病者多不死戊戍石州人有诣阙告变者曰州民与陜人羣聚千余谋不轨上擢公为陜西按察副使徃理其事果寔即以官军剿戮母贻民患赐之楮币给驿而遣之公至察其诬乃反狱亡命妄言冀脱死即具以闻上命止弗问而诛其造诬者宣徳己酉陜右饥华亭冝川尤甚公私廪皆竭公廵歴其地忧之乃移县粟赈焉羸病不能兴者命官府煮粥食之民以全活庚戍至纳渒忧归道闻父丧哀愈甚每号痛輙欲絶其治丧一用古礼其祭亦如之服除拜应天尹辇毂之下赋急役繁公一以养民为务事无大小茍可以兴利去害无不用其心至于市征田税皆酌其平豪猾不得为轻重宾兴之岁公设科取士厚其礼而峻其防得人为多且樽节其费以待会试故事集而民不扰视异时盖省十三四岁大熟麦有两岐者民归徳于公公拒弗受正统改元进拜兵部左侍郎时西鄙有警尚书王公徃视师公独任其事上嘉其才荆湘民多隶戎伍公家亦与焉至是特除其籍以示宠己未京师淫雨壊官民庐舎公奏曰此阴气为沴兵阴也皆臣等不职所致乞罢归田里上慰勉之师征麓川公举蒋贵可任卒有功众人以为知人天下军卫总旗小旗当代者于例必就试京师有道逺无资不能来者终身不得代公请各于都司试之人以为便时有言欲变易将不胜其弊咎将谁归卒不动尝自念曰治军吾职也当为国家惜其力养其锐气以备不虞故凡军家利病有当兴革者必为上言之多见信从己巳边报敌入境上命军治旅而权奸独主亲征不与外廷议及诏下大臣皆以为不可即上章请留不聴公从行出关屡奏言边疆地不宜屈至尊惟指麾诸将足以成功不聴权奸恶其数言事欲疎之勅公与户部尚书王佐随老营至懐安坠马几殆从者请少留懐安就医药公曰天子在前吾为大臣岂可托疾求自便力疾而徃至云中车驾回銮然行止疾徐惟权奸所命至宣府敌人踵至公深以为忧再上章请疾驱入关而严兵为殿皆不报最后公诣行殿申前请权奸怒曰腐儒安知兵事再妄言必死公抗言曰我为社稷生灵而言何得以死惧我权奸愈怒叱左右扶出公与王公相对泣帐中明日次土木营中无水士马皆饥渇敌四面集矢下如雨众奋欲战又为权奸所沮须臾师覆公遇害盖八月十五日也生于洪武乙丑某月某日年六十五娶吴氏子男一即仪女一孙男三琦琳珍公学博行庄仕宦四十年风裁凛然见重于士大夫威行惠施近恱逺懐服仁蹈义至老不衰此其平生大节也权奸误国而卒陷焉岂独公之不幸哉呜呼铭曰允毅邝公逢时之隆学古入官荐跻显庸执法在朝为名御史再升外台其行愈伟京尹堂堂百郡所瞻惟少司马戎律有严遂陟夏卿君子所重噫其逝矣云谁不恸人道之大曰义与仁仁义不违何媿于天刻文墓碑负以鬼趾永永不亡庶其在此
　　
　　明名臣琬琰续録卷五
　　

　　●钦定四库全书
　　
　　明名臣琬琰续録卷六
　　
　　（明）徐纮 撰
　　
　　少保兵部尚书肃愍于公神道碑铭　　倪岳
　　
　　宪宗皇帝纪元成化之初故少保兼兵部尚书于公之子冕归自谪所即衔哀列疏以讼父寃上闻而悯之追复故秩遣行人司行人马暶徃祭其墓其文有曰当国家之多难保社稷以无虞惟公道而自持为权奸之所害在先帝已知其枉而朕心实怜其忠由是天下称快曰此诚天日开明公道暴白之秋也呜呼休哉已而杭之父老白于廵按监察御史请即公所居建祠祀公榜曰怜忠遵制词也今上皇帝纪元弘治之初训导储衍奏公功绩宜赐赠谥立庙以祀言甚剀切礼部将上其事会给事中孙孺复言古之节义则诸葛孔明张廵文天祥今之节义则李时勉刘球与公宜一体报祀以励后来廷臣合议以闻诏岁一祀公于乡民所立祠未几冕以应天府尹致事归复列公平生行业请如制赠谥以慰泉下累数千言事下礼部议佥谓古今人臣能为国家建大议成大功者生则有旌擢之恩没则有褒恤之典若前宋岳飞尽忠报国死非其罪其进谥祠祀在宋具已举行公受寃虽同而功业所就则大过之宜如其子所请制可赐谥曰肃愍建祠于墓表曰旌功命有司春秋致祭其文有曰逢时艰危安内辑外社稷之功世永不忘复赐赠诰其畧曰当皇祖北狩之时正国歩难危之日乃能殚竭心膂保障家邦廽銮有期论功应赏不幸为权奸所构乃殒其身舆论咸寃恤恩已锡兹复赠特进光禄大夫柱国太傅用昭旌崇之典天语丁宁垂之万世盖至是而公之寃以白公之功以着矣于呼休哉于是冕抵书京师谓岳在里姻之末又适官礼曹亲承徳音宜为具述其事勒之墓碑以昭示无极岳不敏何足以知之按公状讳谦字廷益姓于氏号节庵其先家河南八世祖某仕金为汾州节度使知开封府七世祖某阶朝请大夫延津令六世祖某定逺大将军沁水令金末兵乱谱谍散佚仅存官秩而亡其讳五世祖讳伯仪金亡奉母迁云中元初收括新附复迁苏州仕至朝列大夫太常丞兼法物库使累赠礼部尚书上轻车都尉追封河南郡侯妣晋赠河南郡夫人髙祖讳夔起家中书椽累赠中奉大夫河南江北等处行中书省参知政事护军追封河南郡公妣张赠河南郡夫人曽祖讳九思阶中奉大夫湖南道宣慰使都元帅延佑间为杭州路总管致仕遂家于杭故今为钱塘人祖讳文大入国朝仕为兵部主事改工部父讳彦昭隐徳不仕自曽祖而下皆以公贵累赠荣禄大夫少保兵部尚书曽祖妣马杨祖妣施妣刘皆赠一品夫人公生有异质甫七岁僧兰古春竒之曰此他日救时宰相也长游邑庠领水乐庚子乡荐明年登进士第宣徳建元丙午拜山西道监察御史公风仪峻整音吐鸿畅每入侍奏对上必注聴院长都御史顾佐风纪甚严独器重公廵按江西奏白诬狱出数十百人于死劾治王府之以和买害民者一道肃然比还复同锦衣卫官校徃理官船之货私盐者公不避权贵河道以清上亲征武定州罪人既得命公数其罪公辞严义正肆口而成大称上旨师还受赉与从征大臣等自是受知于上属意用公矣庚戌河南山西灾廷议必得大臣兼理之上亲署公名擢兵部右侍郎赐勑以徃年方三十有三朝野荣之公感上知遇夙夜经画遍歴梁晋间问民之所欲恶而兴革之民大感悦九载秩满进左侍郎公在镇乆多善政在河南者尤着若劝民粜粟官为收籴以备赈荒预拟河患督采近地草束以备筑堰公庾积乆易败即减价而粜旁省亦获以济征输脱有赢余即以钞拆纳官民交以为便岁旱奏减存留粮草积诚以祷雨泽民忘其灾河流岁卫土城遂筑大堤以障植栁以为固立舗设夫役以备修补复植栁于道以荫行旅凿井以济道渇迄今存焉时议者欲移山东薪炭及大名牧马于河南公抗疏止之山东陜西民流徙其地公为立里以居给田以耕不使贻患地方后皆视以为法其在山西奏革大同镇将役军耕种之弊尽入其地为军屯复以大同逺在北边乞专差御史一员廵歴其地庶奸弊可革遂永例议处修筑鴈门军役议派柴炭人夫通融有法仍奏减七分之一以苏民困时灾伤民流移公设法招徕又恐复业者惮于征输无复固志即奏免所欠税粮请着令有司考绩以有无流民为殿最使知警焉其地霜蚤田薄收当输边者多折赍金银奸民恒窃以逃公奏遣官解以惩其弊且请免煎销以便分给尤为民利公尝自河南抵山西夜经太行山有羣盗持兵喊而前从者骇愕公厉声叱曰汝何为者邪盗闻公言大惊散去其徳威所著如此有参议刘孔宗者律已甚严颇与流辈寡合众构赃罪污之公知其诬即奏白其事恒以盈满为惧请举参政孙原贞王来以自代时中珰王振方用事有御史姓名类公者尝忤之意以为公遂乗机嗾言者劾公擅举自代罢为大理左少卿二省之民倍道赴阙交章乞留亲藩亦以不可无公为请乃复命廵抚寔正统丙寅岁也明年复为兵部右侍郎留理部事时公考妣相继殁皆命奔丧两遣行人汪琰抵杭赐祭治塟事恳乞终制不许又明年己巳北人额森攻独石马营至秋势益张上下诏亲征公与尚书邝公埜上言边防将士皆可托以制敌不必上烦六师且皇上宗庙社稷主无轻临戎恳留不聴八月望日师次土木敌奄至主将失律王师败绩皇舆北狩宣府懐来仅以自保縁边城堡奔溃一空京师大震时公独任部事北望号泣誓以灭敌将议集兵为守护京师计会皇太后命郕王监国以系人心于时台谏廷论土木之变罪归王振王始摄朝仓卒未有处分锦衣指挥马顺素附振意颇不平众起捽顺击死复索振所亲信二内侍将击之班行諠杂无复朝仪王疑惧屡欲退诸大臣亦敛避公坚立不动时掖王请留且请降旨宣谕羣臣无擅动振罪俟请命于太后行诛顺罪应死勿论命将军亟击二内侍死众乃定退朝漏过午刻公袍袖为裂吏部尚书王公直执公手曰今日正頼公等若某百辈何能为公辞谢不敢当进兵部尚书固辞不获始就职公受任多事之际首劾扈从失律者武臣顾兴祖辈文臣王佐辈皆宜议罪以闻庶后之任事者知所用命从之王嗣位尊上太上皇帝号改明年庚午为景泰元年公入见泣对曰敌人不道犯我边疆遮留大驾彼既得志将有长驱深入之势不可不豫为计迩者各营精鋭兵械且尽宜亟募兵易漕卒以备调令工部分局治兵器以备用京师九门尤为要地宜令都督孙镗卫颕张轨张义雷通分兵以守选给事中御史如王竑辈佐之列营于外以振军威徙郭外居民于城内随地安揷无为敌所掠通州所积粮数百万挽运固难弃之或以资敌宜令在官食粮者悉诣关支人以多寡受粮而归坌集京师庶几两便大同宣府尝经敌剽掠请勑各地守臣协力防镇训练修饬务使有备至于选任人才尤为至务文臣如轩輗者宜令廵抚武臣如杨洪栁溥者宜为将帅军旅之事臣请身任其责不效则治臣之罪上皆嘉纳行之时边报络绎讹言万端公先事预防达权制变众视公以为安危时太监喜寜于土黙特之溃遂归降额森因为之用导之入侵敌奉车驾趋紫荆关京师戒严朝臣至有挈家南奔者侍讲徐珵因谬言占象倡议南迁事闻六宫人心动揺公为恸哭抗言于廷曰京师天下根本宗庙社稷在此百官万姓帑藏仓储在此此而不守去将何之一动则大势去矣宋南渡之事可鉴也上是公言守议遂定主将石亨复为异议欲尽闭九门坚壁以避其锋公言不可请率先士卒躬擐甲胄出营徳胜门外闭门以示必死泣以忠义谕三军人人感奋勇气自倍十月朔额森入紫荆关传言送驾还京前驱突至我军坚不为动知我有备稍自引却额森次至城下对我垒而陈驾亦在敌营敌觇我军严整不敢有加于我我亦不敢向敌轻发一矢喜宁嗾额森邀大臣出议和且需金帛万万计盖强所难从以起衅耳对垒凡七日是为十月既望敌移跸渐逺乃举炮击敌营敌死炮下者万计额森大沮宵遁京师解严时谓不战而屈敌兵实天生公以为社稷也论功加少保总督军务固辞乆之乃受尝谓人曰四郊多垒卿大夫之耻今日惟有声罪讨之复还车驾乃臣子之职也复何言大同叅将许贵奏欲遣使议和以缓敌兵徐为讨伐公谓去冬尝遣都指挥季铎指挥岳谦厚赍金帛以徃敌輙深入继遣通政王复少卿赵荣徃议迎复亦不见銮舆而回其谲诈莫测和不足恃况与彼不共戴天之雠和则背君父而忘大义理固不可万一可和彼肆无厌之求从之则害违之则变势亦不可也莫若选将练兵养威蓄锐无轻遣使以取其侮从之公以涿鹿真定保定易州皆京师近地兵力单弱虽尝遣都督刘安率兵廵视犹虑敌方逺遁或肆剽掠力弗能及即奏遣都指挥陈旺石端王信王虹辈分益以兵徃为之援复请勅右都督杨俊节制之民恃以安又以敌之深入必先攻犯白羊紫荆倒马诸关复奏拨京兵与其原守官军互为应援俾无偾事谍报敌偪总兵朱谦于关子口明日复报追石亨于鴈门关烽火甚急逺迩骚动众谓宜急发兵徃援公不为动即奏上方略密授亨等仍令各营选调军马若将克日大举者旋报敌已出境乃服公料敌之审公谓喜寜不除敌卒弗靖乃以计授杨俊擒送京师公廷劾其罪诛之自是敌竟畏惮悔祸不敢犯矣辛未额森遣使入贡请送大驾还京朝廷疑未之信下廷臣议公曰此天意也君臣大义兄弟至亲当速遣使奉迎以承天心万一彼果懐诈我有辞矣议乃决秋九月大驾至自边庭众韪公一言之重时边事稍寜公益修安内攘外之政河间东昌诸处永乐门安置降人甚众方敌入境时势欲乗机而动公因南征奏遣其有名号者以行遂留于彼以为潜消之计天寿山祖宗陵寝所在而无城郭敌尝犯其地乃奏起成山伯王通城昌平徙兵民其中以卫陵寝且重边关之援临清漕舟所经商舶辐辏实喉襟之地敌入侵时尝有徃据之谋乃奏遣平江伯陈豫筑城以守遂为重镇寻谍知为敌谋者乃我亡命小田儿也适杂敌使中来瞰虚实公奏授计于侍郎王伟因使大同道诛之初北边独石马营八城为敌所据公谓此不可弃即奏起都督孙安授以方略率兵度龙门关且战且守由是八城复完公谓京兵分为五军神机三千诸营者虽各有总兵然不相统一或遇调发动相选摘兵将不识卒难济事乃议以诸营马歩兵择其精者十五万人分为十营各立名号每营以都督一员总领之每五千用把总都指挥一员每千用把总指挥一员每队用管队官二员团结训练体统既定兵将相识有警当调某营则自其总领都督以下督率以行号令专一行伍不乱兵制之善者也故其法迄今守之杨俊议奏尽出营兵并调三边各路军马大举剿敌可以得志公执不可曰如此则京师各边皆空敌或分兵牵制何以应之非兵家全胜之谋也上从公言俊素跋扈时谓公此议足以夺其心是时浙江福建则有邓茂七叶宗流广东西则有黄萧养肖乗时窃发残破郡邑一时命将出师皆出公筹划虽逺千万里之外悬制切中不啻亲歴其地卒用剿平贵州苗贼作乱侍郎何文渊奏乞罢布按司复置宣慰司以土官莅其地留都司以辖诸卫遣大将镇之公谓贵州自祖宗开创余八十年顾因小冦遽隳成功况土地人民皆受之祖宗者岂可轻弃事遂寝公念北方既平军国之务可缓恳辞兵柄复以天变乞罢皆不许初额森犯京师石亨因公成功骤跻侯爵心不自安乃奏公功宜官一子朝廷即授冕府军前卫副千户累疏恳辞且曰欲为子求官亦不当假手于亨不许既受命语冕曰我本书生当圣主忧勤之日分以死报顾功微报腆尔宜砥砺名节毋忝恩命朝廷复于京师之西赐公第一区公上疏辞谓国家多事之秋岂臣子安居之日况星文示变正宜贬损岂可厚享以重咎愆不许乃以平日所得赐物盔甲袍带之属移置第内封识加谨时一徃视焉公素苦痰喘恒寓直房以便朝谒一日疾作上遣太监兴安太医院院使董宿来视云此非竹沥不可愈安为上言具述公自奉俭约上亲幸万岁山伐竹以赐仍命计公所用悉给自尚方盖异宠也病少间复恳乞罢归不许特降勅谕留免公朝叅屡遣中使促公出视事其为上所倚重如此公握兵乆号令赏罚皆出于公言议所及宿将敛伏亨等不能措一辞亨素贪纵尤为公所裁积成嫌隙亨侄彪本骁将时皆虑其一门同握京兵公乃奏遣彪充逰击将军徃戍大同二人不得遂所私益切齿于公思有以倾之丁丑正月景皇帝不豫公同廷臣上章乞复皇储未报英宗皇帝复正宸极此实天与人归之会亨等贪天之功掩为己有即诬公等迎立外藩以为罪与大学士王文六七大臣俱下狱所司以金牌勅符俱存他无显迹可据亨等必欲置公于死会徐珵者以倡南迁为公所斥乆不获进因易名有贞尤衔公者廷鞫之日力言大肆拷掠宜无不承文不胜忿力辨不已公曰亨等意已如此辨之何益所司承亨风指乃以意欲二字附会成狱盖即秦桧莫须有之故智也是月二十三日状上上犹豫良乆曰谦实有功众未及对有贞直前曰若不置谦于死今日之事为无名上意乃决时锦衣指挥刘敬方带刀在宿卫目覩其事每言及未尝不以为恨公殁之日天日无辉朝野寃之太监吉祥麾下逹官托尔者闻公死恸哭都市以壶浆酹公祥闻之切责焉明日往哭如初此实忠义感激人心虽异类而天理固不泯耳先是杭之湖水竭土裂人惊异之孙原贞方以尚书镇浙语人曰贤才之生实锺山川之秀今日之兆哲人其萎乎盖指公也至是卒验云公之生为洪武戊寅四月十七日得寿六十而已惜哉所司籍公家自朝廷所赐外他无一物盖公平日自律之严也未几陈汝言代公为兵部以贿败上命陈所籍物于大内庑下召大臣入视且曰景泰间谦任事乆且专没无余物汝言未朞何得贿无筭耶上色变乆之亨等俛首不敢动抚宁伯朱永出谓人曰今日观上意亨辈将无所逃矣一日边报甚急集廷臣议恭顺侯吴瑾进曰于谦在边患不至此上为之黙然初公被害时皇太后未及知比闻嗟悼累日上闻之益悟其寃深悔之既而有贞以罪逺窜亨等坐谋逆夷灭此皆上心有所惩而亦天道好还之明验也初公之遗骸頼都督陈逵悯公无辜密赂守者收瘗踰年冕遣义兄康诣逵逵乃具棺衾俾康扶归杭塟于祖茔即今建祠地也公天性狷介不立私党一以忠诚结主知分谤任怨无所顾忌不贷赃吏而恒宥小过急于荐贤不遗一善凡公所甄拔如孙原贞王来皆在廵抚时所举其它文臣武将功名显著者尤多盖公知人之明如此公所至声绩懋异遗爱不忘故江西祀公郡学名宦祠河南祀公开封庇民祠二省之民家有公像饮食必祀皆至于今不废及己巳之变军旅方兴中外论事者纷然议下兵部公悉裁之以理可者行之否则止之知无不言言无不尽一时克诘戎兵登崇智勇卒之肃清大憝迎复乗舆以安社稷以固边圉此诚不世之功也歴事三朝位极人臣然故庐之在杭者未尝増饬尺寸丁内外艰归萧然不异寒士孤忠峻节夷险弗渝可谓难矣平居好学手不释卷为文有竒气诗词清丽在江西时和祭酒胡頥庵山居十咏在河南时和冯海粟梅花百咏诗皆顷刻而就脍炙人口尤长于奏疏至今视以为凖当政务旁午章日数十上累千万言挥笔如流皆切中事机人服公明决率推为天下竒才焉平生著述甚多今仅存节庵诗文藁奏议各若干卷祸变之余盖千百之什一耳配董氏累赠一品夫人翰林庶吉士永丰知县镛之女柔惠静专克谨内助先公十一年卒公年未五十遂不娶亦无媵侍人皆义之生子一即冕自副千戸改授兵部员外郎进礼部郎中南京太仆少卿应天府尹文学政事无忝家法女一适锦衣千户朱骥坐公累戍边比宥还累官都指挥使掌锦衣卫事孙女六呜呼公之功业在天下公论在人心传在国史列圣眷恤恩命屡颁一时之屈万世之伸一时之寃万世之雪公于此可以无憾也已岳生也晚虽自童丱得之见闻之日乆然才力绵弱不能揄扬朝廷褒忠録功之旷典与公忘身为国之大节姑即冕所述掇拾其槩俾之立石墓道以示后世以为他日为臣者劝焉惟公讳与先考同未敢以私故阙而不书盖公之所关者大也临文悚然铭曰惟天纯佑贤俊挺生实商昭周为国之祯惟公之生允济斯世雄才卓识孤忠正气始镇两藩迄司五兵民困毕苏边尘肃清时方宴安敌忽窃发皇曰徃哉执挺以挞公疏恳留六师已陈越关而北曽未浃旬兵敢犯顺皇舆逺狩公独治兵痛心疾首浮议譊譊公斥正之人心揺揺公镇定之内决廷论外当敌冲一时安危万目视公国歩载宁皇舆遂复名髙毁来功大弗録公存以功公亡以寃于惟圣明克俾昭宣万世之名一日之厄失短获长公亦何责穹祠显号报祀无穷西湖之壖岳庙攸同庙貌俨然公其如在嗟嗟后人守视无懈
　　
　　颍国武襄杨公言行録　　杨亷
　　
　　杨洪字宗道陕西汉中人歴仕永乐景泰间封昌平侯卒年（阙）追封颍国公谥武襄公起行伍生长在边陲有机变用诡道累立边功歴升将帅能用竒兵遇敌必捣其虚或出其不意善于刼营人畏之呼为杨王在边校之诸将纪律严士卒用命为一时巨擘焉（古穰杂録）
　　
　　杨武襄洪为人虽尚权诡然有威严将士知畏之此其所长不可掩者亦頼朝廷主张以成其名耳盖自宣徳正统来已受知于上阁中庐陵杨公辈皆爱重之如初为杜衡指挥所诬以魏尚书源复旨而衡贬广西继为部卒李友全等奏上以付洪自治颇类宋太祖待郭进事水（东日记）
　　
　　正统十四年十月二十二日遣杨洪孙镗范广等帅兵二万击敌之未去者二十五日破敌于固安得牛马至数百匹夺回人口万余十一月初八日以敌既退京城解严降诏抚安天下十三日杨洪等旋师入见言敌众已尽絶其实不过百余散掠各郡驱人畜以自拥卫望之若万众官军不敢逼其南去者各郡以渐捕获之北去者洪等逐至关殱焉犹杀官军数百人洪子俊几为所杀既奏捷以洪为昌平侯（否泰録）
　　
　　孰阚王略直至便桥偏重势成神器几揺公徃当之以却天骄堂堂侯封冠彼百僚儿童知姓兵氛潜销回鹘罗拜呼韩趋朝壮哉虎臣不数骠骁（彭韶撰赞）
　　
　　兵部尚书王公言行録　　杨亷
　　
　　王竑字公度陜西河州人进士歴仕宣徳成化间官至兵部尚书公赋性正直刚毅无丝毫诡随人意自其为给事时国运中否奸邪柄政公首率诸同官具章疏廷论其蛊政误国之罪时有与奸邪为党者不平其言从旁沮止其论奏公勃然奋其忠直之气手击奸党以死由是万口称快而积愤消众正和应而公道服而公之名遂以闻于天下（薛瑄戅庵记）
　　
　　郕王监国于午门视朝百官弹劾奸臣误国者方读弹文未起锦衣卫指挥马顺从旁叱各官起去给事中王竑起捽马顺首此正奸臣当除去监国退百官拳击马顺死（可斋杂记）
　　
　　公自给事擢升今职适敌人入犯京师遂命公董师以御之公即戎服鞭马赴军号令区画咸适机宜部伍行阵应时整肃将帅协谋士卒思奋乃出竒折敌人之锋而夺其气敌既奔北因驱逐尽境而还京师既解严而逺迩遂以宁谧夫以公之聪明才辨过人百千等而有为之才着于朝廷着于军旅者卓卓如此（戅庵记）
　　
　　升今官出镇居庸敌方入侵边兵讻讻公以大义开谕之正色以率之沈静以镇之由是众志帖然始定若是谓非负正气所见大有异于人者不能也（刘俨撰送督运序）
　　
　　公始擢第年尚少慨然以经济自许比官谏省立朝侃侃无所頋忌土木之变摧奸御侮忠义奋激以功超拜佥都御史再迁副都两奉玺书廵抚淮扬总督国漕威行惠施自景泰初元迄天顺末禩公名大振于中外今上即位图任老成登公入座驯致柄用而公已属疾矣上每留之而公请愈力勇退急流脱屣冨贵（王■〈亻与〉撰圹记）
　　
　　休庵诗曰王公庵居昔名戅拉摧奸臣九天上即今却以休为名无乃勇气非少壮君不见徤帆髙挂乗刚风一日千里无留踪歘然卸落舣洲岛知进识退无途穷丈夫处世当如此眷恋冨贵非英雄黄门领袖立殿前乌台副佐尤当权西边戎畧万貔虎南畿宪力孤鹰鹯（刘定之撰休庵歌）
　　
　　明名臣琬琰续録卷六
　　
　　●钦定四库全书
　　
　　明名臣琬琰续録卷七
　　
　　（明）徐纮 撰
　　
　　副都御史罗公圹志铭　　袁衷
　　
　　通议大夫都察院右副都御史罗公既致仕之八年寿八十有一岁以天顺丁丑十月二十五日考终于家讣闻逺迩莫不哀悼皇上念公为国大臣尝有功劳于边境命礼部遣官致祭工部营治事其冡子泰以墓圹之石未有刻辞遂具行实属笔于衷乃序而铭之公讳亨信字用实其先南雄人徙东筦之英溪祖徳寛父祖昌俱不仕而以公贵皆累赠至右副都御史公自幼颕敏好学年十二丧其母即能苦刻立志读书年十七选为邑庠生永乐癸未以葩经领乡荐明年甲申登进士改翰林庶吉士是年五月授工科给事中徃浙江视水灾奏免嘉兴海盐崇徳三县税粮以苏民困丁继母洗氏忧起复调吏科升右给事中坐累谪交址公素位而行虽逺在荒服亦怡然自得未尝有忧苦无聊之叹因自号安素乆之用荐起拜监察御史尝命徃通州察仓庾之弊廵按真定等府清军山西所至有声再丁继母何氏忧命驰驿奔丧即起复大臣有言公堪任方面者诏复旧任食按察佥事俸宣徳乙卯升右佥都御史命徃平凉等处练兵以备边塞公殚心力夙夜不懈皇上念边境苦寒降勅勉劳公益感奋正统丙辰与都督赵安率师廵边戊午丁外艰夺情视事明年御敌功成公升俸一级赐纻丝四表里白金二十两始命驰驿归塟父毕事还京奉勅廵抚大同宣府并督屯种给瞻军饷兴利除害为乆安计公悉心国事劳来措置无不得宜言聴计行信任惟允正统戊辰冬十二月给正二品诰命进通议大夫都察院右副都御史祖与父皆如其官公在边年乆谙于地利之宜战守之法转输之方每有建白无不嘉纳己巳秋北人直逼京师廷议君宣府总戎入卫众纷然欲遂弃其城时公廵抚其地遂挺然伏剑当门止之众遂定是年九月转升左副都御史赐白金二十两纻丝二表里是时公年踰七十且有疾上章致仕不俞复承白金文绮之赐庚午秋七月复恳上章皇上复察公实老病得俾致仕公还乡里始建祠堂治先垄营居室越八年以寿终其生则洪武丁巳十月二十八日也配刘氏先公二十二年卒再赠淑人子男二长即泰次宾女七人泰等以天顺己夘十二月二十五日癸酉奉公柩与刘淑人合塟于麻地岭祖茔之右乙向原也呜呼公之俊徳伟烈朝廷任以腹心用为耳目忠诚体国四十余年累承恩赐晚岁归休优游乡曲寿考令终其殁也复蒙朝廷赐以塟祭若公者可谓生荣死哀无憾也矣铭曰徳懋展也位望显也福全考终世所尠也兹卜诸幽山盘土厚固藏铭圹永利尔后
　　
　　吏部尚书何公行状　　章纶
　　
　　公讳文渊字巨川姓何氏江右广昌人也先世讳坦者仕宋为寳谟阁学士广东提刑阶宣奉大夫谥文定坦生绍兴太守圣圣生武平知县行行生七二七二生桂芳桂芳生徳元公之祖也赠正议大夫资治尹吏部左侍郎徳元生景荣公父也赠正议大夫资治尹吏部左侍郎母吴氏封太淑人公生于乙丑十二月三十日幼而英迈年七岁入社学从乡先生读书过目成诵羣儿或窃瓜果以奉公却之曰童稚之年讵可习为盗贼哉识者叹其不凡永乐初选补邑庠生时父兄继丧公昼则经营家事夜则刻苦读书涵濡既乆经史百氏无不贯通发为文章咸中矩度岁戊戍登李骐榜进士第越二年拜湖广道监察御史以亷介自持立朝正色已而廵按山东山东豪右侵渔百姓兼军卫多扰公发奸摘伏吏民畏之如神仁宗皇帝即位命考四川吏治公察其殿最而黜陟之人服其当又劾奏工部侍郎杨和黜退叅议金文斌副使张铭佥事张明等三百余人威风凛然贪暴徃徃弃官去时蜀旱所临郡邑輙雨人谓御史雨乌蒙土官知府禄昭妻与耆民什伽私昭知之什伽惧罪潜赴京告昭谋反诏四川云南贵州建昌行都司各以所部军讨之昭遣人讼寃公移檄止所调军具以其事闻于上遂直其寃由建昌行都司入云南经贵州出播州杨宣慰迎谒以银器文绮来献公笑而却之宣慰出语人此可见何公不可以利动宣徳改元正月奉勅清理山西戎伍于其寃滥者直之欺隐者谪之民无有茍免而滥加者十一月诏选御史有风力者体察南京弊政十三道御史咸推公复承命以徃因奏曰人有误触刑宪初犯令者今纳钞赎罪又言老人必选年髙众所信服者使劝民为善不使非人以虐民害政因请通行禁约上皆从之岁丁未上赐勅命追赠考妣因告归省及还遇盗行李为之一空而县丞张履道家人寄白金十五两独存公至京举以还之封识宛然人皆叹服庚戊五月上以苏松等郡素称难治而任郡守者弗得其人乃命大臣各举其贤能者任之时都御史顾佐荐公知温州府捧玺书驰驿赴任公至则视民之利病政之得失而兴废之旧额田十亩以三亩为陆田俾输麦税其后田有卖买而民畏麦税之重造版籍莫肯收陆田者以故争讼连年公请均陆田之税与水田等于是赋税不亏而民甚利之郡所属四县税课司河泊所旧征银钞既而禁用金银商税止输钞而旧课不除每岁役于官者买银输之民多破产公以税银例禁请自今银课亦皆收钞朝廷从之是后民无输银之苦旧徭役弗均而富者得以幸免公度其贫富第其髙下列为簿籍而民获其平温地与金乡盘石等三卫邻军士恃其不统于有司肆为凶暴广植田产不供赋役凌轹有司侵刻小民公束之以法军卫肃然每岁中使至温取供御海味果实供馈烦苛不胜其扰公措置有方民不病而事集一日檄下作漕运巨舰四五十艘郡邑惊动公任寮属集耆老兴工料董其事不一二月寂无劳扰而舰成且以所余物还下中贵官柴某以巨舟浮取寳西洋诸国迨还遇风舟泊海港入温江濒岸将起其货还京柴某声势熖熖公处之裕如凡政事有不便于民者大则奏闻小则立改振举学校使士有所作兴条明法制使吏有所遵守祠先贤举逸民兴礼让时嫁娶重丧塟具储积别善徳居数月政化大洽山无盗贼民寡词讼境内称治邻邑之民讼有不直者亦赴诉焉公为辨其曲直咸恱服而去青田民叶孟圭徐成皆邑之大姓也两家故有怨成为粮长以赋不时输县遣孟圭督之孟圭欲因以报怨乃率五百人掠其财壊其屋成诉于官三司调军追捕公闻之曰洪武初青田尝反今以五百人之众不服进捕逃入于山林必激变又延及无辜乃遣人召孟圭及成至府谕以祸福命孟圭以所掠还成为葺其屋孟圭拜且泣曰昨闻调军追捕自谓旦暮鬼耳今闻指示可生之路敢不从命人谓公片言止乱贤于用五百人逺矣壬子冬十月入觐道经括苍冯公在永嘉亟于见遣其子间道懐金赆公于旅馆公慰谕却之过客闻其事者因匾所舎处曰却金馆士大夫咸有题咏始公与八人受命为守未朞月政声焯然闻于京师至是上问吏部尚书郭琎曰先所任九人为知府亦有来者乎琎以公等七人名闻乃召入便殿命中使传诏奬劳锡宴于廷又以御制招隠诗赐之所以宠赉之者甚厚公既复任感上宠遇知无不为化行既乆民皆信服军卫亦皆戒饬其下毋得侵害于民郡中无事黄堂閴然暇则诣庠序进诸生周旋为讲论经史亹亹忘倦又召生徒章纶入府亲自授业未几周旋果状元及第章纶第进士今任礼部右侍郎其余亦各出仕有亷介心公之指敎居多岁旱斋戒祷于山川立拜移时不能起其祷词有云薄寿请从今日减甘霖望自九天来俄而黑云四兴大雨如注岁大熟乙夘春处州盗起羣聚四出剽掠官军讨之徃徃败绩乃于要害处设官防守俄有一人逸入境守关者执之乃杀官军者也询知贼据乌风洞为巢穴遣经歴黄能诚徃捕之悉得其渠魁时都指挥使李贵等捕盗无所得乃执村民以火烙之皆自诬服公移文言已得盗彼所捕皆平民也贵等怒必欲置所执者于死公抗言不为挠由是活二百余人永嘉民朱良观良旦兄弟争财讼于郡公召其乡长老谕以兄弟天伦大义因判诗于其状有云秪縁花底莺声巧致使天边雁影分之句于是良观兄弟感泣退修亲睦之行是岁五月浙江布政司布政使黄泽以公治行闻于朝宣宗以玺书奬励増秩二级掌部事如故命甫下而礼部尚书胡濙复荐公宜大用乃擢刑部右侍郎将赴召温之官吏军民父老咸号泣遮留及出城男女送者万余人填塞城门居民在江之北者率父老童稚望风拜伏悲泣于岸侧在郡六年无锱铢之取于民布衣蔬食处之怡然故去时诗云行囊不载温州物惟有民情满腹中民思之不已为立生祠岁时祭祀及在朝数上章言事皆关于治体每朝廷有政事百官廷议公辨析利害众皆服之论囚常求生之前后辨系者之寃不可胜数又命典狱洒扫囹圄夏月则寛其桎梏正统元年丙辰九月诏往维扬理盐法惟私贩情重者罪之余悉寛贷议者欲悉籍其家公力争之全活者百余家庚申八月朝议遣公经理京畿八府荒政多得赈济之法初麓川思任发苦边吏侵刻而叛都督方正讨之败死已而遣使入贡谢罪而羣臣复请讨之公上书大畧言麓川一弹丸瘴疠地疆里不过数百人民不满万余以大军临之往无不克然莫若命官军耕守操备仍令官一员直入其地谕以祸福趋避之机好生恶死人之常情彼亦人也一闻开示可生之路必稽首称臣舆琛入贡若或冥顽梗化则调军相机剿絶如此则逺人蒙再生之恩而朝廷免出师转饷之劳诏百官会议时有欲邀功边徼者倡言征之便卒以山川险阻弗能克兵疲于奔命民困于转输东南骚动众始悔之辛酉六月旱诏公审覆在京罪囚多所平反凡情有可矜法有可疑者咸从轻议越数日天乃雨大有年上封事者言民之盗窃者多黥刺之刑不足使之惩创自今犯者宜匾其门曰窃盗之家朝议从之公具言律有常宪窃盗初犯再犯俱刺字三犯者绞今又起立牌额是于律条之外又加其罪况在京及各处布政司人烟辐辏为盗者多若尽立牌额数年之间各处窃盗牌额必多有失四方徃来之人观瞻实伤治体书奏乃寝其令时公以疾屡欲告归而少师杨公士竒少保杨公溥勉留之且拟大拜公以疾力求罢上乃许之既归杜门不出惟课童仆畊垦教子读书而已己巳八月车驾北狩郕邸摄位诏起之遂驿召于家既至以为吏部左侍郎时贵州蛮叛议讨之公言贵州荒服之地洪武中命镇逺侯提督镇守夷人以安永乐中始奏以其地设都布按三司及府州县夷人始苦其役遂至作乱乞遵旧制仍设总兵官镇守而革新设衙门北人额森请遣大臣迎车驾还京廷议不决公倡言白于众此事虽十上章不得请不可已也于是自草奏同羣臣诣阙力请迎銮舆南还公与有力焉明年升本部尚书惓惓以进贤图治为心而好恶者不一公知不可力求退避三上章始复命致仕既归杜门养疾絶不与世事县大夫有问候者輙使人谢之竟弗见天顺元年四月十一日得疾语诸子曰吾尝为温守温民戴吾亦深今去温数十年然心未尝不在温也我死神气必归温矣越三日正衣冠而坐索纸笔书口占律诗一首付长子宗投笔而逝娶掲氏有懿徳封淑人侧室张氏子男六人曰宗曰端曰乔新以进士为南京礼部主客司主事曰乔寿邑庠生曰乔福曰乔年孙男八曰会同邑庠生曰大同曰仁同曰智同曰道同曰庆同曰矩同曰瑛同曰琼同孙女十曽孙男一曰丰公晚号钝庵学者因称之曰钝庵先生所著有尚书直解东园集钝庵奏议牧民备用司刑备用书义庭训四书讲义礼记解义皆行于世章某亲受业于公者也故述其梗槩为行状以俟名公志而铭诸竑谨按恭毅章公为公之门人故道公之盛徳为详呜呼亦伟人也惟景泰间易储一事不免为盛徳之累耳乔新仕至刑部尚书性严毅学识精敏居官清慎勤三者始终如一弘治辛亥为御史邹鲁诬妄遂以本官致仕未几邹亦左迁萧山尹为邑中仇家瞎其目癸亥乔新考终于家云
　　
　　大学士髙公神道碑铭（榖）　　李贤
　　
　　公讳榖字世用姓髙氏其先世居河南之懐庆有仕宋者从髙宗南渡徙维扬今为髙邮兴化人曽祖讳椿父讳焯以公贵累赠少保兼太子太傅工部尚书东阁大学士曽祖妣王氏妣黄氏俱累赠一品夫人髙自上世以儒业相传至椿当元末避兵姑苏恐废先业有子四人皆令从事诗书洪武初复归维扬始占籍于兴化四子业皆成其季公之父也尤长于诗有书数千卷不乐仕进隠居教授而乡之后进多从之游公自幼承家训举止如老成人父竒之甫十岁乃遣入邑庠即能奋力于学弱冠遂领乡荐登永乐乙未进士第选入翰林为庶吉士辛丑授中书舎人甲辰升左春坊左司直郎洪熈改元受勅阶承务郎未几以学行独优升翰林侍讲丁外艰服除还任宣徳甲寅主考顺天府乡试人服其公正统改元春上初御经筵少傅杨士竒等上言经筵讲官必得学问贯通言行端正者以供其职遂荐公与苗衷马愉曹鼐四人专侍讲读赐三品章服公每进讲敷衍详明闻者叹服戊午预修宣庙实録成进侍讲学士甲子复主考应天府乡试士无间言乙丑进工部右侍郎兼侍讲学士入内合知制诰丁夘进阶通议大夫己巳秋圣驾北狩命公留守寻进工部尚书兼翰林学士时景泰初敌情莫测边警日严选使敌者得中书舎人赵荣升大理少卿公嘉荣之奋忠即解所束金带与之景泰初圣驾自北还议奉迎礼公欲从厚众渉疑未定有千戸龚遂荣投书于公言奉迎当重之意公即袖其书以进且曰武夫尚知此礼况儒臣乎已而朝廷以遂荣非分得谴比圣驾至百官郊迎公复上章以伸前议无所顾忌闻者义之辛未朝廷以公望重进少保仍以尚书兼东阁大学士壬申兼太子太傅公恳辞不允寻赐阶荣禄大夫甲戍南京灾朝廷念祖宗陵寝所在以公大臣中清慎者特命往祭事竣録被灾者千余家悉发廪赈之归奏称旨是岁冬给事中有忤执政欲害之乃讽御史劾其私而罗织其罪公独持正议卒从轻典士论韪之乙亥星变迭见公上疏谓臣滥居保傅不能尽匡辅之道宜谴罢以谢天意不允丙子寰宇通志书成兼进谨身殿大学士是岁秋顺天府乡试太常少卿兼翰林侍讲刘俨为考官有二执政以子入试不中交章奏俨去取不公欲置于法乞诏翰林及六科十三道覆考公时以疾不出一闻此事即强起预考毕毅然入言曰大臣子与寒士并进已不可况又不安于用欲杀考官可乎由是俨得释公之名益振而拂其意者衔之公屡求退避朝廷重公忠直不允天顺改元皇上复位首召公慰谕而留之其余诛斥殆尽公即上疏辞保傅二职时机务填委公以衰老弗堪恳乞骸骨上以公旧人方隆倚任然悯其老且重违公意特允所请赐白金楮币织金袭衣给驿舟送归其乡复赐勅谕有曰日与亲戚故旧徜徉邱园展契阔之深懐道朝廷之盛事清风髙致足以励亷而革贪夙徳雅望足以敦化而导俗则卿永有终誉焉士林以为荣越四年庚辰忽疾作以正月十日终于正寝距生洪武辛未二月十日享年七十娶郭氏累封一品夫人侧室杜氏生子一曰峘为邑庠生周氏生子一曰冈刘氏生子一曰岐俱幼上闻讣嗟悼遣官谕祭于其家公天资简重操履清介而交人不泛视义所在勇于必为虽违众不恤也在位论荐多号得人可谓慥慥乎笃实之君子矣所著有育斋集八十卷峘以侍读学士钱君漙之状来请铭铭曰白苇黄茅易脆而朽松柏挺生何独能乆抑根之固越心之坚蔚然苍翠何千万年豪杰之生有类于此相彼髙公寔同容止蚤登仕路厥声孔扬英华之发斐然成章翰苑优游帝资启沃文衡两持士论咸服乃位保傅乃叅化机锦袍玉带金马彤闱见义必为莫之能御直道古心慨然自许保全晚节宸眷优优容与桑梓胡不少留亦既盖棺名著天壤恤典之褒百世之仰有铭在石懿行辉光呜呼泉室哲人之藏
　　
　　礼部侍郎薛公神道碑铭　　李贤
　　
　　吾道正脉寔由近世周程张朱有以倡明之也至我太宗文皇帝乃始表章其言行天下由是天下士习一归于正呜呼盛哉然今之君子能忻慕而笃信之则河东薛公其人也公讳瑄字徳温世为山西河津人其先自奚仲封薛侯居河东子孙遂以为氏曽祖常祖仲义皆通经教授乡里父贞洪武初领荐为真定元氏教谕仲义贞俱以公贵赠通议大夫大理寺卿祖母母皆淑人初母齐淑人梦一紫衣人谒见已而生公祖以生时卜之吉曰此子必大吾门童时教之诗书輙成诵日记千百言贞为荣阳教谕公侍行时年十二以所作诗赋呈监司监司竒之既而闻之魏范二老先生深于理学乃礼延于家供子弟职日与讲习周程张朱性理诸书乆之叹曰此道学正脉也遂焚其所作诗赋专心于是至忘寝食永乐己亥贞改河南鄢陵时教官考绩以科贡多寡为黜陟贞大以为忧公乃补鄢陵诸生遂中河南乡试第一明年登进士第以省亲西归是岁秋贞有疾公日夜不离左右及居丧一遵古礼服阕愿就教职会宣庙思得良宪臣选擢云南道监察御史出监湖广银场公闻前监者多致富至则黜贪墨正风俗手録性理大全一书潜心诵读每至夜分方寝或思有所得即然烛记之或通宵不寝味而乐之不知手舞足蹈也丁继母忧服阕会有言学政不举者吏部尚书郭琎首荐公提调山东学校公欣然就之曰此吾事也每临诸生必亲为讲解不事夏楚皆呼之曰薛夫子未几用杨文贞公荐召为大理寺右少卿明日转左少卿公作大理箴以自警时中官王振权倾一时或欲邀公拜其门公正色曰安有受爵公朝拜官私门邪已而遇诸途众行跪礼公独不屈振由是不说会有狱夫寔病死三年其妾私于人欲出嫁妻弗聴遂诬妻魇魅夫死公为辨其寃都御史王文謟事振乃诬公出入人罪系狱当死人皆危之公怡然曰辨寃获咎死何愧焉手持周易诵读不辍至覆奏将决大臣有申救之者得免官放归田里公居家六年闭门不出留心理学造诣益深正统己巳以吏科给事中程信论荐起公为大理寺丞时敌骑薄都城公分守北门都帅初疑其迂及接言论遂访策焉公曰以天时人事验之北兵必宵遁既而果然贵州苗冦猖獗朝廷命将徃征之公督军饷事竣而还景泰初恳乞致仕学士江渊上疏留之明年升南京大理寺卿有富豪残虐人命者狱乆不决执法者欲贷之公曰死者何辜竟抵于法明断之誉播于民謡刑部尚书杨宁都御史张纯初以才力相尚及与公同事叹曰如薛公当于古人中求之中官金英奉使道出南京公卿俱饯于江上公独不徃英至京言于众曰南京好官惟薛卿耳壬申秋召至京复为大理寺卿有草场火朝廷欲置典守者罪公力辨之获免苏松有饥民乞粟富家吝而不与遂火其屋蹈海以避罪时遣太子太保王文徃亷之文以谋叛籍其家众皆畏势莫敢发公抗章辨之文亦悟其非获免者甚众是岁公年近七十复乞致仕不允天顺改元英庙复位素知公学行迁礼部右侍郎兼翰林学士召入内阁知制诰寻主考会试事竣转左侍郎居数月见将臣石亨等窃弄威权叹曰君子见几而作岂俟终日乎遂引疾恳乞致仕居家八年四方学者从之甚众公惓惓以复性为教尝曰此程朱吃紧为人处而欧阳公言性非所先悞矣又曰学者读书穷理须寔见得然后验于身心体而行之不然无异于买柜而还珠也忽遘疾弥留衣冠危坐于正寝精神不乱悠然而逝时风雨大作有白气上升天顺甲申六月十五日也距生洪武乙巳八月十日享年七十有三配寗氏赠淑人生子四人长溥次淳次浚邑庠生次治孙男四人禥登天顺甲申进士第呜呼公之学践履笃寔之学也尝曰格物只是格个性吾于日用之间必体察之何事是仁之发见何事是义之发见至于万物各具一理万理同出一原是其贯通处也每以圣贤为师其所寓图书箴规一言一动于理稍有违失便觉身心不安凡辞受取予必揆诸义一毫不茍晚年玩心髙明黙契其妙有不言而悟者矣其出处大节光明峻洁于富贵利达泊如也接人无大小众寡一以诚待之教之有序而其言平易简切不为穿凿竒僻之说为文必根于理辞旨条畅所著有读书录行于世河汾集藏于家呜呼宣徳甲寅秋予始识公于河津知其造诣之深自后仕途南北弗获相从有时同朝亦各守职务或有所疑但手书质问而已天顺初公入内阁予亦滥与其间曽未数月公致仕去矣有道者之难遇也如此公之没也四方之士闻之莫不嗟悼朝廷得讣遣官谕祭其家复命有司营塟事禥乃以公门人国子监丞阎禹锡之状来请铭其神道之碑呜呼予岂足以知公也哉然义有不可辞者铭曰昔有王氏鸣道河汾流风余韵以启后闻相彼薛公不以自足濓洛关闽意向犹笃学优而仕寔始为亲仕日以进学日以新学非辞华寔欲闻道身体力行遂以深造惟公之心胜已之私惟公之迹不愠不知富不幸求难不苟免随遇而安名亦丕显成彼后学笃是先贤在古为难公无间然嗟今之人无公所好公今已矣谁臻其奥我铭其隧以诏乡人千载而下庶得其真
　　
　　明名臣琬琰续録卷七

　　●钦定四库全书
　　
　　明名臣琬琰续録卷八
</div>
    <div class="pagination">
<a href="明名臣琬琰续录_page2.html">上一页</a><a href="明名臣琬琰续录.html">1</a><a href="明名臣琬琰续录_page2.html">2</a><span class="current-page">3</span><a href="明名臣琬琰续录_page4.html">4</a><a href="明名臣琬琰续录_page5.html">5</a><a href="明名臣琬琰续录_page6.html">6</a><a href="明名臣琬琰续录_page7.html">7</a><a href="明名臣琬琰续录_page8.html">8</a><a href="明名臣琬琰续录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
