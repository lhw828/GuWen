<!DOCTYPE html>
<html>
<head>
    <meta charset="UTF-8">
    <title>宋元学案 - 第 174 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 174 页/共 437 页</h1>
    <div class="content">　　列子有言：「世以生人为行人，则死人为归人矣。行而不知归，失家者也。」此御寇未了之语。生死无时而不一，四大无时而不离，何待死为其归乎﹖其生也心归，其死也形化，归而待化，复何俟于言。（《上吕吉甫书》。）

　　祖望谨案：紫微曰：「此诱吉甫使之为善也。」然愚谓其言稍不醇。

　　所买书，必以渐观考。乡居应务，当尽人情，不当专守故纸。要之，若缉麻然，虽或放手，勿堙其绪，断则续之，忙复堑舍，久久不辍，绩成长条，岂有间断处也﹖（《与李光祖书》。）

　　《资治通鉴》曾留意否﹖学者倦于持久，而稽古之习猝难承办，凡如读习寓言，可旬月而了，故弃史不读。不知《六经》、《论语》发明中实之道，以稽古为本。庄周高而不中，寓而不实，其言可喜悦而实则诞幻，尚不如老子之有益于世，况可比吾教之中道乎！《华严》云「依教修行」，此语乃百家之总门也。吾教非彼教，彼教非吾教，其实无二，其门不一，各依自教，则本不相妨矣。冠员冠、履方履而食膜拜者，是舍吾教也。舍经史可证之实，而说诞放无实之文，何以异此！《华严》依教之旨，不若是其偏也。修身行己，奉行圣教尔。如稽古之事，载于《六经》；《六经》之后千余年之事，散于诸史。《通鉴》集其散而撮其要，此英祖、神考之所以赐后学也。（《与邹志完书》。）

　　（梓材谨案：谢山所拾《忠肃文集》七条，今移入《涑水学案》者一条。）

　　杂说

　　一日之计在寅，一年之计在春，一生之计在少。（见《并榈集》。）

　　身教者从，言教者讼。（见《龟山集》。）

　　金可死而不化，水万折以东流。　　

　　天下之死一耳，死于瘴疠，死也；死于囹圄，亦死也；死于刀锯，亦死也。吾今一视之，俱无所择。

　　子路死卫，不忘结缨，安而乐之如此，处之有素故耳！

　　吾生平学佛，故于死生之际了然无怖。

　　佛为觉，禅为定。

　　于苦处中习行安乐法。（以上见《默堂集》。）

　　佛法之要，不在文字，亦不离于文字，只《金刚经》一卷足矣。世之贤士大夫无营于世而致力于此经者，昔尝陋之，今知其亦不痴也。此经要处只九字，曰「阿耨多罗三藐三菩提」，华言一「觉」字耳，《中庸》「诚」字即此也。此经于一切有名有相有觉有见，皆归于虚妄，其所建立，独此九字。其字九，其物一。是「一以贯之」之一，非纪数之一也；是「不诚无物」之物，非万物之物也。年过五十，宜即留意，勿复因循。此与日用事百不相妨，独在心不忘耳。早知则早得力。（《文献通考》。）

　　吾前此困于患难，他无所惧，所惧者死。今则死亦不惧。

　　李梁溪曰：此可以见不动心之难。

　　（梓材谨案：忠肃此说，谢山未标所出，恐是梁溪《集》中所引耳。）

　　附录

　　一日，尝与家人语，家人戏问是实否。公退，自责累日：岂吾尝有欺于人邪﹖何为有此问也。（以下《行略》。）

　　公有斗余酒量，然每饮不过三爵，恐废事也。日有定课，自鸡鸣而起，终日写阅，不离小斋。倦则就枕，既寤即兴，未尝偃仰枕上。每夜必置行灯于侧，自持就案，或问何不呼使者，公曰：「起止不常，若涉寒暑，则必动其念，此非可常之道。吾性安之，不欲劳人。」

　　公疏文有云：在彼如「举尔所知」，在此则「为仁由己」。未尝以预荐而入其党，亦不以小故而绝其恩。

　　祖望谨案：此言盖为曾子宣发也，与《上曾子宣书》同。

　　又云：言满天下无口过，非谓不言也，但不言是非长短利害，虽常言无害。所谓终日言而未尝言，所以无过。

　　祖望谨案：此言未当。若不言长短利害则可矣，岂有不言是非者乎﹖殆记者之误也。

　　又云：天下之事，变故无常，唯稽考往事，则有以知其故而应变。。王氏乃欲废绝史学而咀嚼虚无之言，其事与晋人无异，将必以荒唐乱天下。

　　祖望谨案：先生弹蔡京云：「灭绝史学，一似王衍。」

　　又云：「北人始可有为，南人轻险易变。」

　　祖望谨案：弹蔡京云：「重南轻北，分裂有萌。」

　　张天觉好佛，亦好道，公虽被其荐引，未尝相识，亦未尝通书，但以诗柬之曰：「辟谷非真道，谈空失自然。何如勋业地，无媿是神仙。」

　　祖望谨案：此则知先生之学佛，亦其寄也。所谓「儒其行而墨其言」。

　　公通《易》数，如靖康、建炎及隆佑垂帘事，皆豫言之。（以上《行略》。）

　　（梓材谨案：以上八条，谢山底稿于《陈右司说》牵连书之，今以其录自《行略》，例附于此。）

　　刘元城《谈录》曰：陈莹中，某尝荐自代，而未尝识面。莹中多失之过。如《尊尧集》先评荆公为伊、吕圣人之耦，而后纳诸僭叛不轨之域，此学术不粹也。

　　《吕氏童蒙训》曰：陈人莹中，闽人也，而专重北人。以北人可有为，南人轻险易变也，不可以有为。

　　谢山《陈忠肃公祠堂碑铭》曰：「忠肃着《尊尧集》于合浦，以辟新学，尚不慊意，迨着之四明，始以为无憾，则四明宜有祠。忠肃之为倅，居南湖之南蓝，而西湖十洲题咏最多，则湖上尤宜有祠。」又曰：「史越公言是时忠肃穷甚，裘葛不足蔽体，箪瓢不足充口，而温然盛德之容，了无含愠，谈笑舒愉，幽居甚乐。吾读忠肃十洲诸作，则越公之言信然。呜呼，是所谓大丈夫者邪！」

　　◆龚氏门人（荆公再传。）

　　忠公邹道乡先生浩

　　邹浩，字志完，晋陵人。第进士，调扬州、颍昌府教授。吕正献公、范忠宣公为守，皆礼遇之。忠宣属撰乐语，先生辞。忠宣曰：「翰林学士亦为之。」答曰：「翰林学士则可，祭酒、司业则不可。」忠宣敬谢。哲宗擢为右正言。有请以王安石《三经义》发题试举人者，先生论其不可而止。章惇独相用事，先生所言每触惇忌，仍上章露劾，数其不忠侵上之罪。时上废孟后，而贤妃刘氏立，先生上章切谏，以「万世公议」为辞。帝变色，持其章，凝然若有所思，付外。章惇诋其狂妄，乃削官，羁管新州。徽宗立，召为右正言，迁左司谏。疏请黜陟人材，一由独断，宜恤公议于独断未形之前，谨独断于公议已闻之后。改起居舍人，进中书舍人，又请稽考先朝盛德，以尽继述之孝。迁兵、吏二部侍郎，以宝文阁待制知江宁府，徙杭、越二州。蔡京用事，忌之，求其谏立刘后疏不得，乃为伪疏宣示中外，遂再谪衡州别驾，寻窜昭州，五年始得归。方先生之除谏官也，恐贻亲忧，母张氏曰：「汝能报国，吾何忧！」及先生两谪岭表，母不易初意。瘴疾危甚，杨时过省之，犹以国事为问，语不及私。卒，年五十二。高宗即位，诏赠宝文阁直学士，赐谥忠。先生渊源伊洛，而特嗜禅理，其《括苍易传序》服应荆舒之学。前后立论，不无岐出。然以大节观之，要为不负师承矣。文字小疵，未足为累，盖所学在此不在彼也。与游田昼、王回、曾诞，皆良士。着有《道乡集》若干卷。（参史传。）（云濠案：《邹道乡集》诗十四卷，文二十六卷，《四库书目》与《直斋书录解解题》合。《东都事略》以为三十卷，非。）

　　祖望谨案：南轩尝言道乡晚与程子论道，以予考之。似未及过从也。特道乡早岁与刘斯立、田明之固尝讲学，而受业于龚深父之之门，虽未承濂、洛之统，固非绝无渊源者。晚乃游于杨文靖公、胡文定公之间，得伊川之传。尝曰：「吾虽未见先生之面，然识先生之心矣。」故伊川私淑弟子，先生与了翁其最也。特二公皆未能不染于佛、老之学，是则闻知之所以终　不逮见知也与！然当时见知者之多所陷溺也，亦十九矣。

　　道乡语录

　　非礼勿履，惟《大壮》能之。君子用《大壮》之道，惟此为要切。

　　修学易，进道难。何为进道﹖慎独是也。

　　某为谏官，秖是说理，不徼讦。

　　为善如着衣吃饭，不可有功过心。

　　勉礼之当行者，不必责人之报。安义之当为者，不必望人之知。

　　可以求，可以无求，求多辱。可以交，可以无交，交多滥。可以毁，可以无毁，毁多怨。可以誉，可以无誉，誉多谄。

　　有非礼之念，然后有非礼之言，言非自口也。

　　过相褒贬，便入于巧言。轻重须合宜。

　　虽居轩冕之间，当有山林之气，士不可无山林气，节义、文章、学术，大抵皆然。何谓山林之气﹖即纯古之气也。

</div>
    <div class="pagination">
<a href="宋元学案_page173.html">上一页</a><span>...</span><a href="宋元学案_page169.html">169</a><a href="宋元学案_page170.html">170</a><a href="宋元学案_page171.html">171</a><a href="宋元学案_page172.html">172</a><a href="宋元学案_page173.html">173</a><span class="current-page">174</span><a href="宋元学案_page175.html">175</a><a href="宋元学案_page176.html">176</a><a href="宋元学案_page177.html">177</a><a href="宋元学案_page178.html">178</a><a href="宋元学案_page179.html">179</a><span>...</span><a href="宋元学案_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
