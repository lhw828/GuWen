<!DOCTYPE html>
<html>
<head>
    <meta charset="UTF-8">
    <title>粤闽巡视纪略 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>粤闽巡视纪略 - 第 4 页/共 8 页</h1>
    <div class="content">　　大横琴长五十里广三十里小横琴长三十里广二十余里有横琴村井澳井澳即宋史所称端宗舟过此遇风几败者也傍有湖居里宋世沙涌人马南寳居之端宗至献粟千石召拜工部侍景炎二年十一月以其家为行宫南寳极力营防既而帝之碙州寻崩还殡南寳家后于崖山宋亡南寳悲不自胜作诗有目击崖山天地改寸心难与夜潮消之句后讹传帝昺在占城紏众往迎被执不屈死明黄瑜井澳诗云江南破白雁过更无一寸土可坐自闽入广随波流流氛暗天天亦愁黄芦埋岸风飕飕上有深井澳下有仙女澳渔舟不到御舟到风吹御舟力排奡嗟嗟悲哉谁与告江南破白雁过宋末童謡也三灶岛长七十里广五十里乌沙海滙其东林木葱蒨中有三石如灶故名其聚落有大索村春花园茅田村鱼弄村草塘村圣堂村上表村下表村斤竹园神前村银坑村望下村占浦村岛中春花园诸处腴田三百顷宋时在黄字上下围元时海宼刘进据之洪武初属黄梁籍居民呉进添通番为乱二十六年都指挥花茂奏讨平之迁其民除其税虚其地屯千人守之正德中南海势家借新防虚税影占此土招畬蛮盗耕渐以成熟自是岛民相与攘夺数更其主知县邓迁清丈入官收其租贮仓备赈后因军饷不敷变卖以充而田仍归民矣其旁复有松柏峡白蕉山大托山蜘蛛洲坦洲诸小岛
　　沙尾北山长一百里广九十里
　　旗纛澳长九十里广四十里
　　九洲洋九山星列在岙门东北鸡拍村在其西髙栏在县西南海程一百十里长四十五里广三十五里黄角在县东北八十里属虎门汛长一百二十里广八十里
　　鸡拍村恭常都有银涌角宋世产银属广州宜禄塲大观中广东廉访使黄烈奏言矿内黄脉微甚而浮沉之人以纳官为名发毁民田非法诏罢之严禁私开三百年无敢动正德中奸民揑防采煎遂成矿盗闾里为墟
　　象角头海在伶仃洋西二十里西接鲟鳇北连大榄石岐海中有浮虚山与波上下在县北七十里
　　三月丁酉朔行一百八十里泊顺德
　　顺德在香山之北少西亦四面通潮元年不迁三年续迁豁田地一千二百二十一顷有奇【迁界村名不述】今从顺德营拨守仰船冈诸汛【仰船冈千总一兵三十五名马寜汛千总一兵三十五名白藤二十七名横流把总一兵三十五名大黄防三十二名小黄防三十二名龙湾游击一千总一兵一百七十名】候阅定
　　顺德县本南海之东埇马寜西淋三都地正统十四年鹤冲堡贼黄萧养作乱讨平之景泰三年析而置县治大良堡
　　吕嘉拒汉筑石罋金斗二城金斗即香山地顺德城南七里有石涌村葢越人谓罋曰涌也近县诸村更有西涌涌口之名疑皆从此推
　　碧鉴海源出粤江其色澄碧可鉴人形县北三十里曰三曹海又十里曰庚流海以水向庚流故名县西二十里曰锦里海又八十里曰洪蒙海皆小川也县北四十五里曰叠石海在桂林堡东接新防西南七十里曰石头海西通香山皆自北而南注于大海仰船海在县西南七十里出三沥海西通香山
　　戊戌次广州登粤王台
　　庚子拜冬官命即驿庭望　阙谢恩
　　辛丑谒南海神庙次于野
　　广州有重海在南海番禺之境者内海也元年不迁三年番禺县续迁田地六百七十四顷有奇【迁界村名不述南海县亦有迁阅时已复不赘】按呉越春秋阖庐子孙避越岭外筑南武城其后楚灭越越王子孙自臯郷入始兴令越人公师隅修呉故城居之即今郡城是也通歴周夷王八年楚子熊渠伐扬越自是南海事楚有楚庭亦如尉陀有朝汉台也其后越人为楚所逼窜走丛薄而裴渊广州记云战国楚相髙固时有五羊萃于庭则遂为楚有矣秦以任嚣为南越尉立南海郡初居泷口西岸俗名万人城既乃入治番山隅因楚庭之旧又以旧有五羊衔谷之祥増筑南武城号五羊城尉陀代嚣益广之故今又谓赵佗城汉武帝元鼎五年平南越号故城为越城建安末呉歩隲为广州刺史以越城就圯乃廓其北面番山为番禺城二十二年迁州治于此隋开皇十年析置南海县治城北芝兰湖今禺山即在城内东南隅迤逦而北即番山也三山连属如长城南汉刘防以南城尚隘始凿平禺山以益之就番山积石为朝元洞复以沈香为台观于禺山上宋寜间经略使程师孟增筑西城嘉定三年经略使陈岘复于城南筑雁翅城以衞民居洪武十三年永嘉侯朱亮祖请连三城为一辟东北山麓以广之周三千七百九十六丈而规模大备矣其城形如覆钟北枕髙山如钟纽即粤王台也登之可尽一城之胜东西南三面浚也长二千三百五十六丈独缺北面宋世尝于东西置堰潴水以限北城之址成化间廵抚陈濂议凿北山沟通之虑伤龙脉不果行郡城三面皆江南距大海东江在城东南二十五里自博罗西流西江在城西北五十里源自牂牁合漓江过肇庆而东北江即浈武二水过临武合于西江三江并会于城南海中东海之潮由佛堂门入惠州界历甲子虎头以逹东莞之斜西海南入大洋分其余波注郡南今去城百里至古斗村浩淼无际即诸江会处也有石如珠屹立波心曰海珠石南汉创慈度寺于其上又东过沥滘逹于蚬江滙于南海庙前海隅出日水中见之有浴日亭是谓波罗江又合诸水入于南海
　　南海庙创自隋时唐天寳间始封广利王元和十二年韩愈撰广利王庙碑文广州刺史孔戣立宋康定二年加号洪圣有玉简玉砚象鞭石砚制作精巧又宋眞宗赐玉带及番国金书表龙牙火浣布各一藏于市舶库至和元年加王冕九旒犀簪导青纩充耳青衣五章朱裳四章革带钩防綪绂素带大带锦绶履韈并内出花九株袿防簪防署曰赐明顺夫人元时赐银盒金旛今俱不存配以六侯曰助利侯逹奚司空也曰助威侯社公司空也曰济应侯廵海曹将军也曰顺应侯廵海提使曰辅灵侯王长世子也曰赞寜侯王次子也洪武三年额封南海之神尽除诸王侯封号因屡着灵异复赐金盒黄旛以荅神贶嘉靖初按察副使徐文溥始撤夫人像而乡民犹崇信如故云庙在城南八十里本非海岛然陆行必逾斗岭仄径不若一帆之便而唐时刺史往往观望怖悸以疾为觧委其事于副至以孔公亲祀为仅事是不可晓庙庭有两波罗树为庙与江所得名其旁有扶胥鎭即韩碑所谓扶胥之口黄木之湾也浮丘山在城西四里先在水中若浮四面篙防宛然宋初有陈崇艺者年百十二歳自言儿时见山根船数千今去海已四五里番禺杂记浮丘山下有珊瑚井相传海神尝献珊瑚于此又三里为荔枝湾旧图经云广四十里袤五十里刘鋹建昌华苑于其上又十里为花田弥望皆种素馨花南征录云刘王宫人死葬于是至今花香特甚他处丹铅余录载陆贾南中行纪云南中诸花惟素馨花香特酷烈彼中女子以防丝穿花心绕髻为饰梁章隐咏素馨花诗云细花穿弱缕盘向緑云鬟用陆语也花绕髻之饰至今犹然谓之花梳
　　海目山在城西南一百四十里海中并列两其形如目故名有芳秀台龟石台诸胜
　　暹罗贡使坤匣拍纱来谒列贡舶数以上具言船名乌头夹板舵正贡船长九丈九尺中广二丈五尺三寸深一丈五尺四寸头广八尺尾广一丈四尺桅名打马树大者长七丈五寸围九尺次长五丈九尺五寸围七尺象船长八丈二尺四寸中广一丈八尺深一丈四尺头濶四尺八寸尾濶一丈大桅长六丈六尺围五尺五寸次桅长五丈三尺八寸围四尺正船空时食水七尺装载食水一丈一尺五寸象船空时食水五尺装载食水一丈二寸以康熙二十二年五月初二日发本国正船于闰六月二十日抵虎门象船于六月初十日自广南外逻失风漂至厦门九月二十一日始至虎门按暹罗国故为暹国及罗斛二国地在占城极南隋大业间屯田主事常骏至其地有地名吉赤土遂讹传为赤眉遗种元至正间暹降于罗斛始合为一国明洪武初国王参烈昭昆牙遣使入贡永乐间与其旁国满剌伽相讐杀成祖诏谕王曰比者满剌伽国王亦思罕荅儿沙嗣立能继乃父之志躬率妻子诣阙朝贡其事大之诚与王无异然闻王欲加之兵夫兵者凶器好兵非仁者之心况满剌伽既已内属即为朝廷之臣不先申愬而輙加之兵是不有朝廷矣王宜深思辑睦邻国并受其福岂有穷哉暹罗王得诏悔祸息兵终明之世朝贡不絶在
　　国朝尤为防顺康二年六年十年皆常入贡其贡品以龙涎香为上在彼国毎两直金钱十二枚每贡不过一斤又有金银香树胶香罗斛香碗石犀角象牙翠毛龟筒六足龟鲛绡布红撒哈剌布红地绞节智布人象花纹布乍连花布葱白暗花布之属龙涎香出苏门荅剌国有龙涎屿独峙南巫里洋毎至春间羣龙交戱遗涎石上国人驾独木槎取之遇风则下海一手攀槎一手撶水以至岸其涎初若脂胶黒黄色久乃凝结或从鱼腹剚得之有大如斗者游宦纪闻云海傍人伺草上有云即知有龙睡守之至散即知龙去矣得其眞者和香焚之翠烟浮空结而不散有三种一曰汛水轻浮水靣善泅者掠取之一曰渗沙杂和沙中一曰鱼食则从鱼粪得之是又谓随处可得不必苏门之屿也尝阅杂华疏钞及西域记西土诸香有旃檀薫陆兜楼婆毕力迦之属以牛头为第一此香因龙鬭而生葢梵语谓交合为鬭今黎人犹呼雌雄两鸡为一鬭也龙涎当即龙漦耳嘉靖三十四年司礼监奉中防访买龙涎香为醮坛之用毎斤给价一千二百两徧购之番舶仅得十一两益以广狱死囚马那别所献及密地山彞所采始满一斤官司按验其中有褐黒色者有褐白色者多用赝物和其难得如此南宋人多作词咏之王沂孙云孤峤蟠烟层涛蜕月骊宫夜采铅水李彭老云波浮海泳谁唤觉鲛人春睡吕同老云剪碎腥云杵匀枯沫皆善冩实事唐艺孙云海蜃楼髙仙娥钿小缥缈结成心字则又言烟缕之异要之珍赏非一世也自苏门荅剌顺风十二昼夜至锡兰山国隋常骏至林邑极西望见焉番语谓髙山为锡兰因名有翠蓝屿在龙涎屿之西北相传释迦如来佛迹犹存永乐七年太监郑和至其地王不恭和潜师袭破其国掳其王以归至京师赦之遣还更择国中贤者为王锡兰之南界为别罗里自别罗里西南行七昼夜为溜山洋国又十昼夜为古里国又二十昼夜为卜剌哇国与柯枝小葛兰接自小葛兰二十昼夜为木骨都束国自古里行十昼夜至忽鲁谋斯国又二十昼夜至剌撒国又二十昼夜至阿丹国又自忽鲁谟斯行四十昼夜至天方国西洋尽处矣永乐间所见西南诸国如此
　　壬寅行百里止东莞
　　癸卯行三十里至石角舍巨舰易逻海小艓出海口行二十七里至鎭口又十里至虎门寨登最髙山巅望大虎小虎山三门横当炮台及南沙海南栅寜洲等岛决眦可尽三门在寨南二里又南五里为寜州岛南山炮台在寨西七里又一里为横当台又西二里为南沙又西十里为蕉门又西二里为黄角左汛又西五里为黄角右汛香山所辖也南栅乡在寨东仅隔一水又东五里为上角村又东三十里为碧头乡而茅洲墟盐塲在寨之东南四十里皆接新安境是日仍返东莞
　　元年画界自小虎山歴大虎山虎门寨等境【缺口鎭蚁公山白沙大山大岭山】至三角山为东莞边边界以外距海三十五里者新村柏树矮冈三十里者白泥坑田心寨龙眼北栅围大寜墟溪冈大坑钟屋地羊湾尾懐德长坑独树二十八里者河潭冈二十六里者田尾二十五里者钟屋围横树头二十二里者大寜西坑二十里者社冈增田十五里者宫涌新地十里者壆尾濶澳余九里至一二里江门等【石岐村竹洲金洲角嘴崖小防壆头侧冈尾上角白石凹白石下路沙头乌沙白石沙上沙大井上仅咸西萧边涌头田寨】及海岛寜洲海南栅俱移并续迁共豁田地八百三十六顷有奇于虎门诸汛因界设守展界稍复今从虎门营拨守石子头诸汛【石子头把总一兵一百七名麻涌口把总一兵一百二十四名到□四十名大涌口七十名鎭口把总一兵九十七名三门台二十八名南山台把总一兵三十一名横当台把总一兵一百名黄角把总一兵七十名】候阅定
　　晋咸和元年置东官郡领九县首寳安即治所也在今县南二百里隋开皇间废为县唐至德二年改名东莞移治倒埔即今县治也其寳安旧基洪武二十七年改为东莞所命千户洪皓开筑城五百五十二丈万厯初即所城梢扩之置县治名新安沿寳安之名也其地土名石子冈亦名城子冈以平旷如城故其傍有石鼓纹如龙鳞鸣则兵起卢循入宼时尝有声今戍地有石子头倒塭皆相近地莞草名如兰可以编席
　　大岭山在县西南二十里奇特耸峭下视羣山如蚁垤瀑布水出其阳紫霞泉出其隂相传宋世有道人崔羽号紫霞君游罗浮至此凿井得泉云
　　三门海在县西南六十里因海中有大小虎山分水为三故名潮水至此分为三已复合而为一名大歩海珠生其中曰媚珠池
　　虎头门寨海岛也纵十二里横五里周十二里宋景炎二年张世杰奉帝舟次于秀山即此又西南八十里大海中有梅蔚山景炎二年正月帝舟次于梅蔚即此按是年二月帝舟移古塔十二月自秀山移井澳又次谢女峡刘深追之七星洋井澳在横琴岛筹海图编有仙女峡九星洋在零丁洋西三角山一名莲花九峻耸状如莲花上有池池中石与蛎房相融结葢涌于海也
　　武山在大海中潮汐消长于此可辨宋余襄公靖纪行云凡月加午位而潮平者朔在日中上在日入望在夜半上前为昼潮以后为夜潮凡月加子位而潮平者望在日中下在日出朔在夜半下前为夜潮以后为昼潮此南海之潮候也按潮汐天地之呼吸也当其日中而平也日出初生为吸之始日入消尽为呼之终当其夜半而平也日入始生为吸之始日出消尽为呼之终消生循环呼吸互根一日两廵此南海之潮候也然亦有不同者雷州人言调黎之水一日一潮那黄之水一日两潮至域外尤多异候占城外罗历大佛灵至昆□山有七屿七港号为七门自朔至望潮水自东旋西既望至晦潮水自西旋东眞腊之潮自官船口注大埔朔望并潮一上七日水长丈六七七日后日夜分为两潮水长一二尺是又不可觧明世于此设武山陆营与虎门水寨相应天啓三年总督王尊德筑城为驻兵之所今不复设
　　缺口鎭白沙村皆廵检司麻埇村一名中堡旧设中堂廵检司
　　海南栅纵横各八里周三十五里有南栅乡南栅村西涌村留亭歩溪泥凹板头村冬郁村涌口村南岸村新村南涌口村溪头村对面冈永原村西安村东北村
　　寜洲郷纵六里横三里周二十里有东村西村溪螺后村坑塘村崩沙村
　　南沙纵十五里横十里周六十里【村名疑混入海南栅】
　　甲辰复易舟行二十里次板土沥
　　张正郎分阅新安新安城南水程二十里至伶仃山山外即伶仃洋县东一百六十里为大鹏所其南靣有七娘山山外为老大鹏即濵大海所城东南有海口大舶可入其东北过西郷岭小贵岭复有港口仅通小舟大奚山海岛在邑南水程九十里【志称二百里】佛堂门海岛在邑东南水程一百五十里【志称二百里】
　　元年画界自三角山历马鞍山等境【源泉山河水口香橼围周家山田心围凉水井羊蹄山更鼓山北灶山围村上村新安县崇鎭舗照穴岩白石山汉塘山龙湾山梅岭村新英村赤尾村塘尾围隔塘围箝口山平輋山后梧桐山黎峒村梧桐山盐田村梅沙山溪涌山下洞山涌浪山梅子林田头山迳口山窑凹岭】至大鹏所为新安边边界以外距海二十五里洪田二十里岭下鮎鱼溪螺湖玉勒上寮白沙燕村十五里粉壁岭龙跃头谷丰岭石冈田寮白水邓家蓢十三里黎峒十二里上水十里半天云小坑上下屯门汉塘髙莆锦田丰园蓢阿妈田平山园山下村大井田心纲井石祖庙新桥丙冈及附海六七里至一二里河上郷等【张屋村鸡雉上下歩赤尾隔田新英村江下谷田龙塘东山流塘防心臣田北灶山猪凹西乡鳌湾固戍大坑村龙骑大对山横冈大岭下碧州屯村花山犬眠地鹤薮南蛇牛栏山西贡西洋尾王母涧沙冈下沙欧阳水背叠福关湖溪涌竒埇上下埇梅大湾盐田麻雀岭大歩头湴涌锭角村大梨园牛骑龙蛟塘大浪马鞍山蚝涌天妃庙旧官富司衙前九龙古墐浅湾黄泥舗横洲沙冈下村竹园官埇米歩饭箩洲新田洲头勒马洲蛟洲白冈桥头小横冈石下新灶沙头沙尾西涌榕树角白石山禾蛉冈石园塘黄田茭塘福永司灶下嘴头角归德塲白头冈大歩涌渔□大田茅州山茅州墟东煑舗潭头港口上下山门上头田莆尾黄松冈石冈溪头沙浦刘冈涌头塘周山碧头村】暨佛堂门大奚山鹅公澳榕树澳白沙澳鸡栖澳南头香港塘福梅窝石壁螺杯澳大澳沙螺湾诸海岛皆移并续迁共豁田地一千三百五十九顷有竒于大鹏所置重兵又因界设守展界稍复今从新安营拨守碧头诸汛【碧头台千总一兵四十五名佛子凹把总一兵五十九名南山台千总一兵六十名九龙台把总一兵七十三名】候阅定
　　佛堂门海中孤屿也周围百余里潮自东洋大海溢而西行至独鳌洋左入佛堂门右入急水门二门皆两山峡峙而右水尤驶番舶得入左门者为已去危而即安故有佛堂之名自急水角迳官富塲又西南二百里曰合连海葢合深澳桑洲零丁诸处之潮而防合于此故名又西南五十里即虎头门矣其地又有龙穴洲尝有龙出没其间故名每春波晴霁蜃气现为楼台城郭人物车马之形上有三山石穴流泉舶商回国者必就汲于此又有合兰洲与龙穴对峙上多兰草故名潮至此始合零丁洋即文信国赋诗处桑洲之旁又有大王洲马鞍洲陈琏诗云弥漫合兰海南与沧溟通蜃气起鲛室珠光出龙宫
　　大奚山在合连海中俗曰大姨又有小姨山与俱峙中环三十六屿周围三百余里居民以鱼盐为生宋史庆元三年提举盐茶徐安国以捕私盐致乱知广州钱之望遣兵击贼歼之遂墟其地后有万姓者据之呼为老万山筹海图编载其名明祁顺有大奚山诗沧海波涛濶奚山岛屿多空中排玉笋镜靣青螺洞古云迷路岩深鸟占窝昔人屯戍处遗迹徧烟萝
　　南头戍地古在屯门鎭曹能始名胜志载纪事云东莞南头城古之屯门鎭韩愈南迁诗云乘潮破扶胥近岸指一髪屯门虽云髙亦应波浪没即此也今志城池条不复载筹海重编图载屯门澳在海中屯门山今名杯渡山上有滴水岩虎跑井神僧传云杯渡禅师不知姓名尝乘木杯渡海因以为号禅师入粤后又尝至建业宿齐谐家宋元嘉三年九月死葬覆舟山至五年三月复诣谐所众皆惊异寻复辞去云当诣交广间云明嘉靖四十五年议设叅将一员驻劄南头兼理惠潮万厯四年题定止防广州统兵二千余艅艎八十艘常驻新安遇汛出海东自防寮港接碣石汛地西历大鹏佛堂横琴三灶至三角洲与广海汛地相接广海虎头两汛皆属其节制又设中权二部水军广帅下驻三门与相防应议者曰日本诸岛入宼多自闽趋广柘林为第一关宜会兵以扼之过此必越屯门鸡栖佛堂门冷水角老万山虎头门诸处而南头为尤甚东莞有备则不得泊矣又西必历峡门望门大小横琴零丁洋仙女澳三灶山九星洋诸处而浪白澳为尤甚香山有备则不得泊矣又西必历崖门寨门海万斛山□洲诸处而望峒澳为尤甚广海有备则不得泊矣此昔日备倭之説也
　　国朝厚集防兵于碣石虎门而南头不复置戍焉大鹏所城四靣皆山洪武二十七年千户张斌筑周三百二十五丈雉堞一千一百门三康十六年八月飓风城楼雉堞皆倾知县李可成修复自新安至大鹏沿海皆盐田西郷混州屯门为尤多
　　梧桐山在邑东四十里多梧桐异卉
　　龙跃岭在邑东南五十里




　　粤闽廵视纪畧卷二
<史部,传记类,杂录之属,粤闽巡视纪略>
　　钦定四库全书
　　粤闽廵视纪略卷三
　　工部尚书杜臻撰
　　乙巳登陆行六十里止平山驿
　　丙午行三十里至白云又三里至桥岭又三十里止鵞哺
　　惠州府属县九滨海者二曰归善曰海丰元年画界自大鹏所厯西乡凹等境【山下村小桂村石灰山鲎殻迳仔山长山仔村金坑松园港淡水围九里村长潭村龙古井村南前村乌栖塘村暖水湖村松山下村杨山村杨公迳陈田村涧背村白云墟栏盘寨烟冈寨稔山墟饭罗冈大浦屯铁涌墟溪背村官田村盘圆口黄浦墟】至防园村为归善边边界以外距海二十里者蒲田燕门旧村西村甘泉蕉坑防罗溪林坑十五里槁木洞后垅十三里蕉子坑十二里官埔十里贵到河潭赤沙防寮思盐台碧甲长子仔田寮鸦雀舗游鱼湾东坑水津园龙眼冈竹园墩山仔头蕉子园上葵坑云岭古埔輋及附海七八里至一二里潮阳村等【沙桥湖下涌头峝仔香涌老鸦山土湾大坟陂官溪大康小迳太平岭岩前白冈西乡石井上角沙头下涌郁头山盐灶山头船凹中兴宜富山小漠园榄涌林军寮竹园埇元宵围大岭蒲莱郁南坑新村仔新尾石桥复兴凹石头岭石陂坑小门寨小桂凹旧村髙埔沙凹岭凹横冈輋背洞内西涌港尾枯子蓢赤山白花尾莲麻坑大蓢东坑解葵坑大水坑迳口大河渡鸭郁髙尾田坑松园村田寮夫子岭古寮】俱移并续迁共豁田地八十顷有竒于平海置重兵盘圆口诸处因界设守展界稍复今从惠州营拨守诸汛【大鹏所守备一把总一兵三百名五通岭五名盐田防千总一兵三十名大梅沙五名少梅沙五名鸦梅山五名关湖把总一兵二十名西山五名水口五名黄坑五名老大鹏把总一兵三十名墪头港十名白云十一名稔山千总一兵三十五名平海所都司一守备一兵一百八十九名盘圆口千总一兵三十三名小漠五名】候阅定
　　过白鹤访苏文忠公轼宅遗址及丰湖诸胜
　　按轼绍圣元年以端明殿学士追一官落两职知呉州行至当涂责授寜远军节度副使惠州安置以十月至惠寓居合江楼作诗云海上葱胧气佳哉二江合处朱楼开蓬莱方丈应不远肯为苏子浮江来葢楼为一郡之胜西江龙江至此而合西流以出虎门也寻迁嘉祐寺明年复返始营白鹤居有诗云今年复东徙旧馆聊自憇已买白鹤规作终老计长江在北户雪浪舞阶砌青山满墙头防鬌几云髻今已作道观矣然诗中景物犹可想见观有井亦苏公凿有待凿平江百尺井要分清暑一壶氷之句自注营白鹤居凿井深四十尺而得泉云其旁有翟秀才林行婆居址翟秀才者名逄亨性至孝博洽羣书郡人号为翟夫子林行婆即与浮杯荅语者见传灯录作凌行婆二人皆轼所甚重尝有暮出诗云林行婆家初闭户翟夫子舎尚防关又有过西隣翟秀才家诗云系闷岂无罗带水割愁还有剑铓山观此则二人之襟抱亦可见矣去观稍远有香积寺轼所时游尝写之白鹤故居图中悬泉百仞三山绕之三山者大北山象头山白水山也轼以为罗浮之东麓有三山屏拥僧舎小一溪雷转松隂凉之句丰湖去郡城八里横槎水自北注之其间有潄玉滩翠洲明月湾杂花岛陈偁领州事时所筑轼尤赏爱尝有新年诗云海国空自暖春山无限清氷烟纷瘴雨雪菌到江城更待轻雷发先催冻笋生豊湖有藤菜似可敌莼自注云豊湖有胭脂藤味滑美莼也轼侍妾朝云死遂之湖上今墓犹存旁有六如亭取云临终时所诵梵偈云轼在惠又有忆旧诗云合浦买珠无复有当年笑我泣牛衣自注家白鹤下悼懐同安君故有牛衣之句葢是时轼妻已先亡而贫困以为不若汉王章得罪而妻子徙合浦反得致产百万也再考白鹤之居以绍圣四年三月成四月责授琼州别驾昌化军安置拜命即行得安居者仅七十二日焉绍兴三年防贼周十隆陷州城尽燬官民庐舍独防轼居致奠而去其见重如此平海所洪武二十七年指挥花茂筑周五百二十丈雉堞二百八十
　　梅蟠者元豊八年举进士多才博学授廸功郷人人称为梅夫子今地名有大梅沙小梅沙或其后人所居也唐庚有赠梅夫子采药行
　　饭箩冈洪武间设内外管理廵检司后移黄浦墟碧甲山亦有廵检司后移淡水墟
　　船澳文信国移军表求入朝处
　　丁未行四十里过羊蹄岭仄径斗絶险过大庾约十里而得平壌又八十里止海丰
　　戊申行四十里过白沙又四十里次东海滘驿
　　己酉行七十里至灯笼山又五十里止碣石衞总兵陈耀率甲士千人来迎遂登山以望羣山趋拱尽于海隅诸岛环之眞要区也
　　元年画界自双园村历琵琶寨等境【窝舗村圆墩围南门江村田寮下村羊蹄岭鲘门港南门山渡头陂青草头东郷西洋舗丁张龙郷黄屿乡大德乡埕前郷长福桥寮口郷后湖乡佛山郷南埕乡乌坎村南灶碣石衞上林郷海峡北輋大苏寮鹿栏上峝沙尾洲仔华埔溪上寮文昌郷大寨后窟乌头围赤企仔下寮郷东樟郷前詹郷】至靖海所为海丰边边界以外距海三十里三兴寨牛扼寨海山港十里水尾寨东寨水尾上村圆墩寨汲水门寨出水村及附海五六里至一里黄家村等【新寨骆坑寨新西寨淤牛坑大坑寨牛朗寨新迳寨莆岭上罟寮中罟寮下罟寮】俱移并续迁共豁田地三千二百四十顷有奇因界设守展界稍复今从碣石营拨守诸汛【小漠港十名鲘门港把总一兵五十名谢道山十五名梅陇坡千总一兵五十名青草头西防十名青草头东台把总一兵二十五名长沙台十名马鬃山十名下寨守备一兵二百五十一名扁涌湖把总一兵三十名大防山兵十名防胜所游击一千总一兵二百五十五名白沙湖把总一兵五十名娘岩山五名大魔山五名大德港西台兵二十名大德港东台把总一兵三十名南海下湾五名南海上湾五名乌港西台千总一兵五十名湖东澳东台千总一兵三十名海甲山五名甲子港把总一兵二十名苏公澳五名圭湖墪五名乌墪港东台千总一兵一百名小城汛三十名观音堂五名﨑石港三十名田尾寨把总一兵一百名滴水墪五名三洲墪五名湖东港西台把总一兵一百名】阅定
　　五坡岭在县北二里宋景炎戊寅文信国自潮阳走海丰至此方作食为元千户王惟义所获正德丙子提学副使章拯于其地建表忠祠祀信国以邹防陈龙复刘子俊杜浒萧明哲张唐熊桂林竒呉希奭陈子全徐榛萧资从祀皆行府僚属也
　　碣石卫城在县东一百二十里孤悬海表城西南五里即大海洪武二十七年指挥花茂建周一千一百二十丈雉堞二千二百六十二敌楼四楼下辟门康八年重筑城外有旗山山状如旗半枕海上西南彞入贡望此为表识下有桂林书院故为永兴寺废而改作
　　海丰所在县署
　　防胜所海岛也在县南八十里土名石狮头施公寮诸村税二顷有奇城去海二里洪武二十八年千户良筑周四百七十二丈雉堞九百四十敌楼四楼下辟门
　　甲子门所在县东二百五十里洪武间千户盛玉筑城周五百九十丈雉堞一千一百八十敌楼四楼下辟门城西有西书院提学魏校毁西寺改建城下有甲子门水两山夹石港北接大陂溪龙江诸水入于海海口有大石壁立上下各刻六十甲子字故名其傍有竒石十八人呼为十八学士石宋景炎丁亥端宗自闽航海驻此旧有廵检司在石帆都长沙海口在金锡都一名丽江合大液小液龙津赤岸诸水入于海有大金笼山雄踞海口宋端宗尝改名金龙
　　谢道山在县南二十里志作射道大魔山志作大磨娘岩志作娘冈
　　梅陇海岛土名燕洲蚊寮新围王公诸村税十三顷有竒
　　下马头有城周一里近扁涌湖去县五十里其海岛土名南湖东坑门乌岸汕头浪涌诸村税二顷有竒又东海岛土名蛋家宫坭坦浩洋诸村税二顷有竒
　　大防山土名黄厝寮税十顷有竒
　　大德土名南海诸村税四顷有竒
　　乌海岛土名深田湖沙墩诸村税三顷有竒三洲湖东港海岛土名湖东海仔等村税二顷有竒甲子门东有海岛土名深澳诸村税约一顷以上诸岛俱有陆路可通
　　鲘门港口广可半里去县六十里
　　大德港口广可半里去县一百一十里
　　异物志南海多鲸鲵伐林邑时得鲸头于海屿如数百斛圌顶上一孔大如瓮俗以为珠穴又有瓌雷鱼大一丈生子朝出食暮宿母腹入从脐中出从口中腹有二洞贮水养子一洞容二子又有防鱼南越谓之狼藉鱼长二丈觜长六尺广三寸左右生齿如锯又有黄雀鱼毎八月化为黄雀十月入海为鱼
　　己酉行七十里至长青寨又四十里至龙江堡又四十里止惠来所过村落炷香结绮迎导甚盛
　　潮属九邑附海者五惠来其西境也稍东为潮阳而揭阳在其内其东偏之地牙错潮澄间者亦迁又东为澄海郡治在其内去海稍远故附郭之海阳无迁又东为饶平过分水关即闽界矣兀年画界自靖海所历洪桥小黄冈田心寨至神仙寨为惠来边边界以外附海八里至一里湖边乡等【后衡寨前林村西庄村菓山乡下后陈村驿后乡后湖寮石塘驿东湖乡葢洋寨】皆移并续迁共豁田地八百三十七顷有竒于靖海所诸处因界设守展界稍复今从惠来营拨守诸汛【湖仔墩五名神泉港东台把总一兵二十名神泉司把总一兵一百九名澳角山五名溪东山五名茭梭山五名沿锡山五名东山五名后池山五名湖口港五名大架山五名石牌澳十名靖海港东防千总一兵二十名靖海所把总一兵一百四十二名后表山五名小黄冈寨把总一兵九十名茆洋五名】阅定
　　邑设于嘉靖四年先为潮阳县之惠来诸者以去邑治逺甚吏不能理遂于其地设县割海丰之龙溪诸都以益之治羊尾
　　金刚髻山去县七十里尖秀防渔舟归海上视以为凖
　　靖海所城在大坭者洪武二十七年百户董聚建周五百五十丈旧潮阳嘉靖三十二年改惠来久废址存
　　神泉港在县南十里昌山之阳中有大石潮没而汐见人谓之石龟旧设神泉廵检司因苦海寇官兵寄寓他所民居荡析嘉靖三十三年分廵道尤瑛令知县林春秀筑城周三百丈曰神泉澳城今废又南四十里有赤沙澳沙堤可蔽海涛海艚多泊于此
　　庚戌行七十里至武寜驿又二十里至小黄冈又三十里渡练江海口过海门所又二十里次潮阳
　　辛亥行三十里至逹壕海岛登最髙陟峻坂五里许始至极巅一望大海浩汗无际诸洲岛演漾其中更有远如簪如髻乍明乍灭于重山之外即南澳诸山也欲仍返潮阳宿会大雨止桑田
　　元年画界自神仙寨历古埕村等境【海门所桑田山虎头山禄景山石井寨】至洪冈山为潮阳边边界以外附海四里至一里鳯山上下寨等【西芦寨禄景舗赤水寨竹林寨海田寨华阳寨桑田寨】及逹壕埠海岛俱移并续迁共豁田地七百六十顷有竒于海门所置重兵因界设守展界稍复今从靖海营拨守钱澳诸汛【河背炮台千总一兵三十二名猷湾炮台把总一兵三十四名钱澳五名冈头五名】又从潮阳营拨守径门诸汛【径门五名径门口五名东山口五名后溪十名蛋家宫五名粪箕湾五名华阳台二十名石井千总一兵八十名门辟台三十名南炮台四十名河溪口十名桑田堡把总一兵四十九名竹林二十名】又从逹壕营拨守二汛【河渡门四十名磊石门四十名】候阅定
　　自洪冈历深埔山至邹堂山为揭阳边边界以外附海八里至三里双港等【土尾郷大莲郷石港郷青防郷大寮郷塔冈郷铁塲郷后田郷仙埔郷枫郷邹堂郷】俱移并续迁共豁田地八十六顷有竒于舗前河置重兵因界设守展界稍复今从潮州营拨守诸汛【北炮台把总一兵五十名青防把总一兵五十名】阅定
　　水经注员水又东南一千五百里入南海东历揭阳县王莽之南海亭也今县西北有揭岭意为汉旧治晋义间分揭阳立潮阳治临昆山韩文公为刺史迁治棉阳即今所也揭阳至晋时已省宋复立于玉窖山
　　海门所洪武二十四年设二十七年百户蔡春迁今所更名海门旁有钱澳山石壁镌莲花三大字万厯六年游击金丹于此设莲花营驻水军以防宼逹壕埠海岛也筹海图作逹头埔在潮阳澄海之间西与潮阳之招寜廵司招收塲诸境相接止隔一河其河之南口曰河渡门北口曰磊石门两口俱陿止容一海艚入去潮阳邑治三十里周六十里有赤冈寨青林寨【筹海重编作青蓝寨】下尾寨圆山尾渡头乡白沙溪头杉寨下秽茂洲西墩割头沙浦松子山湖仔割洲澳头诸村民税八十七顷万厯间海宼林道干营巢于此名曰华羙迁界时弃不设守有海宼丘鳯者据之十九年讨平始设重鎭焉
　　大忠祠在潮阳东双忠庙之左祀文信国章熙记曰公屯潮阳时有盗陈懿刘兴数叛附为害公诛兴攻走懿则潮阳实公惠德一宜祀公谒双忠庙作沁园春词悲歌激烈则东山乃公忼慨矢志之所二宜祀公由潮阳西奔五坡岭被执复返潮阳见张洪范秉义不屈则潮阳为公穷阨仗节之地三宜祀治丙辰邑令姜森复建双忠庙祀唐张许二公亦曰灵威庙始于寜间有军校钟英奉遣入京道经睢阳梦神告以遗像处命持归立庙于东山觉而求之寝殿后果得铜像十二铜辊二遂持以归言于有司而立庙焉天顺间岭宼薄城望见空中车旗惮不敢逼后又有漳宼寻破灭捕得生口自言若有物禁其手握兵不能动屡着灵异庙貎日新
　　壬子行一百十里次潮州府登东山谒韩文公祠海阳县元年无迁三年续迁豁田地二百七十八顷零【村名不录】
　　文公祠在县治东山上即名韩山顶有三形如笔牀韩文公守潮尝于此作亭曰东山亭后人因名之曰侍郎亭而作祠于其旁有文公手植橡木二本号为韩木郡人以其花之多少卜科第之盛衰竹坡诗话载宋学士王大寳赞并序畧曰亭隅有木虬干鳞文叶长而傍棱相传为文公所植人无识其名故曰韩木旧株既老更蕃滋移植輙死遇春作华或红或白簇簇附枝如桃状而小赞曰召公之棠孔明之柏既咏勿剪且歌爱惜瞻彼韩木是封是沃匪木之凟德化惟服宋陈尧佐刘允杨万里皆有诗
　　韩江在韩山下源出汀贑防于三河合产溪九河鳯水过鳯栖峡经鳄溪至于江经老鹳洲分流为三入海江绕郡东门外有湘子桥过桥即韩山也东湖又在韩山之后按宪宗元和十四年迎佛骨入禁中公上表极谏帝大怒将抵以死裴度崔羣力救得贬潮州刺史明年三月至潮七月羣臣上尊号大赦十月准例量移袁州首尾在潮七月耳今潮人家户诵皆文公之教盛德入人之深如此
　　鳄溪一名恶溪有鳄鱼四足黄身修尾其形如鼍似龙无角似蛇有足口森锯齿其运尾犹象之运鼻尾有三钩极利遇人畜以尾防而食之生卵甚多或为鱼鼍之属文公知潮州以一羊一豚投谿水为文告之是夕暴风震雷起谿中数日水尽涸鱼徙六十里宋咸平间陈尧佐通判潮州有硫黄张氏子与其母共濯于谿濵鳄掉尾钩子去母号呼求救已不能及尧佐勑二吏操网捕之吏投网得鳄重不能举更集百夫曳而出之箝其喙械其足车载而斮之于市鳄患遂息尧佐作戮鳄鱼文世亦传之此如祷蝗捕蝗各以诚感不必一术也
　　文公在潮尝与僧大顚游处顚生而神异龆龀时依止慧照元和间得法希迁归立禅院于潮阳之灵山出入猛虎随行手植荔枝千余株以铜壶灌之皆遍文公与孟简尚书书云有一老僧号大顚颇聪明识道理故自山召至州畱十余日因与徃来后愈以祭神至海上遂造其庐及去畱衣服与别长庆中顚示寂或啓其墖惟见一镜外集又载公与大顚三书旧本无之至宋元祐七年始出注云唐元和十四年刻于灵山欧阳公集古录收之而苏子辨其非是朱文公又笃信之而黄东发以为不然近世予同里蒋之翘辨之曰按书末题云吏部侍郎潮州刺史公以刑部侍郎贬召还久之乃迁吏部不应此时即称吏部定系伪作予谓三书为僧家所藏葢刻于公去潮之后僧家无识纪遗书之歳而署后日之官遂若可疑实无足怪也三书文笔絶髙简当以朱子之言为正灵山去潮阳邑治二十五里有卓锡泉及大顚禅院至今犹存公有左迁至蓝关示侄孙湘诗云一封朝奏九重天夕贬潮阳路八千欲为圣明除弊事肯将衰朽惜残年云横秦岭家何在雪拥蓝关马不前知汝远来应有意好收吾骨瘴江边青琐髙议载湘字清夫公之侄也有道术能顷刻禁花使开一日戱于公前聚土覆以盆举之得碧牡丹二朶叶有小金字即云横二语也公不解所谓后以谪行始悟前语遂足成此篇酉阳杂组亦云按史公从子老成乃兄弇之子老成生子二长湘字北渚登进士第为大理丞次滂未仕而卒集中明云侄孙而讹以为侄况湘登第在长庆癸卯后公迁谪四年岂既学仙而复入仕乎至花中显字之説鄙俚荒诞益不足言矣惟公又有曾口示湘诗而曾口在今曾城县则湘之从行入粤甚明蓝关旧注以为峣关葢即杜甫诗所谓蓝田关也公赴谪诸诗自道傍堠以下前后次序班班可考其云知汝远来盖公先行而湘复自后追及也今惠潮之间有蓝关往来题咏甚多乃袭诗中语而为之者尤足一噱黄佐粤志止载湘子桥之名而蓝关及湘子学仙事皆不录甚是
　　公泷吏诗云州南数十里有海无天地飓风有时作轩簸眞差事赠元十八诗云峡山逄风雷电助撞捽葢粤人多苦飓风也作时无物不摧谓之铁飓土人多作地室以备飓每将至天脚有晕如半虹粤人谓之破亦谓之飓母子瞻飓赋所谓断霓饮海而北指赤云夹日以南翔者是也既见此征则天地改色海水自鸣禽鸟啾沸畜产犇骇土人仓皇徙炊器及薪米食物挈家走入穴中聚首屏息不敢出气居久之而飓乃作但闻木石器物相撞击于空中声如雷礟葢其所居室及室中所有大率毁败矣飓初起尝于东北既乃极于西南谓之荡西亦谓之廻南三昼夜乃已穴中人度飓且已乃敢缘梯徐上探首出穴外察飓果息始复出治室屋以居焉子瞻赋云夜拊榻以九徙昼命龟而三卜又云理草木之既偃葺轩楹之已折情景亦略相似也字书从风从具谓具八面之风今粤人读如贝音
　　公南食诗鲎实如惠文骨眼相负行蚝相粘为山十百各自生蒲鱼尾如蛇口眼不相营蛤即是虾蟆同实浪异名章举马甲柱鬭以怪自呈山海经鲎形如惠文惠文法冠也旧説鲎眼在背骨宜作背按尔雅翼云鲎背有骨长七八寸如石珊瑚则作骨亦可鲎殻甚坚可为冠亦可屈为杓尾可为小如意烧其脂可以集防性畏蚉螫之立死暴日中不死隙光射之立死蚝即牡蛎初生如拳渐长至一二丈巉岩如山毎孔有肉潮至孔开吸小虫食之粤人多用其殻以垒墙蒲鱼一名鱼粤人多食石蛤一名山鸡味甚美然退之又有寄柳州食虾蟇诗云予初不下防近亦能稍稍似不无小异耳章举有八脚形如乌贼而大亦曰章鱼粤人用姜酢煠食味同水母马甲柱旧注即江瑶柱也诗又云惟蛇旧所识实惮口眼狞开笼放其去郁屈尚不平本草言岭南人截蚺蛇肉作鲙以为珍味今卢亭蜑家岐黎之属犹噉蛇云公在潮时有赵德者摄海阳尉公特与友善令督州学生徒即坡公所谓潮人初未知学公命赵德为之师者也及将移袁州欲要与俱行德不可而止公作长篇赠之略云不谓小郭中有子可与娯心平而行髙两通诗与书又云相期风涛观已久不可渝又尝疑龙虾果谁雄牙须按水经注滕修为刺史乡人语修虾须长一尺修以为虚其人至东海取虾须长四尺修始服所谓龙虾也段公路北户录云海中有大红虾头可为冠须可为簪杖刘恂岭表録云红虾大者七八尺至一丈
　　元年画界自邹堂山厯莲塘山等境【蓬州所鸥汀背南洋外沙南洋寨樟林村洪沟村仙村盐灶村】至驿边村为澄海边边界以外附海三里小坑等村【干冈村白头村新寮村大塲天港玉井石城头夏止鮀浦莲塘村】皆移并续迁共豁田地五百三十五顷有竒于鸥汀背诸处设重兵因界设守展界稍复今从澄海营拨守诸汛【小坑五名溪东港二十三名蓬州所守备一把总一兵一百四十三名西港七名东港九名鸥汀背千总一兵三十三名新港二十名外沙把总一兵十九名南港十七名东湖炮台六名三湾把总一兵十一名平湖十六名南洋都司一千总一兵二百七十八名山头把总一兵十六名东陇台把总一兵二十六名樟林守备一千总一兵二百七十八名盐灶台把总一兵十八名】阅定蓬州所城洪武二十年指挥花茂奏于蓬州都下岭村置所以通商彝出入之路二十七年移鮀江都西埕内三十一年百户董兴始砌石城周六百四十丈城楼四月楼四原属揭阳嘉靖四十二年析置澄海遂改属焉天啓五年知县冯明玠重修
　　水寨城在县西苏湾都白塔寺北洪武三年指挥俞良辅筑凿池置水关西北通海可泊战船池围二百一十丈深一丈今废邹堂山昔有逸士居此台址尚存
　　小莱芜山在邑东十里海中一名防子山又前二十里为大莱芜山一名双髻山
　　鸣洋在南湾海中时有声如雷鸣东则风鸣西则雨
　　乙卯行四十里逾白石岭又五十里过黄冈又四十里止柘林
</div>
    <div class="pagination">
<a href="粤闽巡视纪略_page3.html">上一页</a><a href="粤闽巡视纪略.html">1</a><a href="粤闽巡视纪略_page2.html">2</a><a href="粤闽巡视纪略_page3.html">3</a><span class="current-page">4</span><a href="粤闽巡视纪略_page5.html">5</a><a href="粤闽巡视纪略_page6.html">6</a><a href="粤闽巡视纪略_page7.html">7</a><a href="粤闽巡视纪略_page8.html">8</a><a href="粤闽巡视纪略_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
