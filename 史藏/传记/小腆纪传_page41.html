<!DOCTYPE html>
<html>
<head>
    <meta charset="UTF-8">
    <title>小腆纪传 - 第 41 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪传 - 第 41 页/共 71 页</h1>
    <div class="content">
　　孙兆奎，吴江举人。佐吴易募水卒，旬日间得三千人。或阻之曰：『清起辽左，自神宗以来竭中华全力，仅足搘拄江南。所恃惟水战；而大众深入险要，悉为凭守，舟楫无所用其长。大势若此，而妄有所图乎』！兆奎曰：『我岂不知！但恨三百年养士而义声寂寂，我故欲以一身殉之；其成败，则听之天耳』！时浙东人李九成者，假名建义，以战舰千艘宵昼劫掠；兆奎与易密谋，伪结好以弛其备，约期两军合营。或以大敌方强，不宜自翦羽翼；兆奎曰：『不然！今日之事，正如寸刃剚鲸、空拳搏虎。所恃以号令人众者，惟此区区之信义耳。若纵彼焚掠，则所在之民谁非寇仇！是敌未至，而先自败矣』！八月七日，遣骁将许某统十三艘往讨。先有黑气如长堤，直扑李营而陨；北风大起，尘埃涨天。未几，复大雾，咫尺不相睹：李营之众以为吴军来合营也。俄而炮声大起，兵四集，李众大溃；九成就缚，斩之。所俘妇女，皆遣还。时起事诸人多骄暴为民害，惟易、兆奎整戎卒、戒侵掠，众颇效命。尝败王师于白龙桥，又败之于八斥；众酾酒贺，而兆奎戒其下谨备。八月二十四日，王师大集石桩桥。或劝兆奎走海；兆奎曰：『今四围皆兵，海其可至乎？事之不济，我将横尸水上；岂能窜海苟活邪』！黎明，王师八面环攻；时阴雨连旬，举炮炮不震、持弓弓弦解。兆奎往来督战，自寅至午；王师益众，易溃围走。兆奎虑易妻女被辱，祖其赴水，然后行；遂为追者所获。械至江宁，见洪承畴，大言曰：『崇祯时有一洪承畴身死封疆，先帝亲祭哭之；今又一洪承畴，为一人邪、两人邪』？承畴曰：『咄，尔自为一人事可耳』！驱出斩之。临刑，颜色不变；年三十九。

　　沈自征、自炳、自駉，皆吴江诸生；副使珫之子也。兄弟以词翰闻江左，任侠自负。自征尝辟贤良方正，不就；见天下乱，造渔船千艘匿太湖以备非常。未几，殁。自炳、自駉收其船以集兵，吴易一军所由起也；长白荡之溃，皆战死（或曰沈于湖）。又，华京、吴旦、赵汝珪，皆吴江诸生之有志行知名于时者也；从吴易举兵。众溃，京驱妻子入水，格杀数人，与大兵搏战；相持不释，同溺死。旦、汝珪亦死。

　　吴鉴，吴江诸生。乙酉（一六四五）六月，王师徇吴江，县丞朱国佐以城降；鉴入县庭骂之。国佐执送苏州，知府询其党；抗声曰：『孔子、孟子、张睢阳、颜平原是也，何问为』！遂杀于胥门学士街。吴易闻而哀之；率众擒国佐授鉴父汝延，令杀以祭鉴。

　　周瑞，一作周毓祥；盖名字之互见也。长白荡之师既溃，丙戌（一六四六）春，瑞复聚四保汇。王师讨之，死者八百人；军声遂振，迎吴易入其营。五月五日，泛蒲饮酒；王师掩至，杀其将罗腾蛟。未几，与吴易被执于孙璋家；见杀。

　　张飞远，亦吴郡诸生。负膂力；聚众与吴易合营。丙戌（一六四六）五月六日，袭金山卫；我守将出战，飞远遁去。初，飞远约城中内应者墨其鼻；飞远遁而城中人鼻尚墨也，悉就诛。

　　陆世钥，吴江诸生；以财雄于洞庭东湖。有十将官者，集众千余屯湖中。世钥虑其为乱，亦聚千余人；名为犄角，实防遏也。薙发令下，乡民骇愕，汹汹思乱。十将官因邀世钥起兵，与吴易、沈自炳诸军相应和。时兵多肆劫；惟世钥毁家充饷，部下妄掠一钱者必死，故一军独戢。兵败，为僧去。

　　茹略文字振先，余姚人；吴易之部将也。骁勇善战。初入太湖，从徐云龙破长兴，屡战有功；后归易，奏授总兵。长白荡之败，略文手斫数十人；身被十余创，血尽而仆。兵疑其佯死，连刃之。兵去稍苏，捧其头以走。至浔溪，休于野庙；庙祝故识之，傅以良药，百日愈。后与大兵战于麻湖，援绝乃死。其将周志韬，收余众自保；鲁监国遥授为参将。久之兵败，赴水死。又有戴之隽亦作戴武功、周谦亦作周长吉，盖名字之互见也：皆吴郡诸生，从吴易起兵。长白荡兵败，诸起义者皆死；二人降于提督吴胜兆，教之通舟山黄斌卿，合力取南都。事败，胜兆诛，二人亦见杀。

　　任源邃、吴福之、徐安远，皆武进诸生，起兵与吴易军相应者也。源邃深沈有大略，见所在起兵者皆不当意；喟然曰：『天下事遂无可为乎！我视诸军皆儿戏耳』。及福之、安远起兵，约源邃同就李总兵者合为一军；屡与王师战，历三月始溃，李总兵自刎死。源邃执至溧阳，官命之跪；源邃曰：『若非明臣邪？见我不愧死而欲屈我乎』！曰：『子年少，姑待之』！源邃曰：『汝惟有待，故至此；我何待，速死耳』！乃见杀。安远亦不屈死，妻杨氏、妾蕙香殉之（福之详「吴锺峦传」。而李总兵者名字、里居不可详）。

　　朱旦，苏州人。祖名鹭，世所称白民先生者也；尝撰「建文书法疑」表章逊国诸臣，将进呈请复革除年号不果，隐于西华山。总兵吴志葵等之袭苏州而败也，旦奋然曰：『昔我祖作书忠建文帝；今我举义忠先帝，死犹生也』！拜母诀别。走太湖说黄蜚，不应；再遗书促志葵，亦不应。乃偕西山徐云龙等薄胥门；王师冲突而出，云龙断甲走，其弟君达、僧景嗤皆战死，旦亦遇害。同时，邑人韦志斌、李伯含皆以武勇称。志斌从鲁之玙战城中之南园，死焉；伯含率众至盘门，堕水死。

　　卢象观字幼哲，宜兴人；故宣大总督象升弟也。崇祯壬午（一六四二），举乡试第一。癸未（一六四三）成进士，官中书舍人。象观习家学，以仕晚未获用。

　　乙酉（一六四五）六月，大兵南下；与宗室盛沥遇西湖，相与痛哭入于忠肃祠，誓同起兵。至茅山，以象升故将陈坦公为先锋，谋攻南京。都人朱君兆，奇士也；为之计曰：『南京雄深未易拔，况北兵四面萃于我；败道也。盍谋内应者乎？愿为公先入结其豪，定期告我；我从中以火为应』。已而遣僧诣君兆约期，僧乃密叩我大营告变，举火诳之。象观兵薄城下，烧太平门；骑兵突出冲击，象观骇败，精锐尽丧。盛沥匿水窦中，得逸；已复与象观至宜兴收士卒攻溧阳，又败。盛沥亡入都司方明军；象观遂亡入太湖，与葛麟、王期升合，有众二万，奉通城王盛澄居长兴。

　　八月二十八日，阵于小湄，鏖战久之；麟败殁。象观知不免，起拜其众曰：『我兄弟受国恩，无以报；空烦公等，死有余愧』！跃入水。部下掖之出；叹曰：『爱我者，不如成我义也』！复自沈以死。从弟诸生象同、先锋副将陈坦公、总兵毛重泰俱死之。诸生象晋，象观兄也；为僧终。我朝赐象观通谥，曰「忠节」。

　　方明字开之，广德屯田都司也；起兵据广德。宗室盛沥之败于溧阳也，明迎之入其军，号召义旅；连破孝丰、临安、宁国等县，声势颇振。闽中封盛沥为瑞昌王，明等授官有差。无何，降将张天禄自徽州还师；明不能御，弃营走浙东。明年，潜还长兴。众疑为谍者，执付防将郭虎所；一小卒指曰：『此方明也』。遂斩之。初，明之败也，有镇江人潘文焕者匿瑞昌王盛沥于茅山民舍。其部曲喜正赴京口置弓矢事觉，有司杂治之，遂杀盛沥；事连文焕。文焕见喜正，切齿骂曰：『吾死何足惜！王能一日在，则人心一日未散；鼠子乃坏吾大计』！奋起批其颊。其子哭；文焕曰：『我死忠、汝死孝，传之后世，有颂述焉。不然，一老氓也，谁复知』！械至金陵，洪承畴欲屈之，不可；乃被杀。一女，亦不食死。

　　葛麟，丹阳人；与卢象观同举于乡。有膂力，能开数石弓。弘光时，巡抚祁彪住荐其才勇；授中书舍人，与郑鸿逵协守京口。上便宜十二事，又请练兵江北；皆不报。京口破，过家门不入；走海上，佐总兵吴志葵起兵，攻复青浦。志葵败，溃卒无所归，推麟为帅；乃扬帆抵太湖，与郎中王期升合营。未几，象观亦至，军遂盛。期升不能军，惟以剽夺邻近为事；民苦之，引大兵焚其舟。期升遁，象观危甚。麟望见火光，率三舟冲之；军吏曰：『众寡弗敌，毋陷死地』！麟曰：『临难不救，同盟之谓何』！手搦长矛奋力战，所当披靡，连殪百人于湖。大兵耳其名，群目之；噪曰：『长而肥者，葛中书也』！万箭注之；麟挥矛如风，箭悉坠入水。乃更攻以火，舟焦，始自沈。

　　阎应元字丽亨，顺天通州人。崇祯中，为江阴典史。甲申（一六四四），海盗顾三麻子以百艘乘潮至黄田港，应元率乡兵拒战；手射三人，应弦倒。以功加都司衔，迁广东英德主簿；道阻未赴，寓江阴之砂山。

　　乙酉（一六四五）六月，薙发令下；诸生许用德倡言于明伦堂曰：『头可断，发不可薙』！众曰：『然则城守乎』？以闰六月朔，设太祖高皇帝像，众拜且哭，远近应者数万人，推新典史陈明遇为主；囚知县方亨，杀守备陈端之。以徽人邵康公为将，前都司周瑞龙泊江口相犄角；与王师战，不利。徽商程壁出家赀二万五千金充饷，而身乞师于总兵吴志葵。康公战不胜，瑞龙水军亦败去，势益危；明遇谓众曰：『吾不如阎公智勇，可属大事』！驰骑迎应元。应元率家丁十四人夜驰入城，召士民盟之曰：『今日之事，非有所强于诸君者；诸君其无以生死计』！众诺之。应元则料尺籍、治楼橹，户出一男子登陴，余丁传餐。发前兵备道曾化龙所治火药器，贮城楼；劝输巨室曰：『输不必金，凡菽粟、刍藁、布帛、酒酤、监酰皆是也。城苟完，何患无财』！四门分堡而守。如南门堡内人，即一人守南门堞，战则两人守之；昼夜轮换。十人一小旗、一铳，百人一大旗、一红夷炮；夜则五堞一灯。大兵之攻城者，空船及棺负之，蔽以牛皮；城上炮石碎之。一人驾云梯上，城上一童子提而斩之。时大兵南下若破竹，守土官非降即走；间拒守，攻之辄拔。及至江阴境，辄多杀伤；乃相与大骇。于是薄城下者兵且十万，列营数百，围十重；依山起迭，瞰城中，矢集如雨。城上发炮石中之；夜遣壮士缒城下，顺风纵火。军乱，自相践踏，死伤万计；乃移营去。居民黄云善作弩，傅以毒药，中人则死。守备陈端之子某在狱，请以造军器赎死；制木铳，投城下，近者辄糜烂。应元出新意造铁挝，击以长绳；能城上刺人十步外。大兵发大炮，城裂。应元用铁叶裹门板、贯铁索，护之；实空棺以土，障溃处。北城坏，于城内更筑坚垒，一夜成。又尝以矢尽，束藁为人，人竿一灯，立睥睨间；兵士伏垣内击鼓叫噪，若将缒城砍营者，获矢无算。王师攻既久，降将刘良佐与应元雅相善，遥语曰：『弘光已走，江南无主；君早降，可保富贵』！应元曰：『我一典史耳，犹不忘故国。君爵为列侯，握重兵；不能捍卫疆圉，乃为敌前驱，何面目见我邪』！李成栋既破松江，率所部十四万至，驱降将吴志葵、黄蜚至城下陈说利害；应元骂曰：『败军之将被擒不速死，奚喋喋为』！应元伟躯干，性严毅；号令明肃，犯者不少贷。然轻财与，中赏辄逾格；伤者亲为裹创，死则酹酒哭之。明遇以宽厚称，毁家徇义。善抚循，往往流涕相劳苦；士故乐为之死。会中秋，给军民赏月钱，分曹携具登城痛饮。许用德制乐府「五更转」曲，使善讴者曼声歌之，其声凄婉；北兵闻之，皆泣下。既知城中无降意，攻益急。炮声彻昼夜，死伤日积，巷哭相闻。应元慷慨登陴，意气自若。

　　八月辛丑（二十二日），大雨如注。日中有红光一缕起土桥，直射城西；城遂陷。应元自投于河，水浅不死，遂被执。刘良佐持之泣；应元曰：『死耳，何泣为』！见我贝勒不跪；一卒枪刺之，胫折踣地，拥入栖霞禅院。夜半，寺僧闻大声呼「速斫我」者再，已乃寂。明遇搏战被杀，手握刀，僵立不仆。用德于前数日驱妻子，尽室焚死。训导金坛冯厚敦，自缢于明伦堂；妻王氏与其孀妹，结衽投水死。邑人兵部主事沈鼎科，崇祯辛未（一六三一）进士；自缢死。中书舍人戚勋，视妻女、子妇投缳毕，北面再拜，举火自焚死。流寓则武进举人夏维新、诸生吕九韶、王华，皆自刎死。踰月，有归姜者，入城自掷死。凡攻守八十一日，竟无一人降者；而大兵之死者，亦七万五千有奇。闽中间报，隆武帝泣曰：『吾家子孙遇江阴三尺童子，亦当加敬也』！城中尸骸枕藉，街巷池井皆满，熏臭不可近。有一女子，题诗城墙曰：『寄语行人休掩鼻，活人不及死人香』！我朝赐应元通谥「忠烈」，明遇、勋「烈愍」，厚敦「节愍」。

　　黄毓祺字介兹，江阴贡生。乙酉（一六四五）闰六月，与弟子徐趋起兵行塘，与城中相应。鲁监国授以兵部尚书敕印；隆武帝亦遥授为浙直军门，得私署官属。

　　江阴破，乃亡命淮南，与其党栖山中。明年冬，侦城中无备，率王春等十四人来袭；不克，十四人皆死，趋被获。毓祺跳而逸，伪为卜者；与常熟武举许彦达游通州，主湖荡桥之薛继周家。凡游击、参将自海上来，虽满装，及入谒，则青衣垂手；众疑之。将起义，遣江阴徐摩致书钱谦益提银五千，用巡抚印钤之。谦益知其事必败，却之；持空函返。摩之友人徽州江纯一谓摩返必挟重赀，发之可得厚利，诣营告变；毓祺遂与彦达、继周同就江宁狱。命其具供，奋笔书曰：『道重君亲，教先忠孝。避禅已久，岂有宦情！义愤激中，情不容已。明主嘉诚，遣使授职；招贤选士，分所应然。哀愤旷官，死有余辜！谨抱印待终，附子卿之义』。狱中赋「小游仙诗」；自注之，以授门人邓大临。狱成将刑，大临告之期；命取袭衣自敛，趺足而逝，当事戮其尸。

　　方徐趋之被获也，毓祺子大湛、大红被收，发配功臣家；乡人醵金赎之。教授弟子，学行不愧其父。大临字西起，常熟人；既葬毓祺，变服为黄冠去。

　　徐趋，江阴诸生。与王春等十四人袭江阴，被获；见县令刘景绰，长揖不跪。左右叱曰：『非尔父母官邪？何不跪』！趋厉声曰：『此故明降臣，何父母为』！令壮其志，拟释之；言『吾知子非谋逆者。岂有所亲在狱，欲篡取之邪』！曰：『我何亲在！志不忘故国耳』。令曰：『若然，子必死矣』！曰：『我固不欲生，遂为此也』！令曰：『子诚奇士，吾将荐之以官』。趋乃笑曰：『汝为明进士，位至监司，亦不卑矣。今降而为令；汝官不能自择，而为我择官乎』！令曰：『吾以吏隐耳』。曰：『汝外吏，欲去则去；天壤甚宽，何致含羞苟活贻青史玷哉』！令大惭，连呼「送狱」。丁亥（一六四七）正月八日，杀于市。

　　顾杲字子方，无锡人；光禄卿宪成从子。性豪迈，尚气节。酒后与贵池吴应箕掀髯抵掌谈天下事，辄痛哭；哭罢，辄狂歌。阮大铖之侨居金陵也，思结纳后进以延时誉，蓄声伎、日置酒高会；附风雅者多归焉。礼部主事周镳恶之，倡议草檄以讨，名曰「留都防乱公揭」。复社列名者百四十余人，而难于为首者；杲曰：『舍我其谁』！大铖衔之次骨。及得志，将捕诸人，兴大狱；杲犹无所顾忌，为万言书上于当事。巡抚祁彪佳嘉其义，保护甚至。大铖嗾徐丞者具劾，马士英拟旨逮问；副都御史邹之麟与杲为姻连，稽其驾帖。国亡，事得解。

　　王师抵常州，知县林饰遁，邑人王如玉、顾君起持册献降。会杲起兵应江上，遇之砂山，命所部执之；两人大呼曰：『此贼也』！砂山人方团练御盗，仓卒不加辨，群起执杲。杲无以自明，乃曰：『愿诛如玉、君起而后死』！砂山人听之，于是被害。既而审其为杲，众大悔，就地立祠以祀焉。

　　王谋，无锡人。将起义，筮之不吉，再筮兆益凶；怒掷课筒于地。率乡兵万人于丙戌（一六四六）十一月十一日夜薄郡城；我知府萧某登城望之，见白布抹首，曰：『贼夜至，乌合耳』！开门逆战；擒一人斩之，掷其首级。谋众固不知兵，见首级飞堕，遂惊溃；谋被获，骂不屈。久之，众越狱；谋独不去，遂见杀。又，常州诸生张龙文者，于乙酉（一六四五）闰六月起兵谋复郡城；败死。举人巢之梁，尝知曹州；归里，亦以起兵，父子俱死。有朱某者，失其名；乌程朱国桢之孙也。辛卯（一六五一）江南已大定，某忽起兵南浔，有众数千，出没吴淞泖淀间。与我兵转战白龙桥北，被执语不屈，我大师断其喉。友人某潜抱尸，以楮封喉殓之。妻某氏，一恸而绝；既苏，日夜哭，竟断肠死。

　　沈犹龙字云升，华亭人。万历丙辰（一六一六）进士，由知县征授御史。崇祯间，进太仆少卿；拜右佥都御史，巡抚福建。时江西妖贼张普薇作乱，犹龙遣游击黄斌卿协剿，大破之；增秩，赐金。后以招降郑芝龙，威名特着；迁兵部右侍郎，总督两广军务兼广东巡抚。

　　弘光时，召理部事，不就。明年，南京覆，列城望风下。闰六月，吴淞水师提督吴志葵自海入江，总兵黄蜚亦拥千艘由无锡来，共结水寨于泖湖。适大清安抚官至，有常指挥者遍括郡人物，郡人杀之，共推犹龙起兵；犹龙乃偕邑绅陈子龙、李待问、章简等募壮士数千城守，与志葵、蜚相犄角。八月初旬，我兵以轻舟截春申浦大战，乘风纵火；二将皆被执，遂围郡城。降绅董廷对将内应；事觉，郡人磔杀之。已有假黄蜚兵号者突至，犹龙以为信，开门纳之。红巾抹首者随之入，俄而巾脱，皆辫发也；众人惊呼『城破矣』！守卒尽溃。犹龙出东门，中流矢，死于濠。

　　同死者：教谕睦明永，丹阳举人；书示其子曰：『我父命我名，修短视明』。自缢于明伦堂。邑绅李待问，崇祯癸未（一六四三）进士；授中书舍人。初，待问梦袍服间有字曰「天孙织锦」，以为中翰兆也。至是，遇害于织染局。章简，以举人官罗源知县。守南门被执，不屈死。尚宝司丞徐念祖与妻张、二妾陆与李，俱投缳死。又有傅凝之者，亦举人也；参吴志葵军。黄浦之败，与诸生戴泓赴水死。衣工陆厚元积薪于门，语其妻曰：『能完节乎』？曰：『能』。厚元举火与其妻、子、女皆焚死。我朝赐犹龙通谥「忠烈」，待问「忠节」，简、念祖「节愍」。

　　周室瑜，昆山举人；尝官仪封知县。朱集璜，昆山贡生；以学行为乡里所推。

　　南都亡，邑人方议拒守，而县丞阎茂才已遣使投诚；众乃杀茂才，以闰六月乙未（十五日）推前狼山总兵王佐才为盟主。参将陈宏勋、前知县杨永言、邑诸生归庄、顾炎武、嘉定诸生吴其沆各自城外率壮士百人来助，室瑜、集璜与邑诸生陶瑊、贡生陈大任举兵应之，协守甚力。王师至，宏勋率舟师迎战而败，游击孙志尹战殁，城遂陷；永言等遁去，其沆死之。佐才纵民出走，冠带坐帅府被杀。室瑜与子朝矿、妻诸氏、朝矿妻王氏同不屈死，集璜投河死。瑊居鸡鸣塘，去城二十里；率乡兵赴援不及，还家自经死。大任始倡义，迎佐才以其宅为帅府；与妻张氏、子思翰同死。

　　同时殉难者，自集璜门人孙道民、张谦外，以守御死者：苏观道、庄万程、陆世镗、陆云将、归之甲、周复培、陆彦冲；以代父死者：沈征宪、朱国轼；以救母死者，徐洺。又有徐溵、王在中、吴行贞，皆不屈死焉。我朝赐室瑜通谥「节愍」、志尹「烈愍」（佐才另有传）。

　　王湛，太仓诸生；故相国锡爵之裔也。薙发令下，语其兄醇曰：『弟誓与发为存亡也』！集里人陈说大义；从者数百人，与其友蔡仲昭、魏虎臣横刀前驱围州城。官吏登陴笑曰：『此乌合耳，何能为』！炮击之，众皆伏地不能伤；讶曰：『此知兵者』！传令禁举火，以虞内变。三日突烟不起，人声寂然。众谓其怯也，板扉遮矢石薄城呼噪。时暑甚，自辰至未，饥且疲，解衣少憩；守者骤开门，以十二骑突驰之，遂大溃。醇受伤，赴水死。湛砍一骑未及，亦被砍死。仲昭、虎臣俱战死。

　　侯峒曾字豫瞻，太仓嘉定人；给事中震旸子也。成天启乙丑（一六二五）进士。顾秉谦欲招之，畀以馆选；不往谒。已授南京兵部主事，以忧归。崇祯初，尚书张凤翼荐为职方郎中；辞。改南京文选主事，转稽勋郎中、江西提学参议。时益王势方炽，峒曾于岁试黜二宗生名；王怒诮让，不为动。给事中耿始然奉命督赋，监司以属礼见；峒曾独与抗行，刚正之誉达京师。寻拜浙江参政，分守嘉、湖。漕卒击伤秀水知县李向中，峒曾请于抚按，捕戮首恶；部内肃然。吏部尚书郑三俊举天下贤能监司五人，峒曾与焉。擢顺天府丞，未赴而京师陷。弘光时，起左通政，引疾不就。

　　南都溃，走避乡舍。乙酉（一六四五）六月，降将李成栋以水陆兵驻吴淞，多剽敓；民愤甚，团练乡兵，破成栋舟师于新泾，推峒曾主城守事。里人黄淳耀、张锡眉等慷慨誓师，分门固守；一败成栋于罗店，再败之于仓桥。成栋怒，大修战具，破娄塘、逼太仓，自率锐师来攻。峒曾乞师于总兵吴志葵，志葵遣游击蔡祥以七百人赴援；一战失利，外援遂绝。或谓大势已去，宜为十万生灵计；峒曾推案痛哭，裂招降榜，督运砖石。七月三日大雨，城崩一角；架巨木支之。明日雨溢注，城大崩；成栋薄东门上，峒曾与其子元演、元洁犹立睥睨间指挥巷战。乡民欲扶之去；峒曾曰：『我既与城守，城亡与亡；去何之』！趋归拜家庙，将溺于池，叱二子速走避，二子痛哭愿从死，相抱入水；未绝而兵至，引出并杀之。有金生者，夜窃峒曾首藏箧中；家人方殓，有哭声自外来者，则金生负箧至也。我朝赐通谥，曰「忠节」。

　　弟岐曾，太学生；少时与兄齐名。丁亥（一六四七）吴胜兆之变，陈子龙奔嘉定，匿岐曾之仆刘驯家；事泄，并遇害。

　　黄醇耀，字蕴生。幼好学；性冲和湛静，喜怒不形于色。登崇祯癸未（一六四四）进士；寄弟渊耀书曰：『吾廷试时，鼎甲上殿，啧啧称羡。天地间自有为数千年一人、数百年一人者；今人不肯为数千百年之一人而欲为三年之一人，可怪也』！遂赋诗南归。弘光时，不谒选。

　　大兵围城，佐侯峒曾调兵御守。城破，与弟渊耀入草庵；僧无垢曰：『君未受职，可无死』！醇耀曰：『忝名进士，宜为国死。今托上人死此清净土，足矣』！索笔书曰：『进士黄醇耀死此。呜呼！进不能宣力王朝，退不能洁身自隐；读书寡益，学道无成！耿耿不没，此心而已』！与渊耀分左右就缢；年四十一。暴尸七昼夜，神色不变。渊耀，诸生；律己严恪，与兄相师友。至是，偕死。我朝赐醇耀通谥，曰「忠节」。

　　时同死者，邑举人张锡眉，自经死；妾何氏，抱女赴水殉之。袭用圆，与兄诸生用广自溺死。锡眉尝孤馆独坐，一女子挑之，不为动。用圆以经学知名。又，马元调、夏云蛟、唐全昌三人者，皆诸生之有志行与城守死者也。又有王云程者，亦贡生也。又，唐景耀、唐培、朱霞三人，亦嘉定诸生。与李成栋战于罗店镇，同遇害。

　　金声，字正希。其先为休宁人；父客嘉鱼，因寄籍。四岁就傅，问『孔子何人』？曰：『圣人』。问『何在』？曰：『没且二千年矣』！乃哭不食。长工举子业，多湛深之思；名倾海内。

　　成崇祯戊辰（一六二八）进士，改庶吉士。明年十一月，我大清兵自大安口入，京师戒严；召对平台，疏荐所知申甫有将才。申甫者，僧也，云南人；能制战车、火器。命取车器入览，授申甫都司佥书。召对称旨，擢副总兵，敕募新军，便宜从事；以声为御史，监其军。召募得数千人，皆市井游手也；又为总理满桂所忌，委之当敌。甫不得已，结营于芦沟桥；我兵遶出其后，御车者惶遽不能转，歼戮殆尽。声既痛甫之亡也，而又耻无功，请练兵收桑榆之效；不许。再疏请罢斥，不许。请颁诏朝鲜、联络东江，张海外形势；亦不许。谢病归；诏屡起之，不赴。以乡郡多盗，团练义勇为捍御。十六年（一六四三），凤督马士英遣使者李章玉征贵州兵讨贼，过徽州大掠；吏民以为贼，率众破走之。士英信章玉言，谓声与推官吴翔凤主使；声两疏陈辨，帝察其无罪，置不问。是冬起修撰，未赴。南都立，擢左佥都御史；坚不起。

　　乙酉（一六四五）夏，王师破池州，奉太祖高皇帝像，率士民拜哭，谋起兵；门人江天一曰：『徽州形胜地，诸县皆阻隘可守；独绩溪平迤当孔道，宜筑关隘以重兵据之，与他县为砥柱』。遂筑丛山关，屯军分守六岭。于是，宁国邱祖德、泾县尹民兴、徽州温璜、贵池吴应箕多应之。隆武帝授声右都御史、兵部右侍郎，总督南直军务；声刊布诏书，曰：『使南中知闽地之有主』。遂拔旌德、宁国诸县。

　　王师攻绩溪，江天一登陴守御；间出战，杀伤相当。已而，邱祖德、尹民兴等多败死。降将张天禄以少骑牵制天一于绩溪，间道从新岭入，守岭者先溃。九月二十日，徽故御史黄澍诈称援兵，声见其着故衣冠而发未薙也，信之；城遂破。声被擒，呼曰：『徽民之守，吾使之；第执吾去，勿伤民』！挥天一去，曰：『君有老母』！天一不可；遂并执至南京。诸大僚钦其名，馆而加礼。声呼洪承畴字曰：『亨九！岂有受恩如亨九而甘心降敌者』！承畴咄曰：『此老火性未除』！明日，驱出通济门；谓刑者曰：『但绝我气，毋断我头』！捻须仰面饮刃死。僧海明闻声死，市棺抱尸而敛。呵之，不为动；载棺归芜湖。有闽人萧伦者，贾客也；见棺恶，泫然曰：『此岂足敛公者！吾有善棺值百数十金，此我公所安寝者也』。遂易之。闽中赠礼部尚书，谥「文毅」。我朝赐通谥，曰「忠节」。

　　江天一字文石，世居歙之寒江村。为文磊落闳肆，困童子试者二十年。闻金坛周锺名，徒步往从；归语其友曰：『周君非佳士也』！比为博士弟子员，贫益甚，裙穿见尻。有谋脱官事者，馅以金百二十；不顾而唾。受徒淮上，淮之妇有截肝活姑者，请旌于守；守以其为别郡生也，弗许。遂出橐金，以己名额其庐；适守出，鼓乐突前，冲其前导。守义之，置勿问。晚年，厌举业，奉金声讲学里中。声起义，参其军事，守绩溪；屡战皆捷。声被执，天一归拜祖母、母及家庙，曰：『吾首与金公举事，义不使公独死也』！追及之，大呼曰：『我金翰林参军江天一也』！遂并执。见洪承畴，诵思宗谕祭文；承畴不能堪，挥之出。临刑，有与声耳语者；天一呼曰：『先生千秋在一刻也』！同见杀。闽中赠天一礼部主事。我朝赐通谥，曰「节愍」。同时死者自天一外，姜孟卿、陈继遇、吴国桢、余元英；先后被执不屈死者，副将罗腾蛟、闵士英，都司汪以玉、诸生项远、洪士魁：其可纪者也。

　　邱祖德字念修，成都人。崇祯丁丑（一六三七）进士，授宁国府推官。以才，调济南；超授按察司佥事，分巡东昌。招抚土寇，多解散。十五年（一六四二）冬，以兵部尚书张国维荐，擢右佥都御史，巡抚保定；寻代王永吉巡抚山东。

　　京师陷，闯贼以檄招降，祖德斩其使，谋发兵拒守；而中军梅应元叛，率部卒索印。祖德将自刎，士民卫之出境；道遇鲁王，同之过淮南，都御史沈宸荃劾其轻弃封疆，逮讯。久之获释，而成都亦陷；无家可归，流寓宁国。

　　闻金声举兵绩溪，乃与宁国举人钱龙文、诸生麻三衡、沈寿荛等举兵应之。时郡城已失，祖德驻师华阳山，纠集别部颜苗、王一衡、金经、万日吉等十余部共攻郡城；不克，寿荛阵殁，祖德退归山寨。

　　七月下旬，王师破山寨，获祖德父子送南京；不屈，磔死。事闻，赠太子太师吏部尚书。我朝赐通谥，曰「忠烈」。寿荛，都督有容子也。

　　麻三衡，宜城人；布政使溶之孙。生有异相，好武事，以诗酒自豪。与旁近诸生吴太平、阮恒、阮善长、刘鼎甲、胡天球、冯百家号称七家军，驻兵稽亭；每战，策马当先，舞大刀陷阵，人多望而畏之。后以众寡不敌，被获；赋绝命诗，杀于南京。吴太平等七家皆死。

　　尹民兴字宣子，平阳人。崇祯初，由进士授宁国知县，调泾县；有神明称。行取入都，为陈启新所讦，谪福建按察司检校。寻以兵警，陈时务十四事；授职方主事。召对称旨，擢本司郎中。周延儒之督师也，民兴从军赞画。延儒被谴，民兴亦下吏除名；久之，始释。

　　南都立，起故官。疏言：『熹庙时崔、魏煽逆，士大夫丧志忘君，几成苞孽之固；遂至先帝末载，诸臣或匍伏而拜爵、或献策以梯荣，皆忠孝不明之流祸也。声罪讨逆，司马职也；今抗颜堂上者，一「逆案」之阮大铖。即行檄四方，何以消跋扈将军之气！古者破格求才，惟曰使贪使诈，不曰使逆；「逆案」可翻，则崔、魏亦可恤，周锺诸逆皆可使才宥过矣』！未几，谢病归；流寓泾县。

　　南都亡，与诸生吴汉超、赵初浣起兵城守。民兴善谋，汉超善战；王师攻之，颇损伤，谓不亚于江阴也。城破，民兴走入闽，授兵部郎中，行御史事。闽亡，卒于家。
</div>
    <div class="pagination">
<a href="小腆纪传_page40.html">上一页</a><span>...</span><a href="小腆纪传_page36.html">36</a><a href="小腆纪传_page37.html">37</a><a href="小腆纪传_page38.html">38</a><a href="小腆纪传_page39.html">39</a><a href="小腆纪传_page40.html">40</a><span class="current-page">41</span><a href="小腆纪传_page42.html">42</a><a href="小腆纪传_page43.html">43</a><a href="小腆纪传_page44.html">44</a><a href="小腆纪传_page45.html">45</a><a href="小腆纪传_page46.html">46</a><span>...</span><a href="小腆纪传_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
