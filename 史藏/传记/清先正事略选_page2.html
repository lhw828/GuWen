<!DOCTYPE html>
<html>
<head>
    <meta charset="UTF-8">
    <title>清先正事略选 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清先正事略选 - 第 2 页/共 7 页</h1>
    <div class="content">　　先生名履祥，字考夫；居桐乡之杨园村，学者称杨园先生。九岁丧父，擗踊袒括如成人。母夫人训之成立；尝中酒，母责之且谕曰：『孔、孟，亦是两家无父儿；止为肯学好人，便成大圣、大贤。尔勿自弃也』！
　　年十五，补邑诸生，耻入社。读「小学近思录」有得，作「愿学记」；渡江而东，拜刘念台先生门下。闻甲申三月之变，缟素不食，携书簏步归杨园；隐约闇修，益肆力程、朱之书。觉「人谱独体」之说，犹近阳明；然以师故，不敢言也。澉湖何商隐延之家塾，出「传习录」请评；先生不敢任。既而馆语水，主人以请，复辞之。后数年，始毅然奋笔，条分缕析，直抉其所以然。盖自此出，而「闲辟录」、「困知记」、「学蔀通辨」皆所谓择焉不精者矣。吴江张嘉玲弃诸生，从先生游；资独敏，故所诣弥粹。先生自乱后，益杜门寡交；病当世讲学者骋口辩、沽虚名，故于来学之士未尝受其拜，一以友道处之。与苕上凌渝安、沈石长及商隐交最笃，往复终身无间。平居虽盛暑，方巾深衣，端拱若泥塑；或舟行百里，坐不少欹。晚年写「寒风伫立图」，自题以见志。尝云：『三代以上，折衷于孔、孟；三代以下，折衷于程、朱』。于「通监纲目」、「朱子文集」、「语类」晨夕不去手，旁及「读书」、「居业」二录、「童蒙训」、「鲁斋集」皆有评本。辑「刘子粹言」，于师门有补救之力；念台之子伯绳辑先人遗书，多折衷于先生。时黄太冲方以绍述蕺山鼓动天下，先生曰：『此名士，非纯儒也』。痛先世殡宫以贫不能早葬，毁于盗；虽罪人既得斩首祭墓，袒衣犹麤麻。卒于康熙十三年，年六十有四；遗命以衰殓。濮川布衣陈梓为作传，辑「年谱」。门人祝洤汇刻其全集，目次凡十六：曰「经正录」、曰「愿学记」、曰「问目」、曰「备忘录」、曰「诗」、曰「书」、曰「初学备忘」、曰「学规」、曰「训子语」、曰「答问」、曰「门人所记」、曰「言行闻见录」、曰「近古录」、曰「近监」、曰「丧葬杂说」、曰「农书」。
　　先生恪守紫阳「居敬」、「穷理」之训，实体诸人伦日用间：在前明，为薛、胡之后劲；在本朝，为清献之前茅。身处草野，日抱嫠忧；荒江寂寞中惴惴念乱，其心固未尝一旦忘天下也。尝言『人自着衣至于解衣，终日之间所言、所行，须知有多少过差；自解衣至于着衣，终夜之间所思、所虑，须知有多少邪妄。有则改之，此为修身第一事』。又曰：『为学自不欺始，不欺自亲长始；于亲长忍用其欺，安往而不欺者』！又曰：『朱子精微，象山简率；薛、胡谨严，陈、王放旷。今人多舍朱、从陆，尊陈、王，诎薛、胡，固由人情便简率而苦精详，乐于〔放〕旷而畏谨严；亦缘百余年来阳明之学大行，遂以先入之言为主，虽间读程、朱书，亦止本陆、王之意指摘其短长而已。此种习尚不变，窃忧生心害政之祸未有艾也』。又曰：『学者舍稼穑，别无治生之道。能稼穑，则无求于人，而廉耻立；知稼穑艰难，则不敢妄取于人，而礼让兴。廉耻立、礼让兴，而世道可以复古矣』。故其所补「农书」，皆得诸身试者。
　　何商隐名汝霖，武原人；凌渝安名克贞、沈石长名磊，皆乌程人；吴嘉玲字佩葱、一字岵瞻，陈梓字古民，祝洤字人斋，海昌人。商隐常言『杨园学术至正，言行无疵；至其不言而饮人以和、与人并立而使人化，尤莫知其所以然也』。凌先生曰：『杨园闇修一室，而闻风者悦服、觌德者心醉，惟其诚耳』。陈古民曰：『先生纯粹如敬轩而研穷精核谨饬如敬斋，而规模宏远』。人斋祝氏既刻其遗书，复择粹语为一编曰「淑艾录」，以示学者。陆清献公未获与先生相接，及见其遗书，乃心折焉。
　　——见原书卷二十七（名儒）页七下。
　　张尔岐（附孙若群）
　　齐鲁自伏生、辕固而还，至东京之末，康成郑氏始为诸经笺注，号称经师。爰及北宋，乃有泰山孙明复、徂徕石守道特起，为人伦师表。越六百年，复有蒿庵张先生。
　　先生名尔岐，字稷若；济阳人。明季，为诸生。入本朝，隐居求志。当正学昌明之日，博综载籍，以笃志力行为本。性孝友，服亲丧三年，号泣不辍；殡葬皆遵古礼。以沃产让两弟，为代纳赋税三十余年。及易箦，独属子代纳，以终二弟之身，为其有废疾也。卒于康熙十六年，年六十有六。
　　当是时，孙钟元讲学苏门、黄梨洲标宗姚江，皆出入白沙、阳明间；先生独守程、朱说不少变。海内君子如桐乡张考夫、太仓陆道威，各以韦布躬行任斯道之重；先生缟紵未通，而风期合辙，隐然有以开陆清献、张清恪之先。故崑山顾亭林，亦时以康成、泰山、徂徕三先生相勖。先生闭户著书，所与游自亭林外，惟长山刘友生、乐安李象先、关中李二曲、王山史四人而已。乾隆中，诏征海内遗书，其乡人以先生著书上。当事进册府，海岱经生益知先生为三先生以后一人。吴江陆朗夫（燿）、陈臬山（东）建蒿庵书院以祀先生，而额其堂曰「辨志」；取先生所论着以立教也。其「辨志」略曰：『人之生，未始有异也；而卒至大异者，习为之也。习之所以异，志为之也；志异而习以异，习异而人以异。故志乎道义，未有入于货利者也；志乎货利，未有幸而为道义者也。志道义，则每进而上；志货利，则每趋而下。其端甚微，共效甚巨；舜、跖之分，利与善之间而已。人之所以孳孳而为者，志在故耳。志之为物，往而必达、图而必成。及其既达，则不可以返也；既成，则不可以改也。于是为舜者安享其为舜、为跖者纵自悔其为跖而已，莫可致力矣；所志者殊也。世之诵周公、孔子之言者，肩相比也；周、孔之教未闻有见诸行事者，岂少而习之、长而忘之与！毋亦诵周、孔而志不在周、孔也！志不在周、孔，则所志必货利矣；以志在货利之人而乘富贵之资制斯人之命，吾悲民生之日蹙也。志之定于心也，如种之播于地也；种粱菽则粱菽、种乌附则乌附矣。雨露之滋、培壅之力，各于所种以成效焉。粱菽成，则人赖以养；乌附成，则人被其毒。学不正志而勤其占毕、美其文辞以售于世，则所学皆其毒人自利之藉也。呜呼！学者一日之志，天下治乱之源、生人忧乐之本矣。且夫志在道义，未有不得乎道义者也，穷与达均得焉；志在货利，未必货利之果得也，而道义已坐失矣。孟子曰：「求在我者也，是求有益于得也；求在外者也，是求无益于得也」。能审乎内与外之分、必得与不必得之数，可以定所志矣』。其「中庸论」略曰：『「中庸」云者，赞礼之极辞也。「中庸」书，礼之统论约说也。夫礼抑人之盛气、抗人之懦情，以就于中。天下之人质之所不便，皆不能安；不安，恐遂为道裂。指礼之物而赞以坦易之辞，以究其说于至深、至大、至尽之地。所以坚守礼者之心，而统之一途也。由礼而后喜怒哀乐，皆可以中节；中节而后可以为「中庸」。故其言始之天命，以着从来；曰：「斯礼也，命与性先之矣。不然，不汝强也」。极之彝伦典则，以表大业；曰：「斯礼也，帝王之所考、名教之所责，无之或二也」。要之，诚明以立本事；曰：「斯礼也，非明无以通微、非诚无以正隐，非所以为外也」。于是使愚、不肖者知所跂，而贤智者亦厌其意而不敢求多焉。此「中庸」之书，所终继「六经」而鞭其后也。尽「六经」之说，而后可以究理之说、而后可以究「中庸」之说。「中庸」者，礼之统论约说，非其详者也。而孔子之告颜子曰：「克己复礼为仁」；仁不得礼，无以为行，并无以为存也。吾故断以为「中庸」必有所指，而所指断乎其为礼也。汉儒取以记礼，为得解矣』。先生所着，有「夏小正传注」一卷、「礼仪郑注句读」十七卷、「仪礼考注订误」一卷、「弟子职注」一卷、「周易说略」四卷、「春秋传义」四卷、「蒿庵集」三卷、「蒿庵闲话」三卷。顾亭林尝曰：『独精「三礼」、卓然经师，吾不如张稷若』。又曰：『稷若所着「礼仪郑注句读」，根本先儒，立言简当；以不求闻达，故无当世名，然书实可传。使朱子见之，必不仅谢监岳之称许也』。
　　同时有孙先生若群者，淄川人也。少励品学，言动皆有则；乡里称「小圣人」。早岁成进士，谒选京师。任侍郎克溥延之课子，坐易易床、食不兼豆；虽盛暑，亦衣冠危坐，如见大宾。侍郎知其二子应童子试，时山左学使与侍郎交善，将为之地，而不知二子名；屡欲问之，惮其严，终不敢发。
　　喜评隲，穷通寿夭皆能以文决之。康熙癸丑，知交城县事；遣其子归淄就昏。去后见其近作时艺，叹曰：『吾子其不反矣』！归后竟卒。治交多异政；秩满，迁四川知州。卒于官。
　　——见原书卷二十七（名儒）页八上。一 
　　陈瑚
　　先生讳瑚，字言夏，号确庵；江苏太仓人。明季，为诸生，与同里陆桴亭先生讲明义理、经济之学。桴亭作「格致编」，首提「敬天」二字，以证千圣心法。先生由此用力深，得要领。着「圣学入门」书，分小学为六：曰入孝、曰出弟、曰谨行、曰信言、曰亲爱、曰学文；分大学为六：曰格致、曰诚意、曰正心、曰修身、曰齐家、曰治平。小学先行后知、大学先知后行；小学之终，即大学之始。而每日课程，即以「敬怠善过」自考。又以全史浩繁难读，乃编为四大部，以政、事、人、文别之；政部分曹、事部分代、人部分类、文部分体，手书巨帙各数十，略能背诵。又旁通当世之务，河漕、农田、水利、兵法、阵图无不研贯；暇则横槊舞剑、弯弓注矢，击刺妙天下。
　　崇祯壬午，举于乡；赴礼部试，不第归。时娄江湮塞，水旱洊至，民大饥。先生上当事「救荒书」，其预备之政四：曰筑围岸、开港浦、广树艺、豫积储；防挽之政四：曰慎炎眚、早奏报、惩游惰、劝节省；补苴之政四：曰通商、劝分、兴役、弭乱；轸恤之政四：曰招流亡、缓征索、审刑狱、恤病囚。又陈支吾三议：其议食四条，曰劝义助、劝转输、招商米、优米肆；议兵八条，曰严保甲、练乡民、设侦探、劝习射、练夫役、练牙兵、备城守之人、备城守之器；议信六条，曰励士节、和大户、巡郊野、安典肆、清狱囚、严督察。又上巡抚王开江书：一审势、二经费、三役兵、四实法：皆精切可施行，而时不能用。自言其学如医之治病，求之于古，犹治方药也；求之于今，犹切脉也。按脉以求病、按病以定方、按方以用药，故百发不爽。然主人讳疾，则良医亦束手矣。
　　明之后，绝意仕进。父病，刺血书疏，吁天乞身代。父卒，遗产悉让之弟；避兵行遯，不交人事。尝寓崑山之蔚村，村田沮洳，导里人筑围岸御水，用兵家束伍法，不日而成；至今赖之。晚益困窭，常至绝食；终不肯干人。尝初冬骤寒，客有重裘者，知先生单袷，欲解以赠，竟夕不敢言；退而曰：『乃知今世复有陈无己也』！康熙十四年卒，年六十有三。
　　先生之学博大精深，以经世自任。其论学有曰：『国家之盛衰，视人才之消长；人才之消长，视教化之兴废。教化兴废之关人心生死之会也：人心不死，则天命流行而乾坤立；人心死，则天命不行而乾坤亦几乎毁矣。治乱之故，岂非人心为之哉』！其论「日省敬怠」曰：『君子庄敬日强、安肆日偷。小学不由乎敬，则无以涵养乎本原而谨乎洒扫应对之节与诗书六艺之教；大学不由乎敬，则无以开发聪明、进修德业而致明德、新民之功。敬也者，圣学之所以成始而成终也。有内敬，主一无适是也；有外敬，整齐严肃是也。有静时之敬，戒慎不睹、恐惧不闻是也；有动时之敬，喜怒哀乐发皆中节是也。有一日之敬，终日干干、夕惕若是也；有一息之敬，终食之间，不违仁是也。有统体之敬，钦明恭己圣敬，日跻缉熙敬止是也；有物物之敬，手容恭、足容重，非礼勿视听、非礼勿言动是也。故容有善而未必敬者矣，未有敬而不善者也』。其论「理财」曰：『管子富国之法，大约笼山泽之利、操轻重之权在上不在下，使富商大贾无所牟利；桑、孔之徒师其意，以为均输、平准之法，而不知其合变可也。管子，霸道也；可施之一国，不可施之天下；苟利吾国，邻国虽害不恤也。为天下，则不然。此有余、彼不足；不足者，亦王士也。此享其利、彼受其弊；弊者，亦王民也。故桑、孔用之汉而耗，王、吕用之宋而亡』。其论申、韩曰：『申、韩刑名之学，刑者刑也，其法在审合形名。故曰：「不知其名，复修其形；形名参同，用其所生」。又曰：「君操其名，巨效其形；形名参同，上下和调」：盖「循名责实」之谓。今直以为刑法之刑，过矣』。所著书，自「圣学入门」外，有「蔚村讲规」、「社学事宜」、「开江筑围书」、「菊窗随笔」、「荒政全书」；今不传。
　　——见原书卷二十八（名儒）页一上。
　　高世泰（附高愈、顾枢、刘汋、吴慎、施璜、汪燧、张夏、严瑴）
　　高先生世泰，字汇旃，无锡人；忠宪公攀龙从子也。
　　少侍忠宪讲席，笃守家学。晚年以东林先绪为己任，葺道南祠、丽泽堂于梁溪，与高紫超等讲习其中。祁州刁先生包往返论学，尤莫逆；学者有「南梁北祁」之称。孝感熊文端出先生门下，仪封张清恪、平湖陆清献亦常与东林讲会。歙人汪学圣者，所学近禅；既至东林，乃大悟前失。其同乡吴慎、施璜、汪燧、汪知默、陈二曲、胡■〈棩，去木〉、江佑、朱宏辈方讲朱子之学于紫阳书院，因学圣以问业东林，志相得；乃作「紫阳通志录」。
　　紫超名愈，忠宪公兄孙也。十岁，读忠宪遗书，即知向学；既壮，补诸生，日诵遗经及先儒语录。谨言行，植身艰苦。尝言『士求自立，当自不忘沟壑始』。事亲孝。父晋侯，嗜酒，食必具酒肉出，就人饮；每遣僮往候，而已屏立路旁，俟与主人别，则趋而掖以归：以为常。先后居亲丧，不饮酒、食肉，不内寝。两兄皆前卒，抚其孤子女，为之昏嫁。
　　晚年，益穷困；尝餟粥七日矣，方挈其子登城眺望，意充然乐也。张清恪抚苏时，延主东林书院讲会；以疾辞。有司馈之人参，不受。平居体安气和，虽子弟未尝诃谯。终日危坐，不欠伸；盛暑，不裸跳；与人食，不越簋下箸。有忿争者，至其前辄愧悔。县人好以道学相诋■〈言共〉；独至先生，佥曰：『君子人也』。卒年七十有八。
　　生平于取与之介最严；年七十时，门弟子制冠为寿，犹却之。顾栋高尝从先生游，说经娓娓忘倦。所撰「朱子小学注」；乾隆中，尹学使会一以小学取士，颁行其书。又着「周易偶存」、「春秋经传日抄」、「春秋类」、「春秋疑义」、「仪礼丧服或问」、「周礼疏义」诸书。东林为高忠宪、顾端文两公讲学地，得诸君恪守遗规，其绪言益不泯于世。
　　同县顾枢字所止，一字庸庵；端文公宪成孙也。明天启中，举人。
　　少从忠宪讲朱子之学；入国朝，韬形遁迹，不入城市、不赴讲会，惟心体力行而已。淹贯「五经」，尤深于「周易」、「尚书」。晚作「易稿」，折衷至当。尝曰：『吾祖于「易」最精，独无着述；小子可妄穿凿乎』？于明儒，服膺薛、胡，而谓『陈、王不免差失』。又谓『端文主「无欲」、忠宪主「格物」，并直接宋儒』。其议论之醇正可知矣。
　　同时山阴刘念台先生之子汋，字伯绳；亦以清介力学称。方念台先生家居讲学时，诸弟子闻教未达，多私于伯绳；伯绳应机开譬，闻者莫不洒然。及先生死国难，明唐、鲁二王皆遣使祭，且荫以官；伯绳皆辞之曰：『父死，敢因为利』！既葬，杜门绝人事。着「礼经考次」一书，以竟父业。有司或请见，虽通家故旧，亦峻拒之。副使王尔禄，故念台门下士；以金三百请刻公遣书，不受。语使者曰：『幸为我辞。大夫出处殊途，无相强』！居蕺山小楼二十年，所与接惟史子虚、恽仲升辈数人耳。或劝举讲会，不应。临卒，戒其子曰：『若等安贫读书，守「人谱」以终身足矣』（「人谱」者，念台所著书也）！所卧榻，假之祁氏；病革，强起易之，曰：『吾岂可终于祁氏之榻』！门人私谥曰贞孝先生。
　　吴慎字徽仲，歙诸生也。于书无所不读，而尤尽心于宋五子书。著书三十余种；其行世者，有「周易粹言」、「大学中庸章句翼」。论学以「敬」为主，自号曰「敬庵」。初游梁谿时，东林书院尚守忠宪家法。徽仲与其州人施虹玉、无锡张秋绍等同受业高汇旃先生；春秋释奠毕，升堂开讲，威仪秩然，见者莫不敛容倾听也。已而归歙，会讲紫阳、还古两书院；兴起者众。
　　施虹玉名璜，休宁人。少应郡试，见乡先生讲学紫阳，瞿然曰：『学者当如是矣』！遂弃举业，发愤自力于躬行。每会讲，先一日斋宿，务设诚以感人教学者，以九容养外、九思养内。已而游梁谿，事高先生；将归，与高先生期某年月日当赴讲。及期，高先生设榻以待。或曰：『千里之期，能必信乎』？高先生曰：『施生，笃行君子也。如不信者，吾不复交天下士矣』！言未既，虹玉挈其子儋囊至矣。着「思诚录」、「小学近思录发明」，行于世。
　　汪燧字文仪，居徽之金城里。年十六，即手录先儒书，昕夕观省。既长，笃于躬行，一言动必秉成法。所著书甚多，一以洛、闽为宗；其「读易质疑」，尤见推于时。卒年七十有四。
　　张夏字秋绍，无锡人。隐居菰川之上，孝友力学。初受业马文肃公世奇之门，已而入东林书院。其为学，先经、后史，博览强记；而归本自治。高先生既歾，推秋绍主讲席。汤文正公抚江苏，与秋绍论学，韪之；延至苏州学宫讲「孝经」、「小学」，退而着「孝经解义」、「小学瀹注」及「洛闽源流录」。年八十余，卒。
　　又，严先生瑴者，字佩之，号生轩；亦无锡人。家贫，屏迹不出。性孝友，笃学好古；经史百家靡不究，尤潜心于「易」、「春秋」。尝课其弟榖曰：『读书以明道也。吾自得高子遗书，所学乃有归宿』。既与同志讲道东林，高君汇旃推为主席。重修道南祠，辑「忠宪年谱」、「高子节要」、「东林书院志」诸书。学使慕其名，贻以额曰「力扶正学」；终不一报谒也。着有「生轩易说」、「易同」、「春秋论」、「春秋集说」、「尚书讲义」、「四书讲义」、「生轩存稿」。以布衣终。
　　——见原书卷二十八（名儒）一下。
　　沈国模（附史孝咸、管宗圣、韩当、邵曾可、邵廷采、王朝式）
　　有明余姚王文成公讲「致良知」之学，弟子遍天下；后或不轨师说为，訿议于世。而同邑传其学者，推徐曰仁（爱）、钱绪山（德）、洪湖今（山瀚）、闻人邦（正铨）；再传而得沈先生国模。
　　国模字求如，余姚诸生。少以明道为己任；尝从蕺山刘子会讲证人社归，辟姚江书院，与史子虚、管霞标辈申明「良知」之说。其所学，或以为近禅；而言行敦洁，较然不欺其志，故推纯儒。明亡。闻刘子绝粒死，哭之恸。已而讲学益勤。
　　初，山阴祁忠敏公彪佳与先生善。忠敏以御史出按江东，一日杖杀巨憝数人；会先生至，欣然以告。先生字祁曰：『世培！亦曾闻曾子云「哀矜勿喜乎」』？忠敏后尝语人：『吾每虑囚，必念求如；恐仓卒喜怒过当也』。顺治十三年卒，年八十有二。
　　子虚，名孝咸，余姚人；继求如先生主姚江书院。尝曰：『空谈易、对境难；于居处恭、执事敬、与人忠三语精察而力之，其庶几乎』！家贫，日食一粥，泊如也；醇洁之士多归之。卒年七十有八；顺治十六年也。
　　管霞标者，名宗圣；亦余姚人。为人孝友忠亮，强气自克。言动必准于礼，乡人化之。孙少保矿始与霞标为文字交，既从讲圣学；喟然叹曰：『向嗜读「左」、「国」、秦、汉百家书，先生为我洗尽矣』（矿，世所称月峰先生也）。
　　自沈、史歾后、书院辍讲垂十年；而县人韩仁父继之。
　　仁父名当，求如弟子也。其学兼综诸儒，以名教经世，兢兢儒、佛之辨。居贫，未尝向人称贷。每言立身，必自「节用」始。出陆梭山「居家制用篇」授学者，曰：『能仿此，亦自足用，何更外求为』！临讲，必默对良久，始发语。闻者辄内媿汗下，退而相语曰：『比从韩先生来，不觉自失』！
　　时又有邵曾可者，字子唯。性孝友恺悌。少颇好书画；一日，读「孟子」至『伯夷，圣之清者也』，遂涣然释去。姚江书院之立也，人颇迂笑之；子唯厉色曰：『不如是，便虚度此生』！遂往学。同侪请业者多辨难，子唯独默然竟夕。初以「主敬」为学，后专提「致知」。师事子虚甚谨，晨走十余里，叩床下问疾，不食而反；月余亦病。同人推其诚笃。卒年五十有一。
　　子唯生贞显，字鹤间；鹤间生廷采，字允斯、又字念鲁，学者称念鲁先生。九岁读史，即操椠为徐达、常遇春传。有法祖自外归，偶举宋儒语语之；念鲁兴曰：『其人安往邪？愿得而事之』！祖以为有志，即为具衣冠送之姚江书院。是时求如先生年八十矣，岁必一再至书院为诸生设讲；念鲁立阶下听久之，执卷请曰：『孩提不学，不虑尧、舜不思，不勉同乎』？求如叹曰：『孺子知「良知」矣。能敬以恕，吾何加焉』！自是，从韩先生孔当受业。初读「传习录」，无所得；既读刘公念台「人谱」，曰：『善哉！吾知学王氏学者所始事矣』。年二十，为县学生，耻为应举之文。入则读古书；出则古衣冠行市中，末尝旁视。居丧，不作佛事；营窀穸，必诚必信、一恸尽哀。
　　当是时，书院诸先生相次歾，念鲁抱遗书于荒江斥海之滨，守其师说不变。然贫无以自存，走嘉兴，课童子自给。居数年，有施博者与论学于放鹤洲，念鲁曰：『天泉四言阳明本无极之说，儒也；龙溪浸淫无生之旨，释也。不得以彼病此』！博肃拜曰：『博老矣；惟吾子崇尚正学，幸自爱』！蠡吾李刚主贻书论明儒同异；念鲁答曰：『「致良知」者，主诚意。阳明而后，愿学蕺山』。其自信如此。初，宛平孙侍郎承泽、孝感熊相国赐履先后以辟王氏学为己任，朝野之士譁然从之；念鲁曰：『是不足与辨，顾在力行耳』。尝从同县黄先生宗义问「干凿度算法」、会稽董先生瑒受「阵图」、保定王先生正中学「西历」。
　　施将军琅征台湾，遇念鲁于西湖，纵谈沿海要害；施奇之，请与俱，不赴。间游镇江，与梁总兵化凤讲击刺之法；一月而尽。之淮安，从防河卒问「河淮离合状」。北访黄河故道、西走潼关，喟然曰：『土则古所耕也；而水利亡矣，奈何』！会邑人修复姚江书院，用礼币致之。先一日，戒众；厥明，诸子及地方吏毕至，释菜于先贤如礼。出即讲堂，南向坐；童子歌诗阕，为讲「易」艮卦，闻者肃然。父老皆喜，曰：『数十年，今见此也」！
　　寻游京师，商邱宋至、鄞万经欲招入一统志馆；念鲁谢曰：『老矣』！遂归。康熙五十年卒，年六十有四。先生貌丰，目有光；紵袍布履，门庭洁如。居家必正坐；酒酣谈忠孝事，人人感动。平生笃于三党，养老姑；终其身，馆陶家堰。时邻妇诎声数出于梱，闻邵先生过，辄止；一年而改。行乡里，童子遭于道，必拱手立。然俗士辄貌敬之，而迂先生，莫肯传其学。既倦游，无所遇；私念师友渊源，思及身而斩也，乃思托着述以自见。以为阳明扶世翼教，作「王子传」；蕺山功主慎，忠清坚苦，作「刘子传」；王学盛行，务使合于矩准，作「王门弟子传」；金铉、祁彪佳、黄宗义、张兆鳌等奉教守师说，作「刘门弟子传」。又作「宋明遗民所知传」、「姚江书院传」及倪文正、施忠愍诸传。门人刻其遗文，为「思复堂集」二十卷；又「姚江书院志略」凡四卷。
　　王朝式字金如，山阴人；亦求如弟子也。尝入证人社。念台先生主诚意，君守「致知」；曰：『学不从良知入，必有诚非所诚之蔽』。念台称其『志愿大而骨力坚，所成就未可量』。
　　祟祯末，浙中大饥，金如倡赈粟，全活甚众。时天下大乱，将走四方求奇杰士谋治安战守策；不果行。顺治初卒，年三十有八。
　　——见原书卷二十八（名儒）页二上。
　　刁包（附子再濂、王余佑、张溍）
　　先生讳包，字蒙吉，晚号用六居士；直隶祁州人。父克俊，乐善好施与；学者称贞惠先生。
　　先生生而颖异，敦尚质行。年二十有五，举明天启丁卯乡试；以古文鸣于京辅。既再上春官不第，遂弃举子业，力以斯文为己任；于城隅辟地为斋曰「潜室」、亭曰「肥
　　遯」。日闭户读书其中，无间寒暑，学者宗焉；执经之履满户外。
　　甲申国变，设庄烈愍皇帝主于所居之顺积楼；服斩衰，朝夕哭临如礼。伪命敦趣，先生以死拒，几及于难；会贼败，得解。入国朝，遂不仕；日取「四子」、「五经」及宋、元以来诸儒书反覆寻究，积二十年不勌。其学以谨言行为要，以程、朱为宗旨。尝谓『君子守身之道三：曰言语不苟、曰取与不苟、曰出处不苟』。尤笃好梁溪高忠宪之书；曰：『不读此，几虚过一生』！遂置主奉之，如事贞惠礼。偶有过举，必展谒悔谢曰：『某不肖，甚愧吾父师；不可为子、不可为人』！其勇于自克如此。先是，贞惠卒，三日勺水不入口；母哭慰之，始勉进一溢米，须发尽白。杖而后起，丧祭一准「礼经」。既葬，庐于中庭檐下，三年不饮酒、食肉，不入内室。每朔望、忌辰，悲号感行路。年六十有七，以居母忧毁悴，致不起；将卒时，肃衣冠起坐，命告辞贞惠及忠宪主。问家事，不答；徐曰：『吾胸中无一事，行矣』！遂瞑。学者私谥文孝先生。
　　生平木讷，似不能言；及大义所在，则正色而谈，上下皆倾听。州有大事不能决者，必待先生一言为断。明季流贼犯州城，先生毁家倡众，誓固守；城得不破。时有二璫主兵事，探卒报贼势张甚；二璫怒其惑众，将斩之。先生厉声曰：『必杀彼，请先杀包』！乃止。二璫相谓曰：『使若居官者，其不为杨、左乎』！贼既去，流民载道，设屋聚养之；病者给医药，全活尤多。有山左难妇七十余人，择老成家人护以归。临行，八拜以重托，家人皆感泣，竭力卫送；历六府，尽归其家。尤笃于故旧，然诺不苟。与东林诸君子及魏尚书环极为神交，各以所得相质证。孙夏峰征君迁苏门，道出祁州，先生留讲学于家者三月。每晨，起诵「易」一周，辄重帘静坐；以为常。所着「易酌」十二卷、「四书翼注」十六卷、「斯文正统」十二卷、「辨道录」八卷、「潜室劄记」二卷、「用六集」十二卷。先生卒后，无锡学者祀诸道南祠。
　　子再濂，字静之。自为诸生，即弛置科举业，从父友五公山人王余佑及颜习斋（元）游。手录父遗书，又贰之以质四方之学者。平湖陆清献公尝与静之书，乞借抄「用六集」、「斯文正统」、「辨道录」诸书。静之年逾六十，复手录付诸子；且诫之曰：『昔蔚州魏公持节巡京畿，余以故人子独被渥洽；邻邑人遂籯金而请事，余掩耳走，菑然若秽污之及吾体也。汝曹他日登仕籍，若以官富家，吾生不受其养、死不享其祭。惟先人遗书未刻者尚百余万言，必约身而次第布之』。其后，仲子承祖登康熙乙未进士，累官至江西布政使；果尽刻诸遗书行世。
　　五公山人者，字介祺；保定新城人也。父延善，邑诸生。尚气谊；当明末，散万金产结客。有子三：长余恪、季余严；山人其仲也，出嗣世父建善。令鲁山，会闯贼陷京师，山人自鲁山归，父率三子与雄县马鲁建义旗，传檄讨贼。时容城孙征君奇逢亦起兵，共恢复雄、新、容三县，斩其伪官。未几，贼败，大清师入；山人父为仇家所陷，执赴京。三子将从，余恪以山人后世父不可死，挥余严为复仇计，遂独身赴难；父子死燕市。余严归，率壮士入仇家，歼其老稚三十口无孑遗。名捕甚急，会上官有知其枉者，力为解；乃免。于是山人奉鲁山公隐易州之五公山。
　　少励志行，尝受业于孙征君，学兵法。国变后，更从征君讲性命之学；隐居教授，不求闻达。荐绅先生往往构讲堂、具安车币迎，受业从游至数百人。山人负文武才，教人以忠孝，务实学。尝汇古人经世事为「居诸编」十卷、「八阵图」一卷、「万胜车图说」一卷、「兵民经略图」一卷；又「涌幢草」三十卷、「文集」三十二卷。王崑绳、李刚主读其遗书，至抚卷太息曰：『此诸葛武乡之流也』！卒年七十，学者私谥文节先生。山人与刁蒙吉先生为石交；静之游其门最久（语详尹少宰「北学编」）。
　　同时有磁州张先生者，名溍，字尚若。年十二，为诸生。顺治己丑进士，壬辰选庶吉士；与汤文正公共砥砺为圣贤之学。性至孝；闻母病，即乞养归，躬侍汤药，母病遂瘥。后连丁内、外艰，哀毁骨立，丧葬皆如礼。服阕赴补，适有词林外转之命，同人错愕。君怡然归，键户读书，穷究身心、性命之理；萃古人格言懿行，以勉子弟。家居二十年，不妄交游；惟与孙征君往复论辨无虚日。尝曰：『真学问在行谊；若知而不行，犹弗知也』。又曰：『除忠孝伦常外，别无道学』。其所得可知矣。年五十有八，卒。着有「澹宁集」十卷。
　　——见原书卷二十八（名儒）页三上。
　　谢文洊（附宋之盛、甘京、章慥、黄采、黄熙）
　　谢先生文洊，字秋水，号约斋；江西南丰人。生当明季，见天下方乱，慨然有出世志。遂弃诸生，入广昌之香山，阅佛书。一日午坐，忽如鸟飞出笼，游太虚中；自此神气洒然，异常时。既读龙溪王氏书，服之；复读王阳明书，自信益笃。遂与同邑李萼林、邵睿明讲阳明之学，会于新城之神童峰。有王圣瑞者，力攻阳明先生；与争辩累日，为所动。取罗整庵「困知记」读之，始一意程、朱。辟程山学舍于城西，名其堂曰「尊洛」。着「大学中庸切己录」及「讲议」数十篇，发明张子「主敬」之旨；以为「为学之要，「畏天命一一言尽之矣。圣人一生战兢惕厉，曰「顾諟天之明命」，曰「上帝临汝，无贰尔心」，曰「昊天旦明，出王游衍」：无非畏天命之心法也。学者当常提此言，注目而视惟此、倾耳而听惟此，稍有一念之私，急当痛悔，速自洗涤，以无犯帝天之怒；久之，人欲净尽，上下同流，乐天境地可得而臻也』。时宁都易堂九子、星子髻山七子俱以文章节概名天下，而先生独反己闇修，务求自得。其「程山十则」，亦以躬行实践为主。髻山宋之盛过访，程山遂约易堂魏禧、彭任会讲旬余；于是诸子皆推让程山，谓其笃躬行、识道本。同县甘京字健斋，与先生为友；已而服之诚也，遂师之。
　　康熙二十年，先生病，自为墓志；卒，年六十有七。所着又有「初学先言」、「大臣法则」、「左传济变录」、「诗文集」诸书。
　　宋之盛，字未有；星子人。少孤，事两兄如父。崇祯己卯，举于乡；应礼部试，不第。归，结庐髻山，足不入城市，以讲学为己任。其学以「明道」为宗、「识仁」为要；于二氏微言奥旨，皆能抉摘异同，非若世之辟异论者舍精而攻其觕也。与约斋交最笃。晚读胡敬斋「居业录」持敬之功益密。戊申五月，卒。
　　同邑有查小苏者，亦弃诸生，山居不出；年九十而终。
　　甘京字健斋，南丰人。初为诸生，后弃举子业；与同邑封浚、曾曰都师事谢约斋。值邑荒乱，特请免荒税、蠲赋税、赈饥、平寇，乡人赖之。浚、曰都均以学行为乡里所矜式。
　　章慥字仲实，南城人。明诸生；隐居华子冈，灌园养母。与程山论学，有针芥之投；程山每心折焉。好读史，衡论精审，发前人所未发。着「二十一史童观集」、「阅史偶谈」若干卷；魏叔子称其发微阐幽，大有功于后学。
　　黄采字亮工，南城人。孩提时，大父训以「小学近思录」及圣贤事蹟，辄忻然听受。稍长，言动不苟；师事程山，笃志力学。事父母纯孝。继母周得狂易疾，扶持三十余年如一日；及卒，亮工年迈矣，仍哀恸尽礼。居家，以「小学家礼」倡引后进，风俗为一变。与弟暾以学道相劝勉。着有「圣图愿学录」、「圣学汇编」。卒年八十有四。子湘，丙午举人；官信丰教谕。既歾，丰人祠祀之。
　　黄熙字维缉，约斋同县人。顺治中进士，官临川教谕；乞养归。居父忧，哀感行路，蔬食三年。母丧未葬，邻不戒于火，延燎将及；维缉抚棺大恸，愿身同烬，俄风返火息。约斋于并世人少许可，独引君为入室弟子云。
　　－－见原书卷二十八（名儒）页三下。
　　沈昀（附姚宏任）
　　沈先生字甸华，其后改名昀，字朗思；浙江仁和人。年十六，受知黎学使元宽。时山阴刘忠正公讲学蕺山，先生渡江往听讲，而应先生潜斋和之。
　　甲申之变，弃诸生，刻苦自厉。其学以「诚敬」为宗、以「适于用」为主；而力排二氏曰：『其精者傍吾儒，其异者不可一日容也』。闻四方士有贤者，辄书其姓氏，冀得一见之；然不肯妄交。于取与尤介；授徒自给，三旬九食以为常。尝绝粒数日，取阶前马兰草食之。有闻之者馈米数斗，不受；固请则固辞。时先生饿甚，宛转辞谢益困，遂仆于地；其人皇駴去。良久始苏，笑曰：「其意良可感，然适以困老夫耳』。尝展蕺山墓，徒步往来西陵。里中子弟习知先生清节，亦有好事者谋继粟、肉，卒不敢前；以先生必不受也。潜斋叹曰：『生平于辞受一节，自谓不苟；然视沈先生，犹媿之』！以末世丧礼不讲，辑「士丧礼说」；荟萃先儒之论，定其可行者以授弟子陆寅。又辑「四子略」、「五子要言」、「家法论」、「升降编」、「言行录」、「居求编」，皆粹然儒者之言。蕺山身后，弟子争其宗旨，各有烦言；先生曰：『道在躬行；但腾口说，非先师所望于吾曹也」。疾革，门人问曰：『夫子今日何如』？先生曰：『心中无一物，惟知「诚敬」而已』。卒，年六十有三；无以为殓。潜斋经纪其丧，不知所为，涕泣不食；或问之，则曰：『吾不敢轻受赙襚以玷先生也』！潜斋弟子姚敬恒趋问曰：『如某，可以殓先生乎』？潜斋曰：「子笃行，沈先生夙所许；殆可也』。于是姚生遂殓先生，葬之湖上。子二：毅中、纯中，皆承家学。
　　敬恒名宏任，钱塘人。少孤；母，贤妇也。敬恒不应科举，隐市廛。其母偶见敬恒贸丝，银色下劣；愠甚，曰：『汝亦为此恶行乎』？敬恒长跪谢，愿得改行。乃受学应先生，日诵「大学」一过，一言一行服膺师说。过事，必归于忠厚。潜斋不轻受人物，惟敬恒之馈不辞；曰：『吾知其非不义中来也』。然敬恒不敢多有所将，每时其乏而致之；终其身不倦。潜斋歾，敬恒执丧如古师弟子之礼。姚江黄先生晦木，于人鲜可意者；独许敬恒曰：『是独行传中人也』！
　　晚年，以非罪陷缧绁。宪使虑囚入狱，敬恒方朗诵「大学」；宪使异之，入其室，案上皆程、朱书也。与之坐语，大惊；即日释之。然敬恒卒以贫死。平生但事躬行，不著书；故鲜知者。
　　——见原书卷二十八（名儒）页四上。
　　应撝谦（附凌嘉印、沈士则、秦云爽）
　　潜斋先生姓应氏，讳撝谦，字嗣寅；仁和人也。父尚伦，故孝子。
　　先生生而有文在手为八卦，左耳重轮、右目重瞳。少即以斯道为己任，偕同志虞畯民、张伏生、蒋与恒为狷社，取有所不为也。最后交沈朗思，尤称莫逆。母病，服勤数年；母怜之曰：『吾为若娶妇以助若』！先生终不肯入私室。母卒除丧，始成礼。于遗经皆实践而力行之，终身无疾言遽色。每倦而休，则端坐瞑目、寤则游息徐行。所居仅足蔽风雨，箪瓢屡空，恬如也。一日，见梁上白蛇堕地；曰：『此兵象也』。奉亲逃之山中。既遭丧乱，自以故国诸生，绝志进取；益尽力著书。
　　康熙戊午，阁学李公天馥、项公景襄以博学鸿儒荐；先生轝床以告有司曰：『某非敢却聘，实病不能行耳』。或举泰山孙明复尝从石介请以成丞相之贤，谓『不必果于却荐』；先生曰：『我不能以我之不可学明复之可』。乃免征。范忠贞公承谟继抚浙，又欲荐之；先生遂称废疾。海宁令许酉山请主讲席，造庐者再；不见。既而曰：『是非君子中庸之道也』；扁舟报谒。许大喜曰：『应先生其许我乎』？先生逡巡对曰：『使君学道，但从事于爱人足矣。彼口说者，适足以长客气也』。许嘿然不怡。既出，先生解维疾行；曰：『使君好事，必有束帛之将；拒之且益其愠，受之则非心所安也』。杭州守嵇君宗孟数式庐，欲有所赠，嗫嚅未果；及见所作「旡閟先生传」，乃不敢言。后以志局请，先生辞之；则请下榻郡斋数日以请益，先生但一报谒而已。同里姜御史图南视鹾归，于故旧皆有馈；尝再致先生，不受。偶遇诸涂，方盛暑，先生衣木棉衣，蕉萃踯躅；御史归，投以越葛二端曰：『雅知先生不受人丝粟；然是戋戋者，非自盗泉来也』。先生谢曰：『笥尚有絺綌；昨偶感寒，欲其汗耳』。竟还之。
　　先生坐卧小楼中，一几一榻；书册外，无长物。弟子甚多，因以楼上、楼下为差如马融例。里中一少年使酒，忽扣门求听讲；先生许之。居三日，不胜拘苦去，使酒如故。偶醉，持刀欲击人，汹汹莫能阻；忽有人曰：『应先生来』！其人颇失魄，投刀垂手，汗浃背。先生抚之曰：『一朝之忿，何至此！盍归乎』！其人俯首谢过去。
　　先生卒于康熙二十六年，春秋六十有九。病革，尚手辑「周忠毅公传」，未竟而卒。平生不喜陆、王之学；其论性、论太极，于程、朱亦不尽同。如论「易」，谓『孔子得「易」之干、老子得「易」之坤』。又谓『伏羲之「易」干在上，以天为主；得之不得有命，非人之所能也：先天之事也。后天之「易」作于文王，离在上，以心为主；殀寿不贰，修身以俟之易凶为吉，所以立命也』。故所着「周易集解」，皆独具心得之言。他若「诗传翼」、「书传拾遗」、「春秋传考」、「礼乐汇编」、「古乐书」、「论孟拾遗」、「学庸本义」、「孝经辨定」、「幼学蒙养编」、「朱子集要」、「潜斋集」凡十余种，各有精义。又撰「教养全书」四十一卷，分选举、学校、职官、田赋、水利、国计、漕运、治河、师役、盐法十「考略」，仿「文献通考」例；而明代事实尤详。又有「性理大中」二十八卷，其「论次阳明言行」一卷附焉；平湖陆清献公为之序，谓『当自为一书，不当附「性理」后；因表而出之，曰「王学考」』。清献尝两会先生于武林，与论学术源流甚契；先生亦命二子访清献于西湖寓次。其卒也，清献祭以文；略言『先生高风峻节，可比许由、陶潜。然许虽高洁，文采无闻；陶之文采表着矣，而耽于麴蘖，不可以为训。惟先生闳览博物、淡泊宁静，许之所无，先生有之；陶之所有，先生无之：为足高视古今云』。先生歾后，河阳赵公士麟、仪封张公伯行刻其遗集行世。门人凌嘉印字文衡、沈士则字志可、姚宏任字敬恒，能傅其学。
　　□□□有秦定叟先生者，讳云爽，字开地；着「紫阳大旨」八卷，专为纠阳明□□晚年定论而作也。书分八门：曰「朱子初学」、曰「论已发未发」、曰「论涵养本源」、曰「论居敬穷理」、曰「论致知格物」、曰「论性」、曰「论心」、曰「论太极」；而阳明之论亦间载以资互证焉。
　　——见原书卷二十八（名儒）页四下。
　　胡承诺（附陈大章、刘梦鹏）
　　胡先生承诺，字君信，号石庄；湖北天门人。明崇祯末，举于乡。入国朝，隐居不仕。卧天门、巾柘间，穷年诵读，书无所不窥；而深自韬晦，足不出门户。生平无讲学名，而析理至精，论事尤极平实。着「译志」六十一篇。绎志者，绎己所志也。凡圣贤、帝王、名臣、贤士与凡民之志业，莫不兼综条贯；原本道德、切近人情，酌古而宜今，为有体、有用之学。其目曰志学、曰明道、曰立德、曰养心、曰修身、曰言行、曰成务、曰辨惑、曰圣王、曰睿学、曰至治、曰治本、曰任贤、曰去邪、曰大臣、曰名臣、曰谏诤、日功蹟、曰使治、曰选举、曰朋党、曰辨奸、曰教化、曰爱养、曰租税、曰杂赋、曰导河、曰敕法、曰治盗、曰三礼、曰古制、曰建置、曰祲祥、曰兵略、曰军政、曰武备、曰名将、曰兴亡、曰凡事、曰立教、曰论交、曰人道、曰出处、曰取与、曰慎动、曰庸行、曰父兄、曰宗族、曰夫妇、曰祀先、曰奉身、曰养生、曰经学、曰史学、曰着述、曰文章、曰杂说、曰兼采、曰尚论、曰广微、曰自叙，凡二十余万言。先生自拟其书于徐干「中论」、颜之推「家训」；然其精粹奥衍，非二书所及也。李君念慈序，称先生『尚有「续书说一若干卷，与是书相表里』；又称『有「菊佳轩诗」宏深博奥，不屑为新颖秀发以趋时尚』。今皆不传。
　　楚北学者，后有陈大章、刘梦鹏。大章字仲夔，黄冈人。康熙二十七年进士，选庶吉土。深于「毛诗」，着「诗传名物集览」十二卷；征引既众，可资博览。梦鹏字云翼，蕲水人。乾隆十六年进士，官饶阳知县。着「春秋义解」十二卷，大旨探本公、榖；谓『公、榖属辞比事，义不诡于儒者』。其斥左氏也，持论甚辨。
　　——见原书卷二十八（名儒）页五上。
　　李生光（附党成、陶世征）
　　李先生讳生光，字闇章；山西绦州人。未冠，为诸生。闻辛聘君（复元）倡学河汾，遂往受业；质疑问难无虚日。生平笃于躬行，事亲至孝；聘君深重之。甲申之变，先生北向痛哭，楚其青衿，自号「汾曲逸民」。构草堂，日夕燕处其中，读书自得。诸弟子罗列其下，谈经课艺外，训以二南大义、程朱微言，所成就者众。着有「儒教辨正」、「崇正黜邪编」，凡万余言；卫道之力甚勇。又着「正气犹存」、「西山阁笔」、「友于集」诸书，皆直写胸肊，以浅近语寓觉世牖民之意。其处子吟曰：『东邻有处子，夙明列女篇；字人尚未嫁，而乃失所天。痛兹生命薄，守贞期自全；毁容绝膏沐，矢志穷益坚。爱人贵以德，姑姊莫相怜；侃辞谢媒妁，何用日諓諓』！是可以见先生之志矣。
　　同州党先生成，字宪公，号冰壑。其学以朱子为宗，以明理去私为本。生平不求人知，人即知而乐道之，终非其志也。州守前后表宅里，士大夫公举纯孝、举实学，州守贳其租庸；先生皆若罔闻知。魏敏果公屡遗书商学业、说士品，太守袁公礼币式闾敦请开讲，范彪西先生曾扬之于观察张公、郡守梁公；先生闻之，皆逊谢，意甚不怿。时以古狷者推之。其辨朱、陆异同，谓『论者多以陆为「尊德性」、朱为「道问学」，此言殊未然。盖朱子之「道问学」，实以「尊德性」也。陆氏则自锢其德性矣，何尊之可云！陆子尝曰：「不求本根，驰心外物」；理岂在于外乎？此告子义之学也。朱子曰：「本心物理，原无内外」；以外物为外者，是告子义外之学也。即此数语，可以见二家之异同矣。若粗论其同，二家皆欲扶世教，皆欲崇天理、去私欲；其秉心似无大异者。而实究其学宗，则博文约礼者，孔、颜之家法，屡见于「论语」；朱子得其正矣。陆氏乃言「「六经」皆我注脚」，又言「不识一字，管取堂堂作大丈夫」；岂不偏哉』！先生之语气和平而辩论精当，类如此。
　　又陶先生世征字视庵，亦绦州人；与李闇章、党冰壑两先生同学。平生愿学孔子；尝言一部「论语」皆神命脉之所存。久之，觉夫子之真面目跃然欲出，恍若亲承提命者然；可谓极羹墙之慕矣。
　　－－见原书卷二十九（名儒）页一上。
　　朱用纯（附顾培、潘天成、汤之錡、金敞、王哲生）
　　朱先生用纯，字致一；江苏崑山人。父集璜，明季诸生，贡太学。大兵下江东，城陷，不屈死。
　　先生慕王裒攀柏之义，自号曰柏庐。隐居味道，以诸生老其学；确守程、朱「知行」并进，而一以「主敬」为程。长洲徐昭法与先生友，屡以书问学，辨析甚至。居平精神纯谧，动止有常。晨起谒家庙，退即庄诵「孝经」；数手书其文教学者。置义田，修墓祭。友爱诸弟，白首无间。遇事变，崭然不挠；自言看得天理熟，当机立应，如离弦之矢；更不疑义、更不矜张，行所无事。
　　康熙十七年，或欲以鸿博荐，固辞乃免。其后有司欲举为乡饮宾，亦弗应。有来学者，必先授以「小学近思录」，继进之以「四子书」。每岁孟春，率诸弟子行释奠先师礼；礼毕，讲「四子书」。进止肃恭，诚意激发，兴起者甚众。已又患学者空言无实得，复作「辍讲语」，反躬自责，言尤痛切。其论学，未尝争持异同；曰：『知所当知、行所当行可矣，他非所暇也』。
　　二十年，卒；七十有二。前歾之三日，设先人位，强起拜于堂；曰：『吾可告无罪于先人矣』！顾弟子曰：『学问在性命、事业在忠孝，勉之哉』！有「愧讷集」及「大学中庸讲义」行于世。所着「治家格言」，尤脍炙人口云。
　　同时有顾滋畇者，名培；无锡人也。少善病，母忧其不寿，命习长生家言；颇得导引术。
　　年二十五，从宜兴汤先生之錡问业，始幡然有志于学。汤先生歾，有弟子曰金敞，先生筑其学山居以延敞，昕夕讲习；遵高子静坐法，以整齐严肃为入德之方，默识未发之中。久之，遂笃信「性善」之旨；动静语默，无非学矣。晚岁，四方来学者益众。春秋大会山居，行复七旧规；有请益者，教以默识未大原实体诸伦物。七日期毕，释奠于先师，习礼歌诗；岁以为常。张清恪抚吴时，诣东林讲学，颇疑静坐之说；先生往复千言，畅高子之旨。其言甚辨，清恪不能难也。
</div>
    <div class="pagination">
<a href="清先正事略选.html">上一页</a><a href="清先正事略选.html">1</a><span class="current-page">2</span><a href="清先正事略选_page3.html">3</a><a href="清先正事略选_page4.html">4</a><a href="清先正事略选_page5.html">5</a><a href="清先正事略选_page6.html">6</a><a href="清先正事略选_page7.html">7</a><a href="清先正事略选_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
