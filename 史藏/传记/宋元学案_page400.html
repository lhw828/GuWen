<!DOCTYPE html>
<html>
<head>
    <meta charset="UTF-8">
    <title>宋元学案 - 第 400 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 400 页/共 437 页</h1>
    <div class="content">　　翁旭。

　　洪先生璋

　　洪璋。

　　徐先生君道

　　徐君道。

　　方先生观

　　方观。

　　裘先生善缉

　　裘善缉。

　　翁先生昉

　　翁昉。

　　岑先生仁

　　岑仁。

　　王先生慎

　　王慎。

　　童先生惠

　　童惠。

　　王先生权

　　王权。

　　高先生克柔

　　高克柔。

　　顾先生勋

　　顾勋。

　　（云濠谨案：《宝云堂集》有宝峰题顾宏可《梅花诗》，疑是先生。）

　　王先生直

　　王直。

　　裘先生重

　　裘重。

　　周先生士枢

　　周士枢。

　　郑先生慎

　　郑慎。

　　茅先生甫生

　　茅甫生。

　　（梓材谨案：《宝云堂集》附载门人祭宝峰先生文，自乌春风本良以至先生共三十一人。谢山《学案》标目并列之，大约慈产居多。）

　　◆桂乌讲友

　　县令胡仲子先生舜咨

　　胡舜咨，字仲子，会稽人。尝随父宦游于慈，以邑名三孝乡，又有倡道者杨文元公，遂定居灵山之曲水。先生学博才赡，工于诗。所与游者，金华戴良、蛟川丁鹤年、邑人乌斯道、桂彦良，率皆诸名士。洪武初，与彦良并以贤良文学征。拜燕王傅，寻除仪真令。归而教授子弟，与宾客酌酒赋诗，闲挟二三子憩山石间。（参《宁波府志》。）

　　◆蕃远门人（象山六传。）

　　承旨危云林先生素

　　危素，字太朴，一字云林，金溪人也。学于祝蕃远之门，称高座。其请业而退也，蕃远必目送之，谓侍者曰：「他日能传吾道而行之者，其斯人也夫！」亦学于李仲公，所以待之者如蕃远。先生在元，累官承旨。国亡，将殉难，不果。入仕于明，亦官学士，谪居和阳以卒，君子惜之。（补。）

　　谢山跋危学士《云林集》曰：「竹垞据《贝清江集》，颇疑学士晚年未尝衔命守祠，特以其子于幰教授安庆，好事者遂附会之。案，潜溪铭学士墓，称洪武三年冬，监察御史王着等，劾公亡国之臣不宜用，公坐免。诏出居和州，阅再岁卒。当时北平故官，岂止学士一人，在朝台臣，何以独见掊击﹖其为仰体当宁之旨明矣。学士以国史不死，固昧于轻重之义，然其出累朝实录于刀剑仓皇之下，功亦不小。乃史局既开，并未闻有一人过而问者，可以想见是时当宁眷睐之衰，黯然无色，所以潜溪又有『春秋既高，雅志不仕』之语。教授名，亦见潜溪铭中。《清江集》作于幰，或是其子。」再跋曰：「学士曾受业于草庐。及予读《胡仲子集》，乃知其又为祝先生蕃远高弟，则学士之于槐堂，其统绪固不自一家也。仲子称蕃远遇事不顾利害，与人开心见诚，所至以讲学为己任，指授有师法，尤属意学士，与之语，或终夕不寐，去辄目送之，以为『兴吾教者，必若人也』，盖学士为其师友所期如此。予又见学士撰《李先生仲公集序》亦称学生。呜呼！学士请业于其乡之硕儒，而大节卒不克自持，得无言有余而行不足乎﹖蕃远之所期于学士者虚矣！」

　　◆俟庵门人

　　承旨张蜕庵先生翥

　　张翥，字仲举，晋宁人也。少时，负其才隽，豪放不羁，好蹴踘，喜音乐，不以家业屑意，其父以为忧。先生一旦翻然曰：「大人勿忧，儿易业矣。」因谢客，闭门读书，昼夜不倦。受业于江东大儒李存先生，得其道德性命之说。薄游扬州，学者及门甚众。至元末，以隐逸荐。至正初，召为国子助教，分教上都。寻退居淮东，起为翰林编修，与于宋、辽、金三史。累迁至侍讲学士，以侍讲兼祭酒。勤于诱掖后进，绝去崖岸，不徒以师道自尊，学者乐从之。有以经义请问者，必历举众说，为之折衷，厌其所得而后已。俄以翰林学士承旨致仕。孛罗帖木儿之入京也，以先生草诏，削夺扩廓帖木儿官爵，且讨之，先生不从。左右或以为惧，答曰：「吾臂可断，笔不可操也。」乃命他学士为之。孛罗既诛，诏以先生为河南平章，仍以承旨致仕，俸终身。先生尝学诗于仇远，其近体、长短句尤工。及卒，国亦遽亡，无子，其集不传，但存诗三卷。尝集兵兴以来殉节死事之人为书，曰《忠义录》。（补。）

　　（云濠谨案：先生着有《蜕庵集》四卷，收入《四库集部》。又案：金明昌、承安间亦有张翥，字仲扬。刘祁《归潜志》称其诗多浮艳。诸书援引为一人，非也。）

　　涂先生几（附邹矩。）

　　涂几，字守约，宜黄人也。工于词赋，得骚些之遗音。学于李仲公之门，为言《干》、《坤》易简之旨，有省，叹曰：「先生之道，吾不得而知也。浑浑乎千古之在吾前也，浩浩乎万古之存吾后也，而先生以一心贯之。吴文正公所谓：『陆子之学，如青天白日，皦然不可昧』者，至先生而益光乎﹖」洪武初，尝拟进时事策十九篇，以疾不果。所著有《东游集》、《涂子类■》。其里人曰邹矩，字符方，与先生齐名，亦由先生以传李氏之学。明初，官南城训导，有集。

　　张先生率

　　张率，字孟循，安仁人也。师事李仲公，尝语之曰：「朋友讲习，且宜痛改旧习为第一义，求欲速成，非善学者也。胸襟苟未正当，而遽有见解，真所谓假寇兵而赍盗粮者也。」

</div>
    <div class="pagination">
<a href="宋元学案_page399.html">上一页</a><span>...</span><a href="宋元学案_page395.html">395</a><a href="宋元学案_page396.html">396</a><a href="宋元学案_page397.html">397</a><a href="宋元学案_page398.html">398</a><a href="宋元学案_page399.html">399</a><span class="current-page">400</span><a href="宋元学案_page401.html">401</a><a href="宋元学案_page402.html">402</a><a href="宋元学案_page403.html">403</a><a href="宋元学案_page404.html">404</a><a href="宋元学案_page405.html">405</a><span>...</span><a href="宋元学案_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
