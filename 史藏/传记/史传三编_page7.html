<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 7 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 7 页/共 21 页
  </h1>
  <div class="content">
   杨震字伯起农华隂人安平侯丞相敞之后父寳习欧阳尚书隐居教授王莽居摄与两龚蒋诩俱徴遂遁逃不知所处震少好学受欧阳尚书于太常桓郁明经博览无不穷究诸儒语曰闗西孔子杨伯起常客居于湖不答州郡礼命数十年众人谓之晚暮而震志愈笃后有冠雀衔三鳣鱼飞集讲堂前都讲取鱼进曰蛇鳣者卿大夫服之象也数三者法三台也先生自此升矣年五十始仕州郡大将军邓隲贤而辟之举茂才四迁荆州刺史东莱太守当之郡道经昌邑故所举荆州茂才王密为昌邑令谒见至夜懐金十觔以遗震震曰故人知君君不知故人何也密曰暮夜无知者震曰天知神知我知子知何谓无知密愧而出后转涿州太守性公亷不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎元初四年徴入为太仆迁太常先是博士选举多不以实震举荐明经名士陈留杨伦等显传学业诸儒称之永宁元年拜司徒明年邓太后崩内宠始横安帝乳母王圣縁恩放恣圣子女伯荣出入宫掖传通奸赂震疏曰臣闻政以得贤为本治以去秽为务方今九徳未事嬖幸充庭王圣出自贱防得奉圣躬虽有推燥居湿之勤前后赏赐过报劳苦而无厌之心不知纪极外交属托扰乱天下宜敇圣居外断絶伯荣往来令恩徳两隆上下俱美帝以章示阿母等内幸皆懐忿恚而伯荣骄淫尤甚与故朝阳侯刘防从兄瓌交通瓌遂以为妻得袭防爵位至侍中震复疏言瓌无他功行但以配阿母女滥受封爵不依祖制不合经义书奏不省延光二年进太尉帝舅大鸿胪耿寳荐中常侍李闰兄于震震不从寳乃自往候震且矫称上意震曰如朝廷欲令三府辟召故宜有尚书勅遂拒不许寳大恨而去皇后兄执金吾阎显亦荐所亲厚于震震又不从司空刘授闻之即辟此二人旬日中皆见防擢由是震益见怨时诏遣使者大为阿母修第中常侍樊丰及侍中周广谢恽等更相扇动倾摇朝廷震复上书曰方令灾害滋甚百姓空虚三边震扰帑藏匮乏而为阿母起第为费巨亿广恽兄弟依倚近幸与之分威属托州郡倾动大臣招徕海内贪污之人受其货赂复得显用白黑溷淆天下讙哗臣闻师言上之所取财尽则怨力尽则叛怨叛之人不可复使惟陛下度之上不省丰恽等自是益无顾忌遂诈作诏书调发司农钱谷大匠见徒材木各起家舍园池庐观役费无数震因地震复上疏曰臣蒙恩备台辅不能奉宣政化调和隂阳伏见去年十一月四日京师地动臣闻师言地者隂精当安静承阳而今动摇者隂道盛也其日戊辰三者皆土位在中宫此中臣近官持权用事之象陛下以边境未宁宫殿垣屋无所兴造而近幸骄溢逾法多请徒士盛修第舍卖弄威福道路讙哗众所闻见地动之变近在城郭殆为此发又冬无雪春节未雨百僚焦心而缮修不止诚致旱之徴也惟陛下奋干刚之徳弃骄奢之臣以掩訞言之口无令威福乆移于下震前后所上转有切至帝既不平之而樊丰等皆侧目愤怨但以其名儒未敢加害寻有河间男子赵腾诣阙上书指陈得失帝怒收考诏狱震上疏救之曰臣闻尧舜之世谏皷谤木立之于朝殷周哲王小人怨詈则还自敬徳乞为亏除全腾之命以诱刍荛舆人之言帝不省竟杀腾会三年春东廵岱宗樊丰等因乘舆在外竞修第宅震部掾髙舒召大匠令吏考校之得丰等所诈下诏书具奏须行还上之丰等闻惶怖遂因星变共谮震以赵腾死后深用怨怼且邓氏故吏有恚恨心及车驾行还夜遣使收震太尉印绶于是柴门絶賔客丰等复恶之乃请大将军耿寳奏震大臣不服罪懐恚望有诏遣归本郡震行至城西夕阳亭乃慷慨谓其诸子门人曰死者士之常分吾蒙恩居上司疾奸臣狡而不能诛恶嬖女倾乱而不能禁何面目复见日月身死之日以杂木为棺布单被裁足葢形勿归冡次勿设祭祠因饮酖而卒时年七十余农太守移良承樊丰等防遣吏于陜县留停震丧露棺道侧道路皆为陨涕顺帝即位丰等诛死震门生虞放陈翼诣阙追讼震事乃下诏除二子为郎赠钱百万以礼改葬于华隂潼亭逺近毕至先葬十余日有大鸟集震丧前悲鸣泪下葬毕乃去郡以状上复诏太守丞具中牢祠之时人为立石鸟象于其墓所震五子中子秉尤知名
　　秉字叔节少传父业兼明京氏易博通书传尝隐居教授年四十余乃应司空辟拜侍御史频出为豫荆徐兖四州刺史迁任城相自为刺史二千石计日受俸余禄不入私门故吏赍钱百万遗之闭门不受以亷洁称桓帝即位以明尚书徴入劝讲累迁侍中尚书帝时防行私过幸河南尹梁孕府舍是日大风拔树昼昏秉因上疏谏言天不言语以灾异谴告王者至尊出入有常警跸而行静室而止自非郊庙之事则鸾旗不驾诸侯如臣之家春秋尚列其诫况以先王法服而私出槃游降乱尊卑等威无序侍卫守空宫玺委女妾设有非常之变任章之谋上负先帝下悔靡及帝不纳秉以病乞退出为右扶风黄琼惜其去朝廷请留拜光禄大夫梁冀用权秉称病六年冀诛乃拜太仆迁太常延熹三年白马令李云以谏受罪秉争之不能得坐免官归其年冬复徴拜河南尹先是中常侍单超弟匡为济隂太守以赃罪为刺史第五种所劾匡窘赂客任方刺兖州从事衞羽及捕得方囚系洛阳匡虑秉当穷竟其事密令方越狱亡走秉乞槛车徴匡考覈其事竟坐秉输作左校以乆旱赦出会日食泰山太守皇甫规讼秉忠直不宜乆抑不用诏徴秉及处士韦着二人各称疾不至有司劾秉着大不敬将加罪尚书令周璟等议奏秉儒学侍讲常在谦虚着隐居行义以退让为节俱徴不至诚违侧席之望然逶迤退食足抑茍进之风夫明王之世必有不召之臣圣朝养宜用优游之礼可告所属喻以朝廷恩意如遂不至详议其罚于是重徴乃至拜太常五年冬代刘矩为太尉是时宦官方炽任人及子弟为官布满天下秉与司空周璟上言内外吏职多非其人旧典中臣子弟不得居位秉势而今枝叶賔客布列职署或年少庸人典据守宰上下忿患四方愁毒可遵用旧章退贪残塞灾谤请下司校尉中二千石城门五营校尉北军中候各实覈所部应当斥罢自以状言三府廉察有遗漏续上帝从之于是秉条奏牧守以下五十余人或死或免天下莫不肃然时郡国计吏多留拜为郎秉上言三署见郎七百余人帑藏空虚宜絶横拜以塞觊觎自此桓帝世计吏无复留拜者七年南廵园陵特诏秉从至南阳左右并通奸利诏书多所除拜秉上书谓宜割不忍之恩以断求欲之路于是诏除乃止时中常侍侯览弟参为益州刺史贪赃暴虐秉劾奏参槛车徴诣廷尉参惶恐道自杀秉因奏览及中常侍贝瑗曰臣按国旧典宦竖之官本在给使省闼司昏守夜而今猥受过宠执政操权其阿谀取容者则因公襃举以报私惠有忤逆于心者必求事中伤肆其横忿居法王公富拟国家饮食极肴膳仆妾盈纨素虽季氏专鲁穰侯擅秦何以尚兹案中常侍侯览弟参贪残元恶自取祸灭览固知衅重必有自疑之意臣愚以为不宜复见亲近昔懿公刑邴歜之父夺阎职之妻而使二人参乘卒有竹中之难春秋书之以为至戒览宜急屏斥投畀有北若斯之人非恩所宥请免官送归本郡书奏尚书召对秉掾属曰公府外职而奏劾近官经典汉制有故事乎秉使对曰春秋赵鞅以晋阳之甲逐君侧之恶传曰除君之恶惟力是视邓通懈慢申屠嘉召通诘责文帝从而请之汉世故事三公之职无所不统尚书不能诘帝不得已竟免览官而削瑗国毎朝廷有过失辄尽忠规谏多见纳用秉性不饮酒又早丧夫人不复娶所在以淳白称尝自言曰我有三不惑酒色财也卒年七十四赐茔陪陵子赐
　　赐字伯献少传家学笃志博闻常退居隐约教授门徒不答州郡礼命后辟大将军梁冀府非其好也出除陈仓令因病不行公车徴不至连辞三公之命后以司空髙第再迁侍中越骑校尉建宁初灵帝当受学诏太傅三公选通尚书桓君章句有重名者三公举赐乃侍讲华光殿迁少府光禄勲熹平元年青蛇见御座赐上封事曰臣闻和气致祥乖气致灾皇极不建则有蛇龙之孽诗云惟虺惟蛇女子之祥故春秋两蛇鬭于郑门昭公殆以女败夫女谒行则谗夫昌苞苴通故成汤以之自戒终济亢旱之灾惟陛下思干刚之道别内外之宜崇帝乙之制受元吉之祉抑皇甫之权割妻之爱则蛇变可消嘉祥立应二年拜司空五年拜司徒时帝好防行游幸外苑赐上疏誎曰臣闻唐虞兢兢业业周文日昃不暇明慎庶官俊乂在职今所序用有形势者旬日累迁守真之徒厯载不转又闻数防行出幸苑囿政事日堕大化凌迟宜絶慢游之戏念官人之重割用板之恩慎贯鱼之序谨手书密上后坐辟党人免复拜光禄大夫光和元年有虹蜺昼降于嘉徳殿前帝恶之引赐及议郎蔡邕等入金商门崇徳署使曹节王甫问以祥异祸福所在赐仰天而叹谓节等曰吾每读张禹传未尝不愤恚叹息不能竭忠尽情而反留意少子乞还女壻朱云欲得上方斩马剑以理之固其宜也吾以防薄之学充师之末累世见宠无以报国猥当大问死而后已乃以书对言殿前之气应为虹蜺皆妖邪所生不正之象按春秋防曰天投蜺天下怨海内乱加四百之期亦复垂及昔虹贯牛山管仲谏桓公无近妃宫今妾媵嬖人阉尹之徒共专国朝欺罔日月又鸿都门下招会羣小如驩兠共工更相荐説旬月之间并各防擢乐松处常伯任芝居纳言郄俭梁鹄俱以便辟之性佞辩之心各收丰爵不次之宠而令搢绅之徒委伏畎口诵尧舜之言身蹈絶俗之行弃捐沟壑不见逮及冠履倒易陵谷代处从小人之邪意顺无知之私欲不念板荡之作虺蜴之诫殆哉之危莫过于今幸頼皇天垂象谴告周书曰天子见怪则修徳诸侯见怪则修政惟陛下斥远佞巧之臣速徴鹤鸣之士内亲张仲外任山甫断絶尺一抑止槃游留思庶政冀上天还威众变可弭老臣过受师傅之任数蒙宠异之恩岂敢爱惜垂没之年而不尽其慺慺之心哉书上大忤曹节等蔡邕坐直对抵罪徙朔方赐以师傅之恩得免咎冬行辟廱礼引赐为三老复拜少府光禄勲代刘郃为司徒帝欲造毕圭灵琨苑赐复上疏谏以为壊沃衍废田园驱居人畜禽兽非若保赤子之义今城外之苑已有五六可逞情意宜帷夏禹卑宫太宗露台之意书奏帝欲止以问任芝乐松松等曰文王之囿百里人以为小今与百姓共无害于政也帝悦遂筑之四年赐以病罢居无何拜太常五年冬复拜太尉中平元年黄巾贼起赐被召会议诣省閤切谏忤防因以冦贼免先是黄巾张角等执左道以诳燿百姓天下襁负归之赐召掾刘陶告曰张角等遭赦不悔而稍益滋蔓今若下州郡捕讨恐更骚扰速成其患且欲切敇刺史二千石简别流人各防归本郡以孤弱其党然后诛其渠帅可不劳而定矣陶对曰此不战而屈人之兵庙胜之术也赐遂上书言之会去位事留中后帝徙南宫阅録故事得赐所上张角奏及前侍讲注籍乃感悟封赐临晋侯邑千五百户赐以刘寛张济并侍讲不宜独受封赏请分户邑帝嘉叹复封寛及济子拜赐尚书令数日出为廷尉赐自以代非法家言曰三后成功惟殷于民臯陶不与焉葢吝之也遂固辞以特进就第二年九月复为司空其月卒帝素服辍朝三日赠东园梓器襚服赐钱缯丧葬甚厚谥文烈子彪嗣彪字文先少传家学中平六年拜司徒遭董卓曹操之乱多所持正蔚为朝望然不能早自引去几及于难彪子修字徳祖为操主簿有俊才操忌而杀之初震长子牧为富波相有孙曰竒为灵帝侍中帝尝问曰朕何如桓帝对曰陛下之于桓帝亦犹虞舜比徳唐尧帝不悦曰卿强项真杨震子孙死后必复至大鸟矣彪以魏黄初六年卒于家自震至彪四世太尉徳业相继与袁氏俱为东京名族云
　　后汉书论曰孔子称危而不持颠而不扶则将焉用彼相矣诚以负荷之寄不可以虚冒崇髙之位忧重责深也延光之间震为上相抗直方以临权枉先公道而后身名可谓懐王臣之节识所任之体矣遂累叶载徳继踵宰相信哉积善之家必有余庆先世韦平方之蔑矣论曰杨氏四世三公然自震迄赐并以晚达古人先道徳后功名于此可见考震之学葢能用其力于慎独者非如马融诸儒习章句通训诂以为明经已也传曰不为威惕不为利疚孟子曰有诸已之谓信震殆有得乎此是以茍得茍免之事有所不为其直言显诤乃所谓勿欺而犯者卒之一死报君犹以尸谏中孚应天至诚动物大鸟之集岂偶然哉夫学至宋儒始明而汉人笃意力行往往闇合如伯起之立志较然即司马君实生平无不可对人言赵阅道旦昼所为必夜焚香以告帝皆闻风兴起者耳秉之三不惑为能恪守四知之畏赐危言不讳有祖父风数传至彪笃厚有余刚义不足矣要不失为清白吏子孙云















　　史传三编卷十四
　　钦定四库全书
　　史传三编卷十五
　　大学士朱轼撰
　　名臣传七
　　汉
　　李固　杜乔
　　李固字子坚汉中南郑人司徒郃之子也固貎状有竒表鼎角匿犀足履龟文少好学常歩行寻师不远千里遂究览坟籍结交英贤四方有志之士多慕其风而来学京师咸叹曰是复为李公矣司益州竝命郡举孝亷辟司空掾皆不就阳嘉二年有地动山崩大灾之异公卿举固对策诏又特问当世之敝为政所宜固对曰臣闻化以职成官由能理伏睹诏书务求寛博疾恶严暴而今长吏多杀伐致声名者必加迁赏其存寛和无党援者輙见斥逐是以淳风不宣薄俗未革前孝安皇帝变乱旧典封爵阿母使樊丰之徒乘权纵恣改乱嫡嗣至今圣躬狼狈亲遇其艰既防自困殆龙兴即位天下喁喁属望风政诚当沛然思惟善道而论者犹云方今之事复同于前臣伏从山草痛心伤臆实以汉兴以来贤圣相继十有八主岂无阿乳之恩岂忘爵赏之宠然上畏天威俯案经典知义不可故不封也今宋阿母虽有功勤但加赏赐足酬其劳至于裂土开国寔乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵位尊显专总权柄天道恶盈不知自损故至颠仆今梁氏子弟羣从荣显兼加永平建初故事殆不如此宜令还居黄门之官使权去外戚政归国家又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声势振天下子弟禄仕曾无限极谄谀望风进举今可为设常禁同之中臣长水司马武宣开阳城门候羊廸等无他功徳初拜便真此虽小失而渐壊旧章先圣法度所宜坚守政教一跌百年不复陛下之有尚书犹天之有北斗斗为天喉舌尚书亦为陛下喉舌斗斟酌元气运乎四时尚书出纳王命赋政四海权尊势重责之所归宜审择其人以毗圣政陛下宜招会羣儒引问得失指擿变象以求天意又冝罢退宦官去其权重裁置常侍二人方直有徳者省事左右小黄门五人才智闲雅者给事殿中如此则论者厌塞升平可致也顺帝览其对即出阿母还舍诸常侍悉叩头谢罪朝廷肃然以固为议郎而阿母宦者疾固言直因诈飞章以陷其罪事从中下大司农黄尚仆射黄琼救之久乃得释出为雒令弃官居汉中杜门不交人事嵗中梁商请为从事中郎商以后父辅政而柔和自守不能有所整裁灾异数见下权日重固乃奏记于商欲令先正风化退辞髙满又以圣嗣未立羣下继望宜令中宫博简嫔媵兼采防贱冝子之人进御至尊若有皇子母自乳养无委保妾医巫致飞燕之祸商不能用永和中荆州盗贼起弥年不定乃以固为荆州刺史固到遣吏劳问境内赦冦盗前衅与之更始于是贼帅夏密等自缚归首固皆遣还使自相招集开示威法半嵗间余悉降州内清平上奏南阳太守髙赐等臧秽赐等惧罪因共重赂大将军梁冀冀为千里移檄而固持之愈急遂徙固为泰山太守时泰山盗贼屯聚厯年莫制固到悉罢遣郡兵归农以恩信招诱之未满嵗贼皆弭防迁将作大匠上疏陈事曰陛下初登大位聘南阳樊英江夏黄琼广汉杨厚会稽贺纯待以大夫之位厚等在职虽无竒卓然夕惕慈慈志在忧国臣前在荆州闻厚纯等以病免归诚怅然为时惜之今诸侍中并皆年少无一儒大人可顾问者宜徴还厚等以副羣望琼乆处议郎已且十年众人皆怪始隆崇今更滞也光禄大夫周举才谟髙正宜在常伯访以言议侍中杜乔学深行直当世良臣乆托疾病可勑令起又荐陈留扬伦清河房植等数人是日有诏徴用伦厚等而迁琼举以固为大司农先是周举等八使案察天下多所劾奏其中竝是宦者亲属辄为请乞诏遂令勿考又旧任三府选令史光禄试尚书郎时皆特拜不复选试固乃与廷尉吴雄上疏以为八使所纠宜急诛罚选举署置可归有司帝乃更下免八使所举刺史二千石自是希复特拜切责三公明加考察朝廷称善乃复与光禄勲刘宣上言自顷选举牧守多非其人至侵害百姓又宜止槃游专心庶政帝纳其言于是下诏诸州劾奏守令以下政有乖枉遇人无惠者免所居官其奸秽重罪收付诏狱及冲帝即位以固为太尉録尚书事明年帝崩梁太后以扬徐盗贼方盛使中常侍诏固等欲须所徴诸王侯到乃发丧固对曰帝虽防少犹天下之父今日崩亡人神感动岂有臣子反共掩匿乎秦皇沙邱之谋近日北乡之事皆天下大忌不可之甚者也太后从之即暮发丧固以清河王蒜年长有徳欲立之谓梁冀曰今当立帝宜择年长髙明有徳任亲政事者愿将军审详大计察周霍之立文宣或邓阎之利防弱冀不从乃立乐安王子缵年八嵗是为质帝将卜冲帝山陵固曰今处处冦贼军兴费广新剏宪陵赋发非一帝尚防小可起陵于宪陵茔内依康陵制度役费三分减一乃从固议时太后以比遭不造委任宰辅固所匡正每辄从用其黄门宦者一皆斥遣天下咸望遂平而梁冀毎相猜忌初顺帝时除官多不以次固奏免百余人此等遂作飞章诬固离间近戚自隆吏党表举荐达例皆门徒山陵未成违矫旧制子罪莫大于累父臣恶莫深于毁君事合诛辟冀以白太后太后不听冀忌帝聪慧恐为后患遂令左右进鸩帝苦烦甚使促召固固入问帝尚能言曰食煮饼腹闷得水尚可活时冀亦在侧曰恐吐不可饮水语未絶而崩固伏尸号哭推举侍医冀虑其事泄大恶之因议立嗣固引司徒胡广司空赵戒先与冀书曰天下不幸仍遭大忧皇太后圣徳当朝摄统万机明将军体履忠孝忧存社稷而频年之间国祚三絶今当立帝天下重器逺寻先世废立旧仪近见国家践阼前事未尝不询访公卿广求羣议令上应天心下合众望传曰以天下与人易为天下得人难昔昌邑之立昏乱日滋霍光忧愧发愤悔之折骨自非博陆忠勇延年奋发大汉之阼几将倾矣国之兴衰在此一举冀得书乃召百官入议固广戒及大鸿胪杜乔皆以为清河王蒜明徳着闻又属最尊亲宜立为嗣先是蠡吾侯志尝取冀妹时在京师冀欲立之众论既异未有以相夺中常侍曹腾等闻而夜往説冀曰将军累世国戚秉摄万机宾客纵横多有过差清河王严明若果立则将军受祸矣不如立蠡吾侯富贵可长保也冀然其言明日重会公卿冀意气凶凶广戒慑惮皆曰惟大将军令独固与乔守本议冀厉声曰罢会固意既不从犹望众心可立复以书劝冀冀愈怒乃説太后防免固竟立蠡吾侯是为桓帝嵗余甘陵刘文等谋共立蒜为天子冀因诬固与文交通下固狱门生王调贯械上书赵承等数十人亦要鈇锧诣阙通诉太后乃赦焉及出狱京师市里皆称万嵗冀闻大惊畏固终为己害乃更据奏前事遂诛之时年五十四临命与胡广赵戒书曰固受国厚恩是以竭其股肱不顾死亡志欲扶持王室比隆文宣何图一朝梁氏迷谬公等曲从以吉为凶成事为败乎汉家衰防从此始矣公等受主厚禄颠而不扶后之良史岂有所私固身已矣于义得矣夫复何言广戒得书悲惭皆长叹流涕冀暴固尸于衢令有敢临者加其罪固弟子汝南郭亮年始成童游学洛阳乃左提章钺右秉鈇锧诣阙上书乞收固尸不许因往临哭陈辞于前遂守丧不去夏门亭长呵之曰李杜二公为大臣不能安上纳忠而兴造无端卿曹何等腐生公犯诏书干试有司乎亮曰亮含隂阳以生载干履坤义之所动岂知性命何为以死相惧亭长叹曰居非命之世天髙不敢不局地厚不敢不蹐耳目适宜视听口不可以妄言也太后闻而不诛南阳董班亦往哭固尸而殉尸不肯去太后怜之乃听得禭敛二人由此显名三公并辟班遂隐身莫知所归固所着章表奏议教令对策记铭凡十一篇弟子赵承杜访等乃共论固言迹为徳行一篇固二子皆死偃城狱中少子爕先固未婴祸时其姊文姬豫谋藏匿以托固门生王成得脱亡变姓名为酒家佣冀诛后乃徴议郎厯官河南尹在位亷方端正有父风时人称焉
　　杜乔字叔荣河内林虑人也少为诸生举孝亷辟司徒杨震府稍迁南郡太守转东海相入拜侍中汉安元年以乔守光禄大夫使徇察兖州表奏泰山太守李固政为天下第一陈留太守梁让济隂太守泛宫济北相崔瑗等臧罪千里以上让即大将军梁冀季父宫瑗皆冀所善还拜太子太傅迁大司农时梁冀子弟五人及中常侍等以无功并封乔上书谏曰陛下龙飞即位天人属心万邦攸頼不急忠贤之礼而先左右之封伤善害徳兴长佞防臣闻古之明君褒罚必以功过今梁氏一门宦者微孽竝带无功之绂裂劳臣之土其为乖滥胡可胜言夫有功不赏为善失其望奸回不诘为恶肆其凶茍遂斯道岂伊伤政为乱而已丧身亡国可不慎哉书奏不省益州刺史种暠举劾永昌太守刘君世以金蛇遗梁冀事发觉以蛇输司农冀从乔借观之乔不肯与冀始为恨累迁大鸿胪时冀小女死令公卿会丧乔独不往冀又衔之迁光禄勲建和元年代胡广为太尉桓帝将纳梁冀妹冀欲令以厚礼迎之乔据执旧典不听又冀属乔举泛宫为尚书乔以宫臧罪明着遂不肯用因此日忤于冀先是李固见废内外丧气羣臣侧足而立唯乔正色无所回挠由是朝野皆倚望焉在位数月以地震免宦者唐衡等因共谮于帝曰陛下前当即位乔与李固抗议言上不当奉汉宗祀帝亦怨之及清河王蒜事起冀遂讽有司劾乔及李固与刘文等交通请逮案罪而梁太后素知乔忠但策免而已冀愈怒使人胁乔曰早从宜妻子可得全乔不肯冀遂白执系之死狱中妻子归故郡与李固俱暴尸城北家属故人莫敢视者乔故掾陈留杨匡闻之号泣星行到洛阳乃着故赤帻托为夏门亭吏守卫尸丧积十二日太后闻而不罪匡于是带鈇锧诣阙上书并乞李杜二公骸骨太后许之成礼殡殓送乔丧还家送葬行服隐匿不仕匡一名章字叔康常为平原令时国相徐曾中常侍璜之兄也匡耻与接事托疾牧豕云
　　后汉书论曰夫称仁者其道矣立言践行岂徒狥名安己而已哉将以定去就之槩正天下之风使生以理全死与义合也夫专为义则伤生专为生则骞义专为物则害智专为己则损仁若义重于生舍生可也生重于义全生可也上以残闇失君道下以笃固尽臣节臣节尽而死之则为杀身以成仁去之不为求生以害仁也顺桓之间国统三絶太后称制贼臣虎视李固据位持重以争大义确乎而不可夺岂不知守节之触祸耻夫覆折之伤任也观其发正辞及所遗梁冀书虽机失谋乖犹恋恋而不能已至矣哉社稷之心乎其视胡广赵戒犹粪土也
　　论曰李杜二公当母后强臣擅命之日正色折奸危言悟主朝野咸倚为重志虽未遂而以身死之百世而下犹足兴起顽懦不独当时门生故吏之从义如归也或乃以冀负弑逆大恶固乔不克声罪致讨故纲目卒夺其官然其事暧防又旋已去位清河之祸随之其身之莫保况能案未成之狱以加之罪而制其死命乎夫立君美事也又凭议于众弑君恶迹也又假手于私王蒜长且贤中外属望二公当此时深心毅力迭用柔刚非惟不能夺邪谋而归正议终且以获罪焉而顾欲推鞫其私人证成大狱帝后制于中羣凶党于外将谁谋之而谁信之夫机事不密则害成冀依倚城社搆连羽翼他日桓帝尚不敢显行其天诛况臣下乎或谓二公隂图机会为国殄此大憝若王允之于董卓温峤之于王敦可也不知事势不同蠡吾之立汉祚兴衰所系立与不立定于俄【阙】义固争庶几可为若复依违隐忍托为事【阙】
　　卒之国事已非而己之身名亦丧先儒有言曰大
　　臣当以李固杜乔为正此不易之论也延熹二年李云杜众以直谏得罪九年李膺杜密以钩党见收终桓之朝称李杜者三并懐忠抗节不得其死而汉之亡决矣
　　朱穆
　　朱穆字公叔南阳宛人也祖晖少有气节年十三与外氏宗属避王莽乱道遇羣贼白刃劫诸妇女畧夺衣物众皆惶廹伏地晖防剑前曰财物皆可取耳诸母衣不可得今日朱晖死日也贼壮而舍之厯仕临淮太守吏人畏爱章帝时拜尚书仆射时尚书张林议复武帝均输法帝然林言晖屡执不可帝怒切责诸尚书晖自系狱三日诏勅出之晖因称疾笃不肯署议尚书令以下皆为惶怖晖曰行年八十蒙恩得备机密当以死报奈何心知不可而顺防雷同耶遂闭口不复言诸尚书乃共劾奏晖帝意解卒寝其事父颉修儒术安帝时至陈相穆年五嵗便有孝称父母疾輙不饮食差乃复常及壮耽学鋭意讲诵或时思至不自知亡失衣冠颠坠阬岸其父常以为颛愚几不知数马足穆愈更精笃初举孝亷顺帝末江淮盗贼羣起州郡不能禁或説大将军梁冀曰朱公叔兼资文武若以为谋主贼不足平也冀亦素闻穆名乃辟之使典兵事及桓帝即位梁太后临朝穆以冀地亲势重望有以扶持王室因推灾异奏记以劝戒冀曰愿将军少察愚言申纳诸儒亲其忠直絶其姑息专心公朝割除私欲广求贤能斥逺佞恶人君不可不学当以天地顺道渐渍其心宜为皇帝选置师傅及侍讲者得小心忠笃敦礼之士将军与之俱入参劝讲授师贤法古急诛奸臣为天下所怨毒者以塞灾咎议郎大夫之位多非其人九卿亦有乖其任者惟将军察焉又荐种暠栾巴等冀虽不能从其言而擢用暠巴举穆髙第为侍御史时桓帝临雍礼毕公卿出虎贲置弓阶上公卿下阶皆避弓穆过呵虎贲曰执天子器何故投于地即劾奏抵罪公卿皆惭曰朱御史可谓临事不惑者也时同郡赵康叔盛者隐于武当山以经传教授穆时年五十乃奉书称弟子及康没丧之如师常感时浇薄莫尚惇笃作崇厚论其畧曰道者以天下为一在彼犹在己也故行违于道则愧生于心非畏义也事违于理则负结于意非惮礼也中世之所敦已为上世之所薄况又薄于此乎故夫天不崇大则覆帱不广地不深厚则载物不博人不敦厐则道数不远昔在仲尼不失旧于原壤楚严不忍章于絶缨而时俗或异风化不敦尚相诽谤记短则兼折其长贬恶则兼伐其善务进者趋前而不顾后荣贵者矜已而不待人智不接愚富不赈贫虚华盛而忠信微刻薄稠而纯笃稀斯葢谷风有弃予之叹伐木有鸟鸣之悲矣穆又着絶交论亦矫时之作时梁冀骄暴不悛朝野嗟毒穆以故吏惧其衅积招祸复奏记谏曰明将军地有申伯之尊位为羣公之首一日行善天下归仁终朝为恶四海倾覆顷者官人俱匮诏书发调或至十倍公赋既重私敛又深牧守长吏多非徳选聚敛无厌掠夺百姓皆托之尊府遂令将军结怨天下吏人酸毒道路叹嗟夫将相大臣均体元首共舆而驰同舟而济舆倾舟覆患实共之岂可坐视主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张远迩清一则将军身尊事显徳耀无穷冀不纳而纵放日滋遂复赂遗左右交通宦者任其子弟賔客以为要职欲以自固穆又奏记极谏冀终不悟报书曰如此仆遂无一可耶穆言虽切然亦不甚罪也永兴元年河溢漂害人庶数十万户饥馑流移冀州盗贼尤多故擢穆为冀州刺史州人有宦者三人为中常侍并以檄谒穆穆疾之辞不相见冀部令长闻穆济河解印绶去者四十余人及到奏劾诸部贪污吏至有自杀者以威畧权宜尽诛贼渠帅举劾权贵或死狱中有宦者赵忠丧父归葬僭为璵璠玉匣偶人穆下郡案验吏畏其严明发墓割棺出之帝闻大怒徴穆诣廷尉输作左校太学生刘陶等数千人诣阙上书讼穆处公忧国志清奸恶横遭谤讟遂罹刑谴愿黥首系趾代穆校作帝览奏乃赦之穆居家数年以朝臣荐徴拜尚书延熹五年冯绲以车骑将军将兵讨武陵蛮时所遣将帅宦官辄陷以折费军资抵罪绲性烈直不行贿赂惧为所中乃奏请中常侍一人监军财费穆即奏绲以财自嫌失大臣之节穆既深疾宦官及在台阁旦夕共事志欲除之上疏曰案汉故事中常侍参选士人建武以后乃悉用宦者延平以来浸益贵盛假貂珰之饰处常伯之任权倾海内子弟亲戚泛滥骄溢凶狡无行之徒媚以求官恃势怙宠之辈渔食百姓臣愚以为可悉罢省率由旧章更选海内清淳之士明达国体者以补其处即陛下可为尧舜之君众僚皆为稷之臣兆庶黎民蒙被圣化矣帝不纳穆因进见口复陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒穆伏不肯起左右传出良乆乃趋而去自此中官数因事称诏诋毁之穆素刚不得意居无几愤懑发疽延熹六年卒时年六十四穆禄仕数十年蔬食布衣家无余财公卿共表穆立节清忠防恭机密守死善道宜蒙旌宠策诏褒述追赠益州太守所著书凡二十篇蔡邕尝至其家自写之穆卒邕与门人共述其体行諡曰文忠先生穆前在冀州所辟用皆清徳长者多至公卿州郡子野少有名节仕至河南尹
　　论曰君臣朋友之义虽以人合葢有天焉穆气节刚决与乃祖同而文学过之然考晖初从东平入朝夺壁少府大为宪王苍敬重其后上便宜之策抗均输之议章帝卒皆听从君臣之令终如此晖与张堪陈揖交生死不肯负司徒桓虞叹其义烈朋友之合好又如彼及穆之身奏记于梁冀既有违言忠谏于桓帝且以获戾又不幸遇刘伯宗辈薄于仁义著论絶交迹其生平忧国忘身死而后已刚目特书其卒其所以予之者深矣抑考窦宪之时若乐恢之抗疏殉身何敞之始终忠恳韩棱之正色立朝东京多节义之臣此犹其比肩而起者梁冀之积威过于窦宪穆能以刚正终焉最后又力陈宦官一疏其贤不可及矣
　　虞诩
　　虞诩字升卿陈国人祖父经为郡狱吏案法平允尝曰东海于公髙为里门而其子定国卒至丞相吾决狱六十年虽不及于公子孙何必不为九卿邪故字诩曰升卿诩早孤孝养祖母县举顺孙欲以为吏辞以养不赴祖母终服阕辟太尉李修府拜郎中永初四年西作乱残破并凉大将军邓隲以军役方费事不相赡欲弃凉州并力北边乃会公卿集议咸以为然诩闻而説李脩曰窃闻公卿定策当弃凉州求之愚心未见其便先帝开拓土宇劬劳后定而今惮小费举而弃之凉州既弃即以三辅为塞三辅为塞则园陵单外此不可之甚者也谚曰关西出将闗东出相观其习兵壮勇实过余州今人所以不敢入据三辅为心腹之害者以凉州在后故也其土人所以推锋执鋭无反顾之心者为臣属于汉故也若弃其境域徙其人庶安土重迁必生异念如使豪雄相聚席卷而东虽贲育为卒太公为将犹恐不足当御议者喻以补衣犹有所完诩恐其疽食侵淫而无限极弃之非计修曰吾意不及此防子之言几败国事然则计当安出诩曰今凉土扰动人情不安窃忧卒然有非常之变诚宜令四府九卿各辟彼州数人其牧守令长子弟皆除为冗官外以劝厉答其功勤内以拘致防其邪计脩善其言更集四府皆从诩议于是辟西州豪杰为掾属拜牧守长吏子弟为郎以安尉之邓隲兄弟以诩异其议因此不平欲以吏法中伤之朝歌贼寗季等数千人攻杀长吏屯聚连年州郡不能禁乃以诩为朝歌长故旧皆吊诩曰得朝歌何吊也志不求易事不避难臣之职也不遇盘根错节何以别利器乎始到谒河内太守马棱棱勉之曰君儒者当谋谟庙堂反在朝歌邪诩曰初除之日士大夫皆见吊勉以诩诪之知其无能为也朝歌者韩魏之郊背太行临黄河去敖仓百里而青冀之民流亡万数贼不知开仓招众劫库兵守成臯断天下右臂此不足忧也今其众新盛难与争锋兵不厌权愿寛假辔策勿令有所拘阂而已及到官设令三科以募求壮士自掾史以下各举所知其攻劫者为上伤人偷盗者次之带丧服而不事家业为下収得百余人诩为飨会悉贳其罪使入贼中诱令劫掠乃伏兵以杀之又潜遣贫人能缝者佣作贼衣以采綖缝其裾为识有出市里者吏輙禽之贼由是骇散咸称神明迁懐令后冦武都邓太后以诩有将帅之畧迁为武都太守羌乃率众数千遮诩于陈仓崤谷诩即停车不进而宣言上书请兵须到当发羌闻之乃分钞傍县诩因其兵散日夜进道兼行百余里令吏士各作两灶日增倍之不敢逼或问曰孙膑减灶而君增之兵法日行不过三十里以戒不虞而今日且二百里何也诩曰羌众甚吾兵少徐行则易为所及速进则彼所不测彼见吾灶日增必谓郡兵来迎众多行速必惮追我孙膑见弱吾今示强势有不同故也既到郡兵不满三千而众万余攻围赤亭数十日诩乃令军中使强弩勿发而潜发小弩羌以为矢力弱不能至并兵急攻诩于是使二十强弩共射一人发无不中羌大震退诩因出城奋击多所伤杀明日悉陈其众令从东郭门出北郭门入贸易衣服回转数周羌不知其数更相恐动诩计贼当退乃潜遣五百余人于浅水设伏候其走路羌果大奔因掩击大破之斩获甚众贼由是败散南入益州诩乃占相地势筑营垒二百八十所招还流亡假赈贫人郡遂以安先是运道艰难舟车不通驴马负载僦五致一诩乃自将吏士案行川谷由沮至下辩数十里皆烧石翦木开漕船道以人僦直雇借佣者于是水运通利嵗省四千余万诩始到郡户裁盈万及绥聚荒余招还流散二三年间遂增至四万余戸盐米丰贱十倍于前坐法免永建元年为司校尉数月间奏太傅冯石太尉刘熹中常侍程璜陈秉孟生李闰等百官侧目号为苛刻三公劾奏诩盛夏多拘系无辜为吏人患诩上书自讼曰法禁者俗之堤防刑罚者人之衔辔今州曰任郡郡曰任县更相委远百姓怨穷以茍容为贤尽节为愚臣所发举臧罪非一二府恐为臣所奏遂加诬罪臣将从史鱼死即以尸谏耳顺帝省其章乃为免司空陶敦时中常侍张防特用权势每请托受取诩輙案之而屡寝不报诩不胜其愤乃自系廷尉奏言曰昔孝安皇帝任用樊丰几亡社稷今张防复弄威柄国家之祸将重至矣臣不忍与防同朝谨自系以闻无令臣袭杨震之迹书奏防流涕诉帝诩几罹不恻宦者孙程张贤等知诩以忠获罪乃相率陈奏再三始坐防徙边黜防党尚书贾朗等而赦出诩程复上书陈诩有大功语甚切激帝感悟复徴拜议郎数日迁尚书仆射是时长吏二千石听百姓讁罚者输赎号为义钱托为贫人储而守令因以聚敛诩奏除之诸所议多见从用诩好刺举无所回容数以此忤权戚遂九见谴考三遭刑罚而刚正之性终老不屈永和初迁尚书令以公事去官朝廷思其忠复徴之会卒临终谓其子恭曰吾事君直道行已无愧所悔者为朝歌长时杀贼数百人其中何能不有寃者自此二十余年家门不增一口其获罪于天已可知也恭亦有俊才官至上党太守
　　论曰诩多智谋有文武才畧沮弃凉州三辅安危所系不特保全疆土而已其在朝歌武都之间则循吏而兼名将者也诩性刚而执法严在朝廷权多惮之九见谴考三遭刑罚然以博击权阉之人而能使宦者亦知其忠至于相率论救则忠信可行而直道之不冺也
　　张纲
　　张纲字文纪犍为武阳人留侯良之裔也父皓初为廷尉留心刑断数与尚书辩正疑狱多以详当见从安帝废皇太子为济隂王晧与太常桓焉太仆来厯廷争之不能得顺帝即位拜司空在事多所荐达纲少时经学虽为公子而厉布衣之节举孝亷不就司徒辟髙第为御史时顺帝委纵宦官有识危心纲常感激慨然叹曰秽恶满朝不能奋身出命扫国家之难虽生吾不愿也退而上书言文明恭俭守节约身尚徳中常侍不过两人近幸赏赐裁满数金惜费重人故家给人足奸谋自消和气感应顷者无功小人皆有官爵富之骄之而复害之非爱人重器承天顺道者也愿陛下割损左右以奉天心书奏不省汉安元年遣八使徇行风俗皆耆儒知名多厯显位唯纲年少官次最防余人受命之部而纲独埋其车轮于洛阳都亭曰豺狼当路安问狐狸遂奏白大将军冀河南尹不疑蒙外戚之援荷国厚恩以刍荛之资居阿衡之任不能敷扬五教翼赞日月而专为封豕长蛇肆其贪叨甘心好货纵恣无底多树谄防以害忠良诚天威所不赦大辟所宜加也谨条其无君之心十五事皆臣子所切齿者也书御京师震悚时冀妹为皇后姻族满朝帝虽知纲言直终不忍用先是广陵贼张婴等聚众数万杀刺史二千石冦乱扬徐间积嵗不能讨冀乃讽尚书以纲为广陵太守因欲以事中之前遣郡守率多求兵马纲独请单车之职既到乃将吏卒十余人径造婴垒以慰安之求得与长老相见申示国恩婴初大惊既见纲诚信乃出拜谒纲延置上坐问所疾苦乃譬之曰前后二千石多肆贪暴故致公等懐愤相聚二千石信有罪矣然为之者又非义也今主上仁圣欲以文徳服叛故遣太守思以爵禄相荣不愿以刑罚相加诚转祸为福之时若闻义不服天子赫然震怒荆扬兖豫大兵云合岂不危乎夫不料强弱非明也弃善取恶非智也去顺效逆非忠也身絶血嗣非孝也背正从邪非直也见义不为非勇也六者成败之几利害所从公其深计之婴闻泣下曰荒裔愚人不能自通朝廷不堪侵枉遂复聚党偷生若鱼游釡中喘息须防间耳今闻明府言乃婴等更生之辰也既陷不义实恐投兵之日不免孥戮纲约之以天地誓之以日月婴深感悟乃辞还营明日将所部万余人与妻子面防归降纲乃单车入婴垒大会置酒为乐散遣部将任从所之亲为卜居宅相田畴子弟欲为吏者皆引召之人情悦服南州晏然论功当封为梁冀遏絶天子嘉美徴欲擢用纲而婴等上书乞留乃许之纲在郡一年年三十六卒百姓老防相擕诣府赴哀者不可胜数纲自被疾吏人咸为祠祀祈福皆言千秋万嵗何时复见此君张婴等五百余人制服行丧送到犍为负土成坟有诏褒防拜其子续为郎中赐钱百万
　　论曰张纲正色立朝不阿权贵惠心孚众不罔下民可谓柔不茹刚不吐矣然能化千万愚夫愚妇之心而不能救一二贵戚强臣之祸何哉孟子言箪豆嘑蹴乞人不屑而受万钟者徒以宫室妻妾之不可已遂弃礼义不顾婴等虽冦贼然皆有激而成其亷耻固未尽澌灭也若梁冀者晏安酖毒失其本心不至于杀身覆宗不止岂非所谓死于安乐乎夫小惩大诫小人之福章帝知窦宪之奸顺帝嫉梁冀之擅而卒濡忍弗决遂令恶极罪大不复可贳诵富骄为害之言又叹君子之欲保全小人如此其至而彼昏不知反以徳为雠也
　　刘陶
　　刘陶字子竒一名伟颍川颍隂人济北王勃之后陶为人居简不修小节所与交友非同志虽富贵不茍合也同宗刘恺以雅徳知人独深器陶时朱穆刺史冀州以案验宦官触桓帝怒徴下狱输作左校陶时游太学率数千人诣阙上书曰伏见弛刑徒朱穆处公忧国志清奸恶诚以常侍贵宠父子兄弟布在州郡竞为虎狼穆张理天纲补缀漏目内官恚疾谤讟烦兴天下有识皆以穆同禹稷而被共鲧之戾若死者有知则唐帝怒于崇山重华忿于苍墓矣当今中宦近习窃持国柄手握王爵口含天宪运赏则使饿富于季孙呼噏则令伊顔化为桀蹠而穆独亢然不顾身害感王纲之不摄惧天网之乆失竭心懐忧为上深计臣愿黥首系趾代穆校作帝览其奏赦之陶见梁冀当朝连嵗灾荒复上疏陈事曰天之与帝帝之与民犹头与足相须而行也陛下目不视鸣条之事耳不闻檀车之声天灾不有痛于肌肤震食不即损于圣体故蔑三光之谬轻上天之怒使羣丑刑芟刈小民死者悲于窀穸生者戚于朝野是愚臣所为咨嗟长懐叹息者也臣闻危非仁不扶乱非智不救窃见故冀州刺史朱穆前乌桓校尉李膺皆履正清平贞髙絶俗穆前在冀州摧破奸党扫清万里膺厯典牧守正身率下威扬朔北实中兴良佐宜还本朝夹辅王室以上齐七曜下镇万国书奏不省时有上书言民以货轻钱薄故致贫困宜改铸大钱事下四府羣僚及太学能言之士陶上议曰当今之忧不在于货在于民饥比年已来良苖尽于蝗螟杼柚空于公私而议者不达农殖之本争言铸冶之便或欲因縁行诈以贾国利利尽争竞造铸之端于是乎生一人铸之万人夺之虽以隂阳为炭万物为铜犹不足无厌之求也臣尝诵诗至鸿雁于野之劳每喟尔长懐中篇而叹近听征夫饥劳之声甚于斯歌今地广不得畊民众无所食羣小秉国吞噬无厌诚恐卒有役夫穷匠攘臂远呼使愁怨之民响应云合虽方尺之钱何能有救诗人所以眷然顾之澘焉出涕者也帝遂不改铸后陶举孝亷除顺阳长县多奸滑陶到官募吏民有勇力者不拘亡命奸赃陶责其先过要以后效使各结所厚少兵皆严兵待命于是覆案奸轨所发若神后以病免吏民思而歌之曰邑然不乐思我刘君何时复来安此下民陶明尚书春秋为之训诂推夏侯建夏侯胜欧阳和伯三家尚书及古文是正文字二百余事名曰中文尚书顷之拜侍御史灵帝宿闻其名数引纳之时张角伪托大道妖惑小民陶上言曰圣王以天下耳目为视听故能无不闻见今张角夫党不可胜计虽会赦令而谋不解散四方私言角等窃入京师觇视朝政而州郡忌讳更相告语莫肯公文宜下明诏重募角等赏以国土有敢囘避与之同罪帝殊不悟明年角反乃思陶言封中陵乡侯三迁尚书令拜侍中以数切谏为权臣所惮徒为京兆尹到职当出修宫钱直千万陶既清贫而耻以钱买职称疾不听政帝宿重陶才原其罪徴拜谏议大夫是时天下寇贼方炽陶忧致崩乱复上疏曰臣闻事之急者不能安言心之痛者不能缓声窃见天下前遇张角之乱后遭边章之寇今西羌逆私署将帅皆多叚颎时吏习战陈知山川臣尝惧其轻出河东冯翊钞西军之后东之函谷据阸髙望今果已攻河东恐遂转更豕突上京臣前驿马上便宜乞絶河东诸郡赋调冀尚可安事付主者流连至今莫肯求问今三郡之民皆已奔亡其存者尚十三四悲愁相守有百走退死之心而无一前鬭生之计西寇浸前去营咫尺将军张温天性精勇而主者旦夕廹促军无后殿假令失利其败不救臣自知言数见厌而言不自裁者以为国安则臣蒙其庆国危则臣亦先亡也谨复陈急要八事乞深垂纳者其八事大较言天下大乱皆由宦官宦官事急共谗陶曰今四方已静而陶疾害圣政专言妖孽州郡不上陶何縁知疑陶与贼通情于是收陶下黄门北寺狱掠按日急陶自知必死对使者曰朝廷前封臣云何今反受邪谮恨不与伊吕同俦而以三仁为辈遂闭气而死天下莫不痛之陶著书数十万言又作七曜论匡老子反韩非复孟轲及上书言当世便事条教赋奏书记辩疑凡百余篇时司徒东海陈耽亦以非罪与陶同死耽素以忠正称光和五年诏公卿以谣言举刺史二千石为民害者时太尉许馘司空张济承望内官受取货赂其宦官子弟賔客贪秽皆不敢问而虚举边远小郡清修有惠化者二十六人吏民诣阙陈诉耽上言公卿所举率党其私所谓放鸱鸮而囚鸾凤帝以让馘济诸坐徴者悉拜议郎宦官怨之遂诬陷耽死狱中
　　论曰汉末母后外戚盗贼强臣之祸皆成于宦官邓后称制则用小黄门通命两宫梁冀擅国则任中官子弟以求自固董卓入朝废立则以起兵诛宦官为名至于盗贼之兴由百姓饥寒饥寒之源由牧守贪浊牧守之横由中常侍私人典据州郡傅燮所谓衅起萧墙而祸延四海与陶言正相发明也夫患常积于忽防茍及时补救犹可转祸为福而亡国之君臣安危利菑如燕雀处堂茍延日夕虽有忠臣直士痛哭流涕于其前不厌为迂濶则斥为诽谤秦隋之季羣盗蠭起赵髙虞世基故为大言慰藉两主皆深信不疑宁独一汉灵哉陶所陈西羌事势本末深切着明而宦官且曰州郡不上陶何縁知前此张角正坐州郡讳言遂酿其祸覆车不远莫之省忧下则巧言如流上则辟言不信颂雨无正七章未尝不太息于败亡之相寻千古一辙也抑考陶之言曰国安则臣蒙庆国危则臣亦先亡葢系心宗室不忍同谈笑于越人是以危言深论至于再三以冀幸君之一悟而谗谄蔽明忠信得罪本实拨而枝叶亦因以害矣






　　史传三编卷十五
&lt;史部,传记类,总录之属,史传三编&gt;
　　钦定四库全书
　　史传三编卷十六
　　大学士朱轼撰
　　名臣传八
　　汉
　　陈蕃　窦武
　　陈蕃字仲举汝南平舆人也祖河东太守蕃年十五尝闲处一室而庭宇芜秽父友同郡薛勤来之谓蕃曰孺子何不洒扫以待宾客蕃曰大丈夫处世当扫除天下安事一室乎勤知其有清世志甚竒之初仕郡举孝亷除郎中遭母忧弃官行丧服阕刺史周景辟别驾从事以谏争不合投传而去后公府辟举方正皆不就太尉李固表荐徴拜议郎再迁为乐安太守时李膺为青州刺史名有威政属城闻风皆自引去蕃独以清绩留郡人周璆髙洁之士前后郡守招命莫肯至唯蕃能致焉字而不名特为置一榻去则悬之民有赵宣葬亲而不闭埏隧因居其中行服二十余年郷邑称孝州郡数礼请之郡内以荐蕃蕃与相见问及妻子而宣五子皆服中所生蕃大怒曰圣人制礼贤者俯就不肖企及且祭不欲数以其易黩故也况乃寝宿塜藏而孕育其中诳时惑众诬污鬼神乎遂致其罪大将军梁冀威震天下时遣书诣蕃有所请托不得通使者诈求谒蕃怒笞杀之坐左迁修武令稍迁拜尚书时零陵桂阳山贼为害公卿议遣讨之又诏下州郡一切皆得举孝防茂才蕃上疏驳之曰良民为防皆所在贪虐使然宜严勅三府隠覈牧守令长其有在政失和侵暴百姓者即便举奏更选清贤奉公之人能班宣法令情在爱恵者可不劳王师而羣贼弭息矣又三署郎吏二千余人三府掾属过限未除但当择善而授之简恶而去之岂烦一切之诏以长请属之路乎以此忤左右故出为豫章太守性方峻不接宾客吏民亦畏其髙征为尚书令送者不出郭门迁大鸿胪会白马令李云抗疏谏桓帝怒当伏重诛蕃上书救云坐免归田里复征拜议郎数日迁光禄勋时封赏逾制内宠猥盛蕃乃上疏谏曰臣闻有事社稷者社稷是为有事君人者容悦是为今臣恩备位九列见非不谏则容悦也夫诸侯上象四七下应分土髙祖之约非功臣不侯今追录河南尹邓万世父遵之微功更爵尚书令黄儁先人之絶封近习以非义授邑左右以无功传赏至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下从是而止又比年収敛十伤五六万人饥寒而采女数千食肉衣绮脂油粉黛不可赀计鄙谚云盗不过五女门今后宫之女岂不贫国乎且聚而不御必生悲感以致并隔水旱之困夫狱以禁止奸违官以称才理物若法亏于平官失其人则王道有缺而令天下皆谓狱由怨起爵以贿成陛下宜采求得失择从忠善尺一选举委尚书三公使褒责诛赏各有所归岂不幸甚帝颇纳其言为出宫女五百余人但赐儁爵闗内侯而万世南乡侯延熹六年车驾幸广城校猎蕃上疏极谏不纳自蕃为光禄勋与五官中郎将黄琬共典选举不偏权富而为势家郎所谮诉坐免归顷之征为尚书仆射转太中大夫八年代杨秉为太尉蕃让曰不愆不忘率由旧章臣不如太常胡广齐七政训五典臣不如议郎王畅聪明亮达文武兼资臣不如弛刑徒李膺帝不许中常侍苏康管霸等复被任用排防忠良大司农刘祐廷尉冯绲河南尹李膺皆以忤防抵罪蕃因朝会固理膺等请加原宥升之爵任言及反覆诚词恳切帝不聴因流涕而起时小黄门赵津南阳大猾张泛等奉事中官乘势犯法二郡太守刘瓆成瑨考案其罪虽经赦令而并竟考杀之宦官怨恚有司承防遂奏瓆瑨罪当弃市又山阳太守翟超没入中常侍侯览财产东海相黄浮诛杀下邳令徐宣超浮并坐髠钳输作左校蕃与司徒刘矩司空刘茂共谏请瓆瑨超浮等帝不悦有司劾奏之矩茂不敢复言蕃乃独上疏曰臣闻宼贼在外四支之疾内政不理心腹之患陛下超从列侯继承天位诚不爱己独不念先帝得之勤苦耶前梁氏五侯毒徧海内天启圣意収而戮之而近习之权复相扇结小黄门赵津大猾张汜等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长营惑圣聴遂使天威为之发怒过谪已甚况乃重罚令伏欧刄乎又前山阳太守翟超东海相黄浮奉公不挠疾恶如讐超没侯览财物浮诛徐宣之罪并防刑坐昔丞相申屠嘉召责邓通洛阳令董宣折辱公主而文帝从而请之光武加以重赏未闻二臣有専命之诛陛下深宜割近习豫政之源引纳尚书朝省之事简练清髙斥黜佞邪如是天和于上地洽于下休征符瑞岂逺乎哉帝得奏愈怒竟无所纳瓆瑨竟死狱中朝廷众庶莫不怨之宦官由此疾蕃弥甚选举奏议辄以中诏讁郤长吏以下多至抵罪犹以蕃名臣不敢加害九年李膺等以党事下狱考实蕃因上疏极谏曰臣闻贤明之君委心辅佐亡国之主讳闻直词伏见前司校尉李膺太仆杜密太尉掾范滂等正身无玷死心社稷以忠忤防横加考案或禁锢闭隔或死徙非所杜塞天下之口聋盲一世之人与秦焚书阬儒何异人君者举动不可以违法进退不可以离道谬言出口乱及八方何况髠无罪于狱杀无辜于市乎又青徐炎旱民物流迁而国用尽于纨罗外戚私门贪财受赂所谓禄去公室政在大夫昔春秋之末周室衰微数十年间无复灾者天所弃也天之于汉悢悢无已故殷勤示变以悟陛下除妖去孽实在修徳臣位列台司忧深责重不敢尸禄惜生坐观成败如防采录使身首分裂所不恨也帝讳其言切托以辟召非人策免之永康元年窦后临朝以蕃为太傅录尚书事时新遭大丧国嗣未立诸尚书畏惧权官托病不朝蕃以书责之曰古人立节事亡如存今帝祚未立政事日蹙诸君奈何委荼蓼之苦息偃在床于义不足焉得仁乎诸尚书惶怖皆起视事灵帝即位窦太后复诏封蕃髙阳侯蕃上疏辞太后不许蕃复固让章前后十上竟不受封初桓帝欲立所幸田贵人为皇后蕃以田氏卑微窦族良家争之甚固帝不得已乃立窦后及后临朝故委用于蕃蕃与后父大将军窦武同心尽力征用名贤共参政事天下之士莫不延颈想望太平而帝乳母赵娆旦夕在太后侧中常侍曹节王甫等与共交搆谄事太后太后信之数出诏命有所封拜及其支多行贪虐蕃常疾之志诛中官会窦武亦有谋蕃自以既从人望而徳于太后必谓其志可申乃先上疏言侯览曹节公乘昕王甫郑防等与赵夫人诸女尚书并乱天下附从者升进忤逆者中伤陛下前始摄位顺天行诛苏康管霸并伏其辜奈何数月复纵左右元恶大奸莫此之甚今不急诛必生变乱倾危社稷其祸难量愿出臣章宣示左右并令天下诸奸知臣疾之太后不纳朝廷闻者莫不震恐蕃因与窦武谋之武不即以时収杀而须考竟其词事遂泄曹节等因矫诏诛武蕃时年七十余闻难作将官属诸生八十余人并拔刃突入承眀门攘臂呼曰大将军忠以卫国黄门反逆何云窦氏不道耶王甫使剑士収蕃蕃拔劒叱甫甫兵不敢近乃益人围之数十重遂执蕃送黄门北寺狱黄门从官驺蹋踧蕃曰复能损我曹员数夺我曹禀假不即日害之徙其家属于比景宗族门生故吏皆斥免禁锢蕃友人陈畱朱震时为铚令闻而弃官哭之収葬蕃尸匿其子逸于甘陵界中事觉系狱合门桎梏震受拷掠誓死不言故逸得免后大赦党人乃追还逸官至鲁相
　　窦武字游平扶风平陵人少以经行著称教授大泽中不交时贵名显闗西延熹八年长女选入掖庭桓帝以为贵人拜武郎中冬立为皇后封武槐里侯明年拜城门校尉在位多辟名士清身疾恶礼赂不通妻子衣食裁充足而已得两宫赏赐悉散与太学诸生及载肴粮于道施贫民时宦官専宠李膺杜密等为党事考逮武上疏切谏其畧曰陛下即位以来未闻善政常侍黄门续为祸虐欺罔谲诈妄爵非人朝政日衰奸臣日强臣恐二世之难必将复及赵髙之变不朝则夕近者牢脩造设党议遂収前司校尉李膺太仆杜密御史中丞陈翔太尉掾范滂等逮考连及数百人旷年拘录事无効验臣惟膺等建忠抗节志经王室此诚陛下稷契伊吕之佐而虚为奸臣贼子之所诬枉天下寒心海内失望惟陛下畱神澄省时见理出以厌人鬼喁喁之心臣闻古之明君必须贤佐以成政道今台阁近臣陈蕃胡广朱防苟琨刘祐魏朗刘矩尹勲等皆国之贞士朝之良佐尚书郎张陵妫皓苑康杨乔边韶戴恢等明逹国典羣才并列而陛下委任近习専树饕餮外典州郡内干心膂宜以次贬黜案罪纠罚抑夺宦官欺国之封按其无状诬罔之罪信任忠良平决臧否使邪正毁誉各得其所咎征可消天应可待间者有嘉禾芝草黄龙之见夫瑞生必于嘉士福至实由善人在徳为瑞无徳为灾陛下所行不合天意不宜称庆书奏因以病上还城门校尉槐里侯印绶帝不许有诏原李膺杜密等自黄门北寺若卢都内诸狱系囚罪轻者皆出之其冬帝崩无嗣武召侍御史刘儵参问王子侯贤者入白太后征立解渎亭侯宏是为灵帝拜武大将军常居禁中更封闻喜侯子机兄子绍靖皆为侯武既辅朝政常有诛翦宦官之意太傅陈蕃亦素有谋时共防朝堂蕃私谓武曰中常侍曹节王甫等自先帝时操弄国柄浊乱海内今不诛后必难圗武深然之于是引同志尹勲为尚书令刘瑜为侍中冯述为屯骑校尉又征天下名士废黜者李膺杜密刘猛朱防等列于朝廷请前越嶲太守荀昱为从事中郎辟颍川陈寔为属共定计策于是天下雄俊知其风防莫不延颈企踵思奋其智力会五月日食蕃説武曰昔萧望之困一石显近者李杜诸公祸及妻子况今石显数十辈乎今可且因日食斥罢宦官以塞天变又赵夫人及女尚书旦夕乱太后急宜退絶惟将军虑焉武乃白太后欲尽诛废宦官等太后曰汉家故事世有但当诛其有罪岂可尽废邪时中常侍管霸颇有才畧专制省内武先白诛霸及苏康等竟死复数白诛曹节等太后犹豫未忍至八月太白出西方刘瑜上书太后言占应宫门当闭将相不利奸人在主傍愿急防之又与武蕃书以星辰错缪不利大臣宜速断大计武乃奏免黄门令魏彪以山氷代之使氷奏数狡猾无状者郑防送北寺狱蕃谓武曰此曹子便当収杀何复考为武不从令氷与尹勲祝瑨杂考防词连节甫乃奏収节等使刘瑜内奏时武出宿归府典中书者先以告长乐五官史朱瑀瑀盗发武奏骂曰中官放纵者自可诛耳我曹何罪而当尽见族灭因大呼曰陈蕃窦武奏白太后废帝为大逆乃夜召所亲壮健者十七人喢血共盟诛武等曹节白帝曰外间切切请出御徳阳前殿令帝拔剑踊跃使乳母赵娆拥卫左右取棨信闭诸禁门召尚书官属胁以白刃使作诏板拜王甫为黄门令持节至北寺狱収尹勲山氷氷疑不受诏驰击杀之遂害勲出郑防还共劫太后夺玺书収捕武等武不受诏驰入歩兵营与兄子绍共射杀使者召会北军五校士数千人屯都亭下令军士曰黄门常侍反尽力者封侯重赏诏周靖张奂讨武等王甫将虎贲羽林军千余人与奂等合明旦悉军阙下与武对阵至食时武绍败走诸军追围之皆自杀収武宗亲宾客姻属悉诛之及刘裕冯述皆夷其族徙武家属日南迁太后于云台武府掾胡腾独殡敛行丧坐以禁锢武孙辅年二歳逃窜腾及令史张敞脱之得全
　　后汉书论曰桓灵之世若陈蕃之徒咸能树立风声抗论惛俗而驱驰崄阨之中与刑人腐夫同朝争衡终取灭亡之祸者非彼不能絜情志违埃雾也愍夫世士以离俗为髙而人伦莫相恤也以遯世为非义故屡退而不去以仁心为己任虽道逺而弥厉及遭际会恊策窦武自谓万世一遇也凛凛乎伊望之业矣功虽不终然其信义足以擕持民心汉世乱而不亡百余年间数公之力也
　　论曰东汉之末宦竖窃弄神器敢行暴虐天下莫不痛心疾首蕃以耆徳硕望武以后父且贤思扫除君侧以还清明而机事一泄重遭其毒岂谋之不臧乎太白入犯太微大臣不利天变告于上矣张奂新至不知本谋至为节甫所卖人事舛于下矣固知四百年之运将终而炎精已灰不可复燃也厥后何进踵之卒以其身与宦竖同尽而汉鼎旋移语曰痈疽既溃大命随之不其信哉
　　李膺
　　李膺字元礼颍川襄城人也祖父脩太尉父益赵国相膺性简亢无所交接唯以同郡荀淑陈寔为师友举孝亷为司徒胡广所辟举高第再迁青州刺史守令畏威明多望风弃官再迁渔阳太守寻转蜀郡太守修庠序设条教明法令威恩并行珍玩不入于门朝廷举能理剧转乌桓校尉鲜卑数犯塞膺常防矢石身被创痍拭血进战每破走之贼甚惮慑以公事免官迁居纶氏教授常千人南阳樊陵求为门徒膺谢不受陵后以阿附宦官致位太尉为节志者所羞荀爽常就谒膺因为其御既还喜曰今日乃得御李君矣其见慕如此永夀二年鲜卑寇云中桓帝闻膺能乃复征为度辽将军先是羌众及疏勒龟兹数出攻钞张掖酒泉诸郡屡被其害膺到皆望风惧服先所掠男女悉送还塞下自是声振逺域征拜河南尹时宛陵大姓羊元羣罢北海郡臧罪狼籍膺表欲按其罪元羣行赂宦膺反坐输作左校初膺与廷尉冯绲大司农刘祐等共同心志纠罚奸幸绲祐时亦得罪输作司校尉应奉抗疏表其忠节録其功勲乃悉免其刑再迁复拜司校尉时张让弟朔为野王令贪残无道畏膺威严逃还京师匿于让第舎合柱中膺率吏卒破柱取朔付狱受词毕即杀之让诉寃帝召膺诘以不先请便加诛辟之意膺对曰昔仲尼为鲁司寇七日而诛少正夘今臣到官已积一旬私虑以稽留为愆不意获速疾之罪诚自知衅责死不旋踵乞留五日克殄元恶退就鼎镬始生之愿也帝乃顾让曰此汝弟之罪司何愆自此诸宦官皆鞠躬屏气休沐不敢出宫省帝问其故并叩头泣曰畏李校尉时朝廷日乱纲纪頺弛膺独持风裁以声名自高士有被容接者名为登龙门及遭党事当考实膺等案经三府太尉陈蕃却之曰今所考案皆海内人誉忧国公忠之臣此等犹将十世宥也岂有罪名不彰而致收掠者乎不肯平署帝愈怒遂下膺等于黄门北寺狱膺等颇引宦官子弟宦官多惧请帝以天时宜赦膺得免归居阳城山中天下士大夫皆高尚其道而污秽朝廷及陈蕃免太尉朝野属意于膺荀爽恐其名高致祸欲令屈节以全乱世为书贻曰久废过庭不闻善诱知以直道不容于世恱山乐水家于阳城道近路夷当即聘问不谓夷之初旦明而未融虹蜺扬辉弃和取同方今天地气闭大人休否智者见险投以逺害虽匮人望内合私愿愿怡神无事偃息衡门与时俯仰顷之帝崩陈蕃为太傅与窦武谋诛宦官故引用天下名士乃以膺为长乐少府及陈窦之败膺等复废后张俭事起收捕钩党乡人谓膺曰可去矣对曰事不辞难罪不逃刑臣之节也吾年已六十死生有命去将安之乃诣诏狱考死阳城杜密素与李膺名行相次先为代郡泰山太守及北海相宦官子弟为令长有奸恶者辄捕案之后官至太仆党事作亦同死焉时人谓之李杜初河内张成善说风角推占当赦遂教子杀人膺时为河南尹督促收捕既而逢宥获免膺竟案杀之成以方伎交通宦官帝亦颇谇其占成弟子牢脩因上书诬告膺等共为部党诽讪朝廷疑乱风俗词所连及二百余人党祸实始此云
　　论曰东汉延熹永康间大往小来阳外隂内易曰君子以俭徳辟难不可荣以禄垂戒至深逺矣当此之时即括囊肥遯犹惧不免顾不处于南山之南北山之北以弢光隠曜而互相标榜敢行幸直立的于此使人得以弯弓相向君子高其节不得不哀其志也至夫孔融弟争兄死范滂母欢子义景毅以子为膺门徒自表免归皇甫规以西州豪杰耻不与党上书自言宜坐虽义声感慨足以立懦防顽然揆诸守死善道之常经毋乃已激乎读元礼孟博诸传乃益服郭有道陈太丘二公之识雅量为不可及也
　　傅燮
　　傅燮字南容北地灵州人也本字幼起慕南容三复白圭乃易字焉身长八尺有威容少师事太尉刘寛再举孝防闻所举郡将丧乃弃官行服后为防军司马与左中郎将皇甫嵩俱讨张角爕素疾中官既行因上疏曰臣闻天下之乱不由于外皆兴于内今张角起于赵魏黄巾乱于六州皆由衅发萧墙而祸延四海者也臣受戎任始到颍川战无不克黄巾虽盛不足为庙堂忧惟陛下仁徳寛容致阉防弄权忠臣不进诚使张角枭夷黄巾变服臣之所忧甫益深耳夫邪正不宜共国犹氷炭不可同器彼知正人之功显皆将巧词饰说共长虚伪若不详察忠臣必复有杜邮之戮陛下宜速诛谗佞善人思进奸凶自息国之福也书奏宦者赵忠见而忿恶及破张角燮功多当封忠诉谮之灵帝犹识燮言得不加罪竟亦不封以为安定都尉以疾免后拜议郎会西羌反邉章韩遂作乱征发天下赋役无已司徒崔烈以为宜弃凉州诏防公卿百官议烈坚执前言燮厉言曰斩司徒天下乃安尚书劾奏帝召问状燮对曰昔冒顿至逆也樊哙为上将愿得十万众横行匈奴愤激思奋未失人臣之节季布犹曰哙可斩也凉州天下要冲国家藩卫高祖定陇右世祖置四郡议者以为断匈奴右臂今牧御失和使一州叛逆海内骚动烈为宰相不思所以弭之之防乃欲割弃一方万里之土此社稷深忧也帝从燮议由是朝廷重其方格每公卿有缺为众议所归顷之赵忠为车骑将军诏忠论讨黄巾之功执金吾甄举谓忠曰傅南容前在东军有功不侯天下失望将军宜进贤理屈以副众心忠乃遣其弟延致殷勤于燮曰南容少答我常侍万户侯不足得也燮正色拒之曰遇不遇命也有功不论时也傅燮岂求私赏哉忠愈懐恨然惮其名不敢害权贵亦多疾之竟出为汉阳太守初郡将范津名知人举燮孝防及津为汉阳与燮交代合符而去乡人荣之燮善防人畔羌懐其恩化并来降附乃广开屯田列置四十余营时凉州刺史耿鄙委任治中程球球通奸利士民怨之中平四年鄙率六郡兵讨金城贼王国韩遂等燮知鄙必败谓曰使君统政日浅民未知教贼闻大军将至必万人一心其锋难当不若息军养徳明赏必罚贼得寛挺必谓我怯羣恶争势其离可必然后率己教之人讨已离之贼功可坐而待也鄙不从行至狄道别驾反应贼杀球及鄙贼遂进围汉阳城中兵少粮尽燮犹固守时北骑数千随贼攻郡皆夙懐燮恩共于城外叩头求送燮归乡里燮子干年十三从在官知燮素刚不能屈进谏曰国家昏乱遂令大人不容于朝今天下已叛而兵不足以自守宜聴其送归乡里徐俟有道而辅之言未终燮慨然而叹呼干小字曰别成汝知吾必死耶葢圣达节次守节吾遭世乱不能养浩然之志又欲食禄而避其难乎吾行何之汝有才智勉之勉之主簿杨防吾之程婴也干哽咽不复言左右皆泣下王国使故酒泉太守黄说燮曰天下非复汉有府君宁有意为吾属师乎燮按剑叱曰若剖符之臣反为贼说耶遂麾左右进兵临阵战殁諡曰壮节干知名仕至扶风太守
　　论曰汉廷公卿两议弃凉州而傅燮指陈利害暗与虞诩合伟哉英雄所见固略同也考后汉书燮与诩合传葢勲臧洪亦并列焉洪首建攻董卓之议登坛号众词色激昻勲亦屡盛气陵卓且密劝皇甫嵩勒兵讨之然卒与嵩受征入朝若乃勲弃左昌之怨闻檄赴援洪感张超之恩徒跣请救则勲又难于洪也方羣阉当国勲尝谋与刘虞袁绍共诛嬖幸及为京兆杨党恃父以贪赂则违贵戚之请而案其赃高望属子为孝防终抗副主之命而黜其选其严气正性虽傅燮之于赵忠岂有过焉然当兵败见执聴其送还何遂与前时木表之誓言相剌谬也臧洪临命慷慨庶几复见田横遗烈向使歃盟酸枣之日即劝超先进扫除贼卓以其死郡将者死国家不更义声凛凛哉比事观之傅南容加于人一等矣
　　皇甫规
　　皇甫规字威明安定朝那人与敦煌张奂然明武威段颎纪明并山西名将称凉州三明焉祖父棱度辽将军父旗扶风都尉永和六年西羌大寇三辅围安定征西将军马贤将兵击之不能克规虽在布衣见贤不防军士审其必败寻而贤果为羌所没郡将知规有兵略乃命为功曹使率甲士八百与羌战有功举规上计掾其后羌众大合攻烧陇西朝廷患之规乃上疏求自効曰羌戎溃叛皆因边将失于绥御乗常守安则加侵暴茍竞小利则致大害微胜则虚张首级军败则隠匿不言军士劳怨困于猾吏进不得快战以邀功退不得温饱以全命酋豪泣血惊惧生变是以安不能久叛则经年愿假臣屯列坐食之兵五千出其不意与防羌校尉赵冲共相首尾高可涤患下可纳降若谓臣年少官轻不足用凡诸败将非官爵之不高年齿之不迈也帝不能用冲帝立梁太后临朝规举贤良方正对防曰陛下摄政之初拔用忠贞逺近翕然望见太平而地震之后曰月不光旱魃为虐大贼纵横殆以奸臣权重之所致也其常侍尤无状者宜亟黜遣以答天戒大将军冀河南尹不疑宜増修谦节辅以儒术省去游娯不急之务割减庐第无益之饰夫徳不称禄犹凿墉之址以益其高岂量力审功安固之道哉凡诸宿猾酒徒戏客亦宜贬斥以惩不轨令冀等深思得贤之福失人之累又在位素餐尚书怠职有司依违使陛下専受谄谀之言不闻户牖之外臣岂敢隠心以避诛责书奏梁冀忿其规己以为下第拜郎中托疾免归州郡承冀防几陷死者再三遂以诗易教授门徒三百人后梁冀诛旬月之间礼命五至皆不就时太山贼侵乱郡县特拜规太山太守规到官广设方畧寇盗悉平延熹四年秋叛羌零吾等与先零别种寇钞闗中防羌校尉段颎坐徴规素悉羌事志自奋効乃上疏曰臣生长邠岐昔为郡吏再更叛羌预筹其事有误中之言愿乞冗官备单车一介之使劳来三辅宣国威泽以所悉地形兵势佐助诸军臣穷居孤危之中坐观郡将已数十年矣力求猛敌不如清平勤明孙呉未若奉法前变未逺臣诚戚之是以越职尽其区区至冬羌遂大合三公举规为中郎将持节监闗西兵讨零吾等击斩之先零诸种羌慕规威信相继降者十余万明年规因发其骑共讨陇右而道路隔絶军中大疫死者十三四规亲入庵庐廵视将士三军感恱东羌遂遣使乞降凉州复通先是凉之诸牧守皆倚恃权贵不遵法度规到州悉条奏其贪暴杀降与老弱不任职者或免或诛羌人闻之翕然反善沈氐大豪等十余万口复诣规降规出身数年拥众立功还督乡里既无它私恵而多所举奏又恶絶宦官不与交通于是遂共诬规货赂羣羌令其文降壐书诮让规惧不免上疏自讼曰四年之秋戎车西侵旧都惧骇明诏不以臣愚驽急使军就道幸威灵遂振国命所省之费一亿以上以为忠臣之义不敢告劳故耻以片言自及微效前践州界奏郡守孙儁等五人支党半国其余墨绶小吏所连及者复有百余吏托报将之怨子思复父之耻交搆豪门竞流谤讟云臣私报诸羌售以钱货若臣以私财则家无担石如物出于官则文簿易考就臣愚惑信如言者前世尚遗匈奴以宫姬镇乌孙以公主今臣但费千万以懐畔羌何罪之有自永初以来将出不少覆军有五动资巨亿有旋车完封写之权门而名成功立厚加爵封今臣还督本土糺举诸郡众谤隂害固其宜也传称鹿死不择音谨冐昧畧上帝乃徴规还拜议郎论功当封而中常侍徐璜左悺数从求货规不答遂陷以前事下吏官属欲赋敛请谢规誓而不聴遂以余寇不絶论输左校诸公及太学生张鳯等三百余人诣阙讼之会赦归家徴拜度辽将军至营数月上书荐中郎将张奂才畧兼优宜正元帅以从众望愚臣愿乞冗官以为奂副朝廷从之及奂迁大司农规复代为度辽将军规自以连在大位欲退身避第数上病不见聴防友人上郡太守王旻丧还规缟素越界至下亭迎之因令客密告并州刺史胡芳言规违禁擅逺军营当即举奏芳曰威明欲避第仕途故激发我耳吾当为朝廷爱才何能申此子计耶及党事起名贤多见染逮规自以西州豪杰耻不得与乃先自上言臣前荐大司农张奂是附党也太学生张鳯等上书讼臣是为党人所附也臣宜坐朝廷卒不问时人以规为贤在事数嵗北边威服永康元年徴为尚书防日食诏公卿举贤良方正下问得失规对曰陛下八年之中三断大狱一除内嬖再诛外臣而灾异数见人情未安者殆贤愚进退威刑所加有非其理也前太尉陈蕃刘矩忠谋高世废在里巷刘祐冯绲赵典尹勲正直多怨流放家门李膺王畼孔翊洁身守礼终无宰相之阶至起钩党之衅虐贤伤善哀及无辜而羣臣鉴畏前害莫肯正言愿陛下容受謇直则前责可弭后福必降对奏不省迁规农太守封夀成亭侯让不受转防羌校尉熹平三年以疾召还卒年七十一初规以度辽将军解官归安定乡人有以货得鴈门太守者亦去职还家书刺谒规规卧不迎既入而问卿前在郡食鴈美乎有顷又白王符在门规遽起衣不及带屣履而迎援符手还入同坐极欢时人语曰徒见二千石不如一缝掖又为太守时汉阳赵壹道经农过规门者不即通遂遁去门吏以白规闻壹名大惊乃遣主簿追书谢曰蹉跌不面企徳懐风虚心委质为日久矣侧闻仁者愍其区区冀承清诲以释遥懐今旦外白有一尉两计吏不道屈尊门下更啓乃知已去如印绶可投夜岂待旦惟君明献平其夙心事在悖惑不足具责倘可原察何福如之壹答书不顾而去其好善下贤如此规所着赋铭碑赞书檄牋记等文凡二十七篇
　　论曰凉州三明并树功边境威信徧于羌陇之间奂规文学极博颎武功又显然陈窦之举奂为阉竖所欺致使忠烈殒命虽辞爵谢咎噬脐何及颎党附宦官又以输货致台辅独规保全身名无瑕衅可摘虽曰福命亦其智意足以自卫也其后规兄子嵩与防稽朱儁皆以忠勇之略荡平羣冦勲在王室无有二心然嵩拒梁之说不讨董卓而就徴至遭董卓窘辱儁违陶谦之议不讨催汜而就徴遂为郭汜所留守常有余而定变不足范史谓其舍格天之大业蹈匹夫之小谅卒狼狈虎口为智士笑岂过论哉
　　王允
　　王允字子师太原祁人也同郡郭林宗尝见而竒之曰王生一日千里王佐才也遂与定交年十九为郡吏时小黄门晋阳赵津贪横放恣为一县巨患允讨捕杀之而津兄弟谄事宦官因缘谮诉桓帝震怒征太守刘瓆下狱死允送丧还平原终毕三年然后归家复还仕郡人有路佛者少无名行而太守王球召以补吏允犯顔固争球怒収允欲杀之刺史邓盛闻而驰传辟为别驾从事允由是知名而路佛以之废弃允少好大节有志于立功常习诵经传朝夕试驰射三公竝辟以司徒髙第为侍御史中平元年拜豫州刺史辟荀爽孔融等为从事上除禁党讨击黄巾别帅大破之受降数十万于贼中得中常侍张让宾客书疏与黄巾交通允具发其奸以状闻灵帝责怒让让叩头陈谢竟不能罪之让因挟忿以事中允征下狱会赦还复刺史旬日间复以他罪被捕司徒杨赐以允素髙不欲使更楚辱遣客使自为计又诸从事好气决者共流涕奉药进之允厉声曰吾为人臣获罪于君当伏大辟以谢天下岂有乳药求死乎投杯而起出就槛车既至廷尉左右皆促其事大将军何进太尉袁隗司徒杨赐共疏请之曰夫内视反聪则忠臣竭诚寛贤矜能则义士厉节是以孝文纳冯唐之説晋悼宥魏绛之罪允受命诛逆曾未期月州境肃清方欲列其庸勲请赏而以奉事不当当肆大戮责轻罚重有亏众望书奏得以减死论是冬大赦而允独在不宥三公咸复为言至明年乃得觧释是时宦者横暴睚眦触死允惧不免乃变易名姓转侧河内陈畱间及帝崩乃奔丧京师时何进谋诛宦官召允共事请为从事中郎转河南尹献帝初平元年拜司徒及董卓迁都闗中允悉収敛兰台石室圗书秘纬要者以从既至长安皆分别条上又集汉朝旧事所当施用者一皆奏之经籍具存允有力焉时董卓尚留洛阳朝政悉以委允允矫情屈意每相承附卓亦推心不生乖疑故得扶持王室于危乱之中臣主内外莫不倚恃焉允见卓簒逆己兆密与司校尉黄琬尚书郑公业等谋共诛之乃上防羌校尉杨瓒行左将军事执金吾士孙瑞为南阳太守并将兵出武闗道以讨袁术为名实欲分路征卓而后迎天子还洛阳卓疑而留之允乃引内瑞为仆射瓒为尚书三年春连雨六十余日允与士孙瑞杨瓒登台请霁复结前谋瑞言星变甚亟内发者胜防不可缓公其圗之允然其言乃潜结卓将吕布使为内应时卓加太师位在诸侯王上弟旻兄子璜皆为将军典兵事宗族内外并居列位其子孙虽在髫齓男皆封侯女为邑君结垒于长安城东筑坞于郿髙厚七丈号曰万嵗坞积谷为三十年储自云事成据雄天下不成守此足以毕老数与百官宴会淫乐诛杀断斩自由以天变杀卫尉张温校尉伍孚刺卓不就为所杀三年四月帝病新愈大会未央殿卓朝服升车陈兵夹道自垒及宫左歩右骑屯衞周帀令吕布等捍衞前后允乃与士孙瑞密表其事使瑞自书诏以授布令骑都尉李肃与布同心勇士十余人伪着衞士服于北掖门内以待卓卓将至马惊不行怪惧欲还吕布劝令进遂入门肃以防刺之卓衷甲不入伤臂坠车顾大呼曰吕布何在布曰有诏讨贼臣卓大骂布应声持矛刺卓趣兵斩之驰赍赦书以令宫陛内外士卒皆称万嵗百姓歌舞于道市酒肉相庆者填满街肆使皇甫嵩攻卓弟旻于郿坞杀其母妻男女尽灭其族尸卓于市然火置脐中光明达曙诸袁门生又聚董氏之尸焚灰扬之于路坞中珍藏有金二三万觔银八九万觔锦绮纨素珍玩积如丘山允初议赦卓部曲吕布亦数劝之既而疑曰此辈名为恶逆而特赦之适足使其自疑非所以安之也布欲以卓财物班赐公卿将校允又不从而素轻布以剑客遇之布亦负其功劳多自夸伐既失意望渐不相平允性刚疾恶初惧董卓故折节圗之卓既灭自谓无复患难及在际会每乏温润之色仗正持重不循权宜之计是以羣下不甚附之董卓将校及在位者多凉州人允议罢其军百姓讹言当悉诛之遂转相恐动其在闗中者皆拥兵自守更相谓曰丁彦思蔡伯喈但以董公亲厚并尚从坐今既不赦我曹而欲觧兵今日觧兵明日当复为鱼肉矣卓部曲将李傕郭汜等先将兵在闗东因不自安遂合谋为乱攻围长安城陷吕布招允去之允曰若防社稷之灵上安国家吾之愿也如其不获则奉身以死之朝廷防少恃我而已临难茍免吾不忍也努力谢闗东诸公勤以国家为念初允以同郡宋翼为左冯翊王宏为右扶风是时三辅民庶炽盛兵谷富实李傕等欲即杀允惧二郡为患乃先征翼宏下廷尉并允杀之允时年五十六长子侍中葢次子景定及宗族十余人皆见诛害天子感恸百姓丧气莫敢収允尸者唯故吏平陵令赵戬弃官营丧其后帝思允忠节使改殡葬之遣官吊祭送还本郡封其孙黑为安乐亭侯后汉书论曰士虽以正立亦以谋济若王允之推董卓而引其权伺其间而敝其罪当此之时天下悬觧矣而终不以猜忤为衅者知其本于忠义之诚也故推卓不为失正分权不为苟冐伺间不为狙诈及其谋济意从则归成于正也
　　论曰太史公赞季布曰贤者诚重其死至栾布则曰不自重其死虽往古烈士何以加一篇之中先后互异何欤自古皆有死或轻于鸿毛或重于泰山在得其所而已当宦防诬害之时诸君子咸劝允自裁而宁甘楚辱至转侧逃亡仅得以免及催汜称兵犯阙意气凶凶虽吕布之勇犹先时遁去独允毅然不回以死狥国其始不为婢妾贱人感慨无复之之态其后复不为庸夫懦子全躯保妻子之行可谓得死所矣贤者固不可测曩之委曲周全者乃爱其死以有待也

　　史传三编卷十六
　　钦定四库全书
　　史传三编卷十七
　　大学士朱轼撰
　　名臣传九
　　汉
　　诸葛亮
　　诸葛亮字孔明琅邪阳都人也汉司校尉诸葛丰之后父珪字君贡汉末为太山郡丞亮早孤与弟均随其从父依刘表荆州从父卒家于南阳之邓县号曰隆中躬耕陇畆建安初与颍川石广元徐元直汝南孟公威等游学三人务精熟而亮独观大畧每晨夜从容抱膝长啸而谓三人曰卿三人仕进可至刺史郡守也三人问其所至亮笑而不言好为梁父吟身长八尺常自比管仲乐毅时人莫之许也惟崔州平徐庶谓为信然时昭烈屯新野见徐庶甚器之庶因谓昭烈曰诸葛孔明者卧龙也将军岂愿见之乎昭烈曰君与俱来庶曰此人可就见不可屈致也将军宜枉驾见之昭烈由是诣亮三徃乃见因屏人曰汉室倾頽奸臣窃命孤不度徳量力欲信大义于天下而智术浅短遂用猖獗至于今日然志犹未已君谓计将安出亮答曰今曹操已拥百万之众挟天子以令诸侯此诚不可与争锋孙权据有江东已歴三世国险而民富贤能为之用此可与为援而不可圗也荆州北据汉沔利尽南海东连呉会西通巴蜀此用武之国而其主不能守殆天所以资将军也益州险塞沃野千里天府之土刘璋闇弱张鲁在北民殷国富而不知存防智能之士思得明君将军既帝室之胄信义着于四海若跨有荆益保其岩阻西和诸戎南抚夷越外结孙权内修政理天下有变则命一上将将荆州之军以向宛洛将军身帅益州之众出于秦川百姓孰敢不箪食壶浆以迎将军者乎诚如是则霸业可成汉室可兴矣昭烈曰善于是与亮情好日密闗公与飞等不悦昭烈觧之曰孤之有孔明犹鱼之有水也愿诸君勿复言关张乃止刘表长子琦亦深器亮表受后妻之言爱少子琮不悦于琦琦与亮谋自安之术亮辄不对后乃将亮上髙楼去梯谓曰今日可以言未亮答曰君不见申生在内而危重耳在外而安乎琦感悟会黄祖死遂自求代得出为江夏太守俄而表卒琮闻曹操来伐遣使以州降昭烈在樊因率众南奔为操所追破进至夏口亮曰事急矣请奉命求救于孙将军时权拥军在柴桑观望成败亮説权曰海内大乱将军起兵江东刘豫州収众汉南与曹操并争天下今操芟夷大难畧已平矣遂破荆州威震四海英雄无用武之地故豫州遁逃至此愿将军量力而处之若能以呉越之众与中国抗衡不如早与之絶若不能何不按兵束甲北靣而事之今将军外托服从之名内懐犹豫之计事急而不断祸至无日矣权曰苟如君言刘豫州何不遂事之乎亮曰田横齐之壮士耳犹守义不辱况豫州王室之胄英才盖世众士慕仰如水归海若事之不济此乃天也安能复为之下权勃然曰吾不能举全呉之地十万之众受制于人吾计决矣非刘豫州莫可以当曹操者然豫州新败安能抗此难乎亮曰豫州兵虽败于长坂今战士还者及闗羽水军精甲万人刘琦合江夏战士亦不下万人操众逺来疲敝闻追豫州轻骑一日一夜行三百里此所谓强弩之末不能穿鲁缟者也故兵法忌之曰必蹶上将军且北方之人不习水战又荆民附操者偪兵势耳非心服也将军诚能命猛将统兵数万与豫州协规同力破操军必矣操军破必北还如此则荆呉之势强鼎足之形成矣成败之机在于今日权大悦即遣周瑜等水军三万随亮诣昭烈并力拒操败之于赤壁操引军归邺昭烈遂収江南以亮为军师中郎将使督零陵桂阳长沙三郡调其赋税以充军实建安十六年益州牧刘璋遣法正迎昭烈使击张鲁亮与闗公镇荆州昭烈自葭萌还攻璋亮与张飞赵云等率众泝江分定郡县与昭烈共围成都事平进亮军师将军署左将军府事昭烈外出亮常镇守成都足食足兵昭烈之攻张郃于汉中也急书发益州兵亮以问从事杨洪洪曰汉中益州咽喉无汉中即无蜀矣发兵何疑时法正从昭烈北行亮即表洪领蜀郡太守众事皆办初犍为太守李严辟洪为功曹严未去犍为而洪已为蜀郡洪举门下书佐何祗有才防洪尚在蜀郡而祗已为广汉太守是以西土咸服亮能尽时人之器用也建安二十六年昭烈即帝位以亮为丞相录尚书事领司校尉亮治蜀号严明法正劝缓刑弛禁以慰人望亮曰此州自刘璋以来徳政不举威刑不肃宠之以位位极则贱顺之以恩恩竭则慢所以致敝实由于此今吾使法行则知恩爵加则知荣荣恩并济上下有节为治之要着矣章武三年春昭烈在永安病笃召亮于成都属以后事谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢不竭股肱之力效忠贞之节继之以死昭烈又为诏勅后帝曰勿以恶小而为之勿以善小而不为惟贤惟徳可以服人汝父徳薄不足效也汝与丞相从事事之如父建兴元年进封亮武乡侯事无钜细咸取决焉亮乃约官职修法制整戎旅工械伎巧物究其极科条严明赏罚必信作教与羣下曰夫参署者集众思广忠益也若逺小嫌难相违覆旷阙损矣违而得中犹弃敝屩而获珠玉然人心苦不能尽惟徐元直处兹不惑又董防宰参署七年事有不至至于十反来相启告苟能慕元直之十一防宰之殷勤则亮可少过矣又曰昔初交州平屡闻得失后交元直勤见启诲防宰每言则尽伟度数有谏正虽资性鄙暗不能悉纳然与此数子终始好合亦足以明其不疑于直言也伟度者亮主簿胡济也亮尝自校簿书主簿杨颙亟谏以为为治有体上下不可相侵亮谢之及颙卒亮垂泣三日魏华歆王朗陈羣各有书与亮欲使举国称藩亮不答作正议曰昔在项羽起不由徳虽处华夏秉帝者之势卒就汤镬为后永戒魏不审鉴今次之矣免身为幸戒在子孙而二三子各以耆艾之齿承伪防而进书有若崇竦称莽之功亦将偪于元祸茍免者耶昔世祖创迹旧基奋羸卒数千摧莽强旅四十余万于昆阳之郊夫据道讨淫不在众寡及至孟徳以其谲胜之力举数十万之师救张郃于阳平势穷虑悔仅能自脱辱其锋鋭之众遂丧汉中之地深知神器不可妄获旋还未至感毒而死子桓淫逸继之以簒纵使二三子多逞苏张诡靡之説奉进驩兠滔天之词欲以诬毁唐帝讽觧禹稷所谓徒丧文藻烦劳翰墨者矣夫大人君子之所不为也又军诫曰万人必死横行天下昔轩辕氏整卒数万制四方定海内况以数十万之众据道而临有罪可得而干拟者哉遂遣使如呉约为与国二年领益州牧选用皆妙简旧徳以秦宓为别驾杜微为主簿微已老轝而致之既至乞归亮以其重聴于坐中与书曰曹丕称帝犹土龙刍狗之有名耳欲与诸贤因其邪伪以正道灭之君但当以徳辅时不责君军旅何为汲汲求去拜微谏议大夫先是南中耆帅雍闿等以四郡叛亮以新遭大丧抚而不讨务农殖谷闭门息民民安食足而后用之三年春乃率众往讨时参军马谡送亮亮谓曰虽共谋之歴年今可更恵良规谡曰南中恃其险逺不服久矣虽今日破之明日复反耳今公方倾国北伐彼知官势内虚其叛亦速若殄尽遗以除后患既非仁者之情且又不可仓卒也夫用兵之道攻心为上攻城为下愿公服其心而已亮纳其言至南中所在战防斩雍闿及髙定等有孟获者素为夷汉所服収余众拒亮亮募生致之既得使观于营陈间获曰向者不知虚实故败今秖如此即易胜耳乃纵使更战七纵七禽而亮犹遣获获止不去曰公天威也南人不复反矣遂至滇池南中平皆即其渠率而用之或以谏亮亮曰若留外人即当留兵兵留则无所食一不易也加夷新伤破父兄死丧留外人而无兵必成祸患二不易也又夷累有废杀之罪自嫌衅重留外人终不相信三不易也今吾欲使不留兵不运粮而纲纪粗定夷汉粗安故耳于是悉収孟获等以为官属出其资财牛马器械供畊战之用国以富饶乃治戎讲武隂俟大举五年率诸军北驻汉中以圗中原临发上疏曰先帝创业未半而中道崩殂今天下三分益州疲敝此诚危急存亡之秋也然侍衞之臣不懈于内忠志之士忘身于外者盖追先帝之殊遇欲报之于陛下也诚宜开张圣聴以光先帝遗徳恢志士之气不宜妄自菲薄引喻失义以塞忠諌之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费袆董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事事无大小悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉忠良死节之臣愿陛下亲之信之则汉室之隆可计日而待也臣本布衣躬耕南阳茍全性命于乱世不求闻逹于诸侯先帝不以臣卑鄙猥自枉屈三顾臣于草庐之中咨臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大任也受命以来夙夜忧惧恐托付不效以伤先帝之明故五月渡泸深入不毛今南方已定兵甲已足当奬率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之袆允之任也愿陛下托臣以讨贼兴复之效不效则治臣之罪以告先帝之灵若无兴徳之言则责攸之袆允等之慢以彰其咎陛下亦宜自谋以谘诹善道察纳雅言臣不胜受恩感激今当逺离临表涕泣不知所言遂行屯于沔北阳平石马辟广汉太守姚伷为掾伷并进文武之士亮称之曰姚掾并存刚柔可谓博雅矣愿诸掾各希此事以属其望于是遣魏延诸军并兵东下仅留万人守城时魏司马懿率二十万众拒亮与延军错道径至前当亮六十里所侦来告举军失色亮意气自若敕军中皆卧旗息鼓不得妄出又令大开四城门扫地却洒懿常谓亮持重而猥见势弱疑有强伏遂引军北走及后知之深以为恨六年春亮伐魏亮司马魏延欲请兵五千与亮异道防于潼闗如韩信故事亮以为此危计不如安从坦道可以平取陇右十全必克而无虞遂不用延计乃扬声由斜谷道取郿使赵云邓芝为疑军据箕谷魏使曹真率众拒之亮身率诸军攻祁山戎陈整齐赏罚肃而号令明南安天水安定三郡叛魏应亮拔冀城获姜维闗中响震曹叡如长安命张郃拒亮亮使马谡督诸军在前与郃战于街亭谡违亮节度举措失宜大为郃所破亮拔西郡千余家还于汉中乃流涕収谡杀之谡临终与亮书曰明公视谡犹子谡视明公犹父愿深惟殛鲧兴禹之义使平生之交不亏于此谡虽死无恨于黄壤也于是十万之众为之垂泣亮亲为临祭抚其遗孤上疏请自贬三等于是以亮为右将军行丞相事有劝亮更发兵者亮曰大军在祁山箕谷皆多于贼反为贼所破此病不在兵少也在一人耳今欲减兵省将明罚思过校变通之道于将来若不能然者虽兵多何益自今以后诸有忠虑于国者但勤攻吾之阙则事可定贼可死功可蹻足而待矣乃考微劳甄壮烈引咎责躬布所失于天下厉兵讲武以为后圗戎士简练民忘其败冬十二月亮闻孙权破曹休魏兵东下闗中虚弱欲出兵击魏羣臣多以为疑亮乃上言曰先帝虑汉贼不两立王业不偏安故托臣以讨贼以先帝之明量臣之才固知臣才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味臣非不自惜也顾王业不可偏安于蜀都故冐危难以奉先帝之遗意也而议者谓为非计今贼适疲于西又务于东兵法乘劳此进趋之时也夫难平者事也昔先帝兵败于楚当此之时曹操拊手谓天下已定然后先帝东连呉越西取巴蜀举兵北征夏侯授首此操之失计而汉事将成也然后呉更违盟闗羽毁败秭归蹉跌曹丕称帝凡事如是难可逆见臣鞠躬尽瘁死而后已至于成败利钝非臣之明所能逆覩也于是引兵出散闗围陈仓曹真拒之亮粮尽而还魏将王双率骑追亮亮破斩之七年亮遣陈式攻武都隂平魏雍州刺史郭淮率众欲击式亮自出至建威淮退还遂平二郡诏复亮丞相是嵗孙权僭号使以并尊二帝来告众谓宜显明正义以絶之亮曰权有僭逆之心久矣国家所以畧其衅情者求掎角之援也今若加显絶雠我必深便当移兵东戍与之角力彼贤才尚多将相辑睦未可一朝定也顿兵相持坐而须老使北贼得计非算之上者昔汉文卑词匈奴先帝优与呉盟皆应权通变思逺益非匹夫之为分者也若大军北伐彼上当分裂其地以为后规下当略民广境示武于内非端坐者也就其不动而睦于我我之北伐无东顾之忧河南之众不能尽西此之为利亦已深矣权僭之罪未宜明也乃遣衞尉陈震贺于呉再申盟约九年亮复出祁山以木牛运魏遣司马懿西屯长安督将军张郃郭淮等御之懿自留精兵四千守上邽余众悉救祁山亮分兵攻祁山自逆懿于上邽郭淮等以兵徼亮亮破之大芟其麦与懿遇于上邽之东懿敛军依险却避再三贾诩魏平数请战曰公畏蜀如虎奈天下笑何懿病之乃使张郃攻南围自按中道向亮亮使魏延等逆战魏兵大败获甲首三千级元铠五千领角弩三千一百张懿还保营亮以粮尽退军懿遣郃来追至木门亮伏弩射杀之时亮兵期直更番而懿众大盛诸参佐咸请权停下兵一月以并声势亮曰行师以大信为本今去者束装以待期妻子鹤望而计日虽临征难义所不废皆遣令去由是去者感悦愿留一战住者愤踊思致死命相谓曰公恩死犹莫报也临战各拔刃争先一以当十遂大防十二年亮悉大众由斜谷出以流马运据武功五丈原与司马懿对于渭南亮每患粮不继使己志不伸遂分兵屯田为久住计畊者杂于渭滨居民之间而百姓安堵军无私焉亮数挑战懿不出亮乃遗以巾帼之服懿怒表叡请战叡遣辛毗仗节以制之亮谓姜维曰彼本无战情所以固请者以示武于众耳将在军君命有所不受茍能制吾岂千里而请战耶相持百余日其年八月亮疾笃后主遣李福省视因谘大计亮以蒋琬对次及费袆遂卒于军年五十四时有星赤而芒角陨于中营长史杨仪整军而出百姓奔告懿懿追之姜维令仪反旗鸣鼓若将向懿者懿不敢偪仪结阵入谷然后发丧百姓为之谚曰死诸葛走生仲达及军退懿按行其营垒叹曰天下竒才也亮遗命葬汉中定军山因山为坟塜足容棺敛以时服不须器物策赠印绶谥忠武亮尝表于后主曰臣成都有桑八百株薄田十五顷子弟衣食自有余饶臣身在外不别治生以长尺寸臣死之日不使内有余帛外有赢财以负陛下及卒如其言初长水校尉廖立自谓才名宜为亮副怏怏怨谤亮废立为民徙之汶山及亮薨立垂泣曰吾终为左衽矣中都防李严亮攻祁山时严督运不继又反覆造説亮乃表其罪废徙梓潼复以其子丰为中郎将参军事出教敕之曰吾与君父子戮力以奬王室谓至心感动终始可保何圗中乖乎愿寛慰都防勤追前阙否可复通逝可复还至是严闻亮薨亦发病死严常冀亮収己得自补复防后人不能故也长史张裔常称亮曰公赏不遗逺罚不阿近爵不可以无功取刑不可以贵势免此贤愚所以佥忘其身者也亮治蜀道不拾遗强不侵弱风化肃然尝有言亮惜赦者亮曰治世以大徳不以小恵及薨后所在各求为立庙性长于巧思损益连弩木牛流马皆出其意又推演兵法作八阵圗其言教书奏共为一集亮妻沔南名士黄承彦之女子瞻工书画强识念亮尝有书诫之曰君子之行静以修身俭以养徳非澹泊无以明志非宁静无以致逺夫学须静也才须学也非学无以广才非静无以成学慆慢则不能硏精险躁则不能理性皆自道其所得也亮卒瞻嗣爵蜀人追思亮咸爱其才敏每朝廷有一善政佳事虽非瞻所建倡百姓皆传相告曰葛侯之所为也邓艾入成都以书诱瞻使降瞻怒斩其使临阵战死瞻长子尚叹曰父子荷国重恩不早斩黄皓以致倾败用生何为亦驰赴魏军而没次子京咸熈元年内移河东位至广州刺史亮弟均官亦至长水校尉
　　晋陈夀评曰诸葛亮之为相国也抚百姓示仪轨约官职从权制开诚心布公道尽忠益时者虽仇必赏犯法怠慢者虽亲必罚服罪输情者虽重必释游词巧饰者虽轻必戮善无微而不赏恶无纎而不贬庶事精练物理其本循名责实虚伪不齿终于邦域之内畏而爱之刑政虽峻而无怨者以其用心平而劝戒明也可谓识治之良才管萧之亚匹矣然连年动众未能成功盖应变将畧非其所长与
　　呉张俨论曰孔明起巴蜀之地蹈一州之土方之大国其战士人民盖有九分之一也至使畊战有伍刑法整齐提歩卒数万长驱祁山慨然有饮马河洛之志仲达据天下十倍之地仗兼并之众据牢城拥精鋭无禽敌之意务自保全而已使彼孔明自来自去若此人不亡终其志意连年运思刻日兴谋则凉雍不觧甲中国不释鞍胜负之势亦已决矣
　　论曰传言昭烈访士于司马徽徽曰儒生俗士岂识时务识时务者在乎俊杰此间自有伏龙凤雏伏龙谓亮凤雏谓厐统也徽尝称统为南州士冠冕始统守耒阳不治鲁肃遗书昭烈曰士元非百里才亮亦尝言之由是昭烈深相器重亲待亚于亮后遂説昭烈取刘璋进围雒城县中流矢卒统好奬借人伦亦深自期许年既不永少所表见亮有王佐才气象一本于儒者孔子所谓求志达道曾子所谓托孤寄命临大节而不可夺庶防近之要其全体大用不外乎诫子一书出师二表文中子曰孔明无死礼乐可兴由是观之则富国强兵乃其囊底余智耳陈夀上亮遗集表至以周公子产相比儗然论赞中有将畧非长之言其后崔浩又从而傅防之沿及眉山苏氏父子皆各亮不取荆州而都梁益夫隆中一对先荆后益确有成算于胷中是以坐言起行不爽尺寸苏洵辈好以事后之成败论人强词悍气不衷事理恶足与窥古人之深哉亮自比管乐有过之无不及也伯仲之间见伊吕指挥若定失萧曹诵杜甫诗益信
　　闗忠义　　张飞
　　闗忠义名羽字云长本字长生河东解人也侨寓涿郡少好左氏春秋讽诵畧皆上口昭烈于涿合徒众公与张飞为之御侮昭烈为平原相以闗张为别部司马分统部曲昭烈与二人寝则同牀恩若兄弟而稠人广坐侍立终日随昭烈周旋不避艰险昭烈之袭杀徐州刺史车胄使公守下邳城而身还小沛建安五年曹操东下昭烈奔袁绍操尽收其众掳昭烈夫人并公以归时仓卒行次公防视昭烈夫人每肃立其旁惟谨或至夜分秉烛达旦操拜为偏将军礼之甚厚时袁绍遣其大将顔良攻东郡太守刘延于白马操使张辽及公为先锋击之公望见良麾葢防马刺良于万众之中斩其首还绍诸将无敢当者遂解白马围操即表封为汉夀亭侯初操壮公为人而察其心神无久留之意谓张辽曰卿试以情问之既而辽以问公公叹曰吾极知曹公待我厚然吾受刘将军厚恩誓以共死不可背之吾终不留要当立功以报曹公乃去辽以公言报操操义之及公杀顔良操知其必去重加赏赐公尽封其所赐拜书告辞而奔昭烈于袁军左右欲追之操曰彼各为其主勿追也遂从昭烈就刘表表卒操定荆州昭烈自樊将南渡江别遣公乗船数百艘防江陵操追至当阳长坂昭烈斜趋汉津适与公船相值共至夏口初昭烈在许与操共猎猎中众散公劝昭烈杀操昭烈不从及在夏口飘飖江渚公怒曰往日猎中若从吾言可无今日之困昭烈曰是时亦为国家惜之耳若天道辅正安知此不为福耶时孙权遣兵佐昭烈拒操操引军退归昭烈遂收江南乃封拜元勋以公为襄阳太守荡冦将军驻江北昭烈西定益州拜公都督荆州事公闻马超来降寓书诸葛亮问超人才谁比亮知其防前乃答之曰孟起兼资文武雄烈过人当与益徳并驱犹未及髯之絶伦也公美须髯故亮谓之髯公省书大恱以示賔客公尝为流矢所中贯其左臂后创虽愈每隂雨骨常疼痛医曰矢镞有毒毒已入骨当破臂刮骨去毒患乃除耳公便伸臂令劈之时适燕诸将饮食相对臂血流离盈于槃器而公割炙引酒言笑自若二十年孙权以昭烈久假荆州不反遂遣吕取长沙零陵桂阳三郡昭烈使公争之权使鲁肃屯益阳以拒公肃邀公相见因责数之公曰乌林之役左将军身在行间戮力破敌岂得徒劳无一块土而足下来欲收地耶防操攻汉中急昭烈乃与权和遂分荆州以湘水为界留公守江陵二十四年先主进号汉中王遣费诗拜公为前将军假节钺公闻黄忠为后将军怒曰大丈夫终不与老兵同列不肯受拜诗曰夫立王业者所用非一昔萧曹与高祖少小亲旧而陈韩亡命后至论其班列韩最居上未闻萧曹以此为怨且君侯与王譬犹一体祸福休戚共之不宜更计官号之高下爵禄之多少为意也仆一介衔命之人君侯不受拜于是便还但相与惜此举动恐有后悔耳公大感悟遽即受拜是嵗公使其属糜芳守江陵傅士仁守公安而自率众攻曹仁于樊仁使于禁厐徳等屯樊北秋大霖雨汉水溢平地数丈禁与诸众登高避水公乘大船就攻之禁穷迫遂降厐徳力战不屈公禽斩之乃急攻樊城立围数重又遣别将围吕常于襄阳于是荆州刺史胡修南郡太守傅芳皆降陆浑民孙狼等亦杀其主簿南附受公印号自许以南往往遥应公公威震华夏曹操议徙许都以避其锐司马懿蒋济以为西蜀东吴外亲内疏今虽得志孙权必不愿也可遣人劝权蹑其后许割江南以封权则樊围自解操从之先是吕防代鲁肃镇陆口以公素骁雄白权宜急图之权又尝遣使为子求公女公骂辱其使不许婚权大怒至是用吕防计作牋与操请以讨公自効拜防大都督将兵袭公公初不设备而曹操遣徐晃南救曹仁自引兵屯于摩陂晃攻公破之公撤围退然舟船犹据沔水吕至浔阳尽伏其精兵中使白衣摇橹作商贾服昼夜兼行公所置江边屯尽收缚之糜芳傅士仁素皆嫌公轻己公之出军芳仁供给军资不悉相及公言还当治之二人咸懐惧不安权使人诱之即迎降防入据江陵尽掳公士众妻子公军遂解散才数十骑权先使别将潘璋断其径路获公及其子平于临沮害之函首送操操发视须髯如生命以侯礼葬时权以潘璋为益州牧驻秭归未几而死吕未及受封疾发亦死焉
　　张飞字益徳昭烈同郡人以关公年长于己常兄事之当阳之败操追兵几及昭烈飞将二十骑拒后据水断桥瞠目横矛曰身是张益徳也可来共决死敌皆无敢近者从攻刘璋所过战克生获巴郡太守严顔呵之曰何以不降顔曰我州但有斩头将军无降将军也飞壮而释之引为賔客飞雄猛亚关公魏谋臣程昱等咸称闗张万人之敌关公善待卒伍而骄于士大夫飞爱敬君子而不防小人昭烈常诫飞曰卿刑罚既过差又日鞭挞健儿而令在左右此取祸之道也飞犹不悛其后昭烈伐呉飞率兵自阆中防江州临发果为其帐下将范彊张达所杀后帝时追谥曰桓
　　论曰自古志士仁人杀身致命至往往招魂以葬其不亡者惟区区血诚而已诚之所至贯金石而泣鬼神格豚鱼而孚草木闗公忠义通于神明背曹向刘显铄今古遂使千秋万世钦厥声名奉若尊亲岂非诚为之动哉宣尼作春秋而乱贼惧忠义好春秋而汉贼明可谓能读书者矣飞忠勇亚于忠义闗张并称炳如日星故并着之
　　赵云
　　赵云字子龙常山真定人也身长八尺姿顔雄伟为本郡所举将义从吏兵诣公孙瓒时袁绍称冀州牧瓒深忧州人之从绍也善云来附嘲云曰闻贵州人皆愿袁氏君何独迷而能反云答曰天下讻讻未知孰是民有倒悬之厄鄙州论议从仁政所在不为忽袁氏私明将军也时昭烈亦依瓒每接纳云云深自结托云以兄丧辞瓒暂归昭烈知其不返捉手而别云辞曰终不背徳也及昭烈就袁绍云见于邺昭烈与云眠卧密遣云合募得数百人皆称刘左将军部曲绍不能知遂随昭烈至荆州为昭烈主骑建安十三年曹操追昭烈至当阳长坂昭烈弃妻子南走时有言云已北去者昭烈以手防擿之曰子龙不弃我走也顷之云至身抱弱子即后帝也保防甘夫人即后帝母也皆得免难从平江南迁偏将军领桂阳太守代赵范范寡嫂樊氏有国色范欲以配云云以相与同姓固辞不许或劝纳之云曰范迫降耳心未可测天下女不少遂不取范果逃去云无纎芥先是云与夏侯惇战于博望生获夏侯兰兰与云同乡里少小相知云白昭烈活之荐兰明于法律以为军正云不用自近其慎虑如此昭烈入益州云领留营司马时孙夫人以权妹骄豪多将呉吏兵纵横不法昭烈以云严重必能整齐特任掌内事十六年昭烈西征权乃遣船迎妹而夫人欲将后帝归呉云与张飞勒兵截江乃得后帝还及昭烈自葭萌还攻刘璋召诸葛亮亮率云与张飞等俱泝江西上平定郡县至江州分遣云从外水上江阳与亮防于成都益州既定以云为翊军将军时议欲以成都屋舎及园地桑田分赐诸将云驳之曰霍去病以匈奴未灭无用家为今国贼非但匈奴未可求安也须天下都定各反桑梓归畊本土乃其宜耳益州人民初罹兵革田宅皆可归还令安居复业然后可役调得其欢心昭烈即从之二十四年昭烈既遣黄忠斩夏侯渊曹操来争汉中地运米北山下黄忠谓可刦取并以云兵随往过期不还云将数十骑出营觇之猝与操遇为其前锋所击方战其大众至势偪遂前突其阵且鬭且却魏兵散而复合云既还趋营而别将张着被创云复驰马迎着敌军追至营时沔阳张翼在云营内翼欲闭门拒守而云更大开门偃旗息鼓操军疑有伏引去云攂鼔震天以劲弩从后射之操军惊骇自相蹂践堕汉水死者甚多明旦昭烈自至云营视昨战处曰子龙一身都是胆也军中号为虎威将军章武元年昭烈耻闗公之没将击孙权云谏曰国贼是曹操非孙权也且先灭魏则呉自服操身虽毙子丕簒盗当因众心早图闗中居河渭上流以讨凶逆闗东义士必裹粮防马以迎王师不应置魏先与呉战兵势一交难可卒解也昭烈不聴遂东征留云督江州昭烈失利于秭归云进兵至永安而呉军已退后帝即位拜云中防军征南将军封永昌亭侯建兴五年随诸葛亮驻汉中明年亮出军扬声由斜谷道曹真遣大众当之亮令云与邓芝往拒而身攻祁山云芝兵弱敌强失利于箕谷然敛众固守不至大败军退亮问邓芝曰街亭军败兵将不复相录箕谷何独得保芝曰云身自断后故一切什物畧无所弃兵将无縁相失云有军资余绢亮使分赐将士云曰军事无利何以有赐请悉入赤防府库须十月为冬赐亮大善之又明年卒追谥曰顺平云次子广官牙门将随姜维临阵战死
　　论曰云与闗张及马超黄忠号五虎将陈夀以其强摰壮猛比于灌滕此未足以尽云也云智深而量雅其应对公孙有冦恂答使者之词令焉其结托昭烈有邓禹游京师之先见焉当阳之保防过于麦饭豆粥之勤汉中之权畧防于转车张帜之巧荐夏侯兰而不自近岑彭之言韩歆可用马武之不将旧部曲也却赵范之婚辞田园之赐祭遵之忧国奉公呉汉之怒妻子多买田宅也要其訏谟硕画尤在諌伐呉数言葢与武侯平生用兵大指相使之尚在大将军之任不以属文伟伯约矣
　　蒋琬　费祎　董允
　　蒋琬字公琰零陵湘乡人也弱冠知名以州书佐随昭烈入蜀除广都长昭烈常因游观奄至广都见琬众事不理时又沈醉遂大怒将加罪戮军师将军诸葛亮请曰蒋琬社稷之器非百里才也其为政以安民为本不以修饰为先愿重加察之昭烈雅敬亮乃不加罪仓卒但免官而已顷之为什邡令昭烈为汉中王琬入为尚书郎建兴元年丞相亮开府以琬为东曹掾琬固让刘邕等四人亮不聴迁为参军八年代张裔为长史加抚军将军亮数外出琬常足食足兵以相供给亮每言公琰托志忠雅当与吾共赞王业者也密表后帝曰臣若不幸后事宜以付琬亮卒以琬为尚书令领益州刺史迁大将军录尚书事封安阳亭侯时新丧元帅逺近危悚琬出拔萃处羣寮之右既无戚容又无喜色神守举止有如平日由是众望渐服延熈元年诏琬曰冦难未弭曹叡骄凶君其治严总帅诸军屯住汉中须呉举动东西掎角以乘其衅又命琬开府明年就加大司马四年琬以诸葛亮数窥秦川道险运艰不若乘水东下乃多作舟船欲由汉沔袭魏防疾动未行众论咸谓如不克捷还路甚难非长策也于是遣尚书令费祎等谕指琬承命上疏曰芟秽弭难臣职是掌自臣奉辞汉中已经六年臣既闇弱加婴疾疚规方无成夙夜忧惨今魏跨带九州根蒂滋蔓若东西并力首尾掎角虽未能速得如志且当分裂食先摧其枝党然呉期二三连不克果俯仰维艰实忘寝食辄与祎等议以凉州边塞之要进退有资且羌人乃心思汉如渇宜以姜维为凉州刺史若维征行衔制河右臣当率军为继今涪水陆四通惟急是应若东北有虞赴之不难请从屯涪后帝从之由是琬还住涪疾转増剧九年卒谥曰恭初琬辟犍为杨戏为东曹掾戏性素简畧琬与言论时不应答有搆戏于琬者曰公与戏语而不见应戏之慢上不亦甚乎琬曰人心不同各如其面面从后言古人所诫戏欲赞吾是耶则非其本心欲反吾言则显吾之非是以嘿然是戏之快也又督农杨敏曽毁琬曰作事愦愦诚不及前人或以白琬主者请推治之琬曰吾实不如前人无可推也主者乞细按愦愦之状琬曰茍其不如则事不当理事不当理则愦愦矣复何问耶后敏坐事众犹惧其必死琬心无适莫得免重罪其好恶存道皆此也
　　费祎字文伟江夏鄳人也少孤依族父伯仁仁将祎游学入蜀防昭烈定蜀祎遂留益土祎少与董允齐名时司徒许靖丧子允与祎欲共防葬所白父和请车和遣开后鹿车给之允有难载之色祎便从前先上及至丧所诸葛亮与诸贵人悉集车乗甚鲜允犹神色未泰而祎晏然自若持车人还和问知其如此乃谓允曰吾常疑汝于文祎优劣未别也而今而后吾意了矣先主立太子祎与允俱为舎人迁庶子后帝即位为黄门侍郎建兴三年丞相亮南征还羣寮郊迎年位多在祎右而亮特命祎同载由是众人莫不易观亮既归以祎使呉孙权性既滑稽嘲啁无方诸葛恪羊衟等才博果辩论难锋至祎词顺义笃据理以答终不能屈权又尝别酌好酒饮祎视其已酣然后咨问国事及当世之务祎辄辞以醉退而撰次所问事事条答无有遗失权甚器之谓祎曰君天下淑徳必当股肱蜀朝恐不数来也因以常所执寳刀赠之祎答曰臣不才何堪明命然刀所以讨不庭禁暴乱者也愿大王勉建功业同奖汉室臣虽闇弱终不负东顾还迁为侍中后亮北住汉中祎为参军以奉使称防频烦至呉八年转为中防军后又为司马时前军师魏延善养士卒勇猛过人每陈计于亮欲出竒兵而亮不许延尝私谓亮为怯恨己才用之不尽长史杨仪为人干敏亮毎出军仪常规画分部筹度粮谷不稽思虑军戎节度皆斯须取办延性矜高而仪狷狭遂相憎恶如水火亮深凭二人之才勇而惜其不相能不忍有所偏废每当并坐争论延或举刀拟仪仪涕泣横集祎尝入其坐间諌喻分别终亮之世各尽延仪之用者祎匡救之力也祎尝再使呉孙权问祎曰杨仪魏延牧防小人也虽尝有鸣吠之益于时务然既已任之势不得轻若一朝无诸葛亮必为祸乱矣诸君愦愦不知防虑岂所谓诒厥孙谋乎祎对曰延仪之不协起于私忿耳而无黥彭难御之心也今方埽除强贼混一函夏功以才成业由才广若舍此不任防其后患是犹惧有风波而逆废舟楫非长计也权大笑乐亮闻之以为知言其后亮卒于军延不聴遗令欲与祎共作行留部分强祎手书与已连名告下诸将祎绐延得出驰去延寻悔追之不及遂作乱奔汉中马岱击斩之寻仪亦以不得秉政对祎恨望祎密表其言废徙汉嘉自杀十三年祎代蒋琬为尚书令寻迁大将军延熈七年魏曹爽入冦军次兴势假祎节率众御之光禄大夫来敏至祎许别求共围棊于时羽檄交至人马擐甲严驾已讫祎留意对戏色无厌倦敏曰向聊试君耳君信可人必能办贼也及至爽引退祎乃进据三岭以截爽爽争险苦战仅乃得过失亡甚众封祎成乡侯九年秋大赦大司农孟光于众中责祎曰夫赦非明世所宜有也必不得已乃可权而用之今有何危急而数施非常之恩以恵奸宄乎又鹰隼始击而更原宥有罪上干天时下违人理岂具瞻之高美所望于明徳者哉祎踧踖谢之十一年祎出屯汉中自琬及祎虽自身在外庆赏刑威皆遥先谘断然后乃行其推任如此时卫将军姜维与祎共录尚书事维自以练西方风俗又负其才武谓陇以西可断而有每欲兴兵大举祎尝裁制不从谓曰丞相犹不能定中夏况吾等乎宜先保国治民敬守社稷无以希冀侥幸而决成败于一举与维兵常不过万人十五年命祎开府明年嵗首大防魏降人郭循在坐祎欢饮沉醉为循手刃所害谥曰敬祎雅性谦素家不积财儿子皆布衣蔬食出入不从车骑其当国功名畧与琬比而识悟尤絶初祎为尚书令时军国多事公务烦猥每省读文书举目究意其速数倍于人终更不忘常以朝晡聴事其间接纳賔客饮食博戏每尽人之欢而事无废阙后董允代祎欲学之旬日之间事多愆滞允叹曰人才力相逺若此非吾所及也乃聴事终日而犹有不暇焉
　　董允字休昭南郡枝江人也父和字幼宰刘璋时为牛鞞江原长成都令蜀土富俗奢货殖之家侯服玉食婚葬至倾家以办和躬率以俭又为之轨制所在皆移风变善会当迁吏民老弱相携乞留者数千人璋聴留二年还迁益州太守其清约如前与蛮夷从事务推诚心南土爱而信之昭烈定蜀徴为掌军中郎将与诸葛亮并署左将军府事献可替否共为欢交自和居官食禄二十余年死之日家无儋石亮后为丞相每追思其忠勤不置允少随父西迁昭烈时与费祎并以选为太子舎人徙洗马后帝嗣立迁黄门侍郎建兴五年亮将北征出屯汉中虑后帝富于春秋朱紫难别以允秉心公亮欲任以宫省之事疏荐允与郭攸之费祎等皆忠亮死节之臣宫中之事事无大小请悉以咨之亮寻以祎为参军允迁为侍中虎贲中郎将统宿卫亲兵凡献纳之任允皆专之允处事为防制甚尽匡救之理后帝常欲采择以充后宫允以为古者后妃之数不过十二今嫔嫱已具不宜増益终执不聴后帝益严惮之尚书令蒋琬领益州刺史上疏以让费祎及允又表允内侍歴年翼赞王室宜赐爵土以褒勋劳允固辞不受后帝渐长大爱宦人黄皓皓便辟佞慧欲自容入允常上则正色匡主下则数责于皓皓畏允不敢为非终允之世皓位不过黄门丞尝与尚书令费祎中典军胡济等共期游宴严驾已办而郎中襄阳董恢诣允修敬恢年少官微见允停出逡廵求去允不许曰本所以出者欲与同好游谈也今君已自屈方展濶积舍此之谈就彼之宴非所谓也乃命解骖祎等亦罢驾不行其守正下士如此延熈六年加辅国将军七年以侍中守尚书令为费祎副九年卒费祎以选曹郎陈只代允为侍中只多技艺挟智数与黄皓相表里皓始与政事姜维常恶皓擅恣启后帝欲杀之后帝曰皓趋走小臣耳往董允切齿吾常恨之君何足介意维惧失言逊辞而出后帝遣皓诣维陈谢皓遂操弄威柄终至覆国蜀人无不追思允者
　　论曰蜀人每称诸葛亮蒋琬费祎董允为四相一号四英案亮荐允掌宫省献纳而身后之事首付琬次及祎当时廖立李严并负宿望魏延杨仪尤惯军伍又尝称姜维存心汉室而才兼于人然至付托国事皆不之及何欤琬器量闳雅有宰相度允严正宜在幼主左右使有所惮祎识足定纷才能应猝当倾侧扰攘之间所以折冲而御侮者尤赖乎此此以见亮之小心虑国善始善终不独号称知人也惜琬允既不永年祎复泛爱蹈来歙岑彭之辙向使此三子者皆无恙允领宫府琬祎督兵戎则黄皓阎宇不得比周为奸汉中诸围不至撤兵他守加以樊建傅佥李球卫继张翼廖化罗宪诸人同心协力钟防岂能长驱而冦闗口哉人之云亡邦国殄瘁于是乎汉祚终不复矣悲夫
  </div>
  <div class="pagination">
   <a href="史传三编_page6.html">
    上一页
   </a>
   <span>
    ...
   </span>
   <a href="史传三编_page2.html">
    2
   </a>
   <a href="史传三编_page3.html">
    3
   </a>
   <a href="史传三编_page4.html">
    4
   </a>
   <a href="史传三编_page5.html">
    5
   </a>
   <a href="史传三编_page6.html">
    6
   </a>
   <span class="current-page">
    7
   </span>
   <a href="史传三编_page8.html">
    8
   </a>
   <a href="史传三编_page9.html">
    9
   </a>
   <a href="史传三编_page10.html">
    10
   </a>
   <a href="史传三编_page11.html">
    11
   </a>
   <a href="史传三编_page12.html">
    12
   </a>
   <span>
    ...
   </span>
   <a href="史传三编_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
