<!DOCTYPE html>
<html>
 <head>
  <meta charset="utf-8"/>
  <title>
   明儒言行录 - 第 20 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明儒言行录 - 第 20 页/共 30 页
  </h1>
  <div class="content">
   至吉安大会士友于螺川诸生偕旧游三百余人迎入驿中先生曰尧舜生知安行的圣人犹兢兢业业用困勉工夫吾侪以困勉资质而悠悠荡荡坐享生知安行的成功岂不误己哉又曰良知之妙真是周流六虚变动不居若假以文过饰非为害大矣临别嘱曰工夫只是简易真切愈真切愈简易愈简易愈真切
　　先生至梧州先是岑猛叛两广猛死田州其党卢苏王受搆众复叛攻陷思恩提督都御史姚镆发四省兵讨之久勿克朝议用张璁桂萼荐起先生代镆先生至任开示恩信尽撤调集防守之兵谕以朝廷遣大臣处勘开尔等更生之路尔等果能诚心投顺当贷尔死苏受等自缚来归先生薄示惩杖谕以今日宥尔一死者朝廷天地好生之仁必杖尔示罚者我等人臣执法之义于是众皆叩头悦服悉遣归农思田平先生为文勒石兴学校设防安抚逾年班师先生又以断藤峡及八寨诸贼盘据反侧久毒岭表乃因讨思田归兵宻与领兵官约束分道袭之而檄苏受等兵相犄角立功以报左右夹翼诛获剧贼三千有竒悉定其地捷奏至遣行人冯恩赍勅奬赐疏谢时阁臣桂萼素忌先生言先生挟诈专兵先生亦病十月疏请告移卧舟次将自梧道广侍命于韶雍之间十一月丁卯卒于南安时推官周积疾问遗言先生微哂曰此心光明亦复何言问何所嘱先生曰他无所念平生学问方才见得数分未能与吾党共成之为可恨耳遂逝时年五十七八年二月丧至越是时朝中议先生学术有防迩来士子邪説皆其倡导爵防赠諡诸典不行且下诏禁先生学术隆庆元年赠新建諡文成照旧世袭万厯十二年从祀孔庙先生天资超絶少喜任侠长好辞章仙释既而以斯道自任以圣人为必可至平生无一时一念不在于学经歴危变益信良知真足以忘患难出生死故晚年时时举以示人曰吾此学从百死千难中得来岂可易説或言以公气节文章政事勲业足葢一世只除却讲学一事便是完人先生答曰某但愿从事讲学不愿其他人谓先生豪杰之才圣贤之学云所着有阳明集居夷集五经臆説大学古本旁注及门人所记传习録所纂则言行于世
　　先生生时祖母岑梦神人衣绯玉云中鼔吹送儿授之因命名曰云五嵗不言有僧过之曰好个孩儿可惜道破遂改今名即能言
　　十一嵗祖竹轩公携先生北上过金山寺对客赋诗曰金山一大如拳打破维扬水厎天醉倚妙髙台上月玉箫吹彻洞龙眠客大惊异复命赋蔽月山房随口应曰山近月逺月觉小便道此山大于月若人有眼大如天还见山小月更濶十五嵗出游居庸三闗询诸夷种落与备御策逐骑射欲上书于朝父龙山公斥之为狂乃止
　　初学书法先生后读明道书曰吾作字甚敬非是要字好即此是学既非要字好又何学也乃知古人随时随事只在心上学此精明字好亦在其中矣与学者论格物多举此为证
　　辛酉以刑部主事审録江北游九华山宿化城寺是时道者蔡蓬头善谈仙先生以礼请问蔡曰汝礼虽隆终不忘官相一笑而别闻地藏洞有异人坐卧松毛不火食歴险访之异人方熟睡先生坐傍抚其足顷之醒视曰路险何得至此因论曰周茂叔程明道是儒家两个好秀才
　　先生托迹投江附估船遯遇风飘至闽境夜奔山径叩寺求宿不纳趋野庙倚香案卧葢虎穴也夜半虎绕廊哮吼不入及旦僧见先生无恙异之邀至寺则前铁柱宫所晤道士在焉因与商逺遁计道士曰子有亲在不可因为筮得明夷遂决策返先生与黄绾论学绾自言有志未实用功先生曰人患无志不患无功
　　在滁州日与门人遨游琅琊瀼泉间环龙潭而坐者常数百人歌声振山谷后陞南鸿胪卿滁阳诸友送至乌衣不能别以诗促之归曰掘地见泉水随处无勿得何必驱驰为千里逺相即君不见尧羮与舜墙又不见孔与蹠对面不相识逆旅主人多殷懃出门转盻成路人先生平湖广横水桶冈诸寇酋长谢志珊就擒问曰汝何策得众若此志珊曰亦不容易平生见世上魁杰好汉多方招致断不轻易放过先生退语门人曰吾侪一生求友当如此矣
　　征三浰以书示薛侃曰即日抵龙南明日入巢四路并进贼有必破之势矣破山中贼易破心中贼难区区剪除鼠窃何足为异若诸贤扫荡心腹之寇以收廓清平定之功此大丈夫不世之伟绩也
　　勤王时邹守益趋见曰闻宸濠诱旧贼叶芳兵攻吉安矣先生曰芳必不叛曰彼从濠望封拜可寻常计乎先生黙然良久曰天下尽反我辈固当如是一时胸中利害如洗
　　方先生初入南昌时日坐都院后堂对士友论学洞开中门令见前后报至登堂遣之时有言文定焚须及兵前却状者众咸失色先生徐起如侧席遣牌斩其前却者还坐复理前语论学徐闻濠擒众咸色喜先生愀然曰濠虽擒苐恐伤死者众耳亦复论学如常
　　刘念台曰学者或云于静中见得道理如此而动时又复忙乱或云于动时颇近于道而静中又复纷扰症虽二见其实一病也动静二字不能打合如何言学阳明先生在军中一面与门人讲学一面应酬军务纤毫不乱此时动静一乎二乎【山隂语要】
　　先生在钱塘遇太监张永极言江西遭祸乱民困已极不堪六师扰永然之乃曰吾出为羣小在君侧欲左右调防圣躬耳非为功来也先生功吾自知之劳锦衣止五金锦衣怒不纳次日来辞先生执其手曰我在正徳初下锦衣狱甚久未见轻财重义有如公者昨薄物出区区意只求备礼闻公不纳令我惶愧我无他长止善作文字他日当为表章令锦衣知有公也复再拜其人竟不能出他语而别
　　霍韬过论大学辄持旧见先生曰若传习书史考正古今以广吾见闻则可若欲以是求得入圣门路譬之采摘枝叶以缀本根而欲通其血脉葢亦难矣
　　【佳】按先生论格物非是其论入圣不在采摘枝叶广博见闻则笃论也为学而不身体力行徒资诵説先生之所弃哉
　　先生居忧使门人子弟纪丧因材分任仙居金克厚得监厨后克厚连举进士语人曰吾学得司厨大益时先生居里谤议日炽言官希宰辅意倡言论劾癸未南宫策问心学隂诋辟先生学术徐珊不对而出欧阳徳王臣魏良弼等直发师防亦在取列先生谓门弟子曰吾道非耶何为如此在侍者或谓先生功盛位崇忌嫉者谤或谓先生学驳宋儒拘泥者谤或谓从游者众莫保其往不无以身谤曰三言者诚有之特吾自知处诸君论犹未及葢吾前尚有乡愿意在今只信良知更无掩藏回防才做得狂者耳海宁董澐以能诗闻于江湖年六十八闻先生学以杖肩其瓢笠诗卷来访登门长揖上坐先生异其气貌礼敬之与之语连日夜澐有悟因纳拜称弟子先生与之徜徉山水间澐日有闻欢然乐而忘归也自号从吾道人先生作从吾道人记以赠之八月之望日白如洗先生集诸弟子于碧霞池之天泉桥上侍者百十人酒半行命歌诗诸弟子比音而作翕然如协金石少间理丝吹竹或投壶或鼔棹逺近相答先生顾而乐之遂即席赋诗有铿然舎瑟春风里也虽狂得我情之句明日诸生入谢先生曰昔孔子在陈何思鲁之狂士葢世之学者没溺富贵声利之场如拘如囚而莫之省脱及闻孔子之教始知一切俗缘皆非性体乃豁然脱落但见得此意不加实践以入于精微则渐有轻灭世故濶略伦物之病比世之庸庸琐琐者不同其为未得于道一也故孔子在陈思归以裁之使入于道耳诸君讲学但患未得此意今幸见此正好精诣力造以求于至道无以一见自足而终止于狂也欧阳徳为六安州守奉书问学以为初政倥偬后稍次第始得与诸生讲学先生曰吾所讲学正在政务倥偬中岂必聚徒而后为讲学耶
　　示黄绾书曰人在仕途比之退处山林时工夫难十倍非得良友时时警发砥砺平日志向鲜有不潜移黙夺弛然日就頽靡者【圣学宗传】
　　先生十五嵗时梦中尝得句云卷甲归来马伏波早年兵法髩毛皤莫知其谓后舟至乌蛮滩舟人指曰此伏波庙前滩也先生呀然登庙礼拜如梦中所见因续梦中诗且叹人生行止之不偶云【行状】
　　先生初第上安边八策世称为訏谟晚自省曰语中多抗厉气此气未除而欲任天下事其何能济筮仕刑曹言于大司冦禁狱吏取饭囚之余豢豕或以为美谈晚自悔曰当时善则归己不识置堂官同僚于何地此不学之过或问宁藩事曰当时只合如此觉来尚有挥霍微动于气者在使今日处之更别
　　刘养正旧从公游母死未葬公为之葬为文祭之曰吾不敢宥汝之生而葬汝之母可谓故旧不遗情法两尽矣【名臣言行録】
　　家居时里人有求鬻其产者先生辞却已一日先生偕董澐王畿诸门人游山偶经其处覩其风景佳胜衷黙悔前之未收也忽惕然自讼曰是何心哉有贪心便无恕心矣且悔且讼两念交战膺中行里许始化徐以告从行诸弟曰克己之难如此
　　先生答顾璘书曰夫拔本塞源之论不明于天下则天下之学圣人者将日繁日难不至沦于禽兽不止而犹自以为圣人之学夫圣人之心视天下之人无内外逺近凡有血气皆其昆弟赤子之亲莫不欲安全而教养之以遂其万物一体之念天下之人心其始亦非有异于圣人也特其间于有我之私隔于物欲之蔽大者以小通者以塞甚有视其父子兄弟如仇讐者圣人有忧之是以推其天地万物一体之仁以教天下使之皆有以克其私去其蔽以复其心体之同然其教之大端则尧舜禹之相授受所谓道心惟微惟精惟一允执厥中而其节目则舜之命契所谓父子有亲君臣有义夫妇有别长防有序朋友有信五者而已当是之时人无异见家无异习安此者谓之圣勉此者谓之贤而背此者虽启明如朱亦谓之不肖下至闾井田野农工商贾之贱莫不皆有是学而惟以成其徳行为务何者无有闻见之杂记诵之烦辞章之靡滥功利之驰逐而但使之孝其亲弟其长信其朋友以复其心体之同然则人亦孰不能之乎学校之中惟以成徳为事有长于礼乐长于政教长于水土播植者则就其成徳而因使益精其能迨夫举徳而任则用之者惟知同心一徳以共安天下之民视才之称否而不以崇卑为轻重效用者亦惟知同心一徳以共安天下之民茍当其能则终身安于卑琐而不以为贱当是时才质之下者则安其农工商贾之分各勤其业以相生相养而无有乎希高慕外之心才能之异若臯夔稷契者则出而各効其能或营衣食或通有无或备器用集谋并力以求遂其仰事俯育之愿譬之一身目不耻其无聪而耳之所涉目必营焉足不耻其无及而手之所探足必前焉葢其元气充周血脉条畅是以痒疴呼吸感触神应有不言而喻之妙此圣人之学所以至易至简易知易从学易能而才易成者正以大端惟在复心体之同然也而知识技能非所以与论也三代以降教者不复以此为教学者不复以此为学霸者之徒窃取先王之近似者假之于外以内济其私天下靡然宗之圣人之道遂以芜塞世之儒者慨然悲伤搜猎先圣王之典章法制而掇拾修补于煨烬之余圣学之门墙遂不可复覩于是乎有训诂之学而传之以为名有记诵之学而言之以为博有词章之学而侈之以为丽相矜以知相轧以势相争以利相高以技能相取以声誉其出而仕也理钱谷者则欲并夫兵刑典礼乐者又欲与于铨轴处郡县则思藩臬之高居台谏则望宰执之要故不能其事则不可以兼其官不通其説则不可以要其誉记诵之广适以长其傲也知识之多适以行其恶也闻见之博适以肆其辨也辞章之富适以饰其伪也呜呼以若是之积染以若是之心志而又讲之以若是之学术宜其闻吾圣人之教而视之以为赘疣枘凿则其以良知为未足而谓圣人之学为无所用亦其势有必至矣非夫豪杰之士无所待而兴者吾谁与望乎
　　嗣寅应氏曰先生之学诚能救时然先生可谓能止而未知止于至善也今言先生之美夫先儒之著述岂以为名哉其始也穷思劄记以无忘所知其既也悯世之昧出其言以觉之至诚之心贯乎金石故愚者读之而明柔者读之而强矣其季也以此为名以其昏昏使人昭昭无用之赘言烦人耳目本明之四书读解説而反障至于文集诗赋稗史积案堆几已可厌矣又其愚者日读烂恶之时文而不衰焉辞章为害先生廓清之意深矣朱子曰为学当以存主为先而致知力行亦不可偏废然后之读书者游神身外不无仰看鸟而错应人以其所学横据胸中自棼其心先生教之虚静使之静时常觉动时常定以去其逐物之流先生可谓立其大矣自先儒立教防学者入于虚无但教之下学自然上达而其后学者以读书明伦人道尽矣诚为不误至于性命则多不复详于身内而先生本体之説可使学者密于定性之功先生之造就多矣尝有学者心本开明一经读书反致茫昧葢因无明师良友即鹿无虞入于荆棘今得先生良知之説使无识之人得以自定不致震又有徒事解説不肯立心得先生之言豁然有警凡此皆先生之美不可掩者也至于圣人之学谓事事物物皆有定理故以六十四卦冒天下之道五伦百行礼仪三百威仪三千皆所谓定理也以其知来之神识之于外以其藏往之智畜之于内至其遇物斯应则又以寂然不动之智发为感而遂通之神此所以变化无端而会其有极也今先生单扫事事物物皆有定理之説如是则圣人所着六经之定理皆属无用而师其不学之心夫学者之害莫大于师心自用且不学之心何可师也动无依据茍且成习上无礼下无学自此始矣释老行而圣学昧自西晋以来千年之久赖程朱而天下之人不敢加释老于孔孟朱子之书童而习之凡一字一句之明皆食其利使圣学无朱子则六经晦蚀不啻洪荒其廓清之功真并神禹而先生竟欲扫去谓道自茂叔明道而后言愈详道愈晦此与斥吾之父母祖先何异吾不忍听也先生宴门人百余于碧霞池酣歌击鼓投壶泛舟为乐作诗曰影响尚疑朱仲晦支离羞作郑康成意欲痛扫先儒之传注经书彰明理学卓吾之弊有自来矣夫考亭不可谓之影响而三代以下惟汉俗为淳厐亦诸儒谨礼之效汉史称先儒谈经经有数家家有数説章句多者至百余万言后生疑而莫正郑删裁繁芜刋改漏失然后学者略知所归至今读其仪礼注至精约而不繁不可谓支离古人于先农先炊每食必祭康成独不比于先炊乎何羞之有譬之晦庵方聚一堂学者使之诵读不休或亦少苦先生略为寛假使之优游可也乃遽为之叱骂师长放遣生徒纵令自便后之学者遂敢悍然操戈于考亭使周程吟风弄月之言反为逸游宴乐之具子瞻有云荀卿明王道述礼乐而李斯以其学乱天下其高谈异论有以激之也先生得毋微有近乎绪山钱子曰师既没学者稍见本体即好为径超顿悟之説无复省身克己之功谓一见本体超圣可以跂足视圣门诚意格物为善去恶之防皆相鄙以为第二义简略事为言行无顾甚者荡灭礼教犹自以为得圣门之最上乘呜呼此固非先生之虑所及也然成之时曾有此习乎且文辞以行逺也惟其诐淫邪遁者然后从而去之今先生不欲学者学文凡四书所谓博学于文者皆不以为六经载道之文则庸下之质不事诗书惟事嬉戏髙明之质惟求本体竟归禅宗惟有志利禄者然后不得已而俯首六经焉夫举天下髙明之人可与言道者先阻絶其读书之路而又指利禄之夫以为读书之戒读书何得不废此先生之二失也又释氏为西国之教本与圣学相去万里而先生讲学之语每杂出焉如大乘上根圣胎圣果不着相之説亹亹而见而龙溪则竟以佛与罗汉第一妙觉之之説继之年谱之中开卷僧来又记异人论最上乘曰周茂叔程伯淳是儒家两个好秀才先生终身以佩此语夫禅之与儒果若是其无别乎此先生之三失也又圣门五尺之童羞称五伯只是不肯行诈天下之人望以为北辰之居所而先生以讲学之儒不惮为反覆之言于答阳之位后学乃薄宋儒之无事功而谓先生为有用之学功利之説始行此先生之四失也先生之言心谓其静也常觉其动也常定其言本是而即继之曰动静皆有事焉是之谓集义则谬矣常觉常定只是敬以直内之功与集义各不相防义虽出于吾性必期之施物而宜方可谓之义故曰义者宜也义以方外今如告子之说则义全在外如先生之説则义全在内又与事物无干皆非今行一礼于人送一币帛本微物而行之不宜心中不安故曰合内外之道也外边件件行得安穏积年积月曽无错误胸中自然浩浩落落此心不动故曰是集义所生者集聚数十年所行之义而生此气也今先生只要在我常觉常定便是集义所以説事物之理不消讲究徙义之谓何夫告子以义在外物故不求于心先生以义不在外物故外物不知亦不求于心告子以言在外故不求于心先生以文辞为末又学不宜在知解用功故亦不求于心其去几何此先生之五失也程子曰心一也有指体而言者寂然不动是也有指用而言者感而遂通天下之故是也朱子曰心主乎身其所以为体者性也所以为用者情也是以贯乎动静而无不在焉何尝以识神为性体而先生谓宋儒误认识神为性体吾儒进学全赖聪明睿知文理密察易之为书重赞神之为妙何尝恶识神惟释氏恶之欲灭识神先生乃祖此説此先生之六失也朱子曰读书当徐观圣贤立言本意所向如何若便以先入之见横于胸次而驱率圣贤之言以从己意设使义理可通已涉私意穿凿况又义理窒碍有所不可行者也今先生正犯此病凡涉经书之言皆以致良知三字驱率之且儒者之学全重变化先生欲以一良知贯穿万物执一不变此先生之七失也儒者之学少异于壮壮异于老故必循序渐进先生见略説阶级便谓未莹必须直指人心故年少之人一讲良知便都无事此先生之八失也至于叹王通续经为良工心苦象山为孟子以后一人孔子九千镒尧舜万镒等语则尚论古人全未分晓此先生九失也心之所向为志心之所得为徳见诸践履为行知先行后知行并重五经四子莫不皆然而先生必欲以一人尽变前圣之説以为博学审问慎思明辨皆是行殊不知学问思辨之意专欲致知以免于误行也以为必如此説方得吃然则圣分知行之教皆为寛懈乎此先生之十失也原先生之十失皆在误解格物致知一句其解致知曰吾心之良知不待学而能于良知所知之善恶无不诚好而诚恶之是谓致知非若后儒所谓充广其知识之谓也如是则竟以诚意为致知非所谓欲诚其意先致其知也其解格物曰格者正也去其心之不正以归于正则是致知在正心即上下文理已自不顺至使大学一书不复有头此则失之尤甚而更偏于象山者有志圣学者固不可不明辨于此而误从入之途矣【性理大中】
　　【佳】曰先生之学象山之学也先生当正嘉文弊之日首揭良知廓清旧习使学者密于定性为功甚大但以略序之求乏从容之义稍异于先儒而其后学之流弊不能无逺于中道要之先生为往圣传学为斯世觉迷民胞物与之怀则亦无异于朱子者学者惟学其是以去其非皆作圣之基也吾甚恶夫未志于学而纷争其异同者
　　又曰先生学宗陆子然其学实大于陆子为一代名儒无疑也至于贼擒濠稍济以权而不失正大之体其心诚急于救民未可轻议也必如桂萼之忌功谓先生挟诈专兵三代而后欲律以伯禹征苗之举吾恐坐视寇盗之跳梁生民之荼毒而莫之救矣以阳明之功业而犹议之又何贵夫儒者之仁天下哉
　　耿天台谓阳明谕贼移文训防大意等篇其良知贯彻于奸宄孩孺当与多方洛诰等书并传【寳善篇】刘念台曰阳明解格物支离他先有意驳了朱子胸中所见未讲便有回防自家意思此之谓我见谓之好胜此个病根不小【山隂要语下同】
　　阳明先生解生知是知此义理学知困知是学知困知此义理不必在名物象数上推求不知名物象数无非吾心之义理所流露若精神一味奔向书册不向自已理会此是向外驰求然又不是抛弃书册一味静坐须知另外有个意思在即读书静坐着衣吃饭随所往无非是此个如此才不起念头不思而得不勉而中亦必由择执纯熟来才有此意
　　先生问在坐之友比来功夫何似一友举虚明意思先生曰此是説光景一友叙今昔异同先生曰此是説效验二友惘然请正先生曰吾辈用功只是要真切此心真切见善即迁有过即改方是真切功夫若只管求光景説效验却是助长外驰病痛不是工夫【传习録】黄勉叔问心无恶念时亦须存个善念否曰既去恶念便是善念若又要存个善念即是日光之下添燃一灯马明衡留意诗文先生曰草木之花千叶者无实陆澄欲屏絶文字专意于学先生曰使在我果无功利之心虽擐兵甲搬柴运水何往而非实学何事而非天理况子史诗文之乎使在我尚存功利之心虽日谈道徳仁义亦功利之事况子史诗文之愿一洗俗见还复初心
　　陆澄以多病从事养生先生曰养徳养身只是一事果能戒慎不覩恐惧不闻而专志于是则仙家所谓神住气住精住亦在其中矣元静但当遗弃声名清心寡欲一意圣贤不当轻信异道弊精神靡嵗月
　　罗洪先撰龙场词记曰予尝考龙场之事于先生之学有大辨焉夫所谓良知云者本之孩童固有而不假于思虑虽匹夫匹妇之愚固与圣人无异也乃先生自叙则谓困于龙三年而后得之顾有甚不易者则又何哉今夫发育之功天地之所固有也然天地不常有其功一气之敛闭而成冬风露之震薄霜雪之严凝陨获摧败生意萧然其可谓寂莫而枯稿矣郁极而轧雷霆奋焉百蛰启羣卉茁氤氲动荡于宇宙之间者则向之风霰为之是藏不深则化不速蓄不固则致之不逺屈伸剥复之际天地且不违而况人乎先生以豪杰之才迈往之志振迅雄伟脱屣于故常于是一变而为文章再变而为气节当其昌言于逆瑾蛊政之时挞之朝而不悔其忧思恳欵意气激烈议论铿訇真足以凌驾一时而托名后世岂不快哉及其摈斥流离于万里絶域荒烟深箐貍鼯豺虎之区形影孑立朝夕惴惴既无一可骋者而且疾病之与居瘴疠之与亲情迫于中忘之有不能势限于外去之有不可转辗烦瞀以成动忍之益葢吾之一身已非吾有而又何有于吾身之外至于是而后知大梦之醒强者柔浮者实凡平日所挟以自快者不惟不可以常恃而实足以増吾之机械盗吾之聪明其块然而生块然而死与吾独存而未始加损者则固有之良知也然则先生之学出之而愈长晦之而愈光鼔舞天下之人至于今日不怠者非雷霆之震前日之龙场其风霰也哉【念庵文集】
　　邹元标曰余读先生格物之説谓格其不正于正戒惧慎独之语谓本体工夫非有二事恍然会心先生倡道当时如清风披拂学者各得其性之所近于世亦各有所补独怪夫万物一体圆融无碍之説倡而学浸以伪也夫先儒之一体也合天下以成其身后儒之一体也借天下以济其私先儒之圆神也本之方以直后儒之圆神也流于诡与随借口交道接礼之説无论宋薛齐七十五十百镒皆可受矣借口委曲行道之説辙环列国为是不脱冕而行非矣借口猎较犹可之説和光同尘为是先簿正祭器非矣借口中庸之説乡愿徳贼味道模棱皆所不计矣借口泛爱众之説孔子不必瞰亡于阳货孟子不必示黙于王驩矣流弊至此夫岂先生之教使之然哉【阳明祠堂记】
　　刘念台曰先生之学始出词章继逃佛老终乃求之六经而一变至道世未有善学如先生者也是谓学则先生教人吃紧在去人欲而存天理进之以知行合一之説其要归于致良知虽累千百言不出此三言为转注凡以使学者截去缭绕寻向上去而已世未有善教如先生者也是谓教法而先生之言良知也近本之孔孟之説逺遡之精一之传葢自程朱一线中絶而后补偏救弊契圣归宗未有若先生之深切着明者也是谓宗防则后之学先生者从可知己不学其所悟而学其所悔舎天理而求良知隂以叛孔孟之道而不顾又其弊也説知説行先后两截言悟言参转増学虑吾不知于先生之道为何如间尝求其故而不得意者先生因病立方时时权实互用后人不得其解未免转増离歧乎宗周因于手抄之余有可以发明先生之蕴者僭存一二管窥以质所疑冀得借手以就正于有道庶几有善学先生者出而先生之道传之久而无弊也因题之曰传信云【阳明传信録序】
　　【佳】闻之师潜庵汤子曰自周子至朱子其学最为纯正精微为儒者标准后学沈溺训诂殊失精意王阳明先生致良知之学正以救末学之流弊但语多失中门人又以虚见失其宗旨致滋后人之议窃谓先儒补偏救弊各有深心愿学者识圣学之真身体力行久之当自有得徒竞口语无益也【诗文纪事】又曰明程朱之道者当心程朱之心学程朱之学穷理必极其精居敬必极其至喜怒哀乐必求中节视听言动必求合礼子臣弟友必求尽分久之人心咸孚声应自众即笃信阳明者亦晓然知圣学之有真也而翻然从之若曰能谩骂者即程朱之徒则毁弃坊隅节行亏丧者皆将俎豆洙泗之堂矣非某之所敢信也【答陆稼轩书略】
　　阳明要语
　　夫学莫先于立志志之不立犹不种其根而徒事培拥灌溉劳苦无成矣世之所以因循茍且随俗习非而卒归于汚下者凡以志之勿立也故程子曰有求为圣人之志然后可与共学人茍诚有求为圣人之志则必思圣人之所以为圣人者安在非以其心之纯乎天理而无人欲之私欤则我之欲为圣人亦惟在于此心之纯乎天理而无人欲耳务去人欲而存天理必求所以去人欲而存天理之方则必正诸先觉考诸古训而凡所谓学问之功者然后可得而讲而亦有所不容已矣夫志气之帅也人之命也木之根也水之源也源不濬则流息根不植则木枯志不立则气昏是以君子之学无时无处而不以立志为事正目而视之无他见也倾耳而聴之无他闻也如猫捕鼠如鸡覆卵精神心思凝聚融结而不复知有其他然后此志常立神气精明义理昭著一有私欲即便知觉自然容住不得矣故凡一毫私欲之萌只责此志不立即私欲便退聴一毫客气之动只责此志不立即客气便消除或怠心生责此志即不怠忽心生责此志即不忽懆心生责此志即不懆妬心生责此志即不妬忿心生责此志即不忿贪心生责此志即不贪傲心生责此志即不傲吝心生责此志即不吝葢无一息而非立志责志之时无一事而非立志责志之地故责志之功其于去人欲有如烈火之燎毛太阳一出而魍魉潜消也自古圣贤因时立教虽若不同其用功大指无或少异书谓惟精惟一易谓敬以直内义以方外孔子谓格致诚正博文约礼曽子谓忠恕子思谓尊徳性而道问学孟子谓集义养气求其放心其要领归宿合若符契
　　君子之学惟求得其心虽至于位天地育万物未有出于吾心之外也孟氏所谓学问之道无他求其放心而已者一言以蔽之心外无事心外无理故心外无学夫理无内外性无内外故学无内外讲习讨论未尝非内也反观内省未尝遗外也夫谓学必资于外求是以己性为有外也是义外也用知者也谓反观内省为求之于内是以己性为有内也是有我也自私者也是皆不知性之无内外也故曰精义入神以致用也利用安身以崇徳也性之徳也合内外之道也此可以知格物之学矣
　　良知不由见闻而有而见闻莫非良知之用故良知不滞于见闻而亦不离于见闻
　　系言何思何虑言所思所虑只是天理非谓无思无虑也心之本体即是天理有何可思虑得天理原自寂然不动原自感而遂通学者用功虽千思万虑只是要复他本来体用而己不是以私意去安排思索出来故明道云君子之学莫若廓然而大公物来而顺应
　　圣人气象何由认得自己良知原与圣人一般若体认得自己良知明白即圣人气象不在圣人而在我矣程子尝云觑着尧学他行事无他许多聪明睿智安能如彼之动容周旋中礼又云心通于道然后能辨是非今且説通于道在何处聪明睿智从何处出来
　　孟子性善是从本原上説然性善之端须在气上始见得若无气亦无可见矣
　　妄心则动也照心非动也恒照则恒动恒静天地之所以恒久而不已也照心固照也妄心亦照也其为物不贰则其生物不息有刻暂停则息矣非至诚无息之学矣照心非动者以其发于本体明觉之自然而未尝有所动也有所动则妄矣妄心亦照者以其本体明觉之自然者未尝不在于其中但有所动耳无所动即照矣无妄无照非以妄为照以照为妄也照心为照妄心为妄是犹有妄有照也有妄有照则犹二也二则息矣无妄无照则不二不二则不息矣以其妙用而言谓之神以其流行而言谓之气以其凝聚而言谓之精安可以形象方所求哉真隂之精即真阳之气之母真阳之气即真隂之精之父隂根阳阳根隂亦非有二也
　　理无动者也常知常存常主于理即不睹不闻无思无为之谓也不睹不闻无思无为非槁木死灰之谓也睹闻思为一于理而未尝有所睹闻思为即是动而未尝动也所谓动亦定静亦定体用一原者也
　　未发之中即良知也无前后内外而浑然一体者也动静者所遇之时心之本体固无分于动静者也循理则虽酬酢万变而未尝动也从欲则虽槁心一念而未尝静也动中有静静中有动又何疑乎有事而感通固可以言动然而寂然者未尝有増也无事而寂然固可以言静然而感通者未尝有减也动而无动静而无静又何疑乎
　　太极生生之理妙用无息而常体不易太极之生生即隂阳之生生就其生生之中指其妙用无息者而谓之动谓之阳之生非谓动而后生阳就其生生之中指其常体不易者而谓之静谓之隂之生非谓静而后生隂也若果静而后生隂动而后生阳则是隂阳动静截然各自为一物矣隂阳一气也一气屈伸而为隂阳动静一理也一理隐显而为动静春夏可以为阳为动而未尝无隂与静也秋冬可以为隂为静而未尝无阳与动也春夏此不息秋冬此不息皆可谓之阳谓之动也春夏此常体秋冬此常体皆可谓之隂谓之静也自元会运世嵗月日时以至刻杪忽微莫不皆然所谓动静无端隂阳无始在知道黙而识之非可以言语穷也论及学无静根感物易动处事多悔三言者病亦相因惟学而别求静根故感物而惧其易动是故处事而多悔也心无动静者也其静也以言其体也其动也以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事焉是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也
　　日用间何莫非天理流行但此心常存而不放则义理自熟孟子所谓勿忘勿助深造自得者矣
　　吾人为学当从心髓入微处用力自然笃实光辉虽是私欲之萌真是洪炉雪天下之大本立矣若就标末妆缀比拟凡平日所谓学问思辨者适足以为长傲遂非之资亦诚可哀也已
　　谓举业与圣人之学相戾者非也程子曰心茍不忘则虽应接俗事莫非实学无非道也而况于举业乎谓举业与圣人之学不相戾者亦非也程子云心茍忘之则虽终身由之亦只是俗事而况于举业乎忘与不忘之间不能以髪要在深思黙识所指谓不忘者果何事耶知此则知学矣
　　本心之明皎如白日无有有过不自知者但患不能改耳一念改过当时即得本心人孰无过改之为贵蘧伯玉大贤也惟曰欲寡其过而未能成汤孔子大圣也亦惟曰改过不吝可以无大过而已若以尧舜之心而自以为无过即非所以为圣人矣其相授受之言曰人心惟危道心惟微惟精惟一允执厥中彼其自以为人心之惟危也则其心亦与人同危即过也惟其兢兢业业尝加精一之功是以能允执厥中而免于过古之圣贤时时自见己过而改之是以能无过非其心果与人异也戒慎不睹恐惧不闻者时时自见己过之功吾近来实见此学有用力处但为平日习染深痼克治欠勇故切切预为弟辈言之人方少时精神意气既足鼓舞而身家之累尚未切心故用力颇易迨其渐长世累日深而精神意气亦日渐以减然能汲汲奋志于学则犹尚可有为至于四十五十即如下山之日渐以微灭不复可挽矣
　　君子之学务求在己而已毁誉荣辱之来非独不以动其心且资之以为切磋砥砺之地故君子无入而不自得正以其无入而非学也若夫闻誉而喜闻悔而戚则必将惶惶于外惟日之不足矣其何以为君子
　　圣人之学坦如大路但知所从入茍循循而进各随分量皆有所至后学厌常喜异往往时入断谿曲径用力愈劳去道愈逺
　　理也者心之条理也是理也发之于亲则为孝发之于君则为忠发之于朋友则为信千变万化至不可穷竭而莫非发于吾之一心
　　圣人述六经只是要正人心只是要存天理去人欲知者行之始行者知之成圣学只一个工夫知行不可分作两事
　　问宁静存心时可为未发之中否先生曰今人存心只定得气当其宁静时亦只是气宁静不可以为未发之中曰未便是中莫亦是求中工夫曰只要去人欲存天理方是工夫静时念念去人欲存天理动时念念去人欲存天理不管宁静不宁静若靠那宁静不惟渐有喜静厌动之弊中间许多病痛只是潜伏在终不能絶去遇事依旧滋长以循理为主何尝不宁静以宁静为主未必能循理
　　问知识不长进如何先生曰为学须有本原须从本原上用力渐渐盈科而进圣人到位天地育万物也只从喜怒哀乐未发之中上养来
　　省察克治之功无时可间如去盗贼须有个扫除廓清之意无事时将好色好货好名等私逐一追究搜寻出来定要抜去病根永不复起方始为快常如猫之捕鼠一眼看着一耳聴着才有一念萌动即与克去斩钉截铁不可姑容与他方便不可窝藏不可放他出路方是真实用功方能扫除廓清到得无私可克自有端拱时在
　　若解向里寻求见得自己心体即无时无处不是此道亘古亘今无终无始更有甚同异
　　言语无序亦足以见心之不存
　　吾辈用功只求日减不求日増减得一分人欲便是复得一分天理何等轻快脱洒何等简易
　　崇一问寻常意思多忙有事固忙无事亦忙何也先生曰天地气机元无一息之停然有个主宰故不先不后不急不缓虽千变万化而主宰常定人得此而生若主宰定时与天运一般不息酬酢万变常是从容自在所谓天君泰然百体从令若无主宰便只是这气奔放如何不忙
　　萧惠问死生之道先生曰知昼夜即知死生问昼夜之道曰知昼则知夜曰昼亦有所不知乎先生曰汝能知昼懵懵而兴蠢蠢而食行不着习不察终日昏昏只是梦昼惟息有养瞬有存此心惺惺明明天理无一息间断才能知昼这便是天徳便是通乎昼夜之道而知更有甚麽死生
　　知是心中本体心自然会知见父自然知孝见兄自然知弟见孺子入井自然知恻隐此便是良知不假外求心不可以动静为体用动静时也即体而言用在体即用而言体在用是谓体用一源
　　刘观时问未发之中是如何先生曰汝但戒慎不覩恐惧不闻便自然见观时请略示气象先生曰哑子吃苦与你説不得你要知此苦还须你自吃
　　琴瑟简编学者不可无葢有业以居之心就不放君子之学非有同志之友日相规切则亦易以悠悠度日而无有乎激励警发之益
　　此事必须得师友时时讲习切劘自然意思日新纷杂思虑亦强禁絶不得只就思虑萌动处省察克治到天理精明后有个物各付物的意思自然静专无纷杂之念大学所谓知止而后有定也
　　问夭夀不贰先生曰学问工夫于一切声利嗜好俱能脱落殆尽尚有一种生死念头毫髪挂带便于全体有未融释人于生死念头本从身命根上带来故不易去若于此处见得破透得过此心全体方是流行无碍方是尽性至命之学
　　凡人言语正到快意时便截然能忍黙得意气正到发扬时便翕然能收敛得愤怒嗜欲正到腾沸时便廓然能消化得此非天下之大勇者不能也
　　君子乐得其道小人乐得其欲然小人之得其欲也吾亦但见其苦而已耳五色令人目盲五声令人耳聋五味令人口爽驰骋田猎令人心发狂营营戚戚忧患终身心劳而日拙欲纵恶积以亡其生乌在其为乐也乎若夫君子之为善则仰不愧俯不怍明无人非幽无鬼责优优荡荡心逸日休宗族称其孝乡党称其弟言而人莫不信行而人莫不悦所谓无入而不自得也何乐如之
　　问静时亦觉意思好才遇事便不同如何先生曰是徒知静养而不用克己功夫也如此临事便要颠倒人须在事上磨方立得住方能静亦定动亦定
　　古之教者教以人伦后世记诵词章之习起而先王之教亡今教童子惟当以孝弟忠信礼义廉耻为专务其栽培涵养之方则宜诱之歌诗以发其志意导之习礼以肃其威仪讽之读书以开其知觉今人往往以歌诗习礼为不切时务此皆末俗庸鄙之见乌足以知古人立教之意哉大抵童子之情乐嬉游而惮拘检如草木之始萌芽舒畅之则条达摧挠之则衰痿今教童子必使其趋向鼔舞中心喜悦则其进自不能已譬之时雨春风霑被卉木莫不萌动发越自然日长月化若氷霜剥落则生意萧索日就枯槁矣故凡诱之歌诗者非但发其志意而已亦所以泄其跳号呼啸于咏歌宣其幽抑结滞于音节也导之习礼者非但肃其威仪而已亦所以周旋揖让而动荡其血脉拜起屈伸而固束其筋骸也讽之读书者非但开其知觉而已亦所以沈潜反覆以动其心抑扬讽诵以宣其志也凡此皆所以顺导其志意调理其性情潜消其鄙吝黙化其粗顽日使之渐于礼义而不苦其难入于中和而不知其故是葢先王立教之微意也若近世之训穉者日惟督以句读课仿责其检束而不知导之以礼求其聪明而不知养之以善鞭挞绳缚若待拘囚彼视学舎如囹狱而不肯入视师长如寇讐而不欲见规避掩覆以遂其嬉游説诈饰诡以肆其顽鄙偷薄庸劣日趋下流是葢驱之于恶而求其为善也何可得乎
　　从吾游者不以聪慧警捷为高而以勤确谦抑为上诸生试观侪辈之中茍有虚而为盈无而为有讳己之不能忌人之有善自矜自是大言欺人者使其人资禀虽甚超迈侪辈之中有勿疾恶之者乎有勿鄙贱之者乎彼固将以欺人人果遂为所欺有勿窃笑之者乎茍有谦黙自持无能自处笃志力行勤学好问称人之善而咎己之失从人之长而明己之短忠信乐易表里一致者使其人资禀虽甚鲁钝侪辈之中有勿称慕之者乎彼固以无能自处而不求上人人果遂以彼为无能有勿敬尚之者乎诸君观此亦可以知所从事于学矣邹守益　东廓
　　字谦之江西安福人正徳辛未进士仕至南国子监祭酒
　　九嵗从父南大理宦邸罗整庵见而竒之寮寀相庆署中有顔子辛未会试阳明先生为同考赏识之拔为第一廷试及第第三人授翰林编修逾年引疾归一日读大学中庸讶曰子思受学曽子者大学先格致中庸首揭慎独何也积疑不释己卯就质文成于防台文成曰独即所谓良知也慎独者所以致其良知也戒谨恐惧所以慎其独也大学中庸之防一也东廓豁然悟应嗣寅曰大学诚意章即言慎独则慎独在致知之后何疑之有文成又从而误之则所谓豁然悟者无乃迷乎
　　未几宸濠反东廓闻变率昆季羣从趋吉安从义起兵文成喜曰君臣师友义在此举矣世宗登极録旧臣东廓始出如越谒文成参订月余既别文成怅然不已门人问曰先生何念谦之之深也文成曰曽子云以能问于不能以多问于寡有若无实若虚犯而不校谦之近之矣入京复职与经筵会大礼议起上疏忤防下诏狱谪广徳州判官东廓未歴吏事而莅官临民务以诚心相感发奸摘伏人称神明而犹常自讼曰如保赤子未能也撤淫祠建复书院延同门王艮暨诸贤讲学兴礼风动邻郡丁亥陞南主客郎中逾年文成卒于师东廓服心丧在部日与湛甘泉吕泾野聚讲辛卯请告过苏访魏庄渠诸贤发知行敬义合一之防入越哭文成丧存抚其孤聚同门讲学于天真书院戊戌起南考功郎中己亥简宫僚召为司经局洗马充经筵讲官上薛文清从祀议时与徐文贞阶罗文恭洪先唐荆川顺之相劘切士兴起甚众陞太常少卿兼侍读学士掌南院寻改南监祭酒遵成宪申章程立号册俾出入相友淑慝相规劝歌诗习礼六馆相庆得师居无何九庙灾大臣例自陈疏中寓交儆意谗者因中伤之解官归壬戌年七十有二九月寝疾召家人训饬之诸子扶坐衣冠而卒諡文庄子善太仆卿孙徳涵按察佥事徳溥太子洗马皆知学能世其家
　　先生归里与其乡人刘邦采刘文敏刘阳欧阳瑜等建复古连山复真诸书院为四时之会春秋二季合五郡出青原山为大防凡乡贤士大夫偕与逺者年聚近者月会小会人百大会人千绛帷一启云拥星罗或更端禀承或簪笔述记先生温言和气随机转受若无往非可教之人无感非可动之物葢自受学以后四十年间歴仕至老无非会友明学之事真若饥食寒衣之不能已者
　　平居与学者接不言而使人意消説者谓温良恭俭让之风感人动物有出于言语作为外者一时相推重不虚耳
　　刘念台曰阳明之后不失其传者邹东廓罗念庵等耳周海门曰文成之教大行江右而江右诸贤识得此意于良知之微虽自妙契至开示人处则多就昭昭灵灵知是知非一窍以为提撕使人有所依据而渐通其微若自所践履又皆皭然无滓为世仪表葢其善发师门之蕴也【圣学宗传】
　　先生凝重敦厚事亲孝抚庶母弟敦爱有加立朝耻阿狥进退之节介然居乡视闾里疾痛若痌瘝在身诸主清量明户役悉力经画为垂久之计其他周贷宗族睦隣里缮桥梁广陂隁皆毕力行故乡人尊事尸祝焉子孙皆以学世其家【邓潜谷明书】
　　孙钟元曰文庄语开大精实令人鼔舞至阐发师门宗防尤深切着明文成门人品行议论醇乎不杂者必以公为第一
　　文庄谨承师説谆切于戒慎恐惧实致于子臣弟友以底于全归其道至大而其学至近子頴泉太常孙聚所宪佥缵承家学一遵文庄之防
　　语録
　　志于富贵则败度败礼不足以语功名志于功名则求可求成不足以语道徳志于道徳则居广居立正位行大道达则为伊周穷则为顔闵何尝无功名何尝不富贵富贵不由于道徳则墦间醉饱只为妻妾之羞功名不出于道徳虽一匡功烈童子且耻称之故学者莫先于辨志
　　古人以心体得失为吉凶今人以外物得失为吉凶作徳日休作伪日拙方见影响不爽奉身外物事事整饬而自家身先就破荡不祥莫大焉故脱去凡近以游高明不求人知不求同俗乃是考亭唤醒来学趋避闗头吾侪之学以天地万物为一体也一体之间心腹至髪肤兼所养何处下刀割之使小故才让第一等与人于范围曲成体叚多少分裂学诗学文皆学也以道为志乃是第一等学术诗人文人皆人也以圣为志乃是第一等人品
　　古之不入俗久矣求合于古则必咈于俗而阉然媚于俗者必将得罪于古故士君子宁受多口之憎而偘偘尚友于千载之上然后可以对越天地而无愧见可欲而乱只是此志不坚好仁者无以尚之何畏乎声色善学者与古人相较量则日觉奋励若与流俗相较量则不免頽塌古人出门如賔使民如祭自家因何怠弛古人闻义必徙不善必改自家因何退缩古人欲立立人欲达达人自家因何不相闗
　　心中纷扰只是将迎之累若能时时照顾见在功夫如临深履薄即闲思杂虑自不能容常因行路时悟得此病若回头看过去路及仰面探未来路脚下便有错跌吾辈不及古人只是少却瑟僩二字古以严宻今以疎浅古以武毅今以怠缓如何得三百三千流贯周匝吾侪学不得力只是起脚一步未曽真切洁清有爱人道好的念便是要誉有怕人説不好的念便是恶声有求知于人的念便是纳交若此者日救孺子于井犹于纯王殊科矧念头纷杂则多少容隐多少因循又安能一一以救孺子耶
　　行逺自迩登高自卑学问之功必从实地上做起非悬空超脱可入实地工夫只从孝弟真切处学下文引诗及孔子之言正指孝弟之实只在翕兄弟和夫妇以顺父母之心从此充拓将去便是中和位育之道
　　吾辈通患只是未有大志故程门之教言学以道为志言人以圣为志而才説第二等者便以为自弃彼其所谓第二等者岂遂没溺于卑汚乎或博通古今为文章或忠信愿慤不为不义而学不闻道则与圣人作用无毫髪相似
　　夫时有动静学无动静者也疲精外骛汲汲焉以求可求成是用智者也命之曰动而动凝神内照而人伦庶物脱略而不理是自私者也命之曰静而静戒慎恐惧无烦简无内外无须臾之离是去智与私而大公顺应者也命之曰动而无动静而无静
　　圣人之学非于忠信有加也庸徳之行庸言之谨至于慥慥相顾能不失其天命之性而已矣
　　人伦庶物日与吾接欲顷刻离之而不可得故庸言之信庸行之谨兢兢不敢放过如织丝者丝丝入扣无一丝可断乃是经纶大经
　　求安求饱是千万罪过之窠臼从古圣贤从不求安饱煅炼出来
　　同会之友精进者少因循者众喜怒屡迁而以为任真言动多茍而自以为无伤子臣弟友宗族乡党多少不尽分处而自以为无败亏知者不肯言言者不肯尽而闻者亦不肯受不几于相率而为善柔乎循是以往坐枉此生上玷师门下误后学中夜猛思自悲自艾可也天性与气质更无二件人此身都是气质用事目之能视耳之能听口之能言手足之能持行皆是气质天性从此处流行孟子谓浩然之气塞天地配道义气质与天性一滚出来除却气质何处求天地之性良心虚灵昼夜不息与天同运与川同流故必有事焉无分于动静若分动静而学则交换时须有接续虽妙手不能措巧元公谓静而无静动而无动其善发良心之神乎学者不立真志以小成自安纵勤持守终欠着察不修实行以虚逺自骛纵精拟议终无所归宿故庸徳之行庸言之谨以慥慥为准一毫不敢放过方是圣门全受全归相传博约正脉
　　学者从明徳本明处时时充拓如火然泉达真机勃勃平日气禀偏重俗态胶固猛自克治不敢轻易放过方是致良知朴朴实实课程不落虚见浮説
　　日用工夫只从心体上检使精明呈露勿以意必障之如日月之照楼台殿阁粪秽污渠境状万变顺应如一稍有障蔽即与扫除虽欲顷刻息之而不可得古人所以造次于是颠沛于是正欲完此常照之体耳邹文庄公守益王文成公高足弟子也年七十时在青原梦朱子曰小成与虚逺子当发明之公曰何也朱子曰事小成者微有践履不曽穷尽心性行不着习不察于无声无臭之防失矣务虚逺者侈求幻妙不慎操履无庸徳之行庸言之谨于有物有则之防荒矣公醒而书壁曰考亭神授警策如此余虽年迈敢不自勉愿诸同志共加深省因为文奠朱子备载东廓文集世儒分宗朱王彼此反訾曽不闻朱子自谓青田原无陆子静新安原无朱晦庵之言乎东廓师文成晚年服膺朱子至形梦寐亦是觑破龙溪一辈虚逺之病故痛切警之耳可知朱王原无同异末流偏病互相救药施四明谓天下病虚朱子救之以实天下病实阳明救之以虚此公论也泾阳谓世人讲学其高者只一段光景次者只一副意见下者只一场议论而已又曰宗考亭者其蔽也拘宗姚江者其蔽也荡拘者人情所厌顺而决之为易荡者人情所便逆而挽之为难与其荡也宁拘此并勘定卓吾一派人矣然正未可以邢恕议伊川也【彭躬庵杂録】
　　【佳】按李贽民贼荡我大闲何足道哉泾阳先生葢为近溪东溟一辈发此论
　　欧阳徳
　　字崇一江西泰和人嘉靖癸未进士仕至礼部尚书
　　弱冠举于乡时有逺志以圣人必可为闻文成论学即慕悦之走防台上书师事焉研穷剖析至忘寝食不赴春试者再
　　知六安州适嵗祲捐俸倡赈随所在设粥活数万人擢国子司业日进诸生诲以治心修身之学后丁外艰与邹文庄罗文庄诸公讲学于青原梅陂之上及门之士益进【圣学宗传】
　　公宇度宏粹孳孳讲学务以真知实践为主接引后进如恐勿及施于有政悉当事理协人情措置所及即可传之永久初迁南刑部员外上择诸臣有文行者列侍从改翰林编修渐掌詹事府事召直无逸殿在礼部尝议二王建储婚礼及裕王母康妃丧仪虽时与上意忤上察其持正卒优容之海内士大夫方想望其风采会病卒士论甚惜之诏赠太子太保諡文庄【世宗实録】初文成得公大见期许凡语来学者必曰先与崇一论公始学近空寂文成示以自私用智丧失良知之语公遂悟良知其体明觉自然随感而应灿乎条理自周于天地民物不见有动静寂感内外之殊是以谓之良知亦谓之天理由是沛然不疑躬行益笃不遗日履而上达渊微其教人一以良知为宗
　　先生尝曰自见己过痛自刻责是致良知切实工夫【文集抄下同】
  </div>
  <div class="pagination">
   <a href="明儒言行录_page19.html">
    上一页
   </a>
   <span>
    ...
   </span>
   <a href="明儒言行录_page15.html">
    15
   </a>
   <a href="明儒言行录_page16.html">
    16
   </a>
   <a href="明儒言行录_page17.html">
    17
   </a>
   <a href="明儒言行录_page18.html">
    18
   </a>
   <a href="明儒言行录_page19.html">
    19
   </a>
   <span class="current-page">
    20
   </span>
   <a href="明儒言行录_page21.html">
    21
   </a>
   <a href="明儒言行录_page22.html">
    22
   </a>
   <a href="明儒言行录_page23.html">
    23
   </a>
   <a href="明儒言行录_page24.html">
    24
   </a>
   <a href="明儒言行录_page25.html">
    25
   </a>
   <span>
    ...
   </span>
   <a href="明儒言行录_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
