<!DOCTYPE html>
<html>
<head>
    <meta charset="UTF-8">
    <title>闽中理学渊源考 - 第 72 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中理学渊源考 - 第 72 页/共 87 页</h1>
    <div class="content">　　詹事庄羮若先生际昌

　　庄际昌字景说号羮若曾祖用宾梦张襄惠岳投刺相谒而际昌生因名梦岳以试更今名九岁善属文十一而孤万厯己未会试廷试皆第一泉抡魁天下自宋己未曾枢密从龙而后五百年始克再覩邦人士艳传之廷对制策一字偏傍偶误被勘遂乞假归天启元年授翰林院修撰经筵展书起居注纂修国史编葺六曹章奏乙丑分校礼闱寻管理诰勅时魏珰擅权求为撰祠记拒不应珰衔之视事数日奉使赵藩却诸馈遗无所纳便道抵家丙寅秋当复命会修三朝要典蹙然曰是固欲以国史为刑书者奈何居词垣受珰指使哉丁卯天下大比士论资当衡文两京亲友劝驾长安中有促之者曰公速来可步武三事也夷犹不赴会部推迁秩为魏珰所挤夺职崇祯初珰诛即家起谕德道升左庶子至京召对升侍读兼记注官时怀宗励精宵旰五漏入侍率二皷方罢际昌赴召时途中已得末疾用是困惫卒于邸年五十二上闻心悼降旨庄际昌起废词臣効劳卒官赠詹事葢示优异云际昌胸次坦洞絶不为矜倨态而性峭直好引掖后进孝友切至伤其弟重岳孝亷早卒抚遗孤如己子终身茹素午惟一荤而已为文泚笔立就初若不经思索而天动辄随入仕若干年里居强半族经倭难修谱牒葺祠屋家居肃饬自将苍头戢戢不敢问户外事独好为德于乡尝与乡先辈合力筑溜石陡门浚新溪水道独捐费二百金增旧规三之二四十二乡咸利之天启末海氛不靖乡人将逺窜为立约编伍守望相助濒海以安焉孙延裕好古鲠亮有祖风（新郡志　史文简撰墓志　闽书　林麟祯补八闽掇名记）

　　○修撰庄梅谷先生履丰学派

　　按吾郡青阳庄氏世多令德代有伟人梅谷先生资禀笃厚孝友肫至以文学著称传称其力护赵公用贤赠赙洪公朝选其扶持善类诚可风世也再洪公一事文简黄公撰封翁小石公墓志谓公适竣事北上与相值颂言出之且周旋禭赗或怵太史是相君所甘心也而奈何强预人事封公独寄声慰曰儿即以此得罪无恨老父亦无恨矣即此可想见家学之槩余镜山先生叙文备详云

　　修撰庄梅谷先生履丰

　　庄履丰字中熙晋江人祖一俊仕浙江参政有诗才履丰万厯五年进士选庶吉士授翰林编修转修撰寻题注起居充经筵官丁外艰卒履丰天性至孝事父望槐饮食起居惟恐伤之弟履朋举进士为郎早天无嗣当其病时度不可起中夜吁天愿以身代为人长厚冲抑见人一善若自己出或闻有过葢覆周旋如其自计惟恐失名而丧位其它所先容而汲引者惟恐人知至其迈往之气有时勃发必奋为义常熟赵检讨用贤抗疏忤时相张居正杖阙下人多避声迹履丰独左右之同郡洪司冦朝选为劳堪陷毙狱中适履丰还朝北上属所善为经纪禭赗乃去才具敏赡每有撰属当食篝灯率尔成文不劳草创而隽气颷举博达宏阔川涌岳停世人推服之弟履朋亦有隽声（旧郡志　何镜山撰文集序） 

　
　

闽中理学渊源考卷七十三

　

　　

　　广平府知府李清馥 撰

　　○文山黄氏家世学派

　　吾郡隆万间耆旧典型于时蔚起而恬澹清修立身本末有进退大节则共称文简黄公也公之学术宗奉紫阳邹氏元标谓其平生服膺蔡文庄规矩尺寸不踰考公立朝建沃忠言匡持君德丰采德业为世名臣实无愧于文庄矣至退归林下敦礼耆旧奬掖后生阐发潜德崇厚礼教敬读田亭草诸制述仰见正学源流实有关世教之作原其家学皆本于守轩朴斋溯逸斋而上积功累德至公而丕恢前烈其后嗣踵起者学使静谷公润中为最着兹特录其先世所以肇基孝弟敦说诗书以贻厥后人者以风世焉

　　处士黄逸斋先生贤

　　黄贤字彦德号逸斋晋江人元处士天麟公其初祖也生五龄母没鞠于继母孙氏天资纯懿孝养逾于所生长即知读书好礼维持家务勤俭治生家用是裕且乐施予周急里闬少年不事事者必喻以为善人多化之长子应豋永乐二年进士次惠抱德不仕（田亭草家谱传节录）

　　黄守轩先生礼

　　黄礼字廷文号守轩逸斋公曾孙天性至孝而尤笃于信义乡闾称之少孤父坟湮没后吁天祈神大号于邻坟者三日忽有龎眉老叟指示其处果得证验相传为孝感焉家庭之间其教不严而肃尝训子曰惟谨厚可逺怨惟质实可动人其识之（田亭草家谱传节录）

　　文简黄仪庭先生凤翔

　　黄凤翔字鸣周号仪庭晚更号止庵晋江人少小即警敏絶人观书沉潜经目成诵笥腹不忘稍长习胡氏春秋学于学博蒋与泉凤翔习其师说本经据传折衷以己意弱冠即以善春秋闻郡中时王遵岩慎中方设比论文诱教后进得凤翔艺造庐访之凤翔以髫年摄衣冠见不慑不廹步止从容遵岩益大竒与坐语曰生年少而文章气概俱髙异日者必魁天下遂致凤翔为诸郎文社交辛酉乡荐第四自是益肆力文章与臬长张洞斋藩伯洪心斋对垒角艺隆庆戊辰成进士殿试第二人明泉中及第自凤翔始授编修教习内书堂亡何以疾假里居三载还朝旋丁外艰归万厯丙子补故官与修世宗实录成进修撰充经筵官五年同考会试首相张居正夺情起复取中旨罪诸言臣怒新进士邹元标特甚欲毙之杖下凤翔昌言于朝曰此孤忠即不使生奈天下纲常何嘱门人多方调护邹得不死顷之有编管诸言事章奏之役凤翔慨然任之悉编入无隐讳庚辰春居正欲凤翔再与同考使次相喻意望录其二子凤翔固辞不赴借奉使益藩避去及壬午秋以次当主试南畿少宰王篆亦欲如张相旨托乡贵人为先容复谢不往寻迁中允累升南京国子祭酒省母归起补北监时方校刻十三经注疏凤翔上言顷陛下去贞观政要进讲礼经甚善但读曾子言孝则当珍护圣躬讲学记言学则当缉熙圣学察月令篇则当勤励圣治绎世子篇则当豫建皇储疏入上嘉纳之寻擢礼部右侍郎兼侍读学士会洮河告警疏言多事之秋陛下宜屏游宴亲政事以图安攘为今大计惟用人理财二端宋臣有言平居无直言敢谏之臣则临难无敌忾致命之士顷吏部员外郎邹元标直声劲节铨司特拟召用而圣意顿改于前建言迁谪诸臣如潘士藻孙如法亦拟量移而疏皆中寝士气日摧言路日塞平居祗怀禄养临难孰肯捐躯为国哉昔宋艺祖欲积缣二百万易敌人首太宗移上供物为用兵养士之资今户部岁进二十万初非旧额积为上供陛下富有四海奈何自营私蓄又窃见都城市观金碧荧煌岁时斋醮络绎道路经费赉予外廷莫知与其要福于冥漠之鬼神孰若广施于孑遗之民命况东南财力已竭西北边务方殷诚国民交病之日疏入上不能用是时储位久虚廷臣屡请册立久未得命上意欲国本之定发自宸衷密谕王家屏以明岁举行且无令外廷知之家屏传语礼部凤翔遂与尚书于慎行左侍郎李长春具册立仪以请上怒各夺俸三月并责阁臣不密之失廷臣无敢复言凤翔独抗疏争之不报遂乞休归壬辰起礼部左侍郎旋改吏部已复升南礼部尚书以母老辞再疏乃优诏许之甲午起复原官更力陈母老准以新衔在籍候用母没遂不复出甲寅有旨特起而凤翔已卒年七十有六讣闻予恤典赠太子少保天启初谥文简李氏光缙曰公居官耿介自守所履清班善地未尝为政府私人华亭兴化身出其门一事之以道史馆诸公以文章行谊相引重有之不能欵布腹心初抑于江陵偃蹇郎官十余年及进宫僚淹滞留都旋归旋起屡起屡辞则公出处之道可知矣公通籍四十七年立朝仅十三年在里居者三十余年养晦躭寂絶无愠色布衣菲食匡坐小斋不蓄古物书画亦无园池台榭之观用器无雕镂居室不漆垩林泉多年庭可张罗足迹罕及公门或时以时事枉直利病公言之天性孝友子孙三十余人训之以礼悉遵教如之学术一禀紫阳务躬行实践不设道学之名官中秘时退食之暇惟有楗户读书老而家居犹然故苞孕极富而譔着独多尝自言友天下士则不足尚友古人则有余壬子春郡守阳公纂修郡乘请公为总裁同事林省庵何匪莪苏石水光缙亦涉笔其门公曰先辈行谊可称不妨广为搜罗第勿作过情之誉则瑕瑜自不相掩凡所进退人物公不自疏举以公之共事者公但受成而已然每一传成必经折衷或自再著书成人或病其太寛而直道固存矣公意在寛严之间其硁硁为公所包容多矣然有执益坚持益力者公亦不难虚已夫然后知公之心也邹氏元标谓公服膺蔡文庄学尺寸不踰数十年出处之正不淄不磷何氏乔逺称公平易忠孝狷介谨严为太羮元酒布帛菽粟之先正楷范信知言也所著有嘉靖大政记大政编年录田亭草等书子淳中门荫润中颢中等俱见科目志（闽书　明名臣言行録　新旧郡志　李衷一撰本传　何镜山撰行畧）

　　提学黄静谷先生润中

　　黄润中字嗣雨号静谷文简公第六子也少颕敏崇祯十年进士初任刑部主事转礼部员外郎旋出督学中州矢公矢慎所甄拔皆单寒竒士是时烽火相闻弦诵之声寂然润中多方诱掖士气日振未几有广东惠潮之命欣然就道旋归里杜门著书晚节嗜学卒时年七十有一所批注易义杜律禹贡解诸编藏于家（田亭草家谱志传録）

　　○鸿胪史观吾先生朝宾学派

　　按观吾先生清修直节前辈论之详矣咫亭詹公在南雍时尝禀学于先生其后与鳞泉王公用汲愚庵郭公惟贤并以抗疏直言先后显著洊登九列为世名臣云

　　鸿胪史观吾先生朝宾

　　史朝宾字应之别号观吾少随父商崖公宏琏读书质迟重强力苦识学成为文章演漾汪洋登嘉靖二十六年进士第授刑部主事久之以员外郎署司篆兵部郎杨继盛疏论严嵩纳贿蠧国十大罪上怒甚杖继盛百下之狱嘉靖三十二年也先是狱未下嵩子世蕃私以意授其党李天荣令预嘱朝宾曰必得杨甘心焉即与美擢朝宾正色曰有髙皇帝之律在何可枉也吾宁失官无宁失律及议狱时司冦以下惴惴不知所出朝宾遂拟傅奏事不实律以进部尚书何鳌谓曰更有一比盍思之翼日复尚书曰有之则有减于此尚书乃自比其律且云傅此庶得当朝宾持不可狱数日未上事益急尚书曰急矣雷霆不测如君所执诚是夫固为俱靡耳盍以待后解而侍郎王学益直曰司官徇名予老矣于是当以诈传令旨罪绞自为藁授朝宾朝宾既争不得请署奏末云杨继盛语虽诖误心实无他惟陛下悯其狂愚谪发逺戍庶以全好生之仁奏入继盛竟坐大辟尚书侍郎夺俸而朝宾降三级外调泰州判方继盛下狱时荐绅相见胁息不敢语及继盛杖疮甚同年提狱禁不许关通狱之上朝宾自分重谴与继盛俱死耳诸公有入狱劳问继盛者继盛都闭目不言及朝宾至瞪视曰史应之耶费心多矣朝宾当往泰州别继盛书曰遇公之事当以死争宾不死者尚冀公不死也杨复书曰某批奸人肠恨不即死公何苦哉公其珍重判泰州三年量移扬州久之迁南户部以艰归服阕补工部郎分署张秋镇通商惠民久之嵩败徐文正阶当事乃以河南佥事擢尚宝少卿寻改南大理丞旋复徙应天府丞久之转鸿胪卿卒诏赐谕祭朝宾居常讷讷至临大事决大利害屹然山立不移尝称民生利害之端非有恻怛忠诚之心不能体察吾身利害之端非有正直刚毅之守不能镇定故其所至无论中外并皭然不滓卓有树立而其最彰明较著者在不屈严相与部长持忠愍狱士论韪之殁之日宦槖萧然居屋数椽不蔽风雨所著有观吾集及史氏内范藏于家学者称曰观吾先生云（旧郡志　闽书　李衷一撰本传）

　　○司训洪积斋先生猷学派

　　按文简史公撰洪先生周易翼义叙云余家世受易先君子尝有撰次未就稍长获游积斋洪先生之门而始有会也先生束髪穷经老而逾笃至晚年而后论说始定又曰迩来士习好异异说曹兴不独与文庄紫峰二先生刺谬浸寻而操戈紫阳矣二先生书皆已布之学宫日为异论所蚀予尝求其书于里塾不得以为恨于是先生子孝亷子愚出其家藏梓之福安黉舍俾小子序而行之先生之说行即二先生之说行也先生渊源于蔡陈而宗朱子之义故云翼义云今录其派系载于篇

　　司训洪积斋先生猷

　　洪猷字文振号积斋世家晋江钱■〈山上与下〉里猷性资强毅厚于彛常藩身必以礼遇事尤奋发敢任断词正言卓有任道之质而学足以充之弱冠丧父奉母并抚诸弟殚厥心身家贫不支以舌耕佐费一切婚嫁咸取给焉蚤以学名从游之士数舍而至士相遇讲述鲜不名猷之学者平昔毅然能尊师重道其学则繇紫峰虚斋以上遡考亭条分理解塾师笺析之外又复推缘传注以印合圣贤宗旨诚意谆谆顾不自立门户直于讲艺中提掇身心实际用证圣功文章絶去华饰根诸理奥久之司训江右之南安一如教闽士旨贫生修势每从谢却间赡之饩律人以耻养人以名言凖履绳居一载当道旌为广文冠遽疾卒门人史文简继偕志其墓所著有易经翼义四书说约子启哲万厯丁酉乡荐（纂史文简撰墓志）

　　方伯洪镜潭先生澄源

　　洪澄源字子定号镜潭富之从孙万厯十四年进士授户部主事歴郎中时资深当守郡而桂林守■〈垂夬〉里人秉铨或谓可谒铨曹易一名都毋桂也澄源笑不答于是擢守桂林在郡半年谒谢不一行亷仁着闻擢贵州按察副使备兵毕节时宣慰安疆臣地广兵强澄源外制以法内推以心疆臣畏服播酋杨应龙为变朝廷出师征之命疆臣出征助战中丞郭子章委澄源监其军安与杨实相唇齿内怀观望数张皇以撼澄源不为动疆臣乃进兵攻应龙于大水田大破之斩首无算应龙败入海囤踰月授首论功赐金帛升贵州按察使踰年转云南左布政使未赴卒澄源平昔逡巡乐易及其受脤临戎有壮夫弗克为者惟不择利害为趋舍葢自却谒铨图大郡时预见之矣故强酋阻夷莫不归心其忠诚有以孚之也史文简赞曰李文节公不轻许可而独称澄源制安平播为仁者之勇有百世之功信然哉（新郡志改本　参史文简撰本传）

　　○副使许赐山先生学派

　　按赐山先生易学一时推重文节李公曾撰墓志追述无异辞其所学所守固可信者矣

　　副使许赐山先生天琦

　　许天琦字大正食廪德化后归晋江其先世有许稷者举唐贞元进士赐告归读书清源山中因颜其读书处曰赐恩今为赐恩岩而天琦号赐山不忘祖也嘉靖四十一年进士歴工科给事中赞署长疏止鳌山灯费又疏海防四事转刑科给事中疏刑名弊源六事既而疏劾两广总督其人倚奥援中天琦乃出天琦广东参议备兵惠州年余擢滇副宪备金腾兵金腾多杂夷天琦至以化诲为务日进诸生讲学羣民庶立乡约俾相训廸俗稍稍变方四阅月而婴疾卒天琦有至性又方严无所狎眤絶不为人干请其为给谏时某学子介乡妪持八百金为寿天琦叱去之平生独喜说书讲易多自得笺注外一时学者以为指南仕宦所至英髦秀士执经请业屦满户外所著有周易管见续宋史断行于世李文节撰公墓志言每见公说书讲易多发前人所未发其议论老诚识大体不尚沽激其操行斤斤检押外不错寸趾也既贵啬陋俭约萧然故诸生时一绢袍十八年云（纂李文节撰墓志）

　　蒋敬斋先生际春

　　蒋际春字君育别号敬斋世家于泉之福全濵海独以诗书弦诵着闻父赤山公好行其德开子姓以儒多彬彬者子二际春其仲也际春读书质鲁而敏悟王遵岩特竒其文尝曰摩空白鹤非樊中物也与兄伯沂泉公禀学于赐山许先生是时赐山坐皋皮讲易邑贤豪争北面独赏识于际春所著有四书日抄易经记注并脍炙人口惜无年而卒子光彦孙德璟（纂李衷一先生集）

　　○史氏家世学派

　　按黄恭肃撰史方斋墓志称史氏先世自宁波入闽数传至旌孝公仕传以孝行着成化中诏旌其门方斋即仕传公元孙与观吾礼斋少受业伯父商崖公日讲四书周易不袭时师皮肤说务根极圣贤垂训本旨商崖事实未能详然按其家世亦以见当时父兄之教肃而成之为多迨后大鸿胪朝宾有不可夺大节方斋兄弟以髙蹈名德称其后嗣踵出为世名臣硕辅皆本于家学云

　　训导史商崖先生宏琏

　　史宏琏别号商崖晋江县学嘉靖间司训金坛以子朝宾官赠刑部主事余事实未详按观吾公朝宾方斋公朝宜礼斋公朝富皆少受学于商崖公其家庭牖教大畧详见方斋公墓志（泉郡万厯志　史氏云台稿）

　　藩伯史方斋先生朝宜

　　史朝宜字直之黄恭肃撰公墓志曰公尝自言少受业于伯父商崖公日讲四书周易不袭时师皮肤说务根极圣贤垂训本旨翌日答而未悉必使反而更思索之复未悉者责之既悉方与续讲后章自是循循孜孜愈久愈觉意味深长公读书之法然也公既得书意味遂以身膺而服之自纲常伦理之大以至谒见取受一事一物之微茍有畔于圣贤垂训义理僩然不使少加于其身也弱冠补弟子员屡试髙等士慕公者竞学步其举子业公曰是筌蹄耳君等逊志圣贤义理意见既充词自足以达之抑士君子立身天地间道德功业职分重矣奚区区举业效习为也淳庵公患疮卧床公躬理药饵时汤粥扶持起居者五余月至目不交睫殁而哀且毁执丧必如礼制庐墓读书者三年嘉靖三十二年登进士第授淮安山阳令山阳田土多荒而赋额广民多流移当路督计严急催征艰甚公以帑藏备赈饥之蓄遣籴于江南湖北间招赈其流移者而代输其所逋负葢存活淮民莫可计数是时倭奴入冦赵文华视师海上猎贿郡邑比过淮公防守封疆保定居民供帐一如常礼送不出境赵恚甚既亷知为苦节吏置之旋丁母忧服阕补户部主事是时东粤亦病倭珠厓孤悬海岛守臣率以贿败朝议遴公以行比至杜絶陋习抚安疲民崇风教以正酣淫之俗肃官箴以剔贪残之吏其治状为置守以来第一在郡三载即拜公广东按察副使晋参浙藩总东粤宪东粤之民服其威信不怒而严升湖广右布政楚为江陵相之乡公覩江陵规局槩以刑名惨刻斵国家元气不能媕阿任职未数月引疾乞休楚抚固留公乃自驰使特疏再疏司铨者覆请得旨回籍调理且云病痊之日抚按具奏起用公归治小书室于陋巷仍读书其中时与礼斋庐居云台先茔侧以山林泉石为乐足迹未尝及当道之门时闽抚楚黄州人也以理学相雅重或劝公时致通问可藉荐起复公曰则如勿止止而复仕且援焉非夫矣易称不恒其德或承之羞而欲予以羞自承乎竟无只字往复葢公清贞之节道义之守终始不易如此初淳庵公宏珂方生公时卜者言当为盛世髙蹈名儒非徒功名富贵士也信不诬矣公阅歴仕路二十四年肮脏直道自号方斋以见志享年六十有八所著有易说及诗文子继偕裒辑传之凡十二卷弟朝富乡会试同榜歴官永州守以清望着声亦引疾归卒年九十乡人以比汉二疏焉（纂黄恭肃撰墓志）

　　郡守史瑞岩先生朝铉

　　史朝铉字贯之号瑞岩晋江人隆庆二年进士父宏询歴寿沅二州知州朝铉随行官邸自沅归从许赐山天琦受易日以所口授者辑而成书后梓行于武塘官舍朝铉为人性端介洁修澹尚初令嘉善每莅政容止俨然人不敢干以私书座右曰公生明严生威二者为官箴要诀编审按户轻重布之强家无所假贷加意作人授南吏科给事中尽却例仪任三载侃侃多纠绳而劾大珰申信疏十罪南中人德之万厯乙亥复筦大计适同年户垣余懋学者疏时政四江陵憾为刺已内批予削籍而移忮朝铉未几而湖州命遂下朝铉夷然之任时方溽暑至则躬阅系囚不待讯爰书而湔雪寃滥者十余辈其处脂不腻一一如为令时后民思之以配前守黄氏枢并城隍神而三焉（纂史文简撰墓志）

　　文简史联岳先生继偕

　　史继偕字世程号联岳晋江人万厯壬辰进士殿试第二人授翰林院编修率同官请册立东宫开馆讲学不报诏使两粤尽蠲军兴诸赋还升侍读转中允未几由南司业迁南少宰兼署户礼工三部力请盘库盗帑积弊改詹事疏请致仕家居一年起为吏部侍郎东阁大学士时神宗深居不出继偕每会廷臣请视朝并力陈备兵措饷不报旋致政归熹宗即位屡遣行人促入朝视事甫阅月以延绥捷加太子太保兼文渊阁大学士为阮大铖所忌从中挤之引年疏十八上乃得归卒于家（新郡志） 
闽中理学渊源考卷七十四

　

　　

</div>
    <div class="pagination">
<a href="闽中理学渊源考_page71.html">上一页</a><span>...</span><a href="闽中理学渊源考_page67.html">67</a><a href="闽中理学渊源考_page68.html">68</a><a href="闽中理学渊源考_page69.html">69</a><a href="闽中理学渊源考_page70.html">70</a><a href="闽中理学渊源考_page71.html">71</a><span class="current-page">72</span><a href="闽中理学渊源考_page73.html">73</a><a href="闽中理学渊源考_page74.html">74</a><a href="闽中理学渊源考_page75.html">75</a><a href="闽中理学渊源考_page76.html">76</a><a href="闽中理学渊源考_page77.html">77</a><span>...</span><a href="闽中理学渊源考_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
