<!DOCTYPE html>
<html>
<head>
    <meta charset="UTF-8">
    <title>元名臣事略 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元名臣事略 - 第 3 页/共 10 页</h1>
    <div class="content">

　　元名臣事畧巻三
　　钦定四库全书
　　元名臣事畧巻四
　　元　苏天爵　撰
　　丞相兴元忠献王
　　王名谔勒哲图卜布延氏中统三年以大臣子选侍东宫詹事至元二十八年尚书省罢拜中书右丞相加太傅録军国重事居相位十三年大徳七年薨年五十八
　　中统三年封皇子为燕王领中书省是为裕宗诏选王府僚属闻公之贤即以应选乆之署东宫詹事入筹帷幄出掌环卫小心畏慎夙夜在公裕皇甚器重之一日重宴宗室指公语众曰先正有言为人上者当务亲善逺恶善如谔勒哲岂易得哉【髙唐阎公撰勲徳碑　又云公祖锡锡乘时草昧从太祖起朔方平诸部嵗壬辰太宗大举伐金六师趋汴先期命睿宗由陜右进以锡锡为前锋取道金房絶汉上流畧襄阳方城而北破金卒二十万于阳翟金亡有事于蜀袭武休兴元阆利诸州拜都元帅辛丑取成都诛宋将陈隆之西蜀以平父锡津早潜邸中统元年天戈北举捍御不虞率身先之还拜宣徽使四年进中书右丞相时朝制草创登政府者多宿儒耆徳相与訏谟庙堂皆经国永图】
　　鹤驭上賔仍主东宫卫兵成宗以皇孙伐叛北方诏公总治军旅辅行者凡再【勲徳碑】
　　至元末奸臣窃防威福事败伏辜端揆难其人博选于众无以逾公乃拜中书右丞相登进善良湔除弊法朝政涣然一新方权奸之炽分遣使者乘传诸道以防计为名肆为掊克公私骙然公为奏请自中统初积嵗逋悬一切释而勿论迄今人赖其利【勲徳碑】
　　公承玉几末命参定大策内禀皇太后睿谋外合宗亲大臣之议居冢宰统百官者逾三月古之所谓不动声气措天下于泰山之安惟公足以当之【勲徳碑】
　　成宗纂承大统首议加上祖考尊諡致隆福长乐之养分寳展亲大赉四海之治一以倚公公在相位上体渊衷勤卹民隠数下寛大之诏散钜万计宣布皇仁斯亦至矣【勲徳碑】
　　大徳四年加太傅录军国重事内秉钧衡外综边务位极尊崇股肱心膂之寄益重【勲徳碑】
　　天祐皇元宗臣硕辅禀灵河岳者不为不众若夫忠荩传家荐履上台绩用着于累朝处中书十有二考惟公一人当其四罪咸服治底雍熙既彰世祖知人之明至于运佐重光元贞载造偃革以宅南交睦族以协万邦拯灾救患博施济众克广圣朝安民之惠致君唐虞之效昭然在人耳目矣【勲徳碑】
　　丞相顺徳忠献王
　　王名哈喇哈斯威喇诺尔氏至元九年朝廷録勲臣后拜宿卫官袭号达尔罕二十二年拜大宗正二十八年拜湖广行省平章政事大徳二年拜江浙行省左丞相是年入拜中书左丞相七年拜右丞相十一年夏陞和林宣慰司为行省王以太傅行省事至大元年薨年五十有【缺】
　　王甫及嵗而识悟异凡儿目不视戏稍长善骑射毎闻儒者谈辄喜【中庵刘公撰勲徳碑】
　　至元壬申世祖录勲臣后一见异之命袭达尔罕【曽祖竒尔实勒遇太祖于飞龙见跃之际托果琳将袭帝趣告帝为备果至我兵纵击大破之寻并其众以功擢千户锡号达尔罕时官至左右万户次千户非勲戚不与达尔罕译言一国之长帝谓侍臣彼家不识天意故来相害是人告我殆天所使我许为自佐达尔罕矣祖考巴哩察使从睿皇取汴蔡灭金丙申分邑顺徳考囊嘉特从宪宗伐蜀戊午薨于军】长宿卫百人夙夜共职惟谨尝从猎马踬伤面上直如常帝命医视眷益重【勲徳碑】
　　甲戌冬十月帝猎赛音布拉克语皇太子曰达尔罕非常人比可善遇之江左平赐亷钦二州益其邑【勲徳碑】乙酉拜大宗正时郡县囚盗诈者上宗正决属当遣使决死囚诸道王重按狱词小不具悉令覆勘奏决者仅六十人耳寻赦免所活数百人大同民羣鬭殴鹰房三人死近臣以变闻帝怒亟遣王治止坐其首鬭者京师有以伪造禇币连富民百余家尽释之保定诸郡旱民当输米京师多以轻资就籴有司摭为奸欲没其产赏告者王得其情皆纵去曰舍贵就贱民便事集又何罪为【勲徳碑】
　　柄臣擅威福益横知王恶已忌之数曲为邀致竟不一徃其家僮冒禁杀牛有司莫敢诘王置以法益忌谋挠王以多事奏请江南囚亦大宗正涖决王曰彼民间敎令未孚若一切绳之恐生乱帝是之而止【勲徳碑】辛卯帝念湖广失治欲遣近臣徃莫宜王台臣奏达尔罕在宗正决狱平即去恐难其人帝曰彼地朕尝驻跸治非斯人不可王遂行授湖广省平章政事【勲徳碑】湖广南陬交趾占城西南按南诏东连吴防境壤且万里而八畨两江蛮獠布溪洞间虺蛇起伏跳踉小戾则相雠杀攻剽无时故治视他省剧甚王至审利病度先后简僚佐抚兵民威行徳流善遂顽革钱粟刑狱井井有条【勲徳碑】
　　自宋时有巨盗啸党出没湖湘殆二十年不可制王选士付以方畧悉擒诛之江州江西省有猾民饵官府恣虐凡剽船江中羣盗皆与为根穴交通王知状径缚以来百救莫聴卒寘于死逺近震悚【勲徳碑】
　　壬辰置行省枢密院兵民政分势不相营奸冦伺发溪洞以王入觐列其不便罢之帝问王人言亷访官反挠吏治朕已令视之卿谓若何王曰宪司职纠奸弊贪吏所疾妄为谤耳帝以为然【勲徳碑】
　　边将征交趾出其境王戒曰无扰吾民有夺民鱼菜者杖其千夫长一军肃然乃上奏曰徃年逺征无功民疮痏未苏乃复有事非国善谋也又发湖湘屯田广西为图交趾计王以徙民瘴乡事固难成必且怨叛遣使密奏吏抱券请署不答俄使还报罢民大悦已而广西元帅府请募南丹户五千屯田襟要谓士不死瘴疠餽饷有余蓄实空荒之地为邕管之蔽制诸蛮控交趾其利有六王喜与之牛种农器置长统焉闻诸朝到于今便之【勲徳碑】
　　湖广旧无夏税柄臣援唐宋末世为征王曰衰弊之政圣朝可行耶竟奏罢常澧辰等州大水漂民庐多死者王亟发廪为之赈慰凡灾皆如之【勲徳碑】
　　甲午春正月世皇登遐王谨斥侯戒不虞境内宁肃【勲徳碑】
　　大徳戊戌九月朝于上都帝嘉其绩授光禄大夫左丞相行省江浙视政凡七日纲举七十余事民风吏习翕然为变入为中书左丞相杭之耆庶伏地攀泣马不得前【勲徳碑】
　　王既当钧轴益以天下自任每退防延见四方賔使访以物情得失吏治否臧人材显晦年糓丰歉采可行行之凡论议先以国典参以古制揆以时宜必当而后已其可否事犹化之运顺无留滞惟不言利不喜变更一以节用爱民重名爵为务【勲徳碑】
　　京都未有孔子庙而国学寓他署王喟然曰首善之地风化攸出不可怠乃奏营庙学尝躬为临视既成朝野瞻耸选名儒为学官奏遣近臣子弟入学而四方来学者益众又郊祀乆未遑王总羣议奏行之【勲徳碑】
　　辛丑同列以刘深议倡言世祖以神武开一统功盖万世陛下未有伐国拓地之举以彰休烈西南夷八百媳妇国弗率可命将徃征王谓山峤小夷去中国辽絶第可善谕向化茍将非其人未见所利勿听竟奏发湖广兵二万人丁壮役餽挽数十万将失纪律果无功而还诸蛮要击饥疫相仍比至将士存者才十一二防赦有司议释将罪王曰儌名首衅陷失士马非常罪比不诛无以谢天下奏诛之【勲徳碑】
　　癸卯秋拜中书右丞相王常言治道先守令至是选抡益详时号得人定官吏赃罪十二章及丁忧婚聘盗贼等制禁兽户及山泽之利每嵗春大驾幸上都王必留守其重可知时帝疾连嵗权移中宫羣邪交扇势焰翕忽王以身匡之天下晏然以无挠【勲徳碑】
　　丙午加开府仪同三司监修国史置僚属奏修功臣传【勲徳碑】
　　冬十有一月帝弗豫王入侍医药出总宿卫且理几务诸藩王欲入侍疾王拒之【勲徳碑】
　　丁未春正月宸御晚驾时武宗抚兵居北王封府库称疾卧阙下理几务如故中闱以奸臣谋絶北道驿欲行祔庙礼王格其事密托授使问走逾两驿始得传驰报武宗诸怀诈者数欲害王王不为动内外懔懔视王以安防仁宗擒灭其党发使迎武宗四月仁宗及皇太后如上都继徃五月武宗即位加太保录军国重事【勲徳碑】和林控北边始置宣慰时诸部落降者百余万口乃罢宣慰诏王以太傅为左丞相行省事赐禇币十五万黄金赢十二镒白金三千五百两帛四百端乳马六十匹至和林获盗米商衣者即斩以徇攘窃屏息行旅为便分遣使发廪赈降口复奏请钱七千三百万缗帛称是易牛羊给之又给网数千令取鱼食逺者厄大雪金山命诸部置车相去二三百里凡十传餽米数万石牛羊称之又度地立两仓积米以待来者全活不可胜纪有饥乏不能达和林徃徃以其男女弟侄易米以活皆赎归之和林嵗籴军饷恒数十万主吏视利缪出纳囊槖滋弊乆矣立法遏其源称海屯田废弛重为经理嵗得米二十余万斛益购工冶器择军中晓耕稼者杂教部落又浚古渠溉田数千顷糓以恒贱边政大治【勲徳碑】至大改元帝赐大帐如亲王制诸藩禀命戎事则宴之仍赐酒米百斛天下倾耳以俟复召是冬十一月遘疾召其属曰吾不起矣不得报国矣汝曹各自勉此间金糓勿遗朝廷虑其属以闻帝惊愕命医偕其子托欢行以闰月某日薨于和林天雨木冰连日帝大伤悼敇大兴尹买葬地于平阳山南原曰使天下后世知吾贤相尔【勲徳碑】
　　王神宇靖伟简重寡言不见喜愠望之俨然知其为公辅器其在宗正也从世皇北廵平宗王乱初入叛境王率三百骑猝与敌遇徐整骑突出敌背连彀矢殪数人敌披靡帝壮之其在中书也引儒生讨论坟典至尧舜禹汤文武之为君臯陶稷契伊傅周召之为臣叹曰人生不知书可乎择儒士教其子学由是而观王之文武志畧本乎天性奋身逢时发于真诚故其功业之见于世刚明正大岿巍炜晔如此呜呼古之所谓大臣者王无愧矣【勲徳碑】
　　皇元圣圣相承天祐生贤相将臣炳烈相望人才于斯为盛若夫怀逺图而畧近功先大网而后小数蕴江海之量负山岳之重不威而令行不言而人服处难而无所惑履变而不可夺端委雍容而朝廷尊安天下受其赐惟忠献王其人乎【勲徳碑】
　　平章鲁国文贞公
　　公名博果宻喀喇氏由国学生擢利用少监出为燕南提刑按察使召为参议中书省事歴吏工刑三部尚书拜翰林学士承防至元二十八年拜中书平章政事三十一年出为陜西行省平章政事将行留为昭文馆大学士平章军国事大徳二年加行御史中丞领侍议司事四年薨年四十六
　　喀喇则汉髙车其国属质贵族子十人雅克章最少世祖时犹王也庄圣太后遣之入侍尝同卧起寒暑饥渇曽不告劳公其元子防事裕庙于东宫后因简拔卫士子廪以官帑俾师賛善王恂公在其间恂从北征太傅魏国许文正公辞中书左揆拜集贤大学士国子祭酒敇冑子与尝游恂门者皆从之学公年十二頴慧强敏志力兼人太非旬休不至家恐妨授徒每令诸生直日以谢客至公则持书崇朝永夕坐中门不移否则拥篲扫洒褰帘操杖出必乘马导前无马徒从循循安之其敬以孝犹子事父唯恐斯须仁义之言不闻道徳光辉不接也太异之易其国言博果宻者为时用字用固已见于世矣他日诵説余力纂记为帙上起唐虞下逮辽金帝王名諡统系嵗年在位乆近皆能闇诵帝尝试之立应无滞【牧庵姚公撰神道碑】
　　举国学士驿致上都歴官中书慎密练达擢少利用监出燕南河北道提刑按察使寻真为使或讼静之守臣盗官帑廪静河东山西道彼自有使刺不遣俾公即按归报合防赐白金千两钞五千贯【神道碑】
　　二十年宣政使僧格方见隆宠茶漕卢世荣阿以进言臣能使天下赋入倍其旧十帝以问公对曰汉唐聚敛之臣如桑羊刘晏世主初亦赏其纳忠及后富国病民怨归于上而始加诛虽足少谢天下而亦贻议千古臣愿陛下无纳其谋帝勿善之以世荣为中书右丞俾公参议省事公辞以疾世荣才一年败诛帝前公曰朕甚负愧于卿【神道碑】
　　河东山西道宪使贷母钱府约嵗输羊为角如千千马为蹄如千百至则悉赋所部州县而抑其估为民所讼勑公鞫于大同入境嵗荒发廪而始治狱得其不法百余事罪当死服辞皆具迩臣与有私者为之解脱顾谗公以问狱行不俟报可而擅发廪率代违制帝曰出使之臣身见嵗恶须请而发民殍死矣何罪唯移囚至京师公节陈款辞百无一遗制人覆问使搒掠汝乎对以未尝曰未尝则汝受其辜何枉遂尸之市【神道碑】
　　战将某有功北陲求钦察之奴入者皆令为兵頴已麾下制可乃多取编氓入籍中书遣佥行省臣王国用覈之为所厘正什七彼遂谗其专行不奉诏帝怒斩之刑曹受成命矣公入陈勑惟以钦察之奴入者出而为兵未闻以编氓隷钦察或西域河西诸人例此杂取编氓以益其军则天下之户耗矣国用之忠宜旌何事而诛譬解数四而免【神道碑】
　　北京地大震陷城郭压死人民不可纪极遣一国人为平章振卹之即其地娶三妻归公入言既失上遣大臣救灾之防且觖民望其人庭辨不服至以詈妇人言者相加公曰汝妾事盗杀臣之子又为盗杀臣制服孰为非夫孰为非夫其人汗愧噎黙莫对防太官将牛举皆趋出帝顾谓左右曰若人平时似不能言及其辨事吐词锋出人有不及婴者【神道碑】
　　二十四年僧格愤中书杀世荣奏立尚书省尽统中书六曹诬杀防政杨居寛郭佑中外为之不寒而凛大为勾考无遗利矣势焰薫天求及门者如辐辏毂自平章而下省退则送归其第一旦独延公至堂貌敬而忌忮日深讽巨商为公讼寃入大珠货公力拒不受伺其退食必欲罪其不坐刑曹阖省叩请而免遂疾帝还自上都辇其弟伊埓萨巴谓曰而兄必以某日来迎果以其日公立道周见其孱瘠曰卿躭苦于书致者顾当国臣问禄几何对以满病告者率不给帝曰其父童丱事朕恪勤至死是又朕所教育贫不能家何以告为其尽以给且厚赐之【神道碑】
　　二十八年僧格伏诛帝畋漷北召至行殿废是省还六曹中书欲用为丞相公辞丞相惟国人宜为曩籍盗杀臣获黑簿贿既入悉其家主名东宫之臣唯无谔勒哲帝尝誉曰佳儿我将赉汝如斯人者宜为乃以为中书丞相拜公平章政事恩眷日隆大政疑令动见谘诹引右丞何荣祖同平章屏弃凶邪崇拔善良饬为吏者皆亲经术一蠲苛虣之法人心熙洽以为复见中统至元初治【神道碑】
　　时方改提刑按察为肃政亷访上都留守司茂巴尔斯不便之入言同知西京臣言河东山西亷副受赇楮帛为千者五十欲因以废诸司帝召问公奏曰是事诚有彼何为不陈省台上都留司何与而知此必告者得罪其司为此诬言缓其事耳设亷副受财罪止其身天下宪司何与而尽去之帝意乃释【神道碑】
　　中书平章敏珠尔丹请复立尚书省专领户工刑三部召公至上都议公诘曰阿哈玛特尝以领部分中书户工败为制国用使又败为尚书省又败则并归中书终以奸赋狼戾以取诛籍后僧格立尚书省尽夺六部其威虐贪墨益极亦就枭夷既废复置将效尤两人耶制是之【神道碑】
　　达喇哈求征考中书钱谷逋悬省臣请入止之公曰无庸急则宸衷必疑有所覆防宜聴其为若曹小人旋踵而败未旬月果以贿诛【神道碑】
　　或请征海国琉球与加包银江南公曰吾元疆理天下四表之间横目穷髪何所不臣何资鱼鰕之国始广土众民哉况冒至险航不测出万有一安之途未必利也始包银出于河朔永平真定守臣以公需数敛烦民防其嵗费征之以纾急一时其后天下例之至宪庙定制户率赋银四两中统唯聴如数八寳钞轻其旧之半今江之南履畆而税输酒醋课及他乡里门徭水马驿递又増包银则重敛矣民将不堪为之止【神道碑】
　　公每上直从容献纳疑者释危者安诬者得以白上尝谕为君之难以一身临四境统万机一或逸弛则民受其殃公对曰诚如圣谕向使在昔帝王咸知儆戒力行善政则羣生何患不遂哉又谕老臣有言天下事如圆枘方凿能少见之无徃不可公曰人臣当以身徇国难易在所不计废道违忠以求耦从则国家奚所赖耶上竒赏之【瓠山王公撰墓志】
　　癸巳冬彗出东北上夜坐斋宫延勲旧大臣问所以弭之之道既退公独前奏臣闻之师天象垂儆代有之圣帝明王遇灾者惧汉孝文二年日食诏求直言辅不逮辞切义正具在方册乃诵其辞甫至天下治乱在予一人惟二三执政犹股肱也其悉思过失丐以启告务省徭费以便民上拱坐以手加额曰朕诚意已萌卿其覼诵之诸大臣复进令再诵公奏曰圣人之心与天地通灾不难弭若僧格者素防给特试用之累累奸恶肆毒吏民中书不敢诘台察未尝纠因一人之言即正其罪天下称快臣知圣心与天地通而汉文亦所不及今星芒之儆咎在臣下详论款接自四鼓逮翌早进膳辍盘珍手赐之其忠恳之志应事敷言类如此【墓志】
　　三十一年帝不豫故事非国人元勲子孙已极贵者不入侍惟公尝药以及弥留无顷刻不在侧有少故出犹必求之其后格天发引成庙继极其为升祔太室请諡南郊皆公领之上以先朝旧臣猷为倚毗礼遇益优诏令修行法制因革皆出其手【神道碑】
　　大徳二年加行御史中丞乃力新风纪推择士子有令望者皆置亷使为政不皎皎以干誉惟存大节一遵初立诏以行不繁其令一郡守子受赇迫使证父公曰持宪之臣职在宣化清俗所以厚人伦也今使证父何以兴孝天下罪其子引父视人已腼面目有密臣取人玉帯惟奏入赃废弃终身令史轻之则晓曰大臣贪墨古人唯曰簠簋不饬盖不忍着恶非茍私之所以励亷耻也今而曰轻将与小夫贱同辱乎非刑不上大夫古人制律之本也人多其平恕【神道碑】
　　四年徽仁裕灵太后崩公因过哀所苦増剧上使其弟实达尔图偕尚医视之知其无及但附奏谢而已乃申顾视索酒满引数觞以薨天子震悼逺近士大夫抚几伏筵哭失声曰缝掖方以扶掖圣道仰如乔岳不谓今也无依徃矣哲辅亡矣朝固有位其相也非吾党矣行矣将谁尚矣都城之民为之罢市【神道碑】
　　公自为相左右两朝位至军国显融极矣被服唯儒生公退未尝废书自号静得得君而不恃得人而不满居髙位自卑若不足天下视其身进退为庙堂重轻者十年【神道碑】
　　公经徳迪虑明允笃诚动叶矩度而未尝为近名之事至于故旧之义虽乆不逾奬拔士类寸长必録其行业表表当百世不冺【墓志】
　　平章武宁正宪王
　　王名彻尔扬珠济达氏由宿卫擢利用监卿至元二十八年拜御史中丞明年拜福建行省平章政事大徳元年拜江南诸道行御史大夫七年拜江浙行省平章政事九年入拜中书平章政事是年薨年四十七
　　公生六嵗而孤母夫人蒲察君介介自持动以礼节亲戚不干以非义教子读书天质粹美不勤外傅六经二氏悉涉源委以故聪明开益日多才畧兼人恒以匡君经国自期【牧庵姚公撰勲徳碑】
　　至元十有八年入见帝赐之问而竒其对进侍帷幄时询民情细微敷告无隠【神道碑】
　　一诸侯王称兵东北帝自将征入其地矣军中夜惊公出抚遏人识其言喧哗一寂跳梁既平为奏兵余之民艰窭剥肤不赈恤之将不生活赖赐谷帛牛马脱寒饥者亡虑数十万人【神道碑】
　　擢利用监古武库也匪简在帝心者不以付之【神道碑】二十有三年诏求逸遗于江之南且省其俗时相方急治赋鬻民学田官有其直令既行矣公则止还诸学用为完庙养贤之须归以事闻制甚嘉可【神道碑】
　　二十有四年僧格分中书庶务立尚书省初为平章后为丞相凡昔盗杀臣为领部为制国用使为尚书省所逋钱粟并归中书举诬为中书失征杀其二相大为计局钩考毫厘诸省承风鄂省已极浙省尤酷延蔓以求失其主者逮及其亲又失代输其隣追系收坐岸狱充牣榜掠百至或关夫三木责妻市酒以偿民不堪命自经裁与瘐死者已数百人虐焰薰天诸王贵戚亦莫谁何无不下之独公数其奸赃帝初未然益犯威顔言色俱厉帝以为丑诋大臣失几谏礼怒遣左右批其颊辨为不止曰臣非有仇于彼而然直不忍其罔上自私敢因雷霆一击遂尔结舌使明帝有不受言之名臣实愤耻帝意始释命将卫士百人控鹤倍之入籍其家得金寳衍溢栋宇他物可资计者将半内帑罪既彰白始钤其人诸系计局者皆出之又命籍党恶浙省诸臣平章左右丞参政乌玛喇默埓实都王济等家并僧格之姻鄂省约苏穆尔皆醢以谢天下以成其狱凡四过徐不入其家为帝所忠怒御史台臣不善肇恶坐观致此其自当汝罪皆曰夺职追禄杖三者唯命江浙平章夙有怨于台乘其慿怒自傍激之谓湖北亷使功臣诸孙盗烧钞八百定堂帖二十下容奸数年赋终未入花案帝前示曰稽是可见悮裂巻为两缝留半印公曰缝用印者以杜罔欺汝为宰相持半印案以讼人余半乌在其人言塞帝顾骂而起台辩始释【神道碑】
　　拜平章政事行省福建赐为两金五十银五千令行禁止民便安之惟河漳剧盗积未平公身传诸戌之兵申明约束不贪胜不蹂禾稼不入民舍惟张皇武威过栅不攻示以整暇昼则合围山中夜则税野偃旗仆鼓贼或伪降觇其何为乃丰酒肉饮食晓曰汝昔由不堪污吏侵暴潜逃居此能弃险而还耕桑则平民矣吾安忍被汝反名而加诛夷寡人之妻孤人之子独人父母而利其财悉纵归之他栅闻者相率以出其渠欧徇日浸南犇大兵随之偷生坞中其党缚致于军血锋刃者才是一馘自是方三千里枹鼓不鸣正席其堂画诺而已【神道碑】
　　帝不豫公归京师尝药晨夕俄然賔天与诸侯王大臣定策禁中遣使逆成宗龙庭入践天位【神道碑】
　　大徳之元拜江南诸道行御史大夫一日召其都事贾钧谓曰明诏责使肃清宣明风俗教化而刀笔流为御史者肆为苛虐惟急征赃以多为功至迫子证父妻证夫弟证兄奴告其主败风敎者我实行之汝宜以是出训其属帝闻之以为得职风纪大体微意栢台【神道碑】七年改浙省平章政事其治如台门无私谒以转粟京师多资东南居天下什六七而松江填淤嵗乆富民利之当水出全筑为围田以故弥漫浸灌沮洳旷逺民不可稻公发卒数万浚决后乃堤之导水入海使复其故公身董役经时而成民得良田若干万顷至今赖之【神道碑　又吴松江记云嵗甲辰前海运千夫长任仁业以吴松江故道陻塞使震泽之水失其就下性为浙西居民害垂二十年慨然上疏条其利病疏导之法中书省以闻特令平章萨哩公董其役公乃相其山川形势之宜髙深广狭之度工役之数钱谷之资畚锸之用饮食之需令民索陶乘屋厚藳秸以防其卑湿为医药以防其疾疫时作劳者无倦怠上以诚感下下以诚应上民乃欢呼四集乐功谋始于大徳八年冬十二月望前二日西自上海缺　旧江东抵嘉定石桥洪迤逦入海长三十八里一十缺　步三尺深一丈五尺濶二十五丈役夫为数一万缺　　　一百六十五万一千六百七十有竒至九年二月缺　　置闸窦启闭诸务时无疵疠民无夭阏而事竟】
　　九年召入平章中书賛右丞相专力一心爕和庶政希致隆平才一寒暑责异已相曰帝不豫而乃阿中专决吾诚不忍汝见败国以丧元也遂疾不出以十月八日薨立朝之士在野之民赍咨咸曰古人有言昊天不吊殱我良人矧钜臣哉盖棺之日稽其家褚緍不满二百而债券积多至十万大臣清贫无公比伦足昭炳白乐施为仁不富之实既贵显矣妣夫人杖之受不敢逃其孝又何如也【神道碑】









　　元名臣事畧卷四
<史部,传记类,总录之属,元名臣事略>
　　钦定四库全书
　　元名臣事畧巻五
　　元　苏天爵　撰
　　中书耶律文正王
　　王名楚材字晋卿辽东丹王托云八世孙金尚书右丞文献公履之子为燕京行省员外郎歳乙亥城降遂属国朝扈从征伐诸国辛夘拜中书令癸夘薨年五十五
　　公以明昌元年六月二十日生文献公通术数尤防于太私谓所亲曰此子吾家千里驹也他日必成伟器且当为异国用因取左氏之楚虽有材晋实用之以为名字【平章宋公撰神道碑】
　　公生三歳而孤母夫人杨氏诲育备至稍长知力学十七书无所不读为文有作者气【神道碑】
　　金制宰相子得试补省掾公不欲就章宗特勅就试则中甲科考满授同知开州事贞佑甲戌宣宗南渡丞相完顔承晖留守燕京行尚书省事表公为左右司员外郎明年京城不守遂属国朝【神道碑】
　　太祖素有并吞天下之志尝访辽宗室近族至是征诣行在入见上谓公曰辽与金为世雠吾与汝已报之矣公曰臣祖父以来皆尝北面事之既为臣子岂敢复懐二心雠君父耶上重其言处之左右以备谘访【神道碑】已夘夏六月大军征西祃旗之际雨雪三尺上恶之公曰此克敌之象也【神道碑】
　　庚辰上驻跸于西域塔实干城时二月五月朔微月皆见于西南公因别造庚午元厯进之其进表云汉唐以来其书大备经元创法无啻百家其气之早晏朔望之疾徐二曜之盈衰五星之伏见疎密无定先后不同葢建都立国之各殊或渉歴嵗年之渐逺不得不为差也唐厯八徙宋厯九更良以此夫金曰大明百年才经一改此去中原万里以昔程今昔密今疎东微西着以地遥而歳乆故时异而时同今以二月五月朔微月皆见于西南较之于厯悉为先天诚所未闻而未见也若夫汉唐以来厯筭之书备矣俱无此説以法论之月惟至晦则一日不见是二十九日有月也岂圣人建月之意本诸此乎今以星厯考之是年正月四月虽皆为小尽葢亦未有朔日见月者也【张都燕居丛谈】
　　是嵗冬大雷上问公公曰苏勒坦当死中野已而果然苏勒坦回鹘王称也【神道碑】
　　国初未有厯学而回鹘人奏五月望夕月蚀公言不蚀及期果不蚀明年公奏十月望夜月蚀回鹘人言不蚀其夜月蚀八分上大异之曰汝于天上事尚无不知况人间事乎【神道碑　又丛谈云庚辰嵗公在塔实干城当五月望以大明厯考之大隂当亏二分食甚子正时在宵中是夜候之未尽初更而月已蚀矣葢大明之子正中国之子正也西域之初更西域之初更也西域之初更未尽时焉知不为中国之子正乎隔几万里之逺仅逾一时复何疑哉此唐一行时有里差之説谓千里互差一时者是也二书所载不同】
　　壬午夏五月长星见西方上以问公公曰女直国当易主矣逾年而金主死于是每将出征必令公预卜吉凶上亦用羊髀骨以符之【神道碑】
　　行次东印度国铁门闗侍卫者见一兽鹿形马尾緑色而独角能为人言汝军宜早回上怪而问公公曰此兽名角端日行一万八千里解四夷语是恶杀之象葢上天遣之以告陛下愿承天心宥此数国人命实陛下无疆之福即日下诏班师【神道碑】
　　丙戌冬十一月灵武下诸将争掠子女财币公独取书数部大黄两駞而已既而军士病疫唯得大黄可愈所活几万人【神道碑】
　　燕京多盗至驾车行刼有司不能禁时睿宗监国命中使偕公驰传往至分捕得之皆势家子其家人軰行赂求免中使惑之欲为覆奏公执以为不可曰信安咫尺未下若不惩戒恐致大乱遂刑一十六人京城帖然【神道碑】
　　己丑太宗即位公定册立仪礼皇族尊长皆令就班列拜尊长之有拜礼葢自此始诸国来朝者多以冒禁应死公言陛下新即位愿无汚白道子从之葢国俗尚白以白为吉故也【神道碑　又李防撰墓志云己丑秋公奉遗诏立太宗择定八月二十二日尚犹豫不决公曰此社稷大计若不早定恐生大变睿宗曰再择日如何公曰过此日皆不吉至日公与睿宗翼太宗登宝位】
　　时天下新定未有号令所在长吏皆得自专生杀少有忤意则刀锯随之至有全室被戮襁褓不遗者而彼州此郡动辄兴兵相收公首以为言皆禁絶之【神道碑】自太祖西征之后仓廪府库无斗粟尺帛而中使别迭等佥言虽得汉人亦无所用不若尽去之使草木畅茂以为牧地公即前曰夫以天下之广四海之富何求而不得但不为耳何名无用哉因奏地税商税酒醋盐铁山泽之利周歳可得银五十万两绢八万匹粟四十万石上曰诚如卿言则国有余矣卿试为之乃奏立十路课税所设使副二员皆以儒者为之如燕京陈时可宣徳路刘中皆天下之选因时时进説周孔之教且谓天下虽得之马上不可以马上治上深以为然国朝之用文臣葢自公发之【神道碑】
　　先是诸路长吏兼领军民钱谷往往恃其富强肆为不法公奏长吏专理民事万户府总军政课税所掌钱谷各不相统摄遂为定制权贵不能平燕京路石林咸达布激怒皇族俾专使来奏谓公悉令南朝旧人且渠亲属在彼恐有异志不宜重用且以国朝所忌诬构百端必欲置之死地事连诸执政时镇海天合重山实为同列为之股栗曰何必强为更张计必有今日事公曰自立朝廷以来每事皆我为之诸公何与焉若果获罪我自当之上察其诬怒逐来使不数月防有以事告咸得不者上特命公鞫治公奏曰此人倨傲无礼狎近羣小易以招谤今方有事于南邦他日治之亦未晚也【神道碑】辛夘秋上至云中诸路所贡课额银币及仓廪物斛文簿具陈于前悉符元奏之数上曰卿不离朕左右何使钱币流入如此不审南国复有卿比者否公曰贤于臣者甚多以臣不才故留于燕上即日授中书省印俾领其事事无巨细一以委之【神道碑】
　　宣徳路长官太傅托噶失陷官粮万余石恃其勲旧密奏求免上问中书知否对曰不知上叱出使白中书省偿之仍勅今后凡事先白中书然后奏闻【神道碑】
　　中贵克斯布哈拨奏户一万以为采链金银栽种蒲萄等户公言太祖有防山后百姓与本朝人无异兵武所出缓急得用不若将河南残弱贷而不诛可充此役且以实山后之地上曰卿言是也又奏诸路民户今已疲乏令土居防古回鹘河西人等与所在居民一体应输赋役皆施行之【神道碑】
</div>
    <div class="pagination">
<a href="元名臣事略_page2.html">上一页</a><a href="元名臣事略.html">1</a><a href="元名臣事略_page2.html">2</a><span class="current-page">3</span><a href="元名臣事略_page4.html">4</a><a href="元名臣事略_page5.html">5</a><a href="元名臣事略_page6.html">6</a><a href="元名臣事略_page7.html">7</a><a href="元名臣事略_page8.html">8</a><a href="元名臣事略_page9.html">9</a><a href="元名臣事略_page10.html">10</a><a href="元名臣事略_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
