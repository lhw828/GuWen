<!DOCTYPE html>
<html>
<head>
    <meta charset="UTF-8">
    <title>诸葛忠武书 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸葛忠武书 - 第 10 页/共 12 页</h1>
    <div class="content">魏延字文长义阳人也亮驻汉中以延为督前部领丞相司马凉州刺史八年使延西入羌中魏后将军费瑶雍州刺史郭淮与延战于阳溪延大破淮等迁为前军师征西大将军假节进封南郑侯延每随亮出辄欲请兵万人与亮异道会于潼闗如韩信故事亮制而不许延常谓亮为怯叹恨已才用之不尽
杨仪字威公襄阳人也建兴五年随亮汉中八年迁长史亮数出军仪常规画分部筹度粮谷不稽思虑斯须便了军戎节度取办于仪亮深惜仪之才干魏延之骁勇常恨二人之不平不忍有所偏废也
李严字正方南阳人也后改名平与丞相亮并受遗诏辅少主以严为中都护统内外军事留镇永安建兴四年亮欲出军汉中严当知后事移屯江州留护军陈到驻永安皆统属严严与孟达书曰吾与孔明俱受寄托忧深责重思得良伴亮亦与达书曰部分如流趣舎罔滞正方性也其贵重如此八年迁骠骑将军以曹真欲三道向汉川亮命严将二万人赴汉中亮表严子丰为江州都督军典严后事

亮与平子丰教曰吾与君父子戮力以奬汉室此神眀所闻非但人知之也表都护典汉中委君于东闗者不与人议也谓至心感动终始可保何图中乖乎昔楚卿屡绌亦乃克复思道则福应自然之数也愿寛慰都护勤追前阙今虽解任形业失故奴婢宾客百数十人君以中郎参军居府方之气类犹为上家若都护思负一意君与公琰推心从事者否可复通逝可复还也详思斯戒明吾用心临书长叹涕泣而巳
马谡字幼常良弟也诸葛亮深加器异每引见谈论自昼达夜街亭之败谡临终与亮书曰明公视谡犹子谡视明公犹父愿深惟殛鲧兴禹之义使平生之交不亏于此亮自临祭待其遗孤若平生
张裕晓占候諌先主曰不可争汉中军必不利先主竟不用裕言又私语人曰岁在庚子天下当易代人密白其言先主尝衔其不逊加忿其漏言乃显裕諌争汉中不验下狱将诛之诸葛亮表请其罪先主答曰芳兰生门不得不鉏

初先主与刘璋会涪时裕为璋从事侍坐其人饶须先主嘲之曰昔吾居涿县特多毛姓东西南北皆诸毛也涿令称曰诸毛绕涿居乎裕即答曰昔有作上党潞长迁为涿令涿令者去官还家时人与书欲署潞则失涿欲署涿则失潞乃署曰潞涿君先主无须故裕以此及之

王士骐曰张裕之戮本自先主嫌忿而亮表请其罪可谓慎于用法矣

时伟按昭烈生平率多大英雄语而鱼水芳兰又为世说中竒隽
张嶷字伯岐巴郡南充人也建兴五年丞相亮北住汉中广汉绵竹山贼张慕等钞盗军资刼畧吏民嶷以都尉将兵讨之嶷度其鸟散乃诈与和亲克期置酒酒酣嶷身率左右因斩慕等五十余级渠帅悉殄旬日清泰

益部耆旧传曰嶷风湿固疾至都寖笃扶杖然后能起李简请降众议狐疑而嶷曰必然姜维之出时论以嶷初还股疾不能在行中嶷自乞肆力中原致身敌廷临发辞后主曰臣当值圣朝受恩过量加以疾病在身常恐一朝殒没辜负荣遇天不违愿得豫戎事若凉州克定臣为藩表守将若有未拔杀身以报后主慨然为之流涕
谯周字允南西充人也体貌素朴无造次辩论之才然潜识内敏丞相亮领益州牧命周为劝学从事

蜀记曰周初见亮左右皆笑既出有司请推笑者亮曰孤尚不能忍况左右乎

时后主颇出游观周上疏曰昔王莽之败豪杰并起于是贤才智士思望所归世祖初入河北冯异等劝之曰当行人所不能为于是动遵法度北州歌叹及在洛阳尝欲小出车驾巳御铫期諌曰天下未寜臣诚不愿陛下细行数出实时还车及征隗嚣颍川盗起世祖还洛阳但遣冦恂往恂曰颍川以陛下逺征故奸滑起叛陛下自临颍川贼必即降竟如恂言故非急务欲小出不敢至于急务欲自安不为故帝者之欲善也如此今天下三分雄哲之士思望之时也陛下天资至孝丧踰三年言及陨涕虽曾闵不过也敬贤任才使之尽力有踰成康故国内和一大小戮力然臣不胜大愿愿复广人所不能为者时

伟按周疏剀切似为经通之言乃至以仇国沮姜维劝降误后主遂成千载遗恨耳

孙盛曰春秋之义国君死社稷况称天子而可辱于人乎葛生有云事之不济则巳耳安能复为之下壮哉斯言可以立懦夫之志矣禅既闇主周实驽臣方之申包胥田单范蠡大夫种不亦逺乎

周尝问杜琼曰昔周征君以为当涂髙者魏也其义何也琼答曰魏阙名也当涂而髙古者名官职不言曹自汉巳来吏言属曹卒言侍曹此殆天意也周縁琼言乃触类而长之曰先主讳备其训具也后主讳禅其训授也如言刘巳具矣当授与人也乃书柱曰众而大期之会具而授若何复言曹者众也魏者大也天下其当会如何复有立者乎蜀既亡咸以周言为验

时伟按捜神记云汉元成间巳有五马大讨曹之谶然则当涂几何典午随伏固不待张掖涌图而后见也彼属曹侍曹如歆朗羣繇辈相率卖汉者俱当在大讨之科矣谯周妄作妖谶岌岌劝降盖亦诸奸之俦伍而忠武之罪人也
诸葛忠武书巻七
●钦定四库全书
诸葛忠武书巻八
（明）杨时伟 编
○法检
时伟按原集法检不言所用而全书以属刑罚要为近之然但纪裁下不及自检有如敕羣下以勤攻冀直言之违覆曰治臣之罪以告先帝之灵请自贬三等以督丧师之咎即谓法检不専驭下亦可矣至若郭冲记事尤闗政体故特采焉冠之篇端
郭冲五事其一曰诸葛亮治蜀颇尚严峻法正谓亮曰昔髙祖入闗约法三章秦民知徳今君假借威力跨据一州初有其国未垂惠抚且客主之义宜相降下愿缓刑弛禁以慰其望亮曰君知其一未知其二秦以无道政苛民怨匹夫大呼天下土崩髙祖因之可以宏济刘璋闇弱自焉以来有累世之恩徳政不举威刑不肃蜀土人士専权自恣君臣之道渐以陵替宠之以位位极则贱顺之以恩恩竭则慢所以致弊实由于此吾今威之以法法行则知恩限之以爵爵加则知荣荣恩并济上下有节为治之要于斯而着矣
初丞相亮时有言公惜赦者亮答曰治世以大徳不以小惠故匡衡呉汉不愿为赦先帝亦言吾周旋陈元方郑康成间每见启告治乱之道备矣曽不语赦也若景升季玉父子岁岁赦宥何益于治故亮时军旅屡兴赦不妄下也
前出师表云诚宜开张圣听以光先帝遗徳恢弘志士之气不宜妄自菲薄引喻失义以塞忠諌之路宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也又云愿陛下托臣以讨贼兴复之効不効则治臣之罪以告先帝之灵若无兴徳之言责攸之袆允等之慢以彰其咎陛下亦宜自谋以谘诹善道察纳雅言
街亭之败亮上疏曰臣以弱才叨窃非据亲秉旄钺以属三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣责是当请自贬三等以督厥咎于是以亮为右将军行丞相事
或劝亮更发兵者亮曰大军在祁山箕谷皆多于贼而不能破贼为贼所破者则此病不在兵少也在一人耳今欲减兵省将明罚思过校变通之道于将来若不能然者虽兵多何益自今以后诸有忠虑于国但勤攻吾之阙则事可定贼可死功可蹻足而待矣于是考微劳甄壮烈引咎责躬布所失于天下厉兵讲武以为后图戎士简练民忘其败矣
教与羣下曰夫参署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相启告茍能慕元直之十一幼宰之殷勤有忠于国则亮可少过矣又曰昔初交州平屡闻得失后交元直勤见启诲前参军于幼宰每言则尽后从事于伟度数有諌止虽姿性鄙暗不能悉纳然与此四子终始好合亦足以明其不疑于直言也
初亮自表后主曰成都有桑八百株薄田十五顷子孙衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言
时伟按以上六则或斟酌时宜或纠绳宫府不交相劘切即自勘影衾法检之途于斯为广矣千古圣贤豪杰亦复谁能踰此岂惟检物为然哉
刘封者本罗侯寇氏之子先主至荆州以未有继嗣养封为子有武艺气力过人将兵西上所在战克自闗羽围樊城襄阳连呼封发兵自助封不承羽命会羽覆败先主恨之又与孟达忿争夺达鼔吹达既惧罪又忿恚封遂发表辞先主率所领降魏魏遣达袭封封破走还成都先主责封之侵陵达又不捄羽亮虑封刚猛易世之后终难制御劝先主因此除之
彭羕字永年为治中从事羕起徒步一朝处州人之上形色嚣然自矜得遇诸葛亮虽外接待羕而内不能善屡密言羕心大志广难可保安先主既敬信亮加察羕行事意以稍疎左迁羕为江阳太守

羕闻当逺出私情不悦往诣马超超问羕曰卿才具秀拔主公相待至重谓卿当与孔明孝直诸人齐足并驱寜当外授小郡失人本望乎羕曰老革荒悖可复道邪又谓超曰卿为其外我为其内天下不足定也超羇旅归国常懐危惧闻羕言大惊黙然不答羕退具表羕辞于是收羕付有司羕于狱中与诸葛书曰仆昔有事于诸侯以为曹操暴虐孙权无道振威闇弱其唯主公有霸王之器会公来西仆因法孝直自衒鬻龎统斟酌其间遂得诣公于葭萌指掌而谭论治世之务讲霸王之义建取益州之策公亦宿虑明定即相然赞得遭风云激矢之中求君得君志行名显分子之厚谁复过此羕一朝狂悖自求葅醢为不忠不义之鬼乎先民有言左手据天下之图右手刎喉愚夫不为也况仆颇别菽麦者哉所以有怨望意者茍以为首兴事业而有投江阳之论颇以被酒侻失老语主公实未老也且夫立业岂在老少西伯九十寜有衰志负我慈父罪有百死至于内外之言欲使孟起立功北州戮力主公共讨曹操耳寜敢有他志耶孟起说之是也但不分别其间痛人心耳足下当世伊吕也宜善与主公计事济其大猷天眀地察神祇有灵复何言哉贵使足下明仆本心耳行矣努力自爱自爱羕竟诛死
廖立字公渊立本意自谓才名宜为诸葛亮之贰而更游散在李严等下常懐怏怏亮表立曰长水校尉廖立坐自贵大臧否羣士公言国家不任贤达而任俗吏又言万人率者皆小子也诽谤先帝疵毁众臣人有言国家兵众简练部伍分明者立举头视屋愤咤作色曰何足言凡如是者不可胜数羊之乱羣犹能为害况立托在大位中人以下识真伪耶于是废立为民徙汶山郡立躬率妻子耕殖自守闻诸葛亮卒埀泣叹曰吾终为左袵矣

亮集有亮表曰立奉先帝无忠孝之心守长沙则开门就敌领巴郡则有闇昧阘葺其事随大将军则诽谤讥诃侍梓宫则挟刃断人头于梓宫之侧陛下即位之后普増职号立随比为将军面语臣曰我何宜在诸将军中不表我为卿上当在五校臣答将军者随大比耳至于卿者正方亦未为卿也且宜处五校自是之后怏怏懐恨诏曰三苗乱政有虞流宥廖立狂惑朕不忍刑亟徙不毛之地
马谡才器过人好论军计丞相亮深加器异以谡为参军建兴六年亮出军向祁山时有宿将魏延呉壹等论者皆言以为宜令为先锋而亮违众拔谡与魏将张合战于街亭为合所破士卒离散亮进无所据退军还汉中谡下狱物故亮为之流涕

弇州续稿书马谡传后云考向朗传朗素与谡善谡逃亡朗知情不举亮恨之免官还成都然则谡且逃矣不即归死司败捕而后得之不诛何待

时伟按冏伯云谡有死罪二安得而不诛乃知家庭绪论有自来矣失不称引者当亦不少
李平传建兴九年春亮军祁山平催督运事值天霖雨运粮不继平遣参军狐忠督军成藩谕指呼亮亮承以退军平闻军退乃更阳惊说军粮饶足何以便归欲以解巳不办之责显亮不进之愆也又表后主说军伪退欲以诱贼亮具出其前后手笔书疏本末违错章灼平辞穷情竭首谢罪负于是亮表平曰自先帝崩后平所在治家尚为小惠安身求名无忧国之事臣当北出欲得平兵以镇汉中平穷难纵横无有来意而求以五郡为巴州刺史去年臣欲西征欲令平主督汉中平说司马懿等开府辟召臣知平鄙情欲因行之际偪臣取利也是以表平子丰督主江州隆崇其遇以取一时之务平至之日都委诸事羣臣上下皆怪臣待平之厚也正以大事未定汉室倾危伐平之短莫若裦之然谓平情在于荣利而巳不意平心颠倒乃尔若事稽留将致祸败是臣不敏言多増咎十二年平闻亮卒发病死平常冀亮当自补复策后人不能故以激愤也

亮集有严与亮书劝亮宜受九锡进爵称王亮答书曰吾与足下相知久矣可不复相解足下方诲以光国戒之勿拘之道是以未得黙巳吾本东方下士误用于先帝位极人臣禄赐百亿今讨贼未效知巳未答而方宠齐晋坐自贵大非其义也若灭魏斩叡帝还故居与诸子并升虽十命可受况于九邪

亮公文上尚书曰平为大臣受恩过量不思忠报横造无端迷罔上下自度奸露嫌心遂生闻军临至西向托疾还沮漳军临至沮复还江阳平参军狐忠勤劝乃止今簒贼未灭社稷多难国事惟和可以克捷不可苞含以危大业辄表解平任削其爵土
来敏字敬达来歙之后也为虎贲中郎将丞相亮住汉中请为军祭酒辅军将军坐事去职

亮集有教曰将军来敏对上官显言新人有何功徳而夺我荣资与之耶诸人共憎我何故如是敏年老狂悖生此怨言昔成都初定议者以为来敏乱羣先帝以新定之际故遂含容无所礼用后刘子初选以为太子家令先帝不悦而不忍拒也后主即位吾闇于知人遂复擢为将军祭酒违议者之审见背先帝所疏外自谓能以敦厉薄俗帅之以义今既不能表退职使闭门思愆
与孟达书曰适与李鸿会于汉阳承知消息慨然永叹以存足下平素之志岂徒空托名荣贵为华离乎呜呼孟子斯实刘封侵陵足下以伤先主待士之义又鸿道王冲造作虚语云足下量度吾心不受冲说寻表明之言追平生之好依依东望故遣有书

费诗传降人李鸿来诣亮曰间过孟达许适见王冲从南来言往者达之去就明公切齿欲诛达妻子赖先主不听耳达曰诸葛亮见顾有本末终不尔也尽不信冲言委仰眀公无复巳巳亮曰还都当有书与子度相闻诗进曰孟达小子昔事振威不忠后又背叛先主反复之人何足与书耶亮黙然不答亮欲诱达以为外援竟与达书时伟按反复如达虽侯之调御所不及也故附之法检以存侯赤牍云
诸葛忠武书巻八
●钦定四库全书
诸葛忠武书巻九
（明）杨时伟 编
○遗事
时伟按全书遗事篇搜辑诸书及各乘志浩衍闳博良见苦心特太繁杂间多冗长至引抱朴子讹妄之谭韦南康胡僧之事未经驳正聊为缀题既割南中碎事附入南征因取他篇如世系八阵遗命异同中语当入遗事者足成此篇
襄阳记曰昭烈访世事于司马徳操徳操曰儒生俗士岂识时务识世务者在乎俊杰此间自有伏龙凤雏问为谁曰诸葛孔明龎士元也
诸葛孔明为伏龙龎士元为凤雏司马徳操为水镜皆龎徳公语也

徳公襄阳人孔明每至其家独拜床下徳公初不令止

徳操尝造徳公值其渡沔水祀先人墓徳操径入其室呼徳公妻子使速作黍徐元直向云有客当来就我与龎公谭其妻子皆罗拜堂下奔走供设须臾徳公还直入相就不知何者是客
徳操年小徳公十岁兄事之呼作龎公故世人遂谓龎公是徳公名非也徳公字山民娶诸葛孔明小姊
黄承彦者高爽开列为沔南名士谓诸葛孔明曰闻君择妇身有丑女黄头黒色而才堪相配孔明许即载送之时人以为笑乐乡里为之谚曰莫作孔明择妇正得阿承丑女

时伟按择主而得英雄择妇而得丑女虽曰天作之合而千古善择者盖无如孔明矣然木牛流马法实繇妇传盖亦一大英雄而天所生以佐侯者也
侯居隆中时有客至属妇具面湏臾而具侯怪其速后潜窥之见数木人斫麦运磨如飞求传此术后变其制为木牛流马云

亮集载作木牛流马法曰木牛者方腹曲头一脚四足头入领中舌着于腹载多而行少宜可大用不可小使特行者数十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛秋轴牛仰双辕人行六尺牛行四步载一岁粮日行二十里而人不大劳

流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸后轴孔去前杠分墨一尺五分大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载克去后杠孔分墨四寸五分前杠长一尺八寸广二寸厚一寸五分后杠与等板方囊二枚厚八分长二尺七寸髙一尺六寸五分广一尺六寸每枚受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳
夔州西市俯临江岸沙石下有诸葛亮八阵图箕张翼舒鹅形鹳势宛然尚存峡水大时三蜀雪消之际澒涌滉瀁可胜道哉大树十围枯槎百丈破硙巨石随波塞川而下水与岸齐人奔山上则聚石为堆者断可知也及乎水落川平万物皆失故态唯诸葛阵图小石之堆标聚行列依然如是者巳六七百年年年淘洒推激迨今不动（刘宾客嘉话）
鱼复县盐井以西石迹平旷盻望四逺积细石为垒方可数百步垒西郭又聚石为八行相去二丈许谓之八阵图见者并莫能了桓宣武伐蜀经之以为常山蛇势诸葛亮造八阵图于鱼复平沙之上垒石为八行相去二丈桓温征谯纵见之曰此常山蛇势吾尝过之自山上俯视百余丈凡八行为六十四蕝蕝正圜不见凹凸处如日中盖影及就视皆卵石漫漫不可辨甚可怪也（东坡）
唐太宗问李靖曰卿所制六花阵法出何术乎靖曰臣所本诸葛亮八阵法也大陈包小陈大营包小营隅落钩连曲折相对古制如此臣为图因之故外画之方内环之圆是成六花太宗曰内圆外方何谓也靖曰方生于步圆生于竒方所以矩其步圆所以缀其旋是以步数定于地行缀应乎天步定缀齐则变化不乱八阵为六武侯之旧法焉

时伟按卫公六花犹元子云常山蛇势也善乎东坡诗云神兵非学到自古不留诀马隆李靖之说谓善师其意而巧借其名可耳
新都县八阵图记曰诸葛武侯八阵图在蜀者二一在夔州之永安宫一在新都之弥牟镇在夔者盖侯从先主伐呉防守江路行营布伍之遗制新都为成都近郊则其恒所讲武之场也深识兵机者所不能洞了至其故垒遗墟独为之爱惜不巳乃其忠义之激人不独其法制阵伍之妙也不然则窦宪尝勒八阵以击匃奴晋马隆用八阵以复凉州是武侯前巳有之而后亦未尝亡也功既有成而后世犹罕所称述况能传其遗迹至今乎慎尝放舟过夔门吊永安之宫寻阵图之迹维时春初水势正杀自山上俯视下百余丈皆聚细石为之凡八行六十四蕝土人言夏水盛时没在深渊水落依然如故在吾新都者其地象城门四起中列土垒约髙三尺耕者或刬平之经旬余复突出此乃其精诚之贯天之所攴而不可壊者盖非独人爱惜之而巳耳（节杨升庵集）

时伟按昭烈伐吴侯不在行也而此云从伐行营岂误耶永安宫即鱼复县改名少陵诗崩年亦在永安宫所称白帝城是也昭烈病笃召侯托孤于此盖曾至焉而制作后先则未容轻辨矣
魏氏春秋曰亮作八务七戒六恐五惧皆有条章以训厉臣子又损益连弩谓之元戎以铁为矢矢长八寸一弩十矢俱发
抱朴子曰曹操刑法严峻果于杀戮乃心欲用乎孔明孔眀自陈不乐出身操谢遣之曰义不使髙世之士辱于污君之朝也其鞭挞九有草创皇基亦不妄矣

时伟按孔明之寓荆州知之者惟徳公德操元直辈耳虽以昭烈久同流寓思贤若渇而未之前闻必因元直之言而始见曹瞒未得荆州何縁欲用孔明且污君之云岂操自谓抑谁指耶夫鞭挞九有草创皇基而不得人士第一流奚取不妄大抵抱朴子葛洪诞书也而苏子瞻杨用修皆据为谈资殆所不解
袁子曰张子布荐亮于孙权亮不肯留人问其故曰孙将军可谓人主然观其度能贤亮而不能尽亮吾是以不留
</div>
    <div class="pagination">
<a href="诸葛忠武书_page9.html">上一页</a><span>...</span><a href="诸葛忠武书_page5.html">5</a><a href="诸葛忠武书_page6.html">6</a><a href="诸葛忠武书_page7.html">7</a><a href="诸葛忠武书_page8.html">8</a><a href="诸葛忠武书_page9.html">9</a><span class="current-page">10</span><a href="诸葛忠武书_page11.html">11</a><a href="诸葛忠武书_page12.html">12</a><a href="诸葛忠武书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
