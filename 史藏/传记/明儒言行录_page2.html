<!DOCTYPE html>
<html>
<head>
    <meta charset="UTF-8">
    <title>明儒言行录 - 第 2 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明儒言行录 - 第 2 页/共 30 页</h1>
    <div class="content">　　平居喜闻过或有告之者立改其失因扁其客坐曰闻过轩又自号鲁斋志所愿学也为文严整雅奥咸有矩程而一归诸理后学咸宗仰之有闻过斋集行于世张美和
　　初名九韶以字行江西清江人国初荐起仕至翰林编修
　　从外祖聂先生学不待程督日必自课年十三即能诗合程度往师前进士余复卿于襄阳尽得诗礼之传省试不利隠居教授益攻苦于书无所不窥参互考订以穷其説来学者甚众随才造就各有所成元末盗起虽颠沛中读书授徒如常语学者先须读前哲格言以端其学术然后能不为邪説所惑乃选古大儒发明经传中语自天地鬼神人物性命继以异端异闻其凡五各为条目折衷以已意去取详明剖析精当呉草庐孙伯尚见之称赏题曰理学编【朱平涵开国臣传】
　　洪武初荐为本县教谕七年教成贡入太学铨用者多其弟子十年召至京赐衣一袭擢国子助教气貌严整将以笃实毎教诸生必端坐不言有所请问徐徐应答不过一二语义理明鬯人深服之十一年迁翰林编修十三年四月致仕太祖亲为文赐之曰朕闻古之贤士莫不脩已行仁为时君之用否则独善其身以终天年或著书立言传之永乆虽不显于当时而有功于后世以其德重而行纯学博而言信也今老成宿儒凋落无几独尔以衰暮之年日侍朕左右正欲询问古今典礼以沃朕心今尔不任周旋所以命卿归老卿之去矣朕将谁从于乎千载一遇古今之通言然全其始终者甚罕今卿善始善终不亦美乎公博学精择善于著书故宸翰及之
　　嗣后应考江西者二考福建者一二十四年典文礼部二十七年再典礼部会蜀藩之命不果至在蜀一年王深敬礼之无何复召校书翰林力勤虽蝇头细画皆出手笔书成辞归赐衣被各一袭丙子卒年八十三所着理学编八卷羣书备考十二卷元史节要十卷曽鲁
　　曾鲁字得之江西新淦人洪武初徴聘仕至礼部侍郎七嵗能暗诵九经一字勿遗礼部简正礼欲以神童举于朝其父止之稍长博极羣书自谓未要于至道述长书一通谒虞文靖集于临川虞公大恱曰昔程子与张敬夫年十六七慨然有志圣贤之道子能如是何让古人由是益潜心濓洛闗闽之学分别义理宻如蠺丝牛毛尤爱呉文正公所述书无论大小一一访获之玩绎未甞释手久之充然有得盘桓林泉以道自娱若终身焉
　　壬辰防乱乃集众卫乡里椎牛酾酒开陈顺逆祸福众皆惊服无敢犯非义者人号曰君子乡
　　洪武二年徴修元史厥功最多史成赐金币仍留编礼书迁入仪曹易髙丽祭常开平不书年号之文发安南陈叔明簒弑其主日熞之罪甚得大体五年二月上问丞相曰曽鲁在礼部今何职耶对曰不过主事即日超六阶拜中顺大夫礼部侍郎公以顺字犯父讳辞就朝请下阶吏部以国法有定不许前后奉命草诏撰赋俱称防是年考京畿乡试得疾至冬乞归而卒年五十四
　　公畜德熈和内行淳备尝三年间十余丧抚存孤侄甚至轻财仗义喜周人急四方賔客日登其门倒屣迎之了无倦容当修元史时宋濓实为总裁相知最深共坐官舎更析互辨毎至夜分叹末学之空踈伤古道之寥落又复相视冁然一笑严陵徐尊生尝有言曰南京有博学之士二人一以舌为笔一以笔为舌其意葢谓曽与宋也所著述有六一居士集正讹南丰稿辨误藏于家余俱未脱稿甞扁其斋曰守约学者称守约先生
　　尤文
　　字务朴南直无锡人永乐中徴聘不就
　　宋文简公袤十世从孙自少博学洽闻倾其同辈弱冠读程朱遗书与遂初先生集慨然向慕潜心精究以复性立命为指归以持志养气为途径谓学者必先于天理人欲闗键剖决分明才有入手处
　　洪武中举明经秀才俱不就晚益超迈独悟天则之妙奉母隠居致养为乐若将终身焉永乐十七年诏天下方面官保举孝亷又诏吏部访优者取来于是吏部以马麟等十五人具奏列公名第二上特遣行人卢玉赍勅书徴之大吏争临门劝驾以母老疾无他子力辞时麟被徴至京朝见授布政叅政等官其不至者独公与梧州呉贞简鹤贞简有足疾不至人并髙之后尚书胡濙廵抚周忱等复荐之终不出及卒门人私諡曰恭靖先生
　　着语録二卷闽人陈真晟序之谓议论切实学术纯正与有宋五子书相表里非后儒可并
　　孙鼎贞孝先生
　　字宜江西庐陵人永乐中乡举仕至御史
　　为松江教授以孝弟立教杨文定溥荐为御史督学南畿一以德行为本而文艺次之学置本源録録诸生善行以身为率不事防检时应天苦旱饥甚奏免其租什七赈济万三千余石頼以全活者甚众【何乔逺儒林记】
　　庚午秋试时上北狩鼎小试罢谓诸生曰诸君从有司试当簮花燕饯今日为臣子枕戈之秋老夫不敢陷诸君于不义乃与茶令从中道行自歩送出门既而诣阙上防请随所用以効死不报乃自矢于文信公祠去莅所部道遇金尚书濓慷慨对泣有万里丹衷扶日月两人清泪对山河之句其忠愤如此念亲老请致仕归后郡守金陵张瑄防鼎孝追曾闵学踵程朱宜置起居论思之地名卿大夫过其乡者必礼于庐考德问业者无虚日
　　魏骥文靖公
　　字仲房萧山人永乐乡举仕至南京吏部尚书
　　父希哲洪武中荐知上髙县锄强扶弱德威并着骥以乡贡士登永乐四年会试乙榜授松江府学训导尊严师道教而且爱学舎诸生有夜读者身携茶粥往慰厉之满九载考诣阙乞留复任三年召修永乐大典以吏部尚书师逵荐为太常博士成祖曰刘履节九年御史先帝方授此官命从北征宣德元年陞行在考功贠外郎转南太常少卿正统三年召试行在吏部左侍郎逾年实授骥为人好分别是非或时面折人而当官亷勤只慎虽王振亦重之甞遇振于涂不避车贽振方帕而已居官舎第擕一苍头他日上御便殿召问孰为吏部侍郎骥前对上问骥事从容陈奏上慰是之
　　骥不避振朝士皆吊骥曰骥即死然能抑权贵植大体亦复奚憾明日振果诉上上召问骥曰知尔有罪乎骥曰臣窃禄久罪多矣愿陛下明正臣罪上曰此书生谈勿言苐思前日曽否得罪谁也骥曰日臣遇王振揖而过然臣思之不为罪也上曰然则曷不避之骥曰臣忝六卿而避奄人臣不足惜奈朝廷何上曰不畏振耶骥曰臣畏朝廷耳上恱温谕之
　　上使骥往南京考察所赢俸金临行莫寄顿有里中同年子为刑曹郎便送付之不复识钥郎请骥怫然曰何待前辈之薄也郎有女婿从郎官如其轻重赝易之比归召工凿金金则赝骥叹息而已工私骥苍头曰向有某官舎人托我为赝金无是耶苍头入告骥曰无泄寕亡金无失骥已郎出知郡谒骥求教骥曰君为人练事治司空城旦书精审何郡足为苐须简勅舍中虽在至亲不可易忽郎居念骥言已郎舎中人稍稍露女婿赝金事郎大惊及入觐如数偿骥骥骇不受曰金具在无易者八年以老辞调礼部特改南吏部九载入见乞致仕不允陞南吏部尚书己巳之变率诸司条陈讨贼防畿内瑞麦白兔之祥悉郤勿奏天旱命恤刑有男子纲呼寃法司以其年少欲缓之骥曰阅狱辞巨憝也天旱正为此何得妇人仁者狱决而雨景泰元年至京引年请老大学士陈循骥门生也诣骥曰且需之亡何且以北冢宰处先生骥曰君位辅臣当进贤为天下奈何私我耶竟致仕去去乗小舫时阻于津闗其子稍立仗舫头骥曰借重此耶命去之居家二十年时首笠课田与佣畯杂处尝至郡城舫冲官舟官问之从人曰魏公也官不审骥曰苐应之曰魏骥尚不审骥曰苐应之曰萧山魏骥不言尚书也年九十八卒先十日大星陨其邻骥就枕口占曰平生不作欺心事一防灵光直上行遗书子完勿请营坟劳乡里既卒而复言辞不乱倐然就化是为成化七年先是监察御史梁昉防骥有徳有夀请如汉故事优礼之其年之八月宪宗御奉天门面命礼部臣遣行人存问赐羊酒有司月给米三石勅未至骥已卒有司业得请如例祭营坟之使来骥有老妾趣完曰忘父言乎完诣阙辞免上叹曰老臣清俭身后尚尔遂许辞也骥弱不胜衣而好学不厌孝友刑家信义重乡居官为良吏典教为明师门生旧属多有显人逹官自余方州学职不可胜数知县李巩为请諡特諡曰文靖
　　公殁后邑有病痁者但书萧山魏某疟即已






　　明儒言行録卷一
<史部,传记类,总录之属,明儒言行录>
　　钦定四库全书
　　明儒言行録卷二
　　安化县知县沈佳撰
　　曹端月川先生
　　字正夫河南渑池人永乐戊子举人授山西霍州学正
　　先生天资颖异造诣笃实教人务躬行实践日事著述坐下足两砖处皆穿得之专静事父母最孝及丧五味不入口寝苫枕块始终不易既塟庐墓六年不用浮屠巫觋诣县上书请毁淫祠年荒劝赈存活甚众父好善信佛及闻先生言圣贤之道即从之于是作夜行烛一书以呈父其言曰佛氏以空为性非天命之性人受之中老子以虚为道非率性之道共由之路永乐中以乡举授霍州学正十余年士子皆服从其教循循雅饬一于礼义郡人亦皆熏陶而化爱之如父母方岳重职不敢以属礼待至其郡必敬谒之凡考校诸庠生必请先生主其去取后调蒲州学正霍庠弟子上章留之蒲庠弟子亦上表争之霍州先上得允后竟终于霍一郡人罢市巷哭童子亦悲泣其徳化感人如此有四书详说太极图通书西铭释文孝经述解性理文集儒家宗统谱家规辑存疑録等书宣徳九年卒后谥靖修【献徴録】彭幸庵泽曰我朝一代文明之盛经济之学莫盛于诚意刘公潜溪宋公至于道学之传则断自渑池月川曹先生始也
　　髙景逸曰学问并无别法只依古圣贤成法做去体贴得上身来虽是圣贤之言行即我之言行矣我朝曹月川先生是理学之宗看他文集不过是依了圣贤实落行去将古人言语畧阐发几句并无新竒异说他便成了大儒故学问不贵空谈而贵实行也
　　陆深曰先生少负竒质知读书即慕圣贤之学修已教人治家事亲奉先化俗率自躬行心得以推行之为霍蒲二庠学正三典陜西文衡四方学者从之甚众虚往实归各有成就河东薛文清公最推尊之予少尝得其所着四书详说要皆羽翼朱当访其遗书并考论之【停録】
　　陈建曰曹月川学行犹在吴康斋之右杨方震理学録乃载康斋而遗月川岂薄其为校官耶正徳中大司马彭泽称月川为本朝理学之冠又致书河南廵抚请上章从祀孔子庙庭【理学宗传】
　　薛文清賛曰质纯气清理明心定笃信好古距邪闲正有徳有言以淑后人美哉君子光辉日新
　　先生自少特异于人与羣儿游必拱立不妄戱谑言笑知爱敬饮食必让父母兄长出入先后必后长者父母器之曰俨然老成端人因名曰端七嵗从父游学宫见有观河图洛书者问曰此星子黒白不同如何其人异之曰分隂阳也归画图于地问父曰与书上相似否父益竒之一日见风雨雷电虹霓问父曰是从何处起父无以答明年始入里学读孝经曰不如是不成人子尝曰人生上戴天下履地参两间而立者不能以忠孝立身非大丈夫也至十五尽读四子五经能通其义曰六经四书天下万世言行之绳墨也不可不使之先入于心然后徧读通鉴纲目诸子史百氏之书以考覧得失而定其贤否虽周公孔子之圣犹且朝读百篇韦编三絶况常人乎因建勤苦斋以陈经籍年十八为邑弟子员初读辨惑编而好之至是志意坚定始卓然以斯道为已任
　　先生之为霍州学正也教人以践履为主始至与霍人李白云同升讲席久而愈敬霍州饥则分俸济诸生贫乏者劝州发仓赈民多所全活
　　有樵者鬻薪误得金钗明日归其主或曰辛苦得金何归也樵者曰曹郡博有道人也以有道者倡教吾霍可不知化乎先生闻之曰十室之邑必有忠信访其姓氏入郡志中
　　补蒲州学正与州人王士希为友凡所以行已教人一如霍诸生有欲作佛事塟其亲者以道谕止之司训周敏在京师其妻死先生主丧事不用浮屠母惑其妾不肯服衰责以大义使服之敏归大恱曰笃朋友之义严妻妾之分斥释老之教一举而三善备矣自蒲而复教于霍尝筑拙巢于霍庠时薛文清公方为大理卿与先生善乃本濂溪拙赋之防为之记晋定王过霍延见先生曰今幸识曹先生矣为建颁书阁以贮上所颁经籍聚学者讲习其中而四方来学之士日益众门人蒲坂谢琚志其墓谓邹鲁河洛之教复见于今日师道得人先生一人而已
　　先生居丧苫块饮水形容哀毁杖而后起吊祭者及逺近来观者几千人庐墓三年不食菜菓盐醯负土成丘植柏成林灵雀巢于树雉兎驯游其间人称孝感云自奉甚薄衣取蔽体食取充口出入不骑乗喜称人善恶言人过言语谦和礼貎恭肃未尝以贤智先人虽隆冬盛暑不冠带不见诸生有所叩问辄据事理以应之故贤者慕其诚虽妇人女子走卒樵夫皆知称其名而乐道其善焉
　　先是州大夫入问疾先生曰诸大夫能寛一分则民受一分之赐谓诸生曰贤軰尊所闻行所知吾无遗憾矣语诸子曰吾平生不喜佛老不恱斋醮恶其害道乱正也尔曹毋汚我卒五十九
　　靖修语録
　　事事都于心上做工夫是入孔门的大路
　　天地间凡有形象声气方所者皆不甚大惟理则无形象之可见无声气之可闻无方所之可指而实充塞天地贯彻古今大孰加焉故周子言无极而太极
　　做人须向志士勇士不忘上参取若识得此意便得此心则自无入而不自得
　　一诚足以消万伪一敬足以敌千邪所谓先立乎其大者莫切于此
　　非礼勿视则心自静
　　外不躁则内静外不妄则内专此是事心闗要处学者须要识得静字分晓不是不动便是静不妄动方是静故曰无欲而静到此地位静固静也动亦静也生死路头惟在顺理与从欲
　　天理本无隠显内外要当时时省察常了然于心目之间不可使有须臾之离以流于人欲而陷于禽兽之域能真知义理之味无穷则穷达自不足以动念
　　圣人所以为圣人只这忧勤惕厉的心须臾毫忽不敢自逸理无定在惟勤则常存心本活物惟勤则不死天无不实寒便是寒暑便是暑更不待他恁地圣人仁便是真个仁义便是真个义更无不实处
　　无欲便觉自在
　　人只为有欲此心便千头万绪做事便有始无终小事尚不能成况可学圣人耶
　　人能于天命顺而不拂受而不拒便是处生死富贵之要
　　大抵顺理之事则人易从否则虽妻子不能使之必从也使人以道亦行道之见于一事者也古人谓进徳者必考于妻子其是之谓欤
　　今人轻易言语是他此心不在奔驰四出了学者当自谨言语以操存此心
　　人性本善而感动处有中节不中节之分其中节者为善不中节者为恶
　　孔顔之乐者仁也非是乐这仁仁中自有其乐耳且孔子安仁而乐在其中顔子不违仁而不改其乐安仁者天然自有之仁而乐在其中者天然自有之乐也不违仁者守之之仁而不改其乐者守之之乐也语曰仁者不忧不忧非乐而何周程朱子不直说破欲学者自得之
　　尽信书则不如无书这一章书亦孟子防本塞源之论帝王记事之书而过实有如此者况后世乎邪诞妖妄之徒索隠行怪欺世盗名之所作不曰经则曰书者又可信耶适足以人之心坏人之性导人之恶増人之迷而已故朱子诗曰谁哉继三圣为我焚其书
　　异端非圣人道别为一端者如老佛是也吾儒之虚虚而有如曰无极而太极太极生两仪两仪生四象四象生八卦自身心性情之徳人伦日用之常以至天地鬼神之变鸟兽草木之冝何往非理之有老氏之虚虚而无如曰道在太极之先却说未有天地万物之物有个虚空道理在乃与人物不干涉不知道只是人事之理吾儒之寂寂而感如曰寂然不动感而遂通天下之故葢此心方其寂然而民彛物则灿然具备其中感而遂通范围不出一心酧酢之通乎万变为法天下可传后世何往非心之感佛氏之寂寂而灭如曰以空为宗未有天地之先为吾真体以天地万物为幻人事都为粗迹尽欲屏去了一归真空此等乌能察夫义理措之事业朱子谓门人佛老不待深辨只废三纲五常这一事已是极大罪名他不消说
　　使天下皆知天命之性则知佛氏之空者非性矣皆知率性之道则知老氏之无者非道矣皆知鬼神之诚则知后世淫祀之幻妄者非诚矣
　　夫妇之伦最冝着力处朱子曰夫妇之间居室隠微之际尤见道不可离处则其所以戒谨恐惧之实宜无不至易首乾坤重咸恒诗首闗雎戒淫佚书纪厘降礼谨大婚皆此意
　　防简之人只是自立髙了都不理会世事所以易入异端大率异端是遯世髙尚索隠行怪之人其流为佛老且如孟之反不伐是他自占便宜处便如老氏所谓不为天下先底意思子桑户死琴张临其丧而歌是不以生死芥蔕便如释氏如此等人虽志意髙逺非圣人裁正之一向狂去更无收煞便全不济事了
　　后世不知学者所为浅暗拘滞徒激其君而使之距吾说耳若孟子对君事亦勉强不得须学到孟子地位能如此知言养气后自然这等功用
　　观人必如孔子视观察自不能隠不然做宰相不能进贤退不肖为学不能辨益友损友可乎
　　顔子之学求至乎圣人之道今人记诵文辞岂可与顔子同日而语顔子几于圣人只是不贰过
　　立人之道曰仁与义祸仁义则人道不立何以为天地立心为生民立命为万世开太平故孟子辨之者为此惧也
　　周子五性之中只个中是最好底性葢中则中节也有言太极者曰先有无极而后太极月川曰只此一句便见所见之差流于异端之说矣如此则与不相离之言实不相侔与老子道生一而后乃生二庄子道在太极之先之说同归于谬岂周子之意哉曰先生如何说曰周子所谓无极而太极者葢谓无形象无声气无方所极谓至极理之别名也太者大无以加之谓天地间凡有形象声气方所者皆不甚大惟理则无形象之可见无声气之可闻无方所之可指而实充塞天地贯彻古今大孰加焉故周子言无极而太极是言无极之中而有至极之理朱子曰上天之载无声无臭而实为造化之枢纽品彚之根柢也
　　孔子而后论太极者皆以气言老子道生一而后乃生二庄子师之曰道在太极之先曰一曰太极皆指作天地人三者形气已具而混沦未判之名道为一之母在太极之先而不知道即太极太极即道以通行而言则曰道以极致而言则曰极以不杂而言则曰一夫岂有二耶列子混沦之云汉志含三为一之说所指皆同微周子启千载不传之秘则孰知太极之为理而非气也哉且理语不能显黙不能隠固非图之可形说之可状只心会之何如尔二程得周子之图说而终身不以示人非秘之无可传之人也
　　困穷拂欝实修省之一机故张子西铭曰贫贱忧戚庸玉女于成
　　又曰为学大益在自求变化气质程子曰学至变化气质方是有益此自易其过自至其中之说也
　　人气聚而生气散而死犹旦昼之必然也安有死而复生为人生而复死为鬼往来不已而为轮回哉
　　克已复礼为仁是孔顔之心法也吾道一以贯之是孔曽之心法也夫圣人之心法一也何所之防不一与葢一是仁之体贯是仁之用事皆天理是贯心徳复全是一夫何不一之有哉况所谓已即舜所谓人心也所谓礼即舜所谓执中也是则千圣相传一心法而已何必其辞之同哉
　　序孝经述解曰性有五常而仁为首仁统万善而孝为先葢仁者孝所繇生而孝者仁所繇行也是故君子莫大乎尽性尽性莫大乎为仁为仁莫大乎仁孝
　　序儒家宗统谱曰是儒家之真源正也真源乃天地人之所自出正乃皇帝王之所相承所以参天地而立人极然其大目则曰三纲曰五常而其大要则曰一中而已三皇儒而皇五帝儒而帝三王儒而王臯防稷契伊周召儒而相孔子儒而师然则孔门一帝王之教耳帝王一天地之道耳儒家者所以相天地宗帝王师圣贤心公天下万世之心也道公天下万世之道也朱子谓释氏出于自私之厌老子出于自私之巧夫彼岂可与此同年而语哉
　　晚年有得于太极之防为川月交辉图以喻其妙其图天上一月川中九月诗曰天上一轮映万川万川各有月团圆有时川竭为平地依旧一轮月在天所以喻夫统体各具之太极与万感之俱寂而一理之常存也因更号月川子学者称为月川先生
　　薛瑄敬轩先生文清公
　　字徳温山西河津人永乐辛丑进士仕至礼部左侍郎入内阁
　　母梦紫衣人入谒而生肤理如水晶五脏皆见家人怪之祖闻其啼声曰非常儿也自幼书史过目成诵年十二能诗赋父贞为荥阳教谕闻魏希文范汝舟二先生深于理学俾先生与之防处讲习濂洛诸书叹曰此道学正脉也遂焚所作诗赋专心于是至防寝食父移教鄢陵先生补鄢陵诸生中河南永乐庚子乡试第一明年成进士
　　宣徳初授广东道监察御史时三杨当国令人屡邀欲一识靣先生曰某忝纠劾无相识之理一日三杨于班中寻识之称叹不已
　　监湖广银塲手録性理大全一书潜心诵读夜分方寝或思有所得即起燃烛记之或通宵不寝味而乐之正统改元提调山东学校每临诸生亲为讲解不事夏楚先力行而后文艺皆称之曰薛夫子【李贤撰神道碑】
　　王振之专政也问三杨曰吾乡亦有可为京堂者乎皆荐先生召为大理少卿先生初至京居朝房三杨先过之不值语其仆曰若主之擢王太监力也朝罢可即诣谢明日朝退又使人语之终不往振至阁下问薛少卿安在三杨为谢且曰将来见也知李文逹与先生厚召令转语之李往道意先生曰厚徳亦为是言乎拜爵公朝谢恩私室吾不为也振知其意亦不复问一日会议东阁公卿见振皆拜先生独立振自是衔之会指挥某死振侄王山欲娶其妾妻持不可妾因诬告妻毒杀夫下御史问诬服大理驳还者三都御史王文承振风防劾先生得贿故庇死狱诏系狱当死人皆危之先生怡然曰辩寃获咎死何憾焉手持周易诵读不辍及逮至午门会问先生呼王文曰若安能问我若为御史长自当回避王怒奏先生囚不服问理诏挷于市杀之门人皆奔走先生神色自若会振有老仆素谨厚不豫事是日哭于厨下振问何为泣曰闻今日薛夫子将刑故泣振问何以知之仆曰乡人也备告其实振意解会兵部侍郎王伟申救诏赦之
　　先生居家六年留心理学造诣益深以荐起大理丞时敌骑薄都城先生分守北门都帅初疑其迂及接言论遂访防焉先生曰以天时人事验之北敌必宵遁既而果然【理学名臣言行録】
　　景泰元年督川云转饷贵州寻陞南京大理卿苏松饥民贷粟冨民不得遂火富人屋窜海中王文即讯坐谋叛先生抗章辨之获免者众是冬御史刘孜荐先生粹学饬躬进无所求退无所累实君子之儒不宜置之闲逺乞召供舘阁之职俾讲学辅导必有禆益上曰内阁本朕简任非人所得荐不许四年秋召为大理卿【吾学编】中官金英奉使道南京公卿俱饯于江上独先生不往英贤之至京言于众曰南京好官惟薛卿耳【神道碑】英庙复位召公自大理迁礼部右侍郎兼翰林学士入内阁侍郎李贤喜曰正先生行道时也先生曰某自外臣骤进诚意未孚一日召入便殿上服短衣小帽先生不入上遽易服入见语及平时皆正心诚意之言左右皆曰此正薛夫子也
　　于忠肃王宫保就刑先生谓同列曰此事人所共知各有子孙石亨奋然曰事已定不必多言上召阁臣入议先生言陛下复登寳位天也今正月阳生乃天之道二臣罪间陛下用刑宜体天同列皆无言诏减一等先生退而叹曰杀人以为功仁者不为也
　　居数月议将遣使求狮子于西畨先生谏不听又见将臣石亨等窃弄威权叹曰君子见几而作岂俟终日乎引疾致仕得允三日即出城行至直沽遇风雨舟不能前糇粮俱乏日中犹未举火吟咏不辍子淳私愠先生曰我虽困而道亨也
　　上恶石亨专徐有贞李文逹许道中退朝谓耿都御史令御史劾之先生谓诸公曰易戒不宻春秋讥漏言祸从此始矣未几诸公皆下诏狱上以先生学行老成甚重之一日奏对误称学生眷注遂衰
　　致仕临行岳季方正请教先生曰英气太露最害事后岳贬忆先生之言曰正乃先生之罪人也
　　居家八年四方学者从之甚众惓惓以复性立教尝曰此程朱吃为人处而欧阳公言性非所先误矣又曰学者读书穷理须实见得然后验于身心体而行之不然何异买柜而还珠也
　　先生学以践履笃实为本尝曰格物只是个性吾终日体察何事是仁之发见何事是义之发见至于万物各具一理万理同出一原是其贯通处也每圣贤是师随其所寓图书箴规一言一动于理稍有违失觉身心不安凡辞受取予必揆诸义一毫不茍其出处大节光明峻洁于富贵利逹泊如也接人无大小众寡一以诚待之其言平易简切不为穿凿竒僻之说【名臣言行畧】
　　着读书録二十卷尝曰自朱子后性理已明不必复著书程明道许鲁斋未尝著作而言道统者必归焉先生平日奏疏削其藁皆不存一日捡阅旧书及读书録束置架上为诗曰七十六年无一事此心惟觉性天通忽遘疾正衣冠危坐而逝时迅雷震屋白雾上升天顺甲申六月十五日年七十有六诏赠礼部尚书谥文清成化间国子监丞李绅治间兵科张九功俱请从祀庆隆辛未允议从祀孔庙
　　时有矜迎复功者先生曰许鲁斋不陈伐宋谋凡事取必于智而不循天理之正非圣贤之学也
　　命主会试録首序以正学复性为言或请易曰平生所学惟此
　　先生疾辞时石亨素敬公来视因曰即不留愿为先生请勅为家塾敷教且有以资养先生曰昔许鲁斋去元世祖赐勅书以教人鲁斋悬之屋梁终身不以示人若资其养曷若不辞官耶亨叹息而去【并圣学宗传】
</div>
    <div class="pagination">
<a href="明儒言行录.html">上一页</a><a href="明儒言行录.html">1</a><span class="current-page">2</span><a href="明儒言行录_page3.html">3</a><a href="明儒言行录_page4.html">4</a><a href="明儒言行录_page5.html">5</a><a href="明儒言行录_page6.html">6</a><a href="明儒言行录_page7.html">7</a><span>...</span><a href="明儒言行录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
