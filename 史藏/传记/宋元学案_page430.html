<!DOCTYPE html>
<html>
<head>
    <meta charset="UTF-8">
    <title>宋元学案 - 第 430 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 430 页/共 437 页</h1>
    <div class="content">　　马希孟，（云濠案：一作晞孟。）字彦醇，庐陵人。熙宁癸丑登第。着有《礼记解》七十卷。陈振孙曰：「亦宗王氏者。」

　　侍郎方先生悫

　　方悫，字性夫，桐庐人。性至孝，父死，庐墓三年。领乡荐表，进《礼记解》于朝。诏赐上舍释褐，而颁其书于天下，学者宗之。居官以刚廉称。（云濠案：先生政和八年进士，仕至礼部侍郎。）家置万卷书堂，虽老，手不释卷。朱文公尝曰：「方氏《礼记解》尽有说得好处，不可以新学而黜之。」

　　孟先生厚（别见《刘李诸儒学案》。）

　　王先生昭禹

　　王昭禹，字光远。着有《周礼详解》，用荆公而加详。（参《周礼订义》。）

　　谢山《题王昭禹周礼详解跋》曰：「荆公《三经》，当时以之取士，而祖述其说以成书者，耿南仲、龚深父之《易》，方性夫、陆农师之《礼》，于今皆无完书。其散见诸书中，皆其醇者也。独王光远《周礼》至今无恙，因得备见荆公以《字说》解经之略。荆公《周礼》存于今者五官，缺地、夏二种，得光远之书，足以补之。尝笑孔颖达于康成依阿过甚，今观此书亦然。」

　　郑先生宗颜

　　郑宗颜，着有《考工记注》一卷。（参万历《内阁书目》。）

　　门下耿希道南仲

　　耿南仲，字希道，开封府人。与余深同年登第，提举两浙常平，历试太子詹事。钦宗即位，拜资政殿大学士、签书枢密院事。未几，免签书。以东宫旧臣，赐宅一区，升尚书左丞、门下侍郎。金人再举乡京师，李纲等谓不可和，力沮之，为主和议，故战守之备皆罢。康王起兵入卫京师，二帝北行，乃与文武官吏劝进。高宗既即位，薄其为人，罢知宣州。已而言者论其主和误国罪，责临江军居住。降授别驾，安置南雄，行至吉州卒。建炎四年，复观文殿大学士。（参史传。）

　　太保王初寮安中

　　王安中，字履道，号初寮，曲阳人。进士及第。宣和中，累官翰林学士，尚书左丞。金人来归燕，以初寮为燕山府路宣抚使。以郭药师将叛，力求罢。靖康初，贬官。初寮为文，丰润敏拔。有《初寮集》七十六卷。（参《姓谱》。）

　　（梓材谨案：初寮官至太保，亦从新学者。其为人，详见《景迂学案》。）

　　◆龚氏门人庐陵三传。

　　忠公邹道乡先生浩（别为《陈邹诸儒学案》。）

　　太学沈石经先生躬行（别见《周许诸儒学案》。）

　　◆陆氏家学

　　陆元钧先生宰

　　陆宰，字符钧，农师佃之子，放翁游之父。农师撰《春秋后补遗》者，先生所作也。（参《直斋书录解题》。）

　　（梓材谨案：《宋史．艺文志》载农师《春秋后传》二十卷，又载先生《春秋后传补遗》一卷。朱氏《经义考》并云未见。）

　　◆陈氏家学

　　侍郎陈先生旸

　　陈旸，字晋之，福州人，祥道弟。中绍圣制科，授顺昌军节度推官。徽宗初，进《迓衡集》以劝导绍述，得太学博士、秘书省正字。礼部侍郎赵挺之，言其所著《乐书》二十卷，贯穿明备，乞援其兄进《礼书》故事给札。既上，迁太常丞。累官礼部侍郎，以显谟阁待制提举醴泉观。尝坐事夺，已而复之。卒，年六十八。（参史传。）

　　◆元钧家学（庐陵四传。）

　　中大陆放翁先生游

　　陆游，字务观，山阴人，农师佃之孙也。母梦秦少游而生，故以秦字为名而字其名。绍兴间已为浙漕锁厅第一，有司竟首秦，寘先生于末。及南宫一人，又以秦桧所讽见黜，盖疾其喜论恢复也。绍兴末，赐第。学诗于曾茶山，又尝从张紫岩游，具知西北事。官至中大夫，遂致仕，誓不复出。后韩侂冑固欲其出，慈福赐韩以南园，先生为之记云：「天下知公之功而不知公之志，知上之倚公而不知公之自处。」公之自处，与上之倚公，本自不相侔，盖寓微词云。（参《四朝闻见录》。）

　　陆务观语

　　一言可以终身行之者，其恕乎﹖此圣门一字铭也。「诗三百，一言以蔽之曰，思无邪。」此圣门三字铭也。

　　（梓材谨案：此从谢山节录王氏《困学纪闻》移入。）

　　◆和甫续传

　　宝文王复斋先生厚之（别见《象山学案》。）

　　王学余派

　　翰林李屏山先生纯甫（别为《屏山鸣道集说略》。）
 卷九十九　苏氏蜀学略（全氏补本）
　　苏氏蜀学略　（全祖望补本）

　　苏氏蜀学略表

　　苏洵　　　　　　　（子）轼　　（孙）迈

　　（庐陵学侣。）　　　　　　　　（孙）迨

　　（孙）过

　　（从孙）元老　　张浚（别为《赵张诸儒学案》。）

　　黄庭坚（别见《范吕诸儒学案》。）

　　晁补之　　　李植

　　（父中行。）

　　秦观

　　张耒

　　李荐

　　王巩

　　李之仪（别见《高平学案》。）

　　孙勰（别见《高平学案》。）

　　孙勴（别见《高平学案》。）

</div>
    <div class="pagination">
<a href="宋元学案_page429.html">上一页</a><span>...</span><a href="宋元学案_page425.html">425</a><a href="宋元学案_page426.html">426</a><a href="宋元学案_page427.html">427</a><a href="宋元学案_page428.html">428</a><a href="宋元学案_page429.html">429</a><span class="current-page">430</span><a href="宋元学案_page431.html">431</a><a href="宋元学案_page432.html">432</a><a href="宋元学案_page433.html">433</a><a href="宋元学案_page434.html">434</a><a href="宋元学案_page435.html">435</a><span>...</span><a href="宋元学案_page431.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
