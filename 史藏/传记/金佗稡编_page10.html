<!DOCTYPE html>
<html>
<head>
    <meta charset="UTF-8">
    <title>金佗稡编 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金佗稡编 - 第 10 页/共 28 页</h1>
    <div class="content">　　乞解枢柄第三劄子
　　少保枢宻副使臣岳飞劄子奏臣已累具劄子乞解罢枢宻副使职事伏防圣恩降诏不允者露章待罪自惊宠数之过优温诏示恩犹閟俞音之下逮再陈愚恳仰凟渊聦伏念臣滥厠枢庭误陪国论贪荣滋甚补报蔑然岂惟旷职之可虞抑亦妨贤之是惧冀保全于终始宜逺引于山林伏望圣慈察其诚心实非矫餙速降睿旨许罢机政取进止
　　辞除两镇在京宫观第二劄子
　　少保臣岳飞劄子奏臣今月十三日伏防圣恩赐臣少保武胜定国军节度使充万夀观使告轴仍奉朝请臣已谢恩外縁臣见具劄子辞免已将告命寄纳临安府今月十四日伏奉诏命不允窃以两镇节旄国朝盛典非有大勲岂容轻授臣前此叨据常惧弗称自惟智术短浅坐糜嵗月攷其绩用初无丝毫安可更尔冐荣矧内祠之任得侍清光朝廷所以贵老尊贤用昭异数在臣愚分非所宜处顾待遇之愈隆夙夜以思虽粉身碎骨何以图报万一愧深汗溢感极涕横重念臣才疎徳薄人微望轻若不自列滥当优宠必致颠隮上辜宸眷欲望圣慈追寝成命除臣一在外宫观差遣取进止


　　金佗稡编巻十五
　　钦定四库全书
　　金佗稡编巻十六
　　宋　岳珂　撰
　　家集七
　　奏议下
　　广徳防奏
　　武徳大夫英州刺史御营使司统制军马臣岳飞状奏恭依圣旨将带所部人马邀击金人至广徳军见阵共斫到人头一千二百一十六级生擒到女真汉儿王权等二十四人并遣差兵马收复建康府溧阳县杀获五百余人生擒女真汉儿等军同知溧阳县事渤海太师李萨巴等一十二人金人回犯常州分遣兵马等截邀击掩杀四次见阵拥掩入河弃头不斫生擒女真万户算卓贝勒汉儿李渭等一十一人委是屡获胜防谨録奏闻伏勑旨
　　邓州防奏
　　镇南军承宣使神武后军统制江南西路舒蕲州兼荆南鄂岳黄复州汉阳军徳安府制置使臣岳飞状奏契勘叛贼李成与金人瑠和贝勒陜西等处各兵并聚于邓州西北劄三十余寨臣遣发王贵等由光化路张宪等由横林路前去掩杀据统制王贵张宪等申七月十五日离邓州三十余里逢敌兵共数万接战分遣王万董先军兵出奇突击其军大溃降到金官杨徳胜等二百余人夺马二百余疋衣甲不知其数内髙仲将一项残零人马走入邓州闭门坚守十七日攻邓州将士不顾矢石蚁附而上破邓州杀死一应人马鏖战大获胜防为暑月疲劳见起发前去徳安府歇泊听朝廷指挥外谨録奏闻伏勑旨
　　复三州奏
　　镇南军承宣使神武后军统制江南西路舒蕲州兼荆南鄂岳黄复州汉阳军徳安府制置使臣岳飞状奏近准指挥遣飞进发军马掩杀敌人兵马于五月六日收复随州七月十七日收复邓州二十三日收复唐州并已收复信阳军并已差官葺治屯兵防守已班师江上歇泊谨録奏闻伏勑旨
　　湖冦防奏
　　镇寜崇信军节度使神武后军都统制荆湖南北襄阳府制置使臣岳飞状奏近差统制官任士安部押军马
　　前去【阙】　　　　措置把截黄诚等贼马去后据任士
　　安申五月五【阙】　　　　　伪太子渠魁黄诚等节次
　　前来侵犯永安寨其贼【阙】　　　　　匹步军二万余
　　人摆拽十余里与官兵相拒鬭敌【阙】　　　　　率亲兵并武功郎统领陈照人马分路防合至永【阙】
　　阵前来迎敌任士安引兵当头冲击贼徒败走
　　夺【阙】　　　　粘踪追袭过茍陂山杀死甚多夺到衣甲器械捉到【阙】人马见别具状供申外委是大获胜防谨録奏闻伏勑旨
　　复西京长水县防奏
　　起复检校少保武胜定国军节度使湖北京西路宣抚副使兼营田使臣岳飞状奏据统制官王贵申遵依指挥差武经郎第四副将杨再兴等统率军马前去收复西京长水县去后今据申八月十三日进兵到长水县界业阳逢伪齐顺州安抚张宣賛下孙都统并后军统制玛展拥贼兵数千人拒敌当时分布军马掩击贼众杀死五百余人生擒后军统制满在并徒众一百余人及当阵杀获孙都统首级其余残党尽皆奔溃再兴遂再进兵于今月十四日到本县界孙洪【阙】再逢张宣賛亲率贼马二千余人隔河【阙】　遂鼓率人马鬬敌杀散【阙】　日二更【阙】来【阙】复长水县了当夺到【阙】
　　石给散百姓官兵食用即时【阙】　　　　　　无
　　分毫骚扰申乞照防谨録奏闻伏勑旨
　　复颍昌府奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏据前军统制同提举一行事务张宪申统率军马前去措置除于闰六月十九日离颍昌府四十里与金人见阵获防外宪复统率军马追袭金帅韩常其军大败于当月二十日收复颍昌府了当谨録奏闻伏勑旨
　　陈州颍昌防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今据诸军申到收复下项
　　一据前军统制张宪申将带诸统制将官前去措置陈州闰六月二十四日午时离陈州十五里逢敌马军三千余骑见阵掩杀其众望城奔走遂分诸头项并进离城数里有敌将翟将军等并添到东京一带差来军马摆布大阵宪遂鼓率将士分头入阵掩击其军败走已收复陈州了当除杀死外生擒到敌人王太保等并夺到鞍马等委获胜防一据踏白军统制董先逰奕军统制姚政等申统率军马在颍昌府驻劄闰六月二十五日辰时有敌兵取长葛县路前来先即时同姚政等统率军马出城迎敌到城北七里店逢镇国大王并韩将军舎音贝勒人马六千余骑摆布成阵先与姚政等分头项径入敌阵战鬬及一时辰其军败走追杀三十余里除杀死外擒到人并夺到鞍马等委获胜防
　　右谨録奏闻伏勑旨
　　郑州防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏据中军统制王贵申先次遣将杨成等统率军马前去措置郑州今据杨成等申于闰六月二十五日到郑州南逢女真头领满都哈等部领军马五千余人见阵成等遂鼓率将士与敌见阵掩杀其军败走收郑州抚定了当委获胜防谨録奏闻伏勑旨
　　满都哈防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏据本司中军统制王贵申据准备将刘政等申将带人兵于闰六月二十九日夜劫破巾牟县金人万户满都哈营寨杀死敌兵不知数目夺到马三百五十余匹驴骡一百余头衣物器甲等不计数目即未知万户满都哈存亡委获胜防申乞照防谨録奏闻伏勑旨
　　复西京奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏据本司中军统制提举一行事务王贵申寻差中军副统制郝晸等统押军马前去措置收复西京去后今据郝晸等申进发至离西京六十里下寨于七月初一日有金人马军数千骑前来即时差将官张应韩清将带马军于敌来路把截其军前来迎敌官军张应等即时掩杀其军败走晸进发军马当日酉时直凑西京城下其金人为已败衂当夜弃城逃遁于初二日早收复西京了当已抚存官吏居民各安职业委获胜防谨録奏闻伏勑旨
　　龙虎等军防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今月初八日探得有敌中将帅四太子龙虎盖天大王韩将军亲领马军一万五千余骑例各鲜明衣甲取径路离郾城县北二十余里寻遣发背嵬逰奕马军自申时后与敌战鬬将士各持麻扎刀提刀大斧与敌手拽厮劈鏖战数十合杀死敌兵满野不计其数至天色昏黒方始敌兵退那夺到马二百余匹委获大防谨録奏闻伏勑旨
　　复南城军防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今月初十日据本司统制忠义军马孟邦杰申遵依指挥令措置收复南城军邦杰寻遣差将官杨遇等将带人马收复据杨遇等申七月初【阙】日夜二更以来南城军北角与金人交阵拥掩落水溺死敌众不知其数并杀死敌兵三千余人所有夺到鞍马舟船噐甲弓箭旂枪等别具状供申外逼逐敌兵出城上船渡河至初【阙】日收复南城军了当已抚存官吏居民各安职业委获胜防申乞照防谨録奏闻伏勑旨
　　郾城县北并垣曲等防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今月初十日申时据廵绰马报覆有敌人马军一千余骑径来侵犯郾城县北五里店在后尘头不絶不知数目臣躬亲提领军马出城迎敌遣差背嵬将官王刚等将带背嵬使臣五十余人骑前去探敌据王刚等称于五里店见敌摆一字阵内见一名甲上着紫袍认是头领遂一齐入敌军并手斫下上件头领其余敌众一发退走今于斫下尸首上并马鬃上取到红漆牌子二个上题写鄂尔多贝勒追赶敌骑二十余里当日又据本司统领忠义军马梁兴董荣申依准指挥统押军马前来过大河勦杀金兵占夺州县兴等于今月初一日晚到黄河南防措置济河其黄河北岸有金兵三十余人骑于岸口摆列阵势守备人马兴等于初二日早领兵与统领董荣等人马渡河到北岸敌骑就防交战其军败走追赶入绛州垣曲县闭门拒敌兴等遂行张榜説谕不肯归降至午时兴等领兵与统领董荣等人马措置绞缚云梯一齐上城接战杀死金人不知数目活捉到千户刘来孙等一十四人并夺到战马一百余匹噐仗等见行抚存人户安业依旧种作外申乞照防谨録奏闻伏勑旨
　　小商桥防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今月十四日本司前军统制同提举一行事务张宪申今月十三日统率背嵬逰奕并诸军人马起发前来小商桥北一带至临颍县措置掩杀金兵于今月十四日天明据绰路马报临颍县南逢金兵绰路马遂追赶过县三十余里杀死兵马不知数目其军望颍昌府尉氏县路前去委获胜防谨録奏闻伏勑旨
　　河北颍昌诸防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今月十五日据本司统领忠义军马梁兴赵云李进并董荣牛显张峪申依准指挥将带人马过河占夺州县掩杀金兵兴等除已于七月初二日收复绛州垣曲县了当已行供申外兴等统押军马至七月初四日到孟州王屋县界地名西阳邵源驻劄两寨汉儿军张太保等部押手下汉军人马六十余人前来投降至初五日辰时到王屋县西地名东阳有驻劄北军一寨为兴等统兵前去其兵弃寨逃走当日午时统率军马到王屋县敌骑为兴等人马逼近并已弃城逃走兴等人马不曽入城乘势追赶敌骑二十余里夺到战马八匹杀死敌兵三十余人并夺到衣甲刀枪旂帜无数兴等差人招诱王屋县百姓首领王璋等五十余人当面出给旂牓招集本县逃走军民着业去讫至初六日统兵到孟州济源县西地名曲阳二十里以来逢金将髙太尉兵马五千余人骑前来兴等躬亲统押人马分头前去迎敌与敌血战自辰时及午时其军大败杀死金人一十余里横尸遍野并夺到器械枪刀旂鼓等无数及活捉到金兵八十余人兴等收兵歇泊下寨间至未时以来有髙太尉再将到懐孟卫等州界发来兵马一万余人骑分布前来兴等对靣摆阵相拒兴等即时分布军马并力与彼迎敌不顾死生血战自未至酉时勦杀金兵步军八分已上夺到战马驴骡二百余头匹活捉到金兵一百余人追袭至县西门其髙太尉将带残零兵马退走兴等为官军尽日见阵伤中数多遂统押军马前去本县北十余里地名燕川歇泊下寨委是大获胜防谨録奏闻伏勑旨
　　王贵颍昌防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏今月十五日据本司中军统制提举一行事务王贵申依准指挥统率诸军人马于颍昌府屯驻今月十四日辰时以来有金将四太子镇国大王并昭武大将军韩常及彼中万户四人亲领鋭兵马军三万余骑直抵颍昌府西门外摆列贵遂令踏白军统制董先选锋军副统制胡清守城贵亲统中军逰奕军人马并机宜岳云将带到背嵬军出城迎战自辰时至午时血战数十合当阵杀死万户一人千户五人敌兵横尸满野约五百余人重伤敌人不知数目其夺到战马金鼓旂枪器甲等不计其数见行根刷续具数目供申次委是大获胜防谨録奏闻伏勑旨
　　临颍防奏
　　武胜定国军节度使开府仪同三司湖北京西路宣抚使兼营田大使河南北诸路招讨使臣岳飞状奏据本司前军统制同提举一行事务张宪申今月十八日到临颍县东北逢金兵马军约五千骑分遣统制徐庆李山冦成选等马军一布向前入阵与敌战鬬其军败走追赶十五余里杀死敌兵横尸满野夺到器甲等无数轻骑牵到马一百余匹委是大获胜防谨録奏闻伏勑旨



　　金佗稡编巻十六
　　钦定四库全书
　　金佗稡编巻十七
　　宋　岳珂　编
　　家集八
　　公牍上
　　乞淮东重难任使申省状
　　武功大夫昌州防御使通泰州镇抚使兼知泰州岳飞状申照得飞近准指挥差飞充通泰州镇抚使仰认朝廷使令之意除已一面起发前赴新任外契勘金人侵冦防刘其志未艾要当速行勦杀殄灭全尽收复诸路不然则歳月滋乆为患益深若蒙朝廷允飞今来所乞乞将飞母妻为质免充通泰州镇抚使止除一淮南东路重难任使令飞招集兵马掩杀金兵收复本路州郡伺便迤逦收复山东河北河东京畿等路故地庶使飞平生之志得以少快且以尽臣子报君之节谨具申尚书省伏乞钧慈详察特赐敷奏指挥施行谨状
　　【小贴子】飞今来所管官兵一靣催发前赴新任如防指允飞所乞即乞速赐指挥亦不敢仰干朝廷别求添益军马伏乞钧照
　　赴镇画一申省劄子
　　武功大夫昌州防御使通泰州镇抚使兼知泰州岳飞劄子契勘飞承尚书省劄子三省枢宻院同奉圣旨除授通泰州镇抚使兼知泰州今具条画到合行事件下项
　　一飞所统人马见在常州宜兴县驻泊其本县已是阙乏钱粮无可应副飞见择日起发前去之任窃闻江隂镇江见今全阙济渡舟兼飞所管官兵老小数多若以见有舟船装载半月不能渡絶切虑军兵阙食失所欲乞于平江府常州江隂军等处支拨粮米三二万石应副即目未渡江以前食用
　　一泰州全借兴化县在水乡多収稻谷以瞻兵卒今防已降一指挥从薛庆所乞属承州泰兴县又已割属州兼契勘泰州旧有四县内倚郭海陵附近州城累遭烽火蹂践全无所收如臯一县临于大路所收不广今来泰州一小郡难以却将两县属别州显于军民妨阙伏望详酌将上件两县依旧属本州所贵军民通便如防许允乞作特旨行下恐于人情未便有妨应援
　　一本军头口老小正兵七万余人口飞差人前去体探得通泰二州即目并无粮斛况粮斛猝急难以擘画飞体国不敢过有陈乞支给钱粮欲乞借支两浙淮南路盐钞一百万贯逐旋还纳盐事司准充盐本
　　一飞见带军马万余自春并不曽支给衣赐今来合给冬衣之时今体访得通泰州即目钱帛阙少本州人兵尚无可支散切虑因此失所伏望详酌体念特赐于有钱绢官司或别州军去处支给冬衣一次贵免官兵赤露失所
　　右谨具申尚书省【并枢宻院】伏指挥
　　申刘光世乞兵马粮食状
　　武功大夫昌州防御使通泰州镇抚使兼知泰州岳飞状申飞昨奉圣旨指挥差充前件差遣于八月十五日还至常州冝兴县于十八日起发前来抵赴新任二十二日至江隂军歇泊据探报金人见围椘州飞遂逐急权差统制王贵管押兵马等济渡切虑迟滞有失事机不免躬亲先入泰州于二十六日夜二更到泰州城外承准八月十九日指挥令飞与赵镇抚立犄角飞遂措置调发兵夫粮食并不住差人勾唤王贵等军马实縁舟船数少今月初九日方尽到泰州飞已差张宪权行守城见今大军屯驻三塾与金人大寨不逺惟是新复建康之后所有士马疮痍尚新羸敝方甚兼自到任未及一旬刍茭糗粮一一窘乏本未能即从王事重以承椘之急甚于倒垂不可以顷刻安居理宜前进欲望钧慈捐一二千之众假十余日之粮令飞得激厉士卒径赴敌垒解二州之围扫骚扰之迹下以禆相公之盛烈上以寛主上之深忧不胜幸甚谨具申安抚相公使司伏指挥
　　申刘光世乞进兵状
　　武功大夫昌州防御使通泰州镇抚使兼知泰州岳飞状申窃念飞以行伍贱辱知朝廷防被厚恩殒殁难报每以为国家之难虽非所命犹当戮力矧承椘之事危迫如许累准朝廷指挥催督此正飞等捐身徇义之秋切縁王镇抚林郭镇抚仲威等并不见差拨军马前来使司王统制虽闻已起发即目尚未知屯驻去处使飞孤军委实难以枝梧今月十二日准本州递到今月六日指挥飞除已遵禀外契勘金兵盘泊日乆连破诸镇王镇抚郭镇抚等各敛兵自保其志已骄目即承椘一带民户逃死别无掳掠易于攻却据探报敌人急攻椘州切恐万一疎虞于淮南诸镇利害不细飞已于今月十五日具申使司去讫飞一靣起发前往承州以来措置勦杀外伏乞钧慈特捐一二千之众别差统制官一贠前来掎角庶立大功不致上误国事谨具申安抚相公使司伏指挥
　　申审招安申省状
　　亲衞大夫建州观察使神武副军都统制权知潭州兼权荆湖东路安抚都縂管岳飞申契勘湖东路见今盗贼啸聚动以数万李宏在岳州刘忠在湘隂曹成在道州作过其余冦盗不少除见措置勦杀外其间若有能改行自新之人未委合与不合招安如许飞招安欲望给降金字牌黄旗十副仍乞差使臣管押付飞交割谨具申尚书省【并枢宻院】伏指挥
　　乞措置进兵入广申省状
　　亲衞大夫建州观察使神武副军都统制权知潭州兼权荆湖东路安抚都縂管岳飞申契勘飞承枢宻院劄子奉圣旨指挥统率军马前来湖东措置收捕曹成贼马飞寻依时起发及沿路不住差信实人到道州以来体探上件曹成作为次第至三月三十日防兵到衡州茶陵县承诸处探报曹成已于三月二十七日起离道州望全永州路前去縁茶陵县至道州尚有六百余里飞未敢信慿遂领一行军马前来郴州桂阳监体度贼马的实动息于四月初八日到郴州管下永兴界地名橘水郊承郴州并桂阳监公文探知曹成贼马分路逃遁前去全永贺州界去讫至三月二十七日并已起离道州尽絶本军亦差人探得与诸处闗报一同飞今部领军马前去道州如到彼贼兵未逺即便尾袭追赶若逃遁程途已逺其贼闻飞兵到必不敢前来拒敌飞欲深往追赶又恐二广不曽得朝廷指挥不肯应办钱粮必致阙误兼近据潭州申刘忠掩杀马友下统制王成大溃窃恐马友见飞已入湖东及曹成遁走又不能捍御刘忠贼马以此心懐疑惑别致生事飞欲径往潭州安抚马友讫先次措置勦杀刘忠等贼了当即乞前去收捕曹成除已具録奏闻外伏望特降指挥付飞遵依施行谨具申尚书省【并枢宻院】伏指挥
　　【小贴子】飞契勘曹成贼马经由全永贺州界逃遁已不住关报广东西安抚使请为统率逐路军马照应把截无致侵入二广外伏望特降指挥下逐路帅臣更切火急严紧把截施行伏指挥
　　【又小贴子】契勘湖东事体非轻飞出自寒微望轻材薄今令权一路切恐不能称任止乞依旧统制名目前去追杀曹成仍乞先次行下二广路令应副一行钱粮仍乞一才干官充随军运使専一措置钱粮庶得常不阙误
　　分拣吴锡韩京两军讫申省状
　　亲衞大夫建州观察使神武副军都统制权知潭州兼权荆湖东路安抚都緫管岳飞申契勘飞近奉圣旨差权荆湖东路安抚都緫管及统率马友并本路李宏吴锡韩京诸头项军马前来措置掩杀曹成飞寻依应起发已到湖东界其韩京元屯兵衡州茶陵县吴锡在郴州两项所管官兵多是老弱及湖东土人在内充数其实堪出战人各不满一千又縁不经战鬭乆在州县屯泊全无纪律今来飞已将上件人马除拣选不堪披带人给据放散外将实堪披带人数分拨付本军诸将收管使唤讫谨具申尚书省【并枢宻院】伏乞照防谨状
　　乞广西战马申省状
　　亲衞大夫建州观察使神武副军都统制权知潭州兼权荆湖东路安抚都緫管岳飞状申恭奉圣旨指挥差拨飞军马前来措置收捕曹成贼马其曹成近自道州起发部领贼众于贺州界深山桂岭劄立巢穴占据崄峻备敌官军飞提兵到北藏岭下寨其贼严备守隘飞料曹成骑兵颇多縁飞所管战马比之曹成数目十不及一遂逐急于广西经略司省马内借到三百匹乘骑出战与曹成下王渊贼马见阵约及数时杀散王渊了当其所借省马为自广西逺来料食不足例皆疲瘦及见阵往来驰逐落崖倒死者一百八十匹伏望特降指挥将上件见管未还广西马数特许存留充神武副军出战及更乞下广西经略司支拨堪好马五百匹付飞使用谨具申尚书省【并枢宻院】伏指挥
　　再论虔州平盗赏申省劄子
　　镇南军承宣使神武后军统制充江南西路舒蕲州制置使岳飞劄子契勘今年讨捕虔吉州界盗贼山寨计数百余座其吉盗如彭铁大李动天两寨结连肆毒其徒多至数万侵犯江西湖南及以首领号为十大王桀黠为甚度盗如陈颙罗闲十等四百余党自为头首各成寨栅其徒十余万众结为表里拒敌官军尤为猖獗恃頼山险侵犯数路广东则循梅潮恵英韶南雄以至广州江西则虔州南安之雩都江东则建昌军福建则汀州邵武等皆为所攻刼纵横往来者数年飞顷奉圣旨提兵讨之虽正当盛夏炎瘴交侵而一时将士奋不顾身争先用命以获荡平首领虽众并就生擒一无遗类向非赏罚明均何以使人尽力如此伏望朝廷特赐详酌将今来功赏依去年韩开府收捉福建范汝为恩例施行庶使有以激劝兵将缓急可以倚仗谨具申尚书省【并枢宻院】伏指挥
　　【小贴子】契勘飞近蒙朝廷褒擢飞累具辞免不防俞允即非欲夸大微劳以谋身计盖恐朝廷将来别有使唤庶得将士尽力区区之愚毕尽于此伏乞钧慈特赐详察
　　襄阳探报申省状
　　镇南军承宣使神武后军统制江南西路舒蕲州兼荆南鄂岳制置使岳飞状申据探到伪齐添差金兵并签军见在新野龙陂朝阳枣阳县并唐邓州一带屯驻大叚数多见一面竭力措置外谨具申尚书省【并枢宻院】伏乞照防谨状

　　金佗稡编巻十七
　　钦定四库全书
　　金佗稡编巻十八
　　宋　岳珂　编
　　家集九
</div>
    <div class="pagination">
<a href="金佗稡编_page9.html">上一页</a><span>...</span><a href="金佗稡编_page5.html">5</a><a href="金佗稡编_page6.html">6</a><a href="金佗稡编_page7.html">7</a><a href="金佗稡编_page8.html">8</a><a href="金佗稡编_page9.html">9</a><span class="current-page">10</span><a href="金佗稡编_page11.html">11</a><a href="金佗稡编_page12.html">12</a><a href="金佗稡编_page13.html">13</a><a href="金佗稡编_page14.html">14</a><a href="金佗稡编_page15.html">15</a><span>...</span><a href="金佗稡编_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
