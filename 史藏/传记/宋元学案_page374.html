<!DOCTYPE html>
<html>
<head>
    <meta charset="UTF-8">
    <title>宋元学案 - 第 374 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 374 页/共 437 页</h1>
    <div class="content">　　《大畜》为学，《贲》为文。能止健而后可以为学，文明以止而后可以为文。止者，笃实而已。不以笃实为本，则学不足以成德，文不足以明理。

　　天地未尝一日无阳，亦未尝一日无君子，故十月为阳，纯《坤》称龙。

　　《蒙》之养正察乎微，《颐》之养正先乎近。（以上《易》。）

　　（梓材谨案：谢山所录《易说》十九条，今移入《南轩学案》一条，移入《东莱学案》一条，移入《沧洲诸儒学案》一条。）

　　禹之告舜曰：「安汝止。」尽天理而无人欲，得至善而止也。尹之告太甲曰：「钦厥止。」去人欲而复天理，求至善而止也。

　　学，立志而后成，逊志而后得。立志刚也，逊志柔也。

　　《无逸》多言不敢，《孝经》亦多言不敢，尧、舜之兢业，曾子之战兢，皆所以存此心也。

　　「式和民则」，顺帝之则，有物有则，动作礼义威仪之则，皆天理之自然，有一定之成法。圣贤传心之学，唯一则字。

　　「乃命三后。」先儒曰：「人心不正则入于禽兽，虽有土不得而居，虽有谷不得而食，故先　伯夷而后及禹、稷。」此说得孔子「去食」、孟子「正人心」之意。

　　「《小雅》尽废」，其祸烈于洚水；四维不张，其害憯于阻饥。

　　「有言逊于汝志」，《艮》之不拯其随也；「惟学逊志」，《谦》之卑以自牧也。逊一也，而善恶异。

　　舜之克艰，文之无逸，心也。后之勤政者，事为而已。

　　「我生不有命在天。」得之不得曰有命，一为独夫之言，一为圣人之言。（以上《书》。）

　　（梓材谨案：谢山所录《书说》十一条，今移入《沧洲诸儒学案》一条，移入《西山真氏》一条。）

　　「凡百君子，各敬尔身。胡不相畏，不畏于天。」宗周既灭，哀痛深矣，犹以敬畏相戒，圣贤心学，守而弗失。中夏虽亡，而义理未尝亡，世道虽坏，而本心未尝坏，君子修身以俟命而已。

　　「不愧于人，不畏于天。」天人一也，不愧则不畏。

　　「神之听之，终和且平。」朋友之信，可质于神明。「神之听之，式谷以女。」正直之道，无愧于幽隐。

　　《孝经》「非先王之法服不敢服」，《孟子》「服尧之服，圣贤之训」，皆以服在言行之先，盖服之不衷，则言必不忠信，行必不恭敬。《中庸》「修身」，亦先以「齐明盛服」，《都人士》之「狐裘黄黄」，所以「出言有章，行归于周也」。

　　「不显亦临。」慎独者，齐家之本。

　　古之君子，刚中而柔外，仲山甫「柔嘉维则」，卫武公「无不柔嘉」，随会「柔而不犯。」（以上《诗》。）

　　（梓材谨案：谢山所录《诗说》七条，今移入《横浦学案》一条。）

　　礼学不可不讲。

　　《曾子问》于变礼无不讲，《天圆篇》言天地万物之理，曾子之学，博而约者也。

　　夏时《坤》、《干》何以见夏、殷之礼，《易象》、《鲁春秋》何以见《周礼》，此三代损益大纲领也，学者宜切磋究之。

　　人者，天地之心也。仁，人心也。人而不仁，则天地之心不立矣。为天地立心，仁也。

　　「四十始仕，道合则服从，不可则去。」古人始仕已然。「色斯举矣」，去之速也；「翔而后集」，就之迟也，故曰：「以道事君，不可则止。」

　　《学记》以「发虑宪」为第一义，谓所发之志虑合于法式也。「一年视离经辨志」，一年者，学之始分别，其心所趋向也，虑之所发必谨，志之所趋必辨，为善不为利，为己不为人，为君子儒不为小人儒，此学之本也。

　　天理二字，始见于《乐记》。如《孟子》性善养气，前圣所未发也。

　　哀公之问，非切问也，故孔子于问舜冠则不对，于问儒服则不知。

　　古者无一民不学也。二十五家为闾，闾同一巷，巷有门，门有两塾。上老坐于右塾为右师，庶老坐于左塾为左师。出入则里胥坐右塾，邻长坐左塾，察其长幼揖逊之序。余子皆入学，距冬至四十五日始出学，所谓「家有塾」也。古道何时而复乎﹖（以上《礼》。）

　　（梓材谨案：谢山所录《礼说》十一条，今移入《安定学案》一条，移入《晦翁学案》一条。）

　　古者以德为才，十六才子是也。如狄之酆舒、晋之智伯、齐之盆成括，以才称者，古所谓不才子也。

　　气志有交胜之理，治乱有可易之道，故君相不可以言命；多福自我求，哲命自我贻，故圣贤可以言天。

　　邾文公之知命，楚昭王之知道，惠王之知志，其所知有在于卜祝史巫之外者。

　　汉士习于谄谀，而以汲长孺为戆、朱游为狂；晋士惑于旷达，而以卞望之为鄙。君子之所守，不以习俗移。

　　叔向为平公傅而不能谏四姬之惑，何也﹖曰：「正己可以格君，叔向娶于申公巫臣氏，自反而不缩矣。先儒有言，寡欲之臣，然后可以言王佐。（以上《左氏传》。）

　　（梓材谨案：谢山所录《春秋传说》六条，今移入《紫微学案》一条。）

　　思欲近，近则精；虑欲远，远则周。

　　沮、溺、荷筱之行，虽未能合乎中，陈仲子之操，虽未能充其类，然惟孔、孟可以议之。斯人清风远韵，如鸾鹄之高翔，玉雪之不污，视世俗徇利亡耻饕荣苟得者，犹腐鼠粪壤也。小人无忌惮，自以为中庸，而逸民清士，乃在讥评之列，学者其审诸。

　　君子不因小人而求福，孔子之于弥子也。不因小人而避祸，叔向之于乐王鲋也。朱博之党丁傅，福可求乎﹖贾捐之之谄石显，祸可避乎﹖故曰：「不知命，无以为君子。」

　　去恶不力，则为善不勇，故克己改过，皆断以勿。（以上《论语》。）

　　（梓材槿案：谢山所录《论语说》六条，今移入《絜斋学案》一条，移入《新学略》一条。）

　　杨之学似老，墨之学似佛。

　　「仁，人心也。」「求其放心」，此孟子直指本心处。但禅学有体无用。

　　何德将叹﹖习曰入时愈深则趋正愈远。

　　「夫道一而已矣。」为善而杂于利者非善也，为儒而杂于异端者非儒也。

　　杨肩吾曰：「天下虽不治平，而吾国未尝不治且平者，岐周是也。一国虽不治平，而吾家未尝不治且平者，曾、闵是也。一家虽不治平，而吾身吾心未尝不治且平者，舜与周公是也。」

　　求在我者，尽性于己；求在外者，听命于天。（以上《孟子》。）

　　（梓材谨案：谢山所录《孟子说》九条，今移入《南轩学案》一条，移入《水心学案》一条，移入《西山真氏》一条。）

　　虞溥厉学曰：「圣人之道，淡而寡味，故学者不好也。及至期月，所观弥博，所习弥多，日闻所不闻，日见所不知，然后心开意朗，敬业乐群，忽然不觉大化之陶己，至道之入神也。」学者不患才不及，而患志不立。

</div>
    <div class="pagination">
<a href="宋元学案_page373.html">上一页</a><span>...</span><a href="宋元学案_page369.html">369</a><a href="宋元学案_page370.html">370</a><a href="宋元学案_page371.html">371</a><a href="宋元学案_page372.html">372</a><a href="宋元学案_page373.html">373</a><span class="current-page">374</span><a href="宋元学案_page375.html">375</a><a href="宋元学案_page376.html">376</a><a href="宋元学案_page377.html">377</a><a href="宋元学案_page378.html">378</a><a href="宋元学案_page379.html">379</a><span>...</span><a href="宋元学案_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
