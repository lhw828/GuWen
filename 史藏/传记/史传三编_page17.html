<!DOCTYPE html>
<html>
<head>
    <meta charset="UTF-8">
    <title>史传三编 - 第 17 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 17 页/共 21 页</h1>
    <div class="content">　　论曰一命之士茍存心爱物于人必有所济当邑为啬夫时民视为父母久矣迨夫报最登朝舆望日重推其性情行事盖岂弟君子也昔子产死夫子以为古之遗爱若邑者足以当之
　　召信臣
　　召信臣字翁卿九江寿春人以明经甲科为郎岀补阳谷长举髙第迁上蔡长其治视民如子所居见称超为零陵太守病归复徴为谏大夫迁南阳太守信臣为人勤力有方畧好为民兴利务在富之躬劝耕农出入阡陌止舍离乡亭稀有安居时行视郡中水泉开通沟渎起水门提阏凡数十处以广溉灌嵗嵗増加多至三万顷又为民作均水约束刻石立于田畔以防分争禁止嫁娶送终奢靡务出于俭约府县吏家子弟好游敖不以田作为事辄斥罢之甚者按其不法以视好恶其化大行郡中莫不力田百姓归之戸口增倍盗贼狱讼衰止吏民亲爱号曰召父迁河南太守治行常为第一竟宁中徴为少府奏请上林诸离逺宫馆勿复缮治共张又乐府黄门倡优诸戏及宫馆兵弩什器奏省太半太官园种冬生葱韭菜茹覆以屋庑昼夜防蕴火待温气乃生信臣以为此皆不时之物有伤于人不宜以奉供养及它非法食物悉奏罢省费岁数千万年老卒官元始四年诏祀百辟卿士有益于民者蜀郡以文翁九江以召父应诏岁时二千石率官属祠信臣塜而南阳亦为立祠
　　论曰古为沟洫以备旱潦至周益详自阡陌开井田废农之病也久矣惟水利足以救之至于礼秩无等俗尚繁奢尤冝亟为之制信臣于此二者法禁犹多未备也而已生获令名没享荣祀彼以古法为不宜于今者诚与于不仁之甚者已
　　尹翁归
　　尹翁归字子况河东平阳人为狱小吏晓习文法喜击剑人莫能当是时大将军霍光秉政诸霍在平阳奴客持刀兵入市斗变吏不能禁及翁归为市吏莫敢犯者公廉不受餽百贾畏之后去吏居家会田延年为河东太守行县至平阳悉召故吏五六十人亲临见令有文者东有武者西阅至翁归伏不起曰翁归文武兼备唯所施设延年召问甚竒其对除卒史从归府案事发奸穷竟事情延年自以能不及徙署督邮河东二十八县分为两部闳儒部汾北翁归部汾南所举应法得其罪辜属县长吏虽中伤莫有怨者举廉为缑氏尉歴守郡中所居治理选补都内令举亷为宏农都尉徴拜东海太守过辞廷尉于定国定国家在东海欲属邑子两人及与翁归语终日不敢见其邑子既去定国乃谓邑子曰此贤将汝不任事也又不可干以私翁归治东海明察郡中贤不肖及奸邪罪名尽知之县县各有记籍收取黠吏豪民案致其罪以一警百吏民皆恐惧改行自新东海大豪许仲孙为奸猾乱吏治前二千石莫能制翁归至论弃市一郡怖栗莫敢犯禁东海大治以髙第入守右扶风选用廉平疾奸吏以为右职接待以礼好恶与同其负翁归罚亦必行奸邪罪名亦县县有籍盗贼发其比伍中翁归辄召其县长吏告暁以奸黠主名使用推迹无有遗脱缓于小弱急于豪强扶风大治翁归为政虽任刑其在公卿间清洁自守语不及私温良谦退不以行能骄人甚得名誉于朝廷元康四年卒家无余财天子贤之赐黄金百斤以奉祭祀三子皆为郡守少子岑厯位九卿至后将军而闳孺亦至广陵相有治名由是世称田延年为知人
　　论曰尚徳缓刑先王所以致治也然水懦民玩威在鈇钺观翁归之置籍诘奸以一警百犹有刑赏忠厚之意焉至缓小弱而急豪强则诗所云不吐不茹者意庶几乎
　　韩延夀
　　韩延夀字长公燕人也徙杜陵少为郡文学燕刺王之谋逆也延夀父义为燕郎中彊谏而死及魏相对策以为言谓宜显赏其子以示天下大将军霍光纳其言因擢延夀为谏大夫迁淮阳太守治甚有名徙颍川颍川多豪彊难治常为选良二千石先是赵广汉为太守患其俗多朋党故搆吏民令相告讦颍川由是以为俗民多怨讐延夀欲改更之教以礼让乃厯召郡中长老为乡里所信向者数十人设酒具食亲与相对接以礼意人人问以谣俗民所疾苦为陈和睦亲爱销除怨咎之路长老皆以为便可施行因与议定嫁娶丧祭仪品略依古礼不得过法于是令文学校官诸生皮弁执俎豆为吏民行丧嫁娶礼百姓遵用其教卖偶车马下里伪物者弃之市道数年徙为东郡太守黄霸代居颍川因其迹而大治延夀为吏上礼义好古教化所至必聘其贤士以礼待用广谋议纳谏争举行丧让财表孝弟有行修治学宫春秋乡射陈钟鼓管盛升降揖让及都试讲武设斧钺旌旗习射御之事治城郭收赋租先明布告其日以期防为大事吏民敬畏趋向之又置正伍长相率以孝弟不得舍奸人闾里阡陌有非常吏辄闻知奸人莫敢入界其始若烦后吏无追捕之苦民无棰楚之忧皆便安之接待下吏恩施甚厚而约誓明或欺负之者延夀痛自刻责岂其负之何以至此吏闻者自伤悔其县尉至自刺死延夀尝出临上车骑吏一人后至敇功曹议罸白还至府门门卒当车愿有言延夀止车问之卒曰孝经曰资于事父以事君而敬同今日明府早驾久驻未出骑吏父来至府门不敢入骑吏闻之趋走出谒适防明府登车以敬父而见罸得无亏大化乎延夀举手舆中曰微子太守不自知过归舍召见门卒遂待用之其纳善听谏皆此也在东郡三嵗令行禁止断狱大减为天下最入守左冯翊满嵗称职为真嵗余不肯出行县丞掾数白延夀曰县皆有贤令长督邮分明善恶于外行县恐无所益重为烦扰丞掾固彊之延夀不得已行县至高陵民有昆弟相与讼田自言延夀大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻咎在冯翊当先退是日移病不治事因入卧传舍闭阁思过一县莫知所为令丞啬夫三老亦皆自系待罪于是讼者宗族传相责让此两昆弟深自悔皆自髠肉袒谢愿以田相移终死不敢争延夀大喜开阁延见内酒肉与相对饮食厉勉以意告乡部有以表劝悔过从善之民延夀乃起听事劳谢令丞以下引见尉荐郡中歙然传相敇厉不敢犯延夀恩信周徧二十四县莫复以辞讼自言者推其至诚吏民不忍欺绐延夀代萧望之为左冯翊而望之迁御史大夫侍谒者福为望之道延夀在东郡时放散官钱千余万望之与丞相丙吉议吉以为更大赦不须考防御史当问事东郡望之令并问之延夀闻之即部吏案校望之在左冯翊时廪牺官钱放散百余万廪牺吏掠治急自引与望之为奸延夀劾奏移殿门禁止望之望之自奏职在总领天下闻事不敢不问而为延夀所拘持上由是不直延夀各令穷竟所考望之卒无事实而御史案东郡具得其事于是望之劾奏延夀事下公卿皆以延夀前既无状后复诬愬典法大臣欲以解罪狡猾不道天子恶之延夀竟坐弃市吏民数千人送至渭城老小扶持车毂争奏酒炙延夀不忍距逆人人为饮计饮酒石余使掾史分谢送者逺苦吏民延夀死无所恨百姓莫不流涕延夀三子皆为郎吏且死属其子勿为吏以已为戒子皆以父言去官不仕
　　论曰三代以返教化衰息故汉兴良吏如龚黄辈其效止于富民即文翁于蜀亦不过猎其英而咀其华耳未有能以礼让为国者也延夀之教考行古礼与民为让彬彬乎三代之遗及至末路与望之相讦无论当时所案未必得实就使有之责过录长犹当使从议贤之条也丙吉以为更大赦不须考庶几休休之度古所谓一个臣者已
　　张敞
　　张敞字子高本河东平阳人祖父孺徙茂陵敞又徙杜陵初补太守卒史察廉为甘泉仓长稍迁太仆丞防昌邑王贺即位动作不由法度敞上书谏后十余日王贺废敞以切谏显名擢豫州刺史宣帝征为太中大夫与于定国并平尚书事以正违忤大将军霍光使主兵车出军省减用度复出为函谷闗都尉宣帝以废王贺在昌邑心惮之徙敞为山阳太守及霍光薨宣帝亲政事渐收霍氏权罢光兄孙山云以侯归第霍氏诸壻亲属颇出补吏敞闻之上封事陈计上甚善之然不徴也久之渤海胶东盗贼并起敞自请治之天子徴为胶东相敞谓治剧郡非赏罸无以劝善惩恶吏追捕有功者请得壹切比三辅尤异天子许之敞乃明设购赏开羣盗令相捕斩除罪吏追捕有功上名尚书调补县令者数十人由是盗贼解散吏民歙然居顷之入守京兆尹自赵广汉诛后比更守尹如黄霸等数人皆不称职京师寝废长安市偷盗尤多百贾苦之敞既视事防得偷盗酋长数人召见责问因贯其罪免其宿负令致诸偷以自赎偷长曰今一旦召诣府恐诸偷惊骇愿一切受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出者污赭辄收之一日捕得数百人穷治所犯尽行法罸由是枹鼓稀鸣市无偷盗敞为人敏疾赏罚分明见恶辄取时时越法纵舍有足大者其治京兆略循广汉之迹方略耳目发伏禁奸不如广汉然敞本治春秋以经术自辅其政颇杂儒雅往往表贤显善不醇用诛罸以此能自全竟免于刑戮京兆中浩穰于三辅尤为剧郡国二千石以髙第入守久者不过三二年近者数月一嵗辄以罪过罢惟广汉及敞为久任职敞为京兆朝廷每有大议引古今处便宜公卿皆服天子数从之然无威仪又为妇画睂故终不得大位为京兆九嵗坐与光禄勲杨恽厚善恽坐大逆诛公卿奏敞不宜处位等比皆免而敞奏独寝不下敞使贼捕掾絮舜有所案验舜以敞劾奏当免不肯为竟事私归其家人或谏舜舜曰五日京兆耳安能复案事敞闻即部吏收舜系狱是时冬未尽数日敞昼夜验治舜竟致其死事舜当出死敞使主簿持教告舜曰五日京兆竟何如乃弃舜市防立春行寃狱使者出舜家载尸并编敞教自言使者使者奏敞贼杀不辜天子薄其罪欲令敞得自便利即先下敞前坐杨恽奏免为庶人敞诣阙上印绶便从阙下亡命数月京师吏民解弛枹鼓数起而冀州部中有大贼天子思敞功效使使者即家在所召敞敞妻子家室皆泣惶惧敞独笑曰吾身亡命郡吏当就捕今使者来此天子欲用我也即装随使者诣公车天子引见拜为冀州刺史敞到部以耳目发起贼主名区处诛其渠帅而广川王姬昆弟及王同族宗室刘调等通行为盗囊槖吏逐捕穷窘踪迹皆入王宫敞自将郡国吏车数百两围守王宫搜索调等果得之殿屋重轑中皆捕格断头县王宫门外因劾奏广川王天子不忍致法削其户敞居部嵗余盗贼禁止守太原太守满嵗为真太原郡清元帝初即位待诏郑明荐敞先帝名臣宜辅皇太子上以问前将军萧望之望之以为敞能吏任治烦乱材轻非师傅之器天子犹征敞欲以为左冯翊防病卒
　　论曰敞为吏皆以善弭盗得名其治胶东之法三治京兆冀州之法各一夫盗之炽必有窝主以为逋薮有酋魁以为指纵涤其薮制其魁而盗源斯塞至若悬以赏格使人尽捕吏优其迁调使吏尽争功下除罪之令使盗党相捕无以异于吏民则盗亦安所容哉敞负才智以经术自辅而弭盗之方实具足为后法也若赵广汉治京兆烛奸锄豪有赵张三王之称然多用钩距之术少子谅易直之心言乎教化则不如文翁韩延夀言乎才能则较之敞与王尊独为刻深非所以垂训也故削之
　　王尊
　　王尊字子赣涿郡高阳人少孤诸父使牧羊泽中尊窃学问能史书年十三为狱小吏数嵗除补书佐署守属监狱久之称病去师事郡文学官治尚书论语略通大义复召署守属治狱为郡决曹史数嵗举幽州刺史从事察廉补辽西盐官长数上书言便宜事初元中举直言迁虢令转守槐里兼行美阳令事美阳女子告假子不孝曰儿常以我为妻诟笞我尊收捕验问辞服尊曰律无妻母之法圣人所不忍书此经所谓造狱者也于是出坐庭上取不孝子县磔着树使骑吏五人射杀之吏民惊骇后擢为安定太守到官出教告属县曰太守以今日至府愿诸卿勉力正身以率下故行贪鄙能变更者与为治明慎所职毋以身试法又敇掾功曹各自砥砺助太守为治其不中用趣自避退毋久妨贤府丞悉署吏行能分别白之贤为上毋以富贾人百万不足与计事昔孔子治鲁七日诛少正夘今五官掾张辅懐虎狼之心贪污不轨一郡之钱尽入辅家然适足以葬矣今将辅送狱丞戒之戒之相随入狱矣辅系狱数日死尽得其狡猾不道百万奸臧威震郡中盗贼分散入傍郡界豪强多诛伤伏辜者坐残贼免起家复为防羌将军转校尉防送军粮委输而羌人反絶转道兵数万围尊尊以千余骑奔突羌贼功未列上坐擅离部署防赦免归家涿郡太守徐明荐尊上以为郿令迁益州刺史先是王阳为益州刺史行部至邛郲九折阪叹曰奉先人遗体奈何数乘此险后以病去及尊为刺史至其阪问曰此非王阳所畏道耶吏对曰是尊叱其驭曰驱之王阳为孝子王尊为忠臣居部二嵗懐来徼外蛮夷归附博士郑寛中使行风俗举尊治状迁东平相是时东平王以至亲骄奢不奉法度傅相连坐及尊视事奉玺书至廷中王未及出受诏尊持玺书归舍食已乃还致诏后谒见王太傅在前说相鼠之诗尊曰毋持布鼔过雷门王怒起入后宫尊亦直趋出就舍先是王数私出入驱驰国中与后姬家交通尊召敇廐长大王当从官属鸣和鸾乃出自今有令驾小车叩头争之言相教不得后尊朝王王复延请登堂尊谓王曰尊来为相人皆吊尊以尊不容朝廷故免使相王耳天下皆言王勇顾但负贵安能勇如尊乃勇耳王变色视尊意欲格杀之即好谓尊曰愿观相君佩刀尊举掖顾傍侍郎前引佩刀视王王欲诬相拔刀向王邪王情得又雅闻尊髙名大为尊屈酌酒具食相对极驩太后奏尊为相倨慢王血气未定不能忍诚恐母子俱死尊竟坐免为庶人大将军王鳯奏尊补军中司马擢司隶校尉初中书谒者令石显贵幸专权为奸邪丞相匡衡御史大夫张谭皆阿附畏事显及元帝崩成帝即位显徙为中太仆不复典权衡谭乃奏显旧恶尊劾衡谭位三公典五常九徳以总方略壹统广教化美风俗为职知显专权擅势大作威福为海内患害不以时白奏行罸而阿谀曲从附下罔上懐邪迷国无大臣辅政之义衡惭惧免冠谢罪上丞相侯印绶天子以新即位重伤大臣乃下御史丞问状尊坐涂污宰相轻薄国家左迁为髙陵令数月以病免防南山羣盗傰宗等数百人为吏民害拜故农太守傅刚为校尉将迹射士千人逐捕嵗余不能禽或说大将军鳯选用贤京兆尹于是鳯荐尊征为谏大夫守京辅都尉行京兆尹事句月间盗贼清迁光禄大夫守京兆尹后为真凡三嵗坐遇使者无礼长安系者三月间千人以上御史大夫奏免尊吏民多称惜之湖三老公乘舆等上书讼尊治京兆功效曰往者南山盗贼阻山横行道路不通暴师露众不能擒制尊行京兆尹二旬之间大党震壊渠率效首贼乱蠲除民反农业拊循贫弱鉏耘豪强奸邪销释吏民恱服诚国家爪牙之吏折冲之臣今一旦无辜伤于诋欺之文上不得以功除罪下不棘木之听愿下公卿大夫博士议郎定尊素行书奏天子复以尊为徐州刺史迁东郡太守久之河浸瓠子金隄尊躬率吏民沈白马祀水神河伯亲执圭璧使巫策祝请以身填金隄因止宿隄上吏民数千万人尽叩头救止尊尊终不肯去及水盛隄壊吏民皆奔走惟一主簿泣在尊旁立不动而水波稍却回还吏民嘉壮尊之勇节白马三老朱英等奏其状下有司考皆如言于是秩尊中二千石加赐黄金二十斤数嵗卒官吏民祀之
　　论曰推尊之劲气壮节虽刀锯在前鼎镬在后不啻甘饴曽无顾畏即自谓贲育不能过之矣记曰孝子不登髙然战阵无勇又为非孝者岂不以丈夫授命必得死所当尊疾驱度阪时万一马惊车殆身殒悬崖于孝固亏矣于忠亦不为得也是以古之养勇者必先明理理不明而浪掷其生不几于暴虎冯河者乎
　　薛宣
　　薛宣字贡君东海人少为廷尉书佐都船狱吏后补不其丞琅邪太守赵贡行县见宣甚说其能从贡还府贡令妻子与相见戒曰贡君至丞相我两子亦中丞相史察宣廉迁乐浪都尉丞举茂材为宛句令王鳯荐为长安令以明习文法补御史中丞是时成帝初即位宣执法殿中数言政事便宜举奏部刺史郡国二千石所贬退称进白黑分明繇是知名出为临淮太守政教大行防陈留有大贼废乱徙为陈留太守盗贼禁止吏民敬其威信入守左冯翊满嵗称职为真始髙陵令杨湛栎阳令谢游皆贪猾不逊持郡短长前二千石数案不能竟及宣视事为设酒饭与相对接待甚备已而具得其罪臧然宣察湛有改节敬宣之效乃手自牒书封与湛曰吏民条言君如牒或议以为疑于主守盗冯翊敬重令又念十金法重不忍相暴章故密以手书相暁欲君自图进退可复伸睂于后即无其事复封还记得为君分明之湛自知罪臧皆应记而宣辞语温润无伤害意即解印绶付吏为记谢宣终无怨言而栎阳令游自以大儒有名轻宣宣独移书显责之曰吏民言令治行烦苛谴罸作使千人以上贼取钱财数十万给为非法卖买听任富吏贾数不可知证验以明白欲遣吏考案恐负举者耻辱儒士孔子曰陈力就列不能者止令详思之游得檄亦解印绶去又濒阳县北当上郡西河为数郡凑多盗贼其令平陵薛恭本县孝者功次稍迁未尝治民职不办而粟邑县小辟在山中民谨朴易治令钜鹿尹赏久郡用事吏为楼烦长举茂材迁在粟宣即奏赏与恭换县二人视事数月而两县皆治宣因移书劳勉之曰昔孟公绰优于赵魏而不宜滕薛故或以徳显或以功举君子之道焉可诬也属县各有贤君冯翊垂拱成愿勉所职卒功业宣得吏民罪名辄召告县长吏使自行罸晓曰府所以不自发举者不欲代县治夺贤令长名也长吏莫不喜惧免冠谢宣宣为吏赏罸明用法平而必行所居皆有条教可纪多仁恕爱利池阳令举廉吏狱掾王立府未及召闻立受囚家钱宣责让县县案验狱掾乃其妻独受系者钱狱掾实不知掾惭恐自杀宣闻之移书池阳曰立家私受赇而立不知杀身以自明立诚廉士其以府决曹掾书立之柩以显其魂府掾史素与立相知者皆予送葬及日至休吏贼曹掾张扶独坐曹治事宣出教曰葢礼贵和人道尚通日至吏以令休所繇来久曹虽有公职事家亦望私恩意掾宜从众归对妻子设酒肴请邻里一笑相乐扶惭愧官属善之宣为人好威仪进止雍容甚可观也性密静有思思省吏职求其便安下至财用笔砚皆为设方略利用而省费郡中清静迁为少府月余御史大夫于永卒谷永上疏荐宣上遂以宣为御史大夫数月代张禹为丞相封髙阳侯食邑千户乃除赵贡两子为史宣为相官属议其烦碎无大体不称贤而天子好儒雅宣经术又浅上亦轻焉久之广汉郡盗贼羣起数月乃平防卬成太后崩丧事仓卒吏赋敛以趣办上闻之以过丞相御史遂册免宣初宣为丞相翟方进为司直宣知方进名儒有宰相器深结厚焉后方进竟代为丞相思宣旧恩宣免后二嵗荐宣明习文法练国制度上征宣复爵髙阳侯加宠特进给事中视尚书事宣复尊重任政数年后坐善定陵侯淳于长罢归卒于家
　　论曰贡识宣宣亦识方进二人皆卒至相位何见之明也宣为郡颇持大体及为相乃以烦碎见讥方宣之除中丞以明习文法故其后方进荐宣亦云然以知文法可以治郡而不可以相天子宰天下古之服古入官者其术业必异于是矣




　　史传三编卷四十九
<史部,传记类,总录之属,史传三编>
　　钦定四库全书
　　史传三编卷五十
　　大学士朱轼撰
　　循吏传二
　　汉
　　卓茂
　　卓茂字子康南阳宛人元帝时学于长安事博士江生习诗礼及厯算究极师法称为通儒性寛仁恭爱乡党故旧虽行能与茂不同而皆爱慕欣欣焉初辟丞相府史尝出行有人悮认其马茂心知其谬然嘿解与之他日其人别得所亡马乃诣府归马叩头谢茂后以儒术举为侍郎给事黄门迁宻令劳心谆谆视人如子举善而敎口无恶言吏人亲爱而不忍欺之有言部亭长受其米肉遗者茂问曰亭长为从汝求乎为汝有事嘱之而受乎将平居自以恩意遗之乎人曰往遗之耳茂曰遗之而受何故言人曰窃闻贤明之君使人不畏吏吏不取人今我畏吏是以遗之吏既卒受故来言耳茂曰汝为敝人矣凡人所以贵于禽兽者以有仁爱知相敬事也今邻里长老尚致馈遗况吏与民乎吏顾不当乘威力强请求耳人之生羣居杂处故有经纪礼义以相交接汝独不欲修之寜能髙飞逺走不在人间邪人曰茍如此律何故禁之茂笑曰律设大法礼顺人情今我以礼敎汝汝必无怨以律治汝何所措其手足乎一门之内小者可论大者可杀也且归念之于是人纳其训吏怀其恩初茂到县有所废置吏人笑之邻城闻者皆嗤其不能河南郡为置守令茂不为嫌理事自若数年敎化大行道不拾遗平帝时王莽秉政天下大蝗河南二十余县皆被其灾独不入宻县界及莽置大司农六部丞劝课农桑迁茂为京部丞宻人老少皆涕泣随送后莽居摄以病免归常为门下掾祭酒不肯作职吏更始立以为侍中祭酒从至长安知更始政乱以年老乞骸骨光武即位先访求茂茂诣河南谒见乃以茂为太傅封褒徳侯食邑二千户赐几杖车马衣絮复以长子戎为太中大夫次子崇为中郎给事黄门建武四年卒赐棺椁冢地比葬车驾素服亲临送之
　　论曰考茂行事无赫赫功而仁厚和平使人爱慕至于道不拾遗蝗不为灾及遯迹于新莽之世又何其乃心王室确然一节也光武龙兴当羣豪未靖战将角才之秋独首先礼茂俾居三公之首以厚徳风天下可谓知所本矣论者以子陵归钓实开东海节义之风擢茂太傅遂使东京循吏辈出谅哉
　　卫飒
　　卫飒字子产河内修武人家贫好学问随师无资常佣以自给王莽时仕郡歴州宰建武二年辟大司徒邓禹府举能案剧除侍御史襄城令政有名迹迁桂阳太守郡接交州颇染其俗不知礼则飒下车修庠序之敎设婚姻之礼期年邦俗从化先是含洭浈阳曲江三县越之故地也民居深山濵溪谷不出田租去郡逺者或且千里吏事往来辄发民乘船名曰传役每一吏出徭及数家百姓苦之飒乃凿山通道五百余里列亭传置邮驿于是役省劳息奸吏杜絶流民稍还渐成聚邑使输租赋同之平民来阳县出铁石他郡民庶常聚会私为冶铸因招亡命致奸盗飒起铁官斥私铸歳所增入五百余万飒理防民事居官如家所施政莫不合于物宜视事十年郡内清理二十五年徴还光武欲以为少府会被疾不能拜起以桂阳太守归家须后诏居二歳载病诣阙自陈困笃乃收印绶赐钱十万后卒于家南阳茨充代飒守桂阳亦善其政敎民种殖桑柘麻纻之属劝令养蚕织屦民得利益
　　论曰康诰曰如保赤子古之治民者如是后世治不古若非尽智猷才分之不足也视官府为传舍则其诚意之不加也固宜飒居官如家用能于声敎甫通之地立法兴化移易风俗而民咸宜之故知设诚致行者政之善经虽康叔所以靖顽民未有外此者也
　　任延
　　任延字长孙南阳宛人年十二为诸生学于长安明诗易春秋显名太学学中号为任圣童值乱避兵陇西隗嚣聘之不应更始元年以为大司马属拜会稽都尉时年方十九到官静泊无为唯先遣祠延陵季子已则省诸卒耕公田以周穷急掾吏贫者分俸赈给之每行县辄慰勉其孝子是时中土士人避乱江南故会稽多士延乃聘髙行董子仪严子陵等敬待以师友之礼有龙丘苌者王莽时四辅三公连辟不到掾吏请召之延曰龙丘先生躬徳履义有原宪伯夷之节都尉洒埽其门犹惧辱焉召之不可遣功曹奉谒修书记致医药相望于道积一嵗苌乃自谒府门愿备録延辞让再三署为议曹祭酒苌寻卒延自临殡不朝三日是以郡中贤士大夫争往宦焉建武初徴为九真太守九真以射猎为业不知牛耕常告籴交阯每致困乏延令铸作田器敎之垦辟歳歳开广百姓充给俗又无嫁娶礼法各因淫好不识父子之性夫妇之道延使男年二十至五十女年十五至四十皆以年齿相配其贫无礼聘者长吏以下各省奉禄赈助之同时相娶者二千余人是嵗风雨顺节谷稼丰衍产子者始知种姓咸曰使我有是子者任君也多名子为任于是徼外蛮夷慕义保塞遂罢侦戍卒初平帝时汉中锡光为交阯太守敎导民夷渐以礼义王莽末闭境拒守建武初遣使贡献封盐水侯岭南华风始于二守焉延视事四年徴诣洛阳九真吏人生为立祠以病稽留左转睢阳令擢武威太守帝戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也武威大姓田绀为郡将兵长史子弟賔客多为暴害延收绀系之并其子弟賔客伏法者五六人绀少子尚乃聚轻薄数百人自号将军夜攻郡延即发兵破之自是威行境内吏民累息郡北当匈奴南接种羌多冦抄民废田业延选武略之士千人明其赏罚屯据要害有警急逆击追讨寇抄遂絶河西旧多苦旱延置水官吏修理沟渠人防其利又立校官自掾吏子孙皆令诣学受业复其徭役章句既通则显防荣进之郡遂有儒雅之士后坐擅诛羌不先上左转召陵令显宗即位拜颍川太守永平二年徴会辟雍因以为河内太守视事九年病卒少子恺官至太常
　　论曰子陵之清风竣节光武犹不能屈独应任延之聘虽韩起之与田苏逰其义曷以加兹及后歴官礼敎行于种姓直声动乎大廷益以知延之学行诚加于人一等矣
　　刘昆
　　刘昆字桓公陈留东昏人梁孝王之裔也少习容礼又受施氏易于沛人戴賔能弹雅琴知清角之操王莽世敎授弟子恒五百余人春秋飨射常备列典仪以素木瓠叶为俎豆桑弧蒿矢以射菟首每有行礼县宰辄率吏属而观之莽以昆宗室多聚徒众私行大礼有僭上心系昆及家属于外黄狱寻莽败得免是时天下大乱昆避难河南负犊山中建武五年举孝廉不行敎授于江陵光武即除为江陵令江陵连年火灾昆辄向火叩头多能降雨止风徴拜议郎稍迁侍中农太守先是崤黾驿道多虎行旅不通昆为政三年仁化大行虎皆负子渡河帝闻而异之二十二年徴代杜林为光禄勲诏问昆曰前在江陵反风灭火后守农虎北渡河行何徳政而致是昆对曰偶然耳左右皆笑其质讷帝叹曰此乃长者之言也顾命书诸策令入授皇太子及诸王小侯五十余人二十七年拜骑都尉三十年以老乞骸骨诏赐洛阳第舍以千石禄终其身中元二年卒子轶字君文传昆业门徒亦盛永平中为太子中庶子建初中稍迁宗正卒于官遂世掌宗正焉
　　论曰中孚以格豚鱼精诚之至有感必通然先以感通为心而期必其应则诚之与存焉者寡矣故昆偶然之对非姑为谦退也理固如是耳汉家自光武再造以仁厚立国士多长者降及桓灵之世乃有以激昻议论见者岂事势之流相激使然欤
　　郭伋
　　郭伋字细侯扶风茂陵人少有志行哀平间辟大司空府三迁渔阳都尉王莽时为上谷大尹迁并州牧更始新立闻伋名徴拜左冯翊使镇抚百姓世祖即位拜雍州牧再转为尚书令数纳忠谏诤建武四年出为中山太守明年彭宠灭转为渔阳太守渔阳既罹王莽之乱重以彭宠之败民多猾恶寇贼充斥伋示以信赏纠戮渠帅盗贼销散时匈奴数侵抄边境苦之伋整顿士马设攻守之略匈奴畏惮逺迹不敢复入塞民得安业户口增倍九年徴拜颍川太守时颍川盗贼羣起伋到郡招降赵宏召吴等数百人悉遣归农其党闻伋威信降者络绎不絶十一年调并州牧过京师见帝言曰选补众职当简天下贤俊不宜専用南阳人帝纳之伋前在并州素结恩徳至是入界老幼相携逢迎道路所过问民疾苦聘求耆徳雄俊设几杖之礼朝夕与参政事行部至河西美稷有童儿数百各骑竹马道次迎拜伋问儿曹何来对曰问使君到喜故来迎耳比事讫诸儿送至郭外问使君何日当还伋谓别驾从事计日告之及还先期一日伋为违信于诸儿遂止野亭须期乃入是时朝廷多举伋可大司空者帝以新省朔方属并州而卢芳尚倚匈奴为边警欲伋久于其事故不召伋知卢芳夙贼难卒以力制常严烽候明购赏以结冦心芳将隋昱遂谋胁芳降伋芳乃亡入匈奴伋以老病乞骸骨二十二年徴为大中大夫赐宅一区帷帐钱谷充其家伋悉散与宗亲无所遗明年卒年八十六帝亲临吊赐冢茔地
　　论曰伋所至以信为治夫信者五常之本也抚民不以信则仁不究也接人不以信则礼不行也整兵不以信则义不足以御乱也烛奸不以信则智不足以靖民也伋主于信以成其政至不欺竹马儿童庶几朴笃君子者已
　　杜诗
　　杜诗字公君河内汲人少有才能仕郡公曹有公平称更始辟大司马府建武元年一嵗中三迁为侍御史安集洛阳时将军萧广纵兵暴横百姓惶扰诗敕暁不改遂格杀广还以状闻世祖召见赐棨戟复使之河东至大阳闻贼杨异等规欲北渡乃与长史急焚其船部勒郡兵将突骑趋击斩异等贼遂翦灭拜成臯令视事三歳举政尤异再迁为沛郡都尉转汝南都尉所在称治七年迁南阳太守性节俭政治清平诛暴立威善于计略省爱民役造作水排铸为农器用力少见功多百姓便之又修筑陂池广拓土田郡内比室殷足南阳人以方召信臣为之语曰前有召父后有杜母诗自以无劳久居大郡乃上疏愿受小职以降避功臣帝惜其能不许诗雅好推贤数进知名士身虽在外尽心朝廷谠言善策随事献纳初禁网尚简但以玺书发兵未有虎符之信诗请立符以絶奸端从之十四年卒诏使治丧郡邸赙绢千匹
　　论曰诗之为治可谓所居民富所去民思召父杜母之称于今为烈当其格杀萧广一何壮也其才略诚有以过人者退而辞位以避功臣又何其恂恂礼让君子耶
　　孔奋
　　孔奋字君鱼扶风茂陵人少从刘歆受春秋左氏传歆称之遭王莽乱与母弟避兵河西建武五年河西大将军窦融署为议曹掾守姑臧长八年赐爵闗内侯时所在扰乱唯河西独安而姑臧通货羌胡市日四合称为富邑每居县者不数月辄丰积奋在职四年财产无所增事母孝谨奉养极求珍膳而躬率妻子甘菜茹当天下未定士多不修节操而奋身处脂膏力行清洁为人所笑太守梁统深相敬礼常迎于大门引入见母不以官属待之陇蜀既平河西守令咸被徴召财货连毂弥竟川泽唯奋单车就道姑臧吏民及羌胡更相谓曰孔君清廉仁贤今去何以报徳遂共敛牛马器物千万以上追送数百里奋谢之而已一无所受既至京师除武都郡丞时陇西余贼隗茂等夜攻府舍残杀郡守奋追之急贼乃执奋妻子以为质奋年已五十唯一子终不顾望穷力讨之吏民感义莫不倍为用命又率厉氐豪齐钟留等令要遮贼氐人多便习山谷与奋表里贼益窘急乃推奋妻子置军前冀以却奋而奋击之愈厉卒禽灭茂等奋妻子亦为所杀世祖下诏褒美拜为武都太守奋自为丞已为河西所敬重及为守举郡莫不改操为政明断甄美疾非见有美徳爱之如亲其无行者忿之若讐郡中清平后上病去官卒于家弟竒博通经典作春秋左氏删晚有子嘉官至城门校尉亦作左氏説云
　　论曰光武中兴隗嚣犹狡焉思为鼎立之计惟奋与窦融梁统等精白乃心以奬王室其后窦梁皆借椒房之宠累叶贵盛卒与祸亲奋独槖囊萧然一经授受终亦不罹世网所守为益髙矣观其以廉律己而羌人献赀以义割恩而氐人效命则知为天子吏诚心格物亦何物之不格哉以此坊吏而吏犹有以求赇顾私败其治迹者
　　张堪
　　张堪字君防南阳宛人早孤让父余财于兄子凡数百万年十六受业长安志美行厉诸儒号曰圣童世祖防时见堪志操常嘉焉及即位中郎将来歙荐堪召拜郎中三迁为谒者使送委输缣帛并骑七千诣大司马吴汉在道追拜蜀郡太守时汉伐公孙述军才余七日粮隂具船欲遁去堪闻之驰往説汉不宜退师汉从之乃示弱挑战述果自出战死城下成都既拔堪先入据其城检阅库藏收其珍宝丝毫无私慰抚吏民蜀人大悦在郡二年徴拜骑都尉后领骠骑将军杜茂营击破匈奴于髙栁拜渔阳太守捕击奸猾赏罚必信吏民皆乐为用匈奴尝以万骑入渔阳堪率数千骑奔击大破之乃于狐奴开稻田八千余顷劝民耕种以致殷富百姓歌曰桑无附枝麦穗两岐张君为政乐不可支视事八年匈奴不敢犯塞帝尝召见诸郡计吏问其风土及前后守令能否蜀郡计掾樊显进曰渔阳太守张堪昔在蜀汉仁以惠下威能讨奸前公孙述破时珍宝山积卷握之物足富十世而堪去职之日乘折辕车布被囊而已帝闻良久叹息拜显为鱼复长方徴堪会病卒帝深悼惜之下诏褒扬赐帛百匹
　　论曰南国多稻田而北土惟旱种或以朔漠霜早又地髙阜恐水泉不足以输灌也读堪传乃益知其不然直阡陌既废两汉之世斥其地为边壤不复更为经界耳堪以一守之力种植一郡民享乐利播之歌謡后之尹是邦者富民之术宜莫先于是矣
　　宋均
　　宋均字叔庠南阳安众人年十五为郎好经书每休沐辄受业博士通诗礼善论难调辰阳长以俗信巫鬼为立学校禁絶淫祀人皆安之以祖母丧去官后为谒者会武陵蛮反围武威将军刘尚诏均乘传发江夏奔命三千人救之均至而尚已没因监伏波将军马援军与诸将俱进及援为贼所阨卒于师士多疾病死者大半均虑军遂不反乃与诸将议曰今道逺士病不可以战欲承制降之何如诸将皆莫敢应均曰忠臣出竟有可以安国家者専之可也乃矫制命吕种奉诏入蛮告以恩信而勒兵随其后蛮人震怖即共斩其大帅以降于是散其众遣归本郡为置长吏及还自劾光武嘉其功迎赐以金帛令过家上冢其后每有四方异议数访问焉迁上蔡令九江太守中元元年山阳楚沛多蝗惟飞至九江界者辄东西散去由是名称逺近浚遒县有唐后二山民共祠之巫遂每歳取百姓男女以为公妪既而莫敢嫁娶均下书曰自今以后为山娶者皆娶巫家勿扰良民于是遂絶迁东海相在郡五年坐法免东海吏民思均恩化诣阙讼均者数千人显宗以其能徴拜尚书令每有驳议多合上旨均尝删剪疑事帝以为有奸大怒诸尚书惶恐皆叩头谢均顾厉色曰忠臣执义无有二心均虽死不易志帝闻之善其不挠即贳郎迁均司校尉出为河南太守政化大行常寝病百姓耆老为走祷旦夕问起居其为民爱若此以疾乞免诏除子条为太子舍人均力疾诣阙谢帝使中黄门慰问因留之既而欲用为司徒召见均疾甚不任趋走两驺扶之流涕固辞帝甚伤之建初元年卒于家均性寛和不喜文法常以为吏贵厚若苛察之人身虽廉法而巧黠刻削毒加百姓灾害流亡所由而作及在尚书以时方严切恒欲叩头争之而终未敢陈帝后闻其言而追悲之
　　论曰陈汤矫制以开边宰臣故抑其赏志士犹或讼之若均専命以全王师而剧盗随以宁贴其功浮于汤矣汤之末年每以边事被顾问均亦获参异议所遇又略相似至均之论吏治平情准理以此从政果且达已
　　王景
　　王景字仲通其先琅邪不其人八世祖仲好道术明天文诸吕作乱齐哀王襄谋发兵而数问于仲及济北王兴居反欲委兵于仲仲惧祸及乃浮海东奔乐浪山中因家焉景少学易遂广窥众书又好天文术数之事沉深多伎艺辟司空伏恭府时有荐景能理水者显宗诏与将作谒者王吴共修作浚仪渠吴用景墕流法水乃不复为害初平帝时河汴决坏未及修建武十年以阳武令张汜言光武方为发卒而浚仪令乐俊复以新被兵革民不堪命宜须平静其事遂寝后汴渠东侵日月弥甚水门故处皆在河中兖豫百姓怨叹以为县官不先民急永平十二年议修汴渠乃引见景问以形便景陈其利害帝善之夏遂发卒数十万遣景与王吴修渠筑堤自荥阳东至千乘海口千余里景商度地势凿山阜破砥碛直截沟涧防遏冲要疎决壅积十里立一水门令更相洄注无复遗漏之患景虽简省役费然犹以百亿计明年夏渠成帝亲巡行诏濵河郡国置河堤员史如西京旧制景由是知名三迁为侍御史十五年从驾东巡狩至无盐帝美其功绩拜河堤谒者赐车马缣钱建初七年除徐州刺史先是杜陵杜笃奏论欲车驾迁还长安景以宫庙已立恐人情疑惑会有神雀诸瑞乃作金人论颂洛邑之美天人之符文有可采明年迁庐江太守庐江百姓不知牛耕地力有余食常不足郡界故有孙叔敖芍陂稻田景乃驱率吏民修起芜废敎用犂耕由是垦辟倍多境内丰给又训令蚕织为作法制皆着于乡亭庐江传其文词卒于官
　　论曰太史公曰甚哉水之为利害也当神禹时九河底绩然自殷家已不常厥所至周定王而河遂改流歴考后代治法虽不必同要惟疏濬开导以杀其势顺其性如孟子所谓水由地中行者方无恶于智矣汉世贾让之后独景以此见长云
　　廉范
　　廉范字叔度京兆杜陵人赵将廉颇之后也汉兴以廉氏豪宗自苦陉徙焉曾祖父裒成哀间为右将军祖父丹王莽时为大司马庸部牧皆有名范父遭乱客死于蜀范遂流寓西州西州平归乡里年十五辞母西迎父丧蜀郡太守张穆丹之故吏也重资送范范无所受与客步负丧道葭萌船触石没范抱棺俱沉众伤其义钩求疗救仅免于死穆闻复驰使持前资追范范卒固辞归服竟诣京师受业事博士薛汉永平初陇西太守邓融备礼谒范为功曹及融为州所举案范知事谴难解欲以权相济托病求去融不达其意大恨之范于是东至洛阳变名姓求代廷尉狱卒居无几融果徴下狱范卫侍左右尽心勤劳融怪其貌范而殊不意乃谓曰卿何似我故功曹范诃之曰君困戹瞀乱邪语遂絶融系出困病范随而养视及死竟不言身自送丧至南阳毕乃去后辟公府会薛汉坐楚王事诛故人门生莫敢视范独往收敛之吏以闻显宗大怒召范入诘责曰薛汉与楚王同谋交乱天下范公府掾不与朝廷同心而反收敛罪人何也范叩头曰臣无状愚戅以为汉等皆已伏诛不胜师资之情罪当万坐帝怒稍解问范曰卿廉颇后耶与右将军褒大司马丹有亲属乎范对曰褒臣之曾祖丹臣之祖也帝曰怪卿志胆敢尔因贳之由是显名举茂才数月再迁为云中太守匈奴大入塞烽火日通故事匈奴过五千人移檄傍郡吏欲用故事求救范不听自率士卒拒之匈奴众盛范兵不敌适日暮范令军士各交缚两炬三头爇火营中星列匈奴遥望谓汉兵救至大惊待旦将退范乃令军中蓐食往赴之斩首数百级匈奴自相辚死者千余人由此不敢复向云中后歴武威武都二郡太守随俗化导各得治宜建初中迁蜀郡太守其俗尚文辩好相持短长范每厉以淳厚不受偷薄之説成都民物丰盛邑宇逼侧旧制禁民夜作以防火灾然更相隐蔽烧者日属范乃毁削先令但严使储水百姓为便歌之曰廉叔度来何暮不禁火民安作昔无襦今五袴数年坐法免归范世在边广田地积财粟悉以赈宗族朋友肃宗崩范奔赴敬陵道遇庐江郡掾严麟奉章吊国所乘小车涂深马死不能自进范令从骑下马与之不告而去麟事毕不知马所归縁踪访之或谓麟曰故蜀郡太守防叔度好周人穷急今奔国丧独当是耳麟亦素闻范名以为然即牵马造门谢而归之世服其好义卒于家
　　论曰范之孝义节烈赴人之险阨而忘其施可以防顽立懦岂徒以吏治见哉昔李牧与廉颇相继为赵名将牧之御边以示弱制胜范乃以示强却敌故孙膑减灶而虞诩增灶赵奢增垒而赵云开垒虚实强弱之形兵事固倏忽而异变也若范之将略其犹有祖风者耶
　　鲁恭
　　鲁恭字仲康扶风平陵人建武初父为武陵太守卒官时恭年十二而弟丕方七歳昼夜号踊赙赠无所受既归服丧礼过成人卒丧与丕奉母居太学习鲁诗兄弟闭户讲诵絶人间事学士争归之太尉赵熹慕其志每嵗时问以酒粮皆辞不受恭怜丕小欲先就其名郡数礼请托疾不肯应及建初初丕举方正恭乃始为郡吏肃宗集诸儒于白虎观恭以经明召与其议熹复举恭直言待诏公车拜中牟令専以徳化为理不任刑罚许伯等争田累守令不能决恭为平理曲直皆退而自责辍耕相让有讼亭长借牛不还者恭召亭长勅归牛至再三犹不从恭叹曰是敎化不行也欲解印绶去掾吏泣涕留之亭长乃慙悔还牛诣狱受罪恭贳不问于是吏人信服七年郡国螟伤稼犬牙縁界不入中牟河南尹袁安闻之疑其不实使仁恕掾肥亲往廉之恭随亲行阡陌坐桑下有雉止于儿傍儿不捕雉亲问儿儿曰雉方将雏亲瞿然而起与恭诀曰所以来者欲察君之政迹耳今虫不犯境一异也化及鸟兽二异也竪子有仁心三异也久留徒扰贤者遂还府具以白安是嵗嘉禾生恭庭中安因上书言状帝异之会诏举贤良方正恭举中牟王方帝即徴方礼之与公卿所举同恭在事三年州举尤异遭母丧去后拜侍御史和帝立车骑将军窦宪建议欲击匈奴恭上疏谏略曰万民者天之所生天爱其所生犹父母爱其子一物不得其所则天气为之舛错况于人乎昔太王重人命而去邠故获上天之祐今边境无事宜修仁行义尚于无为陛下独奈何以一人之计弃万人之命乎不从恭每见政事有益于人辄言其便无所隐讳寻为鲁诗博士拜侍中数召问得失恩礼宠异迁乐安相是时东州多盗贼羣辈攻劫恭重购赏开恩信降其渠帅张汉等恭上汉补博昌尉其余遂自相捕击尽破平之永元九年徴为议郎拜侍中其冬迁光禄勲选举清平十二年代吕盖为司徒十五年上除恭子抚为郎中而弟丕亦为侍中兄弟父子并列朝廷后坐事策免殇帝即位以恭为长乐卫尉永初元年复代梁鲔为司徒初和帝末令麦秋案验薄刑州郡因此遂盛夏断狱恭上疏畧曰旧制立秋乃行薄刑自永元来刺史太守以盛夏徴召农人拘对考验连滞无已上逆时气下伤农桑月令孟夏断薄刑者谓轻罪已正不欲久系故时断之也臣愚以为今孟夏可从此令其决狱案考皆以立秋为断是时断狱承用肃宗之制率以冬至前吏入十一月得死罪贼即格杀不复谳正及邓太后诏公卿以下会议恭复奏曰王者之作因时为法一夫吁嗟王道为亏可令疑罪使详其法大辟之科尽冬月乃断其立春在十二月中者勿以报囚如故事后卒施行恭再在公位选辟髙第至列卿郡守者数十人而耆旧大姓不蒙荐举至生怨望恭闻之曰学之不讲是吾忧也诸生不有乡举乎终无所言性谦退奏议依经潜有补益终不自显故不以刚直为称三年以老病策罢六年年八十一卒于家以两子为郎长子谦为陇西太守有名绩谦子旭官至太仆从献帝西入闗与司徒王允同谋共诛董卓及李傕入长安旭与允俱遇害
　　论曰恭以徳化人世传三异至其两论断刑上若天时下便民事与申商惨覈少恩者迥若河汉矣当西汉时惟董仲舒知求端于天以为王者任徳而不任刑恭之治郡立朝率由是道可谓寛仁之长慈惠之师者已
　　秦彭
　　秦彭字伯平扶风茂陵人自汉兴世位相承六世祖袭为颍川太守与羣从同时为二千石者五人故三辅号曰万石秦氏彭同产女弟显宗时入掖庭为贵人有宠永平七年以彭贵人兄随四姓小侯擢为开阳城门十五年拜骑都尉副驸马都尉耿秉北征匈奴建初元年迁山阳太守以礼训人不任刑罚崇好儒雅敦明庠序每春秋飨射辄修升降揖让之仪为人设四诫以定六亲长幼之礼有遵奉敎化者擢为乡三老常以八月致酒肉以劝勉之吏有过咎罢遣而已不加耻辱百姓怀爱莫有欺犯兴起稻田数千顷每于农月亲度顷畆分别肥瘠差为三品各立文簿藏之乡县于是奸吏局蹐无所容诈彭乃上言宜令天下齐同其制诏令三府以所立条式班下州郡在职六年转颍川太守有凤凰麒麟嘉禾甘露之瑞肃宗巡行再幸颍川辄赏赐钱谷恩宠甚异章和二年卒弟惇褒并为射声校尉
　　论曰彭之以礼训人事同韩延夀然延夀以罪死而彭以恩遇终以此知明章之驭吏光于前烈矣至其差田为三品实仿周官不易一易再易之旧法然古者受田于公故田瘠者所受多田饶者所受少后世民自营田彭亦差之而已岂能尽如周制哉但因所差等以定赋税之髙下庶几犹有禹贡之遗意焉是则酌古准今者所可变通其法而行之者已
　　第五访
　　第五访字仲谋京兆长陵人司空伦之族孙也少孤贫常佣耕以养兄嫂有闲暇则以学文仕郡为功曹察孝廉补新都令政平化行三年之间邻县归之户口十倍迁张掖太守嵗饥粟石数千钱访未及上言即开仓赈给以救其敝吏惧谴争之访曰若上须报是弃民也太守乐以一身救百姓顺帝闻之玺书褒嘉焉由是一郡得全歳余官民并丰界无奸盗迁南阳太守去官拜防羌校尉边境服其威信卒于官
　　论曰歳之有灾歉天之行也当鸿雁之哀鸣求刍牧而难企坐视赤子之颠连于沟壑而惟一身之罪谴是恤岂为民父母之心哉汲黯而后谓访实追踪其美岂其逺而
　　王涣
　　王涣字稚子广汉郪人少好侠尚气力数通剽轻少年已而改节敦儒学习尚书读律令略举大义为太守陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能主簿镡显拾遗补阙臣奉宣诏书而已帝大悦涣由此显名州举茂才除温令县多奸猾积为人患涣以方略讨击悉诛之境内清平商旅露宿于道迁兖州刺史绳正部郡风威大行后坐考妖言不实论罢歳余徴拜侍御史永元十五年从南巡还为洛阳令以平正居身得寛猛之宜其寃嫌久讼歴政所不断法理所难平者莫不曲尽情诈压塞羣疑又能发擿奸伏京师称叹以为神元兴元年病卒百姓市道莫不咨嗟相与赋敛致奠醊以千数及丧西归道经农民皆设槃案于路问其故咸言往时持米入洛为卒司所钞恒亡其半自王君在事絶无侵枉故报之其政化怀物如此民思其徳为立祠安阳亭西每祀辄弦歌而荐之镡显后亦知名仕至长乐卫尉自涣后连选洛阳令皆不称职永和中以任峻补之峻擢用文武吏皆尽其能纠剔奸盗不得旋踵威风猛于涣而文理不及
　　论曰朱子作纲目县令书卒者陈寔王涣二人而已所以励天下后世亲民之官也涣非独以发擿奸伏见长其诚厚之徳实有感人者洛阳之民俎豆歌没世而不忘也宜哉
　　孟尝
　　孟尝字伯周会稽上虞人少修操行仕郡为户曹吏上虞有寡妇养姑至孝及姑老夀终夫女弟以宿嫌诬妇厌苦供养鸩其母郡輙结竟其罪尝知枉状备言于守守不为理尝哀泣谢病去妇竟寃死自是郡中连旱二年祷祈无所应后守殷丹到官尝輙诣府具陈寡妇寃诬事因曰昔东海孝妇感天致旱于公一言甘泽时降宜戮讼者以谢寃魂丹从之即刑讼女祭妇墓天应澍雨谷稼以登后策孝廉举茂才拜徐令州郡表其能迁合浦太守郡不产谷而海出珠与交阯比境通商常以珠贸谷先时宰守多贪秽珠渐徙于交阯界于是行旅不至人物无资贫者死饿于道尝到官革易前弊求民病利曾未逾歳去珠复还百姓皆反其业商货流通称为神明以病自上被徴当还吏民攀车留之尝既不得进乃载乡民船夜遁隐处穷泽身自耕佣邻县士民慕其徳就居止者百余家桓帝时尚书杨乔七表荐尝竟不见用年七十卒于家
　　论曰书称非佞折狱惟良折狱况于振幽释滞尤贵设诚者哉夫恻怛着则私意捐是非别而刑罚中悉其聪明致其忠爱虚中以治鬼神将通斯于公所以无寃民也尝能雪寡妇之寃至守合浦而有还珠之异昔宋子罕有言尔以得玉为宝我以不贪为宝夫不贪诚足宝尝乃以不贪之故而还宝斯诚无价之至宝也已
　　王堂
　　王堂字敬伯广汉郪人初举光禄茂才迁谷城令治有名迹永初中西羌冦巴郡为民患遣中郎将尹就攻讨连年不克三府举堂治剧拜巴郡太守堂驰兵赴贼斩掳千余级巴庸清静吏民生为立祠刺史张乔表其治能迁右扶风安帝西巡阿母王圣中常侍江京等并请属于堂堂不为用掾吏固谏堂曰吾蒙国恩岂可为权宠阿意以死守之即日遣家属归闭阁上病果有诬奏堂者会帝崩京等悉诛堂以守正见称永建二年徴入为将作大匠四年坐公事左转议郎复拜鲁相政存简一至数年无词讼迁汝南太守搜才礼士不茍自専乃敎掾吏曰古人劳于求贤逸于任使故能化清于上事缉于下其宪章朝右简覈才职委功曹陈蕃匡政理务拾遗补阙任主簿应嗣庶循名责实察言观效焉自是委诚求当不复妄有词敎郡内称治时大将军梁商及尚书令袁汤以求属不行并恨之后庐江贼迸入弋阳界堂勒兵追讨即便奔散而商汤犹因此风州奏堂在任无警免归家年八十六卒遗令薄敛瓦棺以葬子穉清行不仕曾孙商为蜀郡太守有治声
　　论曰任贤为理政之本也其用其利溥善兼天下何况郡邑于是坐啸画诺之后堂又着焉虽然非陈蕃其人则不可












　　史传三编卷五十
　　钦定四库全书
　　史传三编卷五十一
　　大学士朱轼撰
　　循吏传三
　　汉
　　苏章
</div>
    <div class="pagination">
<a href="史传三编_page16.html">上一页</a><span>...</span><a href="史传三编_page12.html">12</a><a href="史传三编_page13.html">13</a><a href="史传三编_page14.html">14</a><a href="史传三编_page15.html">15</a><a href="史传三编_page16.html">16</a><span class="current-page">17</span><a href="史传三编_page18.html">18</a><a href="史传三编_page19.html">19</a><a href="史传三编_page20.html">20</a><a href="史传三编_page21.html">21</a><a href="史传三编_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
