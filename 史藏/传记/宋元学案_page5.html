<!DOCTYPE html>
<html>
<head>
    <meta charset="UTF-8">
    <title>宋元学案 - 第 5 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 5 页/共 437 页</h1>
    <div class="content">
　　诸君欲为君子，而使劳己之力，费己之财，如此而不为君子，犹可也；不劳己之力，不费己之财，诸君何不为君子﹖乡人贱之，父母恶之，如此而不为君子，犹可也；乡人荣之，父母欲之，诸君何不为君子﹖

　　附录

　　先生三岁而孤，晨昏匍匐下，求其父甚哀。太夫人使读《孝经》，辄流涕不能止。是时太夫人携于陜右外家，事母笃孝。一日，具公裳见贵官，忽自思云：「见贵官尚必用公裳，岂有朝夕见母而不具公裳者乎﹖」遂裹头，服公裳，晨省其母。外氏诸妇大笑之，先生弥恪，久而亦不复笑也。先生尝曰：「吾之持敬，自此始也。」又一日，为母置膳，先过一卖肉家，将买之，遂向市中买他物。而归途有便道，稍近，且亦有卖肉家，将买之。因自念：「吾已有所许，而忽他之，将无欺其初心乎﹖」卒迂道就故所卖肉家。先生尝曰：「吾之行信，自此始也。」

　　既冠，徒步从安定先生学。安定门下踰千人，以别室处之，遣婢视饮食澣濯。盛寒惟衲裘，以米投浆瓮，日中数块而已。安定使其徒馈之食，不受。将还，受一饭而行，曰：「先生之命，不可终违。」常曰：「吾于安定之门，所得多矣。言之在耳，一字不违也。」

　　二叔父议析居，先生涕泣止之，不可。于是请其叔父，取所欲余书十箧、敝屋数间而已。其叔没，家替，先生事叔母如母，送死无不备。事母谨严，非有大故不去侧。日具太夫人所嗜，皆手自调味。为儿嬉或讴歌以悦之。故太夫人虽在穷巷，奉养充美，无须臾不快也。

　　太夫人之丧，庐墓三年，雪夜号伏，呼问太夫人寒否如平生，因委顿僵仆，手足皆裂，不顾也。翰林吕溱尝造墓，知状，垂涕曰：「想见鬼神幽明不隔。」乡里瞻仰先生如神，有争讼，必就决，不复造有司。每岁甘露降于坟域，必逾月。墓左有杏，两枝连合。至孝感应如此。

　　先生畜犬，孳生至数十，不以与人。或问之，曰：「吾不忍其母子相离也。」

　　（云濠谨案：谢山《学案札记》云：「崇教孝女事，见《徐节孝集》，亦见吕缙卿《叔夏集》，庄绰《鸡肋编》釆之，确是淮阴节妇。」）

　　《东坡志林》曰：仲车，古之独行也，于陵仲子不能过，然其诗文则怪而放，如玉川子，此一反也。耳聩甚，画地为字，乃始通语，终日面壁坐，不与人接，而四方事无不周知其详，虽新且密，无不先知，此二反也。

　　吕紫微《童蒙训》曰：徐仲车教门人，多于空中书一「正」字，且云：「于安定处得此一字，用不尽。」（补。）

　　汪玉山《书节》孝行状后曰：节孝先生尝语东坡曰：「有功者多矣，而独称大禹者，以其不矜不伐也。有才者多矣，而独称周公者，以其不骄不吝也。」苏公受而书之策。又尝语鲁直曰：「为政，虑不厌熟则寡过，睦寮友则事举。」鲁直谢曰：「立参于前，坐倚于衡，何日忘之！（补。）

　　王深　《宁困学纪闻》曰：师氏三德。朱子曰：「至德以为道本，明道先生以之。敏德以为行本，温公以之。孝德以知逆恶，赵无媿、徐仲车之徒以之。」（补。）

　　侍讲吕原明先生希哲（别为《荥阳学案》。）

　　侍制吕先生希纯（别见《范吕诸儒学案》。）

　　谏院钱先生公辅

　　钱公辅，字君倚，武进人。少从学于安定。中进士甲科，历知制诰。英宗立，陈《治平十议》，又作《帝问》一篇上之。王畴为翰林学士未久，擢副枢密，先生谓其望浅，不草制，谪滁州团练使。起知广德军。神宗立，历知谏院。宰相富郑公弼谓曰：「上求治如饥渴，正赖君辈同心以济。」答曰：「朝廷所为是，天下谁敢不从。所为非，公辅欲同之，不可得已。」王安石雅与之善，既得志，主薛向更盐法，出滕甫于郓州。先生数于帝前言向当黜，甫不当去，拂安石意，罢谏职，出知江宁府。帝欲召还，安石沮之，徙扬州。以病乞祠，改提举崇福观。卒，年五十二。

　　龙学孙莘老先生觉（附弟览。）

　　孙觉，字莘老，高邮人。甫冠，从安定游。安定之门弟子千数，别其老成者为经社，先生年最少，俨居其间，众皆推服。登进士第，调合肥主簿。岁旱，州督民捕蝗，先生言：「民方艰食，若以米易之，是为除害而享利也。」守悦，推其说于诸县。嘉佑中，进馆阁校勘。神宗擢至右正言。帝将大革积弊，先生言「革而当，其悔乃亡」，帝称善。尝从容语及知人之难，先生曰：「尧以知人为难，终享其易。愿观《诗》、《书》之所任使，无速于小功近利，则王道可成矣。」帝语以欲用陈升之而罢邵亢，先生即奏如所言。帝以为希旨，夺官两级。先生连章丐去，云：「去岁有罚金御史，今兹有贬秩谏官。未闻罚金贬秩，犹可居位者。」乃通判越州。徙知通州。熙宁二年，诏知谏院，同修起居注，知审官院。王安石早与先生善，骤引用之，将援以为新法助，而先生与异议，安石怒，因遣行视畿县散常平钱利病。先生疏言：「陈留不散一钱，以此见民实不愿，望赐寝罢。」反复出知广德军。历知苏州，徙福州，连徙亳、扬、徐州，知应天府。入为太常少卿、秘书少监。哲宗立，累迁御史中丞、龙图阁学士。卒，年六十三。绍圣中，以元佑党夺官。徽宗初复之。所著有《文集》、《奏议》、《春秋传》。（云濠案：谢山《学案札记》有孙莘老《易传》。）弟览，字传师，亦历官龙学，知太原。城葭芦策勋，加枢密直学士。忤时相，遭贬。

　　百家谨案：先生之《春秋经解》多主《谷梁》之说，而参以《左氏》、《公羊》及汉、唐诸家之说。义有未安者，则补以所闻于安定及己之独悟。晁公武称其议论最精，诚哉斯言！初，王介甫颇与先生交好，《三经义》外，原欲解《春秋》以行天下，见先生之解，其心知不复能胜，遂举圣经而废之，且诋为「断烂朝报」。其始由于忮刻，而终之以无忌惮。先生既与介甫异议，连遭贬斥，不以介意。介甫退居钟山，先生远访道旧；迨其死，又诔之。嗟乎，学问之德量不同如此！

　　（梓材谨案：谢山《学案》稿本于古灵弟子以先生为第一，是先生又在陈氏之门。）

　　附录

　　游定夫曰：莘老少而好易，以是行己，亦以是立朝。或进或退，或语或默，或从或违，皆占于易而后行。

　　章敏滕先生元发

　　滕元发，字达道，初名甫，东阳人也。范文正公之甥。从安定学，安定门人以千计，先生之文常为首。以进士第三授评事，通判湖州。孙沔方守杭，一见奇之，曰：「名臣也。他日当为贤将。」授以治剧守边之要。累迁户部判官。英宗召对，书其姓名于禁中，而未及用也。神宗即位，方求非常之士而进之。先生入见，姿度雄爽。问天下所以治乱，对曰：治乱之道，如黑白、东西。所以变色、易位者，朋党乱之耳！帝曰：「卿知君子小人之党乎﹖」对曰：「君子无党。譬之草木，绸缪相附者必蔓草，非松柏也。朝廷无朋党，虽中主可以济。不然，虽上圣不治。」帝太息曰：「天下名言也！」遂以右正言进知制诰，累迁御史中丞、翰林学士，且大用矣。先生性疏达不疑，在帝前论事，如家人父子，言无文饰，洞见肝鬲。帝亦知其诚荩，事无巨细，人无亲疏，辄以问先生。或中夜降手诏，使者旁午，先生随事解答，不自嫌外。而执政方行新法，恐先生挠之而帝信之，乃阻之，且造谤焉。帝虽眷先生，然竟以是出知郓州。徙齐州，再徙邓州。帝眷尚未衰。先生之妻党有犯大不道者，小人遂乘之下石，竟欲杀之。帝知其无罪，但落职贬筠州。相传尚有后命，先生谈笑自若，曰：天知吾直，上知吾忠，吾何忧焉！」乃上书自讼曰：「乐羊无功，谤书盈箧。即墨何罪，毁言日闻。」帝览之释然，诏知湖州。先生去国既久，而乃心王室，著书五篇，一曰《尊主势》，二曰《本圣心》，三曰《校人品》，四曰《破朋党》，五曰《赞治道》，上之。诏求直言，先生疏曰：「但取熙宁二年以来所行新法悉罢，民气和，天意解矣。」哲宗立，徙真定、河东，治边凛然，威行西北，论者以为果贤将也。晋龙图阁学士、右光禄大夫。卒，谥章敏。安定先生之亡，公累割俸以赒其子。及为湖州，祭其墓，哭之恸。（修。）

　　学士顾先生临

　　顾临，字子敦，会稽人。学于安定，通经学，长于训诂。皇佑中，举说书科，为国子监直讲，迁馆阁校勘，同知礼院。神宗以先生喜论兵，诏编《武经要略》，且召问兵。对曰：「兵以仁义为本，动静之机，安危所系，不可轻也。」因条十事以献。权湖南转运判官，提举常平。议事忤执政，罢归。改同判武学，累迁直龙图阁、河东转运使。元佑二年，擢给事中。朝廷方事回河，拜天章阁待制、河北都转运使。学士苏文忠轼言：「临资性方正，学有根本，宜留左右以补阙遗。」谏议大夫梁焘亦言：「都漕之职，在外岂无其人。在朝如临者，恐不易得。」皆不报。先生至部，请因河势回使东流。复以给事中召还。历龙图阁学士、知定州，徙应天，河南府。转运使郭茂恂徇时宰意劾先生，夺职知歙州。又以附会党人斥饶州。卒，年七十二。徽宗立，追复之。

　　司成汪先生澥（别见《荆公新学略》。）

　　隐君徐八行先生中行

　　徐中行，字德臣，临海人。尝游京师，范忠宣公贤之，荐于司马文正公，谓斯人神清气和，他日不为国器，必为儒宗。因福唐刘执中得执经于安定，熟读精思，攻苦食淡，夏不扇、冬不炉、夜不安枕者踰年。乃归，葺小室，竟日危坐，所造诣，人莫测也。父死，跣足庐墓，躬耕养母，推其余力葬内外亲及州里贫无后者十余丧。晚年教授，远近来学者肩摩袂属。其为教，必自洒扫、应对、格物、致知，达于治国、平天下，俾不失其性、不越其序而后已。其友罗适持节本路，举以自代，又率部使者以遗逸荐。崇宁中，郡守李谔又以八行荐。一日，去之黄岩，会亲友，尽毁所为文，幅巾藜杖，往来委羽山中。陈忠肃瓘谪台，定交相善，谓与山阳节孝徐积齐名，称为「八行先生」。

　　知州刘先生彝。

　　刘彝，字执中，闽县人，从安定学，安定称其善治水，凡所立纲纪规式，力居多焉。第进士，为邵武尉，调高邮簿。移胊山令，邑人纪其事，目曰《治范》。熙宁初，为制置三司条例官属，以言新法非便，罢。神宗择水官，除都水丞，为两浙转运判官。知处州，着《正俗方》，训斥尚鬼之俗，易巫为医。加直史馆，代沈起知桂州。时王安石用事，求边功，起以平蛮自任，不听交人互市，交人疑惧。先生代起，值交址率众内犯，连陷钦、廉、邕数州，贬为民。元佑初，复以都水丞召，道卒。着有《七经中义》、《洪范解》、《古礼经传续通解》，《明善》、《居易》二集。子淮夫，累官朝散大夫，以孝弟称，有贤行。

　　祖望谨案：东莱先生有云：「执中始抗荆公，既而为之用。」《宋史》遂与沈起、沈括同传。是其晚节为可惜也！

　　学士钱先生藻

　　钱藻，字醇老。吴越王元瓘之子俨入朝，为昭化节度，守和州，生昭慈，昭慈生顺之，先生其子也。（云濠案：先生家苏州。）举说书进士，又举贤良方正。英宗时为秘阁校理，三上书请慈圣光献太后归政天子。熙宁中，累迁枢密直学士、知开封府。以慈恕简静为本，不求智名，以希世宠。迁翰林侍读学士。元丰五年，卒。先生刻励为学，于书无不究极。其见于文词，闳放隽伟，名动一时。为人清谨寡过，拘守绳墨。立朝无矫亢，亦不雷同。处势利，澹如也。神宗尝问安定之学并门人于刘彝，首称先生之渊笃。神宗素知其贤且贫，赙钱五十万，赠太中大夫。

　　庄敏苗先生授

　　苗授，字受之，上党人。父京，尝守麟州以抗赵元昊。先生少受学于安定，以父任，为三班奉职。后从王韶取镇洮，累立战功，官果州团练使。迁至容州观察使、侍卫亲军副都指麾使，进威武军留后。元佑初，拜武泰军节度使、殿前副都指麾使，徙镇保康，知潞州。卒，赠开府仪同三司，谥庄敏。先生平居恂恂，遇事则持议不苟合云。（参史传。）

　　大理欧阳先生发（别见《庐陵学案》。）

　　著作朱先生临（附子服。）

　　朱临，字正夫，浦江人，其先家吴兴。先生从安定受《春秋》，安寂着《春秋辩要》，惟先生所得为精。晚年好唐陆淳之学，谓孔子没千有余年，说《春秋》者无出淳书之右。以吕申公荐入官，历光禄寺丞。乞归，以著作佐郎臻仕。守臣徐仲谋筑亭，列诏书褒语以表扬之。所著《春秋说》二百余篇。子服，字行中，熙宁进士。元丰中为御史，章惇欲见而用之，不可，寻劾之。绍圣初，累官礼部侍郎、知庐州。以与东坡善，被谪，安置兴国。（修。）

　　开府翁先生仲通

　　翁仲通，字济可，崇安人。幼时赋《竹杖》诗，先辈刘滋深奖之。后师安定，长于《春秋》举进士，调山阴尉，迁武平令，佥书兴化军，复令黄岩。所至兴筑陂湖，控遏盗贼。武平陋不知学，先生建学教之。在黄岩听民输钱代米，民免流殍。以亲不逮养致仕，累赠银青光禄大夫、开府仪同三司。子彦约、彦深、彦国。

　　杜兰陵先生汝霖

　　杜汝霖，字仁翁，兰溪人。受业安定之门。《六经》皆通，尤邃于《易》，学者宗师之。李公择常敬仰称道不置。至曾孙旟，字伯高，兄弟皆世家，善古文。

　　进士莫先生君陈（附子砥。）

　　莫君陈，字和中，归安人。少从安定学，笃志力行，不乐仕。第嘉佑进士，不赴调。熙宁中，新置大法科，先生中首选，甚为荆公所器重。御家严整，无大小对之如神明。子砥，知永嘉，惠爱及民，民立祠祀之。孙伯虚，知常州。（修。）

　　庶官张八行先生坚

　　张坚，字适道，诸暨人。家贫笃学，力以圣贤自任。闻安定教授苏、湖，负笈徒步往从之。旦夕研味，至忘寝食。不期年，尽得《六经》之奥。辞归乡里，开门授徒，从游者甚众。每语诸弟子曰：「人皆可以为尧舜。自信得过，则精一之传在我。」后以八行举得官，寻改京秩。贫不能自给，啸吟自若，当时称为醇儒。

　　殿丞祝先生常

　　祝常，字履中，常山人。从安定学，操履端毅，未尝以辞色借人。登进士第，王安石深器之。时有诏解《三经》义，先生屡出正义，反复辩难之，遂忤安石，出令平阳。终殿中丞。着有《蓬山类苑》、《元浩》、《正谟》诸论及《清高集》。

　　隐君管卧云先生师复
</div>
    <div class="pagination">
<a href="宋元学案_page4.html">上一页</a><a href="宋元学案.html">1</a><a href="宋元学案_page2.html">2</a><a href="宋元学案_page3.html">3</a><a href="宋元学案_page4.html">4</a><span class="current-page">5</span><a href="宋元学案_page6.html">6</a><a href="宋元学案_page7.html">7</a><a href="宋元学案_page8.html">8</a><a href="宋元学案_page9.html">9</a><a href="宋元学案_page10.html">10</a><span>...</span><a href="宋元学案_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
