<!DOCTYPE html>
<html>
<head>
    <meta charset="UTF-8">
    <title>宋元学案 - 第 395 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 395 页/共 437 页</h1>
    <div class="content">　　皮溍，字昭德，清江人。尝从草庐先生游，得其领要。以父南雄总管荫补邵阳丞，廉洁有惠政。秩满归家，三召始起，为平江路通判，流通泉货，公私便之。

　　举解先生观

　　解观，吉水人。天历乡举，预修《宋史》。有《四书大义》行于世。

　　（梓材谨案：《春雨堂集》载先生初名子尚，字观我，入试名观，吴文正公更字之曰伯中。称其着《宋书》一千、天文星历一卷、地理若干卷、衍八陈图注《武经刑书考》一卷。又称其作《万分历》，推步如神。又作《儒家博要》、《周易义疑通释》。）

　　（又案：先生深于《易》。《经义考》述草庐《易纂言》有观生跋，言其着是书几四十年，壬戌秋书成，明年春观生请锓诸梓。又言：「写未及半，适特旨遣使召入翰林，观生随侍至郡城，集同志分帙毕写。」观生恐亦先生之名也。）

　　教谕黄先生盅

　　黄盅，字子中，万载人。受学临川吴草庐，草庐奇其笃志，以子妻之。至正丁卯，举于乡，授龙泉县学教谕。尝题其读书堂曰「大本」。有虞道园记。

　　隐君潘待清先生音

　　潘音，字声甫，新昌人。生甫十岁而宋亡，见长老谈崖山事，即潸然涕下。及长，读《夷齐传》，击节愤叹。从吴草庐学，草庐以荐召欲行，先生劝止之，不从，遂归。筑室南洲山中，自名其轩曰《待清隐居》。

　　编修赵先生宏毅（附子恭。）

　　赵宏毅，字仁卿，晋州人。好学，尝从吴草庐游。为国史编修官。元运已终，明兵入城，先生叹曰：「我今但有一死以报国耳。」乃与妻解氏皆自缢。其子恭为中书管句，亦与妻诀曰：「吾父母已死，尚敢爱生乎！」遂公服向阙拜而缢死。

　　王先生祁

　　王祁，城人。早受学于临川吴草庐先生。既有得，仍东归教授乡里，士多赖以成就。

　　李先生扩

　　李扩，归德人。受业于草庐。又从道园为文。（补。）

　　陈先生伯柔

　　陈伯柔，崇仁人。吴文正公、虞文靖公之讲学也，先生以里中子受业其门，为经则推本于文正，修辞则取法于文靖。其游江东也，文靖尝赠之文，其言以谓伯柔有志于圣贤之学，而二程子之学初无同异，且极其归于天德王道之论，盖其望于先生者甚至也。（参《王忠文集》。）

　　编修黄先生冔

　　黄冔，字殷士，金溪人。博学明经，善属文，尤长于诗。用左丞相太平奏，授淮南行省照磨，未行，除国子助教，迁太常博士，转国子博士，升监丞，擢翰林待制，兼国史院编修官。二十八年，京城既破，先生叹曰：「我以儒致身，累蒙国恩，为冑子师，代言禁林。今纵无我戮，何面目见天下士乎！」遂赴井而死，年六十一。有诗文传于世。（参史传。）

　　承旨危云林先生素（别见《静明宝峰学案》。）

　　文忠包先生希鲁

　　包希鲁，字鲁伯，进贤人。从学草庐。其教人先德行，后文艺。（云濠案：先生着有《点四书凡例》。）及卒，门人私谥之曰文忠。（补。）

　　熊万初先生本（父绍。）

　　熊本，字万卿，一字万初，临川人。父绍，进士。先生幼颖悟，经史一览辄成诵，父子自为师友。年十八，即下帷讲授，郡之俊乂多从之，一时名士如孙澹轩辙、熊天佣朋来、龙麟洲仁夫、揭文安傒斯皆交相推誉，或折辈行为忘年交。吴文正公倡道于崇仁山中，先生负笈徒步往从，摘经中所疑七十二条，反复诘难，文正一一答之，中其肯綮，先生为之喜而不寐。闲论《古文尚书》，亹亹数千言，援据精切，文正器之。宋季，刘须溪以文辞名一代，人争慕效，先生独疑其怪僻，因究极原委，质于虞文靖公，文靖亦器之。先生自此以讲学摛文为务。至正癸巳卒，年六十六。着有《读书记》二十五卷、《经问》四十卷、《读史衍义》若干卷、《旧雨集》五十卷，外有《朝野诗集》五百余卷、《吴山录》三十卷、《仁寿录》一百卷。《吴山》即记吴门问难所得者。《仁寿》则手录文靖之文也。（参《宋文宪集》。）

　　酒务丁先生俨

　　丁俨，字主敬，新建人。游吴草庐之门，草庐礼之，为制主敬字说。范尝拊其背曰：「有美君子，如金如玉，吾不及也。」母病，侍汤药，不解带者两月。及丧，哀毁几绝。手编《金闺彝训》八卷，及着《小溪集》四卷、《寓兴》十卷。授龙兴酒务大使，值兵变未任，卒于家。（参《南昌府志》。）

　　州判许先生晋孙

　　许晋孙，字伯昭，建昌人也。延佑二年进士。释褐后，从草庐游，每以及门晚为憾。累官茶陵州判官，有善政，详见黄晋卿所为墓铭。将卒之前一月，梦为诗云：「至道难闻岁年晚，圣贤不作后世乱。」旦语人曰：「吾诗辞意甚悲。」未几而病。（补。）

　　饶先生敬仲

　　饶敬仲，草庐弟子。（补。）

　　（梓材谨案：草庐为周氏墓志云：「饶宗鲁，临川士之好修者。」又言：「其子约，从予在京师，闻丧乃归。」盖即先生，而敬仲其字也。

　　教授郑先生真（别见《深宁学案》。）

　　◆道园讲友

　　待制杜清碧先生本

　　杜本，字伯原，清江人。博学，善属文。尝被召至京师，未几，归隐武夷山中。文宗在江南时，闻其名，及即位，以币征之，不起。至正三年，右丞相脱脱以隐士荐，召为翰林待制、奉议大夫，兼国史院编修官。至杭州，称疾固辞，而致书于丞相曰：「以万事合为一理，以万民合为一心，以千载合为一日，以四海合为一家，则可言制礼作乐，而跻五帝三王之盛矣。」遂不行。先生湛静寡欲，无疾言遽色。与人交，尤笃于义，平居书册未尝释手。天文、地理、律历、度数，靡不通究，尤工于篆隶。所著有《诗经表义》、《六书通编》，学者称为清碧先生。至正十年卒，年七十有五。（参史传。）

　　（云濠谨案：虞道园为先生作《思学斋记》云：「予始识杜伯原甫于京师也，其博识多闻，心爱重之。间从之游，沛乎其应之无穷也。」又云：「未几，去隐武夷山中。其友詹景仁氏力资之，益得肆志于所愿学，而予不及从之矣。延佑庚申，予居忧，在临川，原甫使人来告曰：『我著书以求《皇极经书》之旨，子其来共讲焉。』且曰：『我以「思学」名斋居旧矣，子为我记之。』」是先生为道园讲可见友，亦其尝事邵子之学矣。又案：先生其先自京兆徙天台。）

　　◆王氏家学

　　王西斋先生梁（见上《草庐门人》。）

　　◆虞氏家学

　　学士虞邵庵先生集（见上《草庐门人》。）

　　◆虞氏门人

　　文靖孛朮鲁先生翀（别见《萧同诸儒学案》。）

　　文公欧阳圭斋先生玄（别见《北山四先生学案》。）

　　◆贡氏家学

　　参政贡玩斋先生师泰（见上《草庐门人》。）

　　◆资中门人

　　隐君赵东山先生汸

　　赵汸，字子常，休宁人。常受业于九江黄楚望。先生究心《春秋》，楚望告以「穷经之要，在致思而已。然不尽悟传注之失，则亦不知所以为思也」。请问致思之道，楚望曰：「当以一事为例，礼，女有五不娶，其一为丧父长子。注曰：『无所受命』。近代说者曰：『盖丧父而无兄者也。』女之丧父无兄者多矣，何罪而见绝于人如此﹖其非先王之意矣！姑以此思之，或二三年，或七八年，傥得其说，则知先儒说经，其已通者，未必皆当，其未通者，未尝不可致思也。」先生退而思之，女之丧父无兄者，诚不当与逆乱刑疾之子同弃于世。久之，乃得其说曰：『此盖宋桓夫人、许穆夫人之类耳，故曰无所受命，注犹未失也。若丧父而无兄，则期功之亲皆得主之矣。』尝以质于楚望，楚望曰：「子能如是求之，甚善。然六经疑义，若此者众矣，当务完善而慎思之，毋轻发也。」遂授以《春秋》之要曰：「楚杀其大夫得臣，此书法也，当求之于二百四十二年之内。夫人姜氏如齐师，此书法也，当求之于二百四十二年之外。」先生思之经岁，不得其说。楚望为易置其说曰：「楚杀其大夫得臣，此书法也，当求之二百四十二年之外。夫人姜氏如齐师，此书法也，当求之二百四十二年之内。」先生盖自是始达《春秋》笔削之权。（云濠案：过氏庭训《分省人物考》言：「先生受学于黄楚望，复以书谒临川虞集，求草庐吴澄道学渊源。」）晚年，屏东山，著述垂老不倦，学者称为东山先生。所著有《春秋集传》、《属辞》各十五卷，《左氏补注》十卷，《师说》三卷。其门人倪尚谊续成《春秋集传》。（从黄氏补本录入。）

　　春秋集传自序

　　《春秋》，圣人经世之书也。书成一岁而孔子卒，当时高第弟子，盖仅有得其传者。历战国、秦、汉以及近代，说者殆数十百家，其深知圣人制作之原者，邹孟氏而已矣。盖夫孟氏之言曰：「王者之熄而诗亡，然后《春秋》作。」此孔、孟传《春秋》学者之微言也。周虽失政，而先生《诗》、《书》、《礼》、《乐》之教结于民心者未泯，故善有美而恶有刺。迨其极也，三纲失序，而上下相忘，怨刺不作，则文、武、成、康治之始湮灭无余矣。夫世变如此，而《春秋》不作，则人心将安所底止乎﹖故曰：「诗亡然后《春秋》作。」隐、桓之世，王室日卑，齐霸肇兴，《春秋》所由始也。定、哀之世，中国日衰，晋霸寖废，《春秋》所由终也。方天命在周未改，而上无天子，下无方伯，桓、文之功，不可诬也，是以圣人详焉，故曰：「其事则齐桓、晋文。」古者列国皆有史官，掌记一国之事。《春秋》，鲁史，策书也，事之得书不得书，有周公遗法焉，太史氏掌之，非夫人之所得议也。孔子，鲁司寇也，一旦取太史氏所职而修之，鲁之君臣其能无惑志欤﹖然则将如之何﹖凡史所书，有笔有削，史所不书，不加益也，故曰：「其文则史。」史主实录而已。《春秋》志存拨乱，笔则笔，削则削，游、夏不能赞一辞，非史氏所及也，故曰：「其义则某窃取之矣。」此制作之原也。然自孟氏以来，鲜有能推是说以论《春秋》者，盖其失由《三传》始。左氏有见于史，其所发皆史例也，故常主史以释经，是不知笔削之有义也。公羊、谷梁有见于经，其所传者，犹有经之佚义焉，故常据经以生义，是不知其文之则史也。后世学者，舍《三传》无所师承，莫能相一。其有兼取《三传》者，则臆决无据，流遁失中。其厌于寻绎者，则欲尽舍《三传》，直究遗经，分异乖离，莫知统纪。至永嘉陈君举，始用二家之说，参之左氏，以其所不书，实用所书，以其所书，推其所不书，为得学《春秋》之要。然其所蔽，则遂以左氏所录为鲁史旧文，而不知策书有体，夫子所据以加笔削者，左氏亦未之见也。左氏书首所载不书之例，皆史法也，非笔削之义。公、谷所谓常事不书，乃笔削之一义，不可通于全经。陈氏于左氏所录而经不书者，每断以常事不书之法，且或以为夫子所削，其不合于圣经者亦多矣，由不考孟氏而昧乎制作之原也。盖尝论之，策书之例十有五，而笔削之义有八。策书之例：一曰，君举必书，非君命不书。二曰，公即位，不行其礼不书。三曰，纳币，逆夫人，夫人至，夫人归，皆书。四曰，君夫人薨，不成丧不书，葬不用夫人礼则书卒，君见弒则讳而书薨。五曰，适子生则书，公子大夫在位书卒。六曰：公女嫁为诸侯夫人，纳币、来逆、女归、娣归、来媵、致女、卒葬、来归皆书，为大夫妻则止书来逆。七曰，时祀时田，苟过时越礼则书，军赋改作踰制亦书，此史氏之录乎内者也。八曰，诸侯有命告则书，崩薨不赴则不书，虽及灭国，灭不告败，胜不告克，不书。九曰，虽霸主之役，令不及鲁，亦不书。十曰，凡诸侯之女行，惟王后书，适诸侯，虽告不书。十一曰，诸侯之大夫奔，有玉帛之使则告，告则书，此史氏之录乎外者也。十二曰，凡天子之命，无不书，王臣有事于诸侯，则以内辞书之。十三曰，大夫已命书名氏，未命书名，微者名氏不书，止书其事，外微者书人。十四曰，将尊师少称将，将卑师众称师，将尊师众称某帅师，君自将不言帅师。十五曰，凡天灾物异无不书，外灾告则书，此史氏之通录乎内外者也。笔削之义：一曰，存策书之大体。凡策书大体，曰天道，曰王命，曰民力，曰公即位，曰逆夫人，曰夫人至，曰世子生，曰公夫人薨葬，曰孙，曰夫人归，曰内女卒葬，曰来归，曰大夫公子卒，曰公大夫出疆，曰盟会，曰出师，曰国受兵，曰祭祀搜狩越礼，军赋改作踰制，曰诸侯卒葬，曰两君之好，曰玉帛之使，凡此类之书于策者，皆不削也。《春秋》，鲁史也，策书之大体，吾不与易焉，以为犹鲁《春秋》也。二曰，假笔削以行权。《春秋》拨乱经世，于是有书有不书，以互显其义，书者笔之，不书者削之。其笔削大凡有五：或略同以存异，公行不书至之类也；或略常以明变，释不朝正内女归宁之类也；或略彼以见此，以来归为义则不书归，以出奔为义则杀之不书之类也；或略是以着非，诸侯有罪及勤王复辟不书之类也；或略轻以明重，非关于天下之故不悉书是也。三曰，变文以示义。《春秋》虽有笔有削，而所书者皆从主人之辞。然有事同而文异者，有文同而事异者，则予夺无章而是非不着，于是有变文之法焉，将使学者即其文之异同详略以求之，则可别嫌疑明是非矣。四曰，辨名实之际。亦变文也。正必书王，诸侯称爵，大夫称名氏，四裔虽大皆称子，此《春秋》之名也。诸侯不王而霸者兴，中国无霸而荆楚横，大夫专兵而诸侯散，此《春秋》之实也。于是有去名以全实者：征伐在诸侯，则大夫将不称名氏，中国有霸，则楚君侵伐不称君。又有去名以责实者：诸侯无王则正不书王，中国无霸则诸侯不序君，大夫将略其恒称则称人。五曰，谨华夏之辨。亦变文也。楚至东周，僭王猾夏，故霸者之兴，以却攘为功。自晋霸中衰，楚益侵陵中国，甚至假讨贼之义，以号令天下，天下知有楚而已，故《春秋》书楚事，无一不致其严者；而书吴、越与徐，亦必与中国异辞，所以信大义于天下也。六曰，特笔以正名。笔削不足以尽义，而后有变文。然祸乱既极，大分不明，虽变文犹不足尽义，而后圣人加之以特笔，所以正名分也。夫变文虽有损益，犹曰史氏恒辞，若特笔，则辞旨卓异，非复史氏恒辞矣。七曰，因日月以明类。上下内外之无别，天道人事之反常，六者尚不能尽见，则又假日月之法，区而别之。大抵以日为详，则以不日为略；以月为详，则以不月为略。其以日为恒，则以不日为变；以不日为恒，则以日为变。甚则以不月为异。其以月为恒，则以不月为变；以不月为恒，则以月为变。甚则以日为异。将使属辞比事以求之，则笔削、变文、特笔既各以类明，而日月又相为经纬，无微不显矣。八曰，辞从主人。主人，谓鲁君也。《春秋》本鲁史成书，夫子作经，惟以笔削见义，自非有所是正，皆从史氏旧文，而所是正，亦不多见，故曰辞从主人。此八者，实制作之权衡也，然圣人议而弗辩。是非之心，人皆有之，善而见录则为褒，恶而见录则为贬，其褒贬皆千万世人心之公也，圣人何容心哉！辞足以明义斯已矣。是故知存策书之大体，而治乎内者，恒异乎外也，则谓之夫子法书者，不足以言《春秋》矣。知假笔削以行权，而治乎外者，恒异乎内也，则谓之实录者，不足以言《春秋》矣。知一经之体要，议而弗辩，则凡谓《春秋》赏人之功，罚人之罪，去人之族，黜人之爵，褒而字之，贬而名之者，亦不足以论圣人矣。故学者必知策书之例，然后笔削之义可求，笔削之义既明，则凡以虚辞说经者，其刻深辩急之说，皆不攻自破，然后《春秋》经世之道可得而明矣。虽然，使非孟氏之遗言尚在，则亦安能追求圣人之意于千百年之上哉！汸自早岁获闻资中黄先生论《五经》旨要，于《春秋》以求书法为先，于是思之十有余载，卒有得于孟氏之言，因其说以考《三传》及诸家陈氏书，具知其得失异同之故，乃辑录为书，名曰《春秋集传》，凡十五卷。尚虑学者溺于所闻，未能无惑，别撰《属辞》八篇，发其隐微，传诸同志焉。

</div>
    <div class="pagination">
<a href="宋元学案_page394.html">上一页</a><span>...</span><a href="宋元学案_page390.html">390</a><a href="宋元学案_page391.html">391</a><a href="宋元学案_page392.html">392</a><a href="宋元学案_page393.html">393</a><a href="宋元学案_page394.html">394</a><span class="current-page">395</span><a href="宋元学案_page396.html">396</a><a href="宋元学案_page397.html">397</a><a href="宋元学案_page398.html">398</a><a href="宋元学案_page399.html">399</a><a href="宋元学案_page400.html">400</a><span>...</span><a href="宋元学案_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
