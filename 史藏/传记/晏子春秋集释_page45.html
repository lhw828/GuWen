<!DOCTYPE html>
<html>
 <head>
  <meta charset="utf-8"/>
  <title>
   晏子春秋集释 - 第 45 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晏子春秋集释 - 第 45 页/共 50 页
  </h1>
  <div class="content">
   齐景公游于牛山之上，而北望齐曰：「美哉国乎！郁郁泰山，使古而无死者，则寡人将去此而何之？」俯而泣沾襟。国子、高子曰：「然。臣赖君之赐，疏食恶肉，可得而食也，驽马柴车，可得而乘也，且犹不欲死，况君乎！」俯泣。晏子曰：「乐哉！今日婴之游也，见怯君一而谀臣二。使古而无死者，则太公至今犹存，吾君方今将被蓑笠而立乎畎亩之中，惟事之恤，何暇念死乎！」景公惭而举觞自罚，因罚二臣。（韩诗外传十）
　　　　齐景公游于牛山，北临其国城而流涕曰：「美哉国乎！郁郁芊芊，若何滴滴去此国而死乎？使古无死者，寡人将去斯而之何？」史孔、梁丘据皆从而泣，曰：「臣赖君之赐，疏食恶肉，可得而食，驽马棱车，可得而乘也，且犹不欲死，而况吾君乎！」晏子独笑于旁，公雪涕而顾晏子曰：「寡人今日之游悲，孔与据皆从寡人而泣，子之独笑何也？」晏子对曰：「使贤者常守之，则太公、桓公将常守之矣；使有勇者而常守之，则庄公、灵公将常守之矣。数君者将守之，吾君方将被蓑笠而立乎畎亩之中，唯事之恤，行假念死乎？则吾君又安得此位而立焉？以其迭处之，迭去之，至于君也，而独为之流涕，是不仁也。见不仁之君，见谄谀之臣，臣见此二者，臣之所为独窃笑也。」景公惭焉；举觞自罚，罚二臣者各二觞焉。（列子力命篇）
　　齐景公遣晏子南使楚，楚王闻之，谓左右曰：「齐遣晏子使寡人之国几至矣。」左右曰：「晏子，天下之辩士也，与之议国家之务，则不如也；与之论往古之术，则不如也。王独可以与晏子坐，使有司束人过王，王问之，使言齐人善盗，故束之，是宜可以困之。」王曰：「善。」晏子至，即与之坐图国之急务，辩当世之得失，再举再穷，王默然无以续语。居有闲，束徒以过之，王曰：「何为者也？」有司对曰：「是齐人善盗，束而诣吏。」王欣然大笑曰：「齐乃冠带之国，辩士之化，固善盗乎？」晏子曰：「然固取之，王不见夫江南之树乎？名橘，树之江北，则化为枳。何则？地土使然尔。夫子处齐之时，冠带而立，俨有伯夷之廉，今居楚而善盗，意土地之化使然尔，王又何怪乎！」诗曰：「无言不雠，无德不报。」（韩诗外传十）
　　　　晏子将使荆，荆王闻之，谓左右曰：「晏子，贤人也，今方来，欲辱之，何以也？」左右对曰：「为其来也，臣请缚一人过王而行。」于是荆王与晏子立语，有缚一人过王而行，王曰：「何为者也？」对曰：「齐人也。」王曰：「何坐？」曰：「坐盗。」王曰：「齐人固盗乎？」晏子反顾之曰：「江南有橘，齐王使人取之，而树之于江北，生不为橘，乃为枳。所以然者何？其土地使之然也。今齐人居齐不盗，来之荆而盗，得无土地使之然乎？」荆王曰：「吾欲伤子，而反自中也。」（说苑奉使）
　　齐景公出田，十有七日而不反，晏子乘而往，比至，衣冠不正。景公见而怪之，曰：「夫子何遽乎？得无有急乎？」晏子对曰：「然，有急，国人皆以君为恶民好禽。臣闻之，鱼鳖厌深渊而就干浅，故得于钓网；禽兽厌深山而下于都泽，故得于田猎。今君出田十有七日而不反，不亦过乎！」景公曰：「不然。为宾客莫应待邪，则行人子牛在；为宗庙而不血食邪，则祝人太宰在；为狱不中邪，则大理子几在，为国家有余不足邪，则巫贤在。寡人有四子，犹有四肢也，而得代焉，不可患焉。」晏子曰：「然，人心有四肢而得代焉，则善矣；令四肢无心十有七日，不死乎！」景公曰：「善哉言！」遂援晏子之手，与骖乘而归。若晏子者，可谓善谏矣。（韩诗外传十）
　　夫子适齐，晏子就其馆，既宴其私焉，曰：「齐其危矣，譬若载无辖之车以临千仞之谷，其不颠覆，亦难冀也。子吾心也，子以齐为游息之馆，当或可救，子幸不吾隐也。」夫子曰：「夫死病无可为医。夫政令者，人君之御辔，所以制下也。今齐君失之已久矣，子虽欲挟其辀而扶其轮，良弗及也。抑犹可以终齐君及子之身，过此以往，齐其田氏矣。」（孔丛子嘉言）
　　景公谓太卜曰：「子之道何能？」对曰：「能动地。」晏子往见公，公曰：「寡人问太卜曰：『子之道何能？』对曰：『能动地。』地可动乎？」晏子默然不对，出，见太卜曰：「昔吾见句星在房心之间，地其动乎？」太卜曰：「然。」晏子出，太卜走往见公曰：「臣非能动地，地固将动也。」田子阳闻之，曰：「晏子默然不对者，不欲太卜之死；往见太卜者，恐公之欺也。晏子可谓忠于上而惠于下矣。」（淮南子道应训）
　　　　齐景公问太卜曰：「子之道何能？」对曰：「能动地。」晏子往见公，公曰：「寡人问太卜曰：『子道何能？』对曰：『能动地。』地固可动乎？」晏子嘿然不对，出，见太卜曰：「昔吾见钩星在房心之间，地其动乎？」太卜曰：「然。」晏子出，太卜走见公：「臣非能动地，地固将自动。」（论衡变虚）
　　景公谓晏子曰：「晋，大国也，使人来，将观吾政也。今子怒大国之使者，将奈何？」晏子曰：「夫范昭之为人，非陋而不识礼也。且欲试吾君臣，故绝之也。」景公谓太师曰：「子何以不为客调成周之乐乎？」太师对曰：「夫成周之乐，天子之乐也，若调之，必人主舞之。今范昭人臣也，而欲舞天子之乐，臣故不为也。」范昭归以告平公曰：「齐未可伐也。臣欲试其君，而晏子识之；臣欲犯其礼，而太师知之。」仲尼闻之，曰：「夫不出于樽俎之间而知千里之外，其晏子之谓也，可谓折冲矣，而太师其与焉。」（新序杂事）
　　齐景公饮酒而乐，释衣冠，自鼓缶，谓侍者曰：「仁人亦乐是夫？」梁丘子曰：「仁人耳目，亦犹人也，奚为独不乐此也。」公曰：「速驾迎晏子。」晏子朝服以至，公曰：「寡人甚乐此乐也，愿与夫子共之，请去礼。」晏子对曰：「君之言过矣！齐国五尺之童子，力尽胜婴，而又胜君，所以不敢乱者，畏礼也。上若无礼，无以使其下；下若无礼，无以事其上。夫麋鹿唯无礼，故父子同麀；人之所以贵于禽兽者，以有礼也。诗曰：『人而无礼，胡不遄死。』故礼不可去也。」公曰：「寡人无良，左右淫湎寡人，以至于此，请杀之。」晏子曰：「左右何罪？君若好礼，左右有礼者至，无礼者去；君若恶礼，亦将如之。」公曰：「善！请革衣冠，更受命。」乃废酒而更尊，朝服而坐。觞三行，晏子趋出。（新序剌奢）
　　齐景公问于晏子曰：「寡人欲从夫子而善齐国之政。」对曰：「婴闻之，国具官而后政可善。」景公作色曰：「齐国虽小，则何为不具官乎？」对曰：「此非臣之所复也。昔先君桓公，身体堕懈，辞令不给，则隰朋侍；左右多过，刑罚不中，则弦章侍；居处肆纵，左右慑畏，则东郭牙侍；田野不修，人民不安，则宁戚侍；军吏怠，戎士偷，则王子成父侍；德义不中。信行衰微，则筦子侍。先君能以人之长续其短，以人之厚补其薄，是以辞令穷远而不逆，兵加于有罪而不顿，是故诸侯朝其德，而天子致其胙。今君之失多矣，未有一士以闻者也，故曰未具。」景公曰：「善！吾闻高缭与夫子游，寡人请见之。」晏子曰：「臣闻为地战者不能成王，为禄仕者不能成政。若高缭与婴为兄弟久矣，未尝干婴之过，补婴之阙，特进仕之臣也，何足以补君。」（说苑君道）
　　　　高缭仕于晏子，晏子逐之，左右谏曰：「高缭之事夫子三年，曾无以爵位，而逐之，其义可乎？」晏子曰：「婴仄陋之人也，四维之然后能直，今此子事吾三年，未尝弼吾过，是以逐之也。」（说苑臣术）
　　齐景公出猎，上山见虎，下泽见蛇，归召晏子而问之，曰：「今日寡人出猎，上山则见虎，下泽则见蛇，殆所谓之不祥也。」晏子曰：「国有三不祥，是不与焉。夫有贤而不知，一不祥；知而不用，二不祥；用而不任，三不祥也。所谓不祥，乃若此者也。今上山见虎，虎之室也；下泽见蛇，蛇之穴也。如虎之室，如蛇之穴，而见之，曷为不祥也？」（说苑君道）
　　晏子没十有七年，景公饮诸大夫酒，公射出质，堂上唱善若出一口。公作色太息，播弓矢。弦章入，公曰：「章！自吾失晏子，于今十有七年，未尝闻吾过不善，今射出质，而唱善者若出一口。」弦章对曰：「此诸臣之不肖也。知不足以知君之不善，勇不足以犯君之颜色，然而有一焉。臣闻之，君好之，则臣服之；君嗜之，则臣食之。夫尺蠖食黄则其身黄，食苍则其身苍，君其犹有谄人言乎！」公曰：「善！今日之言，章为君，我为臣。」是时，海人入鱼，公以五十乘赐弦章。归，鱼乘塞涂，抚其御之手曰：「曩之唱善者，皆欲若鱼者也。昔者晏子辞赏以正君，故过失不掩；今诸臣谄谀以干利，故出质而唱善如出一口。今所辅于君未见于众而受若鱼，是反晏子之义，而顺谄谀之欲也。」固辞鱼不受。君子曰：「弦章之廉，乃晏子之遗行也。」（说苑君道）
　　晏子侍于景公，朝寒，请进热食，对曰：「婴非君之厨养臣也，敢辞。」公曰：「请进服裘。」对曰：「婴非田泽之臣也，敢辞。」公曰：「然夫子于寡人奚为者也？」对曰：「社稷之臣也。」公曰：「何谓社稷之臣？」对曰：「社稷之臣，能立社稷，辨上下之宜，使得其理；制百官之序，使得其宜；作为辞令，可分布于四方。」自是之后，君不以礼，不见晏子也。（说苑臣术）
　　齐侯问于晏子曰：「忠臣之事其君，何若？」对曰：「有难不死，出亡不送。」君曰：「裂地而封之，疏爵而贵之，吾有难不死，出亡不送，可谓忠乎？」对曰：「言而见用，终身无难，臣何死焉；谋而见从，终身不亡，臣何送焉。若言不见用，有难而死之，是妄死也；谏而不见从，出亡而送，是诈为也。故忠臣者能纳善于君，而不能与君陷难者也。」（说苑臣术）
　　　　齐侯问于晏子曰：「忠臣之事君也何若？」对曰：「有难不死，出亡不送。」君曰：「列地而与之，疏爵而贵之，君有难不死，出亡不送，可谓忠乎？」对曰：「言而见用，终身无难，臣奚死焉；谏而见从，终身不亡，臣奚送焉。若言不见用，有难而死，是妄死也；谏不见从，出亡而送，是诈为也。故忠臣也者，能尽善与君，而不能与陷于难。」（新序杂事）
　　　　齐詹问于晏子曰：「忠臣之事其君也若何？」对曰：「有难不死，出亡不送。」詹曰：「列地而予之，疏爵而贵之，君有难不死，出亡不送，可谓忠乎？」对曰：「言而见用，臣奚死焉；谏而见从，终身不亡，臣奚送焉。若言不见用，有难而死，是妄死也；谏而不见从，出亡而送，是诈伪也。故忠臣者能尽善于君，不能与陷于难。」（论衡定贤）
　　晏子朝，乘敝车，驾驽马。景公见之，曰：「嘻！夫子之禄寡耶？何乘不任之甚也？」晏子对曰：「赖君之赐，得以寿三族，及国交游，皆得生焉。臣得暖衣饱食，敝车驽马以奉其身，于臣足矣。」晏子出，公使梁丘据遗之辂车乘马，三返不受。公不悦，趣召晏子。晏子至，公曰：「夫子不受，寡人亦不乘。」晏子对曰：「君使臣临百官之吏，节其衣服饮食之养，以先齐国之人，然犹恐其侈靡而不顾其行也。今辂车乘马，君乘之上，臣亦乘之下，民之无义，侈其衣食而不顾其行者，臣无以禁之。」遂让不受也。（说苑臣术）
　　景公饮酒，陈桓子侍，望见晏子，而复于公曰：「请浮晏子。」公曰：「何故也？」对曰：「晏子衣缁布之衣，麋鹿之裘，栈轸之车，而驾驽马以朝，是隐君之赐也。」公曰：「诺。」酌者奉觞而进之，曰：「君命浮子。」晏子曰：「何故也？」陈桓子曰：「君赐之卿位，以尊其身，宠之百万，以富其家，群臣之爵莫尊于子，禄莫厚于子。今子衣缁布之衣，麋鹿之裘，栈轸之车，而驾驽马以朝，则是隐君之赐也，故浮子。」晏子避席曰：「请饮而后辞乎？其辞而后饮乎？」公曰：「辞然后饮。」晏子曰：「君赐卿位，以显其身，婴不敢为显受也，为行君令也；宠之百万，以富其家，婴不敢为富受也，为通君赐也。臣闻古之贤臣，有受厚赐而不顾其国族，则过之；临事守职不胜其任，则过之。君之内隶，臣之父兄，若有离散在于野鄙者，此臣之罪也；君之外隶，臣之所职，若有播亡在四方者，此臣之罪也；兵革不完，战车不修，此臣之罪也。若夫敝车驽马以朝主者，非臣之罪也。且臣以君之赐，臣父之党无不乘车者，母之党无不足于衣食者，妻之党无冻馁者，国之简士待臣而后举火者数百家。如此，为隐君之赐乎，彰君之赐乎？」公曰：「善。为我浮桓子也。」（说苑臣术）
　　晏子方食，君之使者至，分食而食之，晏子不饱。使者返，言之景公。景公曰：「嘻！夫子之家若是其贫也。寡人不知也，是寡人之过也。」令吏致千家之县一于晏子，晏子再拜而辞曰：「婴之家不贫，以君之赐，泽覆三族，延及交游，以振百姓，君之赐也厚矣，婴之家不贫也。婴闻之，厚取之君而厚施之人，代君为君也，忠臣不为也；厚取之君而藏之，是筐箧存也，仁人不为也；厚取之君而无所施之，身死而财迁，智者不为也。婴也闻为人臣，进不事上以为忠，退不克下以为廉，八升之布，一豆之食足矣。」使者三返，遂辞不受也。（说苑臣术）
　　梁丘据谓晏子曰：「吾至死不及夫子矣！」晏子曰：「婴闻之，为者常成，行者常至。婴非有异于人也，常为而不置，常行而不休者，故难及也。」（说苑建本）
　　晏子饮景公酒，令器必新，家老曰：「财不足，请敛于民。」晏子曰：「止！夫乐者上下同之，故天子与天下，诸侯与境内，自大夫以下各与其僚，无有独乐。今上乐其乐，下伤其费，是独乐者也，不可。」（说苑贵德）
　　景公探爵鷇，鷇弱，故反之。晏子闻之，不待请而入，见景公汗出，惕然，晏子曰：「君胡为者也？」景公曰：「我探爵鷇，鷇弱，故反之。」晏子逡巡北面再拜而贺之：「吾君有圣王之道矣。」景公曰：「寡人入探爵鷇，鷇弱，故反之，其当圣王之道者何也？」晏子对曰：「君探爵鷇，鷇弱，故反之，是长幼也。吾君仁爱，禽兽之加焉，而况于人乎！此圣王之道也。」（说苑贵德）
　　景公睹婴儿有乞于途者，公曰：「是无归夫？」晏子对曰：「君存，何为无归？使养之，可立而以闻。」（说苑贵德）
　　景公游于寿宫，睹长年负薪而有饥色，公悲之，喟然叹曰：「令吏养之！」晏子曰：「臣闻之，乐贤而哀不肖，守国之本也。今君爱老而恩无不逮，治国之本也。」公笑，有喜色。晏子曰：「圣王见贤以乐贤，见不肖以哀不肖，今请求老弱之不养，鳏寡之不室者，论而供秩焉。」景公曰：「诺。」于是老弱有养，鳏寡有室。（说苑贵德）
　　晏子治东阿三年，景公召而数之曰：「吾以子为可，而使子治东阿，今子治而乱，子退而自察也，寡人将加大诛于子。」晏子对曰：「臣请改道易行而治东阿，三年不治，臣请死之。」景公许之。于是明年上计，景公迎而贺之曰：「甚善矣！子之治东阿也。」晏子对曰：「前臣之治东阿也，属托不行，货赂不至，陂池之鱼，以利贫民，当此之时，民无饥者，而君反以罪臣；今臣之后治东阿也，属托行，货赂至，并会赋敛，仓库少内，便事左右，陂池之鱼，入于权家，当此之时，饥者过半矣，君乃反迎而贺。臣愚不能复治东阿，愿乞骸骨，避贤者之路。」再拜便辟，景公乃下席而谢之曰：「子强复治东阿，东阿者，子之东阿也，寡人无复与焉。」（说苑政理）
　　　　晏子治阿三年，毁闻于朝，公不悦，召而将免焉。晏子辞曰：「臣知过矣，请复之。」三年而举国善之，谣言四达，公将致其所以赏，晏子辞焉。公曰：「何谓也？」晏子对曰：「昔者臣之所治，君之所当取也，而更得罪焉；今者臣之所治，君之所当诛也，而更得赏焉，非臣之情，臣不愿也。」子华子闻之曰：「晏子可谓直而不阿者矣。晏子之辞受，其可以训矣，齐之芜也固宜。」（子华子北宫子仕）
　　齐侯问于晏子曰：「为政何患？」对曰「患善恶之不分。」公曰：「何以察之？」对曰：「审择左右，左右善，则百僚各得其所宜而善恶分。」孔子闻之曰：「此言也信矣。善言进则不善无由入矣；不进善言，则善无由入矣。」（说苑政理）
　　景公好妇人而丈夫饰者，国人尽服之，公使吏禁之曰：「女子而男子饰者，裂其衣，断其带。」裂衣断带，相望而不止。晏子见，公曰：「寡人使吏禁女子而男子饰者，裂其衣，断其带，相望而不止者，何也？」对曰：「君使服之于内，而禁之于外，犹悬牛首于门而求买马肉也。公胡不使内勿服，则外莫敢为也。」公曰：「善。」使内勿服，不旋月而国莫之服也。（说苑政理）
　　齐人甚好毂击，相犯以为乐，禁之不止。晏子患之，乃为新车良马，出与人相犯也，曰：「毂击者不祥，臣其祭祀不顺，居处不敬乎？」下车弃而去之，然后国人乃不为。故曰：「禁之以制，而身不先行也，民不肯止。故化其心，莫若教也。」（说苑政理）
　　晏子所与同衣食者百人，而天下之士亦至。（说苑尊贤）
　　景公为台，台成，又欲为钟。晏子谏曰：「君不胜欲，为台，今复欲为钟，是重敛于民，民之哀矣。夫敛民之哀而以为乐，不祥。」景公乃止。（说苑正谏）
　　景公有马，其圉人杀之，公怒，援戈将自击之。晏子曰：「此不知其罪而死，臣请为君数之，令知其罪而杀之。」公曰：「诺。」晏子举戈而临之曰：「汝为吾君养马而杀之，而罪当死；汝使吾君以马之故杀圉人，而罪又当死；汝使吾君以马故杀人，闻于四邻诸侯，汝罪又当死。」公曰：「夫子释之！夫子释之！勿伤吾仁也。」（说苑正谏）
　　景公正昼被发乘六马，御妇人，以出正闺，刖跪击其马而反之，曰：「尔非吾君也。」公惭而不朝。晏子睹裔敖而问曰：「君何故不朝？」对曰：「昔者君正昼被发乘六马，御妇人出正闺，刖跪击其马而反之，曰：『尔非吾君也。』公惭而反，不果出，是以不朝。」晏子入见，公曰：「昔者寡人有罪，被发乘六马以出正闺，刖跪击其马而反之，曰：『尔非吾君也。』寡人以天子大夫之赐，得率百姓以守宗庙，今见戮于刖跪，以辱社稷，吾犹可以齐于诸侯乎？」晏子对曰：「君无恶焉。臣闻之，下无直辞，上无隐君；民多讳言，君有骄行。古者明君在上，下有直辞，君上好善，民无讳言。今君有失行，而刖跪有直辞，是君之福也，故臣来庆，请赏之，以明君之好善；礼之，以明君之受谏。」公笑曰：「可乎？」晏子曰：「可。」于是令刖跪倍资无正，时朝无事。（说苑正谏）
　　景公饮酒，移于晏子家，前驱报闾曰：「君至。」晏子被玄端立于门曰：「诸侯得微有故乎？国家得微有故乎？君何为非时而夜辱？」公曰：「酒醴之味，金石之声，愿与夫子乐之。」晏子对曰：「夫布荐席，陈簠簋者有人，臣不敢与焉。」公曰：「移于司马穰苴之家。」前驱报闾曰：「君至。」司马穰苴介冑操戟立于门曰：「诸侯得微有兵乎？大臣得微有叛者乎？君何为非时而夜辱？」公曰：「酒醴之味，金石之声，愿与夫子乐之。」对曰：「夫布荐席，陈簠簋者有人，臣不敢与焉。」公曰：「移于梁邱据之家。」前驱报闾曰：「君至。」梁邱据左操瑟，右挈竽，行歌而至，公曰：「乐哉！今夕吾饮酒也。微彼二子者，何以治吾国；微此一臣者，何以乐吾身。」贤圣之君，皆有益友，无偷乐之臣，景公弗能及，故两用之，仅得不亡。（说苑正谏）
　　晏子复于景公曰：「朝居严乎？」公曰：「朝居严，则曷害于治国家哉？」晏子对曰：「朝居严则下无言，下无言则上无闻矣。下无言则谓之喑，上无闻则谓之聋，聋喑则非害治国家如何也？且合菽粟之微以满仓廪，合疏缕之纬以成帏幕，太山之高，非一石也，累卑然后高也。夫治天下者，非用一士之言也，固有受而不用，恶有距而不入者哉！」（说苑正谏）
　　晏子使吴，吴王谓行人曰：「吾闻晏婴盖北方之辩于辞习于礼者也，命傧者：客见则称天子。」明日，晏子有事，行人曰：「天子请见。」晏子憱然者三，曰：「臣受命敝邑之君，将使于吴王之所，不佞而迷惑入于天子之朝，敢问吴王恶乎存？」然后吴王曰：「夫差请见。」见以诸侯之礼。（说苑奉使）
　　晏子使吴，吴王曰：「寡人得寄僻处蛮夷之乡，希见教君子之行，请私而毋为罪。」晏子憱然避位矣。王曰：「吾闻齐君盖贼以慢，野以□，吾子容焉何甚也？」晏子逡巡而对曰：「臣闻之，精事不通，麤事不能者必劳；大事不得，小事不为者必贫；大者不能致人，小者不能至人之门者必困。此臣之所以任也，如臣岂能以道食人者哉！」晏子出，王笑曰：「今日吾讥晏子也，犹裸而訾高橛者。」（说苑奉使）
　　景公使晏子使于楚，楚王进橘置削，晏子不剖而并食之。楚王曰：「橘当去剖。」晏子对曰：「臣闻之，赐人主前者瓜桃不削，橘柚不剖。今万乘无教，臣不敢剖，然臣非不知也。」（说苑奉使）
　　晏子使楚，晏子短，楚人为小门于大门之侧，而延晏子。晏子不入，曰：「使至狗国者从狗门入，今臣使楚，不当从此门。」傧者更从大门入，见楚王，王曰：「齐无人耶？」晏子对曰：「齐之临淄三百闾，张袂成帷，挥汗成雨，比肩继踵而在，何为无人？」王曰：「然则何为使子？」晏子对曰：「齐命使各有所主，其贤者使贤主，不肖者使不肖主，婴最不肖，故宜使楚耳。」（说苑奉使）
　　齐侯问于晏子曰：「当今之时，诸侯孰危？」对曰：「莒其亡乎。」公曰：「奚故？」对曰：「地侵于齐，货竭于晋，是以亡也。」（说苑权谋）
　　齐景公尝赏赐及后宫，文绣被台榭，菽粟食凫鴈，出而见殣，谓晏子曰：「此何为死？」晏子对曰：「此餧而死。」公曰：「嘻！寡人之无德也何甚矣！」晏子对曰：「君之德着而彰，何为无德也？」景公曰：「何谓也？」对曰：「君之德及后宫与台榭，君之玩物衣以文绣，君之凫鴈食以菽粟，君之营内自乐，延及后宫之族，何为其无德也！顾臣愿有请于君，由君之意，自乐之心，推而与百姓同之，则何殣之有！君不推此而苟营内好私，使财货偏有所聚，菽粟币帛腐于囷府，惠不遍加于百姓，公心不周乎国，则桀纣之所以亡也。夫士民之所以叛，由偏之也。君如察臣婴之言，推君之盛德，公布之于天下，则汤武可为也，一殣何足恤哉！」（说苑至公）
　　齐景公问晏子曰：「寡人自以坐地，二三子皆坐地，吾子独搴草而坐之，何也？」晏子对曰：「婴闻之，唯丧与狱坐于地。今不敢以丧狱之事侍于君矣。」（说苑杂言）
　　齐景公为露寝之台，成，而不通焉。柏常骞曰：「为台甚急，台成，君何为不通焉？」公曰：「然。枭昔者鸣，其声无不为也，吾恶之甚，是以不通焉。」柏常骞曰：「臣请禳而去之。」公曰：「何具？」对曰：「筑新室，为置白茅焉。」公使为室成，置白茅焉。柏常骞夜用事，明日，问公曰：「今昔闻枭声乎？」公曰：「一鸣而不复闻。」使人往视之，枭当陛布翼伏地而死。公曰：「子之道若此其明也，亦能益寡人寿乎？」对曰：「能。」公曰：「能益几何？」对曰：「天子九，诸侯七，大夫五。」公曰：「亦有征兆之见乎？」对曰：「得寿，地且动。」公喜，令百官趣具骞之所求。柏常骞出，遭晏子于涂，拜马前辞曰：「骞为君禳枭而杀之，君谓骞曰：『子之道若此其明也，亦能益寡人寿乎？』骞曰：『能。』今且大祭为君请寿，故将往以闻。」晏子曰：「嘻！亦善矣，能为君请寿也。虽然，吾闻之，惟以政与德顺乎神，为可以益寿，今徒祭可以益寿乎？然则福名有见乎？」对曰：「得寿，地将动。」晏子曰：「骞，昔吾见维星绝，枢星散，地其动，汝以是乎？」柏常骞俯有间，仰而对曰：「然。」晏子曰：「为之无益，不为无损也。薄赋敛，无费民，且令君知之。」（说苑辨物）
　　齐大旱之时，景公召群臣问曰：「天不雨久矣，民且有饥色，吾使人卜之，祟在高山广水，寡人欲少赋敛以祠灵山可乎？」群臣莫对。晏子进曰：「不可，祠此无益也。夫灵山固以石为身，以草木为发，天久不雨，发将焦，身将热，彼独不欲雨乎？祠之无益。」景公曰：「不然，吾欲祠河伯可乎？」晏子曰：「不可，祠此无益也。夫河伯以水为国，以鱼鳖为民，天久不雨，水泉将下，百川竭，国将亡，民将灭矣，彼独不用雨乎？祠之何益！」景公曰：「今为之奈何？」晏子曰：「君诚避宫殿，暴露，与灵山河伯共忧，其幸而雨乎。」于是景公出野暴露三日，天果大雨，民尽得种树。景公曰：「善哉！晏子之言可无用乎，其惟有德也。」（说苑辨物）
　　景公畋于梧邱，夜犹蚤，公姑坐睡，而梦有五丈夫北面幸卢称无罪焉。公觉，召晏子而告其所梦。公曰：「我其尝杀不辜而诛无罪耶？」晏子对曰：「昔者先君灵公畋，五丈夫罟而骇兽，故杀之，断其首而葬之，曰『五丈夫之邱』。其此耶！」公令人掘而求之，则五头同穴而存焉。公曰：「嘻！令吏葬之。」国人不知其梦也，曰：「君悯白骨，而况于生者乎，不遗余力矣，不释余智矣。」故曰：「人君之为善易矣。」（说苑辨物）
　　齐景公登射，晏子修礼而待。公曰：「选射之礼，寡人厌之矣，吾欲得天下勇士，与之图国。」晏子对曰：「君子无礼，是庶人也；庶人无礼，是禽兽也。夫臣勇多则弒其君，子力多则弒其长，然而不敢者，惟礼之谓也。礼者所以御民也，辔者所以御马也，无礼而能治国家者，婴未之闻也。」景公曰：「善。」乃饬射更席，以为上客，终日问礼。（说苑修文）
　　齐景公喜奢而忘俭，幸有晏子以俭镌之。（说苑反质）
　　晏子饮景公酒，日暮，公呼具火。晏子辞曰：「诗曰『侧弁之俄』，言失德也；『屡舞傞傞』，言失容也；『既醉以酒，既饱以德，既醉而出，并受其福』，宾主之礼也；『醉而不出，是谓伐德』，宾主之罪也。婴以卜其日，未卜其夜。」公曰：「善！」举酒而祭之，再拜而出。曰：「岂过我哉！吾托国于晏子也，以其家贫善寡人，不欲其淫侈也，而况与寡人谋国乎。」（说苑反质）
　　晏子病将死，断楹内书焉。谓其妻曰：「楹也语，子壮而视之。」及壮，发书，书之言曰：「布帛不穷，穷不可饰；牛马不穷，穷不可服；士不可穷，穷不可任。穷乎穷乎，穷也。」（说苑反质）
　　齐相晏子仆御之妻也，号曰命妇。晏子将出，命妇窥其夫为相御，拥大盖，策驷马，意气洋洋，甚自得也。既归，其妻曰：「宜矣，子之卑且贱也。」夫曰：「何也？」妻曰：「晏子长不满三尺，身相齐国，名显诸侯，今者吾从门间观，其志气恂恂自下，思念深矣。今子身长八尺，乃为之仆御耳，然子之意洋洋若自足者，妾是以去也。」其夫谢曰：「请自改，何如？」妻曰：「是怀晏子之智而加以八尺之长也。夫躬仁义，事明主，其名必扬矣。且吾闻宁荣于义而贱，不虚骄以贵。」于是其夫乃深自责，学道谦逊，常若不足。晏子怪而问其故，具以实对。于是晏子贤其能纳善自改，升诸景公，以为大夫，显其妻以为命妇。君子谓命妇知善。故贤人之所以成者，其道博矣，非特师傅朋友相与切磋也，妃匹亦居多焉。诗曰「高山仰止，景行行止」，言当常向为其善也。
　　颂曰：「齐相御妻，匡夫以道，明言骄恭，恂恂自效。夫改易行，学问靡已，晏子升之，列于君子。」（列女传二）
　　齐伤槐女者，伤槐衍之女也，名婧。景公有所爱槐，使人守之，植木悬之，下令曰：「犯槐者刑，伤槐者死。」于是衍醉而伤槐，景公闻之，曰：「是先犯我令。」使吏拘之，且加罪焉。婧惧，乃造于相晏子之门曰：「贱妾不胜其欲，愿得备数于下。」晏子闻之，笑曰：「婴其有淫色乎？何为老而见奔，殆有说内之至哉！」既入门，晏子望见之，曰：「怪哉！有深忧。」进而问焉，对曰：「妾父衍，幸得充城郭为公民，见阴阳不调，风雨不时，五谷不滋之故，祷祠于名山神水，不胜曲糱之味，先犯君令，醉至于此，罪故当死。妾闻明君之莅国也，不损禄而加刑，又不以私恚害公法，不为六畜伤民人，不为野草伤禾苗。昔者宋景公之时，大旱三年不雨，召太卜而卜之，曰：『当以人祀之。』景公乃降堂北面稽首曰：『吾所以请雨者，乃为吾民也，今必当以人祀，寡人请自当之！』言未卒，天大雨，方千里。所以然者何也？以能顺天慈民也。今吾君树槐，令犯者死，欲以槐之故，杀婧之父，孤妾之身，妾恐伤执政之法，而害明君之义也，邻国闻之，皆谓君爱树而贱人，其可乎？」晏子惕然而悟。明日朝，谓景公曰：「婴闻之，穷民财力谓之暴，崇玩好威严令谓之逆，刑杀不正谓之贼。夫三者，守国之大殃也。今君穷民财力，以美饮食之具，繁钟鼓之乐，极宫室之观，行暴之大者也；崇玩好，威严令，是逆民之明者也；犯槐者刑，伤槐者死，刑杀不正，贼民之深者也。」公曰：「寡人敬受命。」晏子出，景公实时命罢守槐之役，拔植悬之木，废伤槐之法，出犯槐之囚。君子曰：「伤槐女能以辞免。」诗云：「是究是图，亶其然乎。」此之谓也。
　　颂曰：「景公爱槐，民醉折伤，景公将杀，其女悼惶。奔告晏子，称说先王，晏子为言，遂免父殃」（列女传六）
　　齐景公将伐宋，师过太山，公梦二丈人立而怒甚盛。公告晏子，晏子曰：「是宋之先汤与伊尹也。」公疑，以为太山神。晏子曰：「公疑之，则婴请言汤伊尹之状。汤皙以长，颐以髯，锐上而丰下，据身而扬声。」公曰：「然，是已。」「伊尹黑而短，蓬而髯，丰上而锐下，偻身而下声。」公曰：「然，是已。今奈何？」晏子曰：「夫汤、太甲、武丁、祖乙，天下之盛君也，不宜无后，今唯宋耳，而公伐之，故汤伊尹怒，请散师和于宋。」公不用，终伐宋，军果败。
（论衡死伪）
　　　　齐景公伐宋，过泰山，梦二人怒。公谓太公之神，晏子谓宋祖汤与伊尹也，为言其状：汤皙容多发，伊尹黑而短，即所梦也。景公进军不听，军鼓毁，公怒，散军伐宋。（博物志异闻）
　　谨按晏子春秋：齐景公病水十日，夜梦与二日斗而不胜。晏子朝，公曰：「吾梦与二日斗，寡人不胜，我其死也？」晏子对曰：「请召占梦者。」立于闺，使以车迎，召占梦者至，曰：「曷为见召？」晏子曰：「公梦与二日斗，不胜，恐必死也。」占梦者曰：「请反具书。」晏子曰：「无反书，公无所病。病者，阴也；日者，阳也。一阴不胜二阳，公病将已。」居三日，公病大愈，且赐占梦者。曰：「此非臣之功也，晏子教臣对也。」公召晏子，将赐之，晏子曰：「占梦者以臣之言对，故有益也；使臣身言之，则不信矣。此占梦者之力也，臣无功焉。」公召吏而使两赐之。晏子不为夺人之功，占梦者不蔽人之能。（风俗通卷九）
　　晏平仲问养生于管夷吾，管夷吾曰：「肆之而已，勿壅勿阏。」晏平仲曰：「其目柰何？」夷吾曰：「恣耳之所欲听，恣目之所欲视，恣鼻之所欲向，恣口之所欲言，恣体之所欲安，恣意之所欲行。夫耳之所欲闻者音声，而不得听，谓之阏聪；目之所欲见者美色，而不得视，谓之阏明；鼻之所欲向者椒兰，而不得嗅，谓之阏颤；口之所欲道者是非，而不得言，谓之阏智；体之所欲安者美厚，而不得从，谓之阏适；意之所欲为者放逸，而不得行，谓之阏往。凡此诸阏，废虐之主。去废虐之主，熙熙然以俟死，一日一月，一年十年，吾所谓养；拘此废虐之主，录而不舍，戚戚然以至久生，百年千年万年，非吾所谓养。」管夷吾曰：「吾既告子养生矣，送死柰何？」晏平仲曰：「送死略矣，将何以告焉。」管夷吾曰：「吾固欲闻之。」平仲曰：「既死，岂在我哉！焚之亦可，沈之亦可，瘗之亦可，露之亦可，衣薪而弃诸沟壑亦可，衮衣绣裳而纳诸石椁亦可，唯所遇焉。」（列子扬朱篇）
　　子华子谓晏子曰：「天地之间有所谓隐戮者而莫之或知，知之者，其几于道乎？」晏子曰：「何谓也？」子华子曰：「天地之生才也实难，其有以生也，必有所用也，如之何其将壅之蔽之，而使之不得以植立也？天地之所大忌也，日月之所烛燎也，阳阴之所杌移也，鬼神之所伺察也，是以帝王之典，进贤者受上赏，不荐士者罚及其身，善善而恶恶，其实皆衍于后。尝试观之，夫物之有材者，其精华之蕴，神明之所固护而秘惜，不可以知力窥也。蒙金以沙，固玉以璞。珠之所生，漩桓之渊，而隈澳之下也；豫章楩柟之可以大斲者，必在夫大山穹谷，孱颜岖峿之区，抉剔之，掎摭之，剥削之，苟不中于程度，则有虎狼蛟噩虺蜴之变，雷霆崩坠覆压之虞。何以故？天地之生才也实难，其有以生也，必有所用也，如之何其将壅之蔽之而使之不得以植立？是之谓违天而黩明。违天而黩明，神则殛之，虽大必折，虽炎必扑，荒落而类，圯败而族。夫是之谓隐戮。隐戮也者，阴隲之反也，如以匙勘钥也，如以玺印涂也，必以其类，其应如响。」晏子曰：「骇乎哉！吾子之言也。婴也愿遂其所以闻。」子华子曰：「大夫无甚怪于余之所以言也，余之所以言，其有以云也。今夫人之常情，为恶其毁也，成恶其亏也，于其所爱焉者，则必有恪固之心。恪固之心萌于中虚，卒然而攻其所甚爱，则必曹起而争，争而不得，则必气沮而志夺，气沮而志夺，则拂然而怒填乎膺，拂然而怒填乎膺，则将无与为敌者矣。天地之所以生材也，甚爱之，甚惜之，则其所以有恪固之心，曾何以异夫人之常情。世之人莫之或知也，徒恃其胸腹之私，与其狡谲变诈之数，翕翕而訿訿，巧抵而深排，规以幸人不己胜也。何有天地之鉴也，神明之照也，甚可畏也，甚可怖也。如使之气沮而志夺，拂然而怒，以充塞乎两间，偏俱尪蹶，聚而为阴阳之罚，其中于人也必惨矣。是必至之势，面无足经怪者，悲夫！世之人莫之或知，知之者其几于道矣。本也，晋国之鄙人也，尝得故记之所以道者矣。昔先大夫栾武子之在位也，夙夜靖共，矫枉而惠直，不忘其执守，而以从其君，厥有显闻，布在诸侯之册书。逮其嗣主则不然，弗类于厥心，放命以自贤，怙宠专权，翦弃人士，图以封殖于厥躬，国人疾视之，如目有眯焉，日移其志，以速厥罚，栾氏以亡。昔先大夫随武子之在位也，明睿以博识，晋国之隽老也，然且慆焉而不自居，惟曰：『余有所不见。』惟曰：『余有所不知。』惟曰：『余有所不闻。』暝有所志，旦而升诸公，是以晋国之士无遗其材者，用能光融昭著，以有立于朝，父子兄弟以世及也，而为晋宗卿。逮其嗣主则不然，嚚嚚自庸，而巧持其非心，毁本塞原，甚于虺蜮，日惟谀佞之小夫是昵，是用絜然知者远之，洒然善者伏藏以在下，日移其志，以速厥罪，范氏以亡。昔先大夫中行文子之在位也，拔识俊良，振其滞淹，人之有技能，如出于厥躬，恪谨弗解，惟力是视，是以能相其君以寻盟诸侯。逮其嗣主，以苛为察，以欺为明，以刻为忠，以计多为善，以聚敛为良，崩角摘齿，恐人之轧己也，门如闹市，惟利是视，憸人乘间而会逢其恶，极其回邪，如鬼如蜮，日移其志，以速厥罚，中行氏以亡。凡此三主者，晋国之世臣也，所谓崇蕴穹窿而不迁之宗也，而又其先大夫皆有元德，以媚于上下神祇；其在嗣主荒坠厥训，用以覆宗灭绪，馁其先灵而不得以血食于晋国。无他故也，恃其盛强昌庶而蔑弃于理，凭人而胜天，藏忮于中，而以之违天地所恪固，是以其酷如是也；而况于单族后门之士，窃人之爵禄，而邀觊于一时之幸，虚愒而恫疑，且惧人之出于其上也，疑似之迹未明，同异之志未讲，而壅之蔽之，使之不得以植立也，则其得祸也必有深于晋之三主者矣。夫筑垣墉者，务其高而不务其实，高不隐仞而基倾之矣。以两手而揜人之聪明，自以为得也，而不知其聋瞽之疾已移于己也，悲夫！夫岂不为之大哀矣乎！」晏子曰：「骇哉乎，言也！微吾子，婴无所闻之。婴也，请刻诸佩觿，以志其不忘也。」
　　晏子问于子华子曰：「齐之公室惧卑柰何？」子华子曰：「夫人之有欲也，天必随之，齐将卑是求，夫何惧而不获。昔者轩辕二十五宗，故黄祚衍于天下，于今未忘也。宗周之王也，姬姓之封者凡七十夫，指之不能率其臂，犹臂之不能运其体也。今齐自襄、桓以来，斩斩焉，朝无公姓，野无公田。带甲横兵，挟毂而能战，非公士也；结绶纚纚，位列而籍居，非公臣也；公族之子若其孙，散而之于四方也，惟童隶是伍，公所以与俱者，自有肺肠者也。于诗有之：『岂无他人，不如我同姓。』何以是踽踽而以临于人上也？齐将卑是求，夫何惧而不获。今之人，分财贿而设钩策焉，非以夫钩策者为能均也，使善恶多寡无所归其怨也。是以圣人穷造物以为识量，然且龟卜蓍筮以为决，所以立言于公也；声出而应律，身出而协度，然且权量尺石以为器，所以立正于公也；义适而理训，举天下无敢以容其议，然且书契章程以为式，所以立信于公也；德泽汪濊，威制宏远，尽四海之大，无不面纳，然且法制礼籍以为准，所以立义于公也。今齐则不然，所以为国，举出于私矣。非止乎此而已也，而又公敛其怨，私受其福矣，公宾其名，私享其实矣。齐之忘于公室也，非一日也，故齐将卑是求，夫何惧而不获。」子华子曰：「昔先王之制法也，有本衍焉，有末度焉。因而弗作，守而弗为，去羡去慕，与四时分其叙，与寒暑一其度，不言而民以之化，不令而民以之服。是以能因则大矣，能守则固矣。夫有心于作，法之细也；作而刻其真，法之原也。法也者，制世之麤迹也，而且不可以容心焉，而况于营道术乎。于传有之，循道理之数，而以辅万物之自然，六合不足均也。七十九代之君，其为法不同而俱王于天下，用此道也。」（子华子晏子）
　　晏子见于子华子曰：「日者，婴得见于公，公恶夫群臣之有党也，曰：『子将何方以弭之？』婴无以应也，吾子幸教以所不逮，虚心以承。」子华子曰：「嘻！君之及此言也，齐其殆矣乎！游士之所以不立于君之朝，以党败之也，人主甚恶其党，则左右执事之臣，有以借口矣。夫左右执事之臣，其托宠也深，其植根干也固，背诞死党之交，布散离立，联累罗络而为之疏。苟非其人也，则小有异焉者，不得以参处乎其中间也。士以洁廉而自好者，夫孰肯舍其昭昭以从人之昏昏，洒焉若将有浼焉，必不容矣。是以左右执事之臣，因其修而隳之曰党人也。人君曾不是察，随其所甚恶而甘心焉，于是有流放戮辱之事。夫事（士）之自好者，削斲数椽，足以自庇，而一箪之食，足以餬口，其孰肯以不赀之躯，而投人主之所必怒者耶？嘻！君之及此言也，齐其殆矣乎！小人之始至于齐也，小异者不容而已矣，今则疑似者削迹矣；小人之始至于齐也，媕婀脂韦者未必御也，今则服冕而乘轩者矣。小人之至于齐，为日未数数也，而其变更如此，齐其未艾也。人君曾不是察，而左右执事之臣，又原君之所甚恶，因以隳游士之修，举齐之朝将化而为私人矣。日往而月易，筑坛级于宫，而君不得知也。嘻！君之及此言也，齐其殆矣乎！」
　　子华子谓晏子曰：「夫治有象，大夫亦尝闻之矣乎？」晏子曰：「婴愿闻之于吾子矣。」子华子曰：「治古之时，其君之志也端，以有修，其臣同德比义，而无有异心，朝无幸位，事无失业，其四野之外，耒耜从其宜，沟畎以其便，其民愿而从法，疏而弗失。上下翦翦，惟其君之听，盩气伏息，灾疫不作，四邻寝兵，而珪玉纁币以承其欢。此非治象而云何？今齐之正言不闻，聪明不开，朝茀而不除，野荒而荐饥，其去治象也远矣，无等级以寄言者矣。本闻之，下无言谓之喑，上无闻谓之聋，聋喑之朝，上有放志，而下多忌讳，齐之谓也。且合升、勺、龠、合以登之斛，廪则成矣。太山之高，非一石之积也；琅琊之东，渤澥稽天，非一水之锺也；所以治国家天下者，非一士之言也。今齐之执事者，其悖矣乎！墨以为明，狐而为苍，以一为二，以二为三，公不能禁也；植党与而护其所同，忌前而排孤，媕婀脂韦者日至于君之前，固宠而恃便，公不能禁也。犹之买马者然，不论其足力，而以色物毛泽而为仪，则厩无走马矣。犹之售玉者然，不论其廉贞温粹而无瑕者，而以大小径广为仪，则箧无连城矣。惟士亦然：论士不以其才而以势地为仪，则伊尹、仲父不立于朝矣。且齐之为国也，表海而负嵎，轮广隈澳，其涂之所出，四通而八达，游士之所凑也。今齐君之所习而狎者，非鲍、国之私人，则崔、田之党也，游士无所植其足矣。游士无所植其足，则凭轼结辙而违之。夫游士之所以去，则治象之所以不存也。本闻之，穷乡下里，其为丛祠也，不过于卮酒而脔肉，芜国之社，不难于请福，今齐之蕉萃也甚矣，所欲以为治者，下半于古之人而功则略具矣。夫子之于齐君也，朝夕进见，而犹固惜自爱也，独不出其謦欬，而规以振起之，夫子之仁心，抑已褊矣。」晏子曰：「善！微吾子，婴无所闻之。婴之于君，犬彘之臣也，吾子之言之也，婴有罪矣。」
　　晏子问于子华子曰：「圣人尚俭，于传有之乎？」子华子曰：「有之。夫俭，圣人之宝也，所以御世之具也，三皇、五帝之所留察也。」晏子曰：「婴闻之，尧不以土阶为陋，而有虞氏怵戒于涂髹。其尚俭之谓欤！」子华子曰：「何哉，大夫之所谓俭者？夫俭在内不在外也，俭在我不在物也。心居中虚以治五官，精气动薄，神化回潏，啬其所以出，而谨节其所受，然后神宇泰定而精不摇，其格物也明，其遇事也刚，此之谓俭，而圣人之所宝也，所以御世之具也，三皇、五帝之所留察也。何哉，大夫之所谓俭者？夫视入以为出，庾氏之职业也；操赢而制余，商贾子之所为也；中人之家，计口然后食，闾里之志也。乃若天子者大官也，有天下者大器也，临万品，御万民，穷天之产，罄地之毛，无有不共，无有不备，此则古今常尊之埶也；奈何而以闾里之所志，商贾子之所为，庾氏之职业，仰而议夫尧舜之量哉？此腐儒之所守，而污俗之所以相欺者也。土阶涂髹之说，野人之所称道，而于传所不传者也。本闻之，尧居于衢室之宫，垂衣而襞幅，邃如神明之居，辑五瑞以见群后，带幅舄而入觐者，如众星之拱北，尧则若固有之也。舜游于岩廊之上，被袗衣，而鼓五弦之琴，画日月于太常，备十有二章，黼黻元黄，烂如也，出则有鸾和，动则有佩环，步趋中于茎韶之节，舜亦若固有之也。夫尧舜之备物也如此，而恶有所谓土阶三尺，茅茨不翦者，恶有所谓涂髹以自怵戒者！此腐儒之所守，而污俗之所以相欺者也，故记所不道也。桀纣之亡天下也，以不仁，而不以奢也。戒奢者有礼存焉，礼之所存，可约则杀，可丰则腆，岂有揽四海之赋，受九之经，入而土阶以居，欲以涂髹而不敢也，其不然也必矣。且先王之制也，改玉则改行，旗旒冕璪，以示登降之品。今污世人不通于礼也，处尊而偪贱，居大而侵小。夫以王公之尊，而圉隶以自奉，难为其下矣。不惟以陋于厥躬也，而又旁无以施其族党，上不丰其宗祧，曰：『吾以是为俭也。』不亦夷貊之人矣乎！」晏子曰：「善！微吾子，婴无所闻之也，终不敢以论约。」（子华子晏子问党）


　三、晏子事迹

　　　　一家世　晏子父
　　齐侯使高固、晏弱、蔡朝、南郭偃会，及敛盂，高固逃归。夏，会于断道，讨贰也。盟于卷楚，辞齐人。晋人执晏弱于野王，执蔡朝于原，执南郭偃于温。苗贲皇使，见晏桓子，归，言于晋侯曰：「夫晏子何罪？昔者诸侯之事吾先君，皆如不逮，举言群臣不信，诸侯皆有贰志，齐君恐不得礼，故不出而使四子来。左右或沮之，曰：『君不出，必执吾使。』故高子及敛盂而逃。夫三子者曰：『若绝君好，宁归死焉。』为是犯难而来。吾若善逆彼，以怀来者，吾又执之，以信齐沮，吾不既过矣乎！过而不改，而又久之，以成其悔，何利之有焉！使反者得辞，而害来者，以惧诸侯，将焉用之！」晋人缓之，逸。（左宣十七年传）
　　齐晏桓子卒，晏婴麤缞斩，苴绖带杖，菅屦，食鬻，居倚庐，寝苫，枕草，其老曰：「非大夫之礼也。」曰：「唯卿为大夫。」（左襄十七年传）


　　　　二传记
　　晏平仲婴者，莱之夷维人也，事齐灵公、庄公、景公，以节俭力行重于齐。既相齐，食不重肉，妾不衣帛。其在朝，君语及之即危言，语不及之即危行，国有道即顺命，无道即衡命，以此三世显名于诸侯。越石父贤，在缧绁中，晏子出，遭之涂，解左骖赎之，载归，弗谢；入闺，久之，越石父请绝，晏子戄然摄衣冠谢曰：「婴虽不仁，免子于厄，何子求绝之速也？」石父曰：「不然。吾闻君子诎于不知己而信于知己者，方吾在缧绁中，彼不知我也，夫子既以感寤而赎我，是知己，知己而无礼，固不如在缧绁之中。」晏子于是延入为上客。晏子为齐相，出，其御之妻从门间而窥其夫。其夫为相御，拥大盖，策驷马，意气扬扬，甚自得也。既而归，其妻请去。夫问其故，妻曰：「晏子长不满六尺，身相齐国，名显诸侯，今者妾观其出，志念深矣，常有以自下者。今子长八尺，乃为人仆御，然子之意，自以为足，妾是以求去也。」其后夫自抑损，晏子怪而问之，御以实对，晏子荐以为大夫。
　　太史公曰：「吾读管氏牧民、山高、乘马、轻重、九府，及晏子春秋，详哉其言之也。既见其著书，欲观其行事，故次其传。至其书，世多有之，是以不论，论其轶事。管仲，世所谓贤臣，然孔子小之，岂以为周道衰微，桓公既贤，而不勉之至王，乃称霸哉！语曰：『将顺其美，匡救其恶，故上下能相亲也。』岂管仲之谓乎！方晏子伏庄公尸，哭之成礼然后去，岂所谓见义不为无勇者邪！至其谏说犯君之颜，此所谓进思尽忠，退思补过者哉！假令晏子而在，余虽为之执鞭，所忻慕焉。」（史记管晏列传）


　　　　　晏子传　郑樵
　　晏平仲婴，莱之夷维人，桓子弱之子也。及事灵公、庄公、景公。初，晋大夫栾盈得罪奔楚，晋于是会诸侯于商任以锢之。庄公三年，栾盈自楚来奔，晏子言于公，曰：「商任之会，受命于晋，今纳栾氏，将焉用之？小所以事大，信也；失信不立，君其图之。」弗听。退告陈文子曰：「君人执信，臣人执共，忠信笃敬，上下同之，天之道也。君自弃也，弗能久矣。」栾盈犹在齐，晏子曰：「祸将作矣，晋将来伐，不可以不惧。」既而明年果有晋师。五年，崔杼弒庄公，晏子闻难往赴，立于崔氏之门外。其人曰：「死乎？」曰：「独吾君也乎哉？吾死也？」曰：「行乎？」曰：「吾罪也乎哉？吾亡也？」曰：「归乎？」曰：「君死安归？君民者岂以陵民，社稷是主；臣君者岂为其口实，社稷是养。故君为社稷死，则死之，为社稷亡，则亡之；若为己死而己亡，非其私昵，谁敢任之。且人有君而弒之，吾焉得死之，而焉得亡之，将庸何归！」门启而入，枕尸股而哭，兴，三踊而出。人谓崔子必杀之，崔子曰：「民之望也，舍之得民。」崔杼立灵公嬖子杵臼而相之，是为景公。庆封为左相，盟国人于大宫，曰：「所不与崔、庆者。」晏子仰天叹曰：「婴所不为忠于君，利社稷者是与，有如上帝！」乃歃。及庆氏败，公与晏子邶殿其鄙六十，弗受。子尾曰：「富，人之所欲也，何独弗欲？」对曰：「庆氏之邑足欲，故亡；吾邑不足欲也，益之邶殿乃足欲，足欲，亡无日矣。在外不得宰吾一邑，不受邶殿，非恶富也，恐失富也。且夫富，如帛布之有幅焉，为之制度，使无迁也。夫民生厚而用利，于是乎正德以幅之，使无黜嫚，谓之幅利，利过则为败，吾不敢贪多，所为幅也。」景公四年，吴季札来聘，见晏子，相得甚欢，说其纳邑与政，故晏子因陈桓子而纳之。九年，公使晏子请继室于晋，曰：「寡君使婴曰：『寡人愿事君朝夕不倦，将奉质币以无失时，则国家多难，是以不获，不腆先君之适，以备内官，焜耀寡人之望，则又无禄，早世陨命，寡人失望。君若不忘先君之好，惠顾齐国，辱收寡人，徼福于太公丁公，照临敝邑，镇抚其社稷，则犹有先君之适，乃遗姑姊妹，若而人。君若不弃敝邑，而辱使董振择之，以备嫔嫱，寡人之望也。』」韩宣子使叔向对曰：「寡君之愿也。寡君不能独任其社稷之事，未有伉俪，在缞绖之中，是以未敢请，君有辱命，惠莫大焉。若惠顾敝邑，抚有晋国，赐之内主，岂惟寡君与群臣实受其贶，其自唐叔以下，实宠嘉之。」既成昏，晏子受礼，叔向从之宴，相与语。叔向曰：「齐其何如？」晏子曰：「此季世也，吾弗知，齐其为陈氏矣，公弃其民而归于陈氏。齐旧四量，豆、区、釜、锺，四升为豆，各自其四，以登于釜，釜十则锺。陈氏三量皆登一焉，锺乃大矣，以家量贷，而以公量收之，山木如巿，弗加于山，鱼鉴蜃蛤，弗加于海，民参其力，二入于公，而衣食其一。公聚朽蠹，而三老冻馁，国之诸巿，屦贱踊贵，民人痛疾，而或燠休之。其爱之如父母，而归之如流水，欲无获民，将焉辟之。箕伯、直柄、虞遂、伯戏，其相胡公、太姬已在齐矣。」叔向曰：「然。虽吾公室，今亦季世也。戎马不驾，卿无军行，公乘无人，卒列无长，庶民罢敝，而宫室滋侈，道殣相望，而女富溢尤，民闻公命，如逃寇雠，栾却、胥原、狐续、庆伯降在皂隶，政在家门，民无所依，君日不悛，以乐慆忧，公室之卑，其何日之有！谗鼎之铭曰：『昧旦丕显，后世犹怠。』况日不悛，其能久乎！」晏子曰：「子将若何？」叔向曰：「晋之公族尽矣。肸闻之，公室将卑，其宗族枝叶先落，则公从之。肸之宗十一族，唯羊舌氏在而已，肸又无子，公室无度，幸而得死，岂其获祀。」初，公欲更晏子之宅，曰：「子之宅近巿，湫隘嚣尘，不可以居，请更诸爽垲者。」辞曰：「君之先臣容焉，臣不足以嗣之，于臣侈矣。且小人近巿，朝夕得所求小人之利也，敢烦里旅。」公笑曰：「子近巿，识贵贱乎？」对曰：「既近之，敢不识乎。」公曰：「何贵？何贱？」于是公方繁刑，有鬻踊者，故对曰：「踊贵屦贱。」既已告于君，故与叔向语而称之，公以是省刑焉。及晏子在晋，公更其宅，反则成矣。既拜，乃毁之，而为里室皆如其旧，则使宅人反之，「且谚曰：『非宅是卜，唯邻是卜。』二三子先卜邻矣，违卜不祥。君子不犯非礼，小人不犯不祥，古之制也，吾敢违诸乎！」卒复其旧宅。公弗许，因陈桓子以请，乃许之。公孙灶卒，司马灶见晏子曰：「又丧子雅矣。」晏子曰：「惜也！子旗不免，殆哉！姜族弱矣，而妫将始昌，二惠竞爽，可又弱一个焉，姜其危哉！」郑罕虎娶子尾氏，晏子骤见之。陈桓子问其故，对曰：「能用善人，民之主也。」十六年，栾、高、陈、鲍之乱，子良谋欲得公以自辅，公不听，遂伐虎门。晏平仲端委立于虎门之外，四族召之，无所往。其徒曰：「助陈、鲍乎？」曰：「何善焉！」「助栾、高乎？」曰：「庸胜乎！」「然则归乎？」曰：「君伐，焉归！」公召之而后入。及栾、高败，陈、鲍分其室，晏子谓陈桓子必致诸公：「让，德之主也，让之谓懿德，凡有血气，皆有争心，故利不可强，思义为愈；义，利之本也，蕴利生孽，姑使无蕴乎，可以滋长。」桓子尽致诸公，而请老于莒。二十六年，公疥，遂痁，期而不瘳，诸侯之宾问疾者多在，梁邱据与裔欵言于公曰：「吾事鬼神丰，于先君有加矣，今君疾病为诸侯忧，是祝史之罪也。诸侯不知，其谓我不敬，君盍诛于祝固、史嚚以辞宾。」公说，告晏子，晏子曰：「日宋之盟，屈建问范会之德于赵武，赵武曰：『夫子之家事治，言于晋国，竭情无私，其祝史祭祀，陈信不愧，其家事无猜，其祝史不祈。』以语康王，康王曰：『神人无怨，宜其光辅五君，以为盟主也。』」公曰：「据与欵谓寡人能事鬼神，故欲诛于祝史，子称是语，何故？」对曰：「若有德之君，外内不废，上下无怨，动无违事，其祝史荐信，无愧心矣。是以鬼神用飨，国受其福，祝史与焉，其所以蕃祉老寿者，为信君使也，其言忠信于鬼神。其适遇淫君，外内颇邪，上下怨疾，动作辟违，从欲厌私，高台深池，撞钟舞女，斩刈民力，输掠其聚，以成其违，不恤后人，暴虐淫从，肆行非度，无所还忌，不思谤讟，不惮鬼神，神怒民痛，无悛于心，其祝史荐信，是言罪也，其盖失数美，是矫诬也，进退无辞，则虚以求媚。是以鬼神不飨其国以祸之，祝史与焉，所以夭昏孤疾者，为暴君使也，其言僭嫚于鬼神。」公曰：「然则若之何？」对曰：「不可为也。山之林木，衡鹿守之；泽之萑蒲，舟鲛守之；薮之薪蒸，虞候守之；海之盐蜃，祈望守之。县鄙之人，入从其政；偪介之关，暴征其私；承嗣大夫，强易其贿；布常无艺，征敛无度；宫室日更，淫乐不违；内宠之妾肆夺于市，外宠之臣僭令于鄙；私欲养求，不给则应。民人苦病，夫妇皆诅，祝有益也，诅亦有损。聊、摄以东，姑、尤以西，其为人多矣，虽则善祝，岂能胜亿兆之诅？君若欲诛于祝史，修德而后可。」公说，使有司宽政，毁关去禁，薄敛已责。公田于沛，既还，晏子侍于遄台，子犹驰而造焉。公曰：「唯据与我和夫？」晏子对曰：「据亦同也，焉得为和。」公曰：「和与同异乎？」对曰：「异。和如和羹焉，水火酰醢盐梅，以亨鱼肉，燀之以薪，宰夫和之，齐之以味，济其不及，以泄其过，君子食之，以平其心。君臣亦然。君所谓可，而有否焉，臣献其否，以成其可；君所谓否，而有可焉，臣献其可，以去其否。是以政平而民不干，民无争心。故诗曰『亦有和羹，既戒既平，鬷假无言，时靡有争。』先王之济五味，和五声也，以平其心，成其声也。声亦如味，一气、二体、三类、四物、五声、六律、七音、八风、九歌，以相成也；清浊小大，短长疾徐，哀乐刚柔，迟速高下，出入周疏，以相济也。君子听之，以平其心，心平德和，故诗曰：『德音不瑕。』今据不然，君所谓可，据亦曰可；君所谓否，据亦曰否。若以水济水，谁能食之；若琴瑟之专壹，谁能听之。同之不可也如是。」饮酒乐，公曰：「古而无死，其乐若何？」晏子对曰：「古而无死，则古之乐也，君何得焉！昔爽鸠氏始居此地，季萴因之，有逢伯陵因之，蒲姑氏因之，而后太公因之。古若无死，爽鸠氏之乐，非君所愿也。」三十有二年，有彗见于国，公念自伤。晏子曰：「君高台深池，赋敛如弗得，刑罚恐弗胜，茀星将出，彗星何惧乎！」公曰：「禳之若何？」对曰：「无益也，而祇取诬焉，天道不谄，不贰其命，若之何禳之！且天之有彗，以除秽也，君无秽德，又何禳焉；若德之秽，禳之何损。今怨者已众，而君令一人禳之，安能胜众口乎！」时公治宫室，聚狗马，厚赋重刑，故晏子以此谏之。公与晏子坐于路寝，公叹曰：「美哉室，其谁有此乎！」晏子曰：「敢问何谓也？」公曰：「吾以为在德。」对曰：「如君之言，其陈氏乎。陈氏虽无大德，而有施于民，豆、区、釜、锺之数，其取之公也薄，其施之民也厚。公务于敛，陈氏务施，民归之矣。诗曰：『虽无德与女，式歌且舞。』陈氏之施，民歌舞之矣。后世若少隋，陈氏而不亡，则国其国也。」公曰：「善哉！是可若何？」对曰：「唯礼可以已之。在礼家施不及国，民不迁，农不移，工贾不变，士不滥，官不滔，大夫不收公利。」公曰：「善哉！我不能已，吾今而后知礼之可以为国也。」对曰：「礼之可以为国也久矣，与天地并。君令臣共，父慈子孝，兄爱弟敬，夫和妻柔，姑慈妇听，礼也。君令而不违，臣共而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，礼之善物也。」公曰：「善哉！寡人今而后闻此礼之上也。」对曰：「先王所禀于天地，以为其民也，是以先王上之。」时越石父贤，在缧绁之中，晏子出，遭之涂，解左骖赎之，载与归，弗谢，入闺，久之，越石父请绝，晏子戄然摄衣冠谢曰：「婴虽不仁，免子于难，何子求绝之速也？」石父曰：「不然。吾闻君子诎于不知己，而伸于知己者。方吾在缧绁之中，彼不知我也，夫子既以感悟而赎我，是知己矣，知己而无礼，固不如在缧绁之中。」晏子于是延入为上客。晏子为相时，出，其御之妻从门窥见其夫，拥大盖，策驷马，意气甚自得。已而归，其妻请去。夫问其故，妻曰：「晏子长不满六尺，身相齐国，名显诸侯，今者妾观其出，志念深矣，常有以自下者。今子长八尺，为人仆御，然子之意自以为足，妾是以求去也。」其后夫自抑损，晏子怪而问之，御以实对，晏子荐以为大夫。晏子卒，有子曰圉。（通志）
　　　　则虞案：杨慎评本首有晏平仲考略一篇，即撮取此文。


　　　　三政事
　　顷公卒，子灵公环立。灵公九年，晋栾书弒其君厉公。十年，晋悼公伐齐，齐令公子光质晋。十九年，立子光为太子，高厚傅之，令会诸侯盟于锺离。二十七年，晋使中行献子伐齐，齐师败，灵公走入临菑，晏婴止灵公，灵公弗从，曰：「君亦无勇矣。」晋兵遂围临菑，临菑城守不敢出，晋焚郭中而去。二十八年，初，灵公取鲁女生子光，以为太子；仲姬戎姬，戎姬嬖，仲姬生子牙，属之戎姬，戎姬请以为太子，公许之。仲姬曰：「不可，光之立，列于诸侯矣，今无故废之，君必悔之。」公曰：「在我耳。」遂东太子光，使高厚傅牙为太子。灵公疾，崔杼迎故太子光而立之，是为庄公。庄公杀戎姬。五月壬辰，灵公卒，庄公即位，执太子牙于句窦之邱，杀之。八月，崔杼杀高厚。晋闻齐乱，伐齐，至高唐。庄公三年，晋大夫栾盈奔齐，庄公厚客待之，晏婴、田文子谏，公弗听。四年，齐庄公使栾盈间入晋曲沃为内应，以兵随之，上太行，入孟门。栾盈败，齐兵还取朝歌。六年，初，棠公妻好，棠公死，崔杼取之。庄公通之，数如崔氏，以崔杼之冠赐人，侍者曰：「不可。」崔杼怒，因其伐晋，欲与晋合谋袭齐而不得闲。庄公尝笞宦者贾举，贾举复侍，为崔杼间公，以报怨。五月，莒子朝齐，齐以甲戌飨之，崔杼称病不视事。乙亥，公问崔杼病，遂从崔杼妻，崔杼妻入室，与崔杼自闭户不出。公拥柱而歌，宦者贾举遮公从官，而入闭门，崔杼之徒，持兵从中起。公登台而请解，不许；请盟，不许；请自杀于庙，不许。皆曰：「君之臣杼疾病，不能听命，近于公宫，陪臣争趣有淫者，不知二命。」公踰墙，射中公股，公反坠，遂弒之。晏婴立崔杼门外，曰：「君为社稷死则死之，为社稷亡则亡之，若为己死己亡，非其私昵，谁敢任之！」门开而入，枕公尸而哭，三踊而出。人谓崔杼必杀之，崔杼曰：「民之望也，舍之得民。」丁丑，崔杼立庄公异母弟杵臼，是为景公。景公母，鲁叔孙宣伯女也。景公立，以崔杼为右相，庆封为左相。二相恐乱起，乃与国人盟，曰：「不与崔、庆者死。」晏子仰天曰：「婴所不获，唯忠于君，利社稷者是从。」不肯盟。庆封欲杀晏子，崔杼曰：「忠臣也，舍之。」齐太史书曰：「崔杼弒庄公。」崔杼杀之。其弟复书，崔杼复杀之；少弟复书，崔杼乃舍之。景公元年，初，崔杼生子成及强，其母死，取东郭女生明，东郭女使其前夫子无咎与其弟偃相崔氏。成有罪，二相急治之，立明为太子，成请老于崔杼，崔杼许之，二相弗听，曰：「崔宗邑不可。」成、强怒，告庆封，庆封与崔杼有却，欲其败也。成、强杀无咎、偃于崔杼家，家皆奔亡。崔杼怒，无人使。一宦者御见庆封，庆封曰：「请为子诛之。」使崔杼仇卢蒲嫳攻崔氏，杀成、强，尽灭崔氏，崔氏妇自杀，崔杼无归，亦自杀。庆封为相国，专权。三年十月，庆封出猎。初，庆封已杀崔杼，益骄，嗜酒好猎，不听政，令庆舍用政。已有内却，田文子谓桓子曰：「乱将作。」田、鲍、高、栾氏相与谋庆氏，庆舍发甲围庆封宫，四家徒共击破之。庆封还，不得入，奔鲁。齐人让鲁，封奔吴，吴与之朱方，聚其族而居之，富于在齐。其秋，齐人徒葬庄公，僇崔杼尸于巿以说众。九年，景公使晏婴之晋，与叔向私语曰：「齐政卒归田氏，田氏虽无大德，以公权私有德于民，民爱之。」十二年，景公如晋，见平公，欲与伐燕。十八年，公复如晋，见昭公。二十六年，猎鲁郊，因入鲁，与晏婴俱问鲁礼。三十一年，鲁昭公辟季氏难奔齐，齐欲以千社封之，子家止昭公，昭公乃请齐伐鲁，取郓以居昭公。三十二年，彗星见，景公坐栢寝叹曰：「堂堂谁有此乎！」群臣皆泣，晏子笑。公怒，晏子曰：「臣笑群臣谀甚。」景公曰：「彗星出东北，当齐分野，寡人以为忧。」晏子曰：「君高台深池，赋敛如弗得，刑罚恐弗胜，茀星将出，彗星何惧乎！」公曰：「可禳否？」晏子曰：「使神可祝而来，亦可禳而去也。百姓苦怨以万数，而君令一人禳之，安能胜众口乎！」是时景公好治宫室，聚狗马，奢侈，厚赋重刑，故晏子以此谏之。四十二年，吴王阖闾伐楚，入郢。四十七年，鲁阳虎攻其君不胜，奔齐，请齐伐鲁。鲍子谏，景公乃囚阳虎，阳虎得亡，奔晋。四十八年，与鲁定公好会夹谷，犁鉏曰：「孔丘知礼而怯，请令莱人为乐，因执鲁君，可得志。」景公害孔丘相鲁，惧其霸，故从犁鉏之计。方会，进莱乐，孔子历阶上，使有司执莱人斩之，以礼让景公。景公惭，乃归鲁侵地以谢而罢去。是岁，晏婴卒。（史记齐世家）
　　齐景公时，晋伐阿甄，而燕侵河上，齐师败绩。景公患之，晏婴乃荐田穰苴曰：「穰苴虽田氏庶孽，然其人文能附众，武能威敌，愿君试之。」景公召穰苴与语兵事，大说之，以为将军。（史记司马穰苴列传）


　　　　史记十二诸侯年表
齐灵公环二十七年	晋围临淄，晏婴（下缺）
庄公三年	晋栾逞来奔，晏婴曰：「不如归之。」
庄公五年	畏晋通楚，晏子谋。
齐景公杵臼四年	吴季扎来使，与晏婴欢。
景公杵臼九年	晏婴使晋，见叔向曰：「齐政归田氏。」叔向曰「晋公室卑。」
景公杵臼卅二年	彗星见。晏子曰：「田氏有德于齐，可畏。」


　　　　四遗迹
　　晏子之宅近巿，景公欲易之，而婴勿受，为诫曰：「吾生则近巿，死岂易志。」乃葬故宅，后人名之曰清节里。（水经注卷二十六）
  </div>
  <div class="pagination">
   <a href="晏子春秋集释_page44.html">
    上一页
   </a>
   <span>
    ...
   </span>
   <a href="晏子春秋集释_page40.html">
    40
   </a>
   <a href="晏子春秋集释_page41.html">
    41
   </a>
   <a href="晏子春秋集释_page42.html">
    42
   </a>
   <a href="晏子春秋集释_page43.html">
    43
   </a>
   <a href="晏子春秋集释_page44.html">
    44
   </a>
   <span class="current-page">
    45
   </span>
   <a href="晏子春秋集释_page46.html">
    46
   </a>
   <a href="晏子春秋集释_page47.html">
    47
   </a>
   <a href="晏子春秋集释_page48.html">
    48
   </a>
   <a href="晏子春秋集释_page49.html">
    49
   </a>
   <a href="晏子春秋集释_page50.html">
    50
   </a>
   <a href="晏子春秋集释_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
