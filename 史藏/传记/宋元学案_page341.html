<!DOCTYPE html>
<html>
<head>
    <meta charset="UTF-8">
    <title>宋元学案 - 第 341 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 341 页/共 437 页</h1>
    <div class="content">　　谢山跋《丰宅之传》曰：「四明诸志俱不为丰吏部立传，秖《上虞志》有之，然不能具其颠末。吏部为槐堂高弟，而传不言其承学统。其赎孤女事，见《行营杂录》，而传不言其笃行。案后村《哭吏部》诗曰：『江表依公稍自强，讣闻朝野共凄凉。纛移北府兵皆散，笳返西州宅已荒。』又曰：『康时才业未全伸，晚建油幢白发新。畚土为城尘满面，握拳犹战胆通身。』则吏部由京朝官出守藩时，盖开禧、嘉定之间，江、淮方有兵事，而吏部盖有勋绩者也。其《梦吏部》诗曰：『老犹奋笔排和议，病尚登陴募败兵。天夺伟人关气数，时无好汉共功名。』又曰：『朝给赙钱方掩骨，家无余帛可为衾。』然则吏部之节壮矣，其廉又可知也。他日当博访其事，附之《宋史》。」

　　提举潘先生友文

　　潘友文，字文叔，金华人，德鄜畤之从子。象山称其「慈祥恳恻，一意师慕善人，服行善事」。嘉定中，官至提举福建常平茶盐公事。先生亦尝贻朱子书论学，有「不敢向外驰求，不作空言解会」之语，亦槐堂之教也。（补。）

　　张先生明之

　　张明之，字诚子，贵溪人，世居龙虎山中。父琬，为高宗扈从劳臣，先生其四子也。先生之母周氏，为陆氏中表兄弟，故先生从象山。先生有才气，象山尝贻书，谓其乡人有断断不可志禄勋之意，虽不必学为乡原，而迫切纠急之失，所当戒云。（补。）

　　进士周先生良

　　周良，字符忠，南城人。嘉定七年进士。其师象山最久，象山谓其「心志专诚，故与言者必有感动；行检严整，故与处者必有绝行」。应天山书院既成，象山《与彭兴宗书》曰：「世昌相信之意甚笃，鄙意每欲世昌降意与元忠讲切。元忠之学固未可谓便是，然其笃实躬行之日久，有非泛泛所能及者。其所长处，如某亦就而取决焉，世昌未易轻之也。」先生亦尝问学于朱子，所谓把持此心，一念忽生，则此心反为所引去者也。平时尤与罗枢密点善。（补。）

　　隐君董心斋先生德修

　　董德修，字仲修，乐安人也。三赴漕试不第，遂绝意仕进，曰：「吾族自有显庸者矣，何必入官！」隐居力学，终日静坐，潜心理窟，从之游者，多有成就，学者称曰心斋先生。（补。）

　　知州危骊塘先生稹

　　危稹，字逢吉，临川人。旧名科，淳熙进士，孝宗更名稹。历知潮州、漳州卒，学者称为骊塘先生。尝游陆子之门。陆子尝问学者曰：「有自信处否﹖」对曰：「只是信几个『子曰』。」陆子徐语之曰：「汉儒几杜撰『子曰』，足下信得过否﹖」学者不能对。问曰：「先生所信者若何﹖」曰：「九渊只是信此心。」骊塘叹曰：「学子所对所问亦佳，只是象山又高一着。此老极是机辩，然亦嫌其近于禅也。」（补。）

　　祖望谨案：骊塘此言，则晚年非纯为陆子者。

　　（梓材谨案：《万姓统谱》言：「先生以诗名著，历屯田郎官。上言国家治乱之故，忤用事者，出知漳州。后归与乡老为率真会。所著有《巽斋集》。蟾塘和，其弟也。」又案：谢山《札记》有骊塘说一条，今移入《龙川学案》。）

　　干办吴先生绍古

　　吴绍古，字子嗣，安仁人也。从象山游，任茶盐干办官。（补。）

　　（梓材谨案：先生创斋，象山与之书云：「草庐在二池之间，欲名以『濯缨』，当为书之。其一池曰『浸月』。」见《象山年谱》。）

　　章从轩先生节夫

　　章节夫，字仲制，学者称从轩先生，临川人。从陆子在象山中，终日不倦，以夜继之，陆子尝勉以「硬竖脊梁，深造远到」。先生尝取朱、陆辞异旨同之处，集而疏之，名曰《修和管见》。晚年，从学者益众。著书数十万言，皆发明诸经之旨。盖自朱、陆争辩以来，陈止斋、叶正则皆尝欲调和之，卒莫能得，先生之书，实为赵东山诸人之祖。（补。）

　　县丞游先生元

　　游元，字淳夫，抚州人，直秘阁经之曾孙。为人外和易而中介特，读书必求古人用心之所在。尤深于《易》，尝读《坎卦》有契，几忘寝食。服膺象山之学，论议平实，为文健赡。以进士主安化簿，摄邑事，以理学训士子，议减泉司铁课以利民。邑邻溪洞，凡讼关风化，必恳恻开谕，令其愧服。调县丞，以长子銮主南岳祠，就养卒。陆氏门人自傅、邓诸子而外，以邹南堂、章从轩与先生为着。（补。）

　　教授高先生宗商

　　高宗商，字应朝，浙江人也。干道八年侍学，尤与杨敬仲、舒元宾相契。常任邕川教授。朱子《与詹元善书》曰：「高教授所留意学校甚善，渠从子静学，有意为己，必能开导其后。」先生以讲义寄示朱子，朱子谓其「发明深切，远方学者，得所未悉，必有感动而兴起者。然但可谓初学一时之计，当更教以日用平常意思，涵养玩索工夫，弗使流于欲速助长之病。」先生之官邕川，杨敬仲方在浙西，盖淳熙十年以前也。其官阶所至未考。（补。）

　　教授李仲钦先生肃

　　李先生复（合传。）

　　李肃，字仲钦，橘园侍郎浩之子。其先世自南城徙临川。橘园在高、孝两朝为名臣，然最服象山之学。象山少年无意应举，橘园力劝，始以《周礼》应试。先生少读《史记》至晏子御者，曰：「以富贵骄人者，虽妻子亦笑之邪！」人服其识。登淳熙八年进士，授汉州司户，摄理掾狱，以平反称。调江西运使帐司，秩满，例有送还钱，却不受，当事因以廉吏举，先生笑曰：「是足为廉乎﹖」监文思院中门，调衡州教授，训士谆至，斋舍无所容，则辟武侯祠以居之。子复，字信仲，亦随其父学于象山。（补。）

　　知州徐先生子石（附弟元德。）

　　徐子石，字劲仲，临川人。性简易，力学，尝听象山讲集义义袭之说，具有省发。与范应铃为文字交。登庆元五年进士，主闽簿，再调鄂州录事参军。讲边防，着《外治论》十三篇上之。授西外宗教，改知溧阳，判光州，荐统领万文胜可用。逆全寇淮，欲窥浮、光，先生与太守严备，贼不敢犯。知贺州，陛辞，极言保邦防边之要，上首肯，改干办诸司审计，丐外，得沣州而卒。先生视货利若有所浼，不以窭贫少有所动。其居室壁间，无非前辈训戒之词。所著有《西铭章句杂着》。弟元德，字静甫，学于其兄，宝庆二年进士，汉梁令。（补。）

　　知军晁先生百谈

　　晁百谈，（云濠案：《西江人物志》作伯谈。）字符默，临川人，太中大夫咏之曾孙。深于《春秋》。登淳熙二年进士，授吉州教授。周平园称其文，主管官告院，时权臣开边，先生轮对，言「内修不可忽，大举不可轻，当举刚正士以强本朝」。丐外，知南康军，陛辞，犹以除戎器饬边备为言。至郡，适旱蝗后，首罢科率之令，贵粟薄征，民无流徙。会奉祠，杖屦游庐阜，赋诗集为《归田杂着》。再起知道州，叹曰：「吾尝慕元结为舂陵，当使万物吐气，惜老矣，恐不能践斯言也。」入仕籍四十年，家无余财。有《带川集》二十卷。先生学于象山，其授受言论不可考。（补。）

　　进士王先生允文

　　王允文，字文伯，丰城人。干道中进士。从象山游，尤为彭子寿所知。尝介之于杨诚斋，示以所作《虞雍公碑》，有「谅彼高宗」之语，先生引诗「谅彼武王」正之，诚斋谢曰：「一字之师也。」子寿以论韩侂冑死贬所。嘉定初，先生袖谏章谒楼攻媿于京师，具札吁，攻媿为请于上，得邀赠恤，时人义之。有《栖碧类■》。（补）

　　黄先生（父文晟。）

　　黄先生椿（合传。）

　　黄先生棐（合传。）

　　黄，字达材，南丰人。其父文晟，笃学高行，当世称壶隐先生，尝与象山通书论学，故先生与其弟椿，字康年，棐，字彦文，并学于象山。先是，壶隐尝得李延平所授《朱子讲义》，钞成一卷，其后先生请朱子跋之云。彦文最为陆子所称，尝令其诵屈子「览冀州兮有余，横四海兮安穷」之语，以厉其益壮之志。（补。）

　　（梓材谨案：先生父，字世成，象山志其墓，谓「余不识世成，而得其为人。比十数年，辱余以书，无旷时，若所严事」云。）

　　县令俞先生廷椿

　　俞廷椿，字寿翁，临川人。干道八年，主南安簿，调怀安，两易古田令。秩满，充金国礼物官。还，特旨差江西安抚使干。会大治奸民盗铸，因缘生变，大帅及漕使奏为节制军马。先生广布尔目，以获盗为乡导，凡十八日平之。复富民监。再除新淦令。先生师事象山，倜傥多大志，博通经术，尝言「《周礼》司空之官，多散见于五官之属，先儒汨陈之，故因司空之后，而六官之■误，亦遂可以类考。」着《复古编》。其使金而还也，因纪次其道路所经山川、人物与夫言语、事物之可考据以备釆闻者，为《北辕录》。（补。）

　　机宜邵先生叔谊

　　邵叔谊，（云濠案：《朱子文集》作叔义。）象山之徒也。官机宜。象山尝与之书云：「君子之道，夫妇之愚不肖，可以与知能行。唐、周之时，康衢击壤之民，中林施罝之夫，亦帝尧、文王所不能外也。」又云：「今谓之学问思辨，而于此不能深切着明，依凭空言，传着意见，增疣益赘，助胜崇私，重其狷忿，长其负恃，蒙蔽至理，扞格至言，自以为是，没世不复，此其为罪，浮于自暴自弃之人矣。」又与之书云：「盖后世学者之病，多好事无益之言，假令记忆言辞尽无差爽，犹无益而有害，况大乖其实，尽失其实邪！」又云：「兹得来示，方知窒塞如初。此乃向来不得真实师友讲贯传授，类皆虚见空言，徒增缪妄。今能尽弃前非，务明正理，则此心之灵，此理之明，谁得而蔽之﹖」又云：「得元晦书，其蔽殊未解，然其辞气窘束，或恐可疗也。」（参《象山文集》。）

　　缪先生文子

　　缪文子，象山之徒也。尝云：「某始初来见先生，若发蒙然。再见先生，觉心下快活，凡事亦自持，只恐到昏时，自理会不得。」象山云：「见得明时，何持之有。人之于耳，要听即听，不要听则否，于目亦然，何独于心而不由我乎﹖」

　　附录

　　《象山语录》曰：「缪文子资质亦费力，慕外尤殢，每见他退去，一似不能脱罗网者。天之所以予我者，至大至刚，至直至平至公，如此私小做甚底！人须是放教此心公平正直。无偏无党，王道荡荡；无党无偏，王道平平；无反无侧，王道正直。某今日作包显道书云：『古人之学，不求声名，不较胜负，不恃才智，不矜功能；今人之学，正坐反此耳。』」

　　又曰：「人须是闲时大纲思量，宇宙之间，如此广阔，吾身立于其中，须大做一个人。文子云：『某尝思量，我是一个人，岂可不为人，却为草木禽兽﹖』先生云：『如此便又细了。只要大纲思，且如「天命之谓性」，天之所以命我者，不殊乎天，须是放教规模广大。若寻常思量得，临事时自省大，不到得被陷溺了。』」

　　江先生泰之

　　江泰之，亦象山之徒。尝问：「某每惩忿窒欲，求其放心，然能暂而不能久，请教。」象山答曰：「但惩忿窒欲，未是学问事。便惩窒得全无后，也未是学。学者须是明理，须是知学，然后说得惩窒。知学后惩窒，与常人惩窒不同，常人惩窒，只是就事就末。」

　　徐先生仲诚

　　徐仲诚，□□人。尝请教于象山，象山使思《孟子》「万物皆备于我矣。反身而诚，乐莫大焉」一章。仲诚处槐堂一月，一日，问之云：「仲诚思得《孟子》如何﹖」仲诚答曰：「如镜中看花。」答云：「见得仲诚也是如此。」顾左右曰：「仲诚真善自述者。」因说与云：「此事不在他求，只在仲诚身上。」既又微笑而言曰：「已是分明说了也。」少间，仲诚因问《中庸》以何为要语。答曰：「我与汝说内，汝只管说外。」良久，曰：「句句是要语。」梭山曰：「『博学之，审问之，慎思之，明辨之，笃行之』，此是要语。」象山答曰：「未知学，博学个什么，审问个什么，慎思个什么，明辨个什么，笃行个什么！」

　　赵先生子新

</div>
    <div class="pagination">
<a href="宋元学案_page340.html">上一页</a><span>...</span><a href="宋元学案_page336.html">336</a><a href="宋元学案_page337.html">337</a><a href="宋元学案_page338.html">338</a><a href="宋元学案_page339.html">339</a><a href="宋元学案_page340.html">340</a><span class="current-page">341</span><a href="宋元学案_page342.html">342</a><a href="宋元学案_page343.html">343</a><a href="宋元学案_page344.html">344</a><a href="宋元学案_page345.html">345</a><a href="宋元学案_page346.html">346</a><span>...</span><a href="宋元学案_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
