<!DOCTYPE html>
<html>
<head>
    <meta charset="UTF-8">
    <title>陈清端公年谱 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陈清端公年谱 - 第 2 页/共 10 页</h1>
    <div class="content">　　瑶泉丁宗洛识，宪万唐正纪校字。  
　 
御祭文

　　皇帝御祭巡抚福建等处地方提督军务、都察院右佥都御史、追授礼部尚书、谥「清端」陈璸之灵曰：

　　国家封疆重寄，慎简贤良；果其精白乃心、靖共尔位，清操特着、风轨卓然。生既被以殊荣，没必加之异数；激劝之典，于兹寓焉。

　　尔陈璸禔躬恪谨，秉志笃诚。绾绶花封，早传最绩；含香画省，旋树嘉猷。典学校于川南，公明得士；寄旬宣于海外，惠爱诚民。爰不次以迁除，俾专司夫节钺。行仍寒素，弥水蘖以自持；念切公忠，虽奇赢其无取。方殷委任，忽遘沉绵；溘逝告终，良深轸悼！尔尝谓「出膺百里，曾衣食之何忧？如其苟得一文，即廉隅之尽丧」。今者回思奏对之语、追念生平所为，洵始终之不欺，诚言行之相顾。似兹清节，伊古为难；用优恤之有加，逾惓怀之无已。聿颁嘉谥，更晋崇阶；酬以上樽，荫及后嗣。

　　呜呼！饰兹簠簋，守益凛于四知；贲是丝纶，恩倍隆于三锡。惟尔有灵，尚克歆承！

　　康熙五十七年十二月十一日。  
　 
御祭碑文

　　粤考「周官」六计，以廉为首；汉代郡国，亦先察廉。故曰廉吏，民之表也。况夫任隆简畀、职典封疆，其尤以廉著者；沛逾格之恩以厚恤终之典，岂有靳欤！

　　尔陈璸履行直方，束躬贞白。早由邑令，入历曹郎；继视学于蜀门，复分猷于海徼。凡所扬历，皆矢洁清。简自朕心，抚兹闽土；非次之擢，惟贤是咨。乃能励志公忠，悉屏谋身之计；居怀淡泊，弥高酌水之风。方资拊循，遽闻疾疢；命医药以自辅，冀平复之可期。讵意沉痾，竟归长夜；良臣即世，朕甚悼之！忆尔尝造膝而陈，惟朕亦倾心以听。谓甫临民社，即已免于饥寒；倘稍通苞苴，将尽堕其名检：故必取严一介，始可号为不贪。每追〔□〕畴昔之言，实克符卓绝之行。近求今日、远稽古人，似此清操，敻乎尚矣！是用晋以崇阶，赏延后嗣；祭葬加等，谥曰「清端」。

　　于戏！惟尔有茹蘖饮水之介节、惟尔有奉公体国之实心，勒在贞珉，以垂奕祀；俾百尔有官，咸喻朕旌廉至意，知所劝焉！

　　康熙五十七年十二月十一日。  
　 
雍正八年上谕

　　洪惟太祖、太宗创业垂统，厥有一德佐命之良；世祖抚绥万邦，实多奋庸熙载之彦。圣祖临御六十余年，其间良臣硕辅，后先相望；据朕所深知者，举其一二：如大学士公图海、公赖塔、大学士张英、尚书顾八代、马尔汉、赵申乔、河道总督靳辅齐、苏勒、总督杨宗仁、巡抚陈璸等持躬正直、奉职公忠，或垂节钺之勋、或励水霜之操，俯仰无愧，为朝野所共钦；终始不渝，无瑕瑜之可指。似此等靖共尔位，不愧古大臣之风者，正不乏人。既树羽仪于一世，宜隆俎豆于千秋；且使世世为臣者观感奋发，知所慕效。群以皋、夔、稷、契共相期待，则明良喜起之盛，朕于斯有厚望焉！着于京城白马关帝庙之旁，选择吉地，特建庙宇，命名「贤良祠」，春秋以时展祀。其应入祠之员，着内阁会同该部确查本朝满、汉文武大臣才德着闻、完名全节者，详慎开列具奏请旨；将来继起之臣，亦并得沾被恩光，永为盛典。钦此。  
　 

赐入京师贤良祠致祭文

　　皇帝制曰：翊熙朝之泰运，端重良臣；稽册府之鸿猷，宜崇元祀。盖成劳懋着，生平之风概如存；斯盛烈昭垂，奕世之宠荣益笃。载申纶綍，式荐牲醪。

　　尔陈璸秉志清严，禔躬廉介。始膺墨绶，循声早着于花封；旋晋枢曹，雅望尤彰于画省。历文衡而作藩翰，树模楷于百寮；秉节钺以统封疆，保初终于一节。于戏！流芬竹帛，卓然一代之完人；树范岩廊，尤矣千秋之茂典。列豆笾于祠宇，渥泽攸隆；布筵几于里闾，湛恩迭沛。灵其不昧，尚克歆承！

　　雍正十年十月初八日。  
国史列传（乾隆十八年修辑）

　　陈璸字文焕，广东海康县人。康熙三十三年进士，授福建古田县知县；以廉能调台湾，内升主事，历迁郎中。

　　四十八年，充会试同考官，擢四川提学道。璸性清介，私居常御布素，食无兼味。督学二载，杜绝苞苴；一切陋规，纤毫不取。上闻其廉，谕廷臣曰：『近闻四川官员横行恣肆者多，操守清廉者惟学道陈璸耳』。

　　寻调福建台厦道；旧例有应得银三万两，璸悉屏不受。五十三年十二月，特升偏沅巡抚；陛见，奏云：『贪官不在多取，取一钱即为伤廉。臣初任县令，便不穷苦；即一文不取亦可足用』。上谕大学士曰：「朕召见陈璸，察其言语举动，实系清官。且璸生长海隅，非世家大族、无门生故旧，而天下皆谓其清；非实行，曷克臻此！洵为国家祥瑞，宜加优异以励清操』。

　　五十四年十二月，命改抚福建。璸益励清节；为治举大纲，不尚烦苛，百姓安之。五十六年二月，疏请将巡抚公用银两拨充兵饷；上以非正项所关，且恐开不肖者分外索取之渐，未允行。署督篆，规例尽却不受。初，广东雷郡之东有洋田万顷，堤岸逼近大海；潮汐吞噬，倾圮甚多。璸请筑之，即以前所存公项及所积俸钱为兴修费，堤工自是永固。

　　五十七年九月，因病乞休；上慰留之。十月，卒于任。上悼惜，谕廷臣曰：『陈璸居官优、操守洁，朕所仅见；恐古人中亦不多得也』。追赠礼部尚书，予祭葬如尚书礼；荫一子入监读书。赐谥「清端」，立碑墓道。雍正十一年，世宗宪皇帝追念旧臣，特诏入京师贤良祠，春秋享祀。  
　 
陈清端公年谱卷上

　　同里后学丁宗洛编次

　　顺治十三年（丙申）闰五月二十三日巳时，公生（本「陈氏家谱」）

　　「陈清端公家传」（顾镇撰）：『公讳璸，姓陈氏；字文焕，一字眉川。海康人；去雷城东洋之十五里，实家焉』。「雷州府志」：『陈璸，海康东湖村人』（按「陈氏家谱」：『村名又称南田。雍正二年，移居郡城东门内；在府县城隍庙之前。庙旁旧有钟楼，故今咸曰「钟楼陈氏」』）。

　　按公先世高州府电白县人（吴川进士林莘山（联桂）为余言：『电白县东南有陈村，盖公故居。时当鼎革，洋匪滋扰，公生而父客于外；母挈之流离转徙，遂入雷境。今电白、吴川二县之耆宿，尚能道其详』。窃谓此语未确。考公跋「感应篇赘言」，有「予小子，雷产也」一语。又上祖坟诗曰：『万顷归怀抱』；夫「万顷云连」，乃雷州八景之一。祖坟在雷，则迁雷已久；公非生于电白而长于海康矣）。

　　「家传」：『世族单寒，祖、父皆潜德弗耀』。「雷志」：『陈宁以子璸贵，赠奉政大夫、福建台湾厦门道：妻郭氏、继妻林氏，赠恭人』。

　　丁酉、己亥、庚子、辛丑

　　按「雷志」：『先是，壬辰、癸巳间，土寇充斥，民断耕种。岁饥瘴发，死者阖室。至丙申之春，总兵栗养志剿贼，斩渠魁彭兆龙、陈选、曹玉数名；巡按御史张公纯熙广行招抚。既定，疏于朝云：「雷境三面环海，一望旷莽荒凉之状，臣不能悉也。每夜宿，即与贼邻，时闻炮火之声；又与虎为伍，时闻喊号之声。又飓风暴雨，揭瓦翻屋。臣夜坐不寐，各兵枕戈披甲。幸于七月十五日始到雷州郡城，城中茂草侵天、瓦砾满地；城外新招残黎皆编草为窝，苟延残喘：触目伤心，非复人境」云云。然自丁酉四、五年来，颇有还定安集之乐」。时公父母遂卜宅于东湖村。康熙元年（壬寅），七岁。

　　初从本邑黄瞿滟先生受「四书」（见「文稿」「廖太母寿序」）

　　二年（癸卯），八岁。

　　三年（甲辰），九岁。

　　按「雷志」：『元年迁海滨居民，令徙内地五十里。三年，再迁东边，自遂溪石门迄于徐闻之海安所』。「江起龙传」：「顺治十三年任水师参将，驻札白鸽寨通明港。时地方初开，营署俱圮，又无城堑可守。起龙视白鸽当雷州入海之口，为府城左臂要地，无白鸽寨则府城单弱，所系非小；乃出己资创建营寨，广招居民，屯聚为市，商贾辏集、舟车络绎，声势与府城相联络，遂为一方雄镇。康熙三年迁海，起龙升副将，移驻海安口而白鸽寨遂墟』云云。是时抢掠之害，蔓延府城肘腋；公随父母播迁靡有宁居。四年（乙巳），十岁。

　　母郭氏卒。

　　五年（丙午），十一岁。

　　通「五经」后应试，专习「尚书」。

　　六年（丁未），十二岁。

　　初，从吴先生学举子业，吴先生目为大器。「文稿」「吴先生墓铭」：『予自少小出就外传之年，即师事予郡东皋吴先生。先生为郡着姓，家世诗礼。虽卜居附城东偏，绝迹不入城门；岁以授徒为业，郡人子弟远近负笈者岁以百数。予时以童子厕其中，先生每心异之；对众称叹曰：『是能背诵「说文」不差一字者，尔勿轻若少也』云云。时功令以论策取士，吴先生举二苏以为法；公熟诵之颇不喜。其才气纵横，而于宋文独好曾子固。

　　「广东通志」「本传」：「璸幼颖异好学，为人清介简重』。「胡殿撰（任舆）「文集」：『彤光先生系出八闽，弱冠为诸生，及长，深于濂洛之学。隐居不仕，二子即济之及受之，俱以明经登仕籍』。「雷志」「吴马期传」：『马期字克济，海康人，由岁贡生，任始兴训导。生平清厚重，尤宏奖士类。为诸生时，设帐于家，一时学者从之，如华阴之有市；陈璸，其高足也。璸故贫，马期教而兼养迄于大成，士林至今犹能言之』。「吴先生墓铭」：『自先生之门造就成材者，指不胜屈；予则尤从游最久，而受知最深之一人也。先生性宽和，无疾言遽色；遇人无贤愚，不设城府：一时有「忠厚长者」之称。寿届古稀，端坐而逝』（据「墓铭」，吴先生无出仕之事；「志传」言任始兴训导，乃吴公次子而字济之者也。「墓铭」云：『先生以年渐高，谢讲席。趋庭受之、济之两先生嗣秉铎，予偕郡子弟负笈请业，一如先生之旧』；则「雷志」当传其父，不必传其子。虽因公于济之每称为师，然亦只宜于父传中连及之。盖济之代其父主讲席，已在公进学后，铭内已有「不恒及门」之语；「志传」中「教而兼养」等语，恐非济之之父不能当也。按吴先生名日赞，字彤光；胡状元为公作吴彤光先生冥寿文，其言曰：『眉川已成进士、为令尹，犹谆谆不忘其学之所自出，思有以颂其师；而济之又谆谆念其先人，思以人之颂己者颂其亲』。观此，可见相传公凡过吴先生之庐，必下舆步行里许；虽成进士后犹然。按「墓铭」云：『予膺岁贡时，先生及一见；既而叨乡荐、捷南宫，已在先生作古后数年』。据此，则公之尊敬其师，没齿不忘也）。

　　七年（戊申），十三岁。

　　父续娶林氏。

　　本年展复迁民海界，而东海为贼渊薮，犹在禁内。公随父母在城东僦屋以居，由是执经吴先生之门数年。

　　八年（己酉），十四岁。

　　「文稿」「赎旧宅记」：『余世居东湖、自儿时出就外傅，因结茅城中。岁在己酉，易之以陶；盖先严手拮据焉』。

　　时复以八股取士，吴先生使公诵习成、宏诸先辈，又参以隆、万数家，则理法双到（洛少时曾见公文，颇近荆川。其「庚午场后戏笔」云：『词经磨琢声多响，意取萧疏味更深』；盖所得力然也）。

　　九年（庚戌），十五岁。

　　举业成，初应童子试。

</div>
    <div class="pagination">
<a href="陈清端公年谱.html">上一页</a><a href="陈清端公年谱.html">1</a><span class="current-page">2</span><a href="陈清端公年谱_page3.html">3</a><a href="陈清端公年谱_page4.html">4</a><a href="陈清端公年谱_page5.html">5</a><a href="陈清端公年谱_page6.html">6</a><a href="陈清端公年谱_page7.html">7</a><a href="陈清端公年谱_page8.html">8</a><a href="陈清端公年谱_page9.html">9</a><a href="陈清端公年谱_page10.html">10</a><a href="陈清端公年谱_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
