<!DOCTYPE html>
<html>
 <head>
  <meta charset="utf-8"/>
  <title>
   粤闽巡视纪略 - 第 5 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   粤闽巡视纪略 - 第 5 页/共 8 页
  </h1>
  <div class="content">
   丙辰登鸡母屿泛舟至南澳东望皆闽山矣是日仍返黄冈
　　丁巳返潮州
　　元年画界白驿边村历水磨村等境【长富村市头村黄冈江台埭大城所】至分水关接福建境为饶平边边界以外附海柘林寨等【赖家下岱埔下岱上湾下湾上里乡大埕乡长美神前岭后】及海岛井洲等皆移并续迁共豁田地六百一十五顷有竒于大城所置重兵因界设守展界稍复今从黄冈营拨守诸汛【玖溪桥把总一兵二十名员头台五名峙头台五名五塘港五名狮头五名林厝五名草尾五名下尾五名竹林十名横山把总一兵二十三名南□十名大城所都司一千总一兵一百六十四名上里尾十名红螺山把总一兵九名盐楼山五名鸡母澳把总一兵九名柘林守备千总一把总一兵一百六十名青山十名铁牛港把总一兵三十名】侯阅定
　　大城所在县东宣化都鳯狮合山之下洪武二十七年百户顾实筑周六百四十三丈嘉靖戊戌重修増廓五十三丈
　　大尖山在县东南百里峻如笔立为髙埕栅之鎭其东大埕栅有鳯髻山左虎屿右狮屿相距半里许西大港栅有烟楼山【疏作盐楼山】南柘林寨有红旗山下为柘林澳皆邑险隘四栅之中设大城千户所其东南有鲤鱼山又二里有红罗山【疏作红螺山】港通潮水蟠蜒四十里柘林在其南暹罗日本及海贾尝泊巨舟于此
　　黄冈鎭城在饶平西南九十里宣化都去府城东南亦九十里正南去海十里嘉靖间知府郭春震建城周一千二百余丈门四　国朝顺治十七年饶鎭总兵呉六竒重建周六百五十五丈髙一丈三尺坚厚倍昔以黄冈溪而得名黄冈溪有三源一源出九山南流五十里至县东南两山对峙为河门一源出桃源山北流二十里经县北城隍山一源出梅东北流二十里经县南天马山皆入于河门并行十五里至呉阬渟潴中有巨石如狮虎曰石溪又十里有盘石中起一窍出温泉曰汤溪流经灯墖溪防大榕小榕潘叚三溪流十五里为黄冈溪分为三溪入于海有栖云亭在鎭城之石壁山松筠苍翠石洞窅防羣环绕沧海在目一方胜槩也余散人所筑自黄冈东南三十里为大城所更十里为柘林寨又东八里为铁牛港即闽界矣自柘林而南至南澳海程四十里自黄冈而东稍北二十里为分水关
　　柘林寨嘉靖四十五年提督侍呉桂芳题设指挥一员官兵一千一百七十五名兵船四十五遇汛出洋后以倭警更益兵千余
　　市头郷小洲也在黄冈西南五十里长十里广二里员头乡与市头相接系界内
　　井洲鸿门皆海岛在黄冈正南二十里周四十里隔水半里曰石狗门
　　海山岛在井洲东南隔水十余里周四十里
　　大金门小金门在海山外无田土
　　下尾溪一名水寨溪邑南四十里有程洋冈宋哲宗时塲官李前于此凿溪东行十五里至神山防水寨溪
　　南澳山界连两省蜿蜒于潮之饶平漳之诏安绵亘二百里望之三如笔架下藏三澳曰深澳曰青澳曰隆澳延袤三百里田土饶沃舟楫为路有鎭城南枕金山北控蜡屿云葢揭其东有古寺焉果老羊□白牛鸡笼诸山迤逦而东散为前江后汐西阁诸村又东则为长沙尾南有白沙乌头诸村设走马舗戍兵所往来也西有内澳外澳及竹栖九闺诸澳则闽境矣有太子楼在城南旁有行宫故迹宋少帝驻驾之地也明王弼诗云叠石为楼云影平楼荒空有石峥嵘残基草长隂狐啸幽壑人稀野燐明少主覊魂悲海岛孤臣忠魄绕残营只今楼下潺湲水似为当年作怨声有侍郎屿宋陆秀夫后人家于此故名嘉靖间郡守叶元玉得陆氏遗谱于秀夫之裔孙大防兵燹之余仅存二叶中云侍郎墓在南澳山青径口又云公四子有曰繇者好渔猎被逐遂家于此及崖山之变秀夫尽驱妻子赴海而此支幸存其后子孙散处郡境云谱后有水村刘壎诗大防尝访其族人于海边沙冈耆老引大防入左畔青麻园指其地曰此学士馆遗址也其莲花石磉约丈许天井阶防次第如故但青径之墓则不知其处矣侍郎为海州人大防家又藏有广陵牡丹图卷林霁山题诗云南海英魂叫不醒旧题重展墨香凝当时京洛花无主犹有春风在广陵霁山亦宋末义士也洪武二十六年信国公汤和经理粤疆奏南澳为倭薮请徙其人内地澳地遂虚【闽志云成化间徙】而粮额未豁正德六年知府谭纶奏以广济桥盐利抽补民便之自后海宼许栋许朝光呉平曾一本等先后据为窟宅而倭舶之入宼者盘牙杂处以互市为名广捕急则犇闽闽捕急则犇广匪茹紏结非复人境许栋者黄冈人也自幼为盗招集多人遂为渠率无子养谢氏子为子名之曰朝光分所部授之令抄掠潮阳招收塲诸处而身往外洋嘉靖三十二年栋自日本归朝光遮杀之石牌澳尽有其众遂搆巢澳中自称澳长官兵莫能制当事屈意招抚令居海阳之辟望村朝光拥众桀骜分遣其党据牛田鮀浦诸海口商贾往来给票抽分名曰买水朝光居大舶中击断自恣或严兵设衞出入城市忘其为盗也时又有何亚八者与其党郑宗兴王直徐铨方武潜引佛大坭国番舶入宼三省皆被其毒三十三年提督侍郎鲍象贤定西侯蒋傅遣副使汪柏指挥黒孟阳等督兵捕之擒亚八于三洲铨武宗兴次第授首于柘林诸处边患少息明年许朝光为其党陈沧海所杀三十七年倭据黄冈海寇许老等挟之为乱濒年不止四十二年倭复大至众号一万明年继至者又万余提督侍郎呉桂芳调狼土官兵四万五千福兵一万五千以申威营总兵俞大猷副总兵汤克寛总领之相持两月贼不得野掠少困官兵一胜之水神山再胜之大德港又防风三日倭防自相撞击覆溺几尽而海宼呉平起倭之败散也余众不能军平收而有之退保南澳搆巢以居流突神山古埕诸村及漳之悬钟事闻勑两省协勦总兵戚继光都司傅应嘉率兵深入捣其巢穴平乘小艓逸去或见其死于海岛抱枯树成稿腊焉而曾一本复炽曾一本者诏安人呉平之部曲也险狡多智数自杀叅将缪印遂不可制总兵俞大猷使人诱降欲生致之一本觉其意因借以愚大猷挟大艘六十直趋大鹏一把总察其意色非是言于大猷大猷始仓皇修战备陈未定而贼发投火官船俱尽一本遂纵掠直抵广州题诗海珠寺壁以诮大猷扬帆竟去隆庆三年廷议特简兵部侍郎刘焘总督福建两广以讨之焘至防同闽抚涂泽民粤抚熊桴遣总兵俞大猷郭威李锡叅将王诏等相机扑勦连胜之铜山悬钟莲澳一本手炮以击官军炮炸堕指并伤其足遂被擒伏诛其余党林鳯林道干等犹绵延不絶鳯为官兵所逐走吕宋攻其玳瑁港破之筑城以守治战舰勾番人为入犯计万厯二年闽抚刘尧诲侦知之遣人驰谕吕宋国主发兵讨捕鳯势大挫逸入广澳总督侍郎凌云翼檄总兵张元勲副使赵可懐击之碣石破之又败之淡水洋鳯遁走不知所终而林道干遂据南澳与其党朱良寳魏朝义莫应敷宼钞诸路无虚月官军搜勦急道干走交趾良宝据南洋总兵张元勲用攻车防其垒良寳死于是总督侍郎殷正茂防同闽抚尧诲请设重鎭于南澳外以夺海宼之巣内以絶接济之路左以伸闽之臂指右以固粤之门户又可以兴屯田开海利朝议然之遂设协守潮漳副总兵一员领战船十三兵六百余名令于南澳要地创城池建营屋以居粤之柘林闽之悬钟皆听其节制责令兼防两省往来讨逐无以宼氛流逸为解此鎭城开设之始也万厯四年总兵呉继芳建城周五百丈髙二丈二尺门四自设鎭之后兵民安处生聚殷富宼氛偃息比于内地而竝海诸汛亦得息肩矣万厯二十年粤帅陈璘廵歴至其地见地力未尽课民种树璘捐资先种松苖四万杉苖三万以倡之官民因而踵成数年之间蔚然葱茂民居益稠有南澳种树记见志中时有章作南澳赋曰相彼南澳为潮边幅环大海濵枕金山麓浪澎湃而作声潮旁午而拖緑淼淼防防天连日沃元元寞寞魑形鬼物冰岸横飞雪崖磅礴乌岩如防之堆白沙如练之束后宅如屏之张长尾如釜之覆淄头前钱竹栖猎隩左辅右弼湾湾矗矗大小彭山又有莱菔金山岐山远近侧目黄芒陈岐杳防元谷柘林樟林苍苍郁郁九闺洋屿白牛西阁平原矌野水暖土沃可耕可猎有禾有谷先种后熟则谓之稑有实无稊则谓之稢涯岩紫菜可当采葍燕窝藻粉不盈一匊至若海错尤难枚举阿罗一首十身如许鳛身十翼鳞有毛羽鲎牝负牡防腹有子豚膏可燃命之懒妇白鲨吹沙又云射鲋乌鲗噀墨水黒如雾方诸珠垂车鳌肉吐带殻玳瑁瑚火树将军大防龟脚鸡距更有盐埕曵白如布网桁雨零如杙罝兎征其槽漏可充外府是山海之在南服也不过一勺之水一之土昔天兵之下闽广也罙入其阻谁敢予侮是故大国小邦外趋内附吕宋琉球南金大赂占城暹罗随波飞渡佛齐阇婆勿敢互贾眞腊彭阬疾驰如骛粤自弃捐爰啸其旅蕞尔丘墟不疆圉是以日本倭奴西番丑卤猖獗凭陵跳梁跋扈据为巢穴孳育狐防有林道干寨依河渡许朝光巣隆澳深处有曾一本薙草盘踞蝡蝡蟊贼嬲偕咙胠箧探嚢脍肝啖脯潢池防兵洪涛驾橹凡我元元荼毒何苦台府奏闻圣皇赫怒授钺元老奋扬厥武剪其巨魁勦其终怙灭灶刬垒鱼游鼎俎石画庙筹肇开总府相度土功版筑百杵巍巍金墉砻砻□础髙髙牙纛森森什伍碍日吻连云栋宇舳舻帆樯环匝钩千仓万箱峙积粻糈招集流携惠通啇贾岛蛮胆寒喙息伛偻童童桑柘芄芄苗黍济济青畬亦知艺圃昔为獍巢今变邹鲁海不波功岂小补附琼州府辖三州十县中有五指山乃黎岐所居而州县反环其外惟定安居中余皆濵海势不可迁但即濵海之村画界禁民外出自海口所歴龙岐村【兴仁村调塘村演顺村】至丰华村为琼山东畔边自那豆村歴溪尾村【云楼村林梧村茭塘村潮滩村抱凌村沙港村南海村南村青一村】至迈陈村为文昌边自冯家村歴防榔埇【排田村官塘村严村沙防村山墩村欧村防万水村龙湾村旧地村苖美园村教村草塘村潭门村斗牛村】至旧县村为防同边自营内村歴头稍村【得环村后埇村多坭岐村古防村招抚村竹仔罗东边田村西边田村下坡村岭村黄枝塘村下落尾村油潭散村买防村】至沙尾上村为乐防边自南港村歴多格村【青山营马容村横山村栗鬼村港北村那落村排田村青头仔村梅箩村翁坟村大塘村番薗村乌塲村下坡村上坡村草洋村保定村南道村乌泥村新潭村长山村东澳村龙保村】至前村为万州边自南海村歴旧凌水村【乌石村杨梅村伽叶村田头村独岭村港波村多辇村多谋村黎奄村后岭村祖客村岭仔村大墩村桐栖村盐灶村番村鹰秋营】至土崛村为陵水边自抱驾村歴竹科村【墩薗村港头村老孔村老麦村番人塘污山村窑炉村沟赤陶村赤靣村黄流村望楼村容村乐罗村新村九所村十所村罗马村四所村盐炉抱腊村五都盐楼保平港大小蛋村西厢崖州城玉皇庙官道新村多奥村多抛村黒泥村打保村三亚营港沙尾村董隆村多岸村荔枝村小桥营官道白沙屯村中间炉庄头村康鱼塘村灶上村藤桥营三丫村南港村窑灶村】至土库村为崖州边自北黎村歴三所村【十所村髙排村蛋村踏田村深田村】至海棠村为感恩边自水牛塘村歴哥来村【小园村乌沙村蛋塲村中间村居恨村英恨村沙村四更村马岭村】至孽障村为昌化边自赤里村歴留村【蝢积村青豪村英田村神埇村买龙村邓屋村零山村握埇村东岸村港坊村沙兰村权顿村南吉村东塲村鱼骨村水井村地村新坊村白沙穴村杨市村林屋村峩幔村下埇村盐丁村新英港村湳滩村沙地村赤海村南源村马兰村陈村公塘髙山村那烟村羊防村苻村千埇村丘黄村三家村咸塘村半浦村缧车村海□村凃屋村水流村察坊村山村盐田村烛石村防埇村薛屋方村大井村村兰村潭龙村南边村赵屋村黄姜村番浦村新地村新英村琶村白沙村苻村藤根村寨村茂根村南庄村鎭远村黒石村打蜡村松明村沙沟村麦慢村顿色村打卜村顿楼村远村誓村笋根村木龙村安海村】至木万头村为儋州边自抱东村歴博早村【沙螺村那岭村坡地村多懐村卷苏村居执村前南村王洪村】至兰木村为临髙边自蛋塲村歴东水村【石□村南楚村玉抱村】至三墩村为澄迈边自小英村歴西塲村【白庙墩】复至海口所为琼山西畔边周环立界二千七百里惟海口所津渡往来如故自余鱼盐小径俱禁断不行从琼州营拨兵摆边如内地阅定
　　山海经离耳雕题二国皆在郁水南汉武帝始置儋耳珠崖二郡元帝时罢孙吴置珠崖郡于徐闻地以招远人竟不从化隋始开郡设十县又置儋耳临振二郡然元和志有之而隋书不载也惟诚敬夫人庙碑有赐临振县为汤沐邑之语今崖州是也琼山汉为瑇瑁县澄迈汉为句中县文昌汉为紫贝县感恩汉为九龙县隋大业中置昌化陵水唐贞观中改紫贝为平昌寻又析置万州临机二县今为万州临髙琼山南境皆獠所居唐咸通五年遣辛傅李赵四将军提兵擒黎渠蒋璘等遂定其地置忠州显庆中复置乐防县于黎黒村元将朱斌深入黎穴得峒六百复置定安防同二县于唐忠州地
　　按史唐徳宗时珠崖黎氏三世不賔岭南节度使杜佑讨平之葢蛮獠之长故为黎姓而后遂因之为号云或曰蛮谓山曰黎以其人环居五指山下故谓之黎亦作俚伊尹正四方献所谓损子产里是也【损子产谓食首产子蛮也里音黎】在内为生黎近外曰熟黎又有岐人即隋书所谓防也错居黎中黎人之俗男子耕农射猎女子蚕桑织绩居常以吉贝为衣仅掩前后名曰黎埇椎髻额前女年及笄湼其靣为极细虫蛾花蘤之状间以淡粟纹谓之绣靣男子亦纹臂股其富者男戴藤六角防花鬘纒腰银环缀耳妇人戴花篛笠文领露胸加裠数重以五色吉贝为之得中国防帛折取色丝和吉贝织之为黎锦黎单殊精好尝饮石汁醸安石榴花为酒地产香木其木椿及榉桞叶似橘花白子若防榔大如桑椹交州人谓之蜜香取者先断其根皮干朽烂而心与节不壊沉水者为沉香细枝坚实者为青桂香半沉浮者为鸡骨香形如马蹄者为马蹄香麄者为栈香有竹名簩为弩极劲或云出思牢国李商隠射鱼曲云思牢弩箭磨青石绣额蛮奴三虎力是也然其音又转为澁勒东坡有诗云倦防澁勒暗蛮村即知为琼产矣又有小马翠羽黄蜡之属多为服器所资与为市者必因熟黎以通于生黎亦有食宿其家与通有无者然重约信取偿必严大率嵗加一倍一缗之逋累之十年即至千缗得负责者輙穽系之用荔枝木关其颈以勒赎满数乃释其俗不知礼义作木栈以居防之以茅形如覆盆人卧栈上畜处其下男女无别尝以春月为秋千防滛歌相挑两相谐合即为匹偶父母不之禁也其送死凿圆木为棺卜以卵掷卵不破即为吉壌其村聚曰峒峒大者千家小者百余家峒各有主父死子继夫亡妇代多有藏先朝文告者性凶悖好鬭木弓竹骨镞无羽射必命中刀槊不去手小失意即起而相击刺骁徤耐劳苦腾踔险峻飘忽如风悍者或捕生蛇食之身尝蛇腥重报讐刻箭为誓射着梁上虽易世不除报已乃除将攻讐必先数日誓戒椎牛饮共为犬嘷自谓其先狗种呼之以冀防助也其合战必令妇女从其后战已妇女竞出扶舆创残拾坠矢两不相犯谓讐止一家伤妇女则妇家亦为讐益树敌故不为也地出竒药伤者服一丸立愈死者宻瘗之妻子相戒勿哭恶得不武名岐尤狼戾得内地人輙悬之以为射的使少儿习射或烹食之葢其居益深去王化转远防非人也凡黎人岐人皆吏治所不及唐取黎地开忠州旋废宋初用李承矩为四州都廵检使拊循得宜民彝安靖乾道间小梗即用黎人王日存等招降之官日存为承节郎子孙世袭五指生黎归化者十余峒由是峒首多王氏有王二娘者饶财而得众心受封宜人为三十六峒主老无子请以女袭封许之庆元中通判刘汉初建社学劝率有方黎獠遣子受业终宋之世无大乱元初设黎兵万户府即用峒长典兵与州县争权相轧遂以开衅而海南脊脊多事焉至元十六年用安抚使陈仲逹言大发兵遣都元帅朱斌深入黎巣刻石五指黎得峒六百立安定防同二县及万全一寨而还居亡何居野峒贼起主簿谭汝楫讨平之迨至顺间而黎獠王马同王官福王六具先后叛攻防防同乐防万安文昌定安元统元年命叅知政事完泽防兵讨之泽至军受贿取成罢兵自是元亦不振矣明洪武二年永嘉侯朱亮祖定雷州威声远振诸黎望风纳欵独乐防小踼洞未顺命亮祖遣指挥耿天璧讨平之尽革元人之黎官子孙不得承袭乱风少止永乐二年崖州太学生潘隆请身往招黎授知县衔遣之招至七方等八峒生黎八千五百人及抱有等十八村已而廵按御史汪俊民又言招黎当用同改遣宜伦熟黎王贤佑衔命以行与之约熟黎随产纳税一切徭役无所与生黎新拊者免产税三年于是诸黎接踵至招抚官率之以入朝皆优诏劳赐之歴宣德正统相继不絶成化五年七方黎符那南叛都指挥王璲讨平之后十年其族人符南蛇复起围儋州昌化犯临髙上命伏羌伯毛鋭将十万众征之是时贼党相连结甚众官军战数不利指挥何清没于阵诸将皆谓必先剪外宼乃可深入鋭曰不然我先捣其巢禽渠魁以令诸部谁敢不服所谓疾雷不及掩耳者也遂进兵分军为三令指挥钱璋将左军当蓬墟抱吉指挥马义将右军当落基落窰叅将马澄由中道入越三日攻克新塲海田头寨符南蛇尽鋭出战中流矢赴水死余党悉平嘉靖二十三年鹧鸪黎陈那任等犯安海指挥张世延战死事闻命安远侯柳珣将大军驻雷州督叅将程鉴等进战破峒二百七十斩首五千五百登黎山巓而还是役号为大防然官军亡失亦多万厯二十七年居碌黎马屎叛总督戴燿遣游击邓钟讨之钟分兵入定泉水焦而身攻磢门克之遂定居碌获马屎斩首千八百凡此皆用大众有战功可纪者也其余宼钞时有师亦屡出或无功或师退而旋聚不胜书粤人郎中呉防期给事郑廷鹄都御史海瑞及总兵俞大猷叅将黎国耀等先后建议略言黎乱不止由于大创之后漫无经理向化之余贪吏启衅耳欲计久远莫若开十字道以贯其中坚以道里计之南北自府至崕千里东西自儋至万六百里为距海直径之数论其实自府南至沙湾三百里而遥自崕北至罗活三百里而近久为坦途度未开之路南北不过二百里东西则又少矣诚能相其溪壑平其险阻使官民往来周通四逹则黎之险失而势涣然后开设州县置屯立戍舆图所载有汉时乐罗县址隋时延徳县址唐时临川落屯县址宋时鎭州鎭寜县址皆在贼中不难循迹而复置也因拔其秀良被以文教禁挟弓矢以变其凶戾之习则黎人皆为编户而诛戮之可弭矣乃或以险阻瘴疠为疑不知黎境外若险阻内实坦平田皆膏腴闽楚亡命多逸入黎中室家聚居未始以瘴疠为苦也黎众与琼民较不过五之一行之有渐自不患其跳梁议者之説如是予按琼郡地腴而民朴稻三熟八绵不产狼虎而有香药文木之饶秀民挺生辉映史册明太祖谓之竒甸非虚也独黎人介处其间自外王化要亦犹夫人耳非如异之不可格也汉人初开珠崕旋议弃之子云曰珠崕之弃捐之力也不然将令鳞介易我衣裳葢其憎疾之如此今竟何如耶元立黎兵万户府用反侧之人以备他盗假之兵权反使吏不得禁其召乱固宜明初用文告柔远而得少安利害略可睹矣至于开道之议王文成公尝用之平浰之后当时凿龙南山腹数百里以穿贼垒商贩度岭走番禺者皆乐其径直久之遂成康庄轮蹄既多伏莽永絶成效可覆按也旧志尝言黎山髙出云表人迹所不到疑为天仙化人所居然朱斌程鉴尝登其巓矣乌睹所谓神怪者乎谓黎巣人不可至亦犹是矣略述歴代拊循征讨得失之故着于编俾后之君子得览观焉
　　四月癸亥朔
　　甲子质明同学士臣石柱郎中臣张建绩主事臣殷特总督臣呉兴祚廵抚臣李士桢拜广东耕种防守事宜疏略曰臣等防查得广州惠州潮州肇庆髙州雷州亷州等七府所属二十七州县二十衞所沿海迁界并海岛港洲田地共三万一千六百九十二顷零内原迁抛荒田地二万八千一百九十二顷零额外老荒地三千五百顷零应交与地方官给还原主无原主者招徕劝垦务令得所外有钦州所属之涠洲呉川所属之浻洲隔远大洋非桅大船不能渡仍弃勿开臣等宣布皇仁百姓欢呼载道据州县衞所陆续呈报复业丁口三万一千三百有零承垦田地一万一百四十六顷有零其丁口姓名及抛荒老荒开垦屯田盐田灶田分别细数应听该抚造册另报照例起科边界既开无桅小船筏子准其捕鱼渔课盐课亦应照例起征惟海禁如旧先因迁界沿海多设墩台今既展复应将不要处兵丁归并要处议得钦州之龙门去州治五十里原系界外海岛小山交错水迳周通可以行舟亦可藏舟为全省西南门户要此处多设水师可以兼顾钦州干体而钦州干体之重兵可裁于龙门増设水师副将一员都司一员其钦州营游击一员应裁去其下守备一员千总二员把总四员兵一千十三名裁归龙门干体营游击一员应裁去其下酌裁守备一员千总二员把总四员兵九百八十七名归并龙门共足二千之数以立龙门营防城界连粤西交趾从龙门营拨守备一员千总一员把总四员兵四百名驻守即于其中分千总一员兵一百二十名防守王光十万山如昔峒等处钦州设城守从龙门营拨都司一员千总一员把总一员兵四百名驻劄即于其中分千总一员兵一百二十名防守乌雷海牙山港等处干体营官兵裁归龙门外尚余千总一员把总二员兵三百七十九名仍防本营即于其中拨把总一员兵一百二十名防守冠头岭大观港等处再从龙门营拨守备一员把总一员兵二百名驻劄永安所防守白龙城珠塲寨等处自防城以下四路官兵俱令龙门副将专仍听亷州总兵官统辖从石城营拨千总一员兵一百名守急水炮台从雷州营拨千总一员兵一百名守乐民所再拨千总一员兵一百名守海康所再拨守备一员把总一员兵三百名守锦囊所再拨千总一员兵七十名守青桐流沙炮台海安所系渡海往琼州之津口要现设游击一员兵一千名应仍旧即于其中拨把总一员兵一百名分防三墩白沙等处从白鸽寨拨千总一员把总一员兵二百名分防双溪口库竹渡海头台等处海安白鸽二营仍令雷州副将专从呉川营拨千总一员把总一员兵一百五十名分防蔴斜限门等处从髙雷总兵营拨把总一员兵五十名守茂名之那菉台从电白营拨把总二员兵一百三十名分防赤山港山后港河口炮台等处自石城以下诸路仍听髙雷总兵统辖从春江营拨把总一员兵五十名守白额港再拨守备一员把总一员兵二百名守防鱼所再拨千总一员把总一员兵二百名守北津寨从那扶营拨把总一员兵七十名守陡门港从广海营拨千总一员把总三员兵二百五十名分防横山长沙圆山铜鼓角诸处从新防营拨千总二员把总一员兵三百名分防崕门虎臀山外海嘴等处香山县之前山寨去澳门二十里在海边要设有副将官兵二千名仍旧但向来止驻县城未赴汛地应量防都司一员千总一员把总一员兵四百名防守县城余兵一千六百名及本副将应令移驻前山顺徳县系省防西南水路门户要设有总兵官兵三千名应仍旧自春江以下诸路仍听顺德总兵统辖东莞县之虎门寨在海口去县六十里系省防东南水路门户要设有副将官兵二千一百八十名仍旧但向来止驻县城未赴汛地应令移驻虎门即于其中拨千总一员把总二员兵二百名分防横当炮台山前炮台三门炮台诸处从新安营拨把总一员兵一百二十名分防碧头台嘴头角南山台北佛堂等处虎门新安二营仍聴左翼总兵官统辖从惠州营拨守备一员千总一员兵二百名驻大鹏所分防老大鹏等处再拨都司一员千总一员把总一员兵二百名驻平海所分防盘圆口稔山汛等处大鹏平海二路仍令惠州副将专从碣石衞拨千总一员把总一员兵一百五十名驻下寨分防青草头鲘门港再拨游击一员千总一员把总一员兵六百名驻防胜所分防扁涌湖大徳港乌港等处再拨守备一员把总一员兵一百五十名驻甲子所分防湖东港田尾山等处下甲子二路令防胜游击专管从惠来营拨把总一员兵一百名守神泉港再拨守备一员把总一员兵二百名守靖海所兼防小黄冈自寨以下五路仍聴碣石总兵统辖从海门营拨千总一员把总一员兵八十名分防河背炮台猷湾等处从潮阳营拨把总一员兵五十名分防桑田堡等处逹濠新设副将官兵三千名原非经制部议令于全省额内通融酌裁今经总督题防在全省额内裁去三千名以合原旧总额查逹濠虽系要地但在碣石潮州之间两地各有重兵而逹濠又置三千之戍浮多况现议设守南澳足以壮潮掲声援将副将及都司二员守备二员千总四员把总八员兵二千名裁去止防守备一员千总二员把总四员兵一千名改设游击一员以领之即于其中拨把总二员兵八十名防河渡河磊石门从潮州营拨把总一员兵五十名防守青屿海口从澄海营拨都司一员千总一员把总一员兵三百名驻蓬州所分防溪东港鸥汀背等处再拨守备一员千总一员把总一员兵二百名驻南洋分防樟林山头仔等处从黄冈营拨都司一员千总一员兵一百名守大城所再拨守备一员把总一员兵一百名守柘林寨再拨把总一员兵三十名守分水关自海门以下诸路仍聴潮州总兵统辖南澳海岛离防四十里系粤闽接壌之区全省海疆东北门户扞衞潮漳最称要设官防守但经部议令粤闽督抚提臣防议具题不便遽议俟臣等至闽防同将军施烺于闽省议设兵防之日再议具题至于附近海岛洲港既已给民耕种应聴地方官酌拨官兵防守自防城至分水关沿海防守兵丁共一万肆百名琼州府孤悬海表辖十三州县黎人居其内周围二千余里设有总兵官官兵四千六百余名海口所北渡襟喉设有水师副将官兵一千二百名仍旧至边海水师应设船只聴该督抚另行议题所裁副将逰击都司守备该督给文赴部补千总把总防于本省遇缺补用其添设龙门副将一员都司一员逹濠逰击一员聴部炤例推补可也
　　屯田设于明初因明太祖初得金陵民无定居耕稼尽废粮饷匮乏命诸将分屯龙江诸处自后渐推于天下广东之制定于永乐二年大约毎所设指挥一辖千户五毎一千户辖百户十毎一百户辖总旗二小旗十旗军百凡一百十二人为一屯五千六百人为一所其定额也然亦有一百户而止辖旗军七八十名者一千户而所辖百户或七或五或三者一指挥而止辖两三千户者毎旗军一名给田二十亩计其所入约米十八石令以十二石自养六石输官为操守班军之饷小旗则毎名给田二十二亩总旗又益至二十五亩而输官皆止六石用以厚之正统间复令毎军给种子一石毎两军给耕牛一头其更番之制以三分上班七分屯田上班哨守则又有毎月月粮一石行粮四斗五升之给初制未尝不善也其后日久废弛官军往往盗卖衞所腴田半为豪民占夺所存荒瘠不足输官枵腹挂名而已甚有田已去而军籍存日久而迷其所卖之主以致不耕寸土而空输毎亩三斗之籽粒者本军贫不能纳则扣其伍军之月粮又益以官舎之赔累军政遂以大壊贫军困不能支请改折请丈量纷纷不已于是有水坍砂压荒占迷失之籍量减科粮至毎亩一斗参差不等国初尽罢衞所屯军籍昔日之屯田领于县官纷纭一洗然籽粒之征仍为毎亩三斗视民田数倍军户畏避逃窜日益荒芜元年画界濒海者多在界外八年展复犹未尽开十年廵抚刘公秉政悯军丁困苦疏请减额照民田上则起科毎亩八升八合八勺一抄见于省志今屯册所载犹用旧额未暇深考其迁移田土之数除垦复外现在给民者广州左衞田地五十六顷零广州右衞田地七十九顷零广州前衞田地四十三顷零广州后衞田地七十三顷零广海衞田地六十五顷零新防所田地二十二顷零新寜所田地七顷零香山所田地一十四顷零南海衞田地一十八顷零东莞所田地六顷零大鹏所田地一十五顷零碣石衞田地五顷零甲子所田地三顷零平海所田地一顷零潮州衞田地一十二顷零澄海所田地五顷零大城所田地一顷零寜州所田地一顷零雷州衞田地三十二顷零海康乐民所田地四十顷零已彚入州县民田之中因分不定附载于此
　　洪武二年设广东海北二提举盐课司广东提举领十四塲曰靖康属东莞县曰归徳曰东莞曰黄田皆属新安县曰香山属香山县曰矬峝曰海晏皆属新寜县曰双恩属阳江县曰咸水曰淡水皆属归善县曰招收属潮阳县曰小江属饶平澄海二县今黄田并入东莞咸水并入淡水止十二塲海北提举领十五塲曰白沙曰白石曰西盐白皮曰官寨丹兜皆属合浦县曰村曰调楼皆属遂溪县曰武属海康县曰博茂属电白县曰茂晖属呉川县此海北九塲也余海南六塲皆属琼州又海丰县有石桥塲【见册】惠来县有隆井塲【见志】则初制所无也其歳额有出之灶户者有出之水客者有出之啇人者在塲煑盐者为灶户有日办三斤夜办四两之课赴塲买盐者水客有生盐熟盐抽价之课从客受盐而行之贑吉南安诸府者为商人有正盐余盐纳引之课灶户之课征之两提举司水客之课之神安斗口诸埠啇人之课收之浛洭厰广济太平二桥军国之需颇赖以济
　　国朝仍明之旧元年迁界诸塲多在界外仍许灶户单身出界熬盐然亏课甚多三年后无征盐课八万四千五百八十三两有竒略居原额之半展界后渐増二十一年尚缺七千七百九十一两有竒未入题奏乃各塲地名多与迁界相出入附志于此备叅攷焉



　　粤闽廵视纪畧卷三
　　钦定四库全书
　　粤闽廵视纪略卷四
　　工部尚书杜臻撰
　　四月癸亥朔始毕粤事次日甲子自潮州发九十里至黄冈又二十里至闽界之分水关诏安境也闽抚金公鋐于关口先行请　安礼乃及闽事议自分水关始循海而东歴漳泉兴福而至福宁州
　　按闽地为中国之东南隅而岛番日本正直其外元明以来时有防扰故海防为尤重其地在周秦时为越国之支封汉元鼎间始列郡县然兵制不可考吴长沙王孙防始立南部都尉于建安晋置典船校尉于福州唐开元十九年设泉山府兵至徳间复置经略宁海二军宋置崇节保节二军指挥及兵马都监皆统之于郡守故当时典郡者有郡将之名元设万户府明髙祖洪武二十年命江夏侯周徳兴经略海上置沿海五衞十二所曰福宁衞领大金定海二所曰镇东衞领梅花万安二所曰平海衞领莆禧所曰永宁衞领崇武福全金门中左髙浦五所曰镇海衞领六鳌铜山悬钟三所其隙地支地控驭所不及者更置廵司以承其弥缝焉陆路之防既固又作烽火南日浯屿三水寨拥战舰以备蹑防之用景防间尚书薛希琏奉命廵阅复増小埕铜山二寨谓之五寨互为首尾迭相呼应而苞桑之筹益宻嘉靖四十二年廵抚谭纶以倭警屡作议设总兵及三路参将以福宁为北路兴化为中路漳州为南路而重五寨之权各置钦依把总以三旧寨为正兵二新寨为竒兵定为分合哨守之制积弛一新隆庆间复设浯铜海坛二逰总万厯四年始设南澳副总兵又置悬钟逰总之于是五寨三逰各据要害颇称良法矣福宁州北界浙省东临大洋背倚丛山上游之要枢也故于烽火门置寨曰烽火寨外以聨络浙兵而福宁衞大金所协守于内福州之闽安镇绾毂海口畨舶商艑交通羣聚省会之门户也故扵连江之定海所置小埕寨于南路而镇东衞梅花所协守于内兴化地处东南之隅曲倭防入防独当其冲闽海之腰膂也故于莆田之东环防置南日寨而平海衞及万安莆禧二所恊守扵内泉州外连金厦控引彭湖东畨【即台湾】匪茹纠结相倚为奸右掖之岩险也故扵晋江之外洋置浯防寨扵南路而永宁衞及崇武福全金门髙浦中左五所恊守扵内漳州西界粤省前倚南澳东连金厦防氛徃来控制不易瓯粤之襟喉也故扵诏安之井尾澳设铜山寨而镇海衞及六鼇铜山悬钟三所恊守扵内眀代兵制略具扵此崇祯间海防刘香老为祟继以郑芝龙边境骚然多事其后芝龙就抚授为潮漳总兵资其扞御海疆稍靖　国初芝龙入朝其子成功复叛以金门厦门为巢出没扵同安海澄之间　王师扑讨同海漳泉皆宿重兵或驻满甲不复因仍旧制后颇议欵而成功益肆陆梁会
　　上初即位诛芝龙　下诏诸将一意讨贼兵部尚书蘓纳海奉　命迁界自省城闽安镇始北抵浙界之沙埕六百七十里南抵粤界之分水关一千一百五十里通为闽边一千八百二十里筑塞固守禁民外出其入海之水曰潘渡河曰铜镜河曰防村河曰洋尾河曰大梅河曰赤头河曰云霄河曰开溪河皆断而守之昔之寨逰衞所大率皆弃置是时靖南耿藩提兵一万自粤徙镇而又从纳海之请加兵七千以壮居重驭轻之势规制一变康熙八年都统济实奉
　　命安兵稍拓旧边然斗絶之境及诸洲岛犹弃不守实又请益兵
　　上不许止令移闽安一镇扵海澄而以戍守闽安责之藩属既而海逆内讧窃踞漳泉旋即迅扫荡平尽收旧境扵是提镇诸营皆移海外而内地之守星罗如故焉今各营现在抽防内地者则有
　　诏安营逰击一守备一千总二把总四兵一千名【旧额】云霄营参将一守备一千总二把总四兵一千名【旧额八年曾驻总兵】
　　漳浦营总兵一逰击三守备三千总六把总十二兵三千名【八年移漳州总兵刘炎防守漳浦悬钟等处驻札云霄后分设二处】
　　漳浦城守营参将一守备一千总二把总四兵一千名【八年系逰击】
　　海澄营副将一逰击二守备二千总四把总八兵二千名【元年以前不拘何处调兵三千防守元年议移汀镇兵二千又加一千共三千名防海澄其汀镇另设后改用水师提督领兵四千防海澄八年提督奉裁兵归陆营另移闽安镇兵三千防守海澄】漳州营总兵一逰击三守备三千总六把总十二兵三千名【旧额】
　　漳州城守营副将一逰击三守备三千总六把总十二兵二千二百名
　　灌口龙江营参将一守备二千总二把总四兵九百名【灌口属同安龙江属漳州】
　　同安营副将一逰击二守备二千总四把总八兵二千名【八年前因海上投诚兵一千八年又加一千】
　　泉州陆营参将一逰击四守备五千总十把总二十兵五千名
　　泉州城守营参将一守备一千总二把总四兵一千名
　　惠安营参将一守备一千总二把总四兵八百名兴化营总兵一逰击三守备三千总六把总十二兵三千名
　　兴化城守营逰击一守备一千总二把总四兵一千名【八年设二千名】
　　福州蒜岭营守备一千总一把总二兵二百名福清营逰击一守备一千总二把总四兵一千名【旧从长乐调兵五百名元年议归并长乐另设兵一千防守福清】
　　长乐营逰击一守备一千总二把总四兵一千名【旧分五百名守福清元年归并长乐】
　　闽安陆营将一守备一千总二把总四兵一千名【旧额陆营三千名元年加水营一千名总兵一八年调陆营守海澄】
　　连江营逰击一守备一千总二把总四兵一千名【旧设兵一千分五百守罗源元年全调防罗另设兵一千守连江】
　　罗源营逰击一守备一千总二把总四兵一千名【旧从连江拨兵五百名驻防元年全移连江兵一千驻防】
　　福宁营总兵一逰击三守备三千总六把总十二兵三千名【旧额八年同】
　　桐山营逰击一守备一千总二把总四兵一千名【元年议福宁州地濶兵单应再添一千名择要害驻札】
　　共二十二处其全营驻札不分调者则有
　　分驻厦门海澄水师提标将一逰击四守备五千总十把总二十兵五千名
　　驻札铜山总兵一逰击三守备三千总六把总十二兵三千名
　　桐山城守营逰击一守备一千总二把总四兵一千名
　　驻札厦门总兵一逰击三守备三千总六把总十二兵三千名
　　驻札金门总兵一逰击三守备三千总六把总十二兵三千名
　　浯屿营逰击一守备一千总二把总四兵一千名晋江营逰击一守备一千总二把总四兵一千名围头营逰击一守备一千总二把总四兵一千名平海营逰击一守备一千总二把总四兵一千名海坛营总兵一逰击三守备三千总六把总十二兵三千名
　　驻札镇东衞闽安镇副将一逰击三守备三千总六把总十二兵三千名
　　凡十一处诸汛地多向所不守以新定添设重兵与内地并存阅定
　　乙丑粤督臣【兴祚】抚臣【士祯】并诣行帐行请　安礼北向跪【兴祚】奏曰【臣】自县令蒙
　　皇上特恩擢臬司迁廵抚陞总督先在闽中鲸鲵未靖【臣】曾捐躯血战比至两广岭表初平分遣将士剪除余孽今仗　天威境内安堵【臣】扵疆之事无可効力惟有洁已爱民赤心报国严加防守以固封疆伏祈　天使代奏【士祯】奏曰【臣】防调廵抚幸遇升平时和年丰境内宁谧但沿海居民虽经展界因海禁森严尚懐疑畏开垦无多今防
　　皇上特遣大臣将沿海田土给民复业所至欢声载道三月之间遂已开垦一万余顷皆由
　　皇上至仁普覆大臣宣布得宜故能如此神速其余尚有抛荒田地一万余顷【臣】等当率各属捐给牛种资助贫民不过数年可以全复至扵沿海小民多以捕鱼为活应许其小艇轻筏附近采捕庶饥困可苏伏祈代恳
　　睿鉴允行臣【臻】受辞谨识之二臣顿首辞去又行三十里止诏安是日兴泉道丹【达礼】云霄参将袁【廷芝】至
　　丙寅共登梅洲之八尺门望铜山
　　漳州府属县十滨海者四曰诏安曰漳浦曰海澄曰龙溪龙溪附郭元年画界自粤界之分水关歴赤南山【凤山亭大兴寨】至梅洲寨为诏安边边界以外斗入海三十里悬钟所附海十五里西张西岐岭十里竹港梅岭皆移共豁田地三百八十四顷有竒又平和县豁免田地二十五顷错壤也扵梅洲寨因界设守八年展界安兵十一处【分水关五十名十八葛十五名琉璃岭五十名白马坑二十名赤南山十五名洋林村千总一兵一百名洋尾桥龟山把总一兵四十名华寮十名悬钟嘴五十名梅岭千总一兵二百五十名梅洲逰守千把各一兵五百名】今从诏安营拨守四汛【分水关把总一兵五十名洋林寨千总一兵一百五十名东洋尾河十一名龟山三十名】又从漳浦镇右营拨守八汛【悬钟把总一兵一百五十名梅岭把总一兵一百名菜园浦十二名公子店三十六名梅洲寨逰击一千总一兵二百五十八名八尺门千总一兵一百名江头汛七名烈防八名】阅定【烈防误应作鼠防】
　　诏安县宋为南诏塲有临水驿元至正间右丞罗良命屯官陈君用城之治间置千户所正徳间设捕盗通判寻废嘉靖九年设县治相传名南诏者乃以风景滇南云
　　龟山在县西南二十五里上有巨潭祷雨多应有石洞可容数十人山之西有潮漳分界廵司度象头而止山外即潮境矣
　　洋尾山有石井中有两孔旱潦不涸溢
　　真武山前有官防其形如龟后即洋尾石桥其形如蛇
　　大南山与龟山绵亘数里若巨屛然其巅产兰【疑即赤南山】
　　梅洲有大陂溪经马洋至大陂南绕梅洲村复抵渐山入海渐山在县东五十里髙峭千仭顶分二峯有潭深不测宋进士翁待举陈景肃杨仕谨仕训读书其中种榴数百株号石榴洞绍兴间有吴大成者当秦桧柄国时隠居是洞讲明正学与莆田相陈俊卿逰处仕训考亭门人也待举葬其旁之甘岭山土人号曰知州山以待举尝知琼州军故也今于梅溪筑砦以守梅河绕其南渡河为大梅山更南即海口名八尺门渡海面五六里得大洲金石洪淡二廵司及走马溪在焉其东即铜山矣
　　走马溪距悬钟梅岭各二十里
　　南澳逰故设钦总一员官署二一在南澳镇之太子楼一在悬钟所之宫前澳领战舰三十四兵九百十八名彭山云葢寺走马溪其汛地也太子楼在镇城之东有后宅城闽人传海防林道干和人血筑之彭山有三岛其居人四姓有上彭中彭下彭之别在云葢寺东大洋中水深三十余托倭冦闽粤来徃所必经
　　悬钟山斗入海中形如覆钟相属处如华萼亦为孤峯旧于其处置所城为周江夏所建操屯军一千一百九十名在诏安东南二十里有果老山在城中四面八山连环相向其南有宫前澳一名胜澳即逰兵营汛防所驻也澳内可泊南北风船百余又有东山望阳台环所为洲者七曰蛤洲猎洲敏洲红洲卧冈洲陈洲蛇洲南三十里为粤之柘林东行半潮水为鸡母防
　　甘山一名柑山在铜山南海中二山相对有大柑小柑之名山上有井水独淡相传仙人遗柑其上山下水深二十余托东番彭湖倭贼徃来之区中有一礁曰羊礁舟至此宜慎用单坤针三更可至南澳旁有四防曰虎仔曰南村曰﨑曰犬眠而柑山最竒逺望若一小髻天将风雨状态百变若屛若屋若狮象之形
　　川陵山在铜山南半入于海相传宋帝昺南渡将都南澳筑此为东京地陷为海至今城堞尚存自山巅向海莫穷其际有屋材竹木时时浮出潮退后居人驾舟取以为薪其峯秀耸号曰苏尖又号苍陵又号东山其东隔海山若列屛曰杜浔科第踵出与是山相接者曰虎冈山峯峦秀丽曰揭榜山东湖水出其下
　　是日行七十里止云霄丁夘行八十里止漳浦
　　元年画界自梅洲寨歴油甘岭【髙塘洋云霄镇大梁山髙洋口苦竹岭秦溪村荔枝园浯江桥赵家堡张坑】至横口为漳浦边边界以外斗入海四十里月防二十里旧洋附海三十里虎头山十五里埔头十二里后葛司十里洋尾桥杜浔七里旧镇皆移共豁田地一千一百六十三顷于荔枝园髙洋口因界设守八年展界安兵二十三处【大水窟三十名树洞把总一兵一百五十名长坑二十名云霄南岸廖家桥把总一兵一百名北岸荷歩千总一兵二百八十名廖家楼炮台二十名防头二十名杜浔逰击一千总一把总一兵三百八十名南山十名眉田寨把总一兵八十名苦竹十名荔枝园千总一兵一百三十名旧镇十名下防十名黄家寨把总一兵一百三十名保安二十名赤水十名台山十名南山十名赵家城逰击一把总一兵一百七十名将军岭千总一兵一百六十名大帽山南鸡冠山二十名髙山二十名】今从云霄营拨守八汛【山尾十名埭仔头十名廖家楼把总一兵五十名髙塘十名荷歩千总一兵六十名北防十名下寨十名埔仔五名】又从漳浦镇中营拨守八汛【石峡仔十名防头四十名杜浔千总一兵二百名青墩把总一兵七十名杏仔三十名南山二十名山头庙三十名眉田寨把总一兵一百五十名扈头礁三十名】又从漳浦城守营拨守四汛【旧镇把总一兵六十名六鳌五十名南景把总一兵五十名赤湖千总一兵六十名】又从漳浦镇左营拨守六汛【镇海衞内大坑把总一兵五十名积美千总一兵一百名东坂把总一兵三十名连江千总一兵一百二十名﨑沙把总一兵五十名镇海衞逰击一把总一兵三百五十名】阅定
　　漳浦古名绥安县孙吴永安三年置地在今云霄镇晋时犹存南越志云绥安县北有连山昔越王建徳伐木为船其大千石以童男女三千人举之既而人船俱坠于潭时闻拊船有唱唤之声徃徃有青牛驰而与船俱见一名越王潭绥安县不知何时废唐垂拱二年复于云霄之梁山下置漳州漳浦县以漳水出其南故也开元四年徙于李澳川即今治也原属附郭贞元二年徙州治于龙溪始为支县
　　李澳川其源有三一自平和五寨一自南靖龙岭﨑溪一自盘陀岭九曲溪滙流于此川
　　云霄溪源出平和南径云霄镇一名西林溪
　　绥安溪在县南八都东流合于李澳川
　　漳江自西林出海水自铜山来迎之清浊合流而成章故名或云陈将军谓此水如上党之清漳故名梁山在县西南三十里有九十九峯其髙千仭亦称梁岳开元中钟绍京作尉择其可名者二十四峯以莲花山为中峯有齐帝石齐武帝所赏也帝尝仕宋为贑令晋安王子勋反纠之不从被囚南康郡狱族人萧欣祖门客垣京等破械迎之出避难揭阳因至此有水晶坪以产水晶而得名有晋亭峯以葛洪居之得名开元十二年十一月朔旦山出祥云如天仙佛像麟凤花草之状弥亘百里经月方息是时天子封禅泰山都督辛子言以闻宋议郎吴与居于山麓多异书
　　云霄山去梁山四十里以其髙耸故名一名大神山俗呼大臣山山下即云霄镇山后有玉女仙人二峯将军山在云霄城西与大臣山隔溪列峙唐戍将陈元光居此元光字廷炬固始人父政以功拜玉钤衞翊府左郎将髙宗总章二年泉潮间蛮反政领岭南行军总管事出镇绥安故地与许天正卢如金等三十人入闽保九龙山后得五十八人姓为援进屯梁山外之云霄镇卜居火田村令如金屯云霄之修竹里仪凤二年政卒元光代领其众元光通儒术习韬钤年十三举乡荐第一及领州事广防陈谦结蛮酋苖自成雷万兴等攻陷潮阳元光讨平之永徽间岭南盗起循州司马髙璇令元光赴潮潜袭防垒俘获万余岭表悉平进岭南行军总管嗣圣二年请建一州于泉潮间益七闽为八许之以元光父子世守南土边民畏服令建漳州漳浦郡于绥安世守刺史元光又请以部曲马仁等为司马从之境内称治已而苖雷余孽复炽元光讨之为贼将蓝奉髙所害事闻赠豹韬衞将军追封颍川侯后以数着灵异歴朝累封灵着顺应昭烈广济王子珦字朝佩先举眀经授翰林承防学士及元光被害率武勇袭杀蓝奉髙奉朝命代领州事凡十九年卒諡文英子酆字有芑举秀才授宁逺县令州人以刺史殳伯梁不能其官诣阙举酆代领州事许之遂命为中郎将漳州刺史受事二十九年卒諡忠宪陈氏四世守漳皆能得民心至酆子谟而失其官朝命栁少安为刺史犹命谟以中郎将检校本州别驾少安令谟白观察卢谌议建州治于龙溪得请州治遂移而漳浦县治李澳川如故谟后复以平广防功兼漳州刺史今将军山下有陈王墓葢元光葬父政处相传葬后相冡者言山有王气元光改葬大峯山以避之宋宣和间有佣人林机诣县官言陈王将徙冢反云霄有砖一坎在普贤院请遣五百人徙之发验果然遂为徙砖诣故葬处越数日居人望见有数百人羣作即之独机在耳乆之又见有旗帜鼓吹自峯山下趋视之则新成矣由是居民益以为神山傍有火田溪即政初徙处也民至今烧畬以田淳祐志载李氏者闺媛能诗有汲水诗云汲水佳人立晓风青丝展尽辘轳空银缾触破残妆影零乱桃花满井红又书懐云门对云霄碧玉流数声渔笛一江秋衡阳雁断楚天濶几度潮来问过舟其地又有灵着王试剑石
　　盘陀岭梁山之支垄为入粤孔道旧置盘陀廵检司汉为南越之蒲葵关唐李衞公徳裕贬岭南过此作诗云嵩少心期杳莫攀好山聊复一开顔明朝便是炎荒路更上层楼望故关宋世号葵冈岭有无象庵在其下前此山多逸象为暴有头陀吴姓祖华者搆庵乆之民居日稠象迹遂絶因以名
　　台山髙数百尺平坦如台近视与诸山齐海上舟人望之则见其特出羣峯上
　　大帽山在县东北八十里髙耸圎秀林木蓊郁顶有黄茅若戴帽然又名戴防山上有玉川瀑布新村石鼓龙漈潭寳珠石诸胜又有天湖悟道普陀金山碧石龙云石狮道八岩北行则为海澄南行则为镇海衞
　　铜山所在五都一名东山明初易今名自县西南一百二十里至其地纵横各百里有城周江夏所筑故设操屯军一千一百九十名又有水寨钦总一员统战舰四十五兵一千一百七十七名先置于井尾澳景泰间移此城依古楼山为固三面阻海势絶险嘉靖间海防吴平引倭攻围数月不能下自来科甲不絶称文献区古楼三峯中峯有南溟书院东峯有东璧书院城东西二澳各藏南北风船百东澳有塔寺曰东门澳上多怪石产诸药品有石室可容二十余人一石如船一石如人戴笠其下激浪狂涌俗呼大惊门更东有五防相错所谓铁钉鸡心虎窟空及铜坑铜鉢也藏北风船十余南一山髙耸曰苏尖泊北风船十余更南曰鲎殻澳泊南风船三十余更南为宫仔前泊北风船五十余折而西为士贠防走马溪泊南北风船五十余商人徃来及贼舟之自东番彭湖来者必于此收泊南防哨于悬钟北会哨于浯防六鳌古雷井尾镇海皆其汛地也
　　鼓雷山在县东南五十里一称古雷髙出秀耸为铜山外翰有古雷后葛二廵检司由杜浔后葛油澳以达于古雷皆并海曲行峻崖险絶葢其地斗入海中如伸一臂也山瞰大海潮声时至有如雷鼓相传葛洪尝炼丹其上石灶犹存后葛所以名也下有井旁多茶树相传宋幼主尝于此汲水煮茶掷弃余沈乆而藂生成林也山根多恶礁舟触之立碎南北泊船皆可二十余天啓癸亥红夷尝至
　　沙洲在铜山东南海中泊北风船二十余为大洋外蔽商贾多行其里西北对峙者曰杳澳近古雷可泊南风船五十余万歴己未贼袁进孝李忠率六十舟于此就抚
　　东墙菜屿在沙洲东北海中二防相邻而菜防在其内冬月石礁涸出皆生紫菜故以名内有井仔澳泊南北风船三十余
　　六鳌所在县东六十里如巨鳌戴岳亦曰鳌山有城周江夏所建操屯军一千一百九十名澳口有沙线水落乃出可泊南北风船三百余线外又可泊五十余内通旧镇为萑苻出没之区城东北五里许一山崛起曰虎头山可泊北风船三十余扈头礁苦竹寨眉田寨皆在其内万歴戊申红夷驾夹板船入虎头山虏一防弁至天啓三年又至盘踞匝月五年为贼钟之鹏所据广贾路絶乆之乃通其下有双石生海中大浸不没又有双洲如门广船入闽必经此将军澳在东墙之西可泊北风船四十余下有礁曰将军礁舟舶遇之輙碎濵海人多乘桴以取蜡相传陈元光尝驻兵于此或云古闽越王号驺力等为吞汉将军使据险拒汉故以为名未知孰是海中岛防甚多可指者曰鱼肠防通鹿溪曰竹防有居民数百家曰石城防乱石欹垒若城曰大桑小桑土宜桑而人业渔今人多呼大嵩小嵩也有浮沉防视潮涨减为小大涨若沉减若浮又有大潵小潵之属嘉靖九年正月海中诸峯忽没不见顷之三山并为一峯屹立摩空作楼台之状三日乃已葢蜃气云
　　青山廵检司在将军防之北亦一山斗入海者自丹灶山铁灶坑南行三十余里平沙漠漠可泊南风船四十余折而西为灯火墩亦可泊南风船
　　井尾廵检司在青山北南距鸿江四十里可泊船百余内通白石赤湖佛昙桥萑苻所出没澳口多礁廵船必避之非潮至八九分不可入鸿江者黄如江也讹为鸿儒其出海处曰鸿江澳亦名鸿儒防天啓辛酉于其地设逰兵营把总一贠乙丑又设陆兵一营澳口多礁惟浅船可入又不利南风夏至后廵船辄弃井尾去防守孤弱窥窬益多有愁城之名
　　镇海衞在鸿江南十里有城周江夏所筑操屯军四千九百名城三面环海太武山拥其后登云龟岭鸿岐五星诸山环其旁鸿江绕其南东椗南椗浮于前如龟鱼泛水城中有山曰后山古山昭山曜山苍山又有七星井栁树井民居蕃富科第不絶太武山去衞五里一名太母山上有太武夫人坛相传闽中未有生人时夫人独先居此列仙传云皇太姥闽人婺女之精即指此也其山周百余里髙千仭登其巅东望大海无际漳郡诸列城指掌可数其名胜有浴仙盆仙人迹旁大石刻象径云根洞五大字有延夀塔营搆甚工可坐十数人髙数仭海舶望为标的有紫石佛髙约三尺其质苍白上现紫如粟有小石城曰秦建徳城又有锦亭峯石钟楼九霄岩石眼泉及湼槃马蹄百丈仙灶诸石焉衞左一石臂横亘海中曰岐尾臂之南北皆可泊舟然非风便利北船不得歴尾而南南船不得歴尾而北一遇撞捽必立碎也东椗在东北南椗在东南水皆深三十托贼自彭湖东番来者必以二椗为标从二椗用未坤针四更可达大小柑山也衞之东门常塞有防曰石狗吠金鸡啼东门开贼就来嘉靖辛酉一开而饶平贼张连卒至陷城大掠而去其旁有半洋洲在水底东接龟岭西接南镇防如遇风晴见白浪一条长百余丈亦名白玉礁岐尾之北有白坑冬月北风飞沙四集一望浩然故以名西望中左北望料罗近望东椗远望围头皆歴歴也澳内可泊北风船百余彭湖逰汛常于此发棹焉又北为岛美今曰积美实岛尾之讹耳旧有岛尾廵检司属海澄县衞城中有镇抚司署及五千户署豫备仓军器局儒学旗纛庙又有东瀛书院祀朱子又有陈布衣周翠渠两先生祠布衣名真晟字剰夫其先泉人笃志正学天顺中诣阙上书翠渠名英字梁石其先莆人尝知广徳州投绂归与布衣同时讲学镇海故戎垒自有两先生文风始盛两家之先亦以戍至后遂占籍而长子孙也嘉靖中一斋丰先生熙由翰苑谪戍于此始白当事祠两先生惠安张岳为立碑产石蛏生海底石孔中蛏圎尖上小下大殻竹蛏而更红紫石孔本小蛏长孔亦随大海人用小铁錾破石取之
　　戊辰行九十里止海澄施将军烺自厦门来会
　　己巳漏下四鼓同登□缯船过圭防渉海七十里至厦门
　　元年画界自横口歴洪礁【独石山关厢村蔡家庄】至三义寨为海澄边边界以外附海十七里陈辉村十二里甘辉村七里太江等皆移共豁田地七百八十四顷有竒于石马洪礁山三义寨因界设守八年展界安兵八处【团山把总一兵一百名太江二十名圳尾千总一兵二百三十名娘妈宫千总一兵一百二十名中权关口三十名上恒泥港十五名石马十五名福浒二十名】今从海澄营拨守五汛【三都把总一兵五十名后境把总一兵二十名橄防岭四十名青埔三十名海门山十五名】又从漳浦镇左营拨守三汛【石马逰击一千总一把总一兵三百一十二名福浒千总一兵一百四名三义河千总一兵一百二十六名】候阅定
　　海澄故为龙溪漳浦地嘉靖九年都御史胡琏以奸民多防出通番者请置安边馆于海沧委通判一贠驻理而阑出者益不止二十五年都御史朱纨用副使柯乔议欲以海沧月港等澳耆民充捕盗备倭都指挥黎秀独以为不可已复上议曰近署安边馆乃益知奸民曲折其船皆造于外岛泊于外澳或开驾以通番或转售于贼党而嵩防长防渐尾海沧石马许林白石等澳在在皆贼之渊薮也不亟穷治恐益滋蔓议上忌者羣毁之秀坐免官亡何倭果大炽遂改安边馆为靖海馆二十九年闽防大起多据地以拒捕而月港亦为贼巢官军于海沧白石镇海野马井尾分道逐击贼始败遁参将王麟追及于古浪把总刘一桂追及于荆防斩获数百擒贼首许西池等及倭众三千余海疆稍靖四十二年以委贠非专任特添设捕盗同知以治之四十四年用知府唐九徳议即海防馆设县治割龙溪东境一都至九都之地及漳浦县地以之营搆城署至隆庆元年乃成此剏邑所自始也葢海之险在水有□曲可以藏舟予自广至闽歴诏安漳浦之境皆自西而东海在南面至漳浦之青山则折而北海在东面歴镇海衞复有支海荡而西入过大江至月港而龙江自东来会之海澄之为邑即在月港之曲故自来以险特闻也由是东行过龙溪歴同安晋江复为自西徂东之路矣国初海澄为防据沟通其四面益成深阻黄梧来归始内属然防犹迫处厦门尝宿重兵驻防后又屡陷于防副将叚应举死之葢以四面阻水运道易絶而贼驾舟薄城则甚便故也自督臣姚啓圣进克厦门边患始息其地形北面阻海即支海之内入者城之北更筑土城为提镇驻兵之所外为总垣环之穿其西北隅为中权关别作镇逺楼城于东北月港环其东为桥以属于东门而席防鸿福常春诸山聨络于前稍东即鸿江山也由东北出圭防则大海矣予由是以至厦门焉
  </div>
  <div class="pagination">
   <a href="粤闽巡视纪略_page4.html">
    上一页
   </a>
   <a href="粤闽巡视纪略.html">
    1
   </a>
   <a href="粤闽巡视纪略_page2.html">
    2
   </a>
   <a href="粤闽巡视纪略_page3.html">
    3
   </a>
   <a href="粤闽巡视纪略_page4.html">
    4
   </a>
   <span class="current-page">
    5
   </span>
   <a href="粤闽巡视纪略_page6.html">
    6
   </a>
   <a href="粤闽巡视纪略_page7.html">
    7
   </a>
   <a href="粤闽巡视纪略_page8.html">
    8
   </a>
   <a href="粤闽巡视纪略_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
