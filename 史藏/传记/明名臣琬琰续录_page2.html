<!DOCTYPE html>
<html>
 <head>
  <meta charset="utf-8"/>
  <title>
   明名臣琬琰续录 - 第 2 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明名臣琬琰续录 - 第 2 页/共 8 页
  </h1>
  <div class="content">
   尚书张公神道碑铭　　李贤
　　
　　公讳凤字子仪先世沧州盐山人徙真定之安平曽祖才卿祖徳林俱潜徳弗耀考益故为礼科给事中与徳林俱用公贵赠资政大夫户部尚书祖母王氏母李氏俱赠夫人初李氏有娠一夕梦大星出懐中觉而生公人以为异三岁取父书作读诵状识者知有竒志邻有病召巫治之公往观之竟不验扣其神曰卿相在此公去神乃降众惊异曰此子殆不凡者稍长从太常少卿郑雍言授春秋经每有讲说即能问难颖悟异常已而母病躬侍汤药衣不解带母卒居丧尽哀人服其孝永乐己丑北兵犯边文庙亲征以给事君赞理戎务因主将失利没于阵公时年十四大父母垂白在堂家道萧然公哀毁踰礼与兄奉祖还家竭力事养得其欢心久之有司闻公孝友选为邑庠生公益奋力于学虽祁寒暑雨不辍遂领荐入太学时鸿胪序班缺员例选北人为之吏部尚书蹇忠定公义见公异之曰是生不可就此职也宣徳丁未登进士第癸丑春擢刑部江西司主事时江西豪民为逆者千余人系狱未决付公理之公一讯皆得其情狱中获生者数百人能誉大振大司冦嘉公之才特令总阖部章奏及录在京逮系者正统戊午冬特升本部右侍郎由主事进侍郎者自公以前未有也己未夏以京城草场出内多弊敕公巡督之辛酉春改南京户部右侍郎公上疏曰南京根本重地粮不可不素蓄宜每岁分米二百万石遂定为令往年南京刍粟専委之宪臣至是敕公兼督盖以出纳严慎故也时人以公执法呼为张板朝廷亦知其名己巳春赐玺书嘉劳有清勤公正之褒赉以白金文绮景泰壬申春升本部左侍郎未几进尚书明年廷议谓公素有誉望乃转兵部尚书叅赞守备机务又明年召为户部尚书时边务方殷钱谷之费动以万计多以不给为忧公至处之裕然国用不劳而足天顺改元皇上复位思南京旧都得旧人庶可以压众心仍命公为南京户部尚书兼督粮储辛巳春以考绩赴阙上慰劳有加公以足疾恳辞休致不允再还疾甚未抵任而卒是岁三月十八日也距生洪武丙子九月四日享年六十六公为人正直而心地平易遇事敢为人不敢以私干之尤笃于友义同门蹇于仕途者必极力助之故人李恂为太常赞礼郎母老子幼夫妇相继而卒公恻然遂养其母以终聘其女为子妇教养其子至于成立又急于济人尝渡江偶遇一舟覆于急流公即捐白金购人救之舟中之人赖以全活性尤真率客至即出酒殽对酌为乐不计丰约与之接者未尝不称为朴实君子也歴官几四十年勤慎如一日曽无过举卒之日有司以讣闻上深悼之遣官谕祭赐以赙仪复命有司为治坟墓给官舟归葬于乡公配李氏累封夫人男子三人长恺次悌次忭孙男六人铭曰侃侃张公生也不偶大器弘才童时已负乃承家学乃掇巍科歴跻膴仕不偏以颇不偏以颇时呼为板愈见其操孰不严惮允显天性孝友谆谆济物之心一何孔仁既叅兵戎复总饷馈茂绩宏昭光我士类稽其终始惟忠惟勤懿此言行蔚为名臣褒典式承存殁无间呜呼张公全归于善
　　
　　尚书耿公神道碑铭　　李贤
　　
　　今之公卿大夫功业文章表着天下者甚盛如司冦耿公所存所行尤不易得盖清洁之志如金石之不可夺也呜呼艰哉公讳九畴字禹范别号恒庵初母姙公时忽梦神告曰吾自冠山来当大汝门觉而公生自幼颖敏读书必究义理弱冠为邑庠生登永乐甲辰进士第宣徳辛亥擢礼科给事中凡事务存大体有清操正统改元之明年大臣言两淮鹾政之弊必得重名检者理之于是推公为盐运司同知公巡行诸盐场尽革宿弊公私便之复条奏数事曰均搭派节様盐二事遂着为令癸亥丁母忧盐场数千人诣阙留公从之乃进升盐运使公益循法责效廉名大着尝坐水傍一童子曰水清不如使君之清公因号恒庵以自励寻以诖误逮至京事白朝廷知公廉正特升刑部右侍郎屡与同官辩疑狱不为势利所怵有妇诬其夫众欲断异公曰不可杖其妇而归之人服其当未几有边警乗舆出迎以公留守京师既而凤阳岁凶盗起复敕公往绥之公乃留英武飞熊诸卫军耕守以杜奸冦觊觎之心招■〈扌来〉流民七万余户一方晏然两淮鹾政自公去任多废至是复属公兼理之于是奏罢易米法申饬条戒有加于旧寻复敕公巡抚江北诸郡公益尽心宣布徳意凡可以惠民者无不极力为之景泰初敕公审录诸郡大辟囚公曰洗寃泽物吾所愿也凡以情得原者二十六人有妇人来何菊家者既去而死其家讼菊与弟杀之菊诬服公验其无实而释之后知杀者果仇人也人服其明代还议闗中重地守臣缺人佥谓非公不可特敕公以往既至革弊黜贪威望愈振初六部卿佐使外文移不得径下按察司以故偃蹇不受约公首奏下之边将请于临洮诸卫添取防兵朝廷下公议公上疏言边城士卒不为少矣在为将者驭之何如耳果能严纪律精练习勤抚恤絶侵渔以养其锐气则一可当百加以赏罚明信则人人自奋而边患不足虑矣不然添兵何益徒冗食耳遂从公议初边民春夏就田耕作秋冬移入公疏言边将所以御冦而卫民也今民自避冦而失恒产将何为哉乞委边将以止移入不能卫者罪之民皆称便朝廷以公兼理戎务宜居宪职遂转都察院右副都御史仍镇其地公闻朝廷下有司买羊角以充灯费上疏曰昔宋神宗买浙灯而苏轼辄諌止之此忠臣爱君之至情也今买羊角制灯无乃类是书曰不矜细行终累大徳遂止继以灾异下诏求直言公复上疏曰天地间有必然之理有或然之数理可尽而数不可泥臣愿陛下延儒硕以广聪明公赏罚以别忠佞择守令以惠黎庶简将帅以固边疆此必然之理不可忽也优诏荅之天顺改元皇上复位思公可大用顾侍臣曰耿九畴廉正人也即召为右都御史士类皆贺台宪得人时子裕任给事中公言父子同在要地非宜遂改裕为翰林检讨公自幸遭遇思图报称首进五事曰崇廉耻以励士风清刑狱以召和气勤农桑以厚民生节粮赏以简军士任台宪以振纲纪上皆嘉纳之因敕戒风宪公进御史告曰朝廷望治于宪职至矣各宜澡涤以副任使不然吾不汝贷众皆悚息风纪为之肃清时边情不宁将臣怠命公将率诸道御史劾之事泄反为所诉置公等于理公引咎自当朝廷察非公罪出为江西右布政使寻升四川左布政使明年召为南京刑部尚书先在职者流于谐俗有乖清议公至肃然自归于正天顺四年八月二十九日忽遘疾不语移时而逝距生洪武二十九年四月十三日享年六十有五讣闻上深哀悼遣官谕祭于其家复令有司为营葬事士大夫识与不识莫不惜之公天性孝友亲终追思不忘遇亡日悲痛如初丧时事三兄恭而尽礼常修耿氏家乗以昭先徳平生慕司马温公为人敦尚古道耻同流俗奉身节俭无他嗜好公退居家惟焚香读书而已交人不泛闗节不至其门虽权贵亦敬惮不敢犯凡论事是非确然不挠未尝诡随于邪正之辨尤严坐是与众寡合累遭谗困赖上知其所存卒保全之公先世束鹿人有讳昉者任金为平定军指挥使因家平定州有讳守直者务儒业举进士任总帅府教授髙祖复仕元为大都路知事曽祖文大宁路推官祖承祖太常太祝考纲通经学洪武中为河南卢氏县学教谕卒葬金谷陀之原子孙遂为卢氏人与太祝公俱赠通议大夫刑部右侍郎妣和氏累赠大淑人配髙氏累赠淑人子男三长智次即裕今为泗州判官次发女六孙男七卜葬于先茔之次裕诣京师时持乡人左都御史轩公状乞予为神道碑予亦乡人也不可辞则序而铭之铭曰麟之祥■〈虎〉凤之瑞跖实难其逢云谁不惜有若斯世挺生伟人玉立清修如凤如麟有伟耿公巨鹿之胄一时英贤鲜出公右早登仕版青琐黄门直道而行迈于前闻鹾政既清疑狱既辨乃整边防乃正台宪周思职务寝不边安出领二藩之屏之翰氷壶湛然不容少滓初志如山死而后已百炼之刚不损毫芒南畿作士帝宠煌煌知无不言言则剀切社稷是安既安乃悦繄父之衷士类所宗誉流无穷惟公之终
　　
　　子裕歴官礼吏二部尚书性寛简与物无忤弘治九年卒于官
　　
　　明名臣琬琰续录卷二
　　
　　●钦定四库全书
　　
　　明名臣琬琰续录卷三
　　
　　（明）徐纮 撰
　　
　　侍郎孔公墓志铭　　薛瑄
　　
　　公讳文英字世杰系出宣圣之裔大父讳彦明娶曹氏父志学娶蒋氏自彦明值宋季兵作徙家武安再徙邯郸父志学又徙陜西安化县遂家焉比再世皆积行阴徳弗耀于时志学生五子次即公也公生有美质其父遣入县庠从良师友习举业中永乐十五年乡试登辛丑科进士宣徳元年初知江西庐陵县未几以事至京师擢任浙江道监察御史三年累奉玺书巡视北直隶民瘼事讫条奏所以消弭之方大荷宠赉值浙江黄岩县有健讼者构捏齐民三千人相聚诪张为非公奉勅谕俾往体量鞫问公至则取其文状究察端绪所自起遂得其所以构造者罗织之词一讯众情皆服立遣诖误之众独械首讼一夫来京处治人皆交口以明果称之十年丁内艰正统纪元廷臣奉诏选能御史分理天下军政公以廷臣荐乃驿召至京改河南道奉勅清理江西军伍九年满考升支五品俸仍理前事正统五年升湖广按察使九年丁外艰部属军民状公公平之迹相率诉御史乞留御史会奏得旨报可夺情起复莅事后以事至京师景泰纪元今皇上诏择有文武才谋可镇边闗者吏部以公名上遂升大理寺卿俾奉勅镇守紫荆闗及提督缘边军务公至练兵有法设险有要弛置得宜闗备大饬内外晏然无警军民皆得以乐生兴事六年春上以刑部左侍郎员缺且边闗无事仍驿召公补其缺次年为景泰七年二月二十八日卒于官诏如例遣官谕祭修坟安葬公生当洪武甲戌五月初七日卒是年月日盖甲子一周又三岁矣公娶陈氏生子男四曰宇宗宙宏女四孙男三公性质温厚居家孝友接人谦和于世利澹然寡嗜好既力学尤通吏事登科为名进士治邑为贤令尹出入风宪纲纪卓然镇守边闗事功就绪入贰秋官庶狱明慎其行已歴官大节可见如此又歴仕清朝荷国家举推恩之典赠其祖通议大夫大理寺卿祖妣淑人封其父文林郎监察御史赠通议大夫大理寺卿母封孺人赠淑人公加授正议大夫资治尹陈氏封孺人至淑人实有三世疏封之荣公既没又荷圣朝褒恤之典谕祭有文窀穸有造其可谓有光前后善始善终者矣公之子宗将以某年月日奉公柩葬于某山之原乃奉公状累然丧服来乞铭则为之铭曰有璞必追有木必材孰人之瑰而用与违君惟其魁孔牒世辉有胎有胚有敷有为所持不回所职不隳所积既徽所成惟丕祖考逺绥嗣庆世累甲子讫推幽铭永垂
　　
　　尚书恭定年公神道碑铭　　李贤
　　
　　天顺庚辰户部尚书缺人皇上以年公富可当其任有恶其执法者沮之乃属吏部改议上曰掌国计者正用执法之人卒用公命下朝绅皆悦已而在任公勤慎宻士望益重一旦以疾卒无有不悼惜者其子请铭其神道之碑按侍郎薛君状公字大有号谦斋姓严氏上世莫详所居曽祖孟阳仕元为万户守滁阳因家全椒元季兵乱子孙流徙凤阳之懐逺洪武初附版籍悞以严为年遂因之祖遇春父景和俱以公贵赠资政大夫户部尚书祖妣朱氏妣邵氏俱赠夫人公甫十岁即入邑庠为子弟员明敏端重师友咸器异之弱冠领永乐丁酉乡荐明年以乙榜教谕济南之徳平年虽少而教规甚严诸生多所造就秩满以绩最擢吏科给事中兼署刑科纠正遗失务全大体宣徳乙卯吏部荐升光禄少卿宣庙欲大用之乃奏留不下久之特升陜西布政司右叅政至任即巡歴郡邑察民隠革吏弊兴学劝农尤嫉赃吏贪墨者闻风即托故解去镇守宪臣独加礼焉或措画未宜闻公言即止初三边士马众盛供费浩繁民皆疲于逺输而郡邑豪猾之徒又因缘为奸边储多空乏朝廷深以为虑乃属公总之公量地逺近按收之迟速定其征科防其出入立法甚严夙弊尽革民不告劳而边廪实矣正统甲子升河南右布政使惠故及民愈广时邻省饥民流聚南阳陈州诸处无虑十数万剽掠居民有司莫能制公往抚谕乃分散安辑而赈恤之众皆感公之徳愿为编民己巳转左布政使未几北兵入境云中烽火通于京畿军民走避道阻粮絶朝廷忧之以公有谋为特委督运粮饷八万石济边吏民闻公号令皆冒险而进无后期者边饷以充明年用边将论奏进都察院左副都御史提督大同军务兼理边储时军民疮痍未复室家离散呻吟之声不絶公招亡抚存举废政革科征抑豪横广屯田军民始有更生之望初仓库所储多为势要侵敓公至悉追复之由是军务数兴谷钱不乏时边庭大将而下多纳赂冒功公至悉核实不录故爵赏无滥及者景泰乙亥丁外艰朝廷以边警方急夺哀视事公恳乞终制不允天顺改元将臣石彪因私怨以危事中公逮系于京赖英庙保全乃令致仕不数月即起为南京兵部右侍郎寻转户部右侍郎巡抚山东随复左副都御史公按行青齐诸郡官吏畏服奸豪屛迹有夷人居东昌者多顽犷弗率其首罗姓者尤为桀黠公虑为患乃言于朝因其来京留之以消其不逞之谋庚辰春召为户部尚书英庙知公忠直礼遇优厚公益毖懋夙夜不懈以国计为己任然处之以静不动声色而事无不集癸未赐诰命词极褒誉甲申春公以陜西累年用兵而督饟道者多不得人乃荐三人为藩司郡守使理其事吏部以公为侵官公上疏极论大臣荐贤为国之道且以年至七十恳乞致仕上初临御以公旧臣慰勉之使复任忽得疮疾且剧上命医往视竟不起深为之震悼辍视朝一日赐谥恭定复遣官谕祭令有司治葬事朝之公卿大夫莫不吊哭尽哀公为人刚正言不轻发廉静寡欲遇事敢为临利害不少变气节才识世不易得生于洪武乙亥十一月七日卒于天顺甲申四月十六日享年七十配苏氏赠夫人子男四人长茂次芳国子生次英次华孙男八人卜以是岁某月某日归葬于先茔之次铭曰天顺人才一时极盛有伟年公尤号敬正既司国计法不可揺峨冠秉笏挺然独标有伟年公扬歴最久始终不渝惟道是守屡摧不折励操愈刚俨如苍桧任披氷霜有伟年公一代无几星凤之祥海内咸视皇恤耆旧恩礼是优恭定之名百世之休形归泉台无虞有妥史臣作铭刻石道左
　　
　　刑部尚书刘公墓志铭　　李贤
　　
　　刘之先河南祥符人其逺祖有曰功甫者仕宋为江西万安丞子孙因家焉公讳广衡字克平曽祖仁一祖昭年父俊英俱业儒不仕祖父以公贵累赠资善大夫刑部尚书祖妣郑氏妣欧氏累赠夫人公自幼颖敏在等伦中卓异如老成蚤失怙恃遭家多难诸弟幼弱公与兄广泰综理家务家遂以振闾里莫不嘉羡曰刘氏有子矣洎长入邑庠授易于乡先生翰林检讨宋琮永乐庚子遂领江西乡荐益肆力于学登甲辰进士宣徳戊申拜刑部广东司主事乙卯升陜西司员外郎正统丁巳再升浙江司郎中凡歴三署廉明之誉翕然庚申秋朝廷轸念四方多罹饥馑欲广蓄积以御荒岁乃简廷臣分理预备之政勅以便宜从事而公在首选往浙江即日上道遍歴郡邑所区画甚多得粟数百万石为四仓以储之复督劝有司筑陂塘抑豪强拯困敝事集而民不扰既还朝廷嘉之甲子升陜西按察司副使命専理重刑凡疑狱赖公而明者甚众己巳升陜西布政司右布政使明年上以陜西边务方殷升都察院右副都御史镇守闗中盖特升也公益感激自效条陈十事皆安边御冦利国便民急务多见施行时边报多警公从容裁处咸得其肯綮督修城堡七十余处复奉勅转输军饷数万石于边城适岁旱民饥因设法济之俾不失所而公家之务亦办寻召公还京治院事未几复命往录南京法司之狱多所平反既还有白金彩币之赉壬申秋复奉命纠察湖广庻职之廉贪者凡所黜陟人服其公且条陈军民利病数事多见采纳既还劳以羊酒时浙江福建民郑懐冒王孝心等作乱特勅公驰徃督兵捕之至则贼已就擒公察其啸聚之故以山有银场连亘深僻贼得潜伏其中即命伐山通道且奏设县治以便巡视其患遂息已而守臣以所获贼属俱论谋逆报功希赏公核其实得首恶者十余人悉纵之事峻而还赐白金彩币甚厚丙子复奉勅巡抚辽东提督军务镇静不扰逺近悦服天顺改元春皇上复位特召公还升刑部左侍郎八月遂进尚书累膺金带绣袍之赐公感知遇益自力以图报称秋九月忽遘风疾而瘖即上章恳乞骇骨诏许之既而言语如常众医皆喜曰公疾瘳矣公独不以为然惟谆谆属后事未数日疾果复作竟不起天顺二年十二月十五日也距生洪武某年某月某日享寿六十有四上闻讣嗟悼遣官致祭于其家复命有司为茔葬事公为人直谅通敏寛厚坦夷处已接人一出于诚不立厓岸平居温然和气可掬及遇事能断毅然不可夺而廉介之操始终不渝虽歴通显服食无异于寒士尤以文学推重于时所为诗文有集藏于家娶康氏累封夫人子男四曰述古曰述宪中顺天府乡试曰述（阙）曰述绩为邑庠生孙男二铭曰木有松焉挺然秀拔石有玉焉孚畅旁达大江之右懿此刘公卓卓温温如玉如松发迹司刑爰列三署巨臬名藩大有时誉都台荐升司冦载登既忠以勤皇宠是膺皇宠是膺惟徳之厚惟才之长惟学之富懿此刘公邦家之光胡不慗遗皓首岩廊我懐伊人昭代希有刻铭坚珉永世不朽
　　
　　侍讲学士曽公行状　　刘球
　　
　　公姓曽讳鹤龄字延年一字延之其先有仕唐为先州团练使曰庆者再传至构避五季乱自金陵徙江西因家泰和六传至宗彭泽令安定清川丞安中监察御史安强兄弟俱起甲科而族益显彭泽九世至元瑞金教谕约生九韶仕洪武中以弛利便民罢还黄蓬湖官归而教行子共共子赠翰林修譔伯髙尤邃于学举贤良校官皆不就曰吾上世连仕不达而有徳于民食其报者在吾子乎吾何以仕为即公之考也母太安人胡氏梦星坠卧内感而生公公少异常儿及受学家廷不烦督责自力于业既冠与其兄椿龄以书经同领永乐乙酉乡荐明年会试留养未行其兄遂第进士为庶吉士翰林以没仰事俯育之责萃公一身继遭父丧内外斩然无足赖者又以闾右龃龉弗克康厥居积学之余稍出所有授学以自给久而从学者众贽入益不赀乃营故业邑城之西为久安计诸子颇长足事事遂辞太安人赴永乐辛丑会试时今少师庐陵杨公司文衡务先典实之作以洗浮腐之弊喜公诸篇悉优多梓行之至今评程文者以是科为最廷对居第一擢翰林修譔洪熈乙巳受勅封赠父母妻宣徳改元奉命如南岳及舜神农二陵修祀事宣徳庚戌同考礼部会试修太宗仁宗实录成受白金绮币之赐进秩为翰林侍读明年乞归省道闻太安人讣哀毁终丧复官预修宣宗实录正统戊午书成受赐如初进秩为翰林侍讲学士寻拔奉训大夫是秋考顺天府乡试初试之夕场屋火试卷亦有残缺者有司惧罪不敢以更试为言惟欲请葺场屋以约后两试公曰必更试然后其弊涤至公着不然虽无所私亦招外谤朝廷何惜一日之费以成此盛事哉有司具二说以进命下悉如公言众皆慑服得士亦审尝自谓吾齿未艾而精神觉已衰吾生其不久乎一夕课其子忘倦明旦造朝与同列言笑自若退而得疾未半昼没盖正统辛酉三月二十一日也馆阁中大为之恸上闻遣礼部左侍郎王公致祭自公卿至勲戚贵臣交致奠传闻者莫不悼惜公生洪武癸亥四月十八日歴春秋五十九配陈氏封安人子男五序廉应庶庾序由进士起家为行人司行人廉乙卯贡士孙男八惟公中懐坦直畧无一毫廞■〈广外戏内〉矫枉而处事遇物井然有理起居休如也事亲孝于家极雍睦训育其兄之遗孤庠自晬至有室卒成伟器致有弋阳司训之荐嫁庠女兄弟二人如己女寡姉孤甥无不席其庇尝分上赐金买田以给先祀积俸余以周族人之贫者亲故亦多蒙其惠与人交初若难合久而益亲所知为达官立当道者不少每燕见必以公天下期之未尝及于私教学者欲其必先本领毋徒徇外欲速以自小其志故经其指引者无分达与未达俱有儒者风其文有诗歌词赋颂赞累千篇传记序说半之行状墓铭碑讄杂文三百皆出新意得古法无所袭于外而有益于道徳仁义之说为多可谓没而有不可没者矣公就殡之三月序致使命自南夷至将奉柩归故乡用某年月日葬其邑某乡某山之原以公同榜士独球一人在翰林又素相厚来请状以为谒铭圗不朽之地义不可辞因述其世出事行如此庶立言君子有所考焉
　　
　　大理寺卿王公墓表　　李贤
　　
　　吾乡之士显达者甚众求其志节介然而洁白自守者大理寺卿王公其人也呜呼公今逝矣年止四十有七可胜痛哉其弟宜乞予为公墓表义不容辞公讳宇字仲宏姓王氏别号厚斋祥符人也曽大父敦本大父友徳皆乐善好义隠居不仕父希哲读书执礼行着乡闾母丁氏有淑徳公自幼颖秀异于羣儿父母独钟爱之童丱时从师受业日记万言巡抚重臣一见而竒之曰此大器也即遣为邑庠生公奋志进学虽隆寒盛暑不辍正统戊午遂魁乡解明年登进士第授南京户部主事管理粮储痛革宿弊廉能之声大振都宪周公铨时总其事蔑视其属于公独敬爱之三载以绩最给勅命进阶承徳郎赠父如其官母妻皆封安人公益砥砺名节在郎署中特立独行不顾流俗时郎佐职满例转正郎吏部以公才能显著遂举升江西抚州知府是郡地俭民伙素号难治公至以简御烦以静制动六事既毕阖郡翕然称颂里有隠士呉与弼不妄至城府公欲往造其庐与弼闻之即先谒拜谈论竟日出叹曰真明府也公益劳心治民事凡渔利害民宿弊尽革罢之吏有奸黠盗府金自若公廉得其状置之于法众皆畏服抚民多商给繻之钱岁计累万守皆自取以为常然公曰可以无取而取之是伤廉也悉属于官郡治旁有穴地前守引水蓄鱼以自给公遂实之为仓储粟数万石以济饥民郡人题其壁曰闗节一毫无地入公廉两字有天知逺迩传诵宜黄多山有虎为患公为告神而驱之虎皆遁去金溪有聚众暴掠者公曰此吾良民迫于饥馁故耳即开仓济之众皆感泣曰真吾父母也实时散去藩臬书公绩曰剸烦治剧才识有余清白操守纎毫无玷都宪巡抚者上公治行于朝特赐诰命以旌异之进阶中宪大夫推恩父母妻室天顺改元皇上复位之初首念方岳重臣为郡邑表率属廷臣会举堪任者公与前列遂擢升山东右布政使时廷议山东累岁不登民皆流移饿殍必属能者抚安之上以玺书托公感激尽心设法赈济不惮驱驰民赖全活者数十万人明年上念宣府边方重地须得其人巡抚之遂召公为副都御史往任其事公至训练士卒坚完城堡凡粮草屯田边备戎务一切便宜处之革弊除奸士卒感慕而权贵则不悦矣赖上知公为人譛毁不行未几大同缺巡抚者复属公兼之时石亨与其侄彪皆骤迁髙爵恃宠自肆而大同乃旧镇之地索取尤横众莫敢撄公独上章劾之以为大蠧大奸莫甚于此乞置于法以消未形之患词气剀切闻者叹服已而亨彪果以奸败朝廷益嘉公忠直庚辰丁内艰还家守制一星未终上起公至京将有南台之命乃念大理缺卿持天下之平者无踰于公遂拜是职公累章乞终制弗许在任惟以洗寃泽物为先精研狱状务得其情不知案牍之劳形也由是平反甚众僚属莫不敬服癸未春复授诰命进阶通议大夫推恩赠祖与父如其官祖妣母妻皆为淑人士林荣之公质干竒伟心性刚介慎廉隅重名节操履端方确乎不可拔事亲尽孝处兄弟笃于友爱自奉甚薄虽居显贵服食不异寒士视货财如污秽见不廉者若将凂已避而逺之卒之日囊箧罄然无以为敛上闻讣恻然伤悼曰可惜佳士遣官谕祭于其家复令有司为营葬事生荣死哀斯无憾矣公平生躭嗜六籍博极羣书为文章根理趣诗赋古澹舂容有余味所存厚斋稿藏于家公生于永乐丁酉闰五月初四日卒于天顺癸未七月十六日配段氏子男三长曰樟以是年十一月初六日归葬于先茔之西呜呼公之志气如凤凰翔于千仞之上而洁白之操方之宋司马温公赵清献公亦可以并驱矣于是为表以告来世云
　　
　　吏部侍郎俞公墓表　　李贤
　　
　　窃怪夫世之人见害必避见利必趋已而避害者得害趋利者失利大抵不知命者也若夫知命者遵道而行尽其在已人谓蹈害而利反至焉人谓失利而害莫侵焉岂非明哲之士哉今之士效用于世能若是者其惟俞公乎公讳山字积之别号梅庄先世居（阙）有仕宋者扈跸南渡因古籍嘉兴遂为秀水人髙祖瑞卿曽祖礼之俱不仕祖伯刚父璇俱不幸坐累迁戌而死人咸惜之后以公贵俱累赠资善大夫太子少傅兼吏部左侍郎妣王氏乡先生达道之女累封太夫人公生而岐■〈山疑〉风骨秀爽志趣不凡达道见而异之曰俞氏之昌其在兹乎遂妻以子弱冠补郡庠生治春秋从西园李先生讲学専业不懈至忘寝食踰年即得奥义永乐癸卯领乡荐以祖妣周氏垂老不忍去左右就养者三载宣徳丁未乃入太学时祭酒四明陈先生师道尊严慎许可六馆之士肃然惟待公以色庚戌春遂中乙榜人或讽之曰以子之才乃屑就邪公曰命也不可强遂得苏之昆山训导昆山之士乐公善教莫不争先奋励底于成俄丁内艰诸生攀留弗克有随之抵家受业者正统丙辰服阕调常之宜兴时公之执友杨氏适主师席遂同心率教士习丕变未几丁祖母忧宜兴之士思之不置争诣提学御史留之弗果正统庚申服除赴京时朝廷严勅吏部择儒官以辅亲藩人皆托故避之公曰自有定数吾何避为遂选擢郕王府伴读公既居是职若将终身日勤讲说不少辍禄微数窘略不介意弟子从游者益众慕求公之文者接踵于门正统己巳景泰即位进公鸿胪左寺丞时都御史杨善掌寺事雅重公荐升左少卿踰月拜吏部右侍郎赐诰命阶嘉议大夫寻转左侍郎壬申进兼太子少傅优赐诰命阶资善大夫久之忽婴风疾朝廷屡遣太医往视后少愈景泰乙亥乃上疏乞骸骨不许且慰留之踰年请之益切人或谓曰委任方隆疾以渐瘥何苦欲休公曰隆替相寻亦理之常吾非不恋明时揣分宜休况以疾乎复上疏恳辞朝廷重违其意特允其请赉与甚厚俾乗驿舟以归别之日公卿大夫设祖帐都门外观者如堵莫不嗟叹曰于今复见古人矣既归越数岁旧疾复作竟弗起公生于洪武己卯六月四日卒于天顺改元十月九日享年五十有九卜葬嘉兴永丰乡之原所著梅庄集若干卷藏于家配沈氏累封夫人生男三长谟次诰工科给事中改判兖之沂州次谏孙男三公为人敦厚简静于势利淡如也在藩邸时尝衍义经书纂成讲章尤善讽谏屡有禆益及显用之日持以正大守以清谨不市私恩不取容悦人皆知为君子人也景泰初议迎复之礼公奋然曰銮舆回则人心安力赞其成言官有持正被嫉者公曲为调护竟致显用其佐铨衡也人才多所拔用未尝自言曰荐贤为国岂为私也公之行藏不避害不趋利己而未尝有害吉无不利者如此虽啬于寿而立心制行之髙俯仰无愧足以暴白于天下后世矣
　　
　　刑部尚书轩公言行录　　杨廉
　　
　　轩輗字惟行河南鹿邑人进士歴仕永乐天顺间官至刑部尚书公天性严介初为进士往淮上催粮冬寒舟行忽落水救出衣尽湿一绵被裹之有司急为制衣一袭却之不用徐待旧衣之干为御史独振氷蘖之声为浙江按察使俸资之外一毫不取四时着一青布袍蔬食不厌与同僚约三日以来易肉一斤多不能堪故旧经过者留供一饭至厚者杀一鸡僚属见之惊异此举不易得也忽闻亲丧明日遂行僚属尚有未及知者升副都御史总理南京粮储清操愈坚张都宪设席会诸僚公独不赴既而以卓食馈之亦不纳（古穰杂录）
　　
　　左都御史轩公持已甚严遇人无问贤否悉峻拒之不与接居南都岁时诣礼科拜表庆贺至则屛居一室彻去侍烛朝服端坐寂无一言待鼓严而出礼既毕不告于同事者竟御肩舆而归同事闻其来亦不乐与处皆避去平生俊伟之节惟恃公牍之存间令吏写数十大册以为他日传世考此足矣于纪载之文一无所好及卒修史有司从其家求公行实无有也惟写生卒年月上送官耳
　　
　　广州府知府沈琮尝为南京兵部武库司主事武库司典皂隶凡诸司多属意焉盖皂有定数得之多或得之早皆可觊利耳一日告予曰惟利亦可观人琮司皂者久不以动心而干人挠法者得两公焉尚书魏公骥都御史轩公輗是已（水东日记）
　　
　　于维廉士古之李及为介为通复谓我激我岂激者百年一日廉宪中丞风纪以植谗谀不行奸墨屏迹乃掌邦禁劲节愈力老而复起宪臣是式（彭韶撰赞）
　　
　　明名臣琬琰续录卷三
　　
　　●钦定四库全书
　　
　　明名臣琬琰续録卷四
　　
　　（明）徐纮 撰
　　
　　副都御史李公墓志铭　　王侍伟
　　
　　天生一代圣明之君创业继统必有忠良之臣以赞襄左右扶颠持危不偶然也曩者宣宗皇帝即位改元之初会乐安州汉庶人谋叛刼众从已而行在四川道监察御史李公州人也以外艰家居语族人曰吾先世皆以忠孝为立身传后之范今吾必不为叛逆所辱汝等宜善自裁吾计决矣乃晨夜驰京告变朝廷仗大义以讨平之改乐安为武定州嘉公之忠升都察院左佥都御史升中顺大夫复赐以袭彩縀实宣徳丙午也又二年公膺诰命曰尔中顺大夫都察院左佥都御史李浚任风纪清慎亷介当叛逆图危之初乃心国家首发其谋嘉尔忠诚擢贰宪长授任以来益图克称兹特锡之诰命以为尔荣又八年是为正统元年今上皇帝嗣承大统简任贤能励精图治时公丁内艰还适辽东守臣懈于邉备数至冦盗上命在廷大臣举素有才者一人往抚绥之佥以公为宜上遂召公往莅其事公至集诸将士宣布朝廷恩威谕以御边之道莫重于守于是髙城深池谨烽堠鸣刁斗练精鋭士马分布要害暇则躬亲督屯视田区画措置由是边储充实甲兵坚利自瀚海以东悉平宁上闻嘉之进公左副都御史阶嘉议大夫仍勑公凡事所当行者并以便宜施行公在邉凡八年以目疾乞休致还未几卒于家讣闻上哀悼之遣官谕祭命有司营葬事公讳浚字伯渊自居庠序时已为流辈推服及升成均擢侍御绰然有声已而遭际圣明致位都宪小心慎宻至诚无伪其在朝则比之石庆在邉则比之赵翁孙可谓明良相逢风云庆会诚不偶也公生洪武某年某月某日卒正统某年某月某日享年六十有七葬某乡某山之原曽祖讳某祖讳某皆隠徳弗仕考讳任贤赠中顺大夫佥都御史妣郑氏封太恭人配范氏封恭人子男四人森棨果本棨任戸部司务孙男五人嗟夫予与公生同郡仕同朝且有姻娅之好今公已矣则公之墓石非予铭其谁铭曰于戏李公天产异质早际圣明光奋于绩亲藩构隙公发其谋宪台贰长公被宠休頟頟边城命公绥抚设其运畧有赫其绪引疾甫去而讣奄来士林嗟悼当宁兴哀嗟嗟我公忠义烈烈其身虽死其名不灭刻铭坚石纳于寿藏子子孙孙百世蕃昌
　　
　　尚书靖逺伯忠毅王公神道碑　　李贤
　　
　　本朝之制文臣不许封爵邑惟有武功者不在令自洪武以来盖百年于兹矣文臣有武功而封爵邑者始一人焉靖逺伯王公是已呜呼休哉公讳骥字尚徳系出太原先世有宦游云中者因家宣宁髙祖而上多显仕曽祖守道祖思宗仕元为髙阳令有惠政父成适元季兵乱因徙家束鹿娶程氏生公公自幼警敏年十三入邑庠为诸生即有逺大志未几父母相继以殁公哀毁尽礼能自树立遂领乡荐登永乐丙戌进士第授兵科给事中寻出使山西见徐沟民困奏免盐池亏课一十万余时应天府缺丞务急且冗委公署之立办复署行在都察院事持正不挠升山西按察司副使洪熙改元仁庙素知公才名召为顺天府尹畿甸大治特赐诰以褒之宣庙即位之明年升行在右兵部侍郎时虑南京根本重地真定州畿内要冲秦蜀二王府护卫兵多两遣公分调屯驻公皆处之得宜宣徳乙夘进兵部尚书先是北部阿勒坦多尔济巴勒之军骚扰塞下今皇上即位之明年特遣公往视师许以便宜行事公至见沿邉城堡不坚将无纪律叹曰边防如此宜乎敌至翊日大集官兵问曰往年出兵遇敌于鱼儿海首先退缩者为谁咸曰都指挥安敬即命左右引出斩之一军为之股栗又誓于众曰自今遇敌有不前者罪如之号令一新兵威大振既而部长巴图博啰八冦庄浪公即遣都指挥魏荣授以方畧率兵剿之遂擒其部落以还敌始俱遁走公阅甘凉军冗曰兵贵精强乃退其三之一八月还京上慰劳之者久焉敌闻公还复入扰上复勑公往公至遣大将蒋贵率精骑数千出境且戒曰遇敌不捷无复相见也再遣偏将赵安率兵继之公与太监鲁安都督任礼分兵为殿遂擒阿勒坦俘杀敌卒几尽邉境底宁捷闻上遣人赍金币劳公加兼大理寺卿明年还京先是云南麓川宣慰使思任发叛累征不利辛酉春复命蒋贵率诸道兵往讨之仍命公总督军务赐以明铠雕弓蟒龙绯袍以壮其行公至闻贼在大候州即遣都指挥马让授成算以往斩首数百级余贼遁去是歳冬分道并进会于上江以夹攻之因风纵火斩获无算贼首父子仅以身免遂荡平其巢寨捷闻降勅奬劳召公北还时蛮贼韦郎罗造衅于维摩州公遣指挥万诚先声率土兵讨之贼溃散郎罗逃之安南复传檄谕之边人遂斩其首来献广南富州土官侬部举沈政雠杀十余年公宣谕朝廷恩威两雠顿释至京上亲宴于奉天门文武官僚以次陪宴士林荣之论功封公推诚宣力武臣特进荣禄大夫柱国靖逺伯食禄一千二百石特赐诰劵追封三代曽祖考皆如其爵妣皆伯夫人未几思任发窜入缅甸谋复叛上曰劳卿再一行耳公复总诸军至金齿遣人促缅甸送思任发至军前缅人佯诺不遣公曰缅人党贼不可加兵乃至腾冲分为五营公与蒋贵及都督沐昂分督以进木邦宣慰使统兵万余驻于蛮江浒观我军容公责以忠义赏以牛酒遂感悦而退缅人拥众大至公宻令贵率兵匝江而下焚其舟数百艘大战一昼夜贼溃遁去捷闻上召公班师慰劳益厚加禄三百石壬戌秋北兵近邉上复命公出巡仍许便宜行事乃自宁夏抵甘肃凡寨堡烽堠悉増修之仍授邉将以破敌及练士方畧事竣还京麓川遗孽思机发卜发复据孟养以叛戊辰春上复命公总督诸军率兵往讨之至金沙冈贼于西岸立栅以拒公伐竹为梁麾兵悉渡一鼓破之贼又于鬼哭山巅立栅公与偏将亲冒矢石往拔之二孽死于乱兵南服遂宁景泰初都督宫聚征湖贵苗贼失利乃以公佩平蛮将军印代总其兵遂大破苗贼获其酋伪称刬平王苗蛮富槛送京师余寨悉平振旅而还复増禄一百石子孙世袭寻委公总督守备南京壬申秋以衰老乞闲还京天顺改元皇上复位思用旧人召公慰谕良久赉以白金文绮顾公精力尚徤复拜兵部尚书再阅月兵政渐有次第而公固辞不可强矣上亦念公重违其请令朝朔望复赐诰加号奉天翊卫推诚守正文臣特进光禄大夫礼遇甚厚天顺四年五月十一日以疾薨于正寝公天资通敏遇事敢为正色立朝欲以身狥天下毎陈国家利害生民休戚辞气恳切孜孜不已襟怀开爽好贤乐善人有寸美必极口称道见人材沉滞必拔起任用始终成就之未尝有徳色与人交不立厓岸循循和易虽位兼将相望重累朝曽无一毫骄矜之意见于颜面体貌清■〈月翟〉风仪俊整尤善谈论见者为之愯然当大事屹若砥柱之在中流功名事业视前古为无愧矣疾亟家人皆惶惧公曰古人以死为归何至是耶且对故人大理卿龚永吉叙间阔神思如常客甫出门公就席而逝享年八十有三上闻讣哀悼辍视朝一日祭葬赙仪悉从典礼追封靖逺侯谥忠毅士大夫莫不茹泣相吊公娶张氏累封伯夫人生子三曰玉瑢俱早卒侧室刘氏生子三曰瑺嗣公爵曰珩为勋卫孙男二女二卜以是年七月吉日归葬于束鹿祖茔之右铭曰天生豪杰祚我邦家大其抱负弘彼声华乃若斯人世岂多有为凤为麟出也非偶惟忠毅公间气所锺芬芬茅苇挺见孤松早奋于庠入奉廷对羽仪公朝展也无愧歴试繁剧如剑断犀佐持宪节名震山西召尹京畿畿内安堵贰我夏官折冲尊俎进大司马出巡边陲斩其怯将大张兵威于甘于凉于彼沙漠矫矫强敌罔不就缚麓冦弗靖以跳以梁公来督战如鹰之扬殱厥渠魁荡其巢穴滇南之境遗患斯絶报功有典逈出羣流河山带砺与国同休将相之才一代之望寿考哀荣孰与公抗束鹿之原卜此牛眠丰碑有铭百世之传
　　
　　尚书侯公神道碑　　王直
　　
　　侯氏世家泽州公之曽祖父伯谦大父庆先父大亨皆儒业而不仕公讳琎字廷玉自幼端重寡言笑而聪敏喜学慷慨有大志读书穷日夜不休凡遇宴乐辄先退不欲以酒废事先生长者皆以逺大期之举为州学弟子员永乐癸卯山西乡试第一遂取进士为行人以善辞令而刚果能断得名四州云南广西诸土官争地累年不次者朝廷以命公至则按图志考故实召诸耆老开诚布公智力货赂不可移由是皆悦服而罢上亦以为能交址黎麟请命公辅礼部侍郎章敞往锡封至其境闗门低且隘先驱者谓当伛度公止之曰此中国所谓狗窦也于士人出入则宜今天命下临不可由此度迓者惊惧为撤闗乃度由是蛮夷益谨礼不敢肆既归毫髪无所受人以此益贤之迁兵部主事北部阿勒坦多尔济犯边会昌伯赵安尚书柴车等自凉州分兵出铁门闗攻败之公与有劳继以内艰归居丧尽礼而哀戚加焉服除升郎中麓川思仁发反诏尚书王骥率兵讨之公在行往来督战视将校用命以施赏罚贼攻大候州公以偏师往援令于众曰吾视贼气骄有轻我心宜掩其不备即麾众薄之呼声动天地斩杀无算贼大溃我师益奋与叅将冉保等遂破石甸等十余砦闻大军至麓川贼阻截不得通公与保等由髙黎贡山昼夜兼程进与大军合捣其巢穴贼遂平凯旋升礼部右侍郎赐白金五十两钞五千锭彩币五表里且赐诰命以宠之赠大父父皆礼部右侍郎祖妣李氏母宋氏皆赠淑人封继母刘氏为太淑人妻翟氏封淑人寻奉勅镇云南得便宜从事云南饥公发仓廪及募富民出粟以赈之全活甚众会再讨麓川余党公引偏师由于厓南甸进破贼子思机发所居寨获其妻孥辎畜捷闻升左侍郎赐白金七十两钞五十锭彩币七表里丁太淑人忧命驰传奔丧即起复遣行人赐祭官为治葬迁兵部侍郎复镇云南筑腾冲城置军卫焉时议以贼子思机发在孟养复命靖逺伯王骥以兵往剿之公与都督张轨分军抵金沙江造船先齐夺贼地为营于是大军毕度毁其栅而进贼奔孟养度不能支各鸟兽散去公穷追至孟那海子等处不可得乃班师诸边敌长皆震骇曰自古汉人无渡金沙江者今大军至此真天威也南夷无复反矣还镇云南而今上即位遣使赍勅嘉劳赐白金二十两彩币二表里贵州饥苗叛攻围新添诸卫道梗不通城中食尽命公总督军务往征之时普定围急公自云南选善射者为前锋自将至普定疾战矢下如雨贼大败围解遂趋贵州副总兵都督用礼等以兵来曽克龙里瓮城羊肠杨老全溪诸路新添平越清平都句诸围俱解由兴隆而下抵镇逺皆平定事闻上嘉其功升兵部尚书又进克安庄克西堡长官司时暑雨方盛疫疠大作公得疾舁归普定医弗效诸将问疾惟戒诸将以勿轻此贼宜统兵进剿毋贻患生民遂卒未尝一语及私时景泰庚午八月十三日也上闻嗟悼遣官赐祭命归其柩于泽州有司治坟以葬生于洪武戊寅三月初六日享年五十有三其葬以是年十二月十二日其墓在五门山前先茔之次子男一（阙）爵朝廷以公功命为锦衣卫世袭正千户女一孙男三侃伟仪公姿貌魁杰器重宏深而兼资文武仁义忠信之实有诸内功名事业之美见诸外卓然为今名臣人之能者盖鲜矣予念天之生贤必使之有为于世荷国家之重而得尽其才不徒小试而已今天子励精图治日靖四方而公以壮盛之年当戡定之托逺大悠久之业不克见其成呜呼岂非可惜哉予与公同朝久相好为最深于是爵来请予文刻诸神道以示久逺义不可辞也乃序次其事之大者而系以铭铭曰侯氏之先世为儒家自君祖考弗耀其华君早嗜学科乃峻擢歴位而升膺此殊渥文武之才两取其优伐叛南夷克阐令猷偏师疾攻风激霆怒振槁摧枯有仆无拒飞渡金沙遗众遁逃烟尘廓清弓矢载櫜蠢兹有苗乃敢干纪震以余威所向披靡遂陟夏卿遽返于冥维兹戎功弗克厥成天子曰嘻曷表朕志五品之荫子孙世继大山峩峩灵秀所锺蔚然新宫公在其中勒铭穹碑负以龟趾诒后不忘庶其在此
　　
　　尚书杨公墓碑铭　　彭时
　　
　　天顺戊寅十一月二十一日南京刑部尚书歙县杨公卒于家又明年庚辰其弟宜之子埏会试来京请于予曰先伯父歴仕于朝几三十年功名事业着于中外惟是墓隧之碑宜有文以诏后世而缺焉敢以为请得一言庶几其不朽也言既因授予状按状公讳宁字彦谧姓杨氏世为钱唐人髙祖世隆元教授曽祖本仁祖源俱隠徳弗耀父讳升有文学行谊卒官徽州府学教授因留家焉公生而颖异甫三岁祖父引至膝下口授以诗即应口成诵八岁能通大学语孟十一而能属文十八即以春秋魁永乐丁酉京闱丙甲乙榜不就宣徳庚戌林震榜第二甲进士第一人寻诏归进学壬子赴召明年授刑部主事谳狱明恕蔚有时名正统己未麓川宣慰思任发反冦虐邻境朝廷命将征之简文臣有才识者随征公其首也师次麓川境贼遣人欵军门纳降主将欲许之众莫不起悦公独进曰不可兵未加而敌降是必诈以诱我也许之惧有后悔弗聴又曰必欲许之请严兵以备不虞又弗聴因固请不已众谓公迂檄令督运于金齿不旬月贼众奄至士卒多陷焉比还京将兵者卒以失机被谴公独以劳被褒赏特升郎中岁辛酉大举伐麓川总督军务兵部尚书王公骥知公料敌之审也仍以公行师入境土公指授诸将进取方畧以公督战乃渡江攻上江贼砦贼矢石如雨公奋不顾身督战益力士卒咸用命遂克之又进攻杉木笼山贼栅险拒守公曰贼狃于前胜当多方以悞之使不暇并力乃可图王公用其言令诸将各视于便以进俱奋连破七寨斩陶孟靠等余贼奔溃遂乗势捣贼巢围之贼以死守昼夜攻贼不息因乗风举火烟熖涨天贼不知所为死锋镝及坠厓溺水不知其数师还上亲宴劳于奉天门赐公白金楮币拜刑部右侍郎壬戌丁母袁夫人忧甲子奉命叅赞云南军务至则练兵伍督屯耕兴利去害不以势桡而于懐柔逺人尤尽心焉先是有头目恭项者尝效力随征公于奉请置陇州宣抚司以恭项为宣抚用旌其义民俱悦服有言腾冲险要宜城之以控制蛮夷者上命公往城或谓公曰其地险恶多瘴非时冒之辄死盍徐图之公曰我知奉命而已遑恤其它即往相地度工计财用勉励将士使效力越四旬有五日而毕工因建学舍选生徒训令务学以变土风自为文刻石纪其事人敬服焉先是麓川贼首逸于缅至是公以城完民且效顺谕所以致贼计乃简鋭师若将有所向者先遣使奉词责缅缅人惧哀求出贼自效卒诛大憝函其首以献自是朝廷无南顾之忧丙寅侍郎侯琎代公还朝丁卯暨戊辰春上以清明谒祭三陵其命公留守未几闽浙东广草寇窃发师征未宁江右蜜迩三境惧有侵轶患朝廷命公巡抚公至按视师县当贼冲者増修城垣立木栅以断其路团集乡兵训以武艺其有侵轶者辄击斩之以故贼风闻畏避不敢犯公于是时益镇以简静暇则遍歴诸郡宣上徳达下情崇奬学校询求民瘼而弛张之逺近畏慕景泰初还京奏对称旨有织金文绮羊酒之赐明日拜礼部尚书与毘陵胡公协心政务济寛以严人谓得体后二年以病足艰于步履调南京刑部示优礼也其在刑部凡五六年断狱一用寛恕民以不寃蒙赠曽祖祖父俱尚书曽祖妣妣俱夫人天顺改元致仕家居踰年以疾卒春秋五十有九讣闻朝廷遣官致祭营葬以是年十二月十六日葬于一都之金山下配曹氏封夫人无子子宜之次子待如己出侧室吴子二人长堣以公平南功授徽州卫世袭副千戸次城女一公天资孝友年方十四适其父教授先生承诏预修永乐大典公随侍至京既而父遘疾且卒公于侍汤药备棺敛无不致谨扶柩归葬于钱塘不惮险逺及第进士归母夫人在堂朝夕侍养甚谨会其弟宜领乡荐而公亦被召乃谓弟曰母之所生惟我与尔今俱出而仕何侍以为养耶弟感其言养母以寿终乃仕公友爱其弟无间始终待乡党朋友一以信义事上以忠莅政以勤莅民驭众严不刻寛不纵所至有惠于人而性识机警才器宏伟处事务存大体众中出言清辨有条聴者忘倦故识与不识无不称道其为人而慕仰之其学博览经史尤长于春秋自少即驰名场屋所作诸文有白云稿卧云稿藏于家公弟宜举进士拜监察御史今为广东按察司副使其子埏景泰癸酉乡贡士科第蝉聨实公启之而埏又知为公不朽计可谓不负所教已铭曰绵绵杨宗世徳逺而再仕乎外不大厥施委祉储祥而公杰出磊落其才沈厚其实乃隽贤科乃官郎署乃慎乃勤乃驰清誉滇南徼外蛮冦纵横再征以师而公在行协力赞谋妖氛斯灭终镇以静逺人慕悦岌岌江石与冦为邻天子虑微命公巡抚公于为政春生秋殁民以不恐亦懐其徳累兹劳勤正位六卿鸿声骏望洋溢二京归曰几何而遽长逝寿虽弗延名鲜与俪金山之麓髙坟峨峨铭以昭之百世不磨
　　
　　侍郎焦公神道碑　　王直
　　
　　正统己巳五月廿一日户部右侍郎焦公以疾终于家年五十八先是诏以叛贼思机发犹不庭假息孟养命出征之而以公主馈运抵金沙江公奉命谨甚冒瘴疠以进军不乏食而身则病矣然尤力疾终其事师还遂浮三峡道荆襄以朝京师公家南阳叶县以困惫弗堪少止求医药而疾加剧不能就道即上奏曰臣馈师无功又不善摄养为瘴疠所侵金疮复作连项背势且日甚恐不得入朝见陛下谨具奏复命踰数月讣至上深悼惜之命礼部致祭工部为治坟营子钝卜某年某月某日奉葬于（阙）之原而以翰林编修刘定之所述行状来请曰先人之葬朝廷宠终之礼厚矣然官至三品于法得立碑神道敢请文以刻焉公讳宏字克明世为叶人曽祖成祖敬皆不仕考英尝主郿及萍乡二县簿公贵祖考皆累赠至通奉大夫江西右布政使祖妣程氏妣耿氏皆太夫人公天性至孝事父母皆尽其道居丧皆哀毁如礼其于为学日夜不懈学成取进士拜监察御史守正不阿时都御史顾公驭下严御史有不谨礼法者皆罢斥独善待公尝出按贵州贵有疑狱不决论死者百余人公察其实以闻皆释免坐者十人而已公署相传有妖前之御史皆避正寝不敢居公处之恬然陈都督镇凤阳行有违法者人重诬之欲寘之死地宣帝疑之命择御史之贤且明者往廉问以命公至则为直其诬而坐以所当罪得不死谪戍边由是公日益有名人有受诬不能白者皆以得遇公为幸壬子升江西按察副使人谓江西俗徤讼公曰吾知其人多读书识道理吾当以理谕之讼无难决者于是人有讼惟折之以理不尚严酷人亦感公之徳无不服从狱遂清省江西连岁歉积逋税藩府病之吏部侍郎赵公任总督奏以委公公抚循劝谕民欢趋之事以办治己未升江西右布政使益以寛厚为治察下吏之有才行者奏进之有起自末僚而为县令者九江岁纳芦柴而此地不产乃敛钱于民买自他所而纳焉逋负岁积民益困公为奏免之新南昌府学修公署正堂及吏舍皆捐俸以倡僚属故不劳而集每以公事行县寛而不纵严而不残吏畏而民爱之尤喜兴学舍奬进士类九江濂溪书院久废人侵轶其地公复之建祠宇以兴起其士人郡邑中有寒浚不得齿于学公罢而致之礼遣为弟子有与乡荐而贫不能赴春官者公皆厚礼送之由公而成名者众岁辛酉征为户部右侍郎食从一品禄有重事则以任公闽浙苏淞半临海冦往来海中伺便肆抄掠兵备弛废上命公往视阅其军修城堞备战舰防守之法有当因革増损者悉以便宜行事政令一新冦不得为害苏之嘉定民有田数百亩已归之官而税尚在民民苦之公奏蠲其税甲子闽中复开银场又命公往视课颇重者请减之以利民乙丑上以陜西缘边皆宿重兵俱仰食内郡河南滨陜多积粟而诸卫多屯田虑有名无实复命公公按视其廪庾考较其耕获奸弊尽革储峙以充其它建立皆倍之可纪者多类此盖公尽心朝廷遇事勇为为之必尽其方不择利害为取舍与人交谦恭和厚言语恂恂有不当其意輙毅然自任不可回于得失不较也公为人如此上之欲用公与士大夫之所以期望者盖有大于此而今已矣岂非深可惜哉公兄弟三人最相爱长兄宁早卒公抚育其诸孤以家事属仲弟宜令季弟寛得専意于学寛遂与钝亦相继取进士而寛为御史焦氏世科之盛人罕有及者公娶同邑李氏累封至夫人子男二长即钝次钦公以文行政事为当时显人而子又克孝用表着于后庶永永不朽予家江右素知公且同朝久相知益深奚可辞故论次其事之大者系以铭诗而俾刻之石铭曰天佑圣明笃生俊才侃侃焦公乗时偕来为名进士为贤御史正直自持誉闻逺迩出副外台亦克持平教行惠施刑为之清遂升方伯召公是式亦有咏歌叶于南国天子曰来汝佐司徒邦教之计汝审厥谟出入中外有劳有烈天不慗遗惜哉此杰命之不延人亦奚悲功立名存百世之思刻文道周负以龟趾云谁为之公实有子
　　
　　明名臣琬琰续录卷四
　　
　　●钦定四库全书
　　
　　明名臣琬琰续録卷五
　　
　　（明）徐纮 撰
　　
　　副都御史程公行状　　苏景元
　　
　　公讳富字好礼姓程氏其先出自重黎歴夏商周伯休父封程子孙以国为姓至东晋元谭公由广平持节为新安太守有徳于民遂家于歙传十三世生灵洗仕梁赠开封仪同三司谥忠壮庙食黄墩又十三世生汾为唐防御使自黄墩迁郡之河西十三世生雷甫雷甫生顺道赠嘉议大夫右副都御史母吴氏继汪氏俱赠淑人生八子长仲仁赠中宪大夫大理寺左少卿加赠右副都御史公之考也母汪氏及生母刘氏俱赠淑人公生岐嶷秀颕年十三入郡庠为弟子员典教者竒之此宰相器也读书过目輙成诵落笔表表超脱永乐甲午以春秋中乡试归丁内外艰癸夘赴春官卒业成均宣宗皇帝临御三年大黜御史不职者选国学才识之优者任之初受陜西道监察御史提挈纪纲鉏削豪猾有桓典之风庚戍命廵广东其地阻隔山海使者徃徃惮之公至不避瘴疠躬整蛮区因时察民利病铺太和以恵鳏寡用重典以威奸暴吏无干没之患民有奠安之乐院内旧有荔枝百树门夫养猪鸡鹅以备使需公曰是设饵也斧其树夫畜遣归官农赃贪土豪为民害者悉去之不畏权力声威振动民到于今称之奏最授文林郎甲寅秋以江西岁连祲民不得安命公徃廵公至不解衣下令掊锁扩门悉出仓实与民活者不知其数乐安永丰新淦三邑间有山大盘岩崭崄巇顽民曽子良妖术动众聚至数万栅岩穴竖旗号伪称永顺王成国公太师万戸都督等官焚刼杀人其势猖獗有司不能制会府以告或宜招谕以安之公曰招谕云者宜施于冦盗穷蹙之日今彼因民饥蛊惑其心势熖方炽安肯输服稍缓燎原为患不浅此宜急击时都司缺军檄长河都指挥吴坚领兵讨之恐其弗敌调吉兵鸠民壮躬率抵贼境为援坚兵未至出榜谕以朝廷威徳从违利害之故以携离其党贼恃众蜂屯蚁聚来抗我师公出竒败之贼用蚩尤之术公召术士开之戒众以待曰雾散必来须臾贼果至公鼓进其勇自持击之无不一当百贼不能支败北乗势捣其巢穴获男女一千余人既而坚兵会府兵继至贼益穷蹙尽俘其众皆欲屠之公曰多被胁从槩而诛之岂仁义之师哉审放平民一千一十五人一郡宁谧謡曰程豸冠破大盘逆贼死吾民安捷奏上降勅褒升大理寺少卿赐纻丝二表里钞二千贯时江西苦造纸铸钱二局为奏罢之又奏桅心杉樟等木二百四十余万以苏民困有十九人抢猫猪法司拟依强盗死罪公察知其寃曰此左氏所谓牵牛蹊人之田而夺之牛者释而辨之及代缝掖之士暨田夫村穉屠贩隶卒二千余人拥道遮留请立生祠还署棘寺印平反庶狱民称无寃正统三年进阶中宪大夫荐邑士江彦杰休宁汪永华以贤良进用明年乞假焚黄上闵其孝思赐寳钞路费既归作寿藏于歙东之古城关明年还京时甘肃缺贤叅赞在廷大臣合议公在江西殄灭大盗知仁兼备足当是任诏升公都察院右佥都御史出镇张掖裁决军务纠察贪亷访博识士以咨所疑定未来策以防急猝小事立办大事驿闻边备由是井井上而总戎将佐下而部曲卒伍莫不畏服辛酉代还公之在边凡军民利病知无不言一曰陜西行都司梁州等卫城内多空地官豪占据军士赁住艰苦无诉乞取各城被占空地尽拨与军无力者官为盖造俾得安生以养锐气二曰没官田土加添税粮不能及其子孙反贻乡里之累自今籍没产土乞依时价卖米上仓支用民免负累官无逋租三曰御敌殄冦全仗勇敢之士若非平日周养临时何以责效甘肃梁州庄浪等十四卫官军多有勇敢之士精选另编队伍全支月粮加赏冬衣使异于众遇有冦盗必收成效四曰兰县过河抵甘肃城堡徃年敌人犯边多被掳掠详其所以不曽操练故冦至不能抵御乞令空闲军余各给军器每月操练十日令掌堡官管领遇有警急可相救护五曰古人立贤无方取士非一途而科举得人为盛其间有文学者或迂于政事否或又劣于文章若不广求恐未得人乞凡遇科举不拘名数但文可取者取之会试亦然授职之后严加黜陟则人材得矣其言皆切中时务平日言事甚多不能悉书也云南连年征讨麓川边储不给无功命公徃区画饷道﨑岖负戴者难公谋上下从违臧否途董簿支郡众乐趋粮刍充羡士无饥色民不告劳大功用集就军中升左佥都御史甲子事竣还赐白金八十两纻丝八表里钞八千缗升右副都御史无几公以驱驰南北勤劳感疾明年上章乞归调养上念其贤劳命光禄具馔兵部给驿送归故乡陛辞之日公卿百僚咸饯都门外车马塞途观者荣之既归汤药之暇创别业于寿藏前以居松竹万挺石阑曲折池水清浅名花异果四时皆具琴瑟之音酬酢之声日夕不息松竹中作小屋数楹窻几明净图书位置暇则幅巾藜杖与二三佳友啸傲其间宛然神仙洞府也公处心甚仁不屑屑于利环居五十里津渡四处舟梁缺乏营之不吝古城关驿路﨑岖行人蹶趾捐金伐石四千八百丈徃来便之荒年作粥济饥民寒冬夹衣施贫死而无棺者棺之病而无药者药之堂弟无屋买东关胡氏屋与之居又为其先师赠礼部尚书杨公创祠堂于庠东创旧额福田寺于东山割畀腴田五十余亩逺近祖墓悉置墓田为经乆计公生洪武己巳十二月十三日天顺二年七月七日卒于正寝享年七十其居有水月轩自号水月道人配毕氏有贤行先卒继许氏俱封淑人子男二长镛毕出授新安卫世袭百户次鉴尚幼女二孙男三璋珪珍孙女一公尝手编本支族谱及集録天朝褒封三代勅诰并诸公卿赠送诗文为流芳集监察御史宗人璥及璲次为十卷寿梓以传其自着杂文及君官政典总若干卷悉藏于家公气宇俊逸襟度豪豁外若城府内则坦夷户廷之间不闻急歩疾呼待人接物蔼然春风和气其致君之志孜孜焉不少怠立身之节侃侃然无所屈故在朝则能振肃纪纲出廵则能兴利除害茂绩竒功显著天下诚朴之忠沃在帝念惠足以振乡邦徳足以昌后世至于拒疑独断智也临难不避勇也辨释无辜仁也急流勇退明哲也有一于此为君子所敬慕矧备体乎大为公郡人屡登公别业命订其家谱知家世为详又尝得公故吏言公歴官行治之实切谓于古名臣无愧也不敢黙用书其槩为状惟当世硕儒君子用表章之以垂不朽焉晚生休阳苏大谨状
　　
　　佥都御史张公神道碑铭　　李贤
　　
　　天顺庚辰冬十一月南京都察院右佥都御史张公致庆礼于京师居公邸数日一疾而逝是月七日也上闻讣惊悼良乆恃遣官谕祭复令有司为营塟事其子衔哀乞碑铭于予按其乡人编修杨守陈状公讳楷字式之浙之宁波慈溪人天资颖敏读书过目即成诵年十三能属文有司闻其名召补邑庠生公益奋力进学十七领乡荐登永乐甲辰进士愈肆力于古文辞宣徳改元之明年试政于夏官时方北征舆马之需甚急大司马雅知公不时委任徃关中督之果先期而集拜江西道监察御史初有强盗系刑部狱中吏受财脱之公劾其尚书以下十数人皆罢黜名声赫然六年考绩至行在因献圣徳颂留俟鸿胪寺正统初乃还在任能辨疑狱有造伪印者本夏三也赂书牒人吴谦承之公亷得其实以罪三有与妖僧作逆事者连坐其主当族公察知逃日所为主得勿论有兄欧人死诬其弟同欧歴台审无能辨者公察其枉谓欧时汝安在曰在乡学乃拘其师友验之果然遂释之此类甚多庚申用大臣荐升陜西按察司佥事理屯田督租赋治水利俱有成绩寻迁副使时靖逺伯王骥奉勅廵边以公同行公上安边十二策多见采者丁夘升都察院右佥都御史畿甸蝗起上命公督捕公授郡邑捕法而按行之蝗遂息闽贼邓茂七作乱朝廷遣将率兵徃平之以公为监军兵至广信贼党围延平甚亟公谓都督刘聚曰贼闻大军至宁无惧心即具榜遣人驰谕以威信贼果解去兵至沿山贼围将乐公调都督刘得新乗夜袭之贼皆溃散茂七仅以身免退保陈山公驻兵建宁四招其党贼复攻延平公以浙江军伏后坪南京军伏后洋江西军伏沙溪之南而以福建军素为贼所易者出城挑之已而礟作伏起合击大破之遂斩茂七俘其众未捷之先朝廷虑贼众兵寡复遣宁阳侯陈■〈樊，心代大〉统大兵继之至则茂七已诛余贼有据九龙山者公选精兵二千撒其筏诫曰明日贼必空寨来攻若疾入其寨而反攻之比旦贼视我营兵少果至溪上无备而还二千兵已据其寨用其滚木櫑石下殪之贼众遂降凡定三郡七县破三十六寨擒伪总兵学士等官三百二十四人招徕其民八十余万初处州贼叶宗留亦起已遣都督徐恭征之至是复勅公旋师与之掎角恭次金公山甚危公徃援之至即伏兵树鸭儿邑为垒贼至公麾兵击之少顷佯走贼追逼垒伏兵四起一皷殱之景泰改元公班师至京有妬其功者劾公初至躭诗玩冦以罪罢归天顺改元皇上复位念公之劳仍旧官致仕明年陕右兴师御冦而给军饷増战骑募士以佐师者难其人适公至京入谢上见公曰朕得其人矣遂以公徃还京上嘉劳之转南京都察院方专委托而数止于斯岂非命邪公生于洪武三十二年三月二十三日享年六十有三曽祖好古祖叔中俱潜徳弗耀父惟启尚义攻诗以公贵赠监察御史母毛氏赠孺人娶邱氏赠孺人子男三长应麟次应麒次应鹏孙男（阙）人公蚤孤事母至孝为人潇洒心地坦夷好引奬士类见人有善必延誉之遇患难者必拯济之尤喜宾客笃于友道其学浩瀚善行草隶篆所著有四经糠粃大明律解律条撮要诸书至于选诗唐音李杜诗章唐诗余几十数公悉和之累数百卷豪赡壮丽海内之士莫不口服而心悦之外国亦市其集而慕其风采状之所称者如此铭曰香炉句余扶舆磅礴金玉丹砂乃气之畧必有精者属之于人竒士挺生适逢其辰翼翼张公其气秀越玉佩琼琚文采焕发扬歴中外振纪台端敌忾之绩人以为难蝇迹微嫌曽无少损晚复登朝益笃忠悃皇恤公死异数惟加浙东故里有贲无涯行寔可稽垄有贞石铭以传之永永无斁
　　
　　佥都御史杨公祠堂记　　陈琏
　　
　　祠堂之建所以酬功而报徳也使其功不施于社稷徳不被于生民虽欲祠焉得乎礼所谓有功徳于民者则祀之其信然欤左佥都御史杨公信民世家浙之新昌始由太学生为工刑二科给事中忠言谠论著称中外故受知宣庙擢广东左叅议其来官也切切以爱民为心凡民间利有所宜兴弊有所宜革者輙具实条陈以闻上即可其奏尝建罢十余事民至今便之性爽直负气义一毫不敢屈下于人彼居官守或有为不法者则不避权豪必面折其过人有片善可称者虽抱关击析之贱必甄拔之奸必锄暴必击尝曰吾荷朝廷负托之重俾旬宣于民肯忍坐视吾民愁叹困苦而不之恤乎后以诖误去遮留于道者踵相摩肩相接知不可留也直请于朝乞终惠于民公之名由是而愈着矣寻升佥都御史于内台会狱囚黄肖养为乱攻围城池声言得公来即自散去事闻皇上命镇守广东抚捕其盗贼以公得民情故也贼闻公至胁从者罔不来归首恶者知罪不可逭尚党据于要害处公曰且抚且捕是探囊中物耳无足虑也焦心劳思拯民于水火之中恐一夫一妇不获其所用是民稍向安举欣欣然如赤子之得慈母焉未几公以疾卒不越月贼果夷矣军民老壮皆奔走聚哭于庭柩行之日白衣冠送者数千人相与聚钱为道里费既而耆老黎善聚等连名赴阙陈情愿竭已财立祠塑像以奉春秋祭祀皇上俯顺民情特赐允许维时总督两广廵抚右都御史马公昂偕镇守右少监副总兵都督佥事监察御史暨藩臬阃帅诸公首捐多俸兼募民钱命有司卜地于城隍庙之东召梓人市材木肇工于景泰甲戍秋九月创堂四楹翼以两廊前辟重门后围空地堂之中塑像一位衣冠俨然其如生也择邑之谨厚者二人以奉事落成于乙亥春正月咸谓创之甚速成之甚易岂偶然而致哉都宪公复命刻石以记其事亦仁人君子之心也嗟夫韩昌黎之庙食于潮张焘之绘像于蜀使后世脍炙人口二公者非诚以爱民其何能感于民乎今公深仁厚泽结于民心如此故生则父母之没则庙祀之当与二公齐休并美享无穷之祀焉或以公之亷介不一毫茍取于民布衣蔬食与寒士争淡泊而为公之美称予曰不然公之存心也以仁处事也以义予民也以信歴官二十余年终始一心夷险一节忠在朝廷功施社稷徳被生民故能享祀于今日也岂亷介可概公之平生哉陆宣公曰上不负天子下不负所学非公其谁欤故记曰此佥都御史杨公之祠过者必式
  </div>
  <div class="pagination">
   <a href="明名臣琬琰续录.html">
    上一页
   </a>
   <a href="明名臣琬琰续录.html">
    1
   </a>
   <span class="current-page">
    2
   </span>
   <a href="明名臣琬琰续录_page3.html">
    3
   </a>
   <a href="明名臣琬琰续录_page4.html">
    4
   </a>
   <a href="明名臣琬琰续录_page5.html">
    5
   </a>
   <a href="明名臣琬琰续录_page6.html">
    6
   </a>
   <a href="明名臣琬琰续录_page7.html">
    7
   </a>
   <a href="明名臣琬琰续录_page8.html">
    8
   </a>
   <a href="明名臣琬琰续录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
