<!DOCTYPE html>
<html>
<head>
    <meta charset="UTF-8">
    <title>宋元学案 - 第 140 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 140 页/共 437 页</h1>
    <div class="content">　　道心之微，非精一，其孰能执之﹖惟道心之微而验之于喜怒乐未发之际，则其义自见，非言论所及也。尧咨舜，舜命禹，三圣相授，惟中而已。孔子之言非略也。（以上梨洲原本。）

　　《六经》不言无心。

　　古人宁道不行，不轻去就。

　　经纶本之诚意。

　　管仲之功，子路未必能之，然子路范我驰驱者也，管仲诡遇耳！

　　象杀舜，是万章所传之谬。据《书》但云象傲。

　　聪明宪天，任理而已。揣知情状，失君之道，谓之不聪不明可也。

　　天下之习不能蔽，正叔一人而已，只自然不堕流俗。以上谢山补。

　　祖望谨案：慈溪黄氏曰：「龟山气象和平，议论醇正，说经旨极切，论人物极严，可以垂训万世，使不间于异端，岂不诚醇儒哉！乃不料其晚年竟溺于佛氏。如云：『总老言经中说十识，第八庵摩罗识，唐言白净无垢；第九阿赖邪识，唐言善恶种子。白净无垢，即孟子之言性善。』又云：『庞居士谓「神通并妙用，运水与搬柴」，此即尧、舜之道在行止疾徐间。』又云：『《圆觉经》言作止任灭是四病，作即所谓助长，止即所谓不耘苗，任、灭即是无事。』又云：『谓形色为天性，亦犹所谓「色即是空」。』又云：『《维摩经》云「真心是道场」，儒佛至此，实无二理。』又云：『《庄子》《逍遥游》所谓「无入不自得」，《养生主》所谓「行其所无事」。』如此数则，可骇可叹！「黄氏之言，真龟山之诤臣也，故附于此。」

　　龟山文集

　　世之学者皆言穷达有命，特信之未笃，某窃谓其知之未至也。知之，斯信之矣。今告人曰：「水火不可蹈！」人必信之，以其知之也。告人曰：「富贵在天，不可求。」亦必曰然，而未有信而不求者，以其知之不若蹈水火之着明也。（《与杨仲远》。）

　　夫至道之归，固非笔舌能尽也。要以身体之，心验之，雍容自尽、燕闲静一之中默而识之，兼忘于书言意象之表，则庶乎其至矣。反是，皆口耳诵数之学也。（《寄翁好德》）。

　　为是道者，必先乎明善，然后知所以为善也。明善在致知，致知在格物。号物之数至于万，则物盖有不可胜穷者。反身而诚，则举天下之物在我矣。《诗》曰：「天生烝民，有物有则。」凡形色具于吾身者，无非物也，而各有则焉。反而求之，则天下之理得矣。由是而通天下之志，类万物之情，参天地之化，其则不达矣！（《答李杭》。）

　　《中庸》曰：「喜怒哀乐之未发谓之中，发而皆中节谓之和。」学者当于喜怒哀乐未发之际，以心体之，则中之义自见。执而勿失，无人欲之私焉，发必中节矣。发而中节，中固未尝忘也。孔子之恸，孟子之喜，因其可恸可喜而已，于孔、孟何有哉！其恸也，其喜也，中固自若也。鉴之照物，因物而异形，而鉴之明未尝异也。庄生所谓「出怒不怒，则怒出于不怒；出为无为，则为出于不为」，亦此意也。若圣人而无喜怒哀乐，则天下之达道废矣。一人横行于天下，武王亦不必耻也。故于是四者，当论其中节不中节，不当论其有无也。夫圣人所谓「毋意」者，岂了然若木石然哉﹖毋私意而已，诚意固不可无也。若所谓示见者，则非诚意矣，圣人不为也。故孟子论舜曰：「彼以爱兄之道来，则诚信而喜之，奚伪焉！」无诚意，是伪也。

　　致知必先于格物，物格而后知至，知至斯知止矣，此其序也。盖格物所以致知，格物而至于物格，则知之者至矣。所谓止者，乃其至处也。自修身推而至于平天下，莫不有道焉，而皆以诚意为主。苟无诚意，虽有其道，不能行。《中庸》论天下国家有九经，而卒曰「所以行之者一」，一者何﹖诚而已。盖天下国家之大，未有不诚而能动者也。然而非格物致知，乌足以知其道哉！《大学》所论诚意、正心、修身、治天下国家之道，其原乃在乎物格，推之而已。若谓意诚便足以平天下，则先王之与章法物皆虚器也。故明道先生尝谓「有《关睢》、《麟趾》之意，然后可以行《周官》之法度」，正谓此尔。（以上《答学者》。）

　　自致知至于虑而后得，进德之序也。譬之适四方者，未知所之，必问道所从出，所谓致知也。知其所之，则知止矣，语至则未也。知止而至之，在学者力行而已，非教者之所及也。（《答吕秀才》。）

　　夫精义入神，乃所以致用；利用安身，乃所以崇德。此合内外之道也。天下之物，理一而分殊。知其理一，所以为仁；知其分殊，所以为义。权其分之轻重，无铢分之差，则精矣。夫为仁由己尔，何力不足之有！颜渊之「克己复礼」，仲弓之「出门如见大宝，使民如承大祭」，若此皆用力处也。但以身体之，当自知尔。

　　夫通天下一气也，人受天地之中以生，其虚盈常与天地流通，宁非刚大乎﹖人惟自梏于形体，故不见其至大；不知集义所生，故不见其至刚。善养气者，无加损焉，勿暴之而已，乃所谓「直」也。用意以养之，皆揠苗者也，曲孰甚焉！（以上《答胡康候》。）

　　学始于致知，终于知至而止焉。致知在格物，物固不可胜穷也，反身而诚，则举天下之物在我矣。《诗》曰：「天生烝民，有物有则。」凡形色之具于吾身，无非物也，而各有则焉。目之于色，耳之于声，口鼻之于臭味，接于外而不得遁焉者，其必有以也。知其体物而不可遗，则天下之理得矣。天下之理得，则物与吾一也，无有能乱吾之知思，而意其有不诚乎﹖由是而通天下之志，类万物之情，赞天地之化，其则不达矣，则其知可不谓之至矣乎﹖知至矣，则宜有止也。譬之四方万里之远，苟无止焉，则将焉归乎﹖故「见其进，未见其止」，孔子之所惜也。古之圣人，自诚意、正心至于平天下，其理一而已，所以合内外之道也。世儒之论，以高明处己，中庸处人，离内外，判心，其失是矣。故余窃谓《大学》者，其学者之门乎！不由其门，而欲望其堂奥，非余所知也。（《题萧欲仁大学篇后》。）

　　附录

　　虔州有疑狱，众所不决者，先生皆立断。虔守楚潜议法平允，而通判杨增多刻深，先生每从潜议，增以先生为附太守，轻己。及潜去后，守议不持平，先生力与之争，方知其有守。

　　钦宗即位，先生疏言：「河朔朝廷重地，三镇又河朔要藩，今一旦弃之与敌，以十二州之地贯吾腹中，距京城无藩篱之固，戎马疾驱，不数日而至，非经久之计也。四方勤王之师，逾月而后集，使之无功而去，厚赐之则无名，不与则生怨，复有急召之，宜有不应命者，不可不虑也。传闻三镇欲以死拒之，今若以兵蹑其后，使腹背受敌，宜可为也。朝廷欲专守和议，以契丹百年之好，犹不能保，况此狂敌乎﹖夫要盟神不信，宜审处之，无至噬脐。」

　　又言：「闻敌人驱兵磁、相，劫掠无算。誓书之墨未干，而叛不旋踵。肃王初约及河而反，今挟之以往，此叛盟之大者。臣谓宜以肃王为问，责其败盟，必得肃王而后已。三镇之民以死拒之于前，吾以重兵拥其后，必得所欲。若犹未从，则声其罪而讨之。师直为壮。是举也，直在我矣。」于是议者不一，终失此机会，太原诸郡皆告急矣。

　　太学生伏阙之事，执政惧其生乱，引高欢事揭榜于衢，且请以礼起李邦彦。先生言：「士民出于忠愤，非有作乱之心，无足深罪。邦彦首画遁逃之策，捐金割地，质亲王以主和议，罢李纲而约誓书。李邺奉使失词，惟敌言是听。此二人者，国人所同弃。而敷告中外，乃推二人平贼、和议之功，非先生王宪天自民之意。宜收还榜示，以慰人心。」皆从之。

　　伊川自涪归，见学者雕落，多从佛学，独先生与上蔡不变，因欢曰：「学者皆流于夷狄矣！惟有杨、谢长进。」

　　或劝先生解经，曰：「不敢易也。曾子曰：『吾日三省吾身：为人谋而不忠乎﹖与朋友交而不信乎﹖传不习乎﹖』夫传而不习，以处己则不信，以待人则不忠，三者胥失也。昔有劝正叔先生出《易传》示人者，正叔曰：『独不望学之进乎﹖姑迟之，觉耄即传矣。」盖已耄则学不复进故也。学不复进，若犹不可传，是其言不足以垂后矣。」

　　刘元城《道护录》曰：龟山有除命，不知何人荐。曰：「闻是蔡攸，曰不知肯来否。」（补。）

　　胡文定曰：吾于谢、游、杨三公，义兼师友，实尊信之。若论其传授，却自有来历。据龟山所见在《中庸》，自明道先生所授。吾所闻在《春秋》，自伊川先生所发。

　　又与先生书曰：大谏初承诏命，众论犹疑。安国独以为以明道先生之心为心者，裂裳裹足，不俟屦而在途也。

　　又《与宰相书》曰：杨公时造养深远，烛理甚明，混同鹿，知之者鲜。（知之者，知其文学而已。不知者，以为蔡氏所引。此公无求于人，蔡氏焉能浼之！文定自注。）行年八十，志气未衰。精力少年，殆不能及。上方响意儒学，日新圣德，延礼此老，置之经席，朝夕咨方，裨补必多。至如裁决危疑，经理庶务，若烛昭数计而龟卜，又可助相府之忠谋也。

　　又《答胡应仲书》曰：杨先生世事殊不屑意，虽袒裼裸裎，不以为浼。

　　文定作先生墓志，载先生奏安石为邪说之事。五峰问文定：「此章直似迂阔，何以载之﹖」文定曰：「此是取王氏心肝底刽子手段，何可不书﹖书之则王氏心肝悬在肉案上，人人见得，而诐淫邪遁之辞皆破矣。」

　　吕紫微《童蒙训》曰：崇宁初，本中始问杨中立先生于关止叔治，止叔称先生学有自得，有力量，常言：「人所以畏死者，以世皆畏死，习以成风耳。如皆不畏，则亦不畏也。凡此皆讲学未明，知之未至而然。」（补。）

　　朱子曰：龟山过黄亭詹季鲁家，季鲁问《易》，龟山取一张纸，画个圈子，用墨涂其半，云：「这便是《易》。」此说极好！只是一阴一阳，做出许般样。

　　问：「龟山何意出来﹖」朱子曰：「当此之时，苟有大力量，真能转移天下之事，来得也不枉。既不能然，又只随众鹘突。」

　　朱子又曰：龟山之出，人多议之，惟文定之言曰：「当时若能听用，须救得一半。」语最当。（文定云：「先生志铭备载所论当时政事十余条，当时宰执中若能听用，委直院辈画一条具，因南郊赦文行下，必须救得一半，不至如后来大段狼狈也。」）盖龟山当此时虽负重名，亦无杀活手段。若谓其怀蔡氏汲引之恩，力庇其子，至有「慎勿攻居安」之语，则诬矣。幸而此言出于孙觌，人亦不信。

　　张轩南《答胡广仲书》曰：龟山宣和一出，在某之隘，终未能无少疑。恐自处太高。磨不磷，涅不缁，在圣人乃可言。高弟如闵子，盖有汶上之言矣。至于以世俗利心观之者，则不知龟山者也，何足辩哉！（补。）

　　宗羲案：朱子言：「龟山晚年之出，未免禄仕，苟且就之。然来得已不是，及至，又无可为者，只是说没紧要底事。所以使世上一等人笑儒者，以为不足用，正坐此耳。」此定论也。盖龟山学问从庄、列入手，视世事多不经意，走熟「援而止之而止」一路。若使伊川，于此等去处，便毅然斩断葛藤矣。故上蔡云：「伯淳最爱中立，正叔最爱定夫，二人气象相似也。」龟山虽似明道，明道却有杀活手段，决不至徒尔劳攘一番。为伊川易，为明道难，龟山固两失之矣。虽然，后人何曾梦到龟山地位，又何容轻议也！

　　黄东发《日钞》曰：横渠思索高深，往往杜后学之所宜先，似不若龟山之平直，动可人意。然其精到之语，必前此圣贤之所未发，斥绝异端，一语不流。高明者多自立，浑厚者易迁变，此任道之有贵于刚大哉！（补。）

　　◆龟山讲友

　　文定胡武夷先生安国（别为《武夷学案》。）

　　忠肃陈了斋先生瓘

　　忠公邹道乡先生浩（并为《陈邹诸儒学案》。）

　　游先生复

　　游复，字执中，建阳人，定夫族父，与龟山为忘年友。先生总角已知经学，既壮，学益富，行益修，乡里旁郡多遣子弟从之游。其学以中庸为宗，以诚意为主，以闭邪寡欲为入德之途。（参《龟山文集》。）

　　附录

　　龟山志游执中曰：尝以昼验之妻子，以观其行之笃与否也；夜考之梦寐，以卜其志之定与未也。（补。）

　　（梓材谨案：此从谢山所节深宁《困学纪闻》移入。）

　　提举郑先生修

　　郑修，字季常，不知何所人也。《龟山语录》中问答甚多。尝为太学正。（补。）

</div>
    <div class="pagination">
<a href="宋元学案_page139.html">上一页</a><span>...</span><a href="宋元学案_page135.html">135</a><a href="宋元学案_page136.html">136</a><a href="宋元学案_page137.html">137</a><a href="宋元学案_page138.html">138</a><a href="宋元学案_page139.html">139</a><span class="current-page">140</span><a href="宋元学案_page141.html">141</a><a href="宋元学案_page142.html">142</a><a href="宋元学案_page143.html">143</a><a href="宋元学案_page144.html">144</a><a href="宋元学案_page145.html">145</a><span>...</span><a href="宋元学案_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
