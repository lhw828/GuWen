<!DOCTYPE html>
<html>
<head>
    <meta charset="UTF-8">
    <title>元朝名臣事略 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元朝名臣事略 - 第 6 页/共 16 页</h1>
    <div class="content">　　万户张忠武王 

　　卷六之三 

　　王名柔，字德刚，易州定兴人。金季累迁中都留守、行元帅府事。国兵至，被执，授河北东西等路都元帅。金亡，入觐，遂迁万户，将兵伐宋。中统三年，以年老乞致仕，封安肃公。至元三年，城大都，起判行工部事，进封蔡国公。五年，薨，年七十九。 
　　公少倜傥不羁，读书略通大意，工骑射，尚气节，喜游侠。金贞佑间，河朔扰攘，土寇蜂起，公聚族党数千家，壁西山东流埚，选壮士，团结队伍以自卫，远近惮之，莫敢犯。以功授定兴令，累迁清州防御使。中都路经略使苗道润表其材，加昭勇大将军，遥领永定军节度使，权元帅右都监，行元帅府事。兴定初，道润为其副贾瑀所害，瑀不自安，遣使者以好辞告公曰：「吾得除道润，以君正直不以兵力党恶人故也。」公怒叱使者还白瑀曰：「汝贼吾所事，不即送死，乃敢以此言相戏耶！」遂檄召道润部曲，会易水之军市川，告以复雠之意，众因罗拜，推公为长。事闻，迁中京留守，兼知大兴府事，时戊寅夏五月也，公年二十有九。 【王文忠公撰神道碑。　又陵川文集云：初，中都经略使苗道润，与其副贾瑀有隙，一日，从数骑出，瑀伏甲射之，颠于道左，从者骇散。有何伯祥者，独下掖之，道润懑绝，不能乘。伏发前突，伯祥奋枪大呼，杀数人，贼乃遯去。遂取道润所佩金虎符以出令，疾足间道闻诸朝。乃命易水公靖安民代道润，伯祥因事之。是岁兴定元年也。明年，靖公卒，伯祥以符节归公。】 
　　方会兵攻瑀，而国朝大军出紫荆关，遂率所部战于狼牙岭，马跌被执，见主帅立而不跪，左右强之。公叱曰：「彼帅也，吾亦帅也，大丈夫死即死，终不偷生为它人屈！」帅壮而释之。其散卒稍稍来集，主帅恐公为变，质二亲于燕，公叹曰：「吾受国厚恩，不意猖獗至此。顾忠孝不两立，姑为二亲屈。」遂委质焉。未几，复旧职，建斾而南，下雄、易、安、保诸州。然犹不忘道润之冤，必欲诛瑀，而瑀据孔山台，拒命自若，遂攻之。台无井泉，汲山下，公先断其汲道，瑀乃降。公缚瑀，剖心以祭道润，时人义之。 【王文康公撰墓志。】 
　　戊寅冬，徙治满城。城小而缺，真定帅武仙会真定、深、冀兵数万来攻， 【会真定深冀兵数万来攻　「真定」原作「镇定」，据金史卷二五地理志、元史卷八五地理志改。下同。】 适令军出，帐下才数百人，公以老弱妇女乘城，帅壮士突出敌后，毁其攻具。且策其师老而怠，从数骑策马挟槊大呼入围，敌皆披靡。复使缘山张旗帜，声言救至，曳柴扬尘鼓噪以进。敌大溃，追击，遗尸数十里。乘胜攻完州，下之。 【州倅甄全慷慨就戮，公义而释之，升为守。】 祁阳、曲阳等帅皆来降，遂围中山。仙遣其将葛铁枪来救，战于新乐，飞矢中公颔，落其二齿，公拔矢以战，大破之，斩首数千级。仙犹畜憾，遣藁城令刘成将兵来侵，公生获成而复纵之。 【墓志。】 
　　己卯秋八月，南掠地至皷城，单骑入城，谕以祸福，鼓遂降。进攻深泽、宁晋诸县，皆下之。由是深、冀以北、真定以东三十余城，莫不听命，缘山反侧鹿儿、和和、野狸、狼山诸砦，相继望风纳款。公之威名震河朔矣。 【墓志。】 
　　初，公在乡里，闻贾瑀以军三千掠其境，当馈而起，潜入行间，伺其行及半，奋踊大呼，多所杀伤，众疑其有伏，委仗而遁。信安张甫亦尝以数千人围之，时全军悉出，所留无几，公三分之，更番接战。甫与公相闻而不识也，因问：「张君安在？」公绐应曰：「适出且还，我曹卒隶耳。」甫惧乃退。保定王子昌阻水为固，它将莫敢近，公冒险径渡，出其不意，生擒之以归。其勇略类如此。 【滹南王公撰勋德碑。】 
　　邻境帅仆散张哥者，素与公不相能，既而为麾下所杀，公闻之曰：「彼虽有过，然长上也。奈何擅杀之！」卒穷其主名，斩首以徇。 【神道碑。】 
　　丁亥春，以满城地隘不能容众，乃移镇于保。保当南北之冲，乱后荒空者十余年。公乃刬荆榛，立市井，通商贩，招流亡，不数年，官府第舍奂然一新。向者，井泉咸卤，不可饮食，遂引鸡距、一亩二泉，凿城门而入，疏为长河，以流秽浊。楼观相望，陂池映带，若图画然，遂为燕南一大都会。 【墓志。】 
　　初，州之庙学在保塞故堙之北，及公开府，则夹两阛阓，嚣然坌哄，殆非清庙居神之所。遂于东南得爽垲地，谋迁神居，鸠工赋役，殿庑一新，讲肄之舍，庖藏之所，以次具举，高广其旧几于倍蓰。又为奎文楼于南，凿璧水于西。岁戊午春，告成，迎神于庙，释奠以落之。 【陵川文集。】 
　　壬辰，天兵渡河。明年，汴降，诸将争取金缯，公独入史馆，收金实录、秘府图书，仍访求乡曲耆旧、望族十余家，若高户部夔，李都运特立，赵礼部三子贽、克刚、克基，杨翰林子恕、壻贾庭扬，护送北归。其薄汴梁，蹙归德，陷汝南，攻徐、邳，公莫不身先士卒，横槊转鬪，大小数十战，未尝败衄。 【墓志。　又遗山元公撰勋德第二碑云：京城之役，守者屡出接战，我军不能前，公跃马横戈而出，大呼诸帅，即驰入阵中，呼声所及，无不披靡。汝南之役，金兵阵于南门外，决死战，宋兵瞻望不进。公率步卒二十余，涉水入阵，莫有当其锋者。徐州之役，攻久不下，宋人出战，公率死士五十人逆击之，敌退走，明日急攻，城随陷，论功第一。邳州之役，诸军筑垒，环其外，城中危迫，溃围而出，望见公旗帜，即犯别帅军，公率兵救之，又犯一军，公复救之，敌竟败，而诸军赖之以全。】 
　　甲午，入觐，上劳之，历数战勋曰：「某军之胜，汝之功也；某州之拔，又汝之功也。」如亲见之，乃论功行赏，升万户，易金虎符。公于江、淮遇战，辄颖脱深入，斩将刈旗，折馘执俘而出。 【墓志。　又勋德碑云：枣阳之役，公夺外城据之，城中人启南门出，诸军为木栅御之，公绕出其后，敌大溃。曹武之役，公出其不意，度九里关，宋兵觉，由西山翼而下，我军方休，猝为所围，公单骑突围而出，遂屯曹武北长封岭，缘山保聚皆攻下之，斩宋统制官十三人。黄州之役，州西有大湖，与江通流，公攻下之，得战舰万艘，顺流而下，循江接战十日，乃至城下，宋水陆并进，我军合攻之，不战而溃，州东门御备甚坚，公率死士，奋戈而入，守者请和，乃班师。滁州之役，公率锐卒先登，城遂拔。】 
　　己亥，诏公以本官节制河南路兵马。初，乙未、丙申间，诸道所统，仍金之旧，保居燕、赵之交，分隶无几。辛丑，特诏还之，升州为府，锡名曰顺天，别作一道，赐御衣数袭、尚厩马百、所乘大宛名马二。 【墓志。】 
　　大河自汴已失堤障，南放分流为三，杞为中潬，南接涡、涣，东连淮、海，浩瀚无际。宋人恃舟楫之利，驻亳、泗， 【驻亳泗　「亳」原作「毫」，据清钞本、畿辅本及元史卷一四七本传改。】 犯汴、洛，以窥河南。大帅察罕以公威名素为敌人所畏，奏公揔诸军镇杞。公乃相地形以杀水势，筑为连城，分戍战士，结浮梁以通往来，远斥候以防冲突。津要既固，奸谋坐折，濒河居民始得耕稼矣。久之，移镇亳社。亳去杞又五百里，四面皆黄流，非舟楫莫能至。公至之日，葺民居，建府第，城壁悉甃以甓，又为桥梁，以通归德，人民坌集，商旅舟车往来，如承平时。宋人睨视莫敢犯。 【墓志。】己未，扈从渡江。十一月，奉旨总领蒙古、汉军城白鹿矶。公别遣将掠地千里，南至潭州。庚申二月，还自江上。 【墓志。】 
　　公气貌雄毅，御军严整，号令所及，将士凛然，恩信素厚，赏罚分明，旌麾所指，士争前死，敌莫敢反顾。故所向有功，前无坚阵。 【神道碑。】 
　　公将南渡也，语于众曰：「吾战争二十年，杀人多矣，宁无冤滥？自今非对垒不复杀。」卒如其言。遇他将俘囚将被戮者，亦曲为劝谕而活之。降人亲属散落他所，则百方购求，必得而后已，或求于我，亦未尝不与也。 【勋德碑。】 
　　军兴以来，贫人或有所假贷，势家出子钱要利，如羊生羔，岁辄倍之，往往卖田宅、鬻妻子不能偿。公与真定史侯奏乞民间子钱，至倍而止，不得展转滋胤，朝廷从之 【神道碑。】 
　　公性喜宾客，每闲暇，辄引士大夫与之谈论，终日不倦。岁时赡给，或随其器能任使之。 【神道碑。】 
　　公尝以家人数千口，出为齐民。高阳公张甫、元帅牛显之徒，皆尝与公为敌，既殁，其妻子流离不能自存，公皆厚加收恤。其周急济困之义，皆毅然为之。 【墓志。】 

　　○元帅张献武王（弘范） 

　　元帅张献武王 

　　卷六之四 

　　王名弘范，字仲畴，万户忠武王第九子。初，代其兄摄顺天府事。中统三年，授行军总管，从征李璮。至元改元，授顺天路总管。移守大名。六年，兵围襄阳，授益都行军万户。改亳州万户。宋亡，拜江东道宣慰使。请逐益、卫两王，遂拜蒙古、汉军都元帅。十六年冬，岭海平，入觐。十七年，卒，年四十三。 
　　王年二十余，其兄顺天府总管弘略上计行朝，留摄其府事，吏民服其明决。时内附甫定，蒙古军所过辄为暴，王曰：「国朝自有法制，我奉行之。」执暴者决以杖，入其境无敢犯者。顺天者故保州，以忠武故升府，名后有所避，又改今名曰保定云。 【蜀部虞公撰庙堂碑。】 
　　中统三年，李璮叛济南，亲王哈必赤、丞相史天泽帅诸军讨之，以王为行军总管，且行，请毡帐于忠武，忠武曰：「汝欲即安耶？」不与。乃命之曰：「璮违天必败，汝勉之。虽然，璮剧贼也，围城勿避险地，险则己无懈心，兵必致死。主者虑其险，苟有来犯，必赴救，可以立功。汝必勉之。」 【汝必勉之　「必」道园学古录卷一四淮阳献武王庙堂之碑作「则」。】 及围城，王军城西，璮出军突诸将，独不向王军，王曰：「吾固受教矣。我易受攻而彼不至，谓我弗悟也。」乃筑长垒，内伏甲而外为壕，开东门以待。夜浚其壕加广，璮不知也。明日，果拥飞桥来攻，桥不足踰壕，军陷，其得陵壕者，突入垒门，遇伏皆死，降两贼将。璮詟遂败死。论功王最多。忠武闻之曰：「真吾子也。」或言于朝曰：「璮所以得为乱者，尽专兵民之权故也。」以此间诸侯，诸侯果不自安，遂罢其子弟之在官者，王亦例解总管。 【庙堂碑。】 
　　至元二年，移守大名。未上，微服行民间，察其所患苦，见仓吏收民租，视所当输倍蓰，怨言载道。明日视事，首取而治之，民大悦。是岁，大水，庐舍且尽，租税无从出，王辄免之，计相以专擅罪王，王请入见，奏曰：「臣以为朝廷储小仓，不若储之大仓，非擅免也。」上曰：「何说也？」王曰：「岁以水不收，而必责之民，府仓虽实，而民死亡尽，明年租将安出？活其民，使均足于家，岁取有恒，非陛下府库乎！此所谓大仓也。」上曰：「知体，其勿问。」 【庙堂碑。】 
　　六年，大括诸道兵，益围宋襄阳。益都兵，璮所教也，号勇悍难制，度诸帅无足统之者，乃以王为益都淄莱等路行军万户。丞相伯颜命王军鹿门，断粮道，绝郢、复之援。主者曰：「鹿门有张九，汉水以东无虑矣。」于是，王言于丞相曰：「今规取襄阳，周于围而缓于攻者，计待其自毙乎？然而夏贵乘江涨送衣粮入城，我无御之者。而江陵、归、峡行旅休卒，道出襄阳南者相继也，宁有自毙之时乎！若筑万山以断其西，立栅灌子滩以绝其东，则庶几毙之之道也。」奏用其言，因移王军万山，令严恒无懈意。一日，出东门与诸将较射，大出敌兵猝薄城，诸将曰：「彼众我寡，请婴城自守。」王曰：「嘻，我与诸军在此何事，敌至将不战耶？敢言退者死！」即被甲上马横戈立，遣偏将李庭当其前，他将将六百人攻其后，亲率二百骑为长阵敌之，步阵间陈而待。王下令曰：「闻鼓皆进击，未皷勿动。」敌麾众入阵，我不为动，至再且却，王曰：「彼再进再却，气衰矣！」鼓之，前后奋击，宋师大败，得奔还者无几。 【庙堂碑。】 
　　八年，筑一字城，进逼襄阳。破樊城外郛。九年，命攻樊城，流矢中王肘，王束创见主帅曰：「襄在江南，樊在江北，我陆攻樊，则襄出舟师来救，终不可取。若截江道，断救兵，水陆夹攻之，则樊必破，而襄亦下矣。」从之。明日，复出率锐卒先登，遂拔樊。襄阳降，以宋将吕文焕入觐。上嘉之，有锦衣、白金、宝鞍之赐，将校行赏有差。 【庙堂碑。】 
　　十一年，丞相伯颜帅师伐宋，命王率左部诸军循汉江，东略郢而南。十二月，攻武矶堡，取之。大兵渡江，王为先驱。宋相贾似道以其师军芜湖，其帅孙虎臣军丁家洲。王转战而前， 【王转战而前　「王」字原脱，据上引道园学古录补。又，宋相贾似道军芜湖以下事在至元十二年，下文之「十二年」当移置「宋相」前。】 大兵继之，贾似道师溃。王前行宣布威德，所过降下，师次建康。上遣使谕丞相毋轻敌贪进，其少驻以待。王进说曰：「圣恩待士卒诚厚，今敌已夺气，亡在旦夕，过自迂缓， 【过自迂缓　「缓」原作「绝」，据聚珍本及上引道园学古录改。】 资敌得为计，非策也。将军治阃外，急缓之宜难制以渝度，乘破竹之势，取之无遗策矣。」丞相然之，即日自驰驿至上前，面论形势，得旨进师。 【庙堂碑。】 
　　十二年，师次瓜洲，分兵立栅，夺其要害守之。扬州都统姜才者，宋之名将也，所统士有部落种人，自为一军，劲悍善战，至是以二万人出扬子桥，都元帅阿朮与王当之，两军夹水而陈。王以十三骑绝渡冲之，阵坚不动，王引却以诱之，其骁将本回纥人，铠仗甚异，跃马出众，奋大刀直前趣王，王还辔反迎刺之，应手顿殪马下，立阵者同口驩叫，震动天地。而敌人亦不觉失声，遂溃走，追杀转至城南门，斩首万余级，其自相蹂践与陷壕水溺死几尽，比得入城十无一矣。王素善槊，此战众尤服其奇隽焉。于是宋将张世杰、孙虎臣悉其国力，率水军阵于焦山南北，将致死于我。我师合击之，兵交，王之一军横冲其旁，宋师大败。宋自是不复能军矣。追奔于圌山之东，王夺其战舰八十，俘馘以千数。上功，改亳州万户，赐名拔突云。 【庙堂碑。】 
　　是年冬，丞相伯颜次临安之长安镇，中书左丞董公文炳左出京口，由海道会之，王亦将兵而左，师次宋郊。丞相遣使约降宋主，宋主幼，其大臣难于削号称臣，请以伯侄为礼，往返未决。王将命入城，数其柄臣之罪而诘之，遂屈服，竟取降表来上。 【庙堂碑。】 
　　宋亡，其主既归朝，而十三年浙东又叛，王力疾讨之。师次台州，遣人持书往谕，守将杀使焚书，我师怒拔之。众请屠城，王不许，诛其首祸者而已，台民至于今感之。 【庙堂碑。】 
　　十四年，拜江东宣慰使。其民新脱锋镝，王抚安之，期月境内称治。 【庙堂碑。】 
　　十五年，王入觐，请于上曰：「宋主既降，而其将张世杰奉其庶兄益王昰与弟广王昺南奔，既立昰于闽而卒，又立昺于海上，宜致讨焉。」乃拜蒙古、汉军都元帅以行，陛辞奏曰：「国朝之制，无汉人典蒙古军者。臣汉人，恐乖节度，猝难成功。愿得亲信蒙古大臣与俱。」上曰：「尔忆而父与察罕之事乎？其破安丰也，汝父欲留兵守之，察罕不肯，师既南，而城复为宋有，进退几失据，汝父至不胜其悔恨也。由委任不专，今岂可使汝复有汝父之悔乎。尚能以汝父宣力国家之心为心，则予汝嘉。今付汝大事，勖之哉！」面赐锦衣、玉带，又辞曰：「遗爝未息，延命海渚，奉词远征，无所事于衣带也。苟以剑甲为赐，则臣也得以仗国威灵，率不听命者，则臣得其职矣。」上壮之，出尚方宝剑、名甲，听自择其善者。既拜赐，又谕之曰：「剑，汝副也，有不用命者，以此处之。」且行，荐李恒为己贰，从之。至扬州，选将校，发水陆之师二万，分道南征。以弟弘正为先锋，戒之曰：「汝以骁勇见选，非私汝也。军法重，我不敢以私挠公。汝慎之。」弘正所向克捷。王进攻三江寨，寨据隘乘高，不可近，乃连兵环之，寨中惧，人持满以待。王下令下马治朝食，若将持久者。持满者疑，不敢动，而它寨不虞也。忽麾军连拔数寨， 【忽麾军连拔数寨　「忽」原作「忿」，清钞本、聚珍本均作「忽」，明钞本校作「忽」，与上引道园学古录合，今据改。】 回捣三江，尽拔之。至漳州，亲攻其东门，命将佐攻南门、西门，敌应之，乃乘虚入其北门，破之。鲍浦寨南濒海，王曰：「陆攻之必走海。」令弘正围以骑，它将攻其南门，又拔之。海濒之郡，若潮若惠皆团结盘互，王威声所至，恩信济之，无不内附。 【庙堂碑。】 
　　十六年正月庚戌，由潮阳港乘舟入海道，至甲子门，获宋斥候将都统刘青、顾凯，乃知广王所在。辛酉，至崖山。而它将自外省调至者，虽隶所部，然侪视不相下，有骄蹇意，几敢违其号令，王以军法斩其最甚者一人，众皆慑服听命。时宋人侨居海中，环列千余艘碇之，建楼橹其上，隐然坚壁也。王引舟师当之，然其地两山东西对立，其北浅，舟胶不可进。我师由山之东转而南入大洋，始得与之薄，又出骑兵断其汲路，烧其宫室，而宋益困蹙无所容矣。世杰有甥韩在王军中，三使招世杰，世杰不从。甲戌，恒自广州至，舟小，更授以二海战船，守北面。二月癸未，我师将战，或请以炮攻之，王曰：「火起则舟散，不如战也。」明日，四分其军，分处其东南北三面，王自将一军相去里许，下令曰：「宋舟西舣崖山，潮至必东遁，急攻之，勿令得去，闻吾乐作乃战，违令者斩。」先麾北面一军乘潮而战，不克，李恒等顺潮退。乐作，宋人以为且宴，少懈，王舟犯其前，南众继之。王命高构战楼于舟尾，以布障之，命军士负盾而伏，令之曰：「闻金声起战，先金而妄动者死。」敌矢傅我舟如猬，伏盾者不动。舟将接，鸣金撤障，弧弩火石交作，顷刻并破七舟，宋师大溃。宋臣以其主广王赴水死，获其符玺印章。张世杰北突吾军而遁，令李恒追至大洋，不及。世杰走未至交趾，风坏舟，与将士尽溺死。于是岭海悉平，宋无遗蘖矣。磨崖山之阳，纪功而还。 【庙堂碑。　又牧庵撰左丞李恒庙碑云：宋幼主出降，其将相陈宜中、张世杰扶益王昰、卫王昺浮海趍福，立益王，元以景炎，闽、广诸州应者十五，郡县豪杰亦争起兵。公出定反地，大破吴浚军十万南丰，浚走如张文虎，复合兵十万，又破之，兜港伏尸三十里。浚走，合其相文天祥瑞金，又大破之。天祥走据汀，别将孔遵穷追，并破赵孟瀯军，复其州而还。天祥复陷汀，行收兵出兴国，又击走之，追四百里，及之空坑，降其众二十万，禽赵时赏以下文武将吏数百人。益王殂，庙以端宗。世杰复立卫王，元以祥兴，移栅海中崖山，近去潮、广治四百里。公进复梅、循、英德与广之清远，走王道夫，击凌震海上，获船三百艘，禽将吏宋迈以下二百人。又破其余军茭塘。江淮省亦遣都元帅张弘范至自漳，与共围崖山。势计穷蹙，度不能国，资政陆秀夫抱卫王蹈海死，获其金玺，其将吏死焚溺者十万余人。翟国秀、凌震皆降，世杰遁去，风坏舟，死海陵港，南海平。】 
　　十月，入朝，赐宴内殿，慰劳良厚。然王以瘴疠疾作矣，上命尚医护视，日以状闻，遣近侍临议用药，曰：「吾有国事待其谋画，必尽伎速愈之。」敕卫士坐其门，曰：「九拔都病甚矣，非必不可不见者，宣诏止之可也。」疾革，沐浴易衣冠，俾左右扶至中庭，面阙再拜，返居室，酌酒作乐，与亲戚宾客为别，遗言毋厚葬。出南征时赐剑与甲，以畀嗣子珪曰：「汝父以是立功，其佩服毋忘。」语竟，端坐而薨。 【庙堂碑。】 
　　王素敏悟，喜读书，过目辄识大义，歌诗尤慷慨。身长七尺，修髯如画。机明气锐，言辨捷出，勇略绝人。轻财下士，拔材于众，己不以为惠。尚气节，敦信义，与人交，久而益敬，刚直自将，不为势位所屈，虽临之以威，而辞气洒落，理辩愈明。初，丞相伯颜至建康，大会诸将，出库金行赏，而王后至，丞相曰：「祖宗之法，凡以军事会集，罪加后，虽贵近材勇，无所贷，尔何敢后？」众错愕。王徐进曰：「临战未尝后，受赏耻居先，何为不可？」丞相为之俛首。其能片言解疑误，类如此。簿录宋内府金帛，行省都事夹谷之奇与焉，既而多所遗失，或因以诬之奇，将就考验。王曰：「之奇名士，行义有素，何可以此议之。」请以本身官爵及家帑保其必不然者，其后诬果明。南征时，宋文丞相天祥之军在潮之五坡岭，弘正掩击获之，缚文丞相以至，桩以戈使拜，不屈，王释之，待以客礼。吏士或谏王曰：「敌人之相叵测，不可近。」王曰：「忠义人也，保无它。」求族属被俘者，悉还之。及囚京师，闻王薨，至为之垂涕。 【又玉堂嘉话云：至元十二年十二月，临安降， 【至元十二年十二月临安降　按宋降在至元十三年正月，此为从玉堂嘉话之误。】 度宗二庶子为陈宜中、文天祥、张世杰拥入许浦江口，时有黑龙见，因改号景炎。十六年，为帅臣张弘范破灭于崖山口，执文天祥至大都囚之，上屡欲赦出相之， 【上屡欲赦出相之　「上」原作「王」，据秋涧集卷九七玉堂嘉话改。按玉堂嘉话成书于至元二十五年前，对忽必烈自不当称「王」。】 竟不从。十九年十二月九日，戮于燕南城柴市。】 在海上得宋礼部侍郎邓光荐，礼之，于家塾以为子师，尝戒其子曰：「居官律己廉慎，则公明自生，御众赏罚信用，则人致力，不怀报怨之心，怨亦自释。」此三言者，皆王素躬行者也。凡行军，非对敌未尝敢妄杀。吏卒有病者，必为亲视医药；不幸死，必转送其家。凡赐与，即分颁士卒。麾下有功，赏或不时得，则慨然曰：人宣力如此，而受抑如彼，后或解体，将谁与共功乎！」甚者为之涕泣陈说，不得请不止，故人乐为之用。及为元帅，虽有所刑戮，亦必为之恳恻申谕。仁闻既着，薨之日，天下莫不伤悼痛惜焉。 【庙堂碑。】 

　　●国朝名臣事略卷第七 

　　太保刘文正公（秉忠） 
　　丞相史忠武王（天泽） 
　　平章廉文正王（希宪） 
　　左丞张忠宣公（文谦） 

　　○太保刘文正公（秉忠） 

　　太保刘文正公 

　　卷七之一 

　　公名秉忠，字仲晦，顺德邢台人。少隐武安山，因祝发从释氏游。后居云中，从海云师应召北上，留侍潜邸，凡征伐谋议皆与焉。至元初，翰林王鹗请公改正衣冠，诏从之，遂拜太保，参领中书省事。十一年薨，年五十九。 
　　公风骨秀异，志气英爽不羁。家贫，年十七为邢台节度使府令史，以养其亲。一日，因案牍事有不惬意，投笔叹曰：「吾家奕世衣冠，今乃汨没为刀笔吏乎！」即弃去，隐于武安山。天宁禅师闻之，遣其徒招致为僧，以公知书工翰墨，命掌书记。后游云中，值海云禅师被召北觐，过云中，闻公博学多艺能，求相见，既见，约公俱行。谒上于潜邸，一见应对称旨，自是屡承顾问。及海云南还，公遂见留。 【王文忠公撰神道碑。】 
　　录事公卒，讣音至，公恳求奔丧，上赐黄金百两，仍遣使送至邢州。公持服营葬事，服除，被召复还和林。公献书陈时事所宜者数十条，率皆尊王庇民之事，上嘉纳之。 【神道碑。】 
　　邢州，古名郡也。国初，为某官食邑，州旧万余户，兵兴以来不满五七百。公言于上曰：「今邢州破坏如此，当得良二千石如真定张耕、洺水刘肃者治之，犹可完复如故。」上从之，请于宪宗，以耕为邢州安抚使，肃副之。两人皆儒者，廉平向正。既至，苏枯弱强，爬蠹剔荒，由是流民四集，宅尔宅，田尔田，未几，改邢州为顺德府。 【韦轩李公撰文集序。】 
　　癸丑，从征大理，克城之日，令行禁止，未尝妄戮一人，公之谋居多。甲寅，从征云南。己未，从伐宋，由杨罗渡济江，公曰：「古者军赏不踰时，盖急武功，作士气也。今三军暴露于外，又所至必捷，而未获少酬其劳，可使近臣一人慰藉之。」上曰：「善。」即命忽剌孙以谕其志，故人人踊跃，皆乐为用。进围鄂州，阅三月，宋人乞和，全师而还。 【文集序。】 
　　丙辰，上始建城市而修宫室，乃命公相宅。公以桓州东、滦水北之龙冈，卜云其吉，厥既得卜，则经营，不三年而毕务，命曰开平，寻升为上都。 【文集序。】 
　　上神武英断，每临战阵，前无坚敌，而中心仁爱，公常赞之，以天地以好生为德，佛氏以慈悲济物为心，方便救护，所全活者不可胜计。 【神道碑。】 
　　庚申，上正位宸极，命公曰：「凡治天下之大经，养民之良法，卿其议拟以奏。」公即上采祖宗旧典，参以古制之宜于今者，条列以闻，深称上意。诏下之日，纲举目张，一时人材咸见录用，文物粲然一新。 【张忠宣公撰行状。】 
　　至元元年，翰林承旨王鹗奏言：「书记秉忠，效忠藩邸，积有岁年，参帷幄之密谋，定社稷之大计，忠勤劳绩，宜被褒崇。今圣明御极，万物惟新，秉忠犹以野服散号守其初心，深所未安，宜与正其衣冠，崇以显秩。」上览奏，即日命有司备礼册，授公光禄大夫，位太保，参领中书省事，赐第于奉先坊，给少府宫籍监户甚众。公斋居蔬食，终日澹然，与平昔略不少异。 【神道碑。　又徒单公履撰墓志云：公既大拜，以天下之重为己任，以身徇国，知无不为奏，建国号，定都邑，颁章服，立朝仪，事无巨细，有关于国家大体者，枚举而缕陈之，无有遗者。　又鲁斋文集云：初太保之奏朝仪也，因言高帝有言「吾乃今知皇帝之贵也」，上曰：「汉高眼孔小，朕岂若是。」】 
　　十一年，扈从至上都，居南屏山精舍，俨然端坐，无疾而薨。讣闻，上嗟悼不已，谓羣臣曰：「秉忠事朕三十余年，小心慎密，不避险艰，事有可否，言无隐情。又其阴阳术数之精，占事知来，若合符契，惟朕知之，他人不得与闻也。」 【神道碑。】 
　　公自幼好学，至老不衰，通晓音律，精算数，善推步，仰观占候，六壬遁甲，易经象数，邵氏皇极之书，靡不周知。初，丁太夫人忧，毁瘠骨立，衣一弊裘三岁不易。及录事公卒，虽身从天竺之教，而服食贬损，容貌衰戚，与循礼典而执通丧者无少异也。 【神道碑。】 
　　国家列圣相承，咸以武功戡定祸乱，丰功伟绩之臣，不为不多。若夫辅佐圣天子，开文明之治，立太平之基，光守成之业者，实惟公为称首。上在潜邸，士之所以涉远道冒风霜而至者，往往有所陈诉祈请，惟公独无所求。闲燕之际，每承顾问，辄推荐南州人物可备器使者，宜见录用，由是弓旌之招，蒲轮所迓，耆儒硕德，奇才异能之士，茅拔茹连，致无虚月。逮今三十年间，扬历朝省，班市郡县，赞维新之化，成治安之功者，皆公平昔推荐之余也。 【神道碑。】 

　　○丞相史忠武王（天泽） 

　　丞相史忠武王 

　　卷七之二 

　　王名天泽，大都永清人。岁乙酉，嗣其兄职为都元帅。己丑，授真定、大名、河间、济南、东平五路万户。壬子，授河南经略使。中统元年，授河南宣抚使，寻兼江淮军马经略使。二年，入拜中书右丞相。至元三年，皇子燕王领中书省兼枢密使，遂拜中书左丞相、兼枢密副使。八年，加开府仪同三司、平章军国重事。十一年，与丞相伯颜总兵伐宋，至郢以疾还。十二年，薨，年七十四。 
　　岁庚辰，金将武仙以真定降，太师、国王命公兄天倪充河北西路兵马都元帅，即镇守，俾仙贰焉。公时年二十余，身长八尺，骑射拳勇绝人，属櫜鞬署帐前总领。 【汲郡王公撰家传。】 
　　乙酉春，公护母北归，仙寻叛，都帅遇害，府僚王守道追公及燕，曰：「变起仓猝，部曲散在近郊，即回斾，当不招自至。」公毅然曰：「不共国之雠，死亦当往，况不死耶！」遂倾赀装易铠仗，南还。行次满城，得士马甚众。遣监军李伯佑言状于王， 【遣监军李伯佑言状于王　「佑」明钞本、清钞本、畿辅本均作「佑」。】 就请兵济讨，即命公绍兄职，仍以国将笑乃歹统精甲三千为援，合势进攻卢奴。仙骁将葛铁枪拥万众来救，公撤围逆之，奋先将士，洒血驰战，呼声殷地，无不一当十，葛气禠，会日暮，退依泒水为阻。公料其堕归，敌必宵遁，果然，乘之，众大溃，生擒铁枪，军威大振。遂下中山，略无极，拔赵州，进驻野头。仙惧，奔西山之抱犊砦。其年夏六月，复真定。无几，宋将彭义斌阴与仙合，又图窃取。公同国将御诸赞皇，扼仙军不得进，义斌势蹵，燎山自固。公令监军孙某提锐卒五十，公略其后，以铁骑蹂之，斩义斌戏下。自是义勇之名，轩襮燕赵间。后数月，仙潜纳谍者，匿大历寺，夜斩关为内应，公跳走，藁守帅董俊以全军授公， 【藁守帅董俊以全军授公　「藁」原作「槀」，据明钞本、清钞本、聚珍本及秋涧集卷四八开府仪同三司中书左丞相忠武史公家传、元史卷一五五本传改。】 复与笑乃歹破走仙。主帅忿民之反复，驱万人出，将剿焉，以示威，公曰：「是皆吾民，我力不能及，一旦委去，不幸为贼胁制，今杀之何罪？」乃全释之。公乃缮城壁，储武备，为不可犯之计。岁荒食艰，捐甘攻苦，与众共之。于是招流散，拊疮痍，披荆榛，掇瓦砾，数年间，官府民聚以次完治。然高公、抱犊诸栅，仙之巢穴也，不即剪覆，终遗后患，随攻下之，仙鼠窜而去。继又取相卫蚁尖、苍峪、马武京等砦。 【马武京　上引元史作「马武」。】 【家传。】 
　　太宗即位，公入觐。朝议方选三大帅，分统汉地兵，上素闻公贤，以杖麾公及刘黑马、萧札剌居右，诏为万户，其居左者悉为千夫长，遂以真定、河间、大名、东平、济南五诸侯兵隶焉。 【家传。】 
　　庚寅冬，围仙于汲，金将完颜合达以众十万来援，锋始交，不利，诸将乘虚，一时奔北，公独以千人绕出敌后，挺刃横击，败一都尉军，既而复与大军合攻，仙逸去，复取卫州。 【家传。】 
　　壬辰，太宗由白坡渡河， 【太宗由白坡渡河　「坡」原作「波」，据元史卷二太宗纪、卷一一九塔察儿传、卷一二○曷思麦里传改，元史已校。】 诏公以兵会河南，至则睿宗已破合达军于三峰山。命公略地京东，遂招降太康、柘县、瓦岗、睢州，追杀帅臣完颜庆山奴于阳邑。 【家传。】 
　　金主东播，复自黄龙岗来袭我新卫。公闻之，轻骑驰赴，比至已合围，奋戈突城下，呼守者曰：「汝等勉力，援兵继来。」复跃出，敌愕睨。明日，大军至，内外夹击，败走蒲城，公尾其后。金将完颜白撒将兵尚八万，我军杀掠殆尽。金主以单舸东保归德，公与诸军会雎阳，撒吉思欲薄城背水而营，公曰：「若敌来犯，我进退失据，此岂驻兵地耶？」公以事赴汴，比还，撒吉思全军皆没。 【家传。】 
　　金主入蔡，诸道兵围之，公当其北面，汝水阻其前，乃结筏潜渡，血战连日，金遂以亡。 【西溪王公撰行状。】 
　　金亡，公还赵视师。自乙未版籍后，政烦赋重，急于星火，以民猝不能办，有司贷贾胡子钱代输，积累倍称，谓之羊羔利。岁月稍集，验籍来征，民至卖田鬻妻子有不能给者。公诣阙奏其事，官为代偿一本息而止；军则中户充籍，其征赋差贫富为定额，诏皆从之，诸路永为定制。 【家传。】 
　　戊戌己亥间，仍岁蝗旱，复假贷以足贡赋，积银至万三千余铤。 【积银至万三千余铤　「千」原作「十」，据北图藏元刻本、明钞本、清钞本改。】 公度民不可重困，乃先倾其家资，次及族属官吏，均配以偿，遂折其券。 【家传。】 
　　监郡忙哥撒儿，以国兵奥鲁数万散处州郡间， 【以国兵奥鲁数万散处州郡间　「奥鲁」原脱，据秋涧集卷四八开府仪同三司中书左丞相忠武史公家传补。按「奥鲁」明代汉译为「老小营」，指征戍军人的家属所在。】 伐桑蹂稼，生意悴然，公奏太后，悉徙居岭北。由是田里遂有生之乐，迄今真定兵甲民数胜于他郡，由公牧养其根本故也。 【家传。】 
　　国朝自金亡，岁有事于宋，公未尝不在戎行。枣阳之役，城小而坚，主帅忿其攻久不拔，命径乘其城，公先登，战愈力，克焉。其攻襄阳也，宋以舟师数千陈峭石滩，掎角以缀我肘，公驱猛士两舸直前捣之，彼气既夺，奋槊荡决，覆溺者万计。及取光化，复引絙首上，立陷其城。复州之役，敌以鬪舰三千艘锁湖面为栅，公曰：「栅破，则复自溃。」遂募勇敢士四十辈，亲皷而前，坏荡无遗，复惧而降。其攻寿春也，宋人以我围远势分，缓急首尾莫应，敌乘夜果来斫营，公单骑逆战，手格杀数人，戏下继至，尽驱敌人入淮水。至若掀滁州， 【至若掀滁州　「若」原作「则」，据聚珍本改。上引秋涧集作「于」。】 蹂盱眙，掇宝应，濒江渚湖，且破且降者二十余所。虽会诸道兵共事，其伐谋制胜，忾敌树功，未尝不在羣帅之右。及策勋盟府，推让行间，寸长不掩，故诸将曲尽其智能，士卒乐出其死力。论者谓公智信仁勇，有古良将风。上在潜邸，壬子春，行幕驻岭上，极知汉地不治，河南、陕西尤甚。宪宗方倚任于牙鲁瓦赤，乃因朝觐，请分河外所属而试治之，乞不令牙鲁瓦赤有所钤制，诏许之。是时，河南民无依恃，差役急迫，流离者多，军无纪律，暴掠平民，莫敢谁何，边无备御，宋人跳踉，内地之民多被杀虏。上举公与赵公璧，立经略司于汴而代治焉。公于是选贤才居幕府，以清其源，置提领布郡县，以察奸弊，均赋税以苏疲困，更钞法以通有无，设行仓以给军饷，人始免攘夺矣。立边城以遏寇冲，民皆得以保全矣。诛奸恶以肃官吏，立屯田保甲以实边鄙。利则兴之，害则去之，不二三年，河南大治。行于野民安其乐郊，出于涂商免其露处。观民俗则既庶而有教，察军志则又知夫怯私鬪而勇公战。威行惠布，阳开阴肃，内外修治，略无遗策。河流远润，卫亦复承平之旧，宋人为禜其北门矣。 【行状。】 
　　癸丑夏，上在六盘，召公议经略司事，公因奏曰：「始臣摄先兄军民之职，先兄有二子，民权已归其长楫，兵柄又归其次权，臣可退休矣。」上曰：「无夫之妇，无父之子，谁当顾恤，此卿之良德也。」问以退休之由，公对曰：「臣一门三要职，分所当辞。」上曰：「昔成吉思皇帝封有功者十人为千夫长，因谕众曰：『今所封之人有年幼者，汝等无疑，此人父兄俱有功于国，未及封赏而死，岂得不报！』又一家三子，其一袭父职；其次多才能，固不以既官一人而不用也；又其次或立功効，亦不以已官二人而不用也。岂无一门三要职者。」竟不许辞。【行状。】 
　　丁巳春，诏左丞相阿蓝答儿勾较诸路财赋。阿蓝答儿性苛刻，锻炼罗织，转功为罪，例遭凌辱。公以勋旧独容假之，公曰：「经略事我实主治，是非功罪，理当我责。今舍焉而罪余人，心何能安！」用是得释者甚众。 【家传。】 
　　戊午秋，扈宪宗西征。明年夏，驻合之钓鱼山。秋，疫作，方议回銮，宋将吕文德帅艟艨千余，蔽嘉陵江来犯，逆战不利。上命公御之，乃分军为两翼，跨江注射，亲总舟师顺流纵击，敓巨舰数百艘，追至重庆，三战三捷，卒全师而还。 【家传。】 
　　中统元年，上即位，首诏公问以治国安民之术，公具疏以闻，大略以谓：「朝廷当先立省部以正纪纲，设监司以督诸路，霈恩泽以安反侧，退贪残以任贤能，颁俸秩以养廉，禁贿赂以防奸，庶能上下丕应，内外休息。」上嘉纳之。命公之鄂渚，撤江上军。既还，诏授公河南宣抚使，兼江淮诸翼军马经畧使。 【行状。】 
　　二年夏五月，拜中书右丞相。公既秉钧衡，细大之务，知无不为，然言必虑其所终，行必稽其所蔽，不强时之不能，不禁民之必犯，体时顺势，通变制宜。于是清中书以正纪纲，分六部以综名实，设抚司以肃州郡，退贪残以简贤能，霈恩泽以安反侧，颁禄秩以养廉节，禁贿赂以绝幸门。又定省规十条，董正其机务。 【家传。】 
　　宪宗初年，括户余百万，至是，诸色占役者强半，悉奏罢之。赋税茧丝法画均一，论思之际，处国相儒臣间，调谐弥缝，必使情通理得，期于事集功成，泽被生民而已。自是上下交孚，帝载熙缉，中书无留务矣。故中统初元，文物休明，阶太平之治者，公之力居多。 【家传。】 
　　秋九月，扈从北征，次昔木土，与阿里不哥遇，上命线真将右军，公将左军，合大势蹵之，北兵溃遁。 【家传。】 
　　三年春，李璮阴结宋人，以益都叛，率军据济南，上命亲王哈必赤总诸道兵讨之。璮凶势甚张，继命公往。公受命不至其家，轻骑奔赴。至则亟筑长围，树木栅，遏其侵轶，使内外不相闻。凡四月，城中食尽，军溃出降，生擒璮，斩军门，诛同恶数十人，余悉纵令归家。明日，引军东行，未至益都，城中人已开门迎降。初，公将行，上临轩授诏，责公以专征之任，俾诸将皆听节度。公自始至还，未尝以诏旨示人，其谦退慎密如此。入见，上慰劳，公悉归功诸将，若无一毫出于己者。 【王文忠公撰神道碑。】 
　　三齐平，公首奏：「兵民之权，不可并居一门，行之请自臣家始。」史氏子弟即日皆解绂而退。 【家传。】 
　　至元三年，皇太子燕王领中书省，兼判枢密院，以公为左丞相、枢密副使，遂议建三卫及留兵寓农之策，不二三年，国容军实，蔚然可观。 【家传。】 
　　六年，朝廷营取襄汉，诏公与驸马忽剌出往经画之。至则相要害，起一字城，联亘诸堡，贮兵储，绝声援，示以久驻必取之基，明年以疾还。 【家传。】 
</div>
    <div class="pagination">
<a href="元朝名臣事略_page5.html">上一页</a><a href="元朝名臣事略.html">1</a><a href="元朝名臣事略_page2.html">2</a><a href="元朝名臣事略_page3.html">3</a><a href="元朝名臣事略_page4.html">4</a><a href="元朝名臣事略_page5.html">5</a><span class="current-page">6</span><a href="元朝名臣事略_page7.html">7</a><a href="元朝名臣事略_page8.html">8</a><a href="元朝名臣事略_page9.html">9</a><a href="元朝名臣事略_page10.html">10</a><a href="元朝名臣事略_page11.html">11</a><span>...</span><a href="元朝名臣事略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
