<!DOCTYPE html>
<html>
<head>
    <meta charset="UTF-8">
    <title>闽中理学渊源考 - 第 73 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽中理学渊源考 - 第 73 页/共 87 页</h1>
    <div class="content">　　广平府知府李清馥 撰

　　○清溪詹氏家世学派

　　按黄文简先生尝言吾郡茂族其纉绪最逺文献足征者宜莫如安溪詹氏溯厥肇基之祖在后周为清隠公云馥尝读公不受王氏袍笏诗不应留氏从效之辟从效不许乃求监小溪场始建议创邑后遂洁身以隠树徳保世迨后宗支繁衍至司寇咫亭先生以直声清节着于明隆万间后先名徳踵起兹録其家世以着吾邑文献之始焉

　　同知詹邦宁先生靖

　　詹靖字邦宁安溪人县令敦仁之后正统六年乡荐景泰中知广昌县县人有掲姓者素豪黠前令不能制靖至寘诸法县境肃然廉慎之操六载弥励后升开州同知卒于官孙源曽孙仰庇（万厯府志　旧邑志）

　　兵备詹企斋先生源

　　詹源字士洁号企斋母林氏娠九月而父没林矢志育孤携居郡城使就外傅源聪颖力学弘治十八年成进士授户部主事榷税河西务廉正独持朝议以其有风宪体改监察御史时逆瑾用事凡拜官者必私谒谢源独不往瑾诛源名益着顾以梗直为柄臣所忌时母方就养乃乞恩奉母还已而忌者卒挤之就家转贵州按察佥事贵州直指阿柄臣意劾源不职朝议源任未一年无不职状竟不行尼直指奏不行干清宫灾兴大工采木于贵阳川湖乃留源领其役会香炉山苗叛督将卒剿平之论功擢云南按察副使有墨吏欲置之法御史庇之源执不可闻于朝罢其官源亦坐罢归时年甫逾强仕源既早废杜门养母备殚色养推祖腴产让其兄于官司讯谒里闬是非絶无所闻问尝疏清溪积水三十里溉田白叶坂山寇平白当道全活良民为俘者九十余人其为徳于乡类如此年七十一卒自题作墓志谓平生勉企古人而卒以褊中负气兀傲忤俗云（万厯府志　黄文简公撰詹氏家庙记）

　　司冦詹咫亭先生仰庇

　　詹仰庇字汝钦号咫亭清隠公敦仁之后副宪公源之子自幼有识量胆力年十二而副宪捐馆未几逰庠寻游南辟雍受业邑先辈鸿胪卿史公朝宾学日益进嘉靖四十四年进士授南海令才赡守亷于上官无所阿承以卓异征入为御史是为隆庆二年在台两月余数上疏穆宗命戸部购寳石珍珠诸物责三日取办大司农与谏官诤不能得仰庇疏言珍珠寳石多蔵中贵家上供日亟则索价逾倍今南北多事财用不给军兴告匮将焉用此乞罢购便明年春内官监办制烟火进奉元夕火药突起所延烧内房十余间复疏言逸欲害徳近习偾事宜严惩其不恪者凛宴逸之戒杜逾奉之阶疏入俱寝不报而是时陈皇后迁居别宫寝疾危困仰庇闻之复疏言皇后殿下乃先帝所择以配陛下为宗庙神人之主者也窃闻道路流言坤宁宫旷而弗居积有岁月又云睿体抑鬰成疾陛下畧不省问万一不讳其为圣徳累不少愿陛下一聴臣言还皇后于坤宁宫时赐问慰即臣蒙谴死贤于生上览疏心动手批曰皇后侍朕多年无子近且病移居别宫冀安适却疾耳尔不晓宫中事妄言姑不究初仰庇疏上闻者谓祸且不测及得旨中外欢传称主圣臣直乃今睹之然为仰庇虑者谓公今且休矣批逆鳞而婴嵎虎不可为常仰庇奋不顾也会奉命巡视监局库蔵复疏言内官监钱粮动以供御为名肆行侵冒乞命户工二部及巡视科道等官查核以杜奸欺其该监所开工作诸费如鳌山花栏金柜玉盆之类皆作无益以害有益伏愿慎俭徳屏玩好近侍诸臣或以织造采办逢迎者悉屏斥之以彰圣断疏入上震怒责其悖逆狂妄杖之百黜为民仰庇官台中八阅月耳而四上疏疏多指斥中贵人其被杖为中贵人所齮龁也神宗登极起广东参议盖是时江陵张居正与大珰表里故特从外转云抵任阅月乞疾归徜徉林壑十有三年逮江陵卒大珰保逐同邑郭中丞惟贤征用遂疏荐仰庇于是复起家江西参议旋转山东按察副使南京太仆少卿晋左佥都御史诸所振刷论建如申饬御史出巡事宜拟定章奏体式为蔡文庄请谥侃侃缕缕心地磊落其持论以正纲纪崇体统为重时论翕然归之迁刑部右侍郎甫数月引疾乞休连六疏乃得请家居寡接惟与二三同志谭古道今布衣笋舆留连溪山间如曩兴至必有赋咏皆超脱工炼潇然物外之思行部使者郡国守相旌旄相属不获一望见颜色顾时时伺其言论为时政因革闾阎脉脉蒙覆露居乡恂恂而训子弟戢童仆尤为严饬厅事设二屏大书君子之道四及博学审问二节常在左右以自省归里二十余年而卒年七十一赐祭葬赠刑部尚书黄文简言公立朝謇谔百折不回居乡使人有所慕而为善有所畏而不敢为不义友人潘洙言使公立朝有虎豹在山之势何镜山言公俊伟光明豪杰之作用绳检律操圣贤之家法焉（旧郡志　闽书　黄文简公撰墓志）

　　○东街郭氏家世学派

　　余读朱简斋先生撰郭氏谱序述其初祖于宋建炎间为安抚节度使数传至伯台公授闽省盐运使意家于闽在此时欤居贤先生为伯台之孙莅官以忠孝闻厥后玄孙楠以直节显族孙文焕又以学行闻迨弘正间有所谓岱峰冠峰伯仲者与陈南楼为友岱峰疑即郭氏立彦至恭定先生特起岿然未知与白峰族系如何然据咏贤水诗有宗寳者中称贤水先生为伯称符甲先生为祖再考符甲先生读书恭定祠则诸公皆同族无疑矣末造二公以忠烈并时而着尤志乗所希觏云

　　教谕郭先生居贤

　　郭居贤晋江人弱冠知名博学有竒节洪武二十年乡荐授临武教谕念不得迎养父母不携孥之官日夜思慕泣下形诸声诗无非忠孝恳恻之词有淦川遗稿弟宙精于楷书选翰林院庶吉士有时名玄孙楠（闽书）

　　御史郭世重先生楠

　　郭楠字世重晋江人讲易蔡文庄之门正徳九年进士授浦江令有亷干声征入为监察御史世宗即位请召还直臣舒芬王思黄巩张衍瑞等从之嘉靖元年奉命稽核两广仓帑参劾藩司方面无所回挠寻上章请退朝之暇延见大臣如祖宗故事且言主事陈嘉言忤中官不宜逮系上怒夺其俸复巡按云南时议大礼起大小臣多被杖谪戍杖有死者楠感痛不胜自恨不得与跪门之列上疏曰陛下入继大统以孝宗为所后之亲自张璁倡为异议桂萼席书方献夫辈和之羣臣伏阙呼号忠情廹切而置死问罪璁等排正议窃美官上激九重雷霆之威下贻举朝缙绅之祸所议之礼未足慰二帝在天之灵而号痛之声已彻九庙之内臣愚不意圣明之世屡见以忠谏而获罪也乞复学士丰熙等官优恤死谏之臣庶以收纳人心全君臣之义疏入上大怒遣逮系赴京廷杖下诏狱削籍为民六年春以天变修省从吏部议量与一官起吉水教谕寻升昆山知县再迁至南宁守遂乞归家居十有八年构祠堂作家规年谱遗示子孙以寿终族子文焕（明史　旧郡志　新郡志　通志　闽书）

　　训导郭实峯先生文焕

　　郭文焕字仲实号实峰以贡授髙安训导卒于官文焕自少究心理学四书易经太极圗通书正蒙俱有注释间或发蔡文庄所未发读史别出论断四书学庸口义成于林次崖存疑未出之前议论多有脗合者所著有课程切问漳人蔡鹤峰列聘居西塾刻而传之佥事项瓯东乔称闽中士子才敏学充不为不多独泉士郭某是非不谬于圣人而王遵岩读其文喜曰义理纯明经学精到不惟进于理而兼于文读之忘食至于家人报食数四不觉也（按先生族父楠与蔡鹤峰皆文庄髙弟先生为蔡鹤峰家塾弟子师今拟附私淑之列云）

　　文学郭以相先生元恺

　　郭元恺字以相实峰公文焕之孙父士登以诗经名于时元恺继其业弱冠读书郡城东之灵丘山舍时乡先辈参议尤烈弃官归隠书斋相近元恺不一往见尤公诣问之赏识其文延致与其季子相切磨又与何廷评乔迁交友元恺治诗益有声弟子执业屦满从延建及楚粤来者弥众馆舍至不能容元恺孝友笃至励志问学为人不茍然诺七上棘闱竟不得举僻嗜书史积箱数十家徒四壁不以为忧其为人如此（何镜山先生撰本传）

　　恭定郭愚庵先生惟贤

　　郭惟贤字哲卿号愚庵晋江人万厯二年进士令清江以治行擢为南御史例应掣盐所得赎锾不赀惟贤疏言戸部职钱糓御史职纠察各有司存请令主事掣盐御史按季监督许之由是廉名益着时江陵相已死言事得罪诸臣多未复皇子生下恩诏惟贤言恩诏虽下而建言诸臣如呉中行赵用贤艾穆沈思孝邹元标傅应桢朱鸿谟余懋学等尚在戍籍乞行赦宥是时巨珰冯保犹用事疏入谪江山丞逾月保败召复原官劾左都御史陈炌希权臣指论罢御史赵耀赵应元不可总宪纪炌罢去又荐海内耆硕之士如王锡爵孙鑨孙丕扬耿定向曽同亨蔡国珍詹仰庇等皆后先起用舆论快之主事董基以谏止内操被谪惟贤疏救甚力上怒调南大理评事迁户部主事升吏部稽勲郎中改考功值大计上书宰相李世达都御史海瑞二公请絶请托斥巨奸屏私昵计成中外咸服改尚寳丞晋通政司参议转应天府丞旋改顺天摄府尹篆数月中贵干请一切拒絶南北台省交荐可大用以右佥都御史巡抚湖广至则请定三楚赋役全书以革加派之弊发泰和山香税以补宗禄兵饷之缺分三卫轮戍武岗并请罢诸卫逺戍栁州以恤疲军禁苗寨赎掳人口以遏异类楚故有景藩者肃宗爱子也予赋异等诸王景絶国除赋额仍在时潞王之国上悉以景赋予潞潞必欲得旧额以闻上镌司道府县官俸责巡抚报闻甚急惟贤酌定赋额请令有司征送潞府王无得遣人来征以致骚扰会楚灾复疏减潞赋额筑黄梅通城二城以固桑土又请祀周元公父于启圣祠刻元公二程文为三儒集屈大夫诸葛武侯岳武穆文为三忠集以风示楚人召入为左佥都御史言行取不宜久停言官不宜久系台官不宜久缺已复言天下多故乃自大僚至监司率有缺不补政日废弛且建言获谴者不下百余人効忠者皆永弃上不纳寻迁左副都御史请早建皇储慎简辅弼亟行考选尽下推举诸疏俱不报自戊戌己亥两预计典佐台长佑善黜奸无所嫌避如南考功时以丁内艰归服除起为户部左侍郎未上卒赠左都御史天启初谥恭定惟贤朴诚直谅朗豁精宻其念系乎天下国家之大而最注意者人才用舍之间其神周于器物服用之微而最慎守者辞受取与之际服官三十余载宦辙所至纲挈目张风清弊絶世局常迁自守独定海内士大夫无所间然惟贤本师事大学士李公廷机其渊源如此子梦詹以荫仕戸部郎中（明史　旧郡志　新郡志　闽书　叶文忠撰墓志）

　　郭介庵先生符甲

　　郭符甲字辅伯号介庵晋江人诞母家谢氏山庄灵鹫山下山挺众峯特立公生而严正不阿有岳峙伟概自幼至壮虽接谈宴集竟日夜端坐兀然未尝箕倚少聪颖过目成诵凡天文地理星数医卜律剑琴棋画篆书刻骑射之艺皆谙习精通五经子史垂髫即淹贯八岁成举子业研精于易着有墨诀易诀大小题笔要八法行于世天启癸亥年十九为学使周日台公拔儒士第一甲子年二十登贤书莆郡司李祁世培公分校所得士乙丑下第归读书恭定公祠以自励戊辰下第后教读给日用且供菽水歴漳潮平和饶平及齐鲁丰沛诸郡邑足迹不肯一踵公门惟与生徒讲论或娯诗酒穷山水搜胜探竒其在平和也有僧求公序文作衣钵计遇盗欲杀之搜见其文大竒之曰此郭大人笔也清操君子汝获与逰耶释之僧袖文来谢曰活我者此也因乞题简末云斋地在大蓬山顶公深夜读书虎常来窗外伏聴每有咆哮超跃声彻于内公着虎聴草纪之其在饶平也邑人黄姓者求公书扁及门对悬挂后其家失火尽烬惟扁对岿然仅存人皆异之饶令邱金声公同里同年友也居是邑三年不通一刺谋一面邱甚怪之一日徒步造访公闭斋门不纳只隔扉问答邱曰郭年兄何见拒之深也公曰尔治尔政吾读吾书公私互无干涉决于尔治内终不亲觏也其狷介类如此其在丰沛也以地近圣贤风多淳古公意欲挈家卜居于此乃积馆俸买阚家园地百六十畆并构茅屋一所嗣而值沧桑之变所志乃不果公二十年青袍六上春官崇祯癸未年三十九宫僚春坊周巢轩公同校礼闱得公卷大加器赏曰此正气文字必真人品也亟荐之以誊朱鱼鲁待校改乃定不置前矛殿试二甲假归里甲申贼闯犯都门闻三月十九之变恨不与难公为孝亷时赠资徳大夫辱庵公与赠太夫人谢母布衣疏食怡然曰不可以吾两人易儿纯操公之卓行亦二尊人之遗也（沈公佺期撰传畧）

　　郭贤水先生承汾

　　郭承汾温陵陈氏寳钥纪畧曰公字懋衮别号贤水晋江人登崇祯癸未进士初授淮安府推官莅任八阅月以才能征为浙江道监察御史公家城东十里之杏宅乡族丁以千计性好任侠郡有不平事不惮攘臂为之凡有纷难者必排解之故人多以郭解称焉豪族多目慑之公不顾也然此少年事耳其临大事百折不回始信昔日之好侠者皆所云配义与道溢于胸臆而不自禁焉尔（陈緑厓先生寳钥撰纪畧）

　　○浔江何氏家世学派

　　馥按何氏谱牒自元末分派一郡城一浔渼一漳江其家浔渼者自小洛先生曽大父始初住邑之凤屿后移浔渼故为浔江何氏先生少从父毖所公雄禀学未尝就外傅稍长受业于孙东溪从兄孝亷洛江二公并名士俱器重先生而张浄峰先生尝造精庐试其文艺特异之故先生之学自少小已见知于大贤之门渊源固已逺矣考嘉靖间先生退休闾里为时典型而整率家规惇正典礼文节李公曾为先生延请课子心特钦慕之见诸墓铭可考厥后苏紫溪李衷一诸公为行状为墓表推重无异词溯其根源孝友笃厚传之数世英硕辈出至季祚中理先生燮殉流贼之难其死事与江门并烈盖一门忠孝尤足风世也今谨缉其事畧着于篇

　　副使何小洛先生元述

　　何元述字符孝别号小洛晋江人自幼从父学年稍长受业于孙东溪某从兄孝廉何洛江某二公并名士俱器之一日张浄峰先生见元述于洛江精舍试其文大竒之语洛江曰君家有千里驹矣时年十三岁嘉靖四年学使者邵公试立志论元述分晰道徳富贵功名之义而原本于宁静澹泊学使者异之十一年举进士疏乞教授恵州以便迎养甲午分校浙闱得陈善茅坤潘季驯诸公皆为浙中闻人擢国子博士歴监丞擢南戸部主事出为广东佥事迁湖广叅议时世宗修显陵以分任劳赐金币中贵人使楚诸大吏折节为恭元述独行敌礼镇守廖斌者倾御史包节被逮谪戍其部曲席势骄恣元述即捕治之如法斌无以中升广东按察副使治海道事积案累千株连数千百人请抚按检阅可问问之久逺不可问者请决除之于是宿牍一清御史行部不至琼皆推臬僚代人惮浮海莫应者元述独请往还抵化州次白沙驿遇黎寇猝至持刃拟已知为河海道相率罗拜而去独以戅直执法绳两势家责其豪子弟后为所挤罢归元述孝友甚至官俸之余敬上二亲悉均诸弟自无厚殖性寛洪坦直无城府不知人间有机械知亦不较拯人于难如疴在身闻有善事喜动睂宇见有过失咨嗟竟日其自奉淡约脱粟而食入里门必下车缙绅士类倒屣出迎虽下隶必衣冠乃见林居四十余年正家规广祠宇修祖坟至耋年遇岁时礼节拜揖酬酢不衰卒年九十子居鲁举人官至承天知府（李文节撰墓志　李衷一撰行状　新旧郡志　闽书）

　　孝亷何次洛先生元选

　　何元选字符学别号次洛晋江人少颖敏十岁家庭授章句经书传注寓目成诵十三逸斋公捐馆哀毁执丧如成人十九补弟子员弱冠游何怍庵公之门怍庵目为竒士每日讲口授毕退即笔记阅再岁手録疏解累十二卷筑精舍于东湖临江引曹偶互相切磨旋卒业成均嘉靖甲子举顺天乡荐元选为人倜傥英迈习于昭代典故沉毅有大畧善赴人厄窘友没子少孤家贫延归解衣授粲给食馆之其人竟以儒显平生慕义多如此他如议设祭田营祀屋建乡塾召子姓弟侄耕者受器读者受书家归三年渐施有政而嗜学日笃隆庆丁夘束装且北上旋卒李衷一先生撰述事状谓公世所称豪举士哉及迹其行事则恂恂儒者仁心为质引义慷慨百里颂功千里颂名内外无间是为难耳（李衷一先生撰行状）

　　忠壮何中理先生燮

　　何燮字中理晋江人万厯乙夘举人任灵川桂东令升亳州知州崇祯中流寇土贼交讧饥疠洊至百姓十仅存一燮储备赈饥全活甚众甫三日而齐寇豫寇复东西至燮统兵力战于卢家庙民争致死擒贼首李忠常显吾杀之刳其肠以示众贼溃随招抚李龙房应魁等万余众河西平未几闯贼转炽陷名城数十燮坚守孤城擐甲胄昼夜不懈贼逼城下云梯蚁集城陷被执甘言饵降燮强立不屈大骂曰吾头可断不可辱也贼断其足骂益疾复割其胸旋骂旋割贼众有泣下者叹曰好烈汉磔死悬其首于市三日耳鼻皆动贼相顾惊愕

　　○武荣洪氏家世学派

　　按黄文简公撰洪易斋公墓志云武荣洪氏其子弟多才其父兄峻督而勤朂之若穮蔉之俟丰年以故人材踵起阀阅称崇今录其先世所以肇端后嗣者载于篇首云

　　侍御洪徳馨先生庭桂

　　洪庭桂字徳馨登嘉靖十七年进士授行人奉节旴江以清介不缁着闻擢御史权贵勲戚为之避骢会当事者衔台中抗疏激切因御史失仪槩罚遂出为江西按察司知事旋擢徳兴令复以越次骤迁论罢归里恬澹清修杜门谢客监司守令絶不通谒有以寺租山荡言者桂笑而谢之曰吾自有良田可遗子孙也洪族科第着武荣桂为开端云（南安邑志）

　　布政洪心斋先生有复

　　洪有复字懋纯初铨武陵知县时江陵秉国楚人席气焰多以意作使县官暴横邑里有复三尺裁之席气焰者议徙有复他去会相败反以得声擢工科给事中中贵人杀人不法有复疏论抵罪中贵人走匿至偕其党环上泣也有旨属刑部有复再疏论竟抵罪歴礼科左给事中进士武进人薛敷教疏论大中丞不法词连冢宰部院颔之授有复意弹薛有复曰吾有去耳因自求外转亡何补广东按察副使备兵肇庆擢罗定叅政时州邑初建所抚猺獞与诸民分籍而处恃众喜乱有复布以威徳久之皆请隶民籍粤西岑溪猺叛攻城屠士卒有复从总督陈蕖授便宜部署东三道进剿入山大破之上功赐镪升俸迁浙江按察使湖广右布政使寻转左矿税不逞湘泽震动同官冯应京触税珰被逮系有复悉力调停为民请命上为易中使以矿税属郡邑吏而更置巡抚有复有劳焉卒于官族弟有助字懋逊授南安府推官髙洁明敏尝摄大庾南康二邑清洗宿弊入为工部郎寻守广州以艰归服除补徽州治徽三年口碑载道迁广东副使方有徽州卓异之旌而有助卒矣有助笃伦常厚故人当官克持节而遇亲旧不失恩意物论归焉

　　布政洪尔介先生启睿

　　洪启睿字尔介别号讱原万厯二十年进士授礼部主事职典属国首发沈惟敬之奸疏大司马石星主和误国宋应昌等扶同欺蔽复上册立东宫救于孔谦陈泰来顾允成等二封事署仪制郎大珰以封爵为请睿不许珰衔之及珰负罪始擢祠祭郎视两浙学政转金衢叅政升按察使治兵海上功绩最着四明人建祠祀之转右布政摄符入觐凡浙吏中蜚语者抗力昭雪所全善类甚多寻转左属浙东饥浙西涝睿殚力请蠲赈咸报可庚戌计典竣事遂决意乞休归作还山十誓诫子弟禁仆隶约里戚奉法惟谨郡邑岁时罕所谒见惟穷交数人时相过从而已又常以义急人之困家食淡约特以榱桷祭器尽孝思追养为第一义事兄如事父友爱性植晚而弥笃寿六十一终子承绂孙士宏俱乡荐（南安邑志）

　　部郎洪尔还先生启初

　　洪启初字尔还庭秀之孙先世由南安徙居晋江万厯四十一年进士授户部主事出榷浒墅闗故有北闗两税商困莫支即疏请罢诸商欢跃舟蔽江下羡金至万余悉籍上之典试云南适贡金骚扰启初疏陈其害遂得免着为令迁兵部郎丁内艰归不出与友人苏庚新相切劘著书以终焉（雍正间志） 

　
闽中理学渊源考卷七十五

　

　　

　　广平府知府李清馥 撰

　　○学博何怍庵先生家世学派

　　按镜山先生着我私志志私族也何氏谱系志逖基公之孙至元末兄弟以军役他移始分派一郡城一浔渼一漳江我私志録自五世祖讳安字叔恭始叔恭先生领洪武丙子乡荐授开建江山二县儒学教谕通毛诗春秋二经数传至怍庵先生专精学易兼治宋儒书遂开大理司徒一派蔚为儒林楷模其家学源本固逺有端绪矣文简黄公尝曰怍庵先生于先中允公为僚壻先公尝谓小子某曰何先生后学师表也尔宜以师道事之然则怍庵当日为吾郡师资典宪载之名贤硕彦集中可考也至其敦诗说礼一门父兄子侄自相师友鼎革后培所忠寅诸公归隠终老其饬躬范家典型犹在至今述旧徳者称家学未艾云兹録其畧载于编

　　学博何怍庵先生炯
</div>
    <div class="pagination">
<a href="闽中理学渊源考_page72.html">上一页</a><span>...</span><a href="闽中理学渊源考_page68.html">68</a><a href="闽中理学渊源考_page69.html">69</a><a href="闽中理学渊源考_page70.html">70</a><a href="闽中理学渊源考_page71.html">71</a><a href="闽中理学渊源考_page72.html">72</a><span class="current-page">73</span><a href="闽中理学渊源考_page74.html">74</a><a href="闽中理学渊源考_page75.html">75</a><a href="闽中理学渊源考_page76.html">76</a><a href="闽中理学渊源考_page77.html">77</a><a href="闽中理学渊源考_page78.html">78</a><span>...</span><a href="闽中理学渊源考_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
