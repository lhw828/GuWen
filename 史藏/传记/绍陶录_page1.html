<!DOCTYPE html>
<html>
<head>
    <meta charset="UTF-8">
    <title>绍陶录 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绍陶录 - 第 1 页/共 4 页</h1>
    <div class="content">　　钦定四库全书　　　　　史部七
　　绍陶録　　　　　　　　传记类二【名人之属】提要
　　【臣】等谨案绍陶録二卷宋王质撰质有诗总闻已着録质于淳煕中奉祠山居以陶潜陶景皆弃官遗世其同时唐汝舟鹿伯可继其风因作此书上卷载栗里华阳二谱而各摘其遗文遗事为题别为词以咏之下巻纪唐鹿事而附以林居咏物之诗其曰山友词者皆咏山鸟曰水友词者皆咏水鸟曰山友续词者皆咏山草曰水友续词者皆咏水草曰山水友续词者则襍咏禽虫诸物盖质以耿直忤时阨于权幸晚嵗欲絶人逃世故以鸟兽草木为友盖亦发愤之作旧于雪山集外别行
　　国朝康熙中商邱宋荦尝摘録其山友诸词分为五巻改题曰林泉结契亦取其有寄懐尘外之致也今观录中诸作虽惟意所云往往不甚入格然人品既髙神思自别诵其词者赏之于酸咸之外可矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　绍陶録巻上
　　宋　王质　撰
　　书陶元亮谱
　　元亮髙风发于宋晋去就之际君曽祖事晋懋着勋劳自宋武帝芟元复马逆揣其末流即不出武帝将收贤士以系人心见要亦不应陶谢皆世臣君世地色言俱辟而灵运为武帝秉任最后乃欲诡忠义杂江海逺师送君过虎溪而郤灵运不入莲社素心皆所鉴知谱于左方
　　书陶通明谱
　　通明髙风发于梁齐宋去就之际君祖父皆食宋禄身又生宋代自齐髙祖代宋旋引去梁武帝代齐益退藏平时以师待君然大节有定操岂复以恩礼推移至丹阳应简文之命不复至京都慰武帝之懐抑何其坚忍壮年果于遗世炤之审故判之不疑谱具左方
　　书栗里华阳闲窝辞
　　渊乎栗里谧哉华阳也当时所歴异代所伤栗里尝言风波未定巳为剩语华阳单于之诗死而秘箧出之虽本草亦属去世乃生安死乐度此足矣安乐之窝伊洛自有乾坤栗里华阳其安乐也巳辞具左方
　　栗里谱
　　兴宁三年乙丑【晋哀帝】君生于浔阳柴桑今徳安县楚城市是君父轶名命子诗云于穆仁考淡焉虚止寄迹风云冥于愠喜陶氏自侃以武功擅世后裔稍袭故风多流乱岐盖折翼之祥发之旁君父子皆以隐徳著称侃女适孟嘉嘉女适君父是生君其气所造化必有可言者太元元年丙子【晋武帝】君年十二失母祭妹文云慈妣蚤世我年二六太元九年甲申君年二十失妾楚调诗云弱冠逢世阻始室防其偏妻翟氏偕老所谓夫畊于前妻锄于后当是翟汤家汤庄矫法赐四世以隐行知名亦柴桑人太元十九年甲午君年三十有归田园居诗云误落尘网中一去三十年初为州祭酒当在其前不堪乃解归故云乆在樊笼里复得返自然寻亦却主簿隆安四年庚子【安帝】君年三十六五月有从都还阻风规林诗当是参镇军衔命自京都上江陵故在始作镇军参军经曲阿诗父在柴桑故云一欣侍温顔又乆留恋所生父为人度不肯适都当是巳舍单行见还旧居诗军僚差彊郡吏故云时来茍冥防宛辔憇通衢策命晨装暂与田园踈隆安五年辛丑君年三十七正月有逰斜川诗云开岁倐五日方三十七作五日是当是故岁五月还浔阳今岁七月适江陵有赴假还江陵夜行途中诗留浔阳逾年当是予告在乡至是往赴云闲居三十载自未参镇军以前得三十六年当是不堪劳役遂起归意故云诗书防夙好园林无俗情如何舍此去遥遥至南荆失父祭妹云昔在江陵重罹天罚触事未逺书疏犹存当是妹自武昌报江陵时父在柴桑元兴二年癸夘君年三十九正月有始春懐古田舍诗当是自江陵归柴桑复适京都宅忧居家思湓城故有懐古田舍又云良苖亦懐新十二月有从弟敬逺诗云寝迹衡门下在都亦当是处野元兴三年甲辰君年四十有连独饮诗云僶俛四十年有饮酒诗云是时向立年志意多所耻遂尽介然分拂衣归田里当是在壬辰癸巳为祭酒之时所谓投来去学仕又云冉冉星气流亭亭复一纪至是得十二年义熈元年乙已君年四十一三月有自为建威参军使都经钱溪诗当是故岁自都还里即吉庚子始事镇军继事建威中经罹忧至是得六年复衔命至都其家尚未归柴桑还旧居诗云畴昔家上京六岁去还归往来时经乡闾不常留稍成疎故云阡陌不移旧邑屋或时非履歴周故居隣老罕复遗至是始定居断他适十一月有归去来辞九月家留柴桑身住彭泽至是免归当是不堪军役故求县不堪县役故归家所谓风波未定心惮逺役彭泽去家百里公田足以为酒少日眷然有归欤之情平生之志始决见序及辞甚详失妹所谓情在骏奔自免去职是岁刘将军録尚书义熈三年丁未君年四十三有祭程氏妹文自乙已至是所谓服制再周义熈四年戊申君年四十四有六月遇火诗云奄出四十年义熈五年巳酉君年四十五有九日诗义熈六年庚戌君年四十六有西田早稻诗义熈七年辛亥君年四十七有祭从弟敬逺文絶粒委务考槃山隂晨采上药夕闲素琴当是同志见文甚详义熈十年甲寅君年五十有杂诗云奈何五十年弃官来归至是得少闲故云荏苒经十载暂为人所羁义熈十一年乙夘君年五十一有与子俨等疏云年过五十又云见树木交荫时鸟变声亦复懽然五六月北窻下卧遇凉风蹔至自谓羲皇上人见疏甚详义熈十二年丙辰君年五十二有下潠田舍获诗云曰余作此来三四星火頽当是得此在癸丑甲寅之间义熈十四年戊午君年五十四有楚调诗云僶俛六九年召为著作郎不应是岁朱公为相国元熈元年【晋恭帝】巳未君年五十五王休元为江州自造不得见遣其故人厐通之等赍酒于望道里要之即引酌野亭休元出与相见极懽竟日尝九日把菊无酒休元饷之有九日闲居诗所谓秋菊浮园时醪靡至当是未获所遗休元在江州凡六载未审的在何年自乙巳至丁夘讫死【一作絶】未尝他适独暂为休元入州永初元年【宋武帝】庚申君年五十六仝隐周续之召至都下为顔延之连挫义熈间檀韶为江州邀续之在城北礼讐书有示周掾祖谢诗云马队非肆校书亦巳勤愿言诲诸子从我颍水濵江城尚不欲周往奚况京师刘遗民亦同隐有和刘柴桑诗挈杖还西庐又云春醪解饥劬其还以春有酧柴桑诗云嘉穟飬南畴又云慨然巳知秋其还至是及秋初自西庐及南村有移居诗云闻多素心人乐与数晨夕又云过门更相呼有酒斟酌之迁居殆为遗民之徒寻适西庐度相去亦不逺与遗民更相酧酢不改赏竒析义之时未审的在何年或恐刘柴桑是县令刘或尝为此县存此呼或有命不为犹续之尝命为抚军参军不就因呼周掾皆不可知但非时为宰者语皆冷交非热官酧丁柴桑诗云秉直司聪于惠百里此乃当官无疑寻事钟情于刘过厚于周遗民自隐之余无闻续之在隐之中防婉君与周刘号浔阳三隐校情义稍有浅深是岁宋武帝践阼景平元年【晋营阳王】癸亥君年五十九顔延之为始安过浔阳日造饮酣醉临去留二万钱悉送酒家相知乆间骤见益欢延之未审何时来柴桑所谓自尔介居及我多暇伊好之洽接檐隣舍当是不诣刘穆之之时又未审何时去柴桑当是为豫章世子参军之时据诔参略见元嘉三年【宋文帝】丙寅君年六十二檀道济为江州时抱羸疾多瘠馁往馈以梁肉不受元嘉四年丁夘君年六十三有自祭文云律中无射拟挽歌诗云严霜九月中送我出逺郊当是杪秋下世顔延之诔云视化如归临凶若吉药剂弗尝祷词非恤其临终髙态见诔甚详君平生好谈归萧统以为处百龄之内居一世之中悠忽白驹寄寓逆旅与大块而荣枯随中和而放荡岂能劳于忧畏役于人间最知深心形赠影答神释本趣略见所谓纵览大化中不喜亦不惧应尽便须尽无复独多虑惟患不知既以洞知安坐待此夫复何言杜甫许避俗未许逹道识者更详之癸夘二月泰山王质谱
　　华阳谱
　　孝建三年【宋世祖】丙申君生于丹阳秣陵今上元县冶村是母郝氏梦两天人持炉焚香来前有娠今世为君再世为孙思邈两世肇啓于郝故其兆先形当是本居天仙趣报尽还入人趣植根殊凡受形亦异生以火年火月又夏至极阳日悉禀纯阳多起飞止累功积行所升当益髙推佛言参君迹略见大明四年庚子君年五岁常持荻尽灰学书泰始元年【宋明帝】乙已君年十岁得葛洪神仙即有志飬生语人仰青天睹白日不觉为逺及长博读书防解文武诸伎自后天文地理人事虽至渊妙咸臻底极当时巳罕歴年愈逺行世寝稀梁所载十二种今惟三种不能纪十种唐志所载九种今惟四种有志无八种无志有五种本草后人増衍攷证益详间与集注差异元徽三年【宋苍梧王】甲寅君年十九萧将军録尚书引为诸王侍读故事止典文学无他务除奉朝请故事止奉朝请召【一作有】不为官虽在宦途亦居静地及求县乃不遂縁势可见永明十年【齐世祖】壬申君年三十七家贫求宰县不遂脱朝服挂神武门去止句曲山体极轻防性嗜山林所厯必吟咏盘旋不巳语人曰吾见朱门广厦虽适其华乐而无欲往之心望髙岩瞰大泽知难立止自常欲就之永明中辞禄得遂初服不尔岂得为今日之事亦縁势使然此语甚真是事先有根次有縁次有势相符乃人所谓道生之徳畜之物形之势成之惟难契故旷世难就隆昌元年【齐鬱林王】癸酉君年三十八沈约为东阳累要不至自隠句曲不出所谓遍厯名山求访仙药或未然至句章礼育王塔一至丹阳应太子召他适皆未攷又言往东阳从孙逰岳受符图经法亦无攷惟杨羲灵宝五符句容葛粲粲以陆修静修静以许翽翽以孙度度东阳人出都君与遇得之所得止在秣陵句曲之间非逺适而后永元元年【齐东昏侯】已夘君年四十四在句曲筑楼凡三层身处其上弟子居其中賔客止其下与物遂絶不娶无子他眷亦不通先断此根可议他事特爱松风庭院皆植松聆响为乐间独逰泉石此门忌浊便清神仙上景多云霞下景多山水物多金玉色多紫碧他皆类是所谓熟之飬之覆之若欲成办必加将防大要离尘换境为上中兴元年【齐和帝】辛巳君年四十六萧都督至新林遣弟子戴猛之迎谒初齐末作水丑木之歌至是援防文成梁字令弟子进之遂以梁建国后覆没亦预言朱防巳巳诗叹昭阳重七元元卒验虽隐茅山不郤人主訽谋中大通初献善胜成胜二刀度武帝狃陈庆之覆魏洛阳好大之心寝移参防侯景太触骇机岂尽忘救世者但观时尔早慕张良甚深黄石编书盖真秘谍兵法其间余事推已及物致平绪术此门隐除魔显定乱学道者闻及君着水镜握镜当是早为岂挂晚念天监元年【梁髙祖】壬午君年四十五梁武帝在西邸与逰及即位恩礼弥笃问讯勿絶屡招不出画两牛一放水草之间一金络头人执杖驱之知不可复致旁族李直亦不肯事梁武帝常叹梁有天下遂不见此人门风何由乃尔天监四年乙酉君年五十移居积金涧泉石益竒无蛇虎有佳木及杂药初乏青林及来居皆自茂在句曲东垄中大通元年巳酉君年七十四遇异人宣闿以本草用防虫水蛭之属伤物迟一纪可解形至期果化尸解凡十余种世闿自青城来句曲先升以君闻帝录其积水之功化后为蓬莱都水监见仙及拾遗甚详今茅山相稍详但防渉异大同二年丙辰君年八十一防眼【一作两只眼】或方夣胜力菩萨授菩提记乃诣鄼县礼育王塔自誓受戒世吕岩从钟离权授剑诀后二百年来参黄龙惠南始竟佛言不脩正觉别得生野休止深山大岛絶于人境报尽还来歆人诸趣晚年始坚此愿唐志有所着艸堂法师当时佛教虽隆禅宗未开圆觉以大中元年至以是年去留台城十九日度君不及相见大同六年庚申君年八十五逆尅亡日乃为告逝诗及卒顔色如常香气弥山华阳颂云号期行当满实数未终丁迨乃承唐世将賔来圣庭化后一遇丁亥为唐太宗贞观元年升平之盛隆古所稀圣庭当是此时初隋文帝辅周以国子博士召孙思邈不应宻言后五十年有圣人出吾且助以济人宣政元年至贞观元年适满五十年应命来见太宗官之不受辞归太白山风素极类隠居它无种不类形有转移神无变易自是至丁夘独孤信镇洛阳之时正七岁至丁亥太宗召至长安之时得八十七岁暮龄有少容所以惊嗟卢照隣称其自谓生开皇辛酉当时巳不信若尔岂得圣童之称博士之召贞观丁亥方二十七岁岂得少容之叹若言数百岁岂得七岁弱冠之誉度思邈之生适继隐居之后其为后身何疑挺契颂又云重离傥或似谓简文与武帝俱非令终又云七元乃扶胥谓武帝凡改元世称推戴为防立侯景尝为懐朔镇功曹史至是篡梁称汉故云扶胥所谓篇中字皆有义防后人自篇中字求之则机萌一颂二十字岂其虚设矧又彰明业运又云济神既有在去留从所宜神既济矣在于何所华原孙氏即其所在也巳当知佛言报尽还来及防生趣生至确可信识者更推之癸夘二月泰山王质谱
　　栗里华阳窝辞
　　移南村辞
　　见集谋居南邨甚乆所谓懐此颇有年今日从兹役恋南村甚坚所谓此理将不胜母为忽去兹未审何时复还西庐所谓山泽乆见招胡事乃踌躇直为亲旧故未忍言索居当是居南村柴桑时
　　多柴多桑兮繁隂栗熟兮山前山后而多闻有人兮素心林宻林踈兮溪山自为秋春不见兮相思相思兮起下牀而揽衣南畴兮嘉穟北牖兮新葵转南村兮西庐夫岂众芳兮要之何所独无芳草兮惟吾宇其増菲纷有此内美兮奚适而非良期勿知太元兮又焉知义熈
　　去彭泽辞
　　见集彭泽归从叔营致当是陶夔官太常君平
　　生下至曲阿上至江陵所谓在昔曽逺逰直至东海隅即为曲阿阿在丹阳至是所谓恐非此名计息驾归闲居自后不见所之
　　西田下潠兮将荒胡不归彭泽洵美兮唯柴桑其是思米五斗兮何薄带一束兮何卑乾坤莽苍兮懐有道之无期山隩兮江冲鱼龙波涛兮芦人渔子犹怔忡朝上英兮暮下雄山林自有豪杰兮白银水精之飞龙
　　防斜川辞
　　见集邻曲同防无攷刘遗民周续之厐通之厐遵祖企谢景夷羊和龄刘子骥乡亲张野从弟敬逺仲徳见见集顔延之见诔君亲友之情甚敦【一作笃】停云诗厐参军序略见晚息交逰独悦亲戚见归来辞所以敬徳云亡伤懐深深见文甚详张野无见
　　风物兮美且闲矫鸥驰鲂兮各适所天南阜兮斜川川虽斜兮心不然二隣三曲兮为谁刘即周兮祖谢羊厐皆从而命之閙沙奔兮烟瞀回峰转兮云防上下湓浦兮无乃丹阳之桀人不恨庐山之弗秀兮恨庐山之弗深
　　获西田下潠辞
　　见集世事度甚防常抱饥窘有乞食诗极哀归去来辞缾无储粟有防而作序烟火才通旬日可见
　　平畴兮交逺风良苖兮懐新新欲升兮未升猿鸟兮悲吟饶霜露兮深山风气兮先城郭而生寒堇不苦兮将辞其实难倍伊蓰周兮又奚着而奚作青山白莲兮辽辽邈邈矧玉台兮金阙
　　居句曲山辞
　　见始栖句曲山立馆中茅号华阳隐居南冣髙为大茅北孤峯聚石为小茅中三峯鼎立近后冣髙为中茅同为句曲
　　林屋兮峨嵋岱宗罗浮兮缭之幅员既长兮无极杳烟兮云陂谷髙陵深兮矧昭阳穹庐之翻覆万春千秋兮句曲东麓兮南冈桂椒萧艾兮同香湛汧溪兮永碧岌菌山兮长苍
　　移积金涧辞
　　见大茅中茅长阿中连石为积金今居东面横垄多环石深穴耸壁狭洞皆有涌泉大率冬温夏冷水旱不増减色白味甘美隠居东涧宅与许长史南涧宅冣竒长史即谧又有掾即许翽舍人即扬羲并在旁近三君皆生东晋诸仙故迹多出所
　　长史御风兮舍人蹑云掾左右兮山髙谷深昔兮何世今茫茫兮何代王谢兮埃中杨许兮尘外五明重云兮咫尺而阻脩东春兮西秋羣芝兮递芳术花参花兮似不仝人兮焉往药香无歌兮人生不可以乆留
　　礼育王塔辞
　　见辞传临作先用道家制箓铃药铃佩符腋下符髻上次用佛家仪覆以大袈裟鬱袍葛衍桐柏弟子刘显林等学仙泉法坚等学佛君兼辞于仙特诣极
　　乾坤分呉越兮隔以海潮之飞鸿鹄兮十度而九回朝句曲之嶙峋兮暮育王之防嵯垂老逺逰兮岂其舍人长史之非上精行次絶行兮非通行照行之可希天石纵兮天河惊星辰日月兮攲危度钱塘兮江碧而山苍斯行兮非常
　　筑层楼辞
　　见华阳颂纪居上多种果林蔬圃澣泉石灶亦弗遗未见及楼当是在东涧前居既迁故迹不甚省颂所包罗甚濶偶不及之如欲立碣刻颂安经昭灵台前颂亦不及经台
　　楼愈髙兮世愈遥平壤兮层霄松遇风风遇松兮信美而弗迨笙籁兮云陂波涛兮雪川梦巳隔而弗闻兮矧浮尘之入飞烟楼安得兮袤阜松安得兮穹岩大分有终兮大空无终斯时有羣仙之是从兮它时无一人之与同
　　篮舆　柴车
　　见门生暨儿攑篮舆适庐山为王休元入湓城亦用此见集日暮巾柴车
　　柴桑虽寂寥兮亦扶疎不孤吾烓兮吾车纸笔梨枣兮物计有酒兮聊可与娯洲寒兮桑落乆阻脩兮江淮惨其如昨鹤怨兮猿悲灌卉宿莽兮无依湓城倘可以且泊兮庐山未趣夫来归
　　舫舟
　　见集舫舟防门前
　　有事兮春畴趾垂举兮搀防碕回回兮峪漫漫何楫兮何舟潺湲兮虎溪东林兮逺师溪深兮榜度溪浅兮行归谛玩兮【缺】痕逆知兮履綦林有影兮溪无声露下月明兮过之到家兮掩门噫其不尔兮阖蓬亦可以栖身
　　琴
　　见有琴无以为但得琴中趣何劳上声见集上惊白鹤下掺孤鸾
　　冩意兮凭声寄无所兮夫何能陶我心酤我醑我兮勿充岂其余兮于琴山空兮声出溪空兮声澈迟有兮何时溪山兮为我流水而白雪虎溪石兮溅溅灵山树兮栾栾柏下之人巳往兮清吹毋为之轻弹
　　壶觞
　　见集多及壶觞次及杯罇无定器多言浊流尝言偶有名酒当是艰得至作二十首平生赋诗未有若此其多纾情未有若此其适者寻诗可见
　　干为天兮为圆有时兮不然醒复醒兮日月皆为之右转醉复醉兮天勿为之左旋骛遐观兮北睨敛孤照兮南防天下有道则庶人不议兮夫何波浪之弥漫柯栾栾兮我眄松萧萧兮我抚阿衡去我兮已逺我独歌兮独舞化无舆兮曷乗尽无宅兮曷归今茫茫兮何是昨莽莽兮何非
　　鹿皮巾　葛巾
　　见武帝遗鹿皮巾不用后见简文丹阳以葛巾进谒
　　斓斓兮斑斑毋落落兮其间苍茸黄精之本兮秋风杳生后而生前山葛兮山巾勿问山中兮君其问诸水濵瀼瀼兮秋露漙萧萧兮秋风生浄居永福兮胡可得为孤山之寒人荷荷兮巳矣胶胶兮何耶去复来兮愿采山之药花
　　笙
　　见少便马闲射晚皆捐惟喜听吹笙
　　山不风兮风不松□磕兮自生松风夫何所嗜之太酷兮山林将安为容下坂兮飞鞚袤川兮深弓去彼取此兮但空斯情兮焉穷王母去兮云归王子来兮霜霏鳯皇兮惊飞明月在天兮星稀畴昔兮成非是耶非耶焉知栗里车及舆【见归田园等诗其制无考今所用如左】
　　山轿　繖
　　冝用紫竹斑竹以轻壮为良繖用竹亦如花叶纸梧桐油为顶衣以清滑为良
　　跚跚以出轧轧以趣山攃浅草溪滔深蒲在我窝兮不可伤竹竿潗潗桐油香遮遮风遮夕阳
　　栗里杖【见和刘柴桑等诗其制无考今所用如左】
　　拄杖　尘拂子
　　宜用山茶木樱桃木或紫竹或斑竹白花藤以坚润为良尘拂子柄用竹眊用白马尾以轻柔为良
　　溪昏雾多润即搓挪路防石狠弱即担柯在我窝兮不可防十二红边千百红入山转深春转浓
　　栗里舟【及】櫂楫【见遇火等诗其制无考今所用如左】
　　篷
　　冝用艑子拖篷腰篷橛头又网板敞槽多拖潭簊其材冝用桫木槠木椤木以轻防为良篷用杂箬皆可以厚密为良
　　山﨑水岖无轨可濡草黔木黮无辔可揽在我窝兮不可暌孤篷秋风秋叶飞露冷波寒冝早归
　　蓑笠　背篷
　　冝用藨草在背胸为蓑衣在腰为蓑裙莣绳索领笠冝用箬叶笋箨筋竹背篷亦如之或椶毛为衫笠以鲜宻为良
　　横江斜风零其蒙无蓑无笠谁适为容在我窝兮不可殃濈濈湿湿麾牛羊负糇转入鱼龙乡
　　桨　櫂　桡　篙
　　冝用白橚木白植木乌圆木樟木椿木篙冝用筀竹以坚致为良
　　□□其擀□□其荡吾非榜人惟意所向在我窝兮不可掷菌桂木兰皆不必何材不动能浮碧
　　栗里屦　鞋【见贫士诗】
　　冝用芒草藨草稻草椶毛或用蕦蔴皮藨鲜嫩者号过街新以轻韧为良
　　有黄其总有青其絇岩壑﨑岖不利走趋在我窝兮不可排白沙何尝破青鞋柳絮蒲花铺满街
　　栗里枕【见杂诗】
　　枕冝用藤枕竹枕柏枕如胡牀为绳枕如吸筒为药枕纯贮甘菊荆芥良佳它方稍繁难集以轻平为良
　　块不枕头防儿来偷疾攑深投安枕长流在我窝兮不可忘无烦酴酥入枕囊但乞野菊花风香
　　栗里杯觞【及】壶罇【见饮酒等诗】
　　酒杯冝用猫头竹根或松根柏根坚老者亦佳筀竹筒柘木马盂马瓢长颈葫芦扁腹葫芦以轻稳为良
　　松陵木瘿草堂竹根草堂不贫仍有瓦盆在我窝兮不可搀自古英豪于此韬【或作陷】不英不豪杯可衔
　　栗里烛【见归田园诗】
　　烛　灯
</div>
    <div class="pagination">
<span class="current-page">1</span><a href="绍陶录_page2.html">2</a><a href="绍陶录_page3.html">3</a><a href="绍陶录_page4.html">4</a><a href="绍陶录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
