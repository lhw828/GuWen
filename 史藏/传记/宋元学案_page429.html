<!DOCTYPE html>
<html>
<head>
    <meta charset="UTF-8">
    <title>宋元学案 - 第 429 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 429 页/共 437 页</h1>
    <div class="content">　　王安国，字平甫，亦荆公弟。自角，未尝从人受学，操笔为文，语皆惊人。神宗即位，近臣荐其才行，为武昌军节度推官，教授西京国子监。召对，神宗问：「安石秉政，物议如何﹖」对曰：「但恨聚敛太急，知人不明耳。」神宗默然。久之，除崇文院校书，改著作佐郎、秘阁校理。初，吕惠卿谄事荆公，先生恶之。一日，荆公与惠卿论新法于其第，先生好吹笛，荆公谕之曰：「宜放郑声。」先生曰：「亦愿兄远佞人。」惠卿深衔之，乃因郑侠狱陷先生，坐非毁其兄，放归田里，岁余而卒，年四十七。有文集六十卷。元佑中，复秘阁校理。（参《东都事略》。）

　　◆荆公讲友

　　文定曾南丰先生巩（别见《庐陵学案》。）

　　县令孙正之先生侔

　　孙侔，字少述，吴兴人。四岁而孤，七岁能属文。既长，读书多自得之。文甚奇古。内行孤峻，少许可，非其所善，虽邻不与通也。庆历、皇佑中，与王介甫、曾子固名闻江、淮。母病革，义不得仕。客居吴门、吴兴、丹阳、扬子间，士大夫敬畏之。刘原父知扬州，荐其居则孝悌，仕则忠信，足以矫俗扶世。诏试秘书省校书郎、扬州州学教授，不赴。英宗即位，沈遘、王陶荐其可备侍从，以忠武军节度推官知来安县。熙宁三年，韩维复荐之，以为常州团练推官，皆不受。介甫少与友善，兄事之。介甫为宰相，道过真州，先生待之如布衣时。（参《哲宗实录》。）

　　（梓材谨案：刘公是《杂录》云：「处士之有道者，孙侔、常秩、王令。侔，扬州人，好为古文章，尤方廉，不能与俗浮沈，而接物则恭以和。《实录》谓其晚年卞急，至于骂坐怒邻，异矣！」朱子为《刘子和传》，言子和之父娶长垣赵氏，实吴兴孙侔先生外孙女，读书能文，实生子和云。又案：林希为先生传云：「从其母家扬州，母亲教之。」又云：「庆历、皇佑间，与临川王安石、南丰曾巩知名于江、淮间。侔初名处，字正之。安石自序所谓『淮之南，有贤人曰正之，余得而友之』者也，则正之即先生矣。」）

　　◆荆公学侣

　　庶官宋先生保国

　　宋保国，不知何许人。荆公尝答其书曰：「使人之至，示以经解，副之佳句，勤勤如此，岂敢卤莽，以虚来旨﹖所示极好，尚有少疑，想荣从非久淹于符离，冀异时肯顾我，可以究怀未尔﹖」（参《临川文集》。）

　　（梓材谨案：先生盖荆公学侣，后入元佑党籍，《宋史》无传。）

　　◆荆公家学（庐陵再传。）

　　龙图王元泽雱

　　王雱，字符泽，荆公之子也。性敏甚，未冠，已著书数万言。年十三，得秦卒言洮、河事，叹曰：「此可抚而有也。使西夏得之，则吾敌强而边患博矣。」其后王韶开熙河，荆公力主其议，盖兆于此。举进士，调旌德尉。元泽气豪，睥睨一世，不能作小官。作策二十余篇，极论天下事，又作《老子训传》及《佛书义解》，亦数万言。时荆公执政，所用多少年，元泽欲预选，乃与父谋曰：「执政子虽不可预事，而经筵可处。」荆公欲上知而自用，乃以元泽所作策及注《道德经》镂板鬻于市，遂传达于上。邓绾、曾布又力荐之，召见，除太子中允、崇政殿说书。神宗数留与语，受诏注《诗》、《书》义，擢天章阁待制兼侍讲。书成，迁龙图阁直学士，以病辞不拜。荆公更张政事，元泽实导之。常称商鞅为豪之士，言不诛异议者法不行。荆公与明道程子语，元泽囚首跣足，携妇人冠以出，问父所言何事。曰：「以新法数为人所阻，故与程君议。」元泽大言曰：「枭韩琦、富弼之头于市，则法行矣。」荆公遽曰：「儿误矣。」卒时纔三十三，特赠左谏议大夫。（参史传。）

　　◆荆公门人

　　侍郎龚先生原

　　龚原，字深父，（云濠案：《宋史》列传作深之。）遂昌人。嘉佑八年进士。绍圣初，为国子司业，迁秘书少监，改起居舍人，擢中书舍人。徽宗初，为兵部侍郎。先生力学，以经术尊敬介甫，始终不易也。有《易传》、《春秋解》、《论语孟子解》十卷。（参《东都事略》。）

　　直讲王先生无咎

　　王无咎，字补之，南城人。第进士，为仪真主簿、天台令，弃而从王荆公学，久之，无以衣食其妻子，复调南康主簿，已又弃去。好书力学，寒暑行役不暂释，所在学者归之，去来常数百人。荆公为政，先生至京师，士大夫多从之游，然与人寡合，常闭门治书，惟荆公言论莫逆也。荆公上章荐其文行该备，守道安贫，而久弃不用，诏以为国子直讲，命未下而卒，年四十六。（参史传。）

　　县丞晏先生防

　　晏防，字宗武，临川人，丞相殊之侄。（云濠案：谢溪堂志先生墓云：「大丞相元献公，宗武叔祖也。」则当为侄孙。）幼学于王荆公。主崇仁簿、万载丞，行李萧然，遣家奴致米乃得归。赴调，卒于京。先生宽厚好学，安于义命，不可荣辱。所著有《侯门集》十卷、《俱胝集》一卷。（同上。）

　　右丞陆陶山先生佃

　　陆佃，字农师，山阴人。居贫苦学，夜无灯，映月读书。蹑屩从师，不远千里，受经于王荆公。入京，适荆公当国，首问新政，先生曰：「法非不善，但推行不能如初意，还为扰民，如青苗是也。」擢甲科，授蔡州推官。召补国子监直讲。荆公子雱用事，好进者坌集其门，先生待之如常。同王子韶修定《说文》。入见，神宗问大裘袭裘，先生考礼以对。神宗悦，用为详定郊庙礼文官。每有所议，神宗辄曰：「自王、郑以来，言礼未有如佃者。」加集贤校理、崇政殿说书。元丰定官制，擢中书舍人、给事中。哲宗立，去荆公之党。荆公卒，先生率诸生哭而祭之，识者嘉其无向背。徽宗即位，召为礼部侍郎。拜尚书右丞。谗者诋先生，名在党籍，罢为中大夫、知亳州，数月卒，年六十一。追复资政殿学士。先生著书二百四十二卷，于礼家、名数之说尤精，如《埤雅》、《礼象》、《春秋后传》皆传于世。（同上。）

　　侍讲吕原明先生希哲（别为《荥阳学案》。）

　　司成汪先生澥

　　汪澥，字仲容，宣州人。少从胡安定学。又学于荆公。熙宁太学成，公录学正。复第进士，累迁大司成。议学制不合，以显谟阁待制知婺州，改颍昌诸州，后徙应天府。予祠卒，赠宣奉大夫。先生自布衣录太学，至为正，为司业、祭酒，迄于司成，以儒名者三十年，一时人士推之。然惜其守安定之学不终，而染于新经之说。

　　（梓材谨案：是传本在《安定学案》，以其卒染新学，故移入是卷。）

　　朝奉郑一拂先生侠

　　郑侠，字介夫，福清人。调光州司法。秩满，至京，会荆公秉政，问以所闻，先生因为具言青苗、免役、用兵之害。荆公不答。又数以书论之，亦不报。监安上门。熙宁六年七月不雨，至于七年之三月，流民塞道。先生悉绘所见为图，上之。神宗反复观图。翌日，又下诏责躬求言。越三日，大雨。辅臣入贺，帝示以先生所进图状，群奸切齿。荆公去，吕惠卿执政，先生又上疏论之。惠卿奏为谤讪，编管汀州。徙英州。哲宗立，始得归。元符七年，再窜于英。徽宗立，赦之，仍还故官，又为蔡京所夺。宣和元年，卒。里人揭其闾为郑公坊，州县皆祀之于学。绍熙初，诏赠朝奉郎。（参史传。）

　　（梓材谨案：先生《言行录》云：「王荆公居忧金陵时，尝从学。」是先生固在荆公之门，而能迈其师者。陆放翁书其逸事，谓先生晚居福清，自号一佛居士。）

　　待制蔡先生肇

　　蔡肇，字天启，丹阳人。能为文，最长歌诗。初事王荆公，见器重。又从苏东坡游，声誉益显。第进士，历明州司户参军、江陵推官。元佑中，为太学正，通判常州，召为卫尉寺丞，提举永兴路常平。徽宗初，入为户部员外郎，兼编修国史，言者论其学术反复，提举两浙刑狱。张商英当国，引为礼部员外，进起居郎，拜中书舍人。前此，试三题，卒以宰相上马为之候，先生援笔立就，不加润饰，商英读之击节。纔踰月，以草御史辛义责词不称，罢为显谟阁待制、知明州，言者又论其包藏异意，非议辟雍，以为不臣，夺职，提举洞霄宫。会赦，复之，卒。（同上。）

　　（云濠谨案：刘氏《明本释》言王荆公云：「吕惠卿、蔡京、蔡卞、林希、蹇序辰、杨畏、蔡肇皆门人之达者也。」）

　　正字陈先生祥道

　　陈祥道，字用之，福州人。元佑中，为太常博士，终秘书省正字。所著礼书一百五十卷。（同上。）

　　谢山《陈用之论语解序》曰：「荆公六艺之学，各有传者。考之诸家著录中，耿南仲龚深父之《易》，陆佃之《尚书》、《尔雅》，蔡卞之《诗》，王昭禹、郑宗颜之《周礼》，马希孟、方、陆佃之《礼记》，许允成之《孟子》，其渊源具在，而陈祥道之《论语》，鲜有知者，但见于昭德晁氏《读书志》而已。荆公尝自解《论语》，其子雱又衍之，而成于祥道。长乐陈氏兄弟，深于礼乐，至今推之，乃其得荆公之传，则独在《论语》。昭德谓「绍圣以后，场屋皆遵此书」，则固尝颁之学官矣。或曰：「是书本出于道乡邹公，而托于祥道。」予谓：「道乡，伟人也，岂肯袭阮逸辈之所为哉！诸家为荆公之学者，多牵于《字说》，祥道疵颣独寡，为可喜也。况荆公父子之论语不传，而是书独存，亦已幸矣。予家居，细为校雠，欲觅穷经家之有力者，取荆公《周礼新义》、王昭禹《周礼解》、郑宗颜《考工记注》、陆佃《尔雅新义》暨是书合梓之，以见熙、丰之学之概，无使蔡卞之《诗》独行，而未能也。经师之作，存于今者稀矣，虽或不醇，要当力为存之。」

　　许先生允成

　　许允成，王荆公门人，着有《孟子新义》十四卷。荆公喜《孟子》，自为之解，其子雱与先生皆有注释，崇、观间，场屋举子宗之。（参晁氏《郡斋读书志》。）别附

　　参政吕吉甫惠卿

　　吕惠卿，字吉甫，晋江人。起进士，为真州推官。秩满入都，见王荆公，论经义，意多合，遂定交。熙宁初，荆公为政，吉甫方编校集贤书籍，荆公言于帝曰：「惠卿之贤，岂特今人，虽前世儒者未易比也。学先王之道而能用者，独惠卿而已。」及设制置三司条例司，以为检详文字，事无大小，必谋之，凡所建请章奏皆其笔。擢太子中允、崇政殿说书、集贤校理，判司农寺。司马温公谏帝曰：「惠卿憸巧非佳士，使安石负谤于中外者，皆其所为。安石贤而愎，不闲世务，惠卿为之谋主，而安石力行之，故天下并指为奸邪。近者进擢不次，大不厌众心。」帝曰：「惠卿进对明辩，亦似美才。」温公曰：「惠卿诚文学辩慧，然用心不正，愿陛下徐察之。江充、李训若无才，何以能动人主﹖」帝默然。温公又贻书荆公曰：「谄谀之士，于公今日诚有顺适之快，一旦失势，将必卖公自售矣。」荆公不悦。会吉甫以父丧去，服除，召为天章阁待制，同修起居注，进知制诰，判国子监，与荆公子雱同修《三经新义》。又知谏院，为翰林学士。荆公力荐吉甫为参知政事。郑侠疏吉甫朋奸壅蔽，吉甫怒，又恶冯京异己，而荆公弟安国恶吉甫奸谄，面辱之，于是乘势并陷三人，皆获罪。荆公以安国之故，始有隙。吉甫既叛荆公，凡可以害王氏者无不为。御史蔡承禧论其恶，出知陈州。久之，以资政殿学士知延州。元丰五年，加大学士、知太原府。斥知单州，明年复知太原。右司谏苏辙条奏其奸，乃贬为光禄卿，分司南京。再责建宁军节度副使，建州安置。绍圣中，知大名府、延州。拜保宁、武胜两军节度使。徽宗立，易节镇南，徙为杭州，复知大名，致仕。崇宁五年，起知杭州。坐其子，责祁州团练副使，安置宣州，再移庐州。复观文殿学士，为醴泉观使，致仕。卒，赠开府仪同三司。（参史传。）

　　仆射蔡元长京

　　蔡京，字符长，仙游人。登熙宁三年进士第，调钱塘尉，累迁起居郎。使辽还，拜中书舍人。时弟卞已为舍人，故事，入官以先后为序，卞乞班其下。兄弟同掌书命，朝廷荣之。元丰末，知开封府。司马温公复差役法，为期五日，同列病太迫，元长独如约。温公喜曰：「使人人奉法如君，何不可行之有！」已为台、谏言其挟邪坏法，出知成德军，历知成都。绍圣初，入权户部尚书。章惇复变役法，置司讲议，久不决。元长谓惇曰：「取熙宁成法施行之尔，何以讲为﹖」雇役遂定。差雇两法不同。十年间元长再其事，成于反掌，识者有以见其奸。卞拜右丞，以元长为翰林学士兼侍读、修国史。元长觊执政，曾布忌之，但进承旨。徽宗即位，罢为端明、龙图两学士，知太原，皇太后命帝留之毕史事。谏官陈瓘论其交通近侍，出知江宁，迁延不之官。御史陈次升、龚夬、陈师锡交论其恶，夺职，居杭州。已而宫妾、宦官合为一词誉之，起知定州。崇宁元年，徙大名府。韩忠彦与曾布交恶，谋引元长自助，复用学士承旨。忠彦罢，拜尚书左丞，俄代布为右仆射。徽宗命之曰：「神宗创法立制，先帝继之，两遭变更，国是未定。朕欲上述父兄之志，卿何以教之﹖」元长顿首谢，愿尽死。进左仆射，遂以其党吴居厚、王汉之十余人为僚属。用冯澥、钱遹之议，复废元佑皇后。罢科举法，令尽更盐钱法，祖宗之法荡然无余。累转司空，封嘉国公。时元佑群臣贬窜略尽，元长尤未惬意，命等罪状，首以司马光，目曰奸党，刻石文德殿门，又自书为大碑，颁郡国。初，元符末以日食求言，言者多及熙宁、绍圣之政，则又籍范柔中以下为邪等。凡名在两籍者三百九人，皆锢其子孙，不得官京师及近甸。进司空、开府仪同三司、安远军节度使，改封魏国。倡为丰、亨、豫、大之说，视官爵财物如粪土。五年正月，彗出西方，其长竟天。帝以言者毁党碑，凡其所建置，一切罢之。元长免为开府仪同三司。大观元年，复拜左仆射。以南丹纳土，躐拜太尉、太师。三年，台、谏交论其恶，遂致仕。改封楚国，朝朔望。四年五月，彗复出奎、娄间，贬太子少保，出居杭。政和二年，召还京师，复辅政，徙封鲁国，二日一至都堂治事。元长患言者议己，故作御笔密进，而丐徽宗亲书以降，谓之御笔手诏，违者以违制坐之。事无巨细，皆托而行，至有不类帝札者，群下皆莫敢言。既又更定官名，以仆射为太、少宰，自称公相，总治三省。追封王安石、蔡确皆为王，省吏不复立额，至五品阶以百数，有身兼十余奉者。公论益不与，帝亦厌薄之。宣和二年，令致仕。六年，以朱为地，再起三省。元长至是四当国，目昏眊不能事事，悉决于季子绦。未几，褫绦侍读，而元长亦致仕。钦宗即位，边遽日急，元长尽室南下，为自全计。天下罪元长为六贼之首，侍御史孙觌等始极疏其奸恶，乃以秘书分司西京，连贬崇信、庆远节度副使，衡州安置，又徙韶、儋二州。行至潭州死，年八十。天下犹以不正典刑为恨云。（同上。）

　　文正蔡元度卞

　　蔡卞，字符度，京弟。与京同年登科，调江阴主簿。王荆公妻以女，因从之学。元丰中，张璪荐为国子直讲，历同知谏院、侍御史。居职不久，皆以荆公执政亲嫌辞。拜中书舍人兼侍讲，进给事中。哲宗立，迁礼部侍郎。使辽还，以龙图阁待制知宣州，徙江宁府，历扬、广、越、润、陈五州。广州宝贝丛凑，一无所取。及徙越，夷人清其去，以蔷薇露洒衣送之。绍圣元年，复为中书舍人，兼国史修撰。初，荆公且死，悔其所作《日录》，命从子防焚之，诡以他书代。至是，元度即防家取以上，因芟落事实，文饰奸伪，尽改所修实录、正史，于是吕大防、范祖禹、赵彦若、黄庭坚皆获深谴。迁翰林学士。四年，拜尚书左丞，专托绍述之说，上欺天子，下胁同列。凡中伤善类，皆密疏建白，然后请帝亲札付外行之。章惇虽巨奸，然犹在其术中。论者以为惇易明，卞心难见。徽宗即位，任伯雨言「卞之恶有过于惇」。诏以资政殿学士知江宁府，连贬少府少监，分司池州。纔踰岁，起知大名府，徙扬州，擢知枢密院。时京居相位，元度礼辞，不许。一意以妇公王氏所行为至当。兄晚达而位在上，致己不得相，故二府政事时有不合。京于帝前诋元度，元度求去，以天章阁待制知河南。坐妖人张怀素降职。旋加观文殿学士，拜昭庆军节度使，入为侍读，进检校少保、开府仪同三司，易节镇东。政和末，谒归上冢，道死，年六十。赠太傅，谥曰文正。高宗即位，追责为宁国军节度副使。绍兴五年，又贬单州团练副使。（同上。）

　　文节林子中希

　　林希，字子中，福州人。举进士，调泾县主簿，为馆阁校勘、集贤校理。神宗朝，同知太常礼院。遣使高丽，闻命，惧形于色，辞行。神宗怒，责监杭州楼店务。岁余，通判秀州，复知太常礼院。元佑初，历秘书少监，进中书舍人。言者疏其行谊浮伪，士论羞薄，不足以玷从列。以集贤殿修撰知苏州，更宣、湖、润、杭、亳五州。绍圣初，知成都府。道阙下，会哲宗亲政，章惇用事，子中遂留行。复为中书舍人，修《神宗实录》兼侍读。时方推明绍述，尽黜元佑群臣，子中皆密豫其议。一日，草制罢，掷笔于地曰：「坏了名节矣。」迁礼部、吏部尚书、翰林学士，擢同知枢密院。罢知亳州，移杭州。旋知太原府。徽宗立，徙大名府。夺职知扬州，徙舒州。未几卒，年六十七。追赠资政殿学士，谥曰文节。（同上。）

　　州守蹇授之序辰（父周辅。）

　　蹇序辰，字授之，双流人。父周辅，字皤翁，少与范镇、何郯为布衣交。再举进士，知宜宾、石门二县。累改刑部侍郎，罢知利州、庐州，卒。强学，善属文，神宗常命作《答高丽书》，屡称善。为吏深文刻核，故老而获戾。授之登第后数年，以泗州推官主管江西常平。改京西，累除龙图阁待制、知扬州。徽宗立，中书言其类元佑章牍，傅致语言，指为谤讪。诏与安惇并除名勒停，放归田里。蔡京为相，复拜礼部、刑部侍郎，为翰林学士，进承旨。有言其在先帝时遏密中以音乐自娱者，黜知汝州。二年，徙苏州。谪单州团练副使、江州安置。移永州。会赦，复官中奉大夫，遂卒。授之亦有文，善傅会，深文刻核，似其父云。（同上。）

　　侍郎杨子安畏

　　杨畏，字子安，其先遂宁人，徙洛阳。子安累提点夔州路刑狱。元佑初，请祠归洛。恐得罪司马温公，称其盛德。温公卒，复言其「不知道」。吕正愍大防、刘忠肃挚为相，用为工部员外郎，擢殿中侍御史。助正愍攻忠肃十事。忠肃罢，苏子容颂为相，复攻子容。子容罢，子安欲苏文定辙为相。宣仁后召范忠宣纯仁，子安攻忠宣。子安本附文定，知文定不相，复诋文定。其倾危反复如此。迁礼部侍郎，荐章惇、吕惠卿可大任。廷试，发策有绍述意，考官第主元佑者居上，子安复考，悉下之。惇入相，子安遣所亲阴结之。惇至，徙子安吏部。寻以宝文阁待制知真定府。天下目为「杨三变」，谓其进于元丰，显于元佑，迁于绍圣也。寻落职知虢州，入元佑党。知郢州，复集贤殿修撰、知襄州，移荆南，提举洞霄宫。未几，知邓州，再丐祠，主管崇禧观。蔡京为相，出党籍。寻复宝文阁待制，卒。（同上。）为新学者

　　进士马先生希孟

</div>
    <div class="pagination">
<a href="宋元学案_page428.html">上一页</a><span>...</span><a href="宋元学案_page424.html">424</a><a href="宋元学案_page425.html">425</a><a href="宋元学案_page426.html">426</a><a href="宋元学案_page427.html">427</a><a href="宋元学案_page428.html">428</a><span class="current-page">429</span><a href="宋元学案_page430.html">430</a><a href="宋元学案_page431.html">431</a><a href="宋元学案_page432.html">432</a><a href="宋元学案_page433.html">433</a><a href="宋元学案_page434.html">434</a><span>...</span><a href="宋元学案_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
