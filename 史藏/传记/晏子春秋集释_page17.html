<!DOCTYPE html>
<html>
<head>
    <meta charset="UTF-8">
    <title>晏子春秋集释 - 第 17 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晏子春秋集释 - 第 17 页/共 50 页</h1>
    <div class="content">〔一九〕孙星衍云：「『菽』当为『尗』。」
〔二十〕孙星衍云：「『常』、『享』，『烈』、『业』，各为韵。」



　　　　景公问莒鲁孰先亡晏子对以鲁后莒先第八
　　景公问晏子：「莒与鲁孰先亡？」对曰：「以臣观之也〔一〕，莒之细人，变而不化，贪而好假〔二〕，高勇而贱仁，士武以疾，忿急以速竭〔三〕，是以上不能养其下，下不能事其上，上下不能相收，则政之大体失矣。故以臣观之也〔四〕，莒其先亡。」公曰：「鲁何如？」对曰：「鲁之君臣，犹好为义，下之妥妥也〔五〕，奄然寡闻〔六〕，是以上能养其下〔七〕，下能事其上，上下相收，政之大体存矣。故鲁犹可长守，然其亦有一焉〔八〕。彼邹滕雉奔而出其地，犹称公侯〔九〕，大之事小〔一十〕，弱之事强久矣，彼周者，殷之树国也，鲁近齐而亲殷〔一一〕，以变小国，而不服于邻，以远望鲁〔一二〕，灭国之道也。齐其有鲁与莒乎〔一三〕？」公曰：「鲁与莒之事，寡人既得而闻之矣，寡人之德亦薄，然后世孰践有齐国者？」对曰：「田无宇之后为几〔一四〕。」公曰：「何故也？」对曰：「公量小，私量大，以施于民，其与士交也，用财无筐箧之藏〔一五〕，国人负携其子而归之，若水之流下也。夫先与人利，而后辞其难，不亦寡乎！若苟勿辞也，从而抚之，不亦几乎〔一六〕！」
〔一〕　黄以周云：「凌本作『之观』，与此异。」◎则虞案：杨本亦作「之观」。
〔二〕　孙星衍云：「『化』、『假』为韵。」
〔三〕　孙星衍云：「『疾』、『竭』为韵。」◎则虞案：孙读是也，杨慎、张纯一「忿」字从上句读，误。疑「士武」句夺一字。
〔四〕　苏舆云：「各本作『之观』，拾补作『观之』，注云：『旧误倒，今从上文改。』」◎则虞案：「也」字疑在「亡」字下，误越于此。
〔五〕　孙星衍云：「『妥』当为『绥』，尔雅释诂：『绥，安也。』玉篇：『妥，汤果、汤回二切。』又云：『娞，尚书为古文「绥」。』说文有『绥』无『妥』。」◎于省吾云：「按金文『绥』通作『妥』，蔡姞殷『用妥多福』，郑井叔钟『用妥宾』，或者鼎『用妥眉彔』，晋姜鼎『用康〈酉戛〉妥褱远〈｛木土｝犬〉君子』，均其证也。此『妥妥』乃古字之仅存者。」◎则虞案：荀子儒效「绥绥兮其存文章也」，注：「安泰之貌」。正与莒人「忿急」相反。
〔六〕　孙星衍云：「奄然，闇然。」
〔七〕　则虞案：元本、活字本、嘉靖本「养其」互倒。
〔八〕　陶鸿庆云：「『亦』盖『失』字之误，隶书『亦』作『〈亦，中间为大〉』，与『失』相似，故『失』误为『亦』，对上文莒政之大体失而言。」
〔九〕　孙星衍云：「说文：『邹，鲁县，古邾国，帝颛顼之后所封。』杜预注左传：『滕国，在沛国公邱县。』『雉奔』，言捷也。邹子爵，滕公爵，此云『公侯』，未详。言二国且事鲁也。」◎苏时学云：「邹滕小国，虽雉奔可出其境，甚言疆土之狭也。然春秋之国，无不称某公某侯者，故邹滕虽小，其称公侯，与齐鲁同。」◎黄以周云：「雉不能远飞，雉奔而出其地，喻其出交近邻。犹称公侯者，在国称公，在外称列侯，小国亦然也。谓邹滕虽弱小，而能近事强大，至今犹不失为通侯，以明鲁近齐而亲殷，以褊小国而不服于近邻，卒以灭亡也。音义『雉奔，言捷』，未是，云『滕公爵』，更误。滕侯爵，后亦称子。」
〔一十〕王念孙云：「『大之事小』当作『小之事大』，今本『小』『大』互易，则义不可通。」◎俞樾云：「案『大之事小』义不可通，王说是也。『彼周者殷之树国也』，乃证小事大弱事强之谊。言周之初乃殷之树国耳，乃周日强大而为天子，则殷且事之矣，微子是也，正见鲁以弱小而不能事强大之失。」◎陶鸿庆云：「『大』『小』二字当互易，晏子既举邹滕得称公侯，则弱小当事强大之谊已明，不烦更说。」◎则虞案：指海本已易。
〔一一〕孙星衍云：「未详，疑『亲殷』当为『亲晋』，上亦当为『晋者周之树国也』，是时鲁君屡如晋。」◎俞樾云：「案此所谓殷，即宋也。宋得称商，则亦得称殷矣。」◎顾广圻云：「当互易『周』『殷』二字。」◎苏时学云：「殷，谓宋也，上句『殷』『周』误倒，当作『彼殷者，周之树国也』，于义为允。孙氏注以『亲殷』为『亲晋』，非是。」◎戴望校略同。◎苏舆云：「孙云『殷当为晋』，是也。此缘上『殷』字误耳。下文『鲁』亦『晋』误（俞说已详）。言鲁近邻齐而不知亲，而反与晋为亲，下『以远望鲁』『远』字与此『近』字正相对，所谓邻者，即指齐也。」◎陶波鸿庆云：「『周者殷之树国』句，当属下文为义。此推原鲁独亲宋之故。盖周尝臣殷，宋于周为客，鲁秉周礼故独亲殷，言既以前王之故而亲殷，又以盟主之故而望晋也。」◎则虞案：俞樾、苏时学之说是。
〔一二〕孙星衍云：「『变小』疑『褊小』，『以远望鲁』，言自远望之。」◎俞樾云：「『变小』，孙云疑即『褊小』，是也。『变』、『褊』音近，故假用耳。『以远望鲁』当作『以远望晋』，左氏传所谓『鲁有佗竟走望在晋』也。因『晋』与『鲁』形相似，此章又论鲁事，『晋』字止此一见，浅人不察文义，妄改为『鲁』耳。晏子之意，盖谓鲁与齐为邻，而不知事齐，所亲者宋，所望者晋，宋既小弱，不足为援，晋相去又远，缓急不足恃，故曰：此灭国之道也。」◎苏舆云：「俞说是。」
〔一三〕孙星衍云：「鲁后并于楚，莒灭于楚，而地入齐。」
〔一四〕孙星衍云：「田无宇，陈桓子也，须无之子。『几』，尔雅释诂：『近也。』」◎刘师培云：「黄本上方校语云：『「为」，一作「无」。』」◎则虞案：今所见本无作「无」者，足见明人所见本多不传矣。
〔一五〕则虞案：杨本、凌本作「筴」。
〔一六〕则虞案：田氏将有齐国事，又见谏下十九章，问下十七章，外上十五章。又见韩非子外储说右，其言曰：「夫田成氏甚得齐民，其于民也，上之请爵禄行诸大臣，下之私大斗斛区釜以出贷，小斗斛以收之，杀一牛，取一豆肉，余以食士，终岁布帛，取二制焉，余以衣士，故市木之价，不加贵于山，泽之鱼盐龟鳖蠃蚌，不加贵于海。君重敛，而田成氏厚施。齐尝大饥，道旁饿死者，不可胜数也，父子相牵而趋田成氏者，不闻不生，故周秦之民，相与歌之曰：『讴乎其已乎，苞乎其往归田成子乎。』诗曰：『虽无德与女，式歌且舞。』今田成氏之德，而民之歌舞，民德归之矣，故曰：其田成氏乎。」所谓「公量小」以至于「若水之流下也」云者，正可以此说实其事。



　　　　景公问治国何患晏子对以社鼠猛狗第九
　　景公问于晏子曰〔一〕：「治国何患〔二〕？」晏子对曰：「患夫社鼠〔三〕。」公曰：「何谓也〔四〕？」对曰〔五〕：「夫社，束木而涂之〔六〕，鼠因往托焉〔七〕，熏之则恐烧其木〔八〕，灌之则恐败其涂〔九〕，此鼠所以不可得杀者，以社故也〔一十〕。夫国亦有焉〔一一〕，人主左右是也〔一二〕。内则蔽善恶于君上，外则卖权重于百姓〔一三〕，不诛之则乱〔一四〕，诛之则为人主所案据〔一五〕，腹而有之〔一六〕，此亦国之社鼠也〔一七〕。人有酤酒者〔一八〕，为器甚洁清〔一九〕，置表甚长〔二十〕，而酒酸不售〔二一〕，问之里人其故〔二二〕，里人云：『公狗之猛〔二三〕，人挈器而入〔二四〕，且酤公酒，狗迎而噬之〔二五〕，此酒所以酸而不售也〔二六〕。』夫国亦有猛狗，用事者是也。有道术之士，欲干万乘之主〔二七〕，而用事者迎而龁之〔二八〕，此亦国之猛狗也〔二九〕。左右为社鼠〔三十〕，用事者为猛狗〔三一〕，主安得无壅〔三二〕，国安得无患乎〔三三〕？」
〔一〕　张纯一校云：「孙本、明本如此，元刻无『于』字。」◎则虞案：非是。元刻本、活字本、嘉靖本、绵眇阁本、吴怀保本、吴勉学本皆有「于」字。御览九百一十一引无「于」字，艺文类聚九十五、龙筋凤髓判二引有。韩非子外储说右上、说苑政理篇皆作「桓公问管仲」，惟韩诗外传七与此同。
〔二〕　则虞案：元刻本、活字本无「何」字，吴勉学本、子汇本有「何」字，是。类聚五十二、九十五、龙筋凤髓判二、御览九百一十一引皆有「何」字，后汉书卷三十三注引同，惟「治」作「理」。韩非子作「治国最奚患」，韩诗外传作「为人何患」，说苑作「国何患」，与此略异。
〔三〕　则虞案：治要无「晏子」二字，类聚五十二、后汉书卷三十三注引无「夫」字，南宋本说苑「夫」误「失」。
〔四〕　刘师培校补云：「虞延传注引作『何谓社鼠』，与外传同。」
〔五〕　则虞案：龙筋凤髓判二引无「对曰」二字。
〔六〕　孙星衍云：「韩非『束』作『树』。『涂』当为『涂』，说文：『污，涂也。』」
〔七〕　孙星衍云：「韩非作『鼠穿其闲堀，宂托其中』，韩诗外传作『入托于社』。」
〔八〕　孙星衍云：「韩非、韩诗外传、说苑『熏』作『熏』，韩非作『恐焚木』。」
〔九〕　孙星衍云：「一本作『途』，是。韩非作『恐涂阤』，韩诗外传作『恐坏墙』，『涂』即『墙』也。」◎则虞案：孙云「一本」者，元本、活字本。外传此二句互倒。
〔一十〕则虞案：韩非作「此社鼠之所以不得也」。外传作「此鼠之患」。
〔一一〕则虞案：说苑「焉」作「社鼠」。
〔一二〕则虞案：类聚五十二、后汉书卷三十三注、御览九百一十一引皆作「人君之左右」，类聚九十五同，惟无「人」字，盖沿韩非、外传而改。韩非作「今人君之左右」，外传作「今君之左右也」。
〔一三〕孙星衍云：「艺文类聚作『出则卖重寒热，入则矫谒奴（或「收」字）利』，一作『出则卖寒热，入则比周』，与此皆不同，所见本异。韩非、外传作『出则为势重而收利于民，入则比周而比恶于君』。」◎于省吾云：「按『权重』謰语，重亦权也。韩非子和氏『大臣贪重』，言大臣贪权也。亡征『官职可以重求』，言官职可以权求也。」◎则虞案：龙筋凤髓判卷二「卖」作「蠹」，御览九百一十一引亦作「出卖寒热，入则比周」。
〔一四〕孙星衍云：「韩非作『吏不诛则乱法』。」◎黄以周云：「当依元刻作『则为乱』。」◎则虞案：黄说是也。说苑正有「为」字，活字本、吴勉学本、杨本、凌本同。外传作「不罪乎乱法」。
〔一五〕孙星衍云：「案，安也，言人主安之。韩非作『诛之，则君不安』。『乱』、『案』为韵。」
〔一六〕孙星衍云：「韩非作『据而有之』，说苑作『察按腹而有之』，韩诗外传作『君又覆而育之』。按尔雅释诂：『腹，厚也；育，长也。』『腹』与『覆』，『有』与『育』，皆声相近，『据腹』，言据君之腹心也。」◎王念孙云：「案：孙以『据腹』连读，非也。此当以『案据』连读。方言曰：『据，定也。』（广雅同）僖五年左传注曰：『据，犹安也。』『案据』，谓安定之也。史记白起传曰：『赵军长平以案据上党民』，正与此『案据』同义。尔雅曰：『腹，厚也。』小雅蓼莪篇『出入腹我』、毛传与尔雅同。昭二十年左传注曰：『有，相亲有也。』『腹而有之』，谓恩厚而亲有之，即『案据』之意也。说苑政理篇文与此同（今本说苑『案』误作『察』，治要引不误）。韩非子外储说右篇作『安据』，犹『案据』也（今本韩子有脱误，元和顾氏千里已辨之）。而今本韩子、说苑皆有脱误，唯晏子不误，又经渊如误读，故释其义如此。」◎黄以周云：「『腹』，读为『覆』。韩诗外传七作『君又并覆而育之』，又韩子作『则君不安据而有之』，『不』当作『所』。说苑作『则为人主所察据腹而有之』，『察』乃『案』字之讹。」◎刘师培补释云：「『有』字当作『宥』，『案据』当从王说，『案据』者，犹今人恒言所谓『把持』也。『腹』字作『覆』，当从黄读，惟『覆』字当训为『反』，广雅（释言）云：『覆，反也。』而毛诗雨无正（『覆出为恶』）桑柔（『覆俾我悖』）瞻卭（『女覆夺之』）诸篇，郑笺均训『覆』为『反』。『覆而宥之』，犹言『平反而赦之』也。晏子此语，言人臣欲诛左右，则为君者必坚持不从，或平反其狱以宥其辜，如后世汉文之赦邓通是也。韩诗外传作『并覆而育之』，『并』疑『平』字之讹，『育』亦『宥』字之假借。韩子『君不安据而有之』，『不』当作『又』，黄氏谓『不』当作『所』，非也。」◎则虞案：王说是，刘说殊曲。
〔一七〕则虞案：类聚九十五作「此之谓社鼠也」，后汉书注、御览均无「亦」字，外传作「此社鼠之患也，景公曰『呜呼，岂其然』。」
〔一八〕孙星衍云：「韩非作『宋人有酤酒者』，一曰『宋之酤酒者有庄氏者』。」◎则虞案：外传作「人有市酒而甚美者」。
〔一九〕孙星衍云：「『洁』当为『絜』。『清』，『瀞』省文，说文：『无垢秽也。』玉篇：『疾性切。』」
〔二十〕孙星衍云：「韩非作『县帜甚高』。」
〔二一〕陶鸿庆云：「『而』字当在『酒酸』下，『酒酸而不售』，言其久而不售也。下文云『此酒所以酸而不售也』，是其证。则虞案：陶说是也，外传作「然至酒酸而不售」，亦其证。
〔二二〕苏舆云：「言以其故问里人也。史记『括母问奢其故』，文与此同。」◎则虞案：外传无「之」字。
〔二三〕孙星衍云：「韩诗外传、说苑作『公之狗猛』。」◎则虞案：孙言是，外传「狗」下又有「甚」字。此「之」字当从外传、说苑乙改在「狗」字之上。
〔二四〕孙星衍云：「说文：『挈，县持也。』韩诗外传作『持』。」◎则虞案：外传作「而人有持器而欲往者」。
〔二五〕孙星衍云：「『噬』，韩非、韩诗外传作『啮』。」◎则虞案：韩非作「龁」，说苑作「噬」，外传作「狗辄迎而啮之」。
〔二六〕则虞案：外传作「是以酒酸不售也」，说苑作「此酒所酸不售之故也」。
〔二七〕则虞案：外传无「夫国」至「之士」十六字，下句作「士欲白万乘之主」。说苑与此同，惟「干」作「明」。
〔二八〕孙星衍云：「说文：『龁，啮也。』韩诗外传作『啮』。」◎则虞案：外传无「而」字，「龁」作「啮」。
〔二九〕则虞案：外传无「此」字，「猛」作「恶」。
〔三十〕孙星衍云：「『左右』，韩诗外传下有『者』字，是。」◎则虞案：当据补「者」字。
〔三一〕则虞案：外传「猛」作「恶」。
〔三二〕孙星衍云：「当为『邕』。」
〔三三〕孙星衍云：「沈本注云：『或作「用事者为猛狗，则道术之士不得用矣，此治国之患也」。』韩非外储说韩诗外传、说苑政理篇用此文。」◎王念孙云：「元刻注文同沈本。案：或本是也。『此治国之所患也』，正对景公『治国何患』之问，与各篇文同一例。今本作『主安得无壅，国安得无患乎』，乃后人取韩子窜入，又改韩子之『无亡』为『无患』，以牵合晏子（韩子云：『主焉得无壅，国焉得无亡乎。』），斯两失之矣。说苑正与或本同。」◎则虞案：外传作「此国之大患也」。说苑作「则道术之士不得用矣，此治国之所患也」。



　　　　景公问欲令祝史求福晏子对以当辞罪而无求第十〔一〕
　　景公问于晏子曰〔二〕：「寡人意气衰，身病甚〔三〕。今吾欲具珪璋牺牲〔四〕，令祝宗荐之乎上帝宗庙〔五〕，意者礼可以干福乎〔六〕？」晏子对曰：「婴闻之，古者先君之干福也，政必合乎民，行必顺乎神；节宫室，不敢大斩伐，以无偪山林〔七〕；节饮食，无多畋渔，以无偪川泽〔八〕；祝宗用事，辞罪而不敢有所求也〔九〕。是以神民俱顺，而山川纳禄〔一十〕。今君政反乎民，而行悖乎神；大宫室，多斩伐，以偪山林〔一一〕；羡饮食〔一二〕，多畋渔，以偪川泽。是以民神俱怨〔一三〕，而山川收禄，司过荐罪〔一四〕，而祝宗祈福〔一五〕，意者逆乎！」公曰：「寡人非夫子无所闻此，请革心易行。」于是废公阜之游，止海食之献〔一六〕，斩伐者以时，畋渔者有数，居处饮食，节之勿羡，祝宗用事，辞罪而不敢有所求也〔一七〕。故邻国忌之，百姓亲之，晏子没而后衰。
〔一〕　则虞案：元刻本、活字本「对」作「病」，「当辞」作「常辞」。治要引此章在问下篇。
〔二〕　卢文弨云：「『于』，元刻无。」◎苏舆云：「治要亦无。」◎则虞案：杨本、凌本亦无，惟吴勉学本有。
〔三〕　苏舆云：「治要作『身甚病』。」
〔四〕　王念孙云：「案『珪璋』本作『圭璧』，此后人以意改之也。古者祈祷皆用圭璧，无用璋者。（金縢曰：『植璧秉珪，乃告太王、王季、文王。』大雅云汉曰：『圭璧既卒，宁莫我听。』）谏上篇曰『寡人之病病矣，使史固与祝佗巡山川宗庙，牺牲珪璧，莫不备具』，是其证。治要正作『圭璧牺牲』。」
〔五〕　则虞案：元刻本、活字本皆作「朝」，吴勉学本作「庙」。
〔六〕　苏舆云：「『礼』疑『祀』之误，『礼』古文似『祀』，故讹。」◎则虞案：天明本治要上眉校语同。
〔七〕　孙星衍云：「一本脱『以』字，非。」◎则虞案：元本、活字本即无「以」字，绵眇阁、吴勉学诸本有。
〔八〕　苏舆云：「治要『畋』作『田』，『泽』作『浦』，下并同。」
〔九〕　苏舆云：「治要『所』作『祈』，下同。」
〔一十〕苏舆云：「曲礼下郑氏注云：『纳，犹致也。』尔雅释诂云：『禄，福也。』『纳禄』，犹言致福，下云『收禄』，正与此反言。」
〔一一〕则虞案：凌本作「一偪」。
〔一二〕苏舆云：「治要『饮』作『饭』。」
〔一三〕苏舆云：「治要作『神民』。」
〔一四〕苏舆云：「治要作『荐至』，疑误。」
〔一五〕孙星衍云：「『禄』、『福』为韵。」
〔一六〕文廷式云：「说苑君道篇曰『海人入鱼，景公以五十乘赐弦章』，盖即海食之献。又案文选王元长三月三日曲水诗序『侮食来王』，李善注曰：『古本作「晦食」，周书曰「东越侮食」。』此文『海食』或『晦食』之异文，则是地名，故与公阜对举矣。」
〔一七〕苏舆云：「治要作『焉』。」



　　　　景公问古之盛君其行如何晏子对以问道者更正第十一
　　景公问晏子曰：「古之盛君，其行何如〔一〕？」晏子对曰：「薄于身而厚于民，约于身而广于世：其处上也，足以明政行教，不以威天下〔二〕；其取财也，权有无，均贫富，不以养嗜欲；诛不避贵，赏不遗贱；不淫于乐，不遁于哀〔三〕；尽智导民，而不伐焉，劳力岁事，而不责焉〔四〕；为政尚相利，故下不以相害，行教尚相爱，故民不以相恶为名〔五〕；刑罚中于法，废罪顺于民〔六〕。是以贤者处上而不华〔七〕，不肖者处下而不怨，四海之内，社稷之中，粒食之民〔八〕，一意同欲。若夫私家之政〔九〕，生有遗教〔一十〕，此盛君之行也〔一一〕。」公不图。晏子曰〔一二〕：「臣闻问道者更正，闻道者更容〔一三〕。今君税敛重，故民心离；市买悖，〔一四〕故商旅绝；玩好充，故家货殚〔一五〕。积邪在于上，蓄怨藏于民〔一六〕，嗜欲备于侧，毁非满于国〔一七〕，而公不图。」公曰：「善。」于是令玩好不御，公市不豫〔一八〕，宫室不饰，业土不成〔一九〕，止役轻税，上下行之，而百姓相亲〔二十〕。
〔一〕　卢文弨云：「元刻倒。」◎黄以周云：「当依元刻作『如何』，凌本同。标题亦作『如何』。」◎则虞案：治要、册府元龟二百四十二引作「何如」，杨本、子汇本作「如何」，吴勉学本作「何如」。
〔二〕　苏舆云：「治要作『而不以威下』。」◎则虞案：下「不以养嗜欲」与此对文，治要夺「天」字。
〔三〕　张纯一云：「『遁』读为『循』，凡字从『彳』从『辵』者皆得相通，墨子非儒『宗丧循哀』可证。」
〔四〕　孙星衍云：「『伐』、『责』为韵。」◎王念孙云：「案『岁事』本作『事民』，『事』，治也（见吕览、淮南、战国策注）。谓尽智以导民，而不自矜伐，劳力以治民，而不加督责也。后人不解『事民』二字之义，而改『事民』为『岁事』，则既与『劳力』不相承，又与上句『导民』不对矣。治要正作『劳力事民而不责』。」◎洪颐烜云：「『劳力岁事』与上文『尽智导民』文义不相对，『岁』当是『蒇』字之讹，左氏文十七年传『以蒇陈事』，广雅释诂『蒇，敕也』。」◎于省吾云：「按王氏不解『岁事』之义，而改从治要，疏矣。治要正以不解『岁事』，而改为『事民』，『事民』既不词，且上云『尽智导民而不伐焉』，『导民』之义，亦在『治民』之内，不知二者有何区别，甚矣王氏好改古书之妄也。『岁』应读作『会』，孙子行军『山林蘙荟』，六韬战骑作『翳薉林木』，太玄玄告『日月相刿』，注：『刿之言会也。』是从『岁』之字与『会』音近字通，『会事』谓与事相期会，亦即赴事之义。礼记月令『以会天地之藏』，疏：『会，犹趣也。』趣亦赴也。此言劳力赴事而不督责焉，『会事』与上文『导民』，正相对为文。」◎则虞案：作「事民」者是，册府元龟亦作「事民」。
〔五〕　孙星衍云：「论语『必也正名』。」◎王念孙云：「案上二句本作『政尚相利，故下不以相害为行（去声）』，与『教尚相爱』二句对文。后人误以『故下不以相害』为一句，『行（平声）教尚相爱』为一句，『故民不以相恶』为一句，遂移『为』字于『政尚相利』之上，而以『为政尚相利』连读，以对『行教尚相爱』之文，则既失其义，又失其句，而下文『为名』二字，遂成衍文矣。治要正作『政尚相利，故下不以相害为行，教尚相爱，故民不以相恶为名』。」◎刘师培校补云：「元龟略同。」◎则虞案：指海本已据王说改。
〔六〕　俞樾云：「案『废罪』当作『废置』，字之误也。举直错诸枉，则民服，是谓『废置顺于民』。」
〔七〕　苏舆云：「『不华』即下第二十章所谓『谏乎前不华乎外』意。」◎陶鸿庆云：「『华』读为『哗』，孙卿子子道篇云：『奋于言者华，奋于行者伐。』韩诗外传作『慎于言者不哗，慎于行者不伐』，是其例也。说文：『哗，讙也。』后第二十章『谏于前不华于外』，问下第八章『通人不华』，第十九章『夸礼貌以华世』，第二十四章『不以傲上华世』，并当读为『哗』。」
〔八〕　苏舆云：「治要无此二句。」
〔九〕　苏舆云：「治要无此句。」◎刘师培校补云：「元龟『私』作『利』。」
〔一十〕王念孙云：「案治要作『生有厚利，死有遗教』，是也。今本脱去『厚利』『死有』四字，则文不成义。」◎则虞案：元龟与治要同，指海本据补。
〔一一〕苏舆云：「此下治要所无。」
〔一二〕王念孙云：「案此六字，衍文也。晏子对景公以『盛君之行』既毕，即继之以『臣闻问道者更正』云云，其中不得有『公不图，晏子曰』六字也。今本有此六字者，『公不图』三字涉下文『公不图』而衍，校书者不知此三字之为衍文，故加『晏子曰』三字，以别于上文耳。案：此章标题云『景公问古之盛君其行如何，晏子对以问道者更正』，然则『问道者更正』云云，即是对景公之语，而其上更无『公不图，晏子曰』六字明矣。」◎刘师培校补云：「王氏杂志以此为衍，今考元龟引作『而公不图，晏子又曰』，当据订。下言『问道者更正，闻道者更容』，即蒙『而公不图』言。」◎则虞案：指海本删此六字，非。
</div>
    <div class="pagination">
<a href="晏子春秋集释_page16.html">上一页</a><span>...</span><a href="晏子春秋集释_page12.html">12</a><a href="晏子春秋集释_page13.html">13</a><a href="晏子春秋集释_page14.html">14</a><a href="晏子春秋集释_page15.html">15</a><a href="晏子春秋集释_page16.html">16</a><span class="current-page">17</span><a href="晏子春秋集释_page18.html">18</a><a href="晏子春秋集释_page19.html">19</a><a href="晏子春秋集释_page20.html">20</a><a href="晏子春秋集释_page21.html">21</a><a href="晏子春秋集释_page22.html">22</a><span>...</span><a href="晏子春秋集释_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
