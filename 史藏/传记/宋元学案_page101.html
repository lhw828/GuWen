<!DOCTYPE html>
<html>
<head>
    <meta charset="UTF-8">
    <title>宋元学案 - 第 101 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 101 页/共 437 页</h1>
    <div class="content">　　「享尝」云者，享为追享，朝享，褅亦其一尔。尝以配享，亦对举秋冬而言也。夏、商以褅为时祭，知追享之必在夏也。然则夏、商天子岁乃五享：褅列四祭，并祫而五也。周改褅为禴，则天子享六；诸侯不褅，又岁阙一祭，则亦四而已矣。《王制》所谓「天子犆礿、祫褅、褅、祫尝、祫烝」，既以褅为时祭，则祫可同时而举。「诸侯礿犆，褅一犆一祫」，言于夏褅之时，正为一祭，特一祫而已。然则不王不褅，又着见于此矣。下又云「尝祫、烝袷」，则尝烝且祫无疑矣。若周制亦当阙一时之祭，则当云「诸侯祠则不禴，禴则不尝」。

　　高忠宪曰：《礼记祭法》「王立七庙，远庙为祧，有二祧，享尝乃止」，谓四时之常祀。《周礼司尊彝》「追享、朝享」，谓四时之间祀。盖五年之夏有褅，谓之追享；三年之冬有祫，谓之朝享。张子以享为追享、庙享，兼常祀、间祀言也。尝乃秋祭，享当在夏，故尝以配享，亦春夏对举秋冬而言。特礿者，天子春祭，时物不备，故每庙特祭。夏物稍成，秋物大成，冬物毕成，故褅、尝、烝皆合祭群主于祖庙也。礿植，即特礿也。「一犆一祫」，本谓今岁犆则来岁袷，袷之明年又犆，张子主「不王不褅」而言，故谓一祭特一祫而已。尝祫、烝祫，则皆如天子之合祭。此夏。、殷之制也。

　　庶子不祭祖，（不止言王考而已。）明其宗也；（明宗子当祭也。）不祭祢，（以父为亲之极甚者，故又发此文。）明其宗也。庶子不为长子斩，不继祖与祢故也。（此以服言，不以祭言，故又发此条。）

　　高忠宪曰：适士立二庙，祭祢及祖。若兄弟二人，一嫡一庶，而俱为适士，其庶子止得立祢庙，不得立祖庙而祭祖者，明其宗有所在也。若庶子非适士，或未仕，则虽祢庙亦不得立，故不得祭祢，明其宗之有所在也。有事则具牲物，禀宗子而祭之。庶子不为己之长子服斩者，以己非继祖之宗，又非继祢之宗，则长子非祖父之正统，不敢如宗子斩其长也。

　　「庶子不祭殇与无后者，」注：「不祭殇者，父之庶。盖以殇未足语世数，特以己不祭祢，故不祭之。」「不祭无后者，祖之庶也」，虽无后，以其成人，备世数，当祔祖以祭之，己不祭祖，故不得而祭之也。「祖庶之殇，则自祭之也，」言庶孙则得祭其子之殇者，以己为其祖矣，无所祔之也。「凡所祭殇者惟适子」，此据《礼》天子下祭殇五，皆适子适孙之类。故知凡殇非适，皆不当特祭，惟当从祖祔食。无后者，，谓昆弟诸父殇与无后者，如祖庙在小宗之家，祭之如在大宗。（见《曾子问》注。）

　　高忠宪曰：殇与无后，皆从祖祔食者也。己为父子庶子，不得立父庙，故不得自祭其殇子，己为祖之庶孙，不得立祖庙，故不得祭无后之兄弟，皆具牲物而宗子主其礼者也。祭祖庶之殇者，以己为祖庶孙，而或庶子之所生之殇，则己亦为祖矣，无所祔食，故自祭之。祭殇惟适子者，适子有庙，得特祭也。《祭法》曰：「天子下祭殇五，诸侯三，大夫二。」以尊祭卑，故曰下祭。五，谓适子、适孙、适曾孙、适玄孙、适来孙。《曾子问》曰：「凡殇与无后者，祭于宗子之家。」郑氏注曰：「凡祖庙在小宗之家，祭之亦然。」小宗者，别子之庶子，以庶子所生之长子乃小宗子也；大宗者，次适为别子，别子所生之子为大宗子也。

　　殷而上七庙，自祖考而下五，并远庙为祧者二，无不迁之太祖庙。至周有百世不毁之祖，则三昭三穆。四为亲庙，二为文、武二世室，并始祖而七。诸侯无二祧，故五；大夫无不迁之祖，则一昭一穆，与祖考而三，故以祖考通谓为太祖。若祫，则请于其君，，并高祖干祫之，（干祫之，不当祫而特祫之也。）孔注「王制谓周制」，亦粗及之而不详尔。

　　刘近山曰：殷而上，谓成汤以前为天子者，其庙制则七也。祖考，始祖也；而下为高、曾、祖、祢四亲庙也。远庙为祧者二，则高祖之父祖当递迁者，其生所藏之庙也。皆无不迁之太祖庙。至周始有百世不毁之祖祢，四为亲庙，二为文、武世室，并后稷始封之祖而七。曰世室者，不毁之名。其祧，则先公之迁主藏于太祖后稷之庙，先王之迁主藏于文、武世室，群穆于文，群昭于武也。诸侯无二祧，无高祖以上之祧庙也。五，谓高、曾、祖、祢及始祖也。祫，谓合祭。请于其君，并高祖干祫之者，诸侯五庙，其祫固及其始祖矣；大夫三庙，有大事不敢私自举行，必省问于君而君赐之，乃得行焉。而其合也，亦上及于高祖。干者，自下干上之义，以卑行尊者之礼也。

　　「铺筵设同几」，疑左右几一云。交鬼神异于人，故夫妇而同几，求之或于室，或于祊也。

　　高忠宪曰：《祭统》曰：「铺筵设同几，为依神也。诏祝于室而出于祊，此交神明之道也。」筵，席也；几，所凭以为安。同几，夫妇共一几。盖人生则形体异，故夫妇之伦在有别；死则精气无间，故曰交鬼神异于人。庙门谓之祊，设祭在门外之西旁，故因名为祊。言不知神于彼飨之乎，于此飨之乎，无方以求之也。

　　祭社稷、五祀、百神者，以百神之功报天之德尔。故以天事鬼神，事之至也，理之尽也。

　　刘近山曰：社，土神；稷，谷神。五祀，门、行、户、、中溜。百神，如日月、星辰、山川、丘陵之类。祭虽以百神之功，而实报天之德。百神而曰天，以见百神无非天也。故以事天之道事鬼神，则事之极而理之尽也。

　　「天子因生以赐姓，诸侯以字为谥」，盖以尊统上、卑统下之义。

　　朱子曰：姓是大总脑处，氏是后来分别处。如鲁本姬姓，其后有孟氏、季氏，同本姬姓而氏不同。「诸侯以字为谥」，窃恐「谥」本「氏」字，传写之讹。如舜生妫汭，武王遂赐胡公满为妫姓，即因生赐姓也。郑之国氏本子国之后，驷氏本子驷之后，即以字为氏，因以为族也。「尊统上」者，天子以生赐姓，统诸侯；「卑统下」者，诸侯以字分族，统大夫也。

　　天子因生以赐姓，难以命于下之人，亦尊统上之道也。

　　据《玉藻》，疑天子听朔于明堂，诸侯则于太庙，就藏朔之处告祖而行。

　　方氏曰：天子听朔于南门，示受之于天；诸侯听朔于太庙，示受之于祖。原其所自也。

　　「受命祖庙，作龟祢官」，次序之宜。

　　高忠宪曰：《郊特牲》言卜郊之事也。告于祖庙而行事，尊祖也；用龟以卜而于祢宫，亲考也。

　　「公之士及大夫之众臣为众臣，公之卿大夫、卿大夫之室老及家邑之士为贵臣。」上言公士，所以别士于公者也；下言室老、士，所以别士于家者也。众臣不以杖即位，疑义与庶子同。

　　高忠宪曰：《仪礼丧服》谓公士、大夫之众臣为其君布带绳履。公之士为公之众臣，公之卿大夫为公之贵臣；卿大夫之室老及家邑之士为卿大夫之贵臣，其余为卿大夫之众臣。室老，家相之老；家邑之士，即家相。众臣之与贵臣，犹庶子之于嫡子。《礼》「庶子不以杖即位」，谓父母之丧，嫡子则执杖进阼阶哭位，庶子至中门外则去之矣。众臣之不以杖即位，其义疑与此同也。

　　适士，疑诸侯荐于天子之士及王朝爵命之通名。盖三命方受位天子之朝，一命再命受职受服者，疑官长自辟除，未有位于王朝，故谓之官师而己。

　　刘近山曰：适士，诸侯之上士也。盖诸侯荐于天子，三命方受位于王朝。若一命受职、再命受服者，皆诸侯之官长自辟除，未有位王朝，故谓之官师而已。谓但为一官之长，非若适士为王朝爵命之通名也。

　　「小事则专达」，盖得自达于其君，不俟闻于长者，《礼》所谓达官者也。所谓达官之长者，得自达之长也；所谓官师者，次其长者也。然则达官之长必三命而上者，官师则中士而再命者，庶士则一命为可知。

　　赐官，使臣其属也。

　　高忠宪曰：《周礼》九仪之命，六命赐官，使得以臣其属也。

　　祖庙未毁，教于公宫，则知诸侯于有服族人，亦引而亲之如家人焉。

　　「下而饮」者，不胜者自下堂而受饮也。其争也，争为谦让而已。

　　百家忆姜定庵先生问「君子无所争」章，先遗献曰：「《射义》云：『事之尽礼乐而可数为，以立德行者，莫如射，故圣王务焉。』是射者，所以教让者也。『君子无所争』无从而见，而见之于射。『揖让而升，下而饮』，皆无争之事也。凡所以为此者，尽争欲为君子耳！若谓『惟于射而后有争』，在射既不见有争之事，岂两耦心竞，各不相下与﹖如是何以观德﹖」与此「争为谦让」意合。

　　君子之射，以中为胜，不必以贯革为胜。侯以布，鹄以革，、其不贯革而坠于地者，中鹄为可知矣，此「为力不同科」之一也。

　　「知死而不知生，伤而不吊。」畏、压、溺可伤尤甚，故特致哀死者、不吊生者以异之，且「如何不淑」之词无所施焉。

　　博依，善依永而歌乐之也；杂服，杂习于制数服近之文也。

　　《春秋》，大要天子之事也，故曰：「知我者其惟《春秋》乎！罪我者其惟《春秋》乎！」

　　「苗而不秀者」，与下文「不足畏也」为一说。

　　干称篇第十七

　　凡可状，皆有也；凡有，皆象也；凡象，皆气也。气之性本虚而神，则神与性乃气所固有，此鬼神所以体物而不可遗也。（舍气，有象否﹖非象，有意否﹖）

　　沈毅斋曰：天地附于气，则由地以上皆天气也。苍苍者，极远之色耳。然人涵育于天地之中，其呼吸假天气以为消息，犹鱼之在水而不知也。吾之气即天之气尔，宁有不相为流通者乎！

　　至诚，天性也；不息，天命也。人能至诚，则性尽而神可穷矣；不息，则命行而化可知矣。学未至知化，非真得也。

　　高忠宪曰：天性无妄，天命不已。性即神，命即化。故至诚无息，而性命、神化一以贯之矣。何以能诚﹖妄复于无妄而已！

　　有无虚实通为一物者，性也。不能为一，非尽性也。饮食男女皆性也，是乌可灭！然则有无皆性也，是岂无对﹖庄、老、浮屠为此说久矣，果畅真理乎﹖

　　天包载万物于内，所感所性，乾坤、阴阳二端而已。无内外之合，无耳目之引取，与人物蕞然异矣。人能尽性知天，不为蕞然起见，则几矣。

　　高忠宪曰：所感，气也、化也；所性，理也、神也。无内外之合，无心也；无耳目之引取，无形也；与人物蕞然之小者异矣。不为蕞然起见，无我也。

　　有无一，内外合，（庸圣同。）此人心之所自来也。若圣人，则不专以闻见为心，故能不专以闻见为用。无所不感者虚也，感即合也，咸也。以万物本一，故一能合异；以其能合异，故谓之感。若非有异，则无合。天性，乾坤、阴阳也。二端，故有感；本一，故能合。天地生万物，所受虽不同，皆无须臾之不感，所谓性即天道也。

　　高忠宪曰：有无一，内外合，此人之所自来，盖太虚之□□也。人病其以耳目见闻累其心，故思尽其心者，必知心所自来而后能。圣人惟不专以闻见为心，故能不专以闻见为用，所谓「德性所知，不萌于见闻」也。不以耳目见闻累其心，虚之极也。虚，故无所不感。所以有感者，以其合异；所以能合者，以其本一。乾坤、阴阳，一物而两体。两体，故有感；一物，故能合。天地无须臾之不感，万物亦然。在万物为性，在造化为天道，性即天道也。

　　感者性之神，性者感之体。（在天在人，其究一也。）惟屈伸、动静、终始之能一也，故所以妙万物而谓之神，通万物而谓之道，、体万物而谓之性。

　　高忠宪曰：感者性之妙用，性者感之本体。屈伸、动静、终始之能一，两体而一物也。神也，道也，性也，一而已矣。

　　至虚之实，实而不固至静之动，动而不穷。实而不固，则一而散；动而不穷，则往且来。

　　性通极于无，气其一物尔；命禀同于性，遇乃适然焉。人一己百，人十己千，然有不至，犹难语性，可以言气。行同报异，犹难语命，可以言遇。

　　高忠宪曰：通极，犹言究极。性超乎气，气其一物耳；命同于性，遇乃气数之适然。禀者，人物所禀。曰「犹难语性」、「犹难语命」，则人不可以气与遇之异，而不求性命之同也。

　　浮屠明鬼，谓有识之死，受生循环，遂厌苦求免，可谓知鬼乎﹖以人生为妄，可谓知人乎﹖天人一物，辄生取舍，可谓知天乎﹖孔、孟所谓天，彼所谓道。惑者指「游魂为变」为轮回，未之思也。大学当先知天德，知天德则知圣人，知鬼神。今浮屠极论要归，必谓死生转流，非得道不免，谓之悟道，可乎﹖自其说炽传中国，儒者未容窥圣学门墙，已为引取，沦胥其间，指为大道。其俗达之天下，致善恶智愚，男女臧获，人人着信；使英才间气，生则溺耳目恬习之事，长则师世儒宗尚之言，遂冥然被驱，因谓圣人可不修而至，大道可不学而知。故未识圣人心，已谓不必求其；未见君子志，已谓不必事其文。此人伦所以不察，庶物所以不明，治所以忽，德所以乱。异言满耳，上无礼以防其伪，下无学以稽其弊。自古诐淫邪遁之词，翕然并兴，一出于佛氏之门者千五百年。自非独立不惧，精一自信，有大过人之才，何以正立其间，与之较是非，计得失！

</div>
    <div class="pagination">
<a href="宋元学案_page100.html">上一页</a><span>...</span><a href="宋元学案_page96.html">96</a><a href="宋元学案_page97.html">97</a><a href="宋元学案_page98.html">98</a><a href="宋元学案_page99.html">99</a><a href="宋元学案_page100.html">100</a><span class="current-page">101</span><a href="宋元学案_page102.html">102</a><a href="宋元学案_page103.html">103</a><a href="宋元学案_page104.html">104</a><a href="宋元学案_page105.html">105</a><a href="宋元学案_page106.html">106</a><span>...</span><a href="宋元学案_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
