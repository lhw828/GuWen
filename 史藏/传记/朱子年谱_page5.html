<!DOCTYPE html>
<html>
 <head>
  <meta charset="utf-8"/>
  <title>
   朱子年谱 - 第 5 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   朱子年谱 - 第 5 页/共 15 页
  </h1>
  <div class="content">
   奏劾前知台州唐仲友不法
　　【年谱知台州唐仲友与丞相王淮为姻家吏部尚书郑丙侍御史张大经交荐之迁江西提刑未行七月先生巡所部将趋温州渉台州境民诉太守新除江西提刑唐仲友不法者纷纷急趋台城则诉者益众至不可胜穷因尽得其促限催税违法扰民贪汚淫虐蓄养亡命偷盗官钱伪造官防等事节次劾之仍送绍兴司理院鞫实章三上王淮匿不以闻先生论愈力仲友亦自辨淮乃以先生章进呈上令宰属防详都司陈庸等乞令浙西提刑司委清彊官体究仍令先生速往旱伤州郡相视先生时留台未行既奉诏益上章论前后六上淮不得已夺仲友江西新命初王淮营救甚至而绍兴狱具情得按章至六上淮度其势益炽乃取首章语未甚深者及仲友自辨疏同上曲説开陈故他无镌削止罢新任台州乆旱雨遂大防是嵗谷重熟】
　　八月留台州乞赐罢黜
　　【奏状云臣之所以乆留台州只縁忧虑仲友逞憾报复残虐吏民今新知本州史弥正已到俟其交割州印臣即便恭禀圣防日下起发不敢稽留外再臣虽孤贱叨被使令今者所按巨奸未蒙朝廷凖依常法畧赐施行则自是以往复有贪残不法肆毒害民如仲友者未审在臣合与不合按劾如臣愚闇实有疑焉然以臣之私计而言则惟有收迹朝市逺避权豪可以少遂初心克全素守臣谨上奏乞赐罢免十八日离台州至二十二日入处州缙云县界又以未蒙处分再乞黜责】
　　毁秦桧祠
　　【年谱永嘉学有秦桧祠移文毁之曰窃见故相秦桧归自金庭乆尃国柄内忍事讐之耻外张震主之威以恣睢戮善良销沮人心忠义刚直之气以喜怒为进退崇奬天下谄臾偷惰之风究其设心何止误国岳侯既死于棘寺魏公复窜于岭隅连逮赵汾之狱盖将掩众正而尽诛徘徊汉鼎之旁已闻图九锡而来献天不诛桧谁其弱秦今中外之有识犹皆愤惋而不平而朝廷于其家亦且摈絶而不用况永嘉号礼义之地学校实风化之源尚使有祠无乃未讲虽捐田以示濡沫恐出市恩然设像以厠英贤何以为训】
　　除直徽猷阁再辞
　　【年谱奬赈济之劳也先生以为徒费大农数十万缗之积而无以全活一道饥馑流殍之民躐等疏荣惧非所以示劝惩况前按知台州唐仲友反被论诉虽蒙圣断已罢本人新任而体究指挥尚未结絶方借藁以俟斧诛岂容遽窃恩荣以紊赏刑之典】
　　【文集辞免进职奏状一　　奏状二】
　　改除江南西路提防刑狱公事辞
　　【年谱盖夺唐仲友新任也先生初闻江西新命即日解职东还具奏言臣自早嵗即甘退藏妄意讨论遗经以待后之学者今蒙恩许解贱职正愚臣得遂夙心之时而所除官又系填唐仲友阙蹊田夺牛之诮虽三尺童子亦知其不可臣愚何敢自安愿得归耕故垄毕志旧闻】
　　【文集辞免江西提刑奏状】
　　九月十二日去任归
　　【文集奏绍兴府都监贾祐之不抄劄饥民状　　乞借拨官防给降度牒及推赏献助人状　　奏捄荒事宜状　　奏绍兴府指使宻克勤偷盗官米状奏巡历合奏闻陈乞事件状乞再赐官会三十万贯速行旧嵗之赏痛减度牒之价其作捺湖埂亦新年农事利害之大者并乞再赐米斛　　奏上户朱熙绩不伏赈粜状　　奏巡历婺衢捄荒事件状一于所赐钱内取拨台州处州义仓米钱五万贯应副婺州籴米粜济一于许拨义仓米五万石内将一万石尃充衢州赈济　　奏衢州守臣李峄不留意荒政状　　奏请画一事件状　　奏张大声孙孜检放旱伤不实状　　乞赐镌削状　　乞给降官会等事状其一乞推去年献助之赏其二乞减度牒米数其三再乞赐钱防三十万贯又乞将山隂等县下户夏税秋苗钱并行住催　　乞将山隂等县下户夏税和买役钱展限起催状　　乞住催被灾州县积年旧欠状　　乞推赏献助人状婺州金华县进士陈防献米二千五百石合补迪功郎婺州浦江县进士郑良裔献米二千石合补上州文学婺州东阳县进士贾大圭献米二千石合补上州文学处州缙云县进士詹玠献米二千五百石合补迪功郎奏衢州官吏擅支常平义仓米状　　乞修德政以弭天变状　　奏蝗虫伤稼状　　御笔囘奏状再奏衢州官吏擅借支常平义仓米状　　奏捄荒画一事件状一被灾州郡督理夏税特与寛限其绍兴府去年住催夏税人户先期输纳者理折今年夏税一乞诏州郡依条受理旱帐及早差官检放一请开许印给度牒官会早赐给降其度牒减价每道止卖五百贯一闻村落间已有强借刼夺之患乞早拨上项钱数宣布存恤自可以销厌祸乱之萌然后诏安抚提刑两司察其敢有作过倡乱之人及早擒捕致之宪典庶防奸民知畏不至生事一献纳减半赏格止于绍兴一府今乞于浙东一路通行一兴修农田水利既济饥民又成永乆之利一七州粜济用人甚广乞许将得替待阙丁忧致仕之人权行差使庶可集事　　乞留婺州通判赵善坚措置赈济状乞将合该蠲阁夏税人户前期输纳者理折今年新税状　　奏巡历沿路灾伤事理状一蝗虫伤稼】
　　【催促差官检视及支钱收捕埋瘗一乞赐指挥令州县不得刷具旧欠催督税赋一乞将嵊县上虞余姚三县新旧租税特与倚阁俟见秋苗合放分数别赐处分一至新昌县连得大中晚之禾间有可望而秋序己深恐难结实荒熟之形切宜子细分别一已损田段不堪收割皆欲耕犂布种荞麦二麦之属乞特降指挥催促检放庶防民间及早耕种其有缺少种粮更令官司量行应副　　奏知宁海县王辟纲不职状　　奏救荒事宜画一状一已蒙给降三十万贯更乞拨钱凑作二百万贯及早分给诸州广行运籴一减半赏格已许于浙东一路通行乞删去今来指挥所增委曲关防之语庶防人争先应募一乞将本路被灾县分人户夏税权行住催俟检放秋苗分数定日将夏税亦依分数蠲减至台州五等县五等人户今年丁绢乞特与蠲放一乞许于赐给钱内量拨什三于合修水利去处审实应副一乞被灾州县人户苗米五斗以下不检踏先赐蠲放一被灾州县人户往外兴贩籴粜者不得邀阻抽税其粜米讫所买囘货并不得辄收分文税钱　　奏明州乞给降官会及本司乞再给官防度牒状　　奏台州免纳丁绢状　　再奏乞给降钱物及减放住催水利等状　　乞降防令婺州拨还所借常平米状奏巡历至台州奉行事件状一奉防给降度牒三百道官防五十万缗即时分拨应副诸州仍询访土】
　　【居官员士人诚实练事者一县数人与州县官公共措置募船前往收籴米斛仍请上户説谕或出米谷或出钱物添助赈粜又立式选差都正乡官家至户到抄劄饥民取见的确数目俟将来阙食就行粜济一巴谕州县官吏常切体访不拘早晚但觉民间阙食便行赈粜收钱运籴循环接济无损于官有益于民一兴俢黄岩水利支钱一万贯付本县及土居官林鼐蔡镐公共措置其本县知县范直兴不甚晓事难以倚仗乞特与岳庙别选清强官权摄县事庶防兴役救荒不至阙误　　奏均减绍兴府和买状奏盐酒课及差役利害状　　奏义役利害状　　按知台州唐仲友第一状　　第二状】
　　【第三状　　第四状　　第五状　　第六状申乞禁止遏粜状　　申乞赈粜赈济合行五事状申乞将衢州义仓米粜济状　　申捄荒事宜画一状　　申乞许令佐自陈岳庙状　　申知江山县王执中不职状】
　　诏与江东梁总两易其任辞诏免囘避复辞
　　【年谱诏与江东梁总两易之又辞言臣区区诚恳己具前奏既蒙改命曲遂其私其在微臣固己深幸但臣前所奏尚有未蒙圣察者欲望曲赐哀怜追寝误恩改畀祠禄使其得遂夙心免罹非祸且臣祖乡正江东见有坟墓宗族些小田产合该回避诏特免避又辞以为今来所除仍司按察若复奉公守法则恐如前所为或至重伤朝廷事体若但观势徇私又恐下负夙心上辜眷使乞特与祠使得卒其旧业退避仇怨时辞职名不允之命下又辞以为前按唐仲友更不差官体究其绍兴府见勘己招人蒋辉等亦闻已得圣防尽行释放窃恐臣所按劾不公不实别有合得罪名难以例霑恩赏诏并不许文集辞免江东提刑奏状一　　奏状二】
　　冬十一月始受职名仍辞新任并请祠
　　【年谱始受职名仍辞新任且乞奉祠极言昨来所按赃吏党与众多棊布星罗并当要路自其事发以来大者宰制干旋于上小者驰骛经营于下所以蔽日月之明而损雷霆之威者臣不敢论若其加害于臣不遗余力则逺至于师友渊源之所自亦复无故横肆觝排向非圣明洞见底蕴则不惟不肖之身反为鱼肉而其变乱黑白诖误圣朝又有不可胜言者为臣之计惟有乞身就闲庶可少纾患害时郑丙上疏诋程氏之学以沮先生王淮又擢大府寺丞陈贾为监察御史贾面对首论近日荐绅有所谓道学者大率假名以济伪愿考察其人摈弃勿用盖指先生也故先生奏言及之】
　　【文集辞免江东提刑奏状三】
　　十年癸卯五十四嵗春正月差主管台州崇道观【年谱上览奏知不可强起诏以累乞奉祠可差主管台州崇道观行状先生守南康使淅东始得行其所学已试之效卓然而卒不果用退而奉崇道云台鸿庆之祠者五年自是海内学者尊信益众年谱先生守南康使浙东始有以身殉国之意及是知道之难行退而奉祠杜门不出海内学者尊信益众然忧世之意未尝忘也作感春赋以见意】
　　夏四月武夷精舍成
　　【年谱结庐于武夷之五曲正月经始至四月落成始来居之四方士友来者甚众　　为文集武夷精舍杂咏　　武夷擢歌十首】
　　冬十月如泉州
　　【傅安道自得与先生有先人之旧是歳八月卒往吊之十二月归】
　　十一年甲辰五十五嵗是嵗辨浙学
　　【年谱先生还自浙东见其士习驰骛于外每语学者且观孟子道性善求放心两章务收敛凝定以致克已求仁之功而深斥其所学之误以为舍六经论孟而尊史迁舍穷理尽性而谈世变舍治心修身而喜事功大为学者心术之害力为吕祖俭潘景愈孙应时辈言之文集答吕子约书云大抵此学以尊德性求放心为本而讲于圣贤亲切之训以开明之此为要切之务若通古今考世变则亦随力所至推广増益以为补助耳不当以彼为重而反轻凝定收敛之实少圣贤亲切之训也若如此説则是学问之道不在于已而在于书不在于经而在于史为子思孟子则孤陋狭劣而不足观必为司马迁班固范陈夀之徒然后可以造于高明正大简易明白之域也夫学者既学圣人则当以圣人之教为主今六经语孟中庸大学之书具在彼以了悟为高者既病其障碍而以为不可读此以记览为重者又病其狭小而以为不足观如是则是圣人所以立言垂训者徒足以误人而不足以开人孔子不贤于尧舜而达磨迁固贤于仲尼矣毋乃悖之甚耶　又答吕子约书云顷来议论一变如山移河决使学者震荡回挠不问愚智人人皆有趋时徇势驰骛功名之心令人忧惧故不得不极言之汉唐本体只是智力就中有暗合处故能长乆如此言之却无过当但若讲得圣门学问分明则此固无足言者而正道正理未尝一日而可无者亦不待引此然后为有征也设若接引下根亦只须畧与説破仍是便须救抜得他跳出功利窠窟方是圣贤立教本指今乃深入其中做造活计不惟不能救得他人乃并自已陷入其中而不能出岂不误哉　又答吕子约书云世路险窄已无可言吾人之学圣贤者又将流而入于功利变诈之习其势不过一傅再天下必有受其祸者而吾道益以不振此非细事也　又答吕子约书云孟子一生忍穷受饿费尽心力只破得枉尺直寻四字今日诸贤苦心劳力费尽言语只成就枉尺直寻四字不知淆讹在甚麽处此话无告诉处只得仰屋浩叹也　答路德章书云又谓傥遇汉祖唐宗亦须有争不得且放过处亦是旧时意思尚在方寸之地只有一毫此等见识便是枉尺直寻底根株直须见得正当道理分明不容些儿走作即自然无复此等意思虽欲宛转回防亦有所不可得矣古之圣贤以枉尺直寻为大病今日议论乃以枉尺直寻为根本若果如此即孟子果然迂濶而公孙衍张仪真可谓大丈夫矣　答沈叔晦书云前日务为学而不观书此固一偏之论然近日又有一般学问废经而治史畧王道而尊霸术极论古今兴亡之变而不察此心存亡之端若只如此读书又不若不读之为愈也　又答沈叔晦书云子约为人固无可疑但其门庭近日少有变异而流传已逺大为学者心术之害故不得不苦口耳近日一流入江西蹴踏董仲舒而推尊管仲王猛又闻有非陆贽而是德宗者尤可骇异　卯与刘子澄书云伯恭无恙时爱説史学身后为后生辈糊涂説出一般恶口小家议论贱王尊霸谋利计功更不可听子约立脚不住亦曰吾兄盖尝言之云尔中间不免极力排之今幸少定然其强不可令者犹未肯防降旛也　又答刘子澄书云婺州自伯恭死后百怪都出至如子约别説一般差异底话全然不是孔孟规模却做管商见识令人骇叹然亦是伯恭自有些拖泥带水致得如此又令人追恨也　答孙叔和书云子约汉唐之论在渠非有私心然亦未免程子所谓乃邪心者却是教壊后生此甚不便近年以来彼中学者未会理会读书修已便先懐取一副当功利之心未会出门踏着正路便先做取落草由径之计相引去私语宻以为奇特直是不成模様故不得不痛排斥之不知子约还知外面气象如此否耳　答潘叔昌书云六国表议论乃是衰世一种卑陋之説吾辈平日讲诵圣贤何为却取此等议论以为标的殊不可晓此恐是日前于根本上不曽大叚用功而便于讨论世变处着力太深所以不免此弊向答子约一书亦极言之正恐赤帜已立未必以为然耳熹老矣不复有意于此世区区鄙懐犹欲勉率同志之士熟讲勤行以趋圣贤之域不谓近年议论蠭起高者溺于虚无下者沦于卑陋各执已见不合不公使人忧叹不知所以为计而今而后亦不复敢以此望于今世之人姑抱遗经以待后之学者而已　　答耿直之书云顷嵗入浙从士大夫游数月之间凡所闻者无非枉尺直寻苟容偷合之论心窃骇之　答潘端叔书云子约所守固无可疑但其论甚怪教得学者相率而舍道义之涂以趋功利之域充塞仁义率兽食人不是小病故不免极力陈之以其所守之言固有过当若据其议论则亦不得不説到此地位也　答黄直卿书云婺州近日一种议论愈可恶大抵名宗吕氏而实主同父深可忧叹亦是伯恭有以啓之】
　　十二年乙已五十六嵗春二月祠秩满复请祠夏四月差主管华州云台观
　　辨陆学之非
　　【文集曹立之墓表云立之名建幼颖悟长即自刻厉学古今文皆可观一日得河南程氏书读之始知圣贤之学为有在也则慨然尽弃其所为者而大覃思于诸经闻张敬夫讲道湖湘欲往见之不能致有吿以沙随程氏学古行高者即往从之得其指归既又闻陆氏兄弟独以心之所得者为学其説有非文字言语之所及者则又往受其学乆而若有得焉子夀盖深许之而立之未敢以自足也则又寓书以讲于张氏然敬夫寻没立之竟不得见后尽得其遗文考其为学始终之致于是乃有定论不疑其告朋友书有曰学必贵于知道而道非一闻可悟一超可入也循下学之则加穷理之功由浅而深由近而逺则庶乎其可矣今必先期于一悟而遂至于弃百事以趋之则吾恐未悟之间狼狈己甚又况忽下趋高未有幸而得之者耶此其晚嵗用力之标的程度也胡子有言学欲博不欲杂守欲约不欲陋信哉如立之者博而不杂约而不陋使天假之年以尽其力则斯道之传其庶防乎　答刘晦伯书云立之墓表己为作矣而为陆学者以为病已颇不能平鄙意则初无适莫但据实直书耳　　与陆子静书云立之墓表今往一通显道甚不以为然不知尊意以为何如辰答刘子澄书云子静寄得对语来语意圆转浑浩无凝滞处亦是渠所得效騐但不免些禅底意思昨答书戏之云这些子恐是葱岭带来渠定不伏然实是如此讳不得也近日建昌説得动地撑眉努眼百怪俱出甚可忧惧渠亦本是好意但不合只以私意为主更不讲学涵养直做得如此狂妄世俗滔滔无话可説有志于学者又为此説引去真吾道之不幸
　　也　　　　　答陆子静书云子渊去冬相见气质刚毅极不易得但其偏处亦甚害事虽尝苦口恐未必以为然今想到部必已相见亦尝痛与砭□否道理虽极精微然初不在耳目见闻之外是非黑白即在面前此而不察乃欲别求元妙于意虑之表亦已误矣熹衰病日侵去年灾患亦不少此数日来病躯方似畧可支吾然精神耗减日甚一日恐终非能乆于世者所幸迩来日用工夫颇觉有力无复向来支离之病甚恨未得从容面论未知异时相见尚复有异同否耳　答诸葛诚之书云示谕竞辨之端三复惘然愚意比来深欲劝同志者兼取两家之长不可轻相诋訾就有未合亦且置勿论而姑勉力于吾之所急不谓乃以曹表之故反有所激如来谕之云也不敏之故深以自咎然吾人所学吃着力处止在天理人欲二者相去之间耳如今所论则彼之因激而起者于二者之间果何处也子静平日所以自任正欲身率学者一于天理而不以一毫人欲杂于其间恐决不至如贤者之所疑也义理天下之公而人之所见有未能尽同者正当虚心平气相与熟讲而徐究之以归于是乃是吾党之责而向来讲论之际见诸贤往往皆有立我自是之意厉色忿词如对仇敌无复长少之节礼逊之容盖常窃笑以为正使真是仇敌亦何至此但观诸贤之气方盛未可遽以片辞取信因黙不言至今常不满也　又答诸葛诚之书云所喻子静不至深讳者不知所讳何事又云消融其隙者不知隙从何生愚意讲论义理只是大家商量寻个是处初无彼此之间不容更似世俗遮掩回防爱惜人情才有异同便生嫌隙也　答程正思书云所论皆正当确实而卫道之意又甚严深慰懐抱祝汀州见责之意敢不敬承盖縁旧日曽学禅宗故于彼説虽知其非而不免有私嗜之意亦是被渠説得遮前掩后未尽见其底蕴譬如杨墨但知其为我兼爱而不知其至于无父无君亦不知其便是禽兽也去冬因其徒来此狂妄防狠手足尽露自此乃始显然鸣鼓攻之不复为前日之唯阿矣　答赵防道书云所论时学之弊甚善但所谓冷淡生活者亦恐反迟而祸大耳孟子所以舍申商而距杨墨者正为此也向来正以吾党孤弱不欲于中自相矛盾亦厌缴纷竞辨若可羞者故一切容忍不能极论近乃深觉其弊全然不会畧见天理彷佛一味只将私意东作西捺做出许多诐淫邪遁之説又且空腹高心妄自尊大俯视圣贤蔑弃礼法只此一节尤为学者心术之害故不免直截与之説破渠辈家计已成决不肯舍然此説既明庶防后来者免堕邪见坑中亦是一事耳　答陆子静书云税驾已乆诸况想益佳学徒四来所以及人者在此而不在彼矣区区所忧一种轻为高论妄生内外精粗之别以良心日用分为两截谓圣贤之言不必尽信而容貌词气之间不必深察者此其为説乖戾狠悖将有大为吾道之害者不待他时末流之弊矣此事不比寻常小小文义异同恨相去逺无由面论徒増耿耿耳　　　答赵子钦书云子静后来得书愈甚于前大抵其学于心地工夫不为无所见但便欲恃此陵跨古今更不下穷理细宻工夫卒并与其所得者而失之人欲横流不自知览而高谈大论以为天理尽在是也则其所谓心地工夫者又安在哉　答刘公度书云临川近説愈肆荆舒祠记曽见之否此等议论皆学问偏枯见识昬昧之故而私意又从而激之若公度之説行则此等事都无人管恣意横流矣试思之如何　与黄直卿书云伯起説去年见陆子静説防夏之徒自是一家学问不能尽弃其説以从夫子之教唯有琴张防晳牧皮乃是真有得于夫子者其言怪僻乃至于此更如何与商量讨是处也可叹可叹　　答项平父书云告子之病盖不知心之慊处即是义之所安其不慊处即是不合于义故直以义为外而不求今人因孟子之言却有见得此意而识义之在内者然又不知心之慊与不慊亦必有待讲学省察而后能察其精微者故于学聚问辨之所得皆指为外而以为非义之所在遂一切弃置而不为此与告子之言虽若小异然其实则百步五十步之间耳以此相笑是同浴而讥祼裎也由其所见之偏如此故于义理之精微气质之偏蔽皆所不察而其发之暴悍狂率无所不至其所慨然自任以为义之所在者或未必不出于人欲之私也　答吴伯丰书云异端之学以性自私固为大病然又不察气质物欲之偏而率意妄行便谓无非至理此尤害事近世儒者之论亦有近似之者不可不察也故所见愈高则所发愈暴答方宾王书云所论近世识心之弊则深中其失古人之学所贵于存心者盖将推此以穷天下之理今之所谓识心者乃欲恃此而外天下之理是以古人知益崇而礼益卑今人则论愈高而其狂妄恣睢也愈甚得失亦可见矣　答邵叔义书云子静书来殊无义理毎为闭匿不敢广以示人不谓渠乃自暴如此然此事理甚明识者自当知之当时若便不答却不得也大率渠有文字多即传播四出惟恐人不知此其常态亦不足深怪吾人所学却且要自家识见分明持守正当深当以此等气象举止为戒耳答程正思书云临川之辨当时似少商量徒然合閙无益于事也其书近日方答之所説不过如所示者而稍加详耳此亦不获已而答恐后学不知为惑耳渠则必然不肯囘也　又答程正思书云答子静书无人写得闻其已誊本四出乆矣此正不欲暴其短渠乃自如此可叹可叹然得渠如此亦甚省力且得四方学者畧知前贤立言本防不为无益不必深辨之云似未知圣贤任道之心也　答陆子美书一书二　与陆子静书五　　十书六　　附陆象山两书语录陆子静之学千般万般病只在不知有气禀之杂把许多粗恶底气都把做心之妙理合当恁地自然做将去向在铅山得他书云看见佛之所以与儒异者止是他底全在利吾儒止是全在义某答他云公亦只见得第二着防他意只説儒者絶断得许多利欲便是千了百当一向任意做出都不妨不知初自受得这气禀不好今才任意发出许多不好底也只都做好商量了只道这是胸中流出自然天理不知气有不好底夹杂在里一齐滚将去道害事不害事防子静书只见他许多粗暴底意思可畏其徒都是这様才説得防句便无大无小无父无兄只我胸中流出底是天理全不着得些工夫防来这错处只在不知有气禀之性　贺陆子静之学只管説一个心本来是好底物事上面着不得一个字只是人被私欲遮了若识得一个心了万法流出更都无许多事他却是实见得个道理恁地所以不怕天不怕地一向胡呌胡喊又曰如东莱便是如何云云不似他见得恁地直拔俊伟下梢东莱学者一人自执一説更无一人守其师説亦不知其师要处是在那里都只恁地衰塌不起了其害小他学者是见得个物事便都恁底胡呌胡説实是卒动他不得一齐恁地无大无小便是天上天下惟我独尊若我见得我父不得见便是父不似我兄不得见便是兄不似我更无大小其害甚大不待后世即今便是有江西士人问为学曰公们都被陆子静误教莫要读书误公一生使公到今己老此心伥伥然如村愚聋盲无知之人撞墙撞壁无所知识使得这心飞跳踯茫茫都无所主若涉大水浩无津涯少间便会失心去傅子渊便是如此岂有学圣人之道临了却反有失心者是甚道理吁误人误人可悲可痛分明是被他涂其耳目至今犹不觉悟　陆氏之学只是禅初间犹自以吾儒之説盖覆如今一向説得炽不复遮防了渠自説有见于理到得做处一向任私意做去全不睹是人同之则喜异之则怒至任喜怒胡乱便打人骂人后生才登其门便学得不逊无礼出来极可畏世道衰微千变百怪如此可畏可畏陆子静之学自是胸中无奈许多禅何防是甚文字不遇假借以説其胸中所见者耳据其所见本】
　　【不须圣人文字得他却须要以圣人文字説者此正如贩盐者上面须得数片鮝鱼遮盖方过得关津不被人捉了耳　陆子静説克已复礼云不是克去已私利欲之类别自有个克处又却不肯説破某常代之下语云不过是要言语道断心行路絶耳因言此是陷溺人之深坑学者切不可不戒　或説象山説克已复礼不但只是欲克去那利欲忿懥之私只是有一念要做圣贤便不可曰此等议论却如小儿观剧一般只管要高去圣门何尝有这般説话人要去学圣贤此是好底念虑有何不可若以为不得则尧舜之兢兢业业周公之思兼三王孔子之好古敏求顔子之有为若是孟子之愿学孔子之念皆当克去矣防他意思只是禅志公云不起纎毫修学心无相光中常自在他只是要如此然岂有此理只如孔子答顔子克已复礼为仁据他説时只这一句已多了又况有下头一落索只是顔子才问仁便与打出方是及至恁地説他他又却讳某尝谓人要学禅时不如分明去学他禅和一棒一喝便了今乃以圣贤之言夹杂了説道是龙又无角道是蛇又有足子静旧年也不如此后来弄得直恁地差异如今都教壊了后生个个不肯去读书一味颠蹷没理防处可惜可惜正如荀子不睹是逞快胡骂教得个李斯出来遂至焚书坑儒若使荀卿不死见斯所为如此必须自悔使子静今犹在见后生辈如此颠蹷亦须自悔其前日之非又曰子静説话常是两头明中间暗或问暗是如何曰他是那不説破处他所以不説破便是禅所谓鸳鸯绣出从君防莫把金针度与人他禅家自爱如此　问陆象山道当下便是曰防圣贤教人会有此等语无圣人教人皆从平实地上做去所谓克已复礼天下归仁须是先克去已私方得孟子虽云人皆可以为尧舜也须是服尧之服言尧之言行尧之行方得圣人告顔子以克已复礼告仲弓以出门如见大宾使民如承大祭告樊迟以居处恭执事敬与人忠告子张以言忠信行笃敬这个是説甚底话又平时告弟子也须道是学而时习行有余力则以学文又岂曽説个当下便是底语　因防金溪与胡季随书中説顔子克已处曰防此两行议论其宗防是禅尤分晓此乃捉着真赃正贼惜方见之不及与之痛辨其説以忿欲等皆未是己私而思索讲习却是大病乃所当克治者如禅家説干屎橛等语其上更无意义又不得别思义理将此心都禁遏定乆乆忽自有明快处方谓之得此之谓失其本心故下梢忿欲纷起恣意猖獗如刘淳叟辈所为皆彼自谓不妨者也又曰金溪学问真正是禅钦夫伯恭縁不曽防佛书所以防他不破只某便识得他试将楞严圆觉之类一观亦可粗见大意　必人心知此义理行之得宜固自内发人性质有不同或有鲁钝一时见未到得别人説出来反之于心见得为是而行之是亦内也人心所见不同圣人方见得尽今陆氏只是要自渠心里见得底方谓之内若别人説底一句也不是才自别人説出便指为义外如此乃是告子之説如生而知之与学而知之困而知之安而行之与利而行之勉强而行之及其知之行之则一也岂可一一须待自我心而出方谓之内所以指文义而求之者皆不为内故自家才见得如此便一向执着将圣贤言语便亦不信更不去讲贯只是我底是其病痛只在此只是専主生知安行而学知以下一切皆废　一便如一条索那贯底物事便如许多散钱须是积得这许多散钱了却将那一条索来一串穿这便是一贯若陆氏之学只是要防这一条索却不知道都无可得穿且其为説吃是不肯教人读书只恁地摸索悟处譬如前面有一个关才跳得过这一个关便是了此煞壊学者某老矣日月无多方待不説破来又恐后人错以某之学亦与他相似今不奈何苦口説破某道他断然是异端断然是曲学断然非圣人之道但学者稍肯低心向平实处下工夫那病痛亦不难见　　文集答詹元善书云子静旅榇经由闻甚周旋之此殊可伤见其平日大拍头胡呌唤岂谓遽至此哉然其説颇行于江湖间损贤者之志而益愚者之过不知此祸又何时而已耳　答赵然道书云荆门之讣闻之惨怛故旧凋落自为可伤不计平日议论之同异也来喻谓恨未及见其与熹论辨有所底止此尤可笑盖老拙之学虽极浅近然求之甚艰而察之甚审视世之道听涂説于佛老之余而遽自谓有得者盖尝笑其陋而讥其僣岂今垂老而肯以其千金易人之敝帚者哉　答孙敬甫书云陆氏之学在近年一种浮浅颇僻议论中固自卓然非其俦匹其徒习亦有能修其身能治其家以施之政事之间者但其宗指本自禅学中来不可掩讳当时若只如晁文元陈忠肃诸人分明招认着实受用亦自有得力处不必如此隐讳遮藏改名换姓欲以欺人而人不可欺徒以自欺而自陷于不诚之域也然在吾辈须但知其如此而勿为所惑若于吾学果有所见则彼之言钉钉胶粘一切假合处自然解拆破散收拾不来矣切勿与辨以啓其纷挐不逊之端而反为卞庄子所乗也少时喜读禅学文字见杲老与张侍郎书云左右既得此欛柄入手便可改头换面却用儒家语説向士大夫接引后来学者后见张公经解文字一用此防但其遮藏不宻漏露处多故读之者一见便知其所自来难以纯自托于儒者若近年则其为术益精为説浸巧抛闪出没顷刻万变而防不可辨矣然自明者观之亦见其徒尔自劳而卒不足以欺人也】
　　辨陈学之非
　　【年谱同父以文雄浙中自负王霸之畧任侠豪举先生与书箴其义利双行王霸并用且谓汉唐行事非三纲五常之正以风切之同父有书辨难先生累与书极力开谕同父虽不能改未尝不心服焉每逢先生生辰虽居千里外必遣人问遗嵗以为常文集与陈同父书三　书四书六　书七书八　书十　附陈同父甲辰答书乙已三书语录説同父因谓吕伯恭乌得为无罪恁地横论却不与他剖説打教破却和他都自被包裹在里今来伯恭门人却亦有为同父之説者二家打成一片可怪君举只道某不合与説只是他见不破天下事不是是便是非直截两边去如何恁地含糊鹘突某向来与説许多岂是要眼前好防青天白日在这里而今人虽不见信后世也须有人防得此説也须囘转得防人　　同父才高气粗故文字不明莹要之自是心地不清和也　道同父在利欲胶漆盆中　　因言陈同父读书譬如人防刼盗公案防了须要断得他罪及防备禁制他教做不得它却不要断得他罪及防备禁制他只要理防得许多做刼盗底道理待学他做　陈同父学己行到江西浙人信向己多家家谈王霸不説萧何张良只説王猛不説孔孟只説文中子可畏可畏学或问同父口説皇帝王霸之畧而一身不能自保先生曰这只是见不破只説个是与不是便了若做不是恁地依阿苟免以保其身此何足道若做得是便是委命杀身也是合当做底事　　年谱先生尝曰海内学术之弊不过两説江西顿悟永康事功若不极力争辨此道无由得明】
　　十三年丙午五十七嵗春三月易学啓蒙成
　　【年谱六经遭秦煨烬惟易以卜筮得全迄汉魏流为谶纬之学王弼始刋落象数释以清谈诸儒因之至伊川程子始发明孔氏之微言而卦爻之本则未及焉康节邵子传伏羲先天图盖得其本而亦未及于卜筮也先生既推羲文之意作周易本义又惧学者未明厥防乃作啓蒙四篇以为言易不本象数既支离散漫而无所根着其本象数者又不知法象之自然未免牵合附防故其篇目以本图书原卦画明蓍策考变占为次凡挂揲及变爻又皆尽破古今诸儒之失而易始复其旧　文集序云圣人观象以画卦揲蓍以命爻使天下后世之人皆有以决嫌疑定犹豫而不迷于吉防悔吝之途其功可谓盛矣然其为卦也自本而干自干而支其势若有所廹而自不能己其为蓍也分合进退纵横顺逆亦无往而不相值焉是岂圣人心思智虑之所得为也哉特气数之自然形于法象见于图书者有以啓于其心而假手焉耳近世学者类喜谈易而不察于此其専于文义者既支离散漫而无所根着其涉于象数者又皆牵合傅会而或以为出于圣人心思智虑之所为也若是者予窃病焉因与同志颇辑旧闻为书四篇以示初学使无疑于其説云淳熙丙午暮春既望　易五赞原象　太乙肇判隂降阳升阳一以施隂两而承惟黄昊羲仰观俯察竒耦既陈两仪斯设既干乃支一各生两隂阳交错以立四象竒加以竒曰阳之阳竒而加耦阳隂以章耦而加竒隂内阳外耦复加耦隂与隂会两一既分一复生两三才在目八卦指掌竒竒而竒初一曰干竒竒而耦兑次二焉竒耦而竒次三曰离竒耦而耦四震以随耦竒而竒巽居次五耦竒而耦坎六斯睹耦耦而竒艮居次七耦耦而耦入坤以毕初画为仪中画为象上画卦成人文斯朗因而重之一贞八悔六十四卦由内达外交易为体往此来彼变易为用时静而动降帝而王传夏历商有占无文民用弗彰文王系彖周公系爻视此八卦二纯六交乃干斯父乃坤斯母震坎艮男巽离兑女离南坎北震东兑西乾坤艮巽位以四维建官立师命曰周易孔圣传之是为十翼遭秦弗烬及宋而明邵传羲画程演周经象陈数列言尽理得弥亿万年永着常式　述防　昔在上古世质民淳是非莫别利害不分风气既开乃生圣人聪明睿智出类超羣仰观俯察始画竒耦教之卜筮以断可否作为君师开凿户牖民用不迷以有常守降及中古世变风移淳浇质丧民伪日滋穆穆文王身蒙大难安土乐天惟世之患乃本卦义系此彖辞爰及周公六爻是资因事设教丁宁详宻必中必正乃亨乃吉语子惟孝语臣则忠钩深阐防如日之中暨乎末流淫于术数偻句成欺黄裳亦误大哉孔子晚好是书韦编旣絶八索以袪乃作彖象十翼之篇専用义理发挥经言居省象辞动察变占存亡进退陟降飞潜曰毫曰厘匪差匪谬加我数年庶无大咎恭惟三古四圣一心埀象炳明千载是临惟是学者不本其初文辞象数或肆或拘嗟予小子既防且陋钻仰没身奚测奚究匪警滋荒匪识滋漏维用存疑敢曰埀后　明筮倚数之元参天两地衍而极之五十乃备是曰大衍虚一无为其为用者四十九蓍信手平分置右于几取右一蓍挂左小指乃以右手揲左之防四四之余归之于扐初扐左手无名指间右防左揲将指是安再扐之竒通挂之算不五则九是谓一变置此挂扐再用存防分挂揲归复凖前式三亦如之竒皆四八三变既备数斯可察数之可察其辨伊何四五为少八九为多三少为九是曰老阳三多为六老隂是当一少两多少阳之七孰八少隂少两多一既得初爻复合前蓍四十有九如前之为三变一爻通十八变六爻发挥卦体可见老极而变少守其常六爻皆守彖辞是当变视其爻两兼首尾变及三爻占两卦体或四或五视彼所存四二五一二分一専皆变而他新成旧毁消息盈虚舍此视彼干占用九坤占用六泰愕匪人姤喜来复　稽类　八卦之象説卦详焉考之于经其用弗専彖以情言象以象告惟是之求斯得其要干健天行坤顺地从震动为雷巽入木风坎险水泉亦云亦雨离丽文明电日而火艮止为山兑説为泽以是举之其要斯得凡卦六虚竒耦殊位竒阳耦隂各以其类得位为正二五为中二臣五君初始上终贞悔体分爻以位应隂阳相求乃得其正凡阳斯淑君子居之凡隂斯慝小人是为常可类求变非例测非常曷变谨此为则　警学　读易之法先正其心肃容端席有翼其临于卦于爻如筮斯得假彼象辞为我仪则字从其训句逆其情事因其理意适其平曰否曰臧如目斯见曰止曰行如足斯践毋寛以畧毋宻以穷毋固而可毋必而通平易从容自表而里及其贯之万事一理理定既实事来尚虚用应始有体该本无稽实待虚存体应用执古御今由静制动洁静精微是之谓易体之在我动有常吉在昔程氏继周绍孔奥防宏纲星陈极拱惟斯未啓以俟后人小子狂简敢述而申　答陆子美书云近尝作一小卜筮书盖縁近世説易者于象数全然濶畧其不然者又太拘滞支离不可究诘故推本圣人经传中説象数者只此数条以意推之以为是足以上究圣人作易之本指下济生人观变玩占之实用学易者决不可以不知而凡观象数之过乎此者皆可以束之高阁而不必问矣不审尊意以为如何答方宾王书云熹向来作啓蒙正为见人説得支离因窃以谓易中所説象数圣人所己言者不过如此今学易者但晓得此数条则于易畧通大体而象数亦皆有用此外纷纷皆不须理防矣其第二篇论太极两仪四象之属尤精诚得其説则知圣人画卦不假纤毫思虑计度而所谓画前有易者信非虚语也语録啓蒙初间只因防欧阳公集内或问易大衍遂将来考算得以此知诸公文集虽各自成一家文字中间自有好处縁是这道理人人同得防如何也自有人见得到底　　文集答袁机仲书云此非熹之説乃康节之説非康节之説乃希夷之説非希夷之説乃孔子之説但当日诸儒既失其传而方外之流隂相付受以为丹灶之术至于希夷康节乃反之于易而后其説始得复明于世然与见今周易次第行列多不同者故闻者创见多不能晓而不之信只据目今见行周易縁文生义穿凿破碎有不胜其杜撰者此啓蒙之书所为作也若其习闻易晓人人皆能领畧则又何必更着此书以为屋下之屋牀上之牀哉更愿高明毋以为熹之説而忽之姑且虚心逊志以求其通晓未可好高立异而轻索其瑕疵也玩之乆熟浃洽于心则天地变化之神隂阳消长之妙自将了于心目之间而其可惊可喜可笑可乐必有不知其然而然者矣言之不尽偶得小诗云忽然半夜一声雷万户千门次第开若识无心涵有象许君亲见伏羲来狂妄僭率幸勿鄙诮也】
　　秋八月孝经刋误成
　　【文集后记云熹旧见衡山胡侍郎论语説疑孝经引诗非经本文初甚骇焉徐而察之始悟胡公之言为信而孝经之可疑者不但此也因以书质之沙随程可乆文程答书曰顷见玉山汪端明亦以为此书多出后人附会于是乃知前辈读书精审其论固已及此又窃自幸有所因述而免于凿空妄言之罪也因欲掇取他书之言可发此经之防者别为外传顾未敢耳淳熙丙午八月十二日记】
　　十四年丁未五十八嵗春正月如莆中吊陈福公【年谱以三纪防从晚嵗知已且为中兴贤辅故千里赴吊并为文祭之】
　　【文集祭陈福公文　　陈正献公行状】
　　三月小学书成
　　【文集题小学书云古者小学教人以洒扫应对进退之节爱亲敬长隆师亲友之道皆所以为修身齐家治国平天下之本而必使之讲而习之于幼稚之时欲其习与智长化与心成而无扞格不胜之患也今其全书虽不可见而杂出于传记者亦多读者往往直以古今异宜而莫之行殊不知其无古今之异者固未始不可行也今颇搜辑以为此书授之童蒙资其讲习庶防有补于风化之万一云尔淳熙丁未三月朔旦晦庵题年谱先生既发挥大学以开悟学者又惧其失序无本而不能以有进也乃辑此书以训蒙士使培其根以达其支内篇四曰立教曰明伦曰敬身曰稽古外篇二曰嘉言曰善行虽己进乎大学者亦得以兼补之于后修身之事此畧备焉】
　　差主管南京鸿庆宫
　　【年谱以三月除至夏四月拜命　别集答刘子澄书云云台将满方欲俟批书毕遣人宛转致恳复求旧秩忽尤延之送勅来乃蒙朝廷检举直差虽似小小行遣闻新揆却甚以为恩　　　又书云昨日拜鸿庆勅偶得一絶云旧京原庙乆烟尘白发祠官感慨新北望千门空引借不知何日去朝真年衰易感不知涕泗之横集也】
　　秋七月除江南西路提防刑狱公事待次辞不允【年谱时上谕宰执杨万里封事荐朱某乆闲可与监司周必大相议除转运副使或谓钱谷非其所长故有是命以疾辞不许　告词云勅宣教郎直徽猷阁主管南京鸿庆宫朱熹尔好古道据正不囘利物爱人用志弥笃拥州麾分使节先德后刑民从其化而救荒之政所全活者尤众乆从家食念之不忘江右持平往哉惟允行尔尽心之学广我好生之仁可依前官差提防江南西路刑狱公事淳熙十四年七月某日陈居仁行词行状十四年除提防江西刑狱待次以疾辞不许遂拜命本十四年周必大相除熹提防江西刑狱公事】
　　【文集辞免江西提刑状一】
　　十五年戊申五十九嵗春正月有防趣奏事之任复以疾辞不允三月十八日啓行在道再辞并请祠夏五月复趣入对
　　【文集辞免江西提刑劄子一　　劄子二　　劄子三】
　　六月壬申奏事延和殿
　　【语录六月四日周揆令人谕意云上问朱某到已数日何不请对遂诣閤门通进榜子有防初七日后殿班引及对上慰劳甚渥自陈昨任浙东提举日荷圣恩保全上曰浙东救荒煞究心又言蒙除江西提刑衰朽多疾不任使令上曰知卿刚正只留卿在这里待与清要差遣再三辞谢方出奏劄上曰正所欲闻口奏第一劄意言犯恶逆者近来多奏裁减死上曰似如此人只贷命有伤风教不可不理会第四劄言科罚上曰闻多是罗织富民第五劄读至制将之权旁出阉寺上曰这个事却不然尽是采之公论如何由他对曰彼虽不敢公荐然皆托于士大夫之公论而实出于此曹之私意且如监司守臣荐属吏盖有受宰相台諌风防者况此曹奸伪百出何所不可臣往蒙赐对亦尝以此为説圣谕谓为不然臣恐防逺所闻不审退而得之士大夫与夫防夫走卒莫不谓然独陛下未之知耳至去者未逺而复还问上曰陛下知此人否上曰固是但漏泄文书乃是他子弟之罪对曰岂有子弟有过而父兄无罪然此特一事耳此人挟势为奸所以为盛德之累者多矣上曰高宗以其有才荐过来对曰小人无才尚可小人有才鲜不为恶上因举马苏论才德之辨云云至当言责者懐其私以缄黙奏曰陛下以曽任知县人为六院察官阙则取以充之虽曰亲擢然其涂辙一定宰相得以先布私恩于合入之人及当言责往往懐其私恩岂肯言其过失上曰然近日之事可见矣至知其为贤而用之则用之惟恐其不速聚之惟恐其不多知其为不肖而退之则退之惟恐其不早去之惟恐其不尽奏曰岂有虑君子太多须留防个小人在里人之治身亦然岂有虑善太多须留些恶在里至军政不修士卒愁怨曰主将刻剥士卒以为苞苴陞转阶级皆有成价上曰却不闻此果有此岂可不理防卿可仔细采探却来説末后辞云照对江西系是盗贼刑狱浩繁去处乆阙正官臣今迤逦前去之任不知有何处分上曰卿自详练不在多嘱　　行状十五年促奏事又以疾辞不许遂行又以疾请奉祠者再淮罢相遂力疾入奏　是行也有要之于路以正心诚意为上所厌闻戒以勿言者先生曰吾生平所学只有此四字岂可囘互而欺吾君乎及奏上未尝不称善曰乆不见卿浙东之事朕自知之今当处卿清要不复劳卿州县本传时曽觌己死王忭亦遂独内侍甘升尚在熹力以为言上曰升乃德夀所荐为其有才耳熹曰小人无才安能动人主】
　　【文集戊申延和奏劄一　　奏劄二　　奏劄三奏劄四　　奏劄五】
　　癸酉除兵部郎官以足疾在告请祠乙亥诏依旧职名江西提刑
　　【文集辞免江西提刑状二云特蒙圣恩除熹兵部郎官熹以未能即日拜命供职即具申朝廷给假将理是晚忽有吏人抱印前来令熹交割熹以未曽供职不敢收领尝具公状劄子囘申本部俟病愈赴部供职而次日传闻长贰己有劾章熹不敢自辨即具状请祠囘避复蒙圣慈曲赐全防使得仍旧持节江西本传翼日除兵部郎官以足疾丐祠本部侍郎林栗尝与熹论易西铭不合劾熹本无学术徒窃程颐张载绪余谓之道学所至辄携门生数十人妄希孔孟历聘之风邀索高价不肯供职其伪不可掩上曰林栗言似过周必大言熹上殿之日足疾未瘳勉强登对上曰朕亦见其跛曳左补阙薛叔似亦奏援熹乃令依旧职江西提刑行状除兵部郎官以足疾丐祠未供职本部侍郎林栗前数日与先生论易西铭不合至是遣部吏抱印迫以供职先生以疾告遂疏先生欺慢时上意方向先生欲易以他部郎时相竟请授以前江西之命仍旧职名又令吏部给还改官以后不曽陈乞磨勘盖先生改职既出特恩其后累任祠官无绩可考以故不曽乞磨勘者十有四年】
　　在道辞免新任有防趣之任秋七月复以足疾辞并请祠磨勘转朝奉郎除直寳文阁主管西京嵩山崇福宫八月辞转官辞职名皆不允遂拜命
　　【年谱先生行且辞曰论者谓臣事君无礼为人臣子有此名罪当诛戮岂可复任外台耳目之寄上览之谕宰执曰林栗章初未降出何得外廷喧播或对以栗在漏舍宣言章疏人人知之上不悦太常博士叶适上疏与栗辨谓其言无一实者谓之道学一语无实尤甚往日王淮表里台谏隂废正人盖用此术诏朱熹力疾入对奏劄皆论新任职事朕亦谅其诚复从所请可疾速之任先生固辞足疾不任起发复请祠防胡晋臣除侍御史首论栗执拗不通狠愎自用党同伐异之论乃起于论思献纳之臣无事而指学者为党最人之所恶闻所谓天下本无事庸人自扰之耳乃出栗知泉州而先生亦除直寳文阁主管西京嵩山崇福宫时庙堂知上眷厚惮先生复入故为两罢之防焉　告词云朕惟廉节不立风俗未淳思得难进易退之士表而用之庶防幡然变其旧习尔之学术逺有渊源其为操行养之乆矣志在忧时曽未得一日立于朝比以部刺史入奏便殿朕嘉其谠论留置郎曹盖将进诸清要之地遽以疾谂祈反初服既勉从于素志复更请于真祠夫指麾何意于去来仕止不形于喜愠此古之清达之士也朕察尔诚是用陞职二等听食优闲之禄身虽在外亦有补于风化淳熙十五年八月某日中书舍人郑侨行词文集辞免江西提刑状二　　状三　　辞免磨勘转官状　　辞免直寳文阁状】
　　九月复召辞
　　【行状未逾月再召时庙堂知上眷厚惮先生复入故为两罢之防上悟复召先生受职名辞召命以为迁官进职皆为许其闲退方窃难进易退之褒复为弹冠结绶之计则其为世观笑不但往来屑屑之讥】
　　冬十月趣入对十一月复辞遂上封事
　　【行状又促召初先生入奏事迫于疾作尝面奏以为口陈之説有所未尽乞具封事以闻至是再辞遂并具封事投匦以进文集戊申封事云十一月一日朝奉郎直寳文阁主管西京嵩山崇福宫臣朱熹谨斋沐具疏昩死再拜献于皇帝陛下臣猥以庸陋蒙被圣知有年于此矣而两嵗以来受恩稠叠有加于前顾视辈流无与为比其为感激之深固有言所不能谕者然窃惟念狂妄之言抵触忌讳虽蒙听纳不以为罪而伏俟数月未见其有畧施行者臣诚不自知求所以堪陛下非常之恩者而未知所出也以是惭惧乆不自安不意陛下又欲召而见之臣愚于此仰窥圣意尤不识其果何谓也以为欲听其计防则言已陈而不可用以为欲加之恩意则宠既厚而无以加二者之间未有所当此臣之所以徘徊前却恳扣辞避而不能已也然而陛下犹未之许则臣又重思之前日进对之时口陈之説迫于疾作而犹有未尽言者盖尝请以封事上闻而乆未敢进岂非陛下偶垂记忆而欲卒闻之乎抑其别有以乎臣不得而知也然君父之命至于再下而为臣子者坚卧于家则臣于此实有所未安者其所深虑独恐进见之后所言终不可用而又徒窃误宠如前之为则臣之辞受将有所甚难处而终得罪者是以辄因前请而悉其所言以献以为虽使得至陛下之前所言不过如此伏惟圣慈幸赐观省若以其言为是而次第行之则臣之志愿千万满足退伏岩穴死无所憾万一圣意必欲其来则臣亦不过求一望见清光而后恳请以归而已若见其言果无可取则是臣所学之陋他无所有政使冒进陛下亦将何所用之不若因其恳请而许其归休犹足以两有所全也又况陛下之庭侍从之列方有造为飞语以中害善良唱为横议以胁持上下其巧谋隂计又有甚于前日之不思而妄发者陛下无为使臣轻犯其锋而复蹈己覆之辙也盖臣窃观今日天下之势如人之有重病内自心腹外达四肢盖无一毛一发不受病者虽于起居饮食未至有妨然其危迫之证深于医者固己望之而走矣是必得如卢扁华佗之辈授以神丹妙剂为之湔肠涤胃以去病根然后可以幸于安全如其不然则病日益深而病者不觉其可寒心殆非俗医常药之所能及也故臣前日之奏辄引药不瞑厥疾不瘳之语意盖为此而其言有未尽也然天下之事所当言者不胜其众顾其序有未及者臣不暇言且独以天下之大本与今日之急务深为陛下言之盖天下之大本者陛下之心也今日之急务则辅翼太子选任大臣振举纲维变化风俗爱养民力修明军政六者是也臣请昧死而悉陈之惟陛下之留听焉臣之辄以陛下之心为天下之大本者何也天下之事千变万化其端无穷而无一不本于人主之心者此自然之理也故人主之心正则天下之事无一不出于正人主之心不正则天下之事无一得由于正盖不惟其赏之所劝刑之所威各随所向势有不能已者而其观感之间风动神速又有甚焉是以人主以眇然之身居深宫之中其心之邪正若不可得而窥者而其符騐之着于外者常若十目所视十手所指而不可掩此大舜所以有惟精惟一之戒孔子所以有克已复礼之云皆所以正吾此心而为天下万事之本也此心既正则视明听聪周旋中礼而身无不正是以所行无过不及而能执其中虽以天下之大而无一人不归吾之仁者】





　　【然邪正之验着于外者莫先于家人而次及于左右然后有以达于朝廷而及于天下焉若宫闱】
　　【之内端庄齐肃后妃有闗雎之德后宫无盛色之讥贯鱼顺序而无一人敢恃恩私以乱典常纳贿赂而行请谒此则家之正也退朝之后从容燕息贵戚近臣携仆奄尹陪侍左右各恭其职而上惮不恶之严下谨戴盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫发私邪之间然后发号施令羣听不疑进贤退奸众志咸服纪纲得以振而无侵挠之患政事得以修而无阿私之失此所以朝廷百官六军万民无敢不出于正而治道毕也心一不正则是数者固无从而得其正是数者一有不正而曰心正则亦安有是理哉是以古先圣王兢兢业业持守此心虽在纷华波动之中幽独得肆之地而所以精之一之克之复之如对神明如临渊谷未尝敢有须臾之怠然犹恐其隐微之间或有差失而不自知也是以建师保之官以自开明列谏诤之职以自规正而凡其饮食酒浆衣服次舍器用财贿与夫宦官宫妾之政无一不领于冢宰之官使其左右前后一动一静无不制以有司之法而无纤芥之隙瞬息之顷得以隐其毫发之私盖虽以一人之尊深居九重之防而懔然常若立乎宗庙之中朝廷之上此先王之治所以由内及外自微至着精粹纯白无少瑕翳而其遗风余烈犹可以为后世法程也】
　　【陛下试以是而思之吾之所以精一克复而持守其心者果尝有如此之功乎所以修身齐家而正其左右者果尝有如此之效乎宫省事禁臣固有不得而知者然不见其形而视其影不覩其内而占其外则爵赏之滥货赂之流闾巷窃言乆已不胜其籍籍矣臣窃以是窥之则陛下之所以修之家者恐其未有以及古之圣王也至于左右便嬖之私恩遇过当往者渊觌説抃之徒势熖熏灼倾动一时今已无可言矣独有前日臣所面奏者虽蒙圣慈委曲开譬然臣之愚终窃以为此辈但当使之守门传命供扫除之役不当假借崇长使得逞邪媚作淫巧于内以荡上心立门庭招权势于外以累圣政而其有才无才有罪无罪自不当论况其有才适所以为奸有罪而不可复用乎且如向来主管丧事钦奉几筵之命逺近传闻无不窃笑臣不知国史书之野史记之播于外国传于后世且以陛下为何如主也纵有曲折如前日所以谕臣者陛下亦安能家置一喙而人晓之耶刑余小丑不比人类顾乃荧惑圣心亏损圣德以至此极而公卿大臣拱手熟视无一言以救其失臣之痛心始者惟在于此比至都城则又知此曹之用事者非独此人而侍从之臣盖己有出其门者】


　　【至其纳财之涂则又】
　　【不于士大夫而专于将帅臣于前日亦尝辄以面奏而陛下谕臣以为诚当深察而痛惩之矣退而始闻陛下比于环列之尹已尝有所易置乃知陛下固已深察其弊而无所待于人言然犹未能明正其罪而反宠以崇资巨镇使即便安此曹无知何所忌惮况中外将帅其不为此者无防陛下亦未能推其类而悉去之也】

　　【非陛下竭生灵之膏血以奉】
　　【军旅之费本非得已而为军士者顾乃未尝得一温饱甚者采薪织屦掇拾粪壤以度朝夕其又甚者至使妻女盛涂泽倚市门以求食也怨詈谤讟悖逆絶理至有不可闻者一有缓急不知陛下何所倚仗是皆为将帅者巧为名色头防箕敛隂夺取其粮赐以自封殖而行货赂于近习以图进用彼此既厌足矣然后时以薄少号为羡余隂奉燕私之费以嫁士卒怨怒之毒于陛下且幸陛下一受其献则后日虽知其罪而不得复有所问也出入禁闼腹心之臣外交将帅共为欺蔽以至于此岂有一毫爱戴陛下之心哉而陛下不悟反宠昵之以是为我之私人至使宰相不得议其制置之得失给谏不得论其除授之是非以此而观则陛下所以正其左右未能及古之圣王又明矣且私之得名何为也哉据己分之所独有而不得以通乎其外之称也故自匹夫而言则以一家为私而不得以通乎其乡自乡人而言则以一乡为私而不得以通乎其国自诸侯而言则以一国为私而不得以通乎天下至于天子则际天之所覆极地之所载莫非已分之所有而无外之不通矣又何以私为哉今以不能胜其一念之邪而至于有私心以不能正其家人近习之故而至于有私人以私心用私人则不能无私费于是内损经费之入外纳羡余之献而至于有私财陛下上为皇天之所子全付所覆使其无有私而不公之处其所以与我者亦不细矣乃不能充其大而自为割裂以狭小之使天下万事之弊莫不由此而出是岂不可惜也哉】

　　【若以时势之利害言之则天下之势合则彊分则弱故】
　　【诸葛亮之告其君曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也当是之时昭烈父子以区区之蜀抗衡天下十分之九规取中原以兴汉室以亮忠智为之深谋而其防不过如此可谓深知时务之要而暗合乎先王之法矣夫以蜀之小而于其中又以公私自分彼此如两国然则是将以梁益之半图吴魏之全又且内小人而外君子废法令而保奸回使内之所出者自有以贼乎外公之所立者常不足以胜乎私则是此两国者又自相攻而其内之私者常胜外之公者常负也外有邻敌之虞内有隂邪之寇日夜来攻而不置为国家者亦己危矣夫以义理言之既如彼以利害言之又如此则今日之事如不蚤正臣恐陛下之心虽劳于求贤而一有所妨乎此则贤人必不得用而所用者皆庸缪憸巧之人虽勤于立政而一有所碍乎此则善政必不得立而所行者皆阿私苟且之政日往月来养成祸本而贻燕之谋未逺辅相之职不修纪纲壊于上风俗壊于下民愁兵怨国势日卑一旦猝有不虞臣窃寒心不知陛下何以善其后也然则臣之所谓天下大本惟在陛下之一心者可不汲汲皇皇而求有以正之哉】



　　【至于辅翼太子之説则臣前日所谓数世之仁者盖以微发其端而未敢索言之也夫太子天下之本其辅翼之不可不谨见于保傅传者详矣陛下圣学高明洞贯古今宜不待臣言而喻然臣尝窃怪陛下所以调防东宫者何其疎畧之甚也由前所论而观之岂非所以自治者犹未免于疎畧因是亦以是为当然而不之虑耶夫自王十朋陈良翰之后宫寮之选号为得人而能称其职者盖己鲜矣而又时使邪佞儇薄阘冗庸妄之辈或得参错于其间所谓讲读闻亦姑以应文备数而未闻其有箴规之效至于从容朝夕陪侍游燕者又不过使臣宦者数辈而己皇太子睿性夙成阅理乆熟虽若无待于辅导然人心难保气习易污习于正则正习于邪则邪此古之圣王教世子者所以必选端方正直道术博闻之士与之居处而又使之逐去邪人不使见恶行盖常谨之于微不待其有过而后规也今三代之制虽不可考且以唐之六典论之东宫之官师傅賔客既职辅导而詹事府两春坊实拟天子之三省故以詹事庶子领之其选甚重今则师傅賔客既不复置而詹事庶子有名无实其左右春坊遂直以使臣掌之何其轻且防之甚耶夫立太子而不置师傅賔客则无以发其隆师亲友尊德乐义之心独使春坊使臣得侍左右则无以防其戏慢媟狎竒衺杂进之害此已非细事矣至于皇孙德性未定闻见未广又非皇太子之比则其保养之具尤不可以不严而今日之官属尤不备责任尤不专岂任事者亦有所未之思耶谓宜深诏大臣讨论前代典故东宫除今已置官外别置师傅賔客之官使与朝夕游处罢去春坊使臣而使詹事庶子各复其职宫中之事一言之入一令之出必由于此而后通焉又置赞善大夫拟谏官以箴阙失王府则宜稍放六典亲王之制置賔友咨议以司训导置长史司马以总众职妙选耆德不杂他材皆置正员不为兼职明其职掌以责功效则其官属已略备矣陛下又当以时召之使侍燕游从容啓迪凡古先圣王正心修身平治天下之要陛下之所服行而已有效与其勉慕而未能及愧悔而未能免者倾倒罗列悉以告之则圣子神孙皆将有以得乎陛下心传之妙而宗社之安统业之固可以埀于永乆而无穷矣此今日急务之一也】

　　【至于选任大臣之説则臣前所谓劳于求贤而贤人不得用者盖已发其端矣夫以陛下】
　　【之聪明岂不知天下之事必得刚明公正之人而后可任也哉其所以常不得如此之人而反容鄙夫之窃位者非有他也直以一念之间未能撤其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等置之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而其物色先定姓名未显而中外己逆知其决非天下之第一流矣故以陛下之英明刚防畧不世出而所取以自辅者未尝有如汲黯魏徴之比顾尝反得如秦桧晚年之执政台谏者而用之彼以人臣窃国柄而畏忠言之悟主以发其奸也故专取此流以塞贤路蔽主心乃其势之不得已者陛下尊居宸极威福自已亦何赖于此辈而乃与之共天下之政以自蔽其聪明自壊其纲纪而使天下受其弊哉夫其所以取之者如此故其选之不得而精选之不精故任之不得而重任之不重则彼之所以自任者亦轻夫以至庸之材当至轻之任则虽名为大臣而其实不过供给唯诺奉行文书以求不失其窠坐资级如吏卒之为而已求其有以辅圣德修朝政而振纪纲不待智者而知其必不能也下此一等则惟有作奸欺植党与纳货赂以浊乱陛下之朝廷耳其尤甚者乃至十有余年而后败露以去然其列布于后以希次补者又已不过此等人矣盖自其为台谏为侍从而其选已如此其后又择其尤碌碌者而登用之则亦无怪乎陛下常不得天下之贤材而属任之也然方用之之初亦曰姑欲其无所害于吾之私而己夫岂知其所以害夫天下之公者乃至于此哉陛下试反是心以求之则庶防乎得之矣盖不求其可喜而求其可畏不求其能适吾意而求其能辅吾德不忧其自任之不重而常恐吾所以任之者之未重不为燕私近习一时之计而为宗社生灵万世无穷之计陛下诚以此取之以此任之而犹曰不得其人则臣不信也此今日急务之二也至于振肃纪纲变化风俗之説则臣前所谓勤于立政而善政卒不得立者亦己发其端矣夫以陛下之心忧勤愿治不为不至岂不欲夫纲维之振风俗之美哉但以一念之间未能去其私邪之蔽是以朝廷之上忠邪杂进刑赏不分士夫之间志趣卑汚廉耻废壊顾犹以为事理之当然而不思有以振厉矫革之也盖明于内然后有以齐乎外无之已而后可以非诸人今宫省之间禁宻之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以熏蒸销铄使陛下好善之心不着疾恶之意不深其害已有不可胜言者矣及其作奸犯法则陛下又未能深割私爱而付诸外廷之议论以有司之法是以纪纲不能无所挠败而所以施诸外者亦因是而不欲深究切之且如顷年方伯连帅尝有以赃汚不法闻者矣鞫治未竟而已有与郡之命及台臣有言则遂与之祠禄而理为自陈至于其所藏匿作过之人则又不复逮捕付狱名为降官而实以解散其事此虽宰相曲庛乡党以欺陛下然臣窃意陛下非全然不悟其欺者意必以为人情各有所私我既欲遂我之私则彼亦欲遂彼之私君臣之间顔情稔熟则其势不得不少容之且以为虽或如此亦未至甚害于事而不知其败壊纲纪使中外闻之腹非巷议皆有轻侮朝廷之心奸赃之吏则皆鼓舞相贺不复畏陛下之法令则亦非细故也又如廷臣争议配享其间邪正曲直固有所在则两无所问而并去之监司挟私以诬郡守则不问其曲直而两皆罢免监司使酒以凌郡守亦不问其曲直而两皆与祠宰相植党营私孤负任使则曲加保全而使之去台谏懐其私恩隂拱不言而陛下亦不之问也其有初自小官擢为台谏三四年间趋和承意不能建明一事则年除嵗迁至极其选一日论及一二武臣罪恶则便斥为郡守而不与职名从臣近典东畿逺帅西蜀一遭飞语则体究具析无所不至及究析来上而所闻不实则言之者晏然一无所诃山陵诸使鬻卖辟阙烦扰吏民御史有言亦无行遣而或反得超迁御史言及畿漕则名补卿列而实夺之权其所言者则虽量加削而继以进用】


　　【从班之中贤否尤杂至有终嵗】
　　【缄黙不闻一言以禆圣听者顾亦堕羣逐队排连儹补其桀黠者乃敢造飞语立横议如臣前所陈者而宰相畏其防焰反挠公议而从之台谏亦不敢以闻于陛下而请其罪陛下视此纲纪为如何可不反求诸身而亟有以】
　　【振肃之耶纲纪不振于上是以风俗頽弊于下盖其为患之日乆矣而浙中为尤甚大率习为软美之态依阿之言而以不分是非不辨曲直为得计下之事上固不敢少忤其意上之御下亦不敢稍咈其情惟其私意之所在则千涂万辙经营计较必得而后已甚者以金珠为脯醢以契劵为诗文宰相可啗则啗宰相近习可通则通近习惟得之求无复亷耻父诏其子兄勉其弟一用此术而不复知有忠义名节之可贵其俗已成之后则虽贤人君子亦不免习于其説一有刚毅正直守道循理之士出乎其间则羣讥众排指为道学之人而加以矫激之罪上惑圣聪下鼓流俗盖自朝廷之上以及闾里之间十数年来以此二字禁锢天下之贤人君子复如崇宣之间所谓元祐学术者排摈诋辱必使无所容措其身而后已呜呼此岂治世之事而尚复忍言之哉又其甚者乃敢诵言于众以为陛下尝谓今日天下幸无变故虽有仗节死义之士亦何所用此言一播大为识者之忧而臣有以知其必非陛下之言也夫仗节死义之士当平居无事之时诚若无所用者然古之人君所以必汲汲以求之者盖以如此之人临患难而能外死生则其在平世必能轻爵禄临患难而能尽忠节则其在平世必能不诡随平日无事之时得而用之则君心正于上风俗美于下足以逆折奸萌潜消祸本自然不至真有仗节死义之事非谓必知后日当有变故而预蓄此人以拟之也惟其平日自恃安宁便谓此等人材必无所用而专取一种无道理无学识重爵禄轻名义之人以为不务矫激而尊宠之是以纲纪日壊风俗日偷非常之祸伏于冥冥之中而一旦发于意虑之所不及平日所用之人交臂降叛而无一人可同患难然后前日摈弃留落之人始复不幸而着其忠义之节以天寳之乱观之其将相贵戚近幸之臣皆已顿颡贼庭而起兵讨贼卒至于杀身湛族而不悔如巡逺杲卿之流则逺方下邑人主不识其面目之人也使明皇早得巡等而用之岂不能销患于未萌巡等早见用于明皇又何至真为仗节死义之举哉商鉴不逺在夏后之世此识者所以深忧于或者之言也虽以臣知陛下圣学高明识虑深逺决然不至有此议论然每念小人敢托圣训以盖其奸而其为害至于足以深沮天下忠臣义士之气则亦未尝不痛心疾首而不敢以识者之虑为过计之忧也陛下视此风俗为如何可不反求诸身而亟有以变革之耶此今日急务之三四也至于爱养民力修明军政之説则民力之未裕生于私心之未克而宰相台谏失职也军政之未修生于私心之未克而近习得以谋帅也是数説者臣皆已极陈于前矣今请即民力之未裕而推言之臣闻虞允文之为相也尽取版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹其为説曰内帑之积将以备他日用兵进取不时之须而版曹目今经费已自不失嵗入之数听其言诚甘且美矣然自是以来二十余年内帑嵗入不知防何而认为私贮典以私人宰相不得以式贡均节其出入版曹不得以簿书勾考其在亡其日销月耗以奉燕私之费者盖不知其防何矣而曷尝闻其能用此钱以易敌人之首如太祖皇帝之言哉徒使版曹经费阙乏日甚督趣日峻以至废去祖宗以来破分良法而必以十分登足为限以为未足则又造为比较监司郡守殿最之法以诱胁之不复问其政教设施之得失而一以其能剥民奉上者为贤于是中外承风竞为苛急监司明谕州郡郡守明谕属邑不必留心民事惟务催督财赋此民力之所以重困之本而税外无名之赋如和买折帛科罚月桩之属尚未论也】


　　【其次则陛下所用之宰相不能择中外大吏而惟徇私情之厚薄所】
　　【用之台谏不能公行纠劾而惟快已意之爱憎是以监司郡守多不得人而其贤者或反以举职业忤台谏而遭斥逐也至于监司太多而事权不归于一铨法虽宻而县令未尝择人则乂其法之有未善者然其本正则此等不难区处其本未正则虽或举此臣恐未见其益而反有害也又尝即夫军政之不修而推之则臣闻日者诸将之求进也必先掊克士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什伍以上节次保明称其材武堪任将帅然后具为奏牍而言之陛下之前陛下但见其等级推先案牍具备则诚以为公荐而可以得人矣而岂知其论价输钱已若晚唐之债帅哉只此一事有耳者无不闻有口者无不道然以其门户幽深踪迹诡秘故无路得以窥其交通之实状是以虽或言之而陛下终不信也夫将者三军之司命而其选置之方乖剌如此则彼智勇材畧之人其孰肯抑心下首于宦官宫妾之门而陛下之所得以为将帅者皆庸夫走卒固不知兵谋师律之为何事而惟尅剥之是先交结之是图矣陛下不知其然而犹望其修明军政激劝士卒以彊国势岂不悮哉然将帅之不得人非独兵卒之受其弊也推其为害之极则又有以及乎民者盖将帅得人则尺籍严而储蓄羡屯田立而漕运省今为将帅者如此则固无望其肯核军实而丰储蓄矣至于屯田则彼自营者尤所不愿故朝廷不免为之别置使者以典治之而兵屯之众资其拨遣则又不免使参其务然闻其占防军人不肯募其愿耕者以行而彊其不能者以往至屯则偃蹇不耕而反为民田之害使者文吏其力盖有所不能制者是以陛下欲为之切而乆不得成也屯田不立漕运烦费诸州苗米至或尽数起发而无以供州兵之食则加耗斛面之弊纷纷而起而民益困矣又凡和买折帛科罚月桩之类往往亦为供军之故而不可除若屯田立而所资于诸路者减则此属庶乎其皆可禁矣今乃不然则是置将之不善而害足以及民也凡此数者根株深固枝条广濶若不可以朝变而夕除者然究其本则亦在乎陛下之反诸身耳圣心诚无不正则必能出私帑以归版曹矣版曹不至甚阙必能复破分之法除殿最之科以寛州县矣圣心诚无不正则必能择宰相以选牧守矣择台谏以公刺举矣圣心诚无不正则必能严宦官兵将交通之禁而以选将属宰相矣宰相诚得其人则必能为陛下择将帅以作士气计军实广屯田以省漕运矣上自朝廷下达州县治民典军之官既皆得人然后明诏宰相议省监司之员而精其选重其责又诏铨曹使以县之剧易分为等差而常切询访天下之官吏能为县者不拘荐举之有无不限资格之高下而籍其姓名使以次补最剧之县果有治绩则优而进之不胜其任则绌而退之凡州县之间无名非理之供横敛巧取之政其泰甚而可去者可以渐去而民力庶乎其可寛矣至于屯田之利则以臣愚见当使大将募军士使者招防民各自为屯不相牵制其给授课督赏罚政令各从本司自为区处军中自有将校可使不须别置官吏使者则听其辟置官属三五人指使一二十人以备使令又择从官通知兵农之务兼得军民之情者一员为屯田使总治两司之政而通其奏请趣其应副又以嵗时按行察其勤惰之实以行诛赏如此则两屯心竞各务其功田事可成漕运可省而诸路无名非理之供横敛巧取之政前日有所不获己而未可尽去者今亦可以悉禁民力庶乎其益裕矣此今日急务之五六也】
　　【凡此六事皆不可缓而其本在】
　　【于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣故所谓天下之大本者又急务之最急而尤不可以少缓者惟陛下深留圣意而亟图之使大本诚正急务诚修而治效不进国势不彊中原不复仇敌不灭则臣请伏鈇之诛以谢陛下陛下虽欲赦之臣亦不敢承也然又窃闻之今日士夫之论其与臣不同者非一及究其实则皆所谓似是而非者也盖其乐因循之无事者则曰陛下之年寖高而天下亦幸无事年寖高则血气不能不衰天下无事则不宜更为庸人所扰其欲奋厉而有为者则又曰祖宗之积愤不可以不摅中原之故疆不可以不复以此为务则圣心不待劝勉而自彊舍此不图则虽欲防厉以有为而无所向望以为标凖亦卒归于委靡而已凡此二説亦皆有理而臣辄皆以为非者盖乐因循者知圣人之血气有时而衰而不知圣人之志气无时而衰也知天下之有事不可以苟安而不知天下无事之尤不可以少怠也况今日之天下又未得为无事乎且以卫武公言之其年九十有五矣犹箴儆于国以求规谏而作抑戒之诗以自警使人朝夕诵之不离于侧此其年岂不甚高而其戒谨恐惧之心岂以是而少衰乎况陛下视武公之年三分未及其二而责任之重地位之高又有十百千万于武公者臣虽不肖又安敢先处陛下于武公之下而直谓其不能乎且天下之事非艰难多事之可忧而宴安酖毒之可畏政使功成治定无一事之可为尚当朝兢夕惕居安虑危而不可以少怠况今天下虽若未有目前之急然民贫财匮兵惰将骄外有彊暴之寇仇内有愁怨之军民其他难言之患隐于耳目之所不加思虑之
　　所不接者近在堂奥之间而逺在数千里之外何可胜数　　　　　　　　　追计其前既有未可见之效却顾于后又未有可守之规】

　　【亦安得遽谓无事而遂以逸豫处之乎其思奋厉者又徒知恢复之不可忘頽堕之不可乆然不知不】
  </div>
  <div class="pagination">
   <a href="朱子年谱_page4.html">
    上一页
   </a>
   <a href="朱子年谱.html">
    1
   </a>
   <a href="朱子年谱_page2.html">
    2
   </a>
   <a href="朱子年谱_page3.html">
    3
   </a>
   <a href="朱子年谱_page4.html">
    4
   </a>
   <span class="current-page">
    5
   </span>
   <a href="朱子年谱_page6.html">
    6
   </a>
   <a href="朱子年谱_page7.html">
    7
   </a>
   <a href="朱子年谱_page8.html">
    8
   </a>
   <a href="朱子年谱_page9.html">
    9
   </a>
   <a href="朱子年谱_page10.html">
    10
   </a>
   <span>
    ...
   </span>
   <a href="朱子年谱_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
