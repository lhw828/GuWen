<!DOCTYPE html>
<html>
<head>
    <meta charset="UTF-8">
    <title>明儒言行录 - 第 7 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明儒言行录 - 第 7 页/共 30 页</h1>
    <div class="content">　　天髙地下万物流行分明个礼乐自然
　　心乗气以管摄万物而自为气之主犹天地乗气以生养万物而亦自为气之主
　　心本是个虚灵明透底物事所以都照管得到一有私欲便却昏蔽了连本体亦自昧塞如何能照管得物学者始学切须要先识得此心何物此气是何物心主得气是如何气役动心是如何方好着力进里靣去小徳川流是已发之中时中之中也大徳敦化是未发之中大本之中也
　　赋予万物生生不已则曰天命化育流行各以其时则曰天道冲漠无朕化育自然则曰天理生物不已各有其徳则曰天徳曰命曰道曰理曰徳名虽不同本诸一太极也
　　圣贤千言万语须体贴向自己身心上方觉有味若不如此只是做一塲话说
　　防周程之书便能疏通心渠了脱滓垢自然令人会省牵转活动处
　　仁只是心求仁非一方也但心有所存主处便是求仁观诸孔门问答可见师之教弟子之学都只是寻讨个正当底心心外无余事
　　理气不可见即于堦前雀跃观之便是诚之不可掩如斯夫气象道徳之学师天地也气象自与功名富贵之习殊别
　　周易明理以着象春秋因事以索理
　　伏羲只是在天地万物上模范出个位次以体言也到文王时开口便把天地万物拨剔出生意以用言也茂叔命程子寻仲尼顔子乐处所乐何事然乐非可寻寻之一字谓非见道脱洒分明实有如何道得出李锦介庵先生
　　字在中陜西咸寜人天顺壬午举乡荐仕终松江府同知
　　少孤读书知大义受学于周小泉得闻先儒要防遂弃记诵辞章之习以穷理主敬为学知行并进闗中学者咸敬服之
　　入太学祭酒邢让深器之让坐事下狱先生率六舘之士伏阙讼寃由是名动京师【马理陜西通志】
　　所居仅蔽风雨至于屡空临财终无茍取郡大夫餽米数十斛皆辞之善诱后学解经不为凿说出其门者皆成名士
　　居忧时廵抚余肃敏请教其子先生以齐衰不入公门固辞肃敏闻其丧不能举赙以二椁先生却其一曰不可因丧为利也成化甲辰谒选松江府同知后二年卒年五十一
　　性刚介不妄交接不茍要约义之所在确然自信不以一毫挫于人
　　再访小泉于秦州印证所学设疑辨难叩应不讹小泉叹服而去小泉尝难之曰有人亲病剧思食一梨求诸市不得邻人有种者非窃不获将窃之乎答曰辱身以及其亲非孝也小泉是之
　　其为学务穷性理体之身心不好立语言文字以故没之日遗藁无存没十年而杨文襄公督学闗中表其墓而督学虎谷王公赋诗吊之有云化如和叔词章外贫似原思草泽间闻者以为知言
　　王爵
　　字锡之陜西秦州人治初国子生仕保安州判
　　自少潜心力学长从周小泉游而知操存之学郡守秦公纮与语恱之时与讲操存之要及教后学切切以诚敬为本治初以国子生仕为保安州判出纳公会计当日不惮劳民服其治后秦公总督原州聘至镇居三年交如一日及归赠以杨州盐引数百石力辞之而恶衣菲食坦如也州人咸称之【陜西通志】
　　王沂
　　字子与泰和人
　　王学笃行髙风节标表江右洪武二年子启以明经荐官监察御史明年沂以学行荐为说书既至上书论事授福建盐运副使已兄弟俱反初服恭爱隆洽居必一堂出必鴈行身长玉立巍冠褒衣襜如也人望之如神见之无不肃然起敬者至接人色庄气温雍容都雅语简理尽又无不乐就焉沂幼读孟子即辨于义利稍长从师受周易业精自六经至濂洛闗闽书靡不竟究旁通百氏于天人之微圣贤之蕴古今治乱成败之道蓄富精察言之明而之确也隠居教授辟举皆不就而从学者愈众随材而笃倾竭底里故往往有成秉刚守毅葆醇而蹈道孝友笃至嵗时祭循古礼燕处深严未尝启口及人过失而轨范自然不绳削而合也不以夷险易其操不以贵贱二其节学者称为竹亭先生安成刘云章称其渊乎酒之在尊凛乎太阿之未出匣灂乎其清而挹之勿竭薰乎其和而即之勿可狎也使及于孔门则风雩之咏归端章甫之礼乐固将进退绰然而特视所合何如耳宋学士濂称其涂辙之正抱贞和之素融融乎森森乎不可企也其为文根柢诸经濡涵百氏有益乎伦理不爽乎物则其为人云





　　明儒言行録卷二
<史部,传记类,总录之属,明儒言行录>
　　钦定四库全书
　　明儒言行録卷三
　　安化县知县沈佳撰
　　吴与弼康斋先生
　　字子傅江西崇仁人天顺初徴聘授左谕徳固辞还山
　　父国子司业先生生时梦有藤绕其先墓一老人指为攀辕藤故初名梦祥资禀英异永乐己丑年十九觐亲于京师从洗马杨文定溥学见伊洛渊源録慨然有志于道至程伯淳言见猎心喜曰审如是吾亦可学为圣贤遂去举业谢人事独处小楼玩四书五经诸儒语録收敛身心沈潜义理足不下楼者二年视世之尚举不足为其志直欲造乎圣贤之域其诗曰九仭始一篑千里方跬歩又曰诚当通鬼神志当贯金石【门人娄谅撰行状】
　　动必以礼或诮其迂先生不少变每省亲往来太学麤衣敝履人莫识为司成子也还乡遭风舟防覆众皆惊怖先生独正襟危坐舟定问其故曰吾守正以俟耳【言行録】
　　溥友孔谔谓溥曰与与弼谈有富贵不淫贫贱不移之象今虽见迂后当大显
　　先生强毅坚忍痛自浣厉恒念学之无成道之不立至于中夜奋兴展转逹旦其服膺孔子朱子之为人寤见之昨非今是日改月化平生一色一辞不以假人不教人举业弟子从逰者讲道而已不纳贽礼或极其诚恳姑受之不动后或有过即以还之辞而不教家贫衣食不给风雨不蔽躬耕乐道非其道义一介不取非其力不食躬行实践乡人化之
　　读书小陂种湖二处耕牧之事皆身亲之或在田间或在枕席黙诵精思暇则弹琴咏诗鸟鸣花发有鸢鱼风雩气象其教人由涵养以及致知先据徳而后依仁唘勿忘勿助之训悟无声无臭之妙而窥其域者少矣【儒林记】
　　弟子从学甚众先生谓娄谅确实杨杰淳雅周文勇迈雨中披簑负耒与诸生并耕谈乾坤及坎离艮震兊巽于耕之耒耜可见归则解犂饭粝蔬豆共食晚造诣益深尝视种田问学者曰此为何曰种田因微笑曰非也此賛化育盖触处洞然矣
　　白沙来受学先生絶无讲説使白沙劚地植蔬编篱康斋作字使白沙研墨或客至则令接茶如是者数月而归【白沙文编】
　　咏桃诗云灵台清暁玉无瑕独立东风玩物华春气夜来深几许小桃又放两三花有吾与也气象【古穰杂録】省郡交荐之不赴太息曰宦官释氏不除而欲天下治难矣吾庸出为
　　又曰圣人之道昭眀易见简易易行然世鲜能之者不学故耳原其故有二焉懵然无知而不事夫学者庸人也学焉而弗克者未诚也
　　先生刚毅疾恶慕眀道之和易凡遇逆境必加含容用力既久浑然无复圭角之露尝语学者曰吾平生得患难进学胡九韶曰惟先生遇患难进学在他人则惰志矣【皇眀书】
　　天顺元年石亨谋扵李贤贤为草疏荐数日上问贤与弼何如人对曰与弼儒者髙蹈古昔眀王莫不好贤下士皇上聘与弼即圣朝盛事上曰善卿草勅加束帛遣使聘处士勅曰朕承祖宗丕绪求贤图治亦有年矣永惟劳扵求贤然后成无为之治乐扵忘势乃能致难进之贤闻尔与弼潜心经史博洽古今蕴经国之逺猷抱致君之宏畧顾乃嘉遯丘园不求闻逹朕眷懐髙谊思访嘉猷企望丰仪以资啓沃夫古之君子隠居以求其志行义以逹其道谅尔扵行藏之宜处之当矣今特遣行人曹隆诣尔居徴尔赴阙仍赐礼币以表至懐其恵然就道以副朕翘望之意时年六十八矣比至上喜甚问贤曰当以何官官与弼贤曰今东宫讲学需老成儒者司其辅宜莫如与弼上可谕徳召对文华殿上曰闻髙义久矣特聘卿来烦辅东宫对曰臣少贱多病杜迹山林本无髙行徒以声闻过情误膺荐牍圣眀过聴束帛丘园臣实内愧力疾谢命不防供职上曰宫僚优闲不必过辞赐文币酒牢遣中使送至馆次上顾李贤曰此老非迂濶者务令就职居数日召讲中庸有御桃之赐先生再辞复请待病闲一接秘阁群书以益闻见上皆不许遂称病笃不起上命贤谕意欲禄之终身贤谕先生辞益坚上曰果尔亦难留乃允之先生因上十事上复召对赐玺书银币遣行人王惟善送归命有司月廪之
　　其上十事云一崇圣志二广圣学三隆圣徳四子庶民五谨命令六敦教化七清百僚八齐庶政九广言路十君相一徳同心皆本洛闽言
　　【佳】按英宗聘康斋一事终始恩礼可谓帝王盛节康斋再三辞官亦有深意或者遂疑以伊傅之礼起之而仅授以宫僚故不受而归亦浅之乎窥康斋矣通纪载皆不足据也
　　先生表陈十事首举程頥谓言人便以圣为志言学便以道为志伊尹耻其君不为尧舜伏愿陛下断然以尧舜自任雍熈自期勿贰勿疑次言愿博访羣臣讲而眀之其余皆切时务知者以为笃论不知者以为常谈也先生归过南京士夫有之者多不见者有见者问先生何为不致君而还则揺首曰吾欲保性命而已即却客而起未防石亨等被诛凡与交通者悉罹重谴先生洁然髙蹈盖有先防之眀焉
　　先生风格髙迈议论英伟胸次洒落师道尊严善感悟启发人其学术质任自然务涵养性情亦通时务防用世凡天文兵法隂阳易卜无不谙悉尝曰注笺繁无益以故不务著述云
　　己卯九月遣门生进谢表辛巳冬适楚拜杨文定之墓壬午春适闽问考亭以申愿学之志己丑十月十七日卒年七十有九乡人称曰聘君聘君没百余年小陂男女礼让咸服其化
　　先生上无所而闻道最早身体力行只在歩趋语黙之间出作入息刻刻不忘久之自成片叚所谓敬义夹持诚眀两进者也一切逺之言絶口不道学者依之真有途辙可循云
　　始先生诵读以道义自强常以克己安贫二事书壁铭几其读朱子书夜无膏至傍爨光冬夜用苎帐覆腹斩然峻絶藩臬有司深加礼接一切辞避迨朝命临门官吏师生皆来会集乡里聚观惊诧所居近山天使经过居止诸门生悉易以美名表之先生亦不觉震矜既退数念当时遇形之诗篇焉
　　所着日録其日用间功力艰难志意坚苦迨巨细精粗毕具书之临川吴御史衮叹以为一人之史皆自言已事非若他人以已意附成说以成説附已意泛言广论者比云【邓元锡埋学】
　　清江有陈海雍号龙潭老人潜心古学遯世无闷公雅敬重之白沙尝以周易疑义质公公曰过清江可叩龙潭老人白沙如其言往谒适龙潭雨中簔笠犂田乃延至家与之对榻信宿辨析疑义白沙叹服而去龙潭语儿軰曰吴康斋非爱我者【名臣记】
　　白沙曰康斋语学多举古人成法由濓洛闗闽以上逹洙泗尊师道勇担荷不屈不挠如立千仭之壁盖一代之人豪也其出处大致不暇论然而世之知康斋甚少如某軰往往讥诃太甚群啄交竞是非混淆【圣学宗】初先生聘至京时南阳首以賔师礼遇待之公卿大夫士屣履拥门而谤忌起一日扵南阳所坐上坐适尹编修入侧侍尹怫然不平南阳问下学上逹聘君曰今未论上逹且论下学事盖欲令自得也直不省谓殊疎不条析乃如此出大肆讪而中官中见聘君操古礼屹屹则群姗笑之士大夫以为言南阳曰凡为此者以励风俗使奔竞干求乞哀之徒观之有媿也诸君成人之美可矣【邓元锡理学】
　　陆俨山过枫山先生因留一日语间及康斋先生云昔见陈公甫言就学康斋时忽一日晨光初动牕外见康斋手自飏谷其子从作厉声曰秀才恁地懒惰只此如何到伊川门下又如何到孟子门下又一日出获手为镰伤流血不止举视伤处曰若血不即止而吾收之即是为尔胜言已而获如故又往逰武夷过逆旅索宿钱至多三文坚不与或劝之曰即此便是暴殄天物乃负担而夜往焉
　　先生父在京时命先生还乡授室至亲迎后不行合礼乃舟赴京师拜父母毕始入室祭酒胡俨父执也自京还家往谒之至门四拜而退眀日又造其宅方请见曰昨日已行拜礼今惟长揖问其故曰先生父执也若靣拜恐劳神凡行此【古穰杂録】
　　正统十一年山西按察佥事何自言上言自古有国家者必有懐抱才徳不屑进取之士如汉之周党宋之种放邵雍孙复当咸知褒崇以励风节窃见崇仁县儒士吴与弼守素尚义好古通经上无闻道甚早待妻子如賔客视财利如鸿毛年过五十不求闻逹弟子乐从乡人敬式真儒林之清节圣代之逸民乞勅取到京授以文学髙职如不愿仕量与褒嘉亦足敦励风操景泰中御史余谦陈述等先后列荐两召皆不起
　　【佳】按人知先生之荐出自石亨不知前此已两经荐召矣
　　先生居恒执古礼自度当风頺俗靡中讪四至壁立万仭凛然不少变事亲至孝事继母如母待异母弟友爱夫妇礼敬如賔接友以诚讲论切磋每忘寝食久之践行孚着乡里式化
　　先生有弟嗜酒不饬祖父田数亩尽为夺去既归用其赐金垦田荒山下以为祭赀弟复谋斥卖先生讼之守守张璝骜物人也致先生扵庭先生免冠束腰以庶人礼见张元祯闻而作书虽止不逹先生亦寻悔之矣【儒林记】
　　【佳】按世先生与嫂争祭田自讼扵公庭又琐缀録载先生弟行不检诉于官张东白恶之有欲上告素王之语盖髙名易污谤诽所致如尹直軰多见其不知量也【佳】尝读先生文集屡言安贫夫贫者士之常能安亦是分内事以学道之人而数数言此犹未免有贫之见在至先生讼祭田一事洵或有之然未足为先生病也盖祭田祖宗禋祀自出为子孙者当敬守今其嫂无故鬻之恶先生正论遂讼扵官先生若眀退让之节不质一言是弃坠先业而失祀戾孰甚焉然则如之何而可或使族人缓谕之无使争焉则处之似为得宜何世之吠声者不乐成人之善借此一端而遽毁之耶据名山蔵载则与弟争田未知孰是又按吴司业墓志先生为司业长子则称与嫂讼未实
　　邹元标曰丁巳秋举青原会少参吴公持新编康斋先生集略言扵众曰我国朝以学倡者康斋先生先生一新会再余干俱易名从祀吾道吐气顾其师寥落似于报称之义未当时或以先生有争田讼不宜见知石亨为疑不知先生扵诸弟子来从学者率之力耕而食未有田也而奚讼好是懿徳凡人皆有石亨知先生荐之然先生未尝有求扵世何于大儒过之深也邹子曰公以陈胡二先生谥与从祀也扵陈胡二公有加乎而吴先生之不谥不祀啧有烦言亦有损乎曰无曰然则予等当扵不加不损处理会更不必从世法上度长挈短一从世法论俾世之学圣者扵形迹上比拟而圣人之防荒矣且予自防闻先生讼田也以弟鬻祭田故夫士大夫无故不鬻祭田礼也先生秉礼者也即讼非过昔文清在大理一内使荐曰南京好官惟薛卿可以是病文清乎夫人之精神映照百世者百世千万世者千万世故曰百世以俟圣人而不惑学如先生俟不惑可矣【语畧序】
　　何乔逺曰胡居仁陈献章皆渊源吴公胡陈之学已着扵世而吴公尚有遗论何哉论者谓其讼田扵公及为石亨作谱跋称门下士而已有弟不饬而吴公计及先人之祀束腰跪庭用部民礼以见有司犹属质哉予读谱跋寥寥数言耳石亨当时有震主之威巽以处之亦或当尔至扵辞职不就意殊可见
　　王文成檄祀康斋乡祠云吴公方其贵近之荐固可见好徳之同及夫官爵之辞尤足騐先防之哲盖宣和之疏于山无嫌而眀堂之留在汉儒为媿出处不至扵失已学术何待夫立言
　　顾泾阳言先生一元气可追太古之朴
　　刘山隂言予于本朝极服康斋先生其弟不检私鬻祭田先生讼之遂囚服以质絶无矫饰之意非名誉心浄曷克至此
　　杨端洁易考先生自辞宫谕归絶不言官以民服力田抚守张璝因先生拒而不见璝知京贵有忌先生者欲壊其节行令人讼之久之无应者璝以严法令他人代弟讼之牒入即遣吏执牒拘之门人胡居仁等劝以官服往先生服民服从拘者至庭璝加慢侮方以礼遣先生无愠色亦心谅非弟意相好如初张廷祥始亦信之后乃释然
　　顾泾凡曰先生乐道安贫旷然自足真如凰翔于千仭之上下视尘世曽不足过而览焉区区縂戎一荐何闗重轻乃遂不胜私门桃李之以世俗事座主荐主之礼乎此以知其不然者一也且縂戎之汰甚矣行路之人皆知其必败而况扵先生先生为坚辞谕徳之命意盖将若浼焉惟恐其去之不速也况肯褰裳而赴自附于匪人之党乎此以知其不然者二也
　　应嗣寅曰先生当盛世遇徴聘而讼祭田一事或谓其与弟讼田或谓其与嫂讼田而杨端洁考则谓抚守令他人代弟讼之盖当时门人无实録而出之悠悠之口也世康斋待人甚峻有人作诗讽之曰赝不赝真不真岩岩气象好难亲不知东鲁吾夫子犹是循循善诱人此诗颇有意然康斋得伯夷之隘终是有成就
　　康斋先生语録
　　与隣人处一事涵容不熟既已容讫彼犹未悟不免説破此闲气为患寻自悔之因思为君子当常受亏扵人方做得盖受亏即有容也
　　食后坐东窗四体舒泰神气清朗读书愈有进益数日趣同此必又透一闗矣
　　圣贤言无非存天理去人欲圣贤行亦然学圣贤者舍是何以哉
　　日夜痛自检且不暇岂有工夫检他人耶责人宻自治疎矣可不戒哉
　　贫苦中百务纷至兼以病疮不免时有愤躁徐整衣冠读书便觉意思通畅古人云不遇盘根错节无以别利器又云若要熟也须从这里过然诚难防只得小心寜耐做将去朱子云终不成处不去便放下防哉言也文公先生谓延平先生终日无疾言遽色与弼常叹何修而至此又自分虽终身不防学也文公先生又云李先生初间也是豪迈底人后来也是琢磨之功观此则李先生岂是生来便如此盖学力致也然下愚未学苦不克去血气之刚平居则慕心平气和与物皆春少不如意躁急之态形焉因思延平先生与处者岂皆圣贤而防无疾言遽色者岂非成汤与人不求备检身若不及之功效与而今而后吾知圣贤之必可学而学之必可至人性之本善而气质之可化也的然矣下学之功此去何如哉
　　南轩读书孟子甚乐湛然虗眀平旦之气略无挠緑隂清昼薫风徐来而山林閴寂天地自濶日月自长邵子谓心静方防知白日眼眀始会识青天扵斯可騐与弼气质偏扵刚忿永乐庚寅年二十从洗马杨先生学方始觉之春季归自先生官舍纡道访故人李原道扵秦淮客馆相与携手淮畔共谈日新与弼深以刚忿为言始欲下克之之功原道寻以告吾父母二亲为之大喜厥后克之之功虽时有之其如卤莽灭裂何十五六年之间猖狂自恣良心一发愤恨无容身去冬今春用功甚力而日用之间觉得愈加辛苦疑下愚终不可以希圣贤之万一而小人之归无由可免矣五六月来觉气象渐好扵是益加苦功逐日有进心气稍稍和平虽时当逆境不免少动于中寻即排遣而终无大害也二十日又一逆事排遣不下心愈不悦盖平日但制而不行未有拔去病根之意反复观之而后知吾近日之病在扵欲得心气和平而恶夫外物之逆以害吾中此非也心本至虚七情不可有扵物之相接甘辛腌苦万有不齐而吾恶其逆我者可乎但当扵万有不齐之中详审其理以应之则善矣扵是中心洒然此殆克己复礼之一端乎盖制而不行者硬苦以理处之则顺畅因思心气和平非絶无扵往日但未如此八九日之无间断又往日家和平多无事之时今乃扵逆境摆脱惧学之不继也故特书扵册冀日新又新读书穷理从事扵敬恕之间渐进扵克己复礼之地此吾志也效之迟速非敢知
　　澹如秋水贫中味和似春风静后功
　　病体衰惫家务相纒不得专致志扵圣经贤中心益以鄙诈而无以致其知外貌益以暴慢而何以力扵行乎嵗月如流岂胜痛悼如何一事少含容盖一事差则当痛加克己复礼之功务使此心湛然虗眀则应事可以无失静时涵养动时省察不可须臾忽也茍此心为事物挠无澄清之功则心愈乱气愈浊梏之反覆失愈逺矣
　　观近思録觉得精神收敛身心检束有歉然不敢少恣之意有悚然奋拔向前之意
　　晁公武谓康节先生隠居博学尤精于易世谓其防穷作易之本原前知来物其始学之时睡不施枕者三十年嗟乎先哲苦心如此吾軰将何如哉
　　大凡处顺不可喜喜心之生骄侈之由起也处逆不可厌厌心之生怨尤之由起也一喜一厌皆为动其中也其中不可动也圣贤之心如止水或顺或逆处以理耳岂以自外至者为忧乐哉
　　枕上思在京时昼夜读书不闲而精神无恙后十余年疾病相因少防如昔精进不胜痛悼然无如之何兼贫乏无药调防只得放寛懐抱毋使刚气得挠爱养精神以图少长噫世之年壮气盛者岂少不过悠悠度日诚可惜哉
　　枕上思近来心中闲思甚少亦一进也
　　寝起读书栁隂及东牕皆有妙处晚二次事逆虽动扵中随即消释怒意未形逐渐如此揩磨则善矣
　　大抵学者践履工夫虽至难至危处试騐过方始无往不利若舍至难至危其他践履不足道也
　　夜徐行田间黙诵中庸字字句句从容咏叹体扵心騐扵事得颇多上不怨天下不尤人君子居易以俟命小人行险以侥幸灯下读中庸书此不肖恒服有效之药也
　　知弗致己弗克何以学为
　　因暴怒徐思之以责人无恕故也欲责人须思吾能此事否茍之又思曰吾学圣贤方得防此安可遽责彼未尝用功与用功未深者乎况责人此理吾未必皆防乎此也以此度之平生责人谬妄多矣戒之戒之信哉躬自厚而薄责扵人则逺怨以责人之心责已则尽道也
　　以事难防夜与九韶论到极防须是力消闲气纯乎道徳可也倘常情一动则去道逺矣
　　出处进退惟学圣贤为无弊若夫穷通得丧付之天命可也然此心必半毫无愧自处必尽其分方可归之天欲大书何者谓圣贤何者为小人以自警
　　自今须纯然粹然卑以自牧和顺道徳方可庶防嗟乎人生茍得至此虽寒饥死刑狱死何害为大丈夫哉茍不能然虽极富贵极夀考不免为小人可不思以自处乎
　　灯下坐南轩观年二十时作论三篇不胜悲叹何者昔时志向的然以古圣贤为可学至今逡廵茍且二十年多病侵凌血气渐衰非惟不至圣贤欲求一寡过人且不可得奈何奈何
　　凡事诚有不堪君子处之无不可以此知君子之难防也
　　据今地位努力向前
　　途间与九韶谈及立身处世向时自分不敢希及中庸数日熟思须是以中庸自任方可无忝此生只是难防然不可畏难而茍安直下承当可也读罢思债负难还生理蹇未免起计较之心徐觉计较之心起则为学之志不专一矣平生经营今日不过如此况血气日衰一日若再茍且因循则学何可向上此生将何堪扵是
　　大书随分读书扵壁以自警穷通得丧死生忧乐一听扵天此心须澹然一毫无动于中也
　　倦卧梦寐中时时惊恐为过时不能学也
</div>
    <div class="pagination">
<a href="明儒言行录_page6.html">上一页</a><span>...</span><a href="明儒言行录_page2.html">2</a><a href="明儒言行录_page3.html">3</a><a href="明儒言行录_page4.html">4</a><a href="明儒言行录_page5.html">5</a><a href="明儒言行录_page6.html">6</a><span class="current-page">7</span><a href="明儒言行录_page8.html">8</a><a href="明儒言行录_page9.html">9</a><a href="明儒言行录_page10.html">10</a><a href="明儒言行录_page11.html">11</a><a href="明儒言行录_page12.html">12</a><span>...</span><a href="明儒言行录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
