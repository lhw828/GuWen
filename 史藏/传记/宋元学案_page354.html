<!DOCTYPE html>
<html>
<head>
    <meta charset="UTF-8">
    <title>宋元学案 - 第 354 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 354 页/共 437 页</h1>
    <div class="content">　　问颜乐

　　《集注》所引程子三说，其一曰不以贫窭改其乐，二曰盖其自有乐，三曰所乐何事，不说出颜子之乐是如何乐，其末却令学者于博文约礼上用功。博文约礼亦有何乐，程、朱二先生似若有所隐而不以告人者。其实无所隐而告人之深也。又程氏《遗书》有人谓颜子所乐者道，程先生以为非。由今观之，言岂不有理，先生非之何也﹖盖道只是当然之理而已，非有一物可以玩弄而娱悦也。若云所乐者道，则吾身与道各为一物，未到浑融无间之地，岂足以语圣贤之乐哉！颜子工夫，乃是从博文约礼上用力。博文者，言于天下之理，无不穷究，而用功之广也。约礼者，言以礼检束其身，而用功之要也。博文者，格物致知之事也。约礼者，克己复礼之事也。内外精粗，二者并进，则此身此心皆与理为一，从容游泳于天理之中，虽箪瓢陋巷不知其为贫，万锺九鼎不知其为富，此乃颜子之乐也。程、朱二先生恐人只想象颜子之乐，而不知实用其功，虽日谈颜子之乐，何益于我，故程子全然不露，只使人自思而得之，朱文公又恐人无下手处，特说出博文约礼四字，令学者从此用力，真积既久，自然有得，至于欲罢不能之地，则颜子之乐，可以庶几矣。二先生之拳拳于学者，可谓甚至，不可不深玩其旨也。

　　问语上语下

　　此章南轩先生之说至为精密，所当玩味。所谓圣人之道，精粗虽无二致者，盖道德性命者，理之精也，事亲事长、洒扫应对之属，事之粗也，然道德性命只在事亲事长之中，苟能尽其事亲事长之道，则道德性命不外乎此矣。但中人以下之资质，若骤然告之以道德性命，彼将何所从入﹖想象臆度，反所以害道，不若且从分明易知处告之，如事亲事长、洒扫应对之属，皆人所易知也，如此则可以循序而用力，不期而至于高远之地。此圣门教人之要法也。

　　问不由户章

　　旧说谓人之不能不由道，如出之不能不由户。朱文公非之，以为世人之行不由道者多矣，若如旧说，则凡人所行，不问是非善恶，皆可以为道矣。且如事亲事长，人人所同也，然必事亲孝，事长弟，然后谓之道，不然，则非道矣。此章盖叹世人但知出由户，而不知行必由道，欲人知行不可以不由道也。

　　又《中庸》道不可须臾离章，龟山先生谓：「寒而衣，饥而食，出而作，入而息，耳目之视听，手足之举履，无非道也。此百姓所以日用而不知。伊尹耕有莘之野，而乐尧、舜之道。所谓尧、舜之道，即乐于有莘之野是已。」朱文公辨之曰：「衣食作息、视听举履皆物也，其所以如此之义理准则乃道也。若便指物为道，不惟昧于形而上、下之别，而坠于释氏作用是性之失，且使学者误为道无不在，虽猖狂妄行，亦无适与而不为道矣。其害可胜言哉！」盖龟山先生以物即是道，而文公以为物之则方是道，正出不由户章意同。

　　又告子曰：「生之谓性。」盖言人之能知觉运动者即性也。孟子不然之。朱文公发其义曰：「能知觉运动者只是气，知觉运动之理方是性。告子误认气为性。」又引龟山举释氏语云：「神通并妙用，运水与搬柴，以比徐行后长，不知徐行后长方谓之弟，疾行先长则为不弟。若谓运水搬柴便是妙用，则徐行疾行皆是弟矣。」此亦与前章意同，大抵皆谓，人于日用事物间处处当理，然后为道，不可以日用事物便为道。朱文公此说最有益于学者，当参而味之。」

　　问太极中庸之羲

　　下问太极、中庸二条，自顾浅陋，何足以辱。姑即平日所读朱文公先生之书，及尝见所窥者，略陈一二。所谓无极而太极者，岂太极之上别有所谓无极哉，特不过谓无形无象而至理存焉耳。盖极者，至极之理也，穷天下之物，可尊可贵，孰有加于此者！故曰太极也。世之人以北辰为天极，屋脊为屋极，此皆有形而可见者。周子恐人亦以太极为一物，故以无极二字加于其上，犹言本无一物，只有此理也。自阴阳而下，则丽乎形气矣。阴阳未动之先，只是此理，岂有物之可名邪！即吾一心而观之，方喜怒哀乐之未发也，浑然一性而已，无形无象之中，万理毕具，岂非所谓极无而太极乎﹖以是而言，则思过半矣，喜怒哀乐之未发，即寂然不动之时，思虑一萌，则已动矣，故程子以思为已发，此至论也。来谕谓思是已发，则致知格物亦是已发，此则未然。盖格物致知，自属穷理工夫，大凡讲论义理，最忌交杂，今方论喜怒哀乐之发、未发，而以格物致知杂之，则愈浑杂而不明矣。来谕又恐悬空无致力处，此亦未然。盖未发之时，则当戒慎恐惧；其将发之时，则当慎其独，逐时逐节，皆有用功之地。惟其未发也，戒惧而不敢忘；将发也，慎独而不敢肆，则其发自然中节矣。圣贤之学所以无弊者，正缘句句着实，未尝说悬空道理。且如《中庸》始言天命之性，终言无声无臭，宜若高妙矣。然曰戒慎，曰恐惧，曰笃恭，则皆示人以用力之方，盖必戒惧慎独而后能全天性之善，必笃恭而后能造无声无臭之境，未尝使人驰于窈冥而不践其实也。《太极图说》亦然，首言无极太极，次言阴阳五行，亦可谓高且远矣。要其归宿，只在中正仁义而主静之一语，其于《中庸》戒惧慎独之云，若合符节。总而言之，惟敬之一字可以该也。盖戒惧慎独者，敬也；主静，亦敬也。学者傥能居敬以立其本，而又穷理以致其知，则学问之道无余蕴矣。大率此理自文公尽发其秘，已洞然无疑。所虑学者欲自立一等新奇之论，而于文公之言反致疑焉，不知此老先生是用几年之功，沈潜反复，参贯融液，然后发出以示人。今读其书，未能究竟底蕴，已先疑其说之未尽，所以愈惑乱而无所明也。故区区常劝朋友间且将文公《四书》朝夕涵泳既深，达其旨矣，然后以次及于《太极》、《西铭解》、《近思录》诸书，如此作数年工夫，则夫义理之精微不患其无所见矣。又必合所知所行为一致，讲贯乎此，则必践履乎此，而不堕于空谈无实之病，庶乎其可矣。此平生拙论如此，故因垂问及之，更望详加镌晓，以补其昏愚之所不逮，幸甚。

　　大学衍义自序

　　臣始读《大学》之书，见其自格物致知、诚意正心、修身齐家至于治国平天下，其本末有序，其先后有伦，盖尝抚卷三叹曰：「为人君者，不可以不知《大学》；为人臣者，不可以不知《大学》。为人君而不知《大学》，无以清出治之源；为人臣而不知《大学》，无以尽正君之法。」既又考观在昔帝王之治，未有不本之身而达之天下者，然后知此书所陈，实百圣传心之要典，而非孔氏之私言也。三代而下，此学失传，其书虽存，概以传记目之而已，求治者既莫之或考，言治者亦不以望其君。独唐韩愈、李翱尝举其说，见于《原道》、《复性》之篇，而立朝论议曾弗之及，盖自秦、汉以后，尊信此书者，惟愈及翱，而亦未知其为圣学之渊源，治道之根柢也，况其它乎！臣尝妄谓：「《大学》一书，君天下者之律令格例也，本之则必治，违之则必乱。」近世大儒朱熹，尝为《章句》、《或问》以析其义。宁皇之初，入侍经帷，又尝以此书进讲。愿治之君，傥取其书玩而绎之，则凡帝王为治之序，为学之本，洞然于胸次矣。臣不佞，窃思所以羽翼是书者，故剟取经文二百有五字，载于是编，而先之以《尧典》、《谟》、《伊训》与《思齐》之诗、《家人》之卦者，见前圣之规不异乎此也，继之以子思、孟子、荀况、董仲舒、扬雄、周敦颐之说者，见后贤之议论，不能外乎此也。（以上论帝王为治之序。）尧、舜、禹、汤、文、武之学，纯乎此者也；商高宗、周成王之学，庶几乎此者也；汉、唐贤君之所谓学，已不能无悖乎此矣；而汉孝元以下数君之学，或以技艺，或以文辞，则甚缪乎此者也。（以上论帝王为学之本。）上下数千载间，治乱存亡皆由是出，臣故断然以为君天下之律令格例也。虽然，人君之学，必知其要，然后有以为用力之地。盖明道术，辨人材，审治体，察民情者，人君格物致知之要也；（明道术之目有四：曰天性人心之善，曰天理人伦之正，曰吾道异端之分，曰王道霸术之异。辨人材之目亦有四：曰圣贤观人之法，曰帝王知人之事，曰奸雄窃国之术，曰憸邪罔上之情。审治体之目有二：曰德刑先后之分，曰义利重轻之别。察民情之目亦有二：曰生灵向背之由，曰田里休戚之实。）崇敬畏，戒逸欲者，诚意正心之要也；（崇敬畏之目有六：曰修己之敬，曰事天之敬，曰临民之敬，曰治事之敬，曰操存省察之功，曰规儆箴诫之助。戒逸欲之目有五：曰沈湎之戒，曰荒淫之戒，曰盘游之戒，曰奢侈之戒。而先之以总论者，所以兼戒四者之失也。）谨言行，正威仪者，修身之要也；（一事无其目。）重妃匹，严内治，定国本，教戚属者，齐家之要也。（重妃匹之目有四：曰谨选立之道，曰赖规儆之益，曰明嫡媵之辨，曰惩废夺之失。严内治之目有四：曰宫闱内外之分，曰宫闱预政之戒，曰内臣忠谨之福，曰内臣预政之祸，定国本之目有四：曰建立之计宜早，曰论教之法宜豫，曰嫡庶之分宜辨，曰废夺之失宜鉴。教戚属之目有二：曰外家谦谨之福，曰外家骄溢之祸。）四者之道得，则治国平天下在其中矣。每条之中，首以圣贤之明训，参以前古之事迹，得失之鉴，炳焉可观。昔时入侍迩英，盖尝有志乎是。比年以来，屏居无事，乃得翻阅经传，汇而辑之。畎亩微忠，朝思暮绎，所得惟此，秘之巾衍，以俟时而献焉。其书之指，皆本《大学》，前列二者之纲，后分四者之目，所以推衍《大学》之义也，故题之曰《大学衍义》云。

　　附录

　　张荃翁《贵耳集》曰：「西山入朝，都下歌曰：『若要百物贱，须是真直院。及至换得来，揽做一镬』」（补。）

　　又曰：「南省士子，为文曰误，南省之多士，真西山之饿夫。」（补。）

　　（梓材谨案：此二条，谢山《学案札记》有之，盖即黄文洁所云「州兵皆哄，知贡举以喧骂出院」者也。

　　王深宁《困学纪闻》曰：「真文忠公曰：『恃焉而弗修，贼天者也。安焉而弗求，乐天者也。此圣狂所以异。』」（补。）

　　又曰：「善推其所为，此心之充拓也。求其放心，此心之收敛也。致堂曰：『心无理不该。亡而不能推，则视之不见，听之不闻，痒疾痛之不知；存而善推，则潜天地，抚四海，致千岁之日至，知百世之损益。』此言充拓之功也。西山曰：『心一而已。由义理而发，无以害之，可使与天地参；由形气而发，无以检之，至于违禽兽不远。』此言收敛之功也。不阖则无辟，不涵养则不能推广。」（补。）

　　（梓材谨案：此二条，从《深宁学案》谢山所节录移入。深宁，盖私淑西山者也，故录其精语如是。）

　　黄文洁《两朝政要》曰：「理宗时，天下所素望其为相者，真德秀文行声独重。嘉定、宝、绍间，佥谓用则即日可太平。端平亲政，趋召至朝，正当世道安危升降之机，略无一语及之，乃阿时相郑清之，饰其轻举败事，谓为和、扁代庸医受责；又以清之开边建议，御阅卒以府库不足犒赏，事不可行，致前至诸军，质贷备衣装，无以偿，故哄，延及州兵皆哄，自是军政不复立。知贡举事，复以喧骂出院。除参政，未及拜，以疾终。（补。）

　　谢山《题真西山集》曰：「干、淳诸老之后，百口交推，以为正学大宗者，莫如西山。近临川李侍郎穆堂讥其『沈溺于二氏之学，梵语青辞，连轴接幅，垂老津津不倦，此岂有闻于圣人之道者』！愚尝详考其本末，而叹西山之过负重名，尚不止于此。两宋诸儒门庭径路，半出入于佛、老，然其立身行己则固有不媿于古人者，龟山、上蔡而后，横浦、玉山皆是也西山自得罪史弥远以出，晚节颇多惭德。其学术之醇疵，姑弗论可矣。。文洁笃行醇儒，固非轻诋人者，况其生平依归，左西江而右建安，而论是时之有宰相器者，独推袁蒙斋，而深惜西山之无实，则是非之公心也，其事又耳目所亲接，则非传闻失实也。《宋史》西山本传即出文洁之手，其后元人重修，虽讳其隳军知举之短，而于呵护郑清之一节，亦多微辞。然则端平之出，得非前此偶着风节，本无定力，老将知而耄及之邪﹖吾于是而致叹于保岁寒之难也。西山以博学宏辞起家，故辞命为最着，然其两制文字，凡遇嘉定以后宰执，多有伊、傅、周、召之誉，殆亦可以已而不已者与﹖或又言倪文节公纠弥远昆命元龟之制，弥远私人所据以自辩者，亦得之西山，虽西山未必以此求用于当时，然亦要可以已者耳。慈湖初见西山，因以其命讯日者，戒其须忘富贵利达之心。（梓材案：《西山集》《题慈湖行述》云：「嘉定初元，先生以秘书郎召，某备数馆职，始获从之游。」似西山尝为慈湖门人。然其辞为墓铭云：「铭于体为最重，述其道当最详，非门人高弟不可。」则又自外于及门矣。）由今观之，西山未能终身践此言也，然则其不能攘斥佛、老，固其宜耳。

　　◆西山讲友

　　文靖魏鹤山先生了翁（别为（《鹤山学案》。）

　　文定李宏斋先生燔

　　直阁张主一先生洽

　　通判李果斋先生方子（并为（《沧洲诸儒学案》。）

　　◆西山家学（刘、朱三传。）

　　监税真先生志道

　　真志道，字仁夫，西山之子也。尝请益于袁蒙斋甫，蒙斋请以小字字先生曰实之而因为之说以赠之。（参《袁蒙斋集》。）

　　（云濠谨案：先生尝监南剑州在城税务。见刘后村所状《西山行实》与鹤山所作神道碑。）

　　◆西山门人

　　签枢王潜斋先生埜

　　王埜，字子文，金华人。嘉定十二年进士，仕为潭属，真西山一见奇之，延致幕下，遂执弟子礼。西山授以辞学，先生曰：「所为学于先生者，义理之奥也。」西山益奇之。累官枢密院编修官兼检讨。淳佑初，为两浙转运判官，又以访察使出视江防。宝佑二年，拜端明殿学士、签书枢密院事。与宰相不合，罢。提举洞霄宫卒，赠特进。

　　（云濠案：先生为朱、吕弟子介之子，谢山《札记》所云：「真西山门人王潜斋，官端明。」盖即先生。西山为作《潜斋记》。）

　　庄敏马先生光祖

　　马光祖，字华父，东阳人。宝庆二年进士，主新喻簿。见真西山讲学，悦之，遂执弟子礼从焉。积升右曹郎官，历知处州、建康、临安。咸淳三年，拜参知政事。五年，进知枢密院事。以光禄大夫致仕，卒，谥庄敏。

　　龙图金先生文刚

　　金文刚，字子潜，休宁人。用遗恩补将仕郎，调潭州司户。时真西山帅潭，得先生，喜其端厚，由是受知，遂为真氏门人。历知奉新县通判、兴国军监左藏及封桩库，出知临江军、常德府，迁太府丞、浙江提举、将作监，进直龙图阁卒。先生庄重修洁，燕居如肃宾，官尤严明，求民利病为兢兢，老而制行尤笃。宝佑间，真、魏得罪去国，门人或更名他师，先生独音问不绝，举步出言，一以西山为准。

　　文介孔先生元龙

　　孔元龙，字季凯，衢州人，先圣五十世孙也。尚志笃学，从西山游。主余干簿，后为柯山精舍山长。以宣教郎致仕。年至九十，手不释卷。赠太子少师。所著有《柯山讲义》、《论语集说》、《鲁樵斐■》、《奏议丛壁》等书。

　　（云濠谨案：《阙里志》称先生卒之日，门弟子三百哭之，私谥曰文介。）

　　县尉吕先生良才

　　吕良才，字贤甫。从西山游。举淳佑进士，任潭州善化尉，改京秩，辞归。

　　吕先生敬伯

　　吕敬伯，从学于西山。西山称其有求道之志，因示以入道之要。佩服仁、诚、敬三字，终身不忘。

　　（梓材谨案：先生名中，初字仲甫。敬伯，西山所为改字也。）

　　知军江先生埙

　　江埙，字叔文，崇安人。嘉定元年进士，尉古田县，历武冈军司法参军、提点刑狱、检法官，知永平，通判靖州，知南平军而卒。先生从西山游最久，貌肃而气和，孜孜然惟讲学是崇。

　　刘先生炎

　　刘炎，字子宣，括苍人。西山序其《迩言》曰：「予读刘子《迩言》，屡废而叹。有问者曰：『刘子之言，常言也，子何叹之数乎﹖』予曰：『子以予为玩其文辞也邪﹖若惟文辞之玩而已，则刘子固常言也。夫孰知其有功于学者邪﹖』」

</div>
    <div class="pagination">
<a href="宋元学案_page353.html">上一页</a><span>...</span><a href="宋元学案_page349.html">349</a><a href="宋元学案_page350.html">350</a><a href="宋元学案_page351.html">351</a><a href="宋元学案_page352.html">352</a><a href="宋元学案_page353.html">353</a><span class="current-page">354</span><a href="宋元学案_page355.html">355</a><a href="宋元学案_page356.html">356</a><a href="宋元学案_page357.html">357</a><a href="宋元学案_page358.html">358</a><a href="宋元学案_page359.html">359</a><span>...</span><a href="宋元学案_page355.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
