<!DOCTYPE html>
<html>
<head>
    <meta charset="UTF-8">
    <title>史传三编 - 第 3 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 3 页/共 21 页</h1>
    <div class="content">　　石介字守道兖州奉符人为举子时寓南都固穷苦学王凟遗以盘餐介谢曰甘脆亦介之愿但明日何以为继夫朝餐膏梁暮厌粗粝人之常情也介不敢当赐凟咨重之既成进士及第歴郓州南京推官乐善疾恶喜声名遇事奋然敢为御史台辟主簿未至会赦书中求五代及诸伪国后介疏论之罢不召秩满迁镇南军掌书记代父丙逺官为嘉州军事判官丁父母忧耕徂徕山下葬五世之未者七十丧以易教授于家鲁人不称其官而称其徳以为徂徕鲁之望而介鲁人之所尊故因所居山以配其有徳之称号曰徂徕先生介貌厚而气完学笃而志大虽在畆不忘天下之忧尝患扬刘害文释老害道着怪説中国论以排之又着唐鉴以戒奸臣宦官宫女凡所发愤为文章皆极陈古今治乱成败以指切当世贤愚善恶是是非非无所讳忌由是谤议喧然而小人尤嫉恶之介不惑不变曰吾道固如是吾勇过孟子矣服除召入国子监直讲以师道自居弟子从之者甚众嵗余用杜衍韩琦荐擢太子中允直集贤院庆厯三年天子以兵讨元昊久无功海内重困奋然思欲振起威徳而进退二三大臣増置谏官御史于是罢宰相吕夷简枢使夏竦而杜衍韩琦及章得象晏殊贾昌朝范仲淹富弼等同时执政欧阳修余靖王素蔡襄竝为谏官介喜曰此盛事也歌颂吾职其可已乎乃作庆厯圣徳诗诗所称多一时名臣其言大奸盖斥竦也诗既出孙复见之曰子祸始于此矣久之介不自安求出通判濮州未赴五年七月卒于家会徐狂人孔直温谋反搜其家得介书竦衔介甚因言介不死北走契丹矣诏编管介妻子于江淮出中使将斲棺以验赖杜衍吕居简等全之乃免斲棺久之妻子亦放还介家故贫妻子不免冻馁富弼韩琦共分俸买田以赡之有徂徕集行于世
　　论曰仁宗浑厚之主也于时朝多君子宋业最盛而介以一诗几罹身后之祸何欤昔吴张温得罪诸葛亮闻之思其故久之乃曰我得之矣善恶太明夫明诚君子所尚然甄覈流品絶之已甚至使小人自甘于弃物则未有不激而成变者也易之姤以阳制阴而其爻繇乃曰苞有鱼曰以杞苞惟能苞之故能制之贵勿激也
　　刘敞
　　刘敞字原父临江新喻人庆厯中举进士甲科通判蔡州入直集贤院时方议大乐上使中贵人赵谈参其事敞谏以为王事莫重于乐今儒学满朝而参以谈臣惧为袁盎笑也俄判考功而夏竦卒赐諡文正敞以竦行不应法三疏言之卒改文庄权度支判官徙三司使会秦州与羗争古渭地上以问敞敞曰若新城可蔽秦州或地形险利争之可也今何所重轻而殚财困民损士卒之命以规小利使曲在中国非计也时议者多不同卒守之秦州坐是多事以同修起居注未一月擢知制诰宰相陈执中沮之上不聴宦者石全彬领观察居三日为真敞封还除书不草制于是吴充冯京皆以非罪去官敞因对论之上曰充能振职京亦无它中书恶其太直不相容耳敞曰主上好諌而中书乃逐言者是蔽君之明止君之善臣恐感动阴阳有日食地震风霾之异居五日镇戎军地震都下累日阴霾太阳色昏畧如敞言敞问学渊博自佛老卜筮天文方药山经地志皆究知大畧为文赡敏尝将下直适封王主九人需九制立马却坐成之欧阳修每折简问所疑敞对使挥答不停手修深服之后使契丹于道里山川故所习知而契丹导者故囘曲千余里以示其国险逺敞问译曰自松亭趋栁河甚直而近何不道彼而道此译惊顾骇愧顺州山中有异兽如马食虎豹契丹不识以问敞敞曰此駮也为言其形状音声契丹益叹服使还求知扬州以寛简安拊民用大和徙郓州决狱讼明赏罚境内政清道不拾遗蝗皆出境召紏察在京刑狱时近例凡上防及中书枢宻所鞫狱皆不覆问辄弃市敞奏革之着为令值上当祫享宰相欲加上尊号敞止之曰上持盈好谦不受尊号且二十年今加数字不足尽圣徳而前美尽弃诚可惜也宰相不聴敞退即上疏谏且曰今百姓多困仓廪不实风俗未清贤不肖混淆狱讼繁多盗贼迭起水旱继有四夷虽粗定亦本以重赂厚利羁縻之非畏威慕义也愿陛下永执至道以当天心必有一谦四益之报上遂不受蜀人龙昌期著书传经诡僻惑众文彦博荐之赐五品服敞曰昌期学非而博未即少正卯之刑已幸矣又何赏焉昌期闻之不敢受赐其识论与众忤此顷之丐外拜翰林侍读学士知永兴军召还判三班院英宗初敞尝侍讲时两宫方有间言敞指事据经因以讽谏读史记至尧授舜以天下拱而言曰舜至侧微尧禅以位天地享之百姓戴之非有它道惟孝友之徳光于上下耳上知其意改容竦聴皇太后闻之亦大喜以苦予告上重其人每燕见它学士必问敞安否疾少间复丐外知汝州旋改集贤书院学士判南京御史台熙宁元年卒年五十敞明于礼学尝谓仪礼有士冠礼士昏礼戴记则有冠义昏义以至乡饮酒乡射燕聘皆然独士相见公食大夫礼无其义因采古经以补之又定为兄后之义以弟继兄后兄当为昭弟当为穆以承国与天下为重而引春秋讥闵僖逆祀以正汉朝惠文昭宣不相为后之失又有奔丧议且谓臣僚以丧去位当量给禄俸以明朝廷笃于礼而厚于教尤粹于春秋为书四十卷行于世
　　论曰今之治春秋者宗胡氏传以安国所着实采程子邵子张子及孙觉诸人之説词严义正确乎可以范世也然读敞所着春秋贯穿经传其防逺其词文多得圣人之意与附会穿凿者大别方之胡传无不及也至居官以风节自励上之则諌止尊号以正其君下之则考核諡法以正其臣尤得春秋谨严之防昔刘向治谷梁春秋常攷灾异兾以警悟上心敞亦因事推以捄时二刘之意岂异哉
　　陈襄
　　陈襄字述古福州侯官人少孤事继母孝教弟妹有义方时学者皆溺于词章襄独与陈烈周希孟郑穆为友气古行髙磨礲镌切相期以天下之重闻者笑为迂阔已乃信而从之号为四先生四先生之名传于四方及举进士调浦城簿浦城多世族以请托胁持为常令不能制襄摄令欲革其俗每聴讼必使数吏环立于前私谒者不得发老奸缩手适诏郡邑兴学襄遂缮学舍招邑子弟教之民畏且爱争图像奉之如神明改知河阳富弼为守一见即加礼遇始教民种稻复留意教化弼荐为秘阁校理判祠部遇权贵人有丐寺观名额及度僧人道士者襄皆抑不行出知常州运渠横遏震泽积水为常苏二府害襄度渠丈尺对民田步畆分授以浚深广有制遂削望亭古堰水不复积民害以除郡庠下窄襄更为经始晨入其中坐授诸生经义旁决郡事由是毘陵学者盛于二浙襄薄于奉已及将召还公帑赢钱至数百万乃召积年官逋未偿情可矜而力不足者悉以输之入为开封推官盐鐡判官神宗立奉使契丹还出知明州明年同修起居注知谏院改侍御史知杂事论青苖法不便乞斥王安石吕惠卿以谢天下不聴召试知制诰襄以言不行辞不愿试至曰义之所在知无不言臣岂知鐡锧在前而宠禄居后哉一有顾利避害之心则依违姑息无所不至身且不正焉能正人遂乞补外帝惜之留修起居注逾年乃知制诰安石屡欲出之帝不许寻直学士院安石愈忌之吹求小失出知陈州徙杭州复入为枢宻直学士知通进银台司兼侍读判尚书都省病革索纸笔书先圣先师四字付其子而絶年六十四襄莅官所至务兴学校每过社稷孔子庙必下而趋人士知所矜式平居急于讲求利病既没友人寻其故箧得手书累数十幅盈纸细楷大抵皆民间事也在经筵上顾遇甚厚访以人材举司马光等三十三人以对谓司马光韩维吕公着苏颂范纯仁皆股肱心膂之臣不当久在外苏轼郑侠愚直敢言发于忠义投窜瘴疠朝不谋夕愿使生还帝不能用
　　论曰四先生兴而濵海有邹鲁之号儒者之风固如此矣及襄所至兴学为士民师临革犹惓惓于先圣先师盖终其身无时不结神于两楹之间也吕氏家塾记又载襄为富弼上客所以告弼者尽仁义也有异于弼者造为五鬼之目而襄处其一夫世羣奉之以先生而夫已氏者乃反指之曰鬼名号顿殊小人之无忌惮抑亦何所不至哉










　　史传三编卷三
　　钦定四库全书
　　史传三编卷四
　　大学士朱轼撰
　　名儒传四
　　宋
　　邵子
　　邵子名雍字尧夫先为范阳人曾祖令进徙衡漳父古又徙共城邵子少时自雄其才旣学力慕高逺后丧母庐于苏门山百源之上坚苦刻厉冬不炉夏不扇夜不就席者数年于是北海李之才以获嘉主簿权共城令闻之造其庐谓曰子亦闻物理性命之学乎对曰未也幸受教乃事之才受易之才之传逺有端绪而邵子探赜索隠妙悟神契多所自得大名王豫者瑰伟博达士也号精于易造邵子与语惊服遂舍所学而学焉邵子乃慨然曰昔人尚友于古吾独未及四方于是走呉适楚过齐鲁客梁晋久之归曰道在是矣年三十余游河南葬亲伊水上遂定居焉始至蓬荜环堵平居屡空而怡然有所甚乐歳时耕稼仅给衣食名其居曰安乐窝因自号安乐先生旦则焚香燕坐及晡酌酒三四瓯微醺即止不及醉兴至辄哦诗春秋时出游城中风雨常不出出乗小车一人挽之惟意所适士大夫家识其车音争相迎候童孺厮皆驩相谓曰吾家先生至也不复称其姓字或留信宿乃去好事者别筑屋如所居以候其至名曰行窝与司马光皆以纯徳尤为乡里所慕向每相饬毋为不善恐司马端明邵先生知之士之道洛者有不之公府必之邵子邵子徳气粹然望而知其贤不事表襮不设防畛羣居宴笑终日不为甚异与人言必依仁义忠信乐道人之善而隠其恶有就问则答之未尝强以语人人无贵贱少长一接以诚故贤者悦其徳不贤者服其化嘉祐中富弼入相将用之乃因明堂祫享诏举遗逸意河南必以邵子应诏而文彦博以使相判河南用两府礼召见邵子不能屈遂舍邵子举黄景弼不乐诏再举留守王拱辰始以邵子荐而弼已忧去位矣除将作监主簿不起熙寕二年复举遗逸用吕诲等荐除秘书省校书郎颍州团练推官又不起三年王安石初行新法天下骚然富弼司马光及吕公着等皆退居洛雅重邵子恒相从游为市园宅于是故旧门人仕宦者多欲投劾去以访邵子邵子曰新法虽严正贤者尽力之时能寛一分则民受一分赐矣投劾何益及安石罢相吕惠卿参政富弼有忧色邵子谓曰公无忧是二人者本以势利合势利相敌将自为仇不暇害他人也未几惠卿果叛安石十年夏感微疾谓司马光曰雍与观化一巡光曰何至此邵子笑曰死生常事耳张子来问疾因曰先生盍一论命邵子曰若天命则已知之世俗所谓命固不知也张子曰先生知天命矣及病革二程子张子司马光晨夕视之外庭议丧葬事邵子皆能闻召子伯温曰诸君欲葬我近城地当从先茔耳卒时年六十七赠秘书省著作郎明道程子志其墓初明道从父见邵子退而叹曰尧夫内圣外王之学也其心虚明遇事能前知学者用是辄谓邵子能因声气之动以推其应如管郭之术其实邵子未必然也所著书曰皇极经世观物内外篇诗曰撃壤集元祐中追諡康节先是章惇尝事邵子后执政欲用伯温伯温不往防赴部铨先谒部而后见惇惇论及康节之学曰嗟乎吾于先生不能卒业也伯温曰先公先天之学论天地万物未有不尽者其信也则人之仇怨反覆者可忘矣于是惇方兴党狱故以是动之惇悚然犹荐诸朝而伯温愿补外惇不悦遂监永兴军铸钱监时元祐诸贤南迁莫敢过访独伯温见范祖禹于咸平见范纯仁于颍昌或为之恐不顾也秩满以避惇故义不至京师从外辟徽宗初上书请复祖宗法度辨宣仁诬谤解元祐党锢及戒劳民用兵尝论元祐绍圣之政曰公卿当知国体以蔡确奸邪死何足惜然旣为宰相当以宰相待之其立论忠厚如此初邵子甞曰世行乱蜀安可避及宣和末伯温载家使蜀卒免于乱
　　论曰夫子传説卦惟后天方位至明汉儒用相付受至先天八卦以及圆横诸图皆出邵子邵子尝曰先天图心法也吾终日言未尝离乎是然则图之义精矣横图则明道程子所谓加一倍法者是也易以道阴阳故数起于两范以叙三才故数起于三圣人之倚数立法各有取尔扬雄作拟易而数乃用三其法固已舛矣然邵子平生乐道扬雄岂其倍累层生之致有以发其妙悟耶子朱子言易理则尊程数惟宗邵有以也
　　张子
　　张子名载字子厚世大梁人父迪知涪州卒于官子防不克归侨于鳯翔郿县横渠镇之南因徙家焉张子少喜谈兵至欲结客取洮西地年二十一以书谒范仲淹仲淹知为逺器谓曰儒者自有名教可乐何事于兵授以中庸张子读之犹以为未足又求诸释老累年究其説知无所得反而求诸六经尝拥虎皮讲易京师聼从者甚众一夕二程至与论易遂撤坐辍讲语人曰是深明易道吾所弗及因与二程论道学之要涣然自信曰吾道自足何乃旁求于是尽弃异学淳如也嘉祐二年成进士授祁州司法参军迁云岩令为政以敦本善俗为先每月吉具酒食召高年亲为劝酬使人知养老事长之义因问民疾苦及告以训戒子弟之意尝谓学者曰孰能少置意科举相从于尧舜之域者乎学者闻法语多有从之者渭帅蔡子正特加尊礼军府之政大小咨之所赞助尤多神宗立方新百度思得才哲士吕公着言张子学有本原召见问治道对曰为政不法三代者终茍道也上悦以为崇文院校书王安石问以新政对曰公与人为善则人以善归公如教玉人琢玉则宜有不受命者矣安石黙然寖不悦明州苗振狱起命往治之明道言载以经术徳义进不宜使治狱安石曰淑问如臯陶犹谳囚此何伤是时张子弟戬与明道同为御史里行极论安石乱法陈升之等依违徇从章既上又诣中书争之安石举扇掩面而笑戬曰戬之狂直宜为公笑然天下之笑公者不少矣升之从旁解之戬曰公亦不得为无罪升之有愧色遂与明道同时补外张子按狱还明道等已出遂移疾去屏居终南山下敝衣疏食危坐一室俯而读仰而思有得则识之或中夜起取烛以书其志道精思未尝须臾息也尝以定性之学问于明道明道荅之有曰天地之常以其心普万物而无心圣人之常以其情顺万事而无情故君子之学莫若廓然而大公物来而顺应张子大悦其后学成徳尊每患学者虽复多闻不务畜徳徒善口耳而已以故犹秘其学不多为人言讲明道谓之曰道之不明久矣人善其所习自谓至足必如孔门不愤不啓不悱不发则师资势隔而先王之道或几熄矣趣今之时且当随其资而诱之虽识有明暗志有浅深亦将各有得焉张子用其言每告学者以知礼成性变化气质之道以为知人而不知天求为贤人而不求为圣人此秦汉以来学者大蔽也故关中学士躬行之多与洛人竝张子气质刚毅徳盛貌严然与人居久而日亲其治家接物正已以感人人未之信反躬自治不以语人闻人之善喜见顔色荅问学者虽多不勌其家冠昏丧祭率用先王之意而傅以今礼初治期功之服行四时之荐闻者或疑笑之卒乃信从一变而从古者甚众皆自张子倡之又尝病戍卒往来不可用不如省数以募土人以及井田宅里发敛学校之法皆欲条理成书使可举而措诸事业十年吕大防荐之诏知太常礼院议不合复以疾归过洛见明道曰吾病已革将不起尚可及长安也其冬十一月至临潼沐浴更衣而寝比旦视之则卒矣贫无以敛门人买棺奉其丧归一用古礼以终其志既而门人欲諡为明诚中子质诸明道明道以问司马光光曰子厚用心欲复三代之礼礼曰生无爵死无諡又曰贱不诔贵少不诔长诸侯相诔犹为非礼况弟子而诔其师乎孔子没哀公诔之不闻弟子复为之諡也今欲諡子厚恐不合于古非子厚之意乃止学者称为横渠先生张子之学以易为宗以中庸为体黜怪妄辨鬼神所着正行于世尝谓门人曰此予歴年致思所得其言殆与前圣合大要发端示人至触广之则有待于学者正如老木一株枝榦自在所少者润泽华叶耳最后二篇其两牖铭也一曰砭愚一曰订顽砭愚者东铭订顽则西铭也伊川尝言西铭吾得其意但无子厚笔力又曰西铭明理一而分殊扩前圣所未发与性善养气之论同功自孟子后葢未之见孝宗时追封郿伯宁宗时赐諡曰明
　　论曰井田之法非独授恒产也有封畛以别公私而上下之分定有沟浍以资潴泄而旱潦之患消以之成赋而赋治以之起役而役均以之寓兵而兵强井法旣废歴代之议田制者纷如即使兼采众防限民名田而禁其卖买又兴水利以苴之犹不如井法之善也故虽三十税一而豪家收大半之租一有事役则差役雇役利病相半伍有常设之兵而兵骄国有常糜之饷而财匮其皆起于井法不行故也然井法与封建实相表里自郡县置而民无定主吏无定民徒以朝廷之神明疆理方内而欲为之分田易田授田归田一切如周召时立法之密势将不行惟师其意权其变随其风土民俗而经界之庻几渐以复古张子之所论定自期不刑一人而数年可复条理未及成书可胜惜哉
　　程伯子
　　程伯子名颢字伯淳世居中山后从开封徙河南太宗朝高祖羽为三司使仁宗録旧臣后以父珦为黄陂尉歴知龚磁汉等州致仕累转大中大夫珦为人慈恕而刚断平居与防贱处惟恐有伤至犯义理不少假左右臧获无日不察其饥饱寒燠前后五得任子以均诸父之子孙所得禄分赡亲戚之贫者从女兄寡迎以归抚教其子均于诸子伯子以明道元年生年十二三居庠序如老成人比十五以父命偕弟颐禀学于濓溪周子慨然有求道之志泛滥于诸家出入于老释者几十年反求诸六经而后得之嘉祐二年举进士除鄠主簿多异政府境被水仓卒兴役诸邑皆狼狈独伯子所部不劳而事集已谓人曰吾之董役乃军法也当路将荐之问所欲伯子曰荐士当问才之所堪不当问所欲调江宁上元主簿値令缺摄邑事画法均税富人初多不便爲浮言旣而莫敢不服盛夏隄决法由府禀漕乃后调役伯子曰必需命则苖稿矣辄发民塞之岁则大熟邑当水运之冲旧为小营以处漕卒之病者然必请府始给食以故多死伯子白漕司预贮米以饲病卒全者大半尝言曰一命之士茍存心爱物于人必有所济迁晋城令民以事造县者必告以孝弟忠信度村乡逺近为伍保使患难相防而奸伪无所容孤茕残废者责之亲党使无失所行旅疾病皆有所养乡必有校暇则亲至召父老与语儿童所读书为正句读教者不善为易置乡民社会为立科条旌别善恶使有劝有耻辨诉者或不持牍径至庭陈状从容告语率感服去河东义勇农隙演武多应文伯子至晋城之民遂为精兵常书视民如伤于座右曰吾常媿此熙宁二年八月吕公着荐为太子中允权监察御史里行神宗素知其名屡召见每退必曰频求对欲常相见一日从容咨访报正午始趋出中官曰御史不知上未食耶所进説甚多不饰词辨务以诚意感悟上心时王安石益向用伯子每见必言君道以至诚仁爱爲本未尝及功利尝极陈治道上曰此尧舜事朕何敢当伯子愀然曰陛下此言非苍生之福也上使推择人才荐数十人以父表弟张载及弟颐为首尝劝上防未萌之欲及勿轻天下士上俯躬曰当为卿戒之章疏屡上皆系教化之本论君道畧曰君道之大在于稽古正学君志先定而天下之治成矣所谓定志者一心诚意择善而固执之以圣人之训为必当从先王之治为必可法不为后世驳杂之政所牵制不为流俗因循之论所迁惑必期致世如三代之隆而后已也然患常生于忽微志亦惑乎渐习愿陛下礼命老成贤儒不必劳以职事俾日亲便座讲论道义又择贤俊使陪侍朝夕开陈善道则王猷允塞矣论修学校尊师儒取士畧曰古者一道徳以同俗方今人执私见家为异説支离经训无复统一宜先礼命近侍贤儒及方岳之吏悉心推访凡有明先王之道徳业充备者其次笃志好学材良行修者皆以名闻高蹈之士厚礼延聘余命州县敦遣萃于京师馆之寛闲之宇丰其廪饩防其家之有无以大臣之贤典领其事俾羣儒朝夕讲明正学其道必本于人伦明乎物理其教自洒扫应对以往修其孝弟忠信周旋礼乐所以诱掖激厉渐摩成就之道皆有节序其要在于择善修身至于化成天下自乡人而可至于圣人之道稍久则择其学业大明徳义可尊者为太学之师次以分教天下之学始自藩府至于列郡择民之俊秀者入学皆优其廪给而蠲其身役大不率教者斥之渐又择其道业之成者使教于县之学异日则十室之乡皆当修其庠序为之立师县令歳与学之师推经明行修材能可任之士升于州学郡守又歳与学之师宾兴其士于太学太学岁论其贤者能者于朝朝廷问之经以考其言试之职以观其材然后辨其等差而命之秩旣一以仁义道徳教养之又专以行实材学升进去其声律小碎糊名誊录一切无义理之弊不数年间靡然丕变岂惟得士寖广天下风俗将日入醇正王化之本也论十事畧曰古者自天子达于庶人必须师友今师傅之职不修友臣之义未着所以尊徳乐道之风未成于天下天地四时之职歴二帝三王未之或改今官秩淆乱职业废弛太平之治所以未至天生蒸民立之司牧必制其恒产今富者跨州县贫者流离饿殍生齿益繁而不为之制则衣食日蹙古者政教起于比闾族党州县酂遂以相聫属统治故民用亲睦刑法鲜犯此人情之自然行之则效者也庠序之教所以化成天下今师学废而道徳不一乡射亡而礼义不兴贡士不本于乡里而行实不修秀民不养于学校而人材多废古者府史胥徒受禄公上而兵民未始判也今骄兵耗匮禁衞之外不渐归之农则将贻深虑府史胥徒之役毒遍天下不更其制则未免大患古者民有九年之食今耕者少食者众地力不尽人功不勤虽富室强宗鲜有余积宜渐从古制均田务农公私交为储粟以为之备古者四民各有常职而农十居八九今京师浮民百万穷蹙辛苦日益歳滋久将若何此在酌古变今均多防寡渐为之业以救之山虞泽衡古有常禁今用之无节取之不时惟修虞衡之职则有变通长久之势古者冠婚丧祭车服器用等差分别莫敢僭逾今礼制未修奢靡相尚既无定分则奸诈攘夺求厌而后已此争乱之道也是时王安石执政纷更法令中外莫以为便伯子旣屡言不用遂丐去被旨赴中书议安石厉色待之伯子徐曰天下事非一家私愿平气以聼安石为之媿屈先是安石改法言者多肆诋伯子独以至诚开纳故安石虽数逐不附已而心服伯子至是犹敬其忠信但出提京西刑狱伯子疏辞有曰臣每论列惟知以忧国爱君为心不敢以扬已矜众为事知人主不当自圣则未尝为谄防之言知人臣义无私交则不忍为阿党之计明则陛下幽则鬼神臣之微诚实仰临照然徒有捧日之心曾微回天之力投诸荒陬实所甘分乃改佥书镇宁军节度判官入辞上问所欲言伯子曰愿陛下勿轻用兵而已时鎭宁守疑伯子自台出必轻已不任事而伯子礼之恭事无大小罔敢不勤守乃大懽屡平反重狱赖以脱死者甚众于是河决澶州曹村伯子驰告州帅刘涣曰曹村决京师可虞臣子之分身可塞亦为之盍尽以厢兵见付涣付之立走决所激谕士卒命善泅者衔细防渡决口因引大索以济众两岸竝进数日而合五年父珦以抗议新法非便致仕归又値郊祀霈恩伯子曰吾罪涤矣遂求监局以养亲得监西京竹木务与弟颐从容趋庭读书讲学士大夫多从游者旋改太常丞六年置经义局修诗书周礼上欲召伯子安石不可八年冬十月乙未彗出轸伯子应诏论时政极切差知扶沟县事民之滨居蔡河者多不逞颛胁取行舟赀货歳必焚舟十数伯子捕一人使引其类皆贳宿恶不治分地处之令以挽繂为业且察为奸者自是焚剽遂絶常权谷价不使甚贵甚贱会旱教民掘井每一井可漑数亩邑人頼焉尝捕一盗聼自新已复为盗事发盗语妻曰吾与令约不复盗今何靣目见之遂自缢也元丰二年召判武学为李定何正臣所劾犹以新法之初首为异议故也寻除奉议郎仍宰扶沟扶沟地卑方经画沟洫之法未及兴工坐盗逸狱罢伯子叹曰以扶沟之地尽为沟洫必数年乃成吾为经画十里之间开其端后人知其利必有继之者矣夫为令必使境内之民凶年饥歳免于死亡饱食逸居有礼义之训然后为尽故吾于扶沟兴设学校聚子弟教之亦几成而废岂非命哉去之日老稚攀号遣之不去遇赦以亲老复求监局得监汝州酒税改承议郎平居菽粟仅足而老防各尽其懽中外孤弱无托者皆收养之嫁娶则先遗孤而后及己子当是时四方学者不逺千里而至八年神宗崩伯子赴府成服韩宗师问朝廷事将如何曰司马君实吕晦叔作相矣宗师曰作相当如何曰当与元丰大臣同之若先分党与他日可忧宗师曰何忧曰元丰大臣皆嗜利者使自变其害民已甚之法则善矣不然衣冠之祸未艾也司马光吕公着果竝相召伯子为宗正寺丞以疾不行其年六月丁丑卒年五十四伯子徳性充完外和内刚胷懐洞然终日乐易见善如出诸已不欲勿施于人接物辨而不间感而能通教人而人易从怒人而人不怨贤愚善恶咸得其心狡伪者献其诚暴慢者致其恭闻风者诚服觌徳者心醉为政治恶以寛处烦而裕当法令繁密之际人皆病于拘碍而处之绰然虽在仓卒不动声色比葬文彦博题其墓曰明道先生盖自孟子之后一人而已宁宗时追諡曰纯理宗时封河南伯
　　吕大临曰先生负特立之才知大学之要躬行力究察伦明物涣然心释洞见道体遇事优为诚心恳恻其自任之重寜学圣人而未至不欲以一善成名寜以一物不被泽为己病不欲以一时之利为己功其自信之笃也吾志可行不茍洁其去就吾义可安虽小官有所不屑也
　　论曰昔厐士元蒋公琰临县不治论者谓非百里才逮观周程二子大用则可大效小用之辄亦小效以知委吏乘田莫非经济而厐蒋之学为已疏矣伯子居谏垣仅九阅月所上章疏引义陈善酌古变今天徳王道灿然明偹有能举而措之者则周公其人也神庙既不行其道而纂经之命亦卒沮于安石遂使赞述之功不施于后然声教遗言粹然与六籍相表里其禆助道术亦孔彰已范祖禹云不迁怒不贰过惟伯淳能之岂不信哉
　　程叔子
　　程叔子名颐字正叔少伯子一歳年十八诣阙上书劝仁宗以王道为心生灵为念黜世俗之论期非常之功且乞召对不报因游太学见胡瑗瑗试诸生以顔子所好何学得叔子论大奇之处以学职嘉祐四年试进士报罢遂归不复试英宗朝尝代父珦上书陈治道一曰立志二曰责任三曰求贤恳切敷畅可举而行性疏通简易而庄重有体衣虽防素冠襟必整食虽疏俭蔬饭必洁父珦年老左右致养无违家事悉力营办细务必亲赡给内外亲族八十余口吕公着判太学雅知叔子延为太学正不至近臣屡荐自以学不足不愿仕也及哲宗立司马光及公着等荐之叔子曰将累人矣使韩富当国吾犹可以有行也有防授西京国子监教授辞召为秘书省校书郎又辞论经筵三事且曰若言可行敢不就职如不可用愿聼其辞于是除通直郎充崇政殿説书再辞乃受既拜命即上言习与智长化与心成陛下春秋方富愿选名儒入侍讲讲罢入分直以备访问或有小失随事献规又言辅养主徳非徒涉书史览古今已也要使跬步不离正人乃可涵育薰陶成就圣徳今间日一讲解释数行为益既少又自四月罢讲直至中秋非古人旦夕承弼之意又言立讲之仪始于明肃太后昔王昭素讲易崔颐正讲尚书邢昺讲春秋皆于殿上坐讲此祖宗尊徳重道之美万世所当法也方是时潞公文彦博年几九十矣每侍立终日上命之休不敢退或以谓叔子曰潞公甚恭而君至严何也叔子曰潞公三朝元老事防主不可不恭颐起布衣为师傅敢不自重然彦博每叹叔子以为眞侍讲也叔子尝言天下重任惟宰相与经筵天下治乱系宰相君徳成就责经筵每当进讲必宿斋豫戒潜思存诚冀以感动上意所为説常于文义之外反覆推陈归于人主一日讲顔子不改其乐讲毕复言曰陋巷之士仁义在躬人主崇高茍不知学安能不为富贵所移且顔子王佐之才也而箪食瓢饮季氏鲁国之蠧也而富于周公鲁君用舍如此非后世之监乎闻者叹服五月差看详国子监条制请改试为课不复考定高下以销争竞成礼让建尊贤堂以延道徳之士镌解额以去利诱省繁文以专委任励行检以厚风教凡十数事司马光大变熙丰之法叔子谓曰役法当讨论未可轻改也光不聼旣而数年纷纷不能定先是讲官以禄薄例兼他职八月差判登闻鼓院叔子曰古以蒲芦喻教谓当以诚化也若营营于职事则临时进讲徒善词説而已辞不受在职累月不请俸诸公知之乃使户曹持给及冬至郊祀霈恩不为妻求封或问之曰颐起草莱被召再辞不获命顾为妻求封耶于是百官将表贺叔子以亮阴未除节序迁流思慕弥切请改贺为慰从之比除丧有司请张乐置宴叔子谓通丧虽阕犹当因事用乐今特置宴是喜之也乃辍乐叔子进讲色甚庄继以讽教闻上宫中潄而避蚁问有是乎上曰然诚恐伤之耳叔子曰此恻隠之心也推之可以及四海尝讲罢上起折桞进曰方春发生不可无故摧折所讲书有容字上藩邸嫌名也中人以黄覆之讲毕因曰人主之势不患不尊惟患臣下尊之过甚而骄心生耳请自今旧名嫌名勿复避其随事献益多此类于时人士从学者益众而苏轼在翰林亦多附之者遂有洛党蜀党之论吕公着既相遇叔子厚多所咨访轼及弟辙疑叔子于人材有所进退益忌之会朝议以游酢为右正言辙乃沮之毁及叔子值上病疹累日不御迩英而宰相未之知也叔子身诣省质责之且曰上不御殿太后不当独坐于是大臣入问疾而心亦不悦轼既恶叔子贾易朱光庭不能平合攻轼而胡宗愈顾临亦弹叔子谏议孔文仲素有伉直称然蠢不晓事为轼所绐上疏极诋叔子叔子遂罢説书差同管勾西京国子监再辞以父忧归终丧三省奏除馆职辙又沮之乃除直秘阁仍判西监又再辞董敦逸摭其有怨望语改左通直郎管勾嵩山崇福宫未拜绍圣元年申秘阁西监之命又再辞四年党祸起放归顷之哲宗为辅臣言颐在经筵多不逊言者承风论之遂削籍窜涪州河南尹李清臣即日迫遣欲入别叔母不聼既行谢良佐曰是行也良佐知之乃族子公孙与邢恕之为耳叔子曰族子至愚不足责邢恕故人情厚不敢疑孟氏既知天安用尤臧氏道出汉江中流遭船几覆同舟尽惊号叔子正襟危坐无怖色有父老问曰独无怖何也叔子曰心存诚敬耳父老曰心存诚敬曷若无心叔子欲与语不顾而去徽宗即位移峡州被赦复宣徳郎任便居住叔子在涪州讲学不辍至归气貎髭髪皆胜平昔门人问之叔子曰学之力也夫学者学处患难耳富贵荣达不须学也复以通直郎权判西监受命即谒告既而供职尹焞疑之叔子曰上初即位首被大恩不可以虚徳意吾之不能仕亦已决矣受俸一月乃行吾志耳建中靖国二年追所复官依旧致仕崇宁二年蔡京执政诏追出身以来文字及所著书范致虚又请逐其学徒叔子乃迁居龙门之南止四方学者曰尊所闻行所知可矣不必及吾门也叔子受气甚薄三十寖盛四十五十而后完至是年七十余筋骨无损尝自述以告张绎绎曰先生岂以受气薄而厚为保生耶叔子曰吾以忘生徇欲为深耻五年正月彗出西方太白昼见始弛党禁复宣议郎致仕大观元年九月卒年七十五叔子之学要本于诚以四子为标的而达于六经动止语黙一以圣人为师卒得孔孟不传之统为诸儒宗出其门者最多归自涪时易传已成犹逐旋修改未尝以示人或以为请曰自揣精力未衰尚觊有少进耳有问难及之则取箧身自发示又着春秋未成中庸成而失传初偕兄伯子禀学于周子周子手太极图授之二程子之讲学论道渊源盖出于此伯子尝言正叔平生不读庄列非礼弗动弗视出于天与又曰异日能使人尊严师道者吾弟也至接引后学随才而成就之则予不得而让焉学者称为伊川先生理宗朝赐諡曰正追封伊阳伯
　　胡安国曰程氏之文于易则因理以明象而知体用之一源于春秋则见诸行事而知圣人之大用于诸经语孟则发其微指而知求仁之方入徳之序其行已接物则忠诚动于州里事亲从兄则孝弟显于家庭辞受取舍非其道义则一介不以取与诸人虽禄之千钟不顾也
　　论曰二程之道中正明粹若合符节使及孔氏之门则顔孟之侣冉闵而下殆不及也父珦知汉州时二子同入僧寺伯子入而右羣从皆右叔子入而左返顾无后从者至堂曰此某不及家兄处也故朱子曰明道徳性寛大规模广濶伊川气质刚方文理密察其道虽同而造徳各异呜呼先哲深微之致非知徳者孰能识之昔顔孟潜见不同横渠论之至当当元丰以前叔子不仕岂以伯子在朝有顔潜之意耶
　　吕大临
　　吕大临字与叔其先汲郡人自祖以下葬蓝田故为京兆人始与兄大钧同事横渠张子大钧字和叔为横渠同年友心悦其学遂宾宾执弟子礼横渠之学以诚明为本以礼乐为行他弟子徒诵其言独大钧若蹈大路日用朝夕依以为轨辙治父丧自始死至葬祭一仿古仪所得为者已复推之冠昏饮酒相见庆吊之事节文彬彬关中化之又尝讲井田兵制撰为图籍若可施行其尊信横渠如此大临亦宗横渠之学横渠卒乃东见二程其学博涉羣书妙达义理而如不出诸口其行以圣贤为法爱民利物而若无能者其文如万马千兵饱满伉壮几于古人而薄而不为虽盛暑燕闲必俨然危坐每欲掇拾三代遗文旧制令可行不为空言以门廕入仕不应举或问其故曰不敢掩祖宗之徳元祐中除太学博士袐书省正字尝论选举曰古之育才以多为乐今之选举以多为患古以礼聘士常恐其不至今以法待士常恐其竞进夫为国之要不过得人以治事如为治必欲得人惟恐才之不足何患于多如治事皆任其责惟恐士之不至何患于竞今取人而用不择所任任人以事不问所堪故入流之路不胜其多而为官择士则常患乏才待次之吏歴歳不调而考其职事则常患不治惟立士规以养徳厉行更学制以量才进艺定试法以甄贤别否修辟法以兴能备用严举法以核实得人制考法以责任考功庻几渐可复古及富弼致政居家颇好佛学大临与书曰古者三公无职事内则论道于朝外则主教于乡必将以斯道觉斯民岂以爵位进退体力盛衰为之变哉今大道未明人趋异学此老成大人恻隠存心之时若移精变气务求长年乃山谷避世者所好非所望于公也弼谢之其后范祖禹以大临修身力学宜备讲官荐之未及用卒初大钧为人刚正于所灼信身遂行之不复疑畏识者方之季路而大临婿于张戬戬喜曰吾得顔回为婿矣二人涵养之浅深畧可想见故伊川称曰和叔任道风力甚劲至深潜缜密则不如与叔其见重如此
　　论曰铨法之弊乆矣旋用而旋退当其用时未甞为官择才量才授官则其退也必有以用违其才而横受其辜者已昔臯陶安于理官后稷自谓便人彼皆圣贤之侣用犹各有所宜况中材乎故知资格年劳之循乃汉晋之弊法爲政之道育才要矣审官急焉若用大临之论以与明道学校取士之制相备庻几作人之化兴而唐虞官人之盛可复覩矣
　　朱光庭
　　朱光庭字公掞河南偃师人嘉祐二年登进士第调万年主簿数假邑事人称明镜文彦博举应制科会仁宗登遐罢试丁内外艰服除为修武令邑有牧地民乆侵冒为税籍朝廷遣使按亩加程总四万余石光庭争之得减万余石改垣曲令他邑敛青苗钱类以严取办光庭不笞一人而输以时足枢臣荐对神宗问中外何所闻对曰陛下即位以来更张法度臣下行之或非圣意故有不便诚能去其不便则天下均被福矣吕大防守长安辟佥书判官朝廷伐西夏五路出师雍为都会事多倚以办调发有非朝廷意而急于期会者光庭执不从神宗崩命勾当山陵事洛人不知有大役司马光荐召为左正言首以辨大臣忠邪为言又请天子燕闲与儒臣讲习罢提举常平官不散青苗钱广储蓄备水旱太学置明师以养人才论奏无虚日多所荐达人无知者迁左司谏论急务十事河北饥遣往赈济多所全活拜右谏议大夫请召讲官便殿访以治道是岁旱论救灾十事迁给事中有诏幸后苑赏花燕羣臣会春寒请罢燕以秖天戒其夏日食上疏论修徳应变乞戒诸州谳狱毋得为疑似之言以论事求外补除集贤殿修撰知亳州数月复召为给事中刘挚罢相守郓光庭封还麻制坐落职复知亳州改知潞州迁集贤院学士绍圣元年以疾卒年五十八光庭天性纯孝居父丧庐墓侧三年修身治家居官立朝一以至诚守亳及潞赈饥恤灾民懐其徳尝从孙复授春秋受学于胡瑗告以忠信为学之本光庭终身力行之后又从二程子游知大学为入徳之方服膺践行造次不忘初见明道于汝州逾月归语人曰光庭在春风中坐一月矣伊川称其笃学力行至于没齿志不渝于金石行可质于神明蹇蹇王臣之节凛凛循吏之风着见事为皆可记述云
　　论曰程门称游杨谢吕四先生顾自绍圣以前半采议论炳着朝端者则光庭为最着方其坐春风中恂恂然粥粥然涵养克治惟恐有未遑也及其立朝涖官直节劲气抚民育物卓卓表见如此非有得于学而能然乎
　　吕希哲
　　吕希哲字原明申公公着之长子也公着简重寡黙而申国夫人性严有法度希哲甫十歳每侍立终日不命之坐不敢坐日必冠带以见长者虽盛暑毋得辄去巾韈缚绔市井之语郑卫之音未尝一经于耳不正之书非礼之色未尝一接于目又延焦千之以教之千之方正严毅诸生少有过辄端坐召与相对终日竟夕不与语既悔乃畧降词色以故希哲徳器成就逈絶恒流希哲尝言人生内无贤父兄外无贤师友而能有成者寡矣比长以恩补官事胡瑗于太学因遍从孙复石介王安石游安石谓之曰士事科举者为贫也有官矣而犹事科举是侥幸利达学者不由也希哲遽弃科举之业及伊川至太学与隣斋希哲少伊川仅一二歳然察伊川学问渊源非常人比首以师礼事之由是复得游于明道横渠诸贤间知见益广希哲之学大扺以知言为先自得为本躬行为实不尚虚言不为异行其读书平直简要不主一门及安石纷更庶政愎谏自信动失众心希哲虽与有旧不为茍同安石欲用子雩侍讲殿中以希哲亦大臣子欲先引之以为例希哲固辞至元祐中乃除兵部员外郎充崇政殿説书日夕劝上以修身为本乆之迁谏官方抗辞而苏轼戏谓曰法筵龙象当观第一义希哲笑不荅已谓范祖禹曰若辞不获命必以杨畏为首时畏在言路方以险诈厚于轼故希哲及之由是始听其辞绍圣初出知太平州坐党谪居和州徽宗立复官知单州召为光禄少卿直秘阁又出知曹州寻夺职又知相州邢州奉祠希哲性至乐易然未尝假人顔色悦人以私宦京师时不谒台谏遇迁转即一见执政外此不见也每述其从父舜徒事云从父守会稽或咎以不求知者荅云勤于职事其他不敢不愼乃所以求知也晚居宿州眞扬间十余年静坐一室不问家计衣食不给或至数日絶粮而处之宴如尝言孝子于父母事必躬亲不可委诸臧获谷梁云天子亲耕以供粢盛王后亲蚕以供祭服国非无良农工女也以为人之所尽事其祖祢不如以已所自亲此説最尽事亲之道又言初学当理会气象词令容止轻重疾徐之间不惟君子小人于此分亦贵贱寿夭所由定又言攻其恶无攻人恶日夜防检丝毫不尽即不慊于心矣何暇防检他人耶日必读易一爻遍考诸儒之説黙坐沈思随事解释夜则与子孙评论古今商确得失乆之方罢与仙源为夫妇六十年未尝一日有靣赤自少至老虽袵席之上未尝戏笑政和中卒年七十八
　　论曰自小学废士之失其徳基也乆矣希哲平生不欺闇室推厥成就则自少小时徳性固已坚定而复观摩于有道师友间故所学所守一出于正人亦孰不爱其子而或狃于歳月之富则教常不豫或挠于姑息之私则教复不严其在贵胄患又倍之根之不培枝于何达人材衰息职此之由若公著者岂独有家之法为政者推此以誉髦斯士可也


　　史传三编卷四
<史部,传记类,总录之属,史传三编>
　　钦定四库全书
　　史传三编卷五
　　大学士朱轼撰
　　名儒传五
　　宋
　　谢良佐
　　谢良佐字显道寿春上蔡人始务记问为该博及见明道举史书不遗一字明道警之曰可谓玩物丧志良佐闻语汗浃背靣发赤明道乃曰即此是恻隠之心一日复谓之曰君辈相从祗学颢言语故心口不相应盍行诸请问焉曰且静坐良佐质虽少鲁然志学极笃事有未彻其颡有泚愤悱如此旣成进士又事伊川尝别一年复至伊川问所进曰但去得一矜字尔伊川喜适朱光庭来谒伊川指谓光庭曰此人为切问近思之学及归尹焞送之问曰何以教我良佐曰吾徒朝夕从先生见行则学闻言则识譬人有服乌头者方其服也顔色悦泽筋力强盛一旦乌头力去将如之何焞归以告伊川伊川曰可谓良友矣良佐之学强力不倦旧苦多惧即习于危阶日作课簿记其言动视聼得礼与非礼者以自程督与游酢吕大临杨时同在程门号四先生而良佐所见最为超越初授秦州教授其帅吕大忠每枉车骑过之良佐为讲论语大忠必正襟肃容曰圣人言行在焉吾不敢不肃迁应城令立信以示之始至事烦信旣立其事顿简是时胡安国以典学使者过之不敢问以职事顾因介绍以弟子礼见入门见吏士植立庭中如木偶人肃然起敬遂禀学焉建中间除书局官不谒执政或劝之对曰彼安能陶铸我自有命在初良佐未及第时梦入内庭不见上惟太子涕泣及释褐神宗晏驾哲宗嗣立每举以告学者曰万事有命非人力所计较必能信命方能养气不复挫折故良佐平生未尝干人其后召对忤旨出监西京竹木塲坐口语系诏狱废为民在西京时朱震自太学往谒坐定震请益良佐曰当为君讲一部论语震私念日晷几何何由得具讲説酒五行良佐掀髯曰聼讲论语乃举子见齐衰及师冕见二章曰圣人之道无微显无内外由洒扫应对进退而上达天徳本末一以贯之一部论语皆以此意求及禠职归谓学者曰学旣透得名利关尚当穷理方可望入圣域否则万难见道吾蚤亲有道复为克己之学遂于世味若存若亡比经忧患仕意益薄矣良佐为人高迈卓絶言论宏肆善开发人所着有论语説及门人所记语録其以生意论仁以实理论诚以常惺惺论敬以求是论穷理命意皆极精当至直指穷理居敬为入徳之门则尤得明道教人纲领其语録则朱子少时为学实頼是编以发其趣故尝手为厘订云
　　论曰良佐之没游酢实志其墓当朱子时其文蚤已失之故事迹不具夫矜者气盈阳盈则愆阴盈则伏虽天地犹病之而况于人乎是故矜财贿者为市道矜禄位者为鄙夫矜功名者为伯术矜学识者为华儒至若顔子之视有若无唐虞之浮云太虚则何矜之与有伊川以良佐为近思而明道谓其足任展拓者以此
　　游酢
　　游酢字定夫建阳人与兄醇俱以文行知名所交皆天下士伊川遇之京师谓其资可适道及明道知扶沟方以倡兴道学为己任设庠序聚邑人子教之乃召酢俾职学事酢欣然从之得其微言遂尽弃其学而学焉元丰六年第进士调越州萧山尉县有疑狱十余年莫能决酢摄邑事一问得其情释之虽明习吏事者不能逮也用侍臣荐召为太学録除博士以奉亲不便就拟知河清县范纯仁判河清待以国士纯仁移守颍昌辟为府教授纯仁再相除为太学博士纯仁罢酢亦丐外授齐州判官丁父忧阕调泉州签判徽宗立召为监察御史出知和州岁余管勾南京鸿庆宫乆之知汉阳军以母老丐祠提防成都府长生观丁母忧阕知舒州移濠州罢归侨歴阳因家焉酢自防不羣读书一过辄成诵比壮益自力心专目到仪容词令粲然有文望而知为成徳君子也其事亲无违交友有信莅官遇僚吏有恩人乐自尽时新法方行编民困于征敛所在骚然酢歴知州军处之裕如即有兴建民若不知而事集故戴之若父母去则见思伊川尝谓杨时曰游君徳器粹然问学日进政事亦絶人逺甚其见重如此宣和五年卒年七十一諡文肃学者称广平先生所着有易説诗二南义论语孟子杂解中庸义及文集十卷
　　论曰游杨皆始事明道继事伊川独能得其宗其立雪事学士尤所艶称葢事之之严如此纯仁为一时善类宗主而尤惓惓于酢岂虚哉纯仁旣不卒于用酢犹浮沈州县之间有若不屑去者夫存心爱物补苴时弊以为民赐是程邵之教也及后朱子兴论酢清徳重望皎如日星流风余韵足以师世范俗云
　　杨时
　　杨时字中立先农人五世祖避地入闽始家将乐时资禀甚异八歳能文丁母艰哀毁如成人事继母尤谨熙寕九年第进士调汀州司户参军不赴以师礼见程明道于颍昌明道称之其归也目送之曰吾道南矣明道卒时设位哭寝门年四十事伊川一日伊川瞑坐时与游酢侍立不去伊川觉则门外雪深一尺矣归杜门种学渟滀涵浸尝曰六经之义验之于心而然施之行事而顺然后为得若工无用之文徼幸科第果何益哉初明道为人温然纯粹无疾言遽色时遽似之故及二程之门者明道最爱时伊川最爱酢其气象实相类云调徐州司法丁继母忧阕改虔州谳疑立断议事守正不阿丁外艰阕迁瀛州防御推官知浏阳县厚见宾礼于安抚张舜民漕使胡师文恶之诬以他事坐冲替舜民入长谏垣荐之除荆南教授知余杭县转南京宗子博士出知萧山县所至有惠政旣去而民思之不求闻达而徳望日重四方之士不逺千里从之游号曰龟山先生乆之提防均州明道观成都国宁观例罢差监常州市易务而时年已几七十矣是时蔡京当国天下多故京知事必败稍欲引用老成会路允迪使高丽还言国主问龟山先生安在乃召为秘书郎到阙迁著作郎入对首言自熙丰元祐分为二党缙绅之祸至今未艾愿诏有司条具祖宗之法有宜于今者举而行之当损益者损益之元祐熙丰姑置勿问又乞警戒无虞为宣和会计録以周知天下财物出入之数徽宗首肯之除迩英殿説书于是方图燕云虚内事外时乃陈时弊十余事且言燕云之师宜退守内地以省转输募邉民为弓弩手以杀常胜军之势虑都城四达无高山巨浸为阻衞士人懐异心缓急不可倚仗执政不能用其为国逺虑此及金兵南下时益謇謇输忠上言今日事势如积薪已然当奋励以竦观聼若示以怯懦则事去矣请罢免夫之役及京城聚敛东南花防之害以收人心已而钦宗受禅金人日迫勤王之师四集大臣方以推恩晋秩争议行幸莫念军计时请立帅以统援师引唐九节度之败以为鉴又言上皇禅位而宰执叙迁此何理也主辱臣死而争为窜亡之计陛下何頼焉童贯为三路总帅弃军不问故梁方平何灌皆相继遁宜以军法从事贯以阉悮国今防城犹用阉人覆车之辙不可复蹈钦宗大悦擢右谏议大夫至金人约和邀割三鎭以去时复言河朔为国家重地三镇为河朔要藩一旦弃之是敌以二十州之地贯吾腹中非经逺之谋且使勤王之师无功而去厚赐之则无名不与则生怨闻三镇之民以死拒守若遣兵蹑之使腹背受敌宜有功乞召种师道问方畧疏上钦宗下诏出师时又疏曰金人尚驻磁相破大名又挟肃王以往誓墨未干背不旋踵吾欲专守和议岂可得乎夫越数千里造人国都危道也彼见援兵四集亦惧而归初非爱我而割与三鎭是助寇自攻也臣谓宜以肃王为问责其败盟李纲之罢太学生伏阙上书军民集者数万钦宗患之召问时时言诸生忠于朝廷尔非有他意但择老成有行谊者为之长即定矣钦宗曰无以逾卿即命兼祭酒于是雪王珪被诬之寃以直宣仁皇后之谤推蔡京蠧国之祸以摘王安石学术之非有旨改修宣仁谤史而黜安石从祀初时浮沈于州县者四十七年及老居谏垣仅九十日其所论列皆切于世道如此谏官冯澥素守王氏学乃劾时罢祭酒时求去除给事中请益力遂以徽猷阁直学士提举嵩山崇福宫又辞职名改待制高宗即位除工部侍郎兼侍讲召赴行在至则劝上典学纳谏及修建炎会计録加恤勤王之兵连章丐外以龙图阁直学士提举洞霄宫未几告老绍兴五年卒年八十三諡文靖时仁厚寛大能容物蔬粝脆甘皆可于口未尝有所嗜狐貉缊袍皆适于体未尝有所择闲居和乐可亲临事不动声气在东郡时先达陈瓘邹浩皆以师礼事之凡绍兴初崇尚元祐学术而朱子张栻之学得程氏之正其源皆出于时子迪力学通经亦尝事伊川云论曰名贤之泽岂不逺哉闽僻在峤外道术之兴自龟山始当南宋时河洛关陇之间学者寥寥而闽士相踵起推其流泒之所自洪固知朱子之为功大然后海先河则龟山之泽也方今朱子传注立于学宫家习户诵凡天下人心之所以正风俗之所以醇悉由于是以是知明道道南之指其于斯文运数昭昭乎其先见之矣
　　尹焞
　　尹焞字彦明一字徳充世为洛人初仲宣七子而二子有名源字子渐是谓河内先生洙字师鲁是谓河南先生源生林林生焞焞少孤奉母陈氏以居年二十事伊川尝应举发防有诛元祐诸臣议焞不对而去告伊川曰焞不复应进士举矣伊川曰子有母在焞归告其母母曰吾知汝以善养不知汝以禄养伊川闻之曰贤哉母也自是终身不就举焞性钝其从伊川与张绎同时绎高识而焞笃行伊川问焞度与绎孰愈焞曰绎颖悟疏通往往造妙至他时持守恐不及焞伊川然之大观中党祸方兴焞遂不欲仕而徳益成同门之士尊畏之伊川尝喜晚得二子谓焞绎也又曰我死而不失其正者尹氏子也伊川没焞聚徒洛中非吊丧问疾不出户靖康初种师道荐之召至京师不欲留赐号和靖处士遣归吕好问胡安国等言焞学穷根本徳备中和请加识擢不报次年金人入洛焞阖门被害焞死复苏门人舁致山谷中以免刘豫僭伪位聘之不从以兵恐之乃自商州走蜀至阆得伊川易传拜而受之止于涪涪伊川读易处也辟三畏六有二斋居之涪人罕识其靣焞为人端正仁实不过于心不欺防室其于六经玩味以索之践履以身之涵养以成之至于下学上达无赘无外所读书耳顺心得如诵已言天下知道者宗之绍兴四年侍读范冲举焞自代授左宣教郎充崇正殿説书辞是时高宗渡江弛元祐学术之禁始召杨时寘从班胡安国居给舍范冲朱震在讲席诸公荐焞甚力六年给焞行资遣漕臣奉诏迎之焞始就道至九江闻陈公辅攻毁程学上奏曰臣事颐垂二十年学之旣专自信甚笃使臣滥列经筵所敷绎不过闻于师者舍其所学是欺君父遂留不进有诏守臣津送至国门复辞上曰焞可谓恬退矣以秘书郎兼説书趣起之入见又辞上曰朕渴卿乆矣知卿之从伊川也当从卿讲学不敢以有他乃就职八年迁少监未几求去上曰焞老成人所学渊源足为矜式除直徽猷阁仍説书资善堂翊善朱震疾亟举焞自代上以焞微瞆艰于教胄乃转太常少卿仍説书顷之以疾在告除权礼部侍郎兼侍讲时秦桧当国主和金使来焞疏谏曰前年徽宗皇帝宁徳皇后崩问遽来莫究不豫之状天下之人痛心疾首礼曰父母之讐不共戴天兄弟之讐不反兵陛下信讐敌之谲诈觊其肯和以纾目前之急岂不共戴不反兵之义乎又书抵桧曰和议若成彼日益张我日益怠侵寻朘削天下有改革之忧且主上降志辱身有年矣未闻金人悔祸还二帝于沙漠继以梓宫崩问不详金人笼络之计不言可见今之上防莫如自治自治之要内则进君子而退小人外则赏当功而罸当罪使主上孝弟通于神明道徳成于安疆勿以小智孑义而啚大功不胜幸甚疏及书皆不报于是固辞新命九年转徽猷阁待制又辞且奏臣有五当去无一可留乞放归田里先是桧见焞书疏不乐至是遂不复留以焞提举江州太平观十年请老转一官致仕初伊川教人以敬为本焞请益伊川曰主一则是敬焞受教持守深纯尝问于伊川曰焞谓动静一理伊川使喻之适闻钟声曰譬如钟未撞时声固在也伊川喜比老犹手録圣贤治气养心之要揭之壁间以自警十二年卒年七十二尝言经以诵説而传亦以讲解而陋训经而务新奇则无所不至矣有论语解及门人问荅传于世
　　论曰圣门之闻一贯者赐以敏参以鲁而赐终不及参然则鲁固胜乎易大畜曰刚健笃实辉光日新其徳匪畜不崇匪实不畜鲁之质近实故古之为学修徳者尚之焞之笃守师法进礼退义所造虽未及曾子要亦以鲁得之张绎不幸早世使天假之年庶几与闻性道之要然而尹子渊确矣
　　张绎
　　张绎字思叔河南寿安人家微贱年长未知读书为人佣作一日见县官出入传呼道路颇羡慕之问人何以得如此曰读书所致耳绎始发愤从人受学执劳苦之役遂能文入县府学被荐而自悟科举之学不足为也见僧道楷悦其道有祝髪从之之意时周行已官雒中谓之曰子它日程先生归可从之学无为空祝髪也及伊川归自涪陵绎始得见年已三十矣时从学者甚众绎颖悟疏通伊川甚许可以族女妻之尝曰吾晚得二士葢指绎与尹焞也绎读孟子志士不忘在沟壑二句有自得处时请问或太高伊川不荅良乆曰累高必自下又言邹浩以极谏得罪世疑其卖直也伊川曰君子之于人也当于有过中求无过不可于无过中求有过尝诟詈仆夫伊川曰何不动心忍性绎惭谢初以文闻于乡曲后作文字甚少伊川每云张绎朴茂其作座右铭曰凡语必忠信凡行必笃敬饮食必愼节字画必楷正容貌必端庄衣冠必肃整步履必安详居处必正静作事必谋始出言必顾行常徳必固持然诺必重应见善如己出见恶如己病凡此十四者我皆未深省书此当座隅朝夕视为警其笃志自励如此伊川没未几绎亦没尹焞被召尝曰思叔若在自当召用必能有为于世也
　　论曰绎初见传呼者而羡慕是志在富贵也见禅门而愿从是未能不惑于异学也乃一见伊川之后穷理造微遂为程门高弟考其生平得力在孟子志士不忘之语感而发奋则立志之功大矣
　　马伸
　　马伸字时中东平人也自弱冠登第不乐驰骛以阶进晦迹州县人无知者崇寕初元祐学有禁伊川为奸人所攻朝廷下河南府尽逐学徒伸方自吏部求为西京司法曹事至则因张绎以求见初以非其时恐贻累辞之伸执贽凡十反愈恭欲先弃官而来且曰使伸得闻道虽死无憾自尔出入凡三年公暇虽风雨必日一造焉同僚相忌至以飞语中伤之不顾也靖康初枢密孙傅以卓行荐于朝召至中丞秦桧素高其节即迎辟为监察御史令人取其状伸曰中丞取台官但问堪不堪无问愿不愿靖康之变金人立张邦昌为帝敌去滋乆邦昌恬无退避意时人皆意邦昌实预邪谋畏祸无敢言者伸首具书请邦昌迎元帅康王书成率同院签与俱往相顾无一首肯伸遂以书自抵银台司进之吏视书不称臣辞不受伸投袂叱曰逆类吾今日不爱一死正为此耳出即以缴申尚书省邦昌见书气沮恐败诛乃议迎隆祐皇后为垂计高宗即位伸屡拜章以城陷不能救主迁不能死请从窜削帝知其忠且有功于国遂擢为殿中侍御史荆湖广南抚谕以诛邦昌及其党王时雍还台言执政黄潜善汪伯彦不法十七事不报复上章以臣言可采即乞施行非是臣合坐诬罔大臣之罪移病待命旬日贬濮州监酒税时用事者恚甚以濮迫金境必欲寘之死地伸襆被就道无忧惧色卒陷于死绍兴初追赠谏议大夫居常晨兴必整衣防端坐读中庸一过然后出视事自言曰吾志在行道使吾以富贵为心则为富贵所累使吾以妻子为念则为妻子所累又曰志士不忘在沟壑勇士不忘丧其元今日何时沟壑乃吾死所也故其临事每奋不顾身云论曰伸之受学程门乃在崇宁禁学之后执贽十反禀学三年非其志素定中大有得者能之乎及为御史以正论怵邦昌而宗室返正劾汪黄不法十七事而公论以伸惜其竟以此而获祸也夫南渡以后宋室转移之机全在汪黄之斥与用使汪黄果斥则内相李纲外任宗泽宋之兴也决焉伸以朝闻夕死而无恨道义所发抗节输忠陷九死而不悔所由与孔光张禹异矣
　　胡安国
　　胡安国字康侯崇安人始游太学同舍靳裁之得程氏学安国从之讲论旣又与杨时游酢谢良佐诸贤游以故闻伊洛之正绍圣四年成进士试防第一宰臣降其等是时章惇柄政发防欲崇熙丰而安国所对无诋元祐语故黜及哲宗谛聼称善乃亲擢第三调常州判官改江宁推官未赴荆门帅奏为荆门教授迁太学録丐外除提举湖北学事改湖南所至访求人材咨询利病刺举必由公论会举遗逸安国以王绘邓璋应诏或言二人范纯仁客而邹浩所请托也蔡京故恶安国异已不为用闻之大喜遂命湖南北提刑置狱推治卒无验而安国竟坐除名安国之使湖北杨时方为府教授谢良佐为应城宰安国于此二人者质疑访道礼之甚恭每二人来谒辞去安国必端笏正立目送之及罢官杨时为具朝馔蔬炙萧然引觞徐酌清坐讲论不知日之旣暮顷之台臣为直前事复其官政和元年除提举成都学事以亲老辞丁内艰阕召至京以疾丐归宣和元年除提举江东学事未受命而父卒终丧怆然谓子弟曰今虽有禄万钟将何以为遂称疾挂冠筑室茔旁勤耕取给泊如也宣和末除屯田郎靖康元年除太常少卿起居郎皆不就有防趣至京以疾在告一日召见奏曰明君以务学为急圣学以正心为要愿擢名儒明于治平之本者虚懐访问又言纪纲尚紊风俗益衰大臣争竞而朋党生百执窥觎而浸润作用人失当而名器愈轻出令数更而士民不信若不扫除更张大势一倾不可复正上纳之中丞许翰登对上问识安国否翰曰自蔡京得政士大夫超然逺迹不为所污者惟安国一人上为之叹息除中书舍人赐三品服时耿南仲倚攀附恩方用事闻安国语恶之谗于上不聼则讽台谏论之疏又不下于是安国始就职中书侍郎何栗议分天下为四道各置都总管以衞王室捍强敌安国以为内外之势适平则安偏重则危今州郡太轻固宜通变然遽以数百州分为四道则权复太重万一抗衡防扈号召不至何以待之是时栗方得上心又于安国有推挽之力见异议骇曰人言山林之士不可用信然然犹分四道如初防惟稍割其旁县而已是冬金人大入北道赵野遁去为盗所杀及围京师西道王襄拥众不救卒败国如安国言李纲之罢刘珏行词谓纲勇于报国冯澥劾之珏坐贬安国封还词头且言陛下欲复祖宗善政而澥言祖宗未必全是熙宁未必全非隂崇王氏之学再挟绍述之议于是南仲大怒栗从而挤之安国遂出知通州安国在省甫一月多在告每出必有所论列或劝以事小姑置之安国曰事莫不起于细微今以小事不必言至大事又不敢言是无时可言也安国旣去逾旬金人薄都城上亟召还不及时从子寅在围城中或以为言安国愀然曰主上至此人臣効忠无路敢念子乎高宗即位召为给事中为黄潜善所沮罢去建炎三年张浚言安国可大用再除给事中安国将行先移书宰相曰朝廷欲理兵以强国而官吏不知恤民以养兵是欲稼之长而涸其水欲木之茂而去其根也行次池州闻上走呉越引疾还绍兴元年除中书舍人兼侍讲再辞不许入见献时政论二十一篇复除给事中上知安国深于春秋出左氏传命防正音读安国言春秋经世大典陛下必欲削平僭叛使乱贼不得作莫若储心圣经左氏繁碎不宜虚费光隂上称善除兼侍读专以春秋进讲初秦桧为密州教授游酢过密奇其才尝以语安国及京城破金人欲立张邦昌桧独抗议安国闻益义之后桧归与闻国政安国与之善是时吕颐浩自都督江上还欲倾桧未知所出或曰目为朋党可矣党魁在锁闼当先去之适朝议以朱胜非代颐浩为都督安国以为不可乃改胜非侍读安国又言朝廷以胜非处苗刘之变为能调防圣躬昔公羊氏以祭仲废君为行权先儒力排其説葢权宜废置非所施于君父臣以春秋入侍不能与为列遂卧不出颐浩从而排之安国遂落职是夕彗出东南桧三上章乞留安国不报谏官江跻等亦以为言颐浩尽去跻等二十余人以应天变而桧亦解印去台省一空安国天资杰出恬静简黙见善必为为必要其成知恶必去去必絶其根辞受取舍必度于义燕闲独处未尝释卷每晨昏子弟定省必问所业与意合则曰士当志于圣人勿临深以为高或怠慢必蹙额曰流光可惜毋为小人之归旣去国乃渡南江休于衡岳买地结庐为终焉计平居食无兼味而奉先必丰家虽困不以告人尝诫子弟曰对人言贫意将何求有来学者随资性而接之大抵以立志为先忠信为本每曰君子爱人不以姑息故未尝以词色假借于人四年春秋传成自王安石诋春秋为断烂朝报废不列于学宫崇宁间防禁益甚安国谓六籍惟此篇出自圣手乃厉学湛思采拾辨正凖之以语孟衡之以五经证之以歴代之史研玩沈酣者三十年及得伊川所作传其间精义若合符节者十余事益用自信至是书就叹曰此传心要典也盖于克已修徳之方尊君父讨乱贼存天理正人心之术未尝不屡书而致详焉书奏御上嘉之五年除知永州辞有顷除兼侍读未行闻陈公辅乞禁程颐学上奏曰孔孟之道不传久矣自颐兄弟始发明之今使学者师孔孟而禁不得从颐学是入室而不由户也自嘉祐来邵雍张载程颢及颐皆以道徳名世値王安石蔡京等曲加排抑其道不行望下礼官议加封爵载在祀典仍裒其遗书校正颁行使邪説者不得作奏入公辅等交章论之复除知永州辞乆之上念训经纳谏之忠进寳文阁直学士八年卒年八十五諡文定安国性本刚急比老风度凝逺气貌雍穆即在疾病必饬于礼每慕诸葛亮韩琦之为人遭中原沦没遗黎涂炭常若痛切于其身虽数以罪去其爱君忧国之心逺而弥笃闻有君命即通夕不寐思所以告君者入仕四十年实歴不及六载朱震被召问出处之宜安国曰讲学论政则当诹究至于行已大致去就语黙之几如人饮食饥饱寒温必自斟酌不可决于人亦非人所决也故渡江以来儒者出处合义必以尹焞及安国为称首侯仲良言称二程他无所许可及见安国叹曰始吾以视不义富贵眞如浮云者二程先生而已不意复有斯人也谢良佐亦语人曰康侯如大冬严雪百草萎死而松柏苍然独秀所着尚有通鉴举要补遗及文集行于世
　　论曰仲尼作春秋于人心昧之时二程绍统绪于正学灭息之后皆斯道絶续之大机也王安石自负为名世臯夔而不知二程欲行周礼而反废春秋宜其兆乱当时贻诟后代安国独嘅然味人之所不味表章春秋上资啓沃又能抗正议为二程扶衞其功甚伟昔夫子称刚毅近仁若安国近之矣
　　罗从彦
　　罗从彦字仲素先世自豫章徙劒浦从彦自防即不为言语文字之学及长严毅淸苦刻志求道闻杨时得程氏之传慨然慕之及时令萧山徙步往从焉初见三日惊汗浃背曰不至是几枉此生时亦喜谓可与言道于是日益亲他弟子无及从彦者尝讲易至某爻时曰伊川説甚善从彦即鬻田走洛见伊川问之归复事时时告之曰读书之法以身体之以心验之从容黙会于幽闲静一之中超然自得于书言象意之表又曰学而不闻道犹不学也从彦受命益自力凡事时二十余载时壻陈渊每造从彦必竟日乃返谓人曰自交仲素日闻所未闻奥学清节南州冠冕也旣而筑室山中絶意仕进终日端坐充然自得朱松李侗尽执弟子礼从之游尝采祖宗故事为遵尧録靖康中将献阙下会国难不果从彦之论治曰祖宗法度不可废徳泽不可恃废法度则变乱之事起恃徳泽则骄佚之心生又曰君子在朝则治小人在朝则乱葢君子常有乱世之言使人主多忧忧则善心生故治小人常有治世之言使人主多乐乐则怠心生故乱又曰天下之乱不起四方而起朝廷譬人伤气则寒暑易侵木伤心则风雨易折其论士行曰周孔之心使人明道道茍明则周孔之心深自得之三代人材得周孔之心而明道故视死生去就如寒暑昼夜之移而行忠义也易汉唐以后失周孔之心不能明道故视死生去就如万钧九鼎之重而行忠义也难又曰士之立朝以忠厚正直为本正直则朝无过失忠厚则人无怨嗟一于正直而不忠厚则渐入于刻一于忠厚而不正直则流入于懦其议论淳正类此朱子称自龟山倡道东南游其门者至众潜思力行任重诣极如仲素一人而已晚就特科授博罗主簿年六十四卒于官学者称豫章先生淳祐问諡文质
　　论曰从彦之为河洛正传朱子之论定矣今观其推言治忽之故何其明以达也当靖康时废法度而恃徳泽退君子而进小人朝廷不正而邉陲是亟及都城陷殉义者仅李若水一人耳推厥乱兆则由元祐之与熙丰彼此相激而不存忠厚之意也从彦所言炳若龟鉴庶几天民先觉之亚乃竟不为世用即其书亦不及以闻于朝惜哉
　　李郁
　　李郁字光祖光泽人元祐党人深之子以深命为叔父庭后防不好弄坐立必庄从舅陈莹中学逾冠谒杨时于余杭而请业焉时奇之谓曰学者当知古人之学何所用心学之将以何用若言孔门求仁则何为而谓之仁若言仁人心也则何者而谓之人心郁受言退求其説以进愈投而愈不合乃取论孟读之早夜不懈龟山深许之因妻以女盖十有八年然后涣然有得尝曰治经读之又读于无味处益致思焉以至羣疑并兴寝食不置乃当骤进耳郁涵养有方平居无懈容诲人无勌色于世务人情官政文法以及行阵农圃之事靡不究知绍兴中以遗逸召对高宗改容倾聼补迪功郎除勅令所删定官以忧去服阕値秦桧用事遂筑室于邑西山阖户读书家计屡空旷然不为意乆之辟福建帅府机宜文字日访民间利病以告其长兴除之后帅欲毁民居为列肆争未能得遂辞去帅慙谢留之卒于官年六十五所着有易传论孟遗稾学者称西山先生朱子为表其墓云
　　论曰晋杜预有言优而游之使自求之厌而饫之使自得之朱子最善其言葢读书之方莫过于是也观郁之所肆力其于甘苦生熟之用功亦已勤矣俗儒渉猎不耐心于温故无居安乐玩之休而欲沛然于行也岂可得乎
　　刘勉之
　　刘勉之字致中崇安人自防强学日诵数千言为文滂沛凌厉比长妇家富而无子谋归赀于女勉之谢不受为择其宗属之贤者畀之使奉先祀以乡举诣太学时元祐之禁方严有挟其书者师生连坐罪至流窜勉之独阴访伊洛之书藏之夜深乃发箧燃膏黙诵涪陵谯定尝从二程游邃于易至京师勉之即往叩尽得其学本末遂揖诸生去道谒刘敞杨时皆从请业敞尤奇之与语无所不倾尽勉之受其言归结庐于建阳之萧屯读书力穑无求于世平居严敬自持而接物恂恂色笑可亲临事财处不动声气学子造门随其材品示以圣贤教学门户终日娓娓无倦色当世贤士大夫咸高仰之与朱松胡宪刘子翚尤相友善中书舍人吕居仁等荐之诏诣阙旣至秦桧方主和议恶山林之士不顾利害辄尽言虑有所梗乃不使见天子第令试防后省勉之知道不行即日谢归杜门十余载朱松病革时属以后事勉之为经理其家教爱朱子如己子以女妻之绍兴十九年卒年五十九所居有白水学者称白水先生论曰朱子从游三贤及访李侗而学乃大成侗于龟山为再传勉之身及见之而所造于侗顾若微有轩轾何欤勉之平生仅一诣阙未尝出仕其淡泊宁静之概盖君子之所养可知矣
　　刘子翚
　　刘子翚字彦冲忠显公韐之仲子也未冠游太学以父任授承务郎辟眞定府幕僚韐死靖康之难子翚痛愤哀毁致羸疾庐墓三年服除通判兴化军寇杨就犯境与郡将画计备御就不敢犯以疾丐祠归自号病翁独居一室危坐或竟日夜嗒然无一言至闻人有片言之善则从容咨扣必竭两端后生来问学则随其器识告语成就无倦色妻死不再娶事继母吕氏及兄子羽尽孝友间日辄一走忠显墓下瞻望呜咽或累日而后反子羽之子珙开爽嗜学子翚教之卒有立籍溪胡宪白水刘勉之与子翚交至相得也每见讲学外无一杂言朱子父松将没嘱朱子于此三人朱子见子翚子翚告之曰吾于易得入道之门所谓不逺复者吾之三字符也初子翚喜佛学旣而读易涣然有得以为学易当自复始尝辟二斋以复名其东斋又为之铭以见志至是以告朱子焉尝作圣传论有曰乐善如贪契理如函闻非如获利舍过如遗蜕彼以日就月将为初学以眞积力乆为钝才是自诬也一日微疾即谒家庙别母氏以书诀亲朋付珙家事自指所葬处中外孤遗人人为计乆逺已乃与学徒论修身求道之要作训诫数百言二日而卒年四十七世居屛山学者称屛山先生
　　论曰刘勉之胡宪皆受易于谯定独子翚于易以自得闻昔之善学圣人者莫如顔子而翼传以复之初爻当之则子翚之三字符固即顔子之学也子翚旣字朱子而为之説曰凛乎惴惴惟顔曾是畏葢其志高其见卓矣
　　胡宪
　　胡宪字原仲崇安人少学于从父安国以乡贡入太学时方禁伊洛之学宪独与刘勉之隂诵窃讲已又学易于涪陵谯定定谓曰心为物渍则不能有见惟学乃可明耳宪喟然曰所谓学者非克已工夫耶自是一意下学不求人知一旦揖诸生归力田以养亲非其道义一毫不取从游者日众近臣林彦质等荐之被召以母老辞彦质入西府又言之辄召授左迪功郎差建州教授日进诸生训以为己之学诸生始而笑继而疑旣而视其所以修身事亲接人无不一如其所言遂乃悦服复延笃行程元廉节龚何俾参学政学者大化秩满复留者再盖七年不徙官以母老求监南岳以归乆之起为福建安抚司属与帅不合复请祠去会秦桧用事泊然无当世念者二十年桧死乃以大理司直召未行改秘书省正字宪每论事极意显言至于慷慨洒涕未几金人治汴宫室宪辄言金人必败盟请亟用张浚刘锜时二人伤于积毁未有敢颂言用之者宪疏入即求去上感其言以为左宣教郎主管崇道观卒召浚锜以退金师宪性恬淡培养深固平居危坐植立时然后言望之枵然若槁木之枝即之温然虽仓卒无疾言遽色人或犯之未尝与较读书不务自为训説所纂论语会义行于世三十二年卒年七十七初朱子奉父命禀学于三君子独从宪为最乆而吕祖谦林之奇魏掞之等皆宪门人也世称为籍溪先生
　　论曰宪始喟然于克己其旣训人以为己克己者所以为己也无为己之志则克之不勇无克己之功则为之不实基之以子思尚防之心继之以顔子请事之力终之以孟子笃实辉光之盛是鲁邹之学的也
　　李侗
　　李侗字愿中延平人年二十四弃举子业以书谒罗从彦从彦实得程杨之传然清介絶俗人鲜知者见侗受业颇非笑侗若不闻从之累年受春秋中庸语孟之説从彦好静坐侗退亦静坐从彦令静中看喜怒哀乐未发前气象而求所谓中者乆之于天下之理该摄洞贯各有条序从彦少然可亟称许焉侗为人劲特豪迈至充养完粹无复圭角色温言厉神定气和自然之中若有成法其事亲孝仲兄性多忤独能得其懽闺门肃穆若无人声而众事自理平居恂恂若无可否而遇事一断以义截然不可犯生产素薄然亲隣或贫不能婚嫁辄节衣食振助之与乡人处长者事之尽礼少者贱者遇之以道言笑终日油油如也荅问后学随深浅施教而必自反身自得始故其言曰学问不在多言但黙坐澄心体认天理虽一毫私意之发亦退聼矣又曰读书者知其所言莫非吾事而即吾身以求之则凡圣贤所至皆可勉而进矣若直求之文字以资诵説其不为玩物丧志者几希又曰讲学切要渊潜缜密然后气味深长蹊径不差尝诵黄庭坚称濓溪所谓胷中洒落如光风霁月者以为常存此意庶几遇事廓然其指示深切类此侗旣闲居若无意当世而忧时论事感激动人语治道必以明天理正人心崇节义厉亷耻为先本末备具可举而行朱子父松与侗同事从彦雅重侗邓迪谓松曰愿中如冰壶秋月莹彻无瑕松以为知言后朱子师侗每去复来所闻必益超絶上进不已乃如此经术通明而未尝著书其论春秋曰春秋一事各是发明一例如观山水徙歩而形势不同每举中庸未发之中谓必体此于身实见是理若顔子之叹卓尔然后扩充而往无所不通所居在水竹间谢絶世故余四十年食饮或不继怡然自适晚二子友直信甫皆成进士试吏旁郡更相迎养隆兴元年十月闽帅汪应辰以书币聘往见之至之日疾作遂卒年七十一諡文靖学者称延平先生所传有朱子所记延平问荅行于世
　　论曰主静之防标自濂溪非偏于静也定之以中正仁义则动静该备矣然必以静者为主是本原之学也中庸所谓未发偏言之与已发对而专言之则天下之大本也故曰主也主于静以行乎动则义与正固静而仁与中亦不害其为静也故曰定也罗李之学深会乎此用能大本卓然独得程氏之宗紫阳绍绪其传益彰然罗犹有絶俗之嫌李乃无复圭角岂天禀异哉抑亦所养使然耳
　　胡寅
　　胡寅字明仲安国弟淳之子也少桀黠难制淳闭之阁阁中有杂木寅尽刻为人形安国曰是宜有以移其心乃置书数千卷其上歳余寅诵阅尽遍稍长从侯师圣游宣和三年成进士除校书郎于是杨时为祭酒寅复禀学焉顷之迁司门员外郎金人入京师议立异姓寅与张浚赵鼎逃太学中不书状寅之初擢第也张邦昌欲妻以女寅固却之至是邦昌伪立寅遂弃官归高宗驻金陵张浚荐为驾部郎擢起居郎金人南牧诏议移跸寅上书有曰自古中兴之主克复旧物莫不本于愤耻恨怒不能报怨终不茍已今陛下旣不为迎二圣之防又不为守中原之谋若不更辙则永负孝弟之愆常有父兄之责人心一去虽欲羁栖山海恐非自全之计也吕颐浩恶其切直除主管江州太平观未几复应诏上十事曰修政事备边陲治军旅用人材除盗贼信赏罸理财用核名实屛谀佞去奸慝不报命知永州复召为起居郎迁中书舍人赐三品服又迁给事中时议遣使讲和寅纳疏切谏上深然之加奬谕焉使定不行矣适张浚自江上还以遣使乃兵家机权竟遣之寅复言今日大计惟宜明复讐之义用贤修徳息兵训民以图北向倘或未可则坚守待时若二三其徳必不能有所立寅旣与浚异遂乞便郡就养除知邵州辞改严州寻改永州徽宗讣至朝议欲用故事以日易月寅言礼讐不复则服不除愿服丧三年衣墨临戎以化天下俄除礼部侍郎兼侍讲直学士院丁父艰去初秦桧与安国有旧及桧当国倡和作威福寅恶之与之絶桧怒乃除寅徽猷阁直学士奉祠致仕桧憾未已复坐与李光书讥讪落职责授果州团练副使新州安置闻命即日就道于谪所着读史管见数十万言及桧死始聼自便复其官绍兴二十一年卒年五十九諡文忠所着尚有论语详説崇正辨及斐然集三十卷学者称致堂先生论曰张浚负一时望为国重轻然劾李纲沮岳飞其偾事也大矣吾尤惜胡寅一疏几定国是而卒挠于浚也至桧当国又能以公义割私交失所不自悔易名曰忠岂虚哉
　　胡宏
　　胡宏字仁仲安国之子也始事杨时侯仲良而卒传其父业优游衡山下余二十年玩心神明不舍昼夜四方从学者甚众张栻实师事之绍兴间上书论复讐大义累数千言至曰二帝逺适穷荒辛苦垫隘其愿陛下加兵敌国心目睽睽庶几一得生还而陛下反欲以天子之尊北靣讐敌是祖宗之灵终天暴露无与复存也父兄之身终天困辱而求归之望絶也中原士民没身涂炭无所赴愬也陛下念亦及此乎是后上益偷安羣臣承旨争为弥文国子司业髙闶请幸太学宏移书切责之闻者叹服初秦桧与安国有旧旣当国欲用宏及宏弟宁怪二人不通问贻兄寅书讽之宁乃予书但叙契好而宏书词气尤厉或过之宏曰恐其见召耳宁果被召试馆职除敕令所删定官而卒不召宏及秦熺知枢密院事桧问宁曰熺近除外议云何宁曰外议以为相公必不为蔡京之所为也迁太常丞祠部郎官旣而寅与桧忤宁亦出为夔州参议及桧死侍臣交荐宏朝命下而宏已病竟不克造朝而卒所着知言有曰性立天下之有情效天下之动心妙性情之徳又曰立志以端其本居敬以持其志志立于万物之表敬行于事物之内而后义可精张栻称其言约义精实道学之枢要制治之蓍龟尚有诗文五卷皇王大记八十卷学者称五峯先生
　　论曰自安国以春秋专家诸子皆潜心励学负志节恢廓深逺建崇论宏议以消庸靡之习是有得于春秋之旨者也宏在诸子中伟抱卓识自许尤为不偶较其学术亦最优也

　　史传三编卷五
<史部,传记类,总录之属,史传三编>
</div>
    <div class="pagination">
<a href="史传三编_page2.html">上一页</a><a href="史传三编.html">1</a><a href="史传三编_page2.html">2</a><span class="current-page">3</span><a href="史传三编_page4.html">4</a><a href="史传三编_page5.html">5</a><a href="史传三编_page6.html">6</a><a href="史传三编_page7.html">7</a><a href="史传三编_page8.html">8</a><span>...</span><a href="史传三编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
