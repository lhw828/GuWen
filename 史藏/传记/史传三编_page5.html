<!DOCTYPE html>
<html>
<head>
    <meta charset="UTF-8">
    <title>史传三编 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史传三编 - 第 5 页/共 21 页</h1>
    <div class="content">　　胡炳文
　　胡炳文字仲虎徽州婺源人父斗元从朱子从孙得书易之传炳文尤潜心朱子之学上溯伊洛以达洙泗渊源靡不推究仁宗延祐中以荐署信州道一书院山长再调兰溪州学正尝作周易本义通释十二卷其序曰宇宙间皆自然之易易皆自然之天天不能画假伏羲以画天不能言假文王周孔以言易言于象数而天具焉易作于卜筮而天寓焉解易凡几百家支离文义者无足道附会取象者尤失之惟邵子于先天而明其画程子于后天而演其辞朱子本义又合邵程而一之是于羲文周孔之易而会其天者也予此书融诸家之格言释本义之奥防后之学易者或由是而有得于本义则亦将有得于羲文周孔之天矣其于朱子所着四书用力尤深作四书通三十四卷其序曰六经天地也四书行天之日月也子朱子平生精力之所萃而尧舜禹汤文武周孔顔曾思孟之心之所寄也推之极天地万物之奥而本之皆彞伦日用之懿言若至近而涵至永之味事皆至实而该至妙之理余老矣潜心于此余五十年谓之通矣乎未也独惜乎疏其下者或泛或舛不得不会其同而辨其异也又着春秋集解礼书纂述大学指掌圗五经会义尔雅韵语等书武宗正大间其族子淀为建明经书院以处四方来学者儒风之盛甲东南世号云峯先生
　　论曰易与四书自朱子集大成而阐定之如日月经天江河行地矣后之著述者或且支离附会不足与朱子相发明道不足而强言之无当也炳文沈潜玩索以老其身澹然于世味之外而悠然浃洽于二书之中故自程朱后解易数十家独云峰最为精切其四书亦比诸家为善虽未得措之经国大业而羽翼正道确遵朱子用启后学功岂小哉
　　许谦
　　许谦字益之婺之金华人少孤甫能言世母陶氏口授以孝经论语入耳辄不忘稍长肆力于学立程自课虽疾恙不废既乃受业于金履祥履祥语之曰士之为学若五味在和醯酱既加则酸咸顿异今子来三日矣而犹夫人岂吾学无以发子耶谦闻之惕然居数年尽传其奥谦之为学穷探渺防虽残文羡语皆不敢忽遇不可通不为强解至旧説有未安则亦未尝茍同也读四书章句集注则着有丛説读诗集传有名物钞读书集传亦有丛説其观史有治忽几防他若天文地理典章制度食货刑法字学音韵医经术数之説靡不该贯又尝句读仪礼及春秋三传别以朱墨于其宏纲要领意有所明则表而见之其勤如此性不喜矜露所为诗文非扶翼经义张维世教未尝下笔昼之所为夜必书之号自省编其不可书则不为也延祐初居东阳八华山开门讲学学者翕然从之幽冀齐鲁之士皆至其教人至诚谆悉内外殚尽尝曰已有知使人亦知之不亦快乎或问难而辞不能达则为理所欲言而解其惑讨论讲贯终日不厌摄其粗疎入于宻防惰者作之鋭者抑之拘者开之放者约之及门着録者千有余人随其材分咸有所得谦笃于孝友有絶人之行而处世不流于俗亦不胶于古不出闾里四十年四方荐绅过其乡邦者必就其门存问或访以典礼政事谦观会通以折其衷无不厌服大徳中荧惑入南斗勾已而行谦以为灾在吴楚其嵗果大祲谦貌为加或问之曰公私匮竭道殣相望吾能独饱耶中外名臣论荐其行谊者前后章数十上皆不就至元三年卒年六十八赐諡文懿尝自号白云山人故世称白云先生先是何基王柏金履祥之学未能大显至谦而后益着江淛行省为请于朝建四贤书院以祠基柏履祥及谦云
　　论曰宋元之间授受各有渊源金华四子之学出自黄榦故世以为薪火之正传考其遗书各有所至要皆力务私淑以维朱子之绪者也谦之髙第有宋濓濓之髙第有方孝孺及孝孺殉义而一线始絶
　　吴海
　　吴海字朝宗闽县人隠居不仕学周程张朱之学一时名人如贡师泰林泉生蓝晦王翰皆雅重之初承父命欲徙居东鲁逡廵二十余年而道路不通乃自号鲁生或讥曰子自拟两生乎海曰非也吾将居鲁取其名也质鲁取其义也且吾学仲尼之道谓之鲁生不亦可乎明初部使者欲荐于朝力辞不赴居家采摭古今孝子顺孙节妇烈女与兄弟相友娣姒相睦者附以格言至论以教乡里又著书言杨墨佛老为六经之贼管商申韩为治道之贼遗事外传为史氏之贼芜词荒説为文章之贼皆足惑人欲上之人悉取其书而禁絶之使天下晓然知正道慕邹鲁之风为文雅奥严整而归诸理自顔所居为闻过斋而为之箴曰过而人告之者幸也过而不闻不幸也告之而不受受之而不悔悔之而不改是自弃也海虽不敏忍自弃乎着闻过斋集学者称闻过先生
　　论曰海学周程张朱以上溯仲尼之道自号鲁生所志岂卑哉当明之初海已年老又见刑法过峻凡所延致大都皆绳束驰骤未尽展布一有絓误而罪谴及之海之不仕或以此乎以海之奥学粹品使用于时以其教于乡里者放之天下则子臣弟友之庸推而致之即可通于神明而光于四海乃竟鬰而不施惜哉


　　史传三编卷八
　　儒有儒术有儒行有儒效术诡于经虽有笺注如魏之何晏晋之王弼不可以为儒行诡于圣虽有物望如汉之杨雄马融不可以为儒效诡于王虽有敷陈创建如汉之匡衡宋之王安石不可以为儒是故必能穷经而后其儒也正能由圣而后其儒也醇能崇王而后其儒也大循是三者以求儒于三代以下独周程张朱数子为能充其道而无愧耳虽然先王祭川之义先河后海数子之于儒譬则海也汉唐诸儒则其川也何者数子之道皆求诸遗经而得之而经之存实汉唐诸儒是赖况其间如董仲舒刘向郑康成王通韩愈氏之伦皆彬彬然升堂之选哉逮乎洛闽之兴既盛渊源所渐有若亲承授受者有若私淑艾者有若闻风而兴起者其于诠经闲圣尊王黜霸皆与有劳西山鲁斋尤其继起之杰出者也吾师髙安公笃嗜正学勤勷至治而又适值
　　圣天子亲承道统稽古右文之防凡诸文武之政唐虞
　　之传既躬行神契于
　　九重之上穆清之中复
　　特命斟酌从祀之典自汉迄明诸儒多所升配天下用
　　是憬然知
　　上志所向而吾师见知之遇实与臯防等烈也吾师论道之暇与梁村蔡先生念欲辑歴代名儒传一书以惠学者而以属之清植顾植凡下岂足发先哲之精防以副吾师之雅志姑禀承指授用究厥业吾师又与梁村先生增删而是正之凡阅一嵗而书始成昔朱子编言行録渊源録又与东莱合成近思録皆足以明学术正人心厚风俗于无穷吾师与梁村先生之为是书也欲使羣儒之衣冠声謦恍若遇诸一堂其嘉言懿行累累然如贝之编而珠之贯学者茍縁是以端其术正其行则经学之津梁圣道之阶梯当不外是而推之以为世用凡所以佐
　　圣天子而成勲华之盛者亦将由此其选矣受业安溪
　　李清植敬防













<史部,传记类,总录之属,史传三编>
　　钦定四库全书
　　史传三编卷九
　　大学士朱轼撰
　　名臣传一
　　汉
　　张良
　　张良字子房韩人也大父开地父平俱相韩歴五主秦灭韩时良年少未宦家僮三百人弟死不葬悉以家财求客刺秦王为韩报仇东见仓海君得力士为铁推重百二十觔秦皇帝东游至博浪沙中良与客狙击秦皇帝误中副车秦皇帝大怒大索天下甚急良乃更名姓亡匿下邳尝闲步游下邳圯上有一老父衣褐至良所直堕其履圯下顾谓良曰孺子下取履良愕然欲殴之为其老彊忍下取履父曰履我良业为取履因长跪履之父以足受笑而去去里所复还曰孺子可教矣后五日平明与我防此至期良徃父已先在怒曰与老人期后何也去后五日早防五日鸡鸣良徃父又先在复怒曰后何也去后五日复早来五日良夜未半徃有顷父亦来喜曰当如是出一编书曰读此则为王者师矣旦日视其书乃太公兵法也良因异之常习诵后十年陈涉等起良亦聚少年百余人景驹自立为楚假王在陈畱良欲徃从之道遇沛公遂属焉沛公拜良为廐将良数以太公兵法说沛公沛公喜常用其策良为他人言皆不省乃曰沛公殆天授遂从之不去沛公之薛见项梁共立楚怀王良乃说项梁曰君已立楚后而韩诸公子横阳君成贤可立为王益树党项梁使良求韩成立为韩王以良为韩司徒与韩王将千余人西畧韩地得数城秦辄复取之沛公之从雒阳南出轘辕良引兵从沛公下韩十余城沛公乃令韩王成畱守阳翟与良俱南攻下宛西入武闗沛公欲以二万人击秦峣下军良曰秦兵尚强未可轻臣闻其将屠者子贾竖易动以利愿沛公且畱壁使人先行为五万人具食益张旗帜诸山上为疑兵令郦食其持重宝啗秦将秦将果欲连和俱西袭咸阳沛公欲听之良曰此独其将欲叛耳恐士卒不从不从必危不如因其解击之沛公乃引兵击秦军大破之再战皆胜遂至咸阳秦王子婴降沛公入秦宫宫狗马重宝妇女以千数欲留居之樊哙谏不听良曰秦为无道故沛公得至此夫为天下除残贼宜缟素为资今始入秦即安其乐此所谓助桀为虐且毒药苦口利于病忠言逆耳利于行愿沛公听樊哙言沛公乃还军霸上项羽至鸿门欲击沛公羽季父项伯素与良相善良居下邳时伯尝杀人从良匿至是夜驰入沛公军私见良欲与俱去良曰臣为韩王送沛公今事有急亡去不义良因固要项伯见沛公沛公与伯饮为夀结婚令伯具言沛公不敢背项王旦日良从沛公以百余骑至鸿门谢项王项王留与饮项氏臣范增令项庄防剑起舞欲击沛公项伯亦防剑起舞常以身翼蔽沛公庄不得击于是良至军门召樊哙俱入哙入诮让羽且为沛公解稍定沛公起如厠因招哙出令良留谢谓曰度我至吾军中公乃入沛公已去间至军中良入谢曰沛公不胜桮杓不能辞谨使臣良奉白璧一双再拜献大王足下玉斗一双再拜奉大将军足下大将军者范增也项王曰沛公安在良曰闻大王有意督过之脱身独去已至军矣汉元年沛公为汉王赐良金百镒珠二斗良具以献项伯汉王亦因令良厚遗项伯使请汉中地项王许之遂得汉中地汉王之国良送至襃中遣良归韩良因说汉王烧絶栈道示天下无还心以固项王意乃使良还行烧絶栈道良至韩韩王成已为项羽所杀时汉王方定三秦良乃遗项王书曰汉王失职欲得闗中如约即止不敢复东又以齐反书遗羽曰齐欲与赵共灭楚项羽以故未西兵而北击齐良间行归汉汉王以为成信侯从击楚汉兵败还至下邑汉王下马踞鞍而问曰吾欲捐闗以东等弃之谁可与共功者良曰九江王布楚枭将与项王有隙彭越与齐王田荣反梁地此两人可急使而汉王之将独韩信可属大事当一面即欲捐之捐之此三人则楚可破也汉王乃遣隋何说布而使人连彭越令韩信将兵举燕代齐赵卒破楚者此三人力也良多病未尝特将也常为画策臣时时从汉王汉三年项羽急围汉王于荥阳汉王患之与郦食其谋挠楚权食其请复立六国后汉王曰善趣刻印良从外来汉王以郦生计告之良曰谁为陛下画此计者陛下事去矣昔汤武伐桀纣封其后者度能制其死命也武王入殷表商容闾封比干墓释箕子之囚发粟散财以赐贫穷倒载干戈放牛休马示不复用数者陛下皆未能也且天下游士离亲戚弃坟墓去故旧从陛下者徒欲日夜望咫尺之地今复立六国后游士各归事其主从其亲戚故旧陛下谁与取天下乎且夫楚惟无彊六国立者复挠而从之陛下安得而臣之诚用客之谋陛下事去矣汉王辍食吐哺骂曰竖孺几败乃公事令趣销印汉四年韩信破齐请自立为假王是时楚方急围汉王于荥阳信使者至汉王大怒良因附耳语曰汉方不利宁能禁信之王乎不如因而立善遇之使自为守不然变生汉王悟遣良徃立信为齐王征其兵击楚及项王与汉约中分天下以鸿沟为界项王引兵东归汉王欲西归良与陈平说曰汉有天下大半诸侯皆附楚兵罢食尽此天亡楚之时也不如因其机而遂取之令释不击此所谓养虎自遗患也汉王从之五年追项王至阳夏南止军与韩信彭越期而信越不防至固陵为楚兵所破汉王入壁自守良曰楚兵且破信越未有分地其不至固宜君王能自陈以东傅海尽与韩信睢阳以北至谷城以与彭越使各自为战则楚易破也汉王从其计发使告信越信越兵尽防共破楚兵垓下遂灭楚汉六年封功臣良未尝有战功高帝曰运筹策帷幄中决胜千里外子房功也自择齐三万户良曰始臣起下邳与上防留此天以臣授陛下陛下用臣计幸而时中臣愿封留足矣不敢当三万户乃封良为留侯帝已封大功臣二十余人其余日夜争功不决未得行封帝在雒阳南宫从复道望见诸将坐沙中偶语问曰此何语良曰陛下起布衣以此属取天下今为天子而所封皆萧曹故人所亲爱所诛者皆平生所仇怨今军吏计功天下不足以徧封此属畏陛下不能尽封又恐见疑过失及诛故相聚谋反耳帝曰为之奈何良曰上平生所憎羣臣所共知谁最甚者帝曰雍齿良曰今急先封雍齿以示羣臣则人人自坚矣帝从之羣臣皆喜曰雍齿且侯吾属无患矣刘敬说帝都闗中左右大臣皆山东人多劝帝都雒阳良曰雒阳小不过数百里田地薄四面受敌非用武之国也夫闗中左殽函右陇蜀沃野千里阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国也刘敬说是也于是帝即日驾西都闗中良从入闗良性多疾即道引不食谷闭门不出嵗余帝欲废太子而立戚夫人子赵王如意吕后恐不知所为或谓吕后曰留侯善画计上信用之吕后乃使建成侯吕泽彊要良画计良曰此难以口舌争也顾上有不能致者四人公诚能毋爱金玉璧帛令太子为书卑辞安车因使辨士固请宜来来以为客时从入朝令上见之则一助也于是吕后令吕泽使人奉太子书卑辞厚礼迎此四人四人至客吕泽所十一年黥布反帝自将而东羣臣送至霸上良疾彊起至曲邮见帝曰臣宜从病甚楚人剽疾愿上毋与楚人争锋因说帝令太子为将军监闗中兵帝谓子房虽疾彊卧傅太子是时叔孙通为太傅良行少傅事十二年帝破布军归疾甚愈欲易太子良諌不聴因疾不视事叔孙太傅称说引古今以死争太子帝阳许之犹欲易之及宴置酒太子侍四人者从太子年皆八十有余须眉皓白衣冠甚伟帝怪问曰彼何为者四人前对各言姓名曰东园公甪里先生绮里季夏黄公帝大惊曰吾求公等数嵗公避逃我今何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来耳帝曰烦公幸卒调防太子四人为夀已毕趋去帝目送之竟不易太子者良本招此四人之力也良乃称曰家世相韩及韩灭不爱万金之资为韩报仇彊秦天下震动今以三寸舌为帝者师封万户位列侯此布衣之极于良足矣愿弃人间事欲从赤松子游耳乃学辟谷道引轻身惠帝六年卒谥文成侯初良从帝击代出竒计马邑下及立萧何相国所与帝从容言天下事甚众非天下所以存亡故不着
　　论曰君亲之义本于天经发于至性不以盛衰常变贰其心良之一生终始乎韩其说项梁立韩后从沛公卒谋所以破楚皆此志也夫节槩立而后功名生运筹决策为帝者师固老人教之亦素所树立者厚耳宋儒论旷代殊絶人物首屈指张良岂徒以智谋勇畧较哉若夫谷城黄石具载史汉然怪神之事君子阙焉
　　萧何　曹参
　　萧何沛人也为沛主吏掾髙祖为布衣时何数以吏事防髙祖髙祖为亭长常左右之髙祖以吏繇咸阳吏皆送奉钱三何独以五及髙祖起为沛公何为丞督事沛公至咸阳诸将皆争走金帛财物之府分之何独先入收秦丞相御史律令图书藏之沛公所以具知天下阸塞户口多少彊弱之处民所疾苦者以何具得秦图书也初诸侯相与约先入闗者王其地沛公旣先定秦项羽背约乃立沛公为汉王王巴蜀而三分闗中地王秦降将欲以距汉汉王怒谋攻羽绛灌等皆劝之何独谏止且曰愿大王养民以致贤收用巴蜀还定三秦天下可图也汉王乃就国何荐韩信为大将军说汉王引兵东定三秦何以丞相留守巴蜀镇抚谕告使给军食汉二年王与诸侯击楚何守闗中为令约束立宗庙社稷宫室县邑辄奏上可即不及奏趣以便宜施行上来以闻计户口转漕给军汉王数失军遁去何常兴闗中卒辄补缺王以此专属任何闗中事汉三年与项羽相距京索间王数使使劳苦丞相鲍生谓何曰今王暴衣露葢数劳苦君者有疑君心为君计莫若遣君子孙昆弟能胜兵者悉诣军所王益信君于是何从其计汉王大说汉五年旣灭项羽即皇帝位论功行封羣臣争功不决帝以何功最盛封酂侯所食邑多功臣皆曰臣等身被坚执锐攻城畧地大小各有差今何徒持文墨议论不战顾居臣等上何也帝曰诸君知猎乎夫猎追杀兽兎者狗也而发纵指示兽处者人也今诸君徒能得走兽耳功狗也至如萧何发纵指示功人也羣臣皆莫敢言列侯毕已受封奏位次皆曰平阳侯曹参身被七十创功最多宜第一帝已挠功臣多封何至位次未有以复难之然心欲何第一闗内侯鄂千秋进曰羣臣议皆误夫曹参虽有野战畧地之功此特一时之事夫上与楚相距五嵗失军亡众跳身遯者数矣然何常从闗中遣军补其处非上所诏令召而数万众防上乏絶者数矣汉与楚相守荥阳数年军无见粮何转漕闗中给食不乏陛下虽数亡山东何常全闗中以待陛下此万世功也今虽亡曹参等百数奚缺于汉奈何欲以一时之功而加万世之功哉萧何第一曹参次之帝曰善乃赐何帯剑履上殿入朝不趋益封二千户十一年帝自将讨陈豨有告淮阴侯信谋反者吕后用何计诛信帝已闻信诛使使拜丞相何为相国益封五千户令卒五百人一都尉为相国衞诸君皆贺召平独吊曰上有疑君心故置衞卫君非宠君也愿君让封勿受悉以家私财佐军何从其计帝说其秋黥布反帝自将击之数使使问相国何为相国为上在军拊循勉百姓悉所有佐军如陈豨时客又说何曰君灭族不久矣君初入闗中得百姓心十余年矣皆附君尚复孳孳得民和上所为数问君者畏君倾动闗中今君胡不多买田地贱贳贷以自污上心必安于是何从其计帝复大说后何为民请上林中空地帝怒械系何数日王衞尉侍前问曰相国胡大罪陛下系之暴也帝曰吾闻李斯相秦皇帝有善归主有恶自予今相国多受贾竖金为请吾苑以自媚于民故系治之王衞尉曰夫职事茍有便于民而请之眞宰相事且陛下距楚数嵗陈豨黥布反陛下自将而往当是时相国守闗中闗中摇足则闗以西非陛下有也相国不以此时为利今乃利贾人之金乎且秦以不闻已过亡天下李斯之分过又何足法哉帝不怿是日使使持节赦出何何年老素恭谨徒跣入谢上曰相国休矣相国为民请吾苑不许我不过为桀纣主而相国为贤相吾故系相国令百姓闻吾过髙祖崩何事惠帝何素不与曹参相能及何病孝惠自临视何疾因问曰君即百嵗后谁可代君对曰知臣莫若主帝曰曹参何如何顿首曰帝得之矣何买田宅必居穷辟处为家不治垣屋曰令后世贤师吾俭不贤毋为势家所夺孝惠二年卒谥曰文终侯
　　曹参沛人也秦时为沛狱掾而萧何为主吏髙祖起为沛公参以中涓从所至攻城畧地皆有功初赐爵七大夫再迁五大夫章邯破项梁沛公与项羽引兵而东楚怀王以沛公为砀郡长乃封参为执帛号曰建成君迁为戚公其后项羽以沛公为汉王汉王封参为建成侯从至汉中迁为将军从还定三秦赐食邑于宁秦汉二年拜为假左丞相以破魏功赐食邑平阳及髙祖即帝位徙韩信为楚王参归相印焉髙祖封长子肥于齐以参为齐相国六年赐爵列侯食邑平阳万六百三十户世世勿絶参功凡下二国县百二十二得王二人相三人将军六人大莫敖郡守司马御史各一人身被七十创野战畧地为诸将最孝惠元年除诸侯相国法更以参为齐丞相参之相齐天下初定悼惠王富于春秋参尽召长老诸先生问所以安集百姓而齐故诸儒以百数言人人殊参未知所定闻胶西有葢公善治黄老言厚币请之旣至为言治道贵清静而民自定参乃避正堂舍葢公焉其治要用黄老术故相齐九年齐国安集大称贤相惠帝二年萧何卒参闻之告舍人趣治行吾且入相居无何使者果召参参去属其后相曰以齐狱市为寄愼勿扰也后相曰治无大于此者乎参曰不然夫狱市者所以并容也今君扰之奸人安所容也吾是以先之始参微时与萧何善及为宰相有隙至何且死所推贤唯参参代何举事无所变更壹遵何约束择郡国吏木诎于文辞重厚长者即召除为丞相史吏之言文刻深欲务声名者辄斥去日夜饮酒卿大夫已下吏及賔客见参不事事来者皆欲有言参辄饮以醇酒醉而后去终莫得开说以为常参见人有细过掩匿覆葢之府中无事参子窋为中大夫惠帝怪相国不治事廼语窋试从容问而父窋洗沐归间侍自从其所谏参参怒笞二百曰趣入侍天下事非乃所当言也至朝时帝让参曰与窋胡治乎乃者我使谏君也参免冠谢曰陛下自察圣武孰与髙皇帝帝曰朕乃安敢望先帝参曰陛下观参孰与萧何贤帝曰君似不及也参曰陛下言之是也且髙皇帝与萧何定天下法令旣明具陛下垂拱参等守职遵而勿失不亦可乎惠帝曰善君休矣参为相国三年卒谥曰懿侯百姓歌之曰萧何为法讲若画一曹参代之守而勿失载其清静民以宁壹窋嗣侯髙后时至御史大夫
　　论曰世言萧何初进韩信于高帝后复献计诛之为徳不卒夫君臣朋友惟其道尔使信果有逆萌何安得顾朋友之私而忘君臣之大哉何与参始相善也旣而有隙及何死荐参代相参遵何旧章至尊如君亲如己子官吏賔客众多具为言卒恪守不变易曰君子以同而异又曰涣其羣元吉涣有丘匪夷所思若何与参可谓羣而不党者矣此与宋韩琦范仲淹上殿争论下殿不失和气者易地皆然彼彬彬号士君子而推贤让能多有未逮亦独何哉
　　周勃
　　周勃其先卷人也徙沛织薄曲为生常以吹箫给防事材官引强高祖起为沛公勃以中涓从所至攻城畧地皆有功赐爵五大夫楚怀王封沛公号武安侯为砀郡长沛公拜勃为襄贲令及为汉王赐勃爵威武侯从入汉中拜为将军还定三秦赐食邑怀徳王即皇帝位赐爵列侯剖符世世勿絶食绛八千二百八十户从帝攻韩王信有功又击斩陈豨破卢绾尽定其地勃自从高帝攻战凡得相国一人丞相二人将军二千石各三人别破军二下城三定郡五县七十九得丞相大将各一人勃为人木彊敦厚高帝以为可属大事然不好文学毎召诸生说事东乡坐而责之趣为我语其椎少文如此初高帝临终谓吕后曰陈平知有余然难独任周勃重厚少文然安刘氏者必勃也及惠帝六年曹参卒以王陵陈平为左右相而以勃为太尉七年惠帝崩吕太后称制八年威权自恣杀三赵王立吕氏三王废少帝复立它人之子为帝诸大臣力不能制恐祸及己陈平尝燕居深念陆贾往说之曰天下安注意相天下危注意将将相和调则士豫附天下虽有变权不分陈平用其谋与勃深相结及太后病令吕禄以赵王为上将军居北军吕产以吕王居南军诫之曰吕氏之王大臣弗平我即崩帝年少大臣恐为变必据兵衞宫愼毋送丧为人所制及崩以产为相国以吕禄女为帝后诸吕欲为乱畏大臣绛灌等未敢发朱虚侯章以吕禄女为妇知其谋乃阴令人告其兄齐王襄令发兵西已与平阳侯窋为内应以诛诸吕相国吕产等闻之乃遣颍阴侯灌婴将兵御之婴留屯荥阳使使谕齐王及诸侯与连和以待吕氏变共诛之产禄欲作乱内惮勃章等外畏齐楚兵又恐灌婴叛之故未发列侯羣臣莫自坚其命太尉勃不得主兵曲周侯郦商之子寄与吕禄善勃与陈平谋使人劫郦商令其子寄往绐吕禄曰高帝与吕后共定天下刘氏所立九王吕氏所立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下高枕而王千里此万世之利也禄然其计诸吕老人或以为不便犹豫未决九月平阳侯窋见产防郎中贾寿使从齐来具以灌婴与齐楚合从告产且趣产急入宫窋闻其语驰告平勃勃欲入北军不得襄平侯纪通尚符节乃令持节矫内太尉北军勃复令郦寄与典客刘揭先说禄曰帝使太尉守北军欲足下之国急解将印辞去不然祸且起禄以为不欺已遂解印属典客而以兵授勃勃入军行令军中曰为吕氏右袒为刘氏左袒军中皆左袒勃遂将北军然尚有南军丞相平乃召朱虚侯章佐勃勃令章监军门令平阳侯窋告衞尉毋入相国产殿门产不知禄已去北军乃入未央宫欲为乱至殿门弗得入徘徊往来窋恐弗胜驰语勃勃尚恐不胜诸吕未敢讼言诛之乃谓章急入宫衞帝予卒千余人入宫门见产廷中遂击杀之帝遣谒者持节劳章章欲夺其节不得则从与载因节信驰斩长乐衞尉吕更始还报勃勃起拜贺章曰所患独吕产今已诛天下定矣辛酉斩吕禄笞杀吕嬃遣人分捕诸吕男女无少长皆斩之遣章告齐王罢兵于是阴谋谓少帝及济川淮阳恒山王皆非惠帝子吕太后以计诈名它人子杀其母养之后宫令孝惠子之立以为后用彊吕氏今已灭诸吕少帝即长用事吾属无矣不如视诸侯贤者立之遂迎立代王是为孝文皇帝东牟侯兴居朱虚侯章弟也请与太仆汝阴滕公除宫滕公前谓少帝曰足下非刘氏不当立召乘舆车载少帝出少帝曰欲持我安之乎滕公曰就舍少府廼奉天子法驾迎皇帝代邸报曰宫谨除皇帝入未央宫有谒者十人持防衞端门曰天子在也足下何为者不得入太尉往喻廼引兵去皇帝遂入是夜有司分部杀济川淮阳常山王及少帝于邸文帝旣立以勃为右丞相赐金五千觔食邑万户人或说勃曰君旣诛诸吕立代王威震天下而君受厚赏处尊位久之即祸及身矣勃惧请归相印帝许之嵗余丞相平卒复以勃为丞相凡十月余免就国毎河东守尉行县至绛勃自畏恐诛常被甲令家人持兵以见其后人有上书告勃欲反下廷尉逮捕勃治之勃恐不知置辞吏稍侵辱之勃以千金予狱吏吏乃书牍背示之曰以公主为证公主者孝文帝女也勃子胜之尚之故敎引为证初勃之益封尽以予太后弟薄昭昭为言太后文帝朝太后以冒絮提文帝曰绛侯绾皇帝玺将兵于北军不以此时反今居一小县顾欲反耶帝旣见勃狱辞乃谢曰吏方验而出之勃旣出曰吾尝将百万军然安知狱吏之贵也乃复就国孝文十一年卒谥曰武侯论曰寛仁如孝文不鈇钺不朝之王不桎梏受赇之吏丞相勃平定内难加以迎立大功顾屡遭策免又诏狱焉其故何也勃天资厚重而苦不好学当其上符玺时愿请间有言非以市徳即以营私明主猜疑之端固已伏于此矣一生鄙朴椎鲁少文袁丝谓其有骄主色葢功则高而所以居功者未善乎方高后擅王诸吕面折廷谏不如王陵沉几观变不如陈平而高帝独曰安刘氏者必勃卒之国势累卵不动声色转移于呼吸间可不谓社稷臣哉
　　周昌
　　周昌者沛人也其从兄苛秦时皆为泗水卒史及高祖起沛击破泗水守监乃皆从沛公沛公为汉王以苛为御史大夫昌为中尉汉三年楚围汉王荥阳急汉王遁去而使苛守城楚破城欲令苛将苛骂曰若趣降汉王不然今为虏矣项羽怒亨苛汉王于是拜昌为御史大夫封汾阴侯苛子成以父死事封为高景侯昌为人强力敢直言自萧曹等皆卑下之高帝亦素惮昌及欲废太子而立戚姬子如意为太子大臣固争莫能得帝以留侯策止而昌廷争之强帝问其说昌为人吃又盛怒曰臣口不能言然臣心知其不可陛下欲废太子臣期期不奉诏帝欣然而笑即罢吕后侧耳于东厢聴见昌为跪谢曰微君太子几废是嵗戚姬子如意为赵王年十嵗高祖忧万嵗之后不全也赵尧为符玺御史赵人方与公谓周昌曰君之史赵尧年虽少然竒士行且代君昌笑曰何至是居顷之尧侍高祖见高祖心独不乐悲歌问曰陛下非以赵王年少而戚夫人与吕后有隙惧万嵗后赵王不能自全乎高祖曰然尧曰陛下独为赵王置贵彊相及吕后太子羣臣素所敬惮者乃可高祖曰然羣臣谁可者尧曰御史大夫昌其人坚忍伉直自吕后太子及大臣皆素敬惮之独昌可高祖曰善于是召昌谓曰吾固欲烦公公彊为相赵昌泣曰臣初起从陛下陛下独奈何中道而弃之于诸侯乎高祖曰吾极知其左迁然吾私忧赵念非公无可者于是徙昌为赵相而拜尧为御史大夫高祖崩吕太后使使召赵王昌令王称疾不行使者三反昌固不遣赵王太后怒廼使使召昌昌至太后骂曰尔不知我之怨戚氏乎而不遣赵王昌旣被征高后使使召赵王王果来至长安月余见鸩杀昌谢病不朝见三嵗而卒谥曰悼侯
　　论曰高帝濶达大度然以马上得天下自郦陆叔孙诸人待之不少加礼昌以木彊无文立于朝独见严惮其丰采岳岳可想见也汉初豪杰竞起智名勇功无虑数什伯而伉直强忍不顾犯主之顔色使公卿贵戚近幸咸頫首降心不敢以非礼犯者独昌一人如申屠嘉于孝文汲黯于孝武又其闻风兴起者也君子之立身事君也惟义所在而不以盛衰荣败易其心方戚姬宠幸昌持大义廷争不少假及其母子茕茕毕命旦夕乃再四扞御至于事势穷蹙且赍志衔恨以殉前后若两人而终始原一节在朝廷则朝廷重在侯国则侯国重岂不屹然骨鲠大臣哉
　　申屠嘉
　　申屠嘉梁人也初以材官蹶张从高帝击项籍迁为队率从击黥布为都尉孝惠时为淮阳守孝文元年举故以二千石从高祖者悉为闗内侯食邑三十四人而嘉食邑五百户十六年迁御史大夫张苍免相文帝以皇后弟窦广国贤有行欲相之曰恐天下以吾私广国久念不可而高帝时大臣余见无可者乃以御史大夫嘉为丞相封故安侯嘉为人亷直门不受私谒是时太中大夫邓通方爱幸赏赐累钜万文帝常燕饮通家其见宠如是嘉入朝通居上旁有怠慢之礼嘉奏事毕因言曰陛下爱幸臣则富贵之至于朝廷之礼不可以不肃罢朝坐府中嘉为檄召通诣丞相府不来且斩通通恐入言文帝帝曰汝第往吾今使人召若通诣府免冠徒跣顿首谢嘉坐自如责曰夫朝廷者高皇帝之朝廷也通小臣戏殿上大不敬当斩吏今行斩之通顿首首尽出血不解帝度丞相已困通使使持节召通而谢丞相曰此吾弄臣君其释之通旣至为帝泣曰丞相几杀臣嘉为丞相五嵗文帝崩孝景即位二年鼂错为内史贵幸用事诸法令多所请变更议以适罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣也嘉闻之欲奏请诛错客有语错错恐夜入宫上谒自归景帝至朝嘉请诛错帝曰错所穿非眞庙垣乃外堧垣故冗官居其中且又我使为之错无罪罢朝嘉谓长史曰吾悔不先斩错乃请之为错所卖至舍因欧血而死谥曰节侯自嘉死后陶青刘舍及武帝时许昌薛泽軰皆以列侯继踵亷谨为丞相备员而已无所能发明功名著于世者论曰周官冡宰统百官均四海周礼天子防擕仆及后宫奄尹女奴之属皆领之太宰葢所以大出入起居之坊而裁抑其恩幸杜闭其谗衺使无有淫媟戏嫚之渐以荡上心清宫府正朝廷于是乎在惟圣帝明王敬信其大臣诸巧言便辟侧媚之人不得以间之故唐虞三代之隆无宦官宫妾乱政之祸此道得也是以君子不难申屠嘉而难孝文皇帝夫割肉心之私爱以伸明法自敌以下犹或不堪况天子乎嘉正色立朝前后执法不少回互然卒有所梗而不行者非特鼂错机深不如邓通之驯谨易制亦由景帝偏聴私人逆忠直远耆徳之故也司马迁班固乃谓嘉刚毅守节而无术学夫萧曹陈平守功以谦亦保身之一道然古大臣不以宠利居成功惟复政厥辟可也旣已在其位而持禄养交阿谀顺防是孔光张禹軰皆得托于学问深谨之气象以葢其庸恶陋劣而长富贵于子孙也







　　史传三编卷九
　　钦定四库全书
　　史传三编卷十
　　大学士朱轼撰
　　名臣传二
　　汉
　　贾谊
　　贾谊雒阳人年十八以能诵诗书属文称于郡中河南守吴公闻其秀材召置门下文帝初立以吴公治行第一征为廷尉廷尉言谊年少颇通诸子百家书乃召为博士是时谊年二十余最少毎诏令议下诸老先生不能言谊尽为对人人各如其意所欲出诸生自顾不逮远甚帝说之超迁一嵗中至大中大夫谊以汉兴至孝文二十余年天下和洽当改正朔易服色制度定官名兴礼乐乃悉草具其事文帝谦让未遑也然诸法令所更定及列侯就国其说皆自谊发之二年谊上疏请广积贮曰管子曰仓廪实而知礼节民不足而可治者自古及今未之前闻今背本而趋末食者甚众淫侈之俗日日以长生之甚少而靡之甚多天下财产何得不蹷夫积贮者天下之大命也茍粟多而财有余何为而不成今敺民而归之农皆着于本使天下各食其力末技游食之民转而缘南畆则畜积多而人乐其所矣帝感谊言亲耕籍田赐天下今年田租之半天子思大用谊绛灌东阳侯冯敬之属尽害之廼毁谊曰雒阳之人年少初学专欲擅权纷乱诸事廼渐疎不用以为长沙王太傅时帝更造四铢钱除盗铸令谊上疏请收铜而禁盗铸以为事有召祸而法有起奸今令细民人操造币之势各隐屛而铸作因欲禁其厚利微奸虽黥罪日报其势不止法钱不立吏急而壹之乎则大为烦苛而力不能胜纵而弗呵乎则市肆异用钱文大乱茍非其术何乡而可哉今农事弃捐而采铜者日蕃释其耒耨冶镕炊炭奸数不胜而法禁数溃铜使之然也请收铜勿令布使民不得铸钱贾山亦言之帝皆不听谊适长沙行次湘水为赋吊屈原亦自伤也居三年有鵩止其舍谊旣惧长沙地卑湿寿不得长鵩又不祥鸟也更为赋以自广后嵗余征谊入见文帝方受厘坐宣室因感鬼神事而问鬼神之本谊具道其所以然至夜半文帝前席旣罢曰吾久不见贾生自谓过之今不及也乃拜谊为梁怀王胜太傅胜文帝少子爱而好书故令傅之是时单于数侵犯边塞天下初定制度疎濶诸侯王僭拟过当往往以逆诛谊数上疏言事多所欲匡建大畧谓事势可为痛哭者一可为流涕者二可为长太息者六其策当世诸侯王则曰莫若众建诸侯而少其力其于播徳威移风俗定经制先礼后法教太子礼貌大臣诸事皆反覆引喻切当治体自谓稽之天地騐之古今日夜念此至熟非虚也是时丞相绛侯周勃免就国有告勃谋反逮系长安狱治卒无事复爵邑故谊以建言及之帝深纳其言养臣下有节是后大臣有罪皆自杀不受刑至武帝时稍复入狱自成始帝复封淮南厉王四子为列侯谊再上疏谏又请帝增淮阳王武代王参封地以备齐赵吴楚二王文帝子景帝亲弟也帝从谊计徙武为梁王得大县四十余城其后卒赖其力破七国怀王胜坠马死谊自伤为傅无状哭泣嵗余亦死年三十三文帝后思谊言分齐为六国尽立悼惠王子六人为王又迁淮南王喜于阳城而分淮南为三国尽立厉王子以王之武帝时主父偃因谊策请推恩使诸侯王得自分子弟国邑诸侯始弱武帝又举贾谊之孙二人至郡守而贾嘉好学世其家
　　论曰西汉诸臣好谋议通权术者称贾鼂鼂之削七国与贾策诸侯王畧同而为袁盎所中亦其天性刻深动与祸防也贾之学术论议较正于鼂而醇深不及董广川踔厉风发无寛居之度优柔夷愉之致诸葛武侯有言宁静可以致远斯洛阳南阳所由以异欤
　　张释之
　　张释之字季南阳堵阳人也以赀为骑郎事汉文帝十年不得调欲免归中郎将爰盎知其贤乃请徙释之补谒者释之旣朝毕因前言便宜事文帝曰卑之毋甚高论令今可行也于是释之言秦汉间事秦所以失汉所以兴者文帝称善拜为谒者仆射从行帝登虎圈问上林尉禽兽簿十余问尉左右视尽不能对虎圏啬夫从旁代尉对甚悉文帝曰吏不当如此邪诏拜啬夫为上林令释之前曰陛下以绛侯周勃何如人也帝曰长者又复问东阳侯张相如何如人也帝复曰长者释之曰夫绛侯东阳侯称为长者此两人言事曾不能出口岂效此啬夫喋喋利口捷给哉且秦以任刀笔吏争以亟疾苛察相高然其敝徒文具耳亡恻隐之实以故不闻其过陵夷至二世而亡今陛下以啬夫口辩而超迁之臣恐天下随风靡争口辩亡其实且下之化上疾于景向举错不可不察也文帝曰善廼止不拜啬夫就车召释之骖乘徐行问释之秦之敝具以质言至宫拜为公车令太子与梁王共车入朝不下司马门释之追止太子梁王毋入殿门遂劾不下公门不敬奏之薄太后闻之文帝免冠谢曰教儿子不谨薄太后使使承诏赦太子梁王乃得入文帝繇是竒释之拜为中大夫顷之至中郎将从行至霸陵时愼夫人从帝指视愼夫人新丰道曰此走邯郸道也使愼夫人鼓瑟帝自倚瑟而歌意凄怆悲怀顾谓羣臣曰嗟乎以北山石为椁用纻絮斮陈漆其间岂可动哉释之前曰使其中有可欲者虽锢南山犹有隙使其中亡可欲者虽亡石椁何戚焉文帝称善其后拜释之为廷尉帝行出中渭桥有一人从下走出乘舆马惊使骑捕属之廷尉释之奏言此人犯跸当罚金帝怒曰此人亲惊吾马马赖和柔令它马固不败伤我乎而廷尉廼当之罚金释之曰法者天子所与天下公共也今法如是更重之是法不信于民也且廷尉天下之平也一倾天下用法皆为之轻重民安所错其手足帝良久曰廷尉当是也其后人有盗高庙座前玉环得下廷尉治案盗宗庙服御物者为奏当弃市帝大怒曰人亡道廼盗先帝器吾欲致之族而君以法奏之非吾所以共承宗庙意也释之免冠顿首谢曰法如是足也且罪等然以逆顺为基今盗宗庙器而族之有如万分一假令愚民取长陵一抔土陛下何以加其法乎文帝与太后言之乃许廷尉当是时中尉条侯周亚夫与梁相山都侯王恬咸见释之持议平廼结为亲友张廷尉繇此天下称之后景帝立释之称疾欲免去惧大诛至用王生计卒见谢景帝不过也王生者善为黄老言处士也尝召居廷中公卿尽防立王生韤解顾谓张廷尉为我结韤释之跪而结之人或以此让王生生曰吾老且贱自度终亡益于张廷尉廷尉天下名臣吾故使结韤欲以重之诸公闻之贤王生而重释之释之事景帝嵗余为淮南相犹尚以前过也年老病卒其子挚字长公官至大夫免以不能取容当世故终身不仕论曰自周公吐哺握髪之诚延见天下士后世贤公卿因之虚已侧席有加礼焉迄于汉初流风未衰曹参之于葢公王生之为张释之是也释之终以劾奏太子得罪然尊朝廷敬官守乃人臣盛节其不奉诏拜啬夫尤见大体汉世称贤廷尉二人张释之于定国定国迎师学春秋北面备弟子礼为人谦恭重经术考其生平释之风节尤着汉朝哉
　　周亚夫
　　周亚夫绛侯勃庶子也初为河内守兄绛侯胜之有罪文帝择勃子贤者皆推亚夫乃封为条侯文帝后六年匈奴大入边以宗正刘礼军霸上祝兹侯徐厉军棘门河内守亚夫军细柳皆授将军号帝自劳军至霸上棘门军直驰入将以下骑出入送迎已而之细柳军军士吏被甲锐兵刄彀弓弩持满天子先驱至不得入先驱曰天子且至军门都尉曰军中闻将军之令不闻天子之诏有顷帝至又不得入于是使使持节诏将军曰吾欲入劳军亚夫乃传言开壁门壁门士请车骑曰将军约军中不得驱驰于是天子乃按辔徐行至中营将军亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去旣出军门羣臣皆惊文帝曰嗟乎此眞将军矣曩者霸上棘门军若儿戏耳其将固可袭而虏也至于亚夫可得而犯耶称善者久之月余三军皆罢拜亚夫为中尉文帝且崩戒太子曰即有缓急周亚夫眞可任将兵景帝以亚夫为车骑将军三年吴楚反亚夫以中尉为太尉东击吴楚因自请上曰楚兵剽轻难与争锋愿以梁委之絶其食道乃可制也上许之亚夫至霸上赵涉遮说曰吴王素富怀辑死士久矣此知将军且行必置间人于殽黾阸陿之间且兵事尚神宻将军何不从此右去走蓝田出武关抵雒阳间不过差一二日直入武库击鸣鼓诸侯闻之以为将军从天而下也亚夫从其计至雒阳使吏捜殽黾间果得吴伏兵乃请涉为防军亚夫父客邓都尉说亚夫曰吴楚兵锐甚难与争锋楚兵轻不能久方今为将军计莫若引兵东北壁昌邑以梁委吴吴必尽锐攻之将军深沟高垒使轻兵絶淮泗口塞吴粮道使吴梁相敝而粮食竭乃以全制其极破吴必矣亚夫从其计引兵东北走昌邑深壁而守吴方攻梁梁王使使请亚夫亚夫守便宜不往梁上书言景帝景帝诏使救梁亚夫不奉诏坚壁不出而使轻骑兵弓高侯等絶吴楚兵后食道吴楚兵饥欲退数挑战终不出夜军中惊内相攻击扰乱至于帐下亚夫坚卧不起顷之复定吴奔壁东南陬亚夫使备西北已而其精兵果奔西北不得入吴楚旣饥乃引而去亚夫出精兵追击大破之凡相攻守三月而吴楚平由是梁孝王与亚夫有隙五嵗迁为丞相帝甚重之栗太子废亚夫固争之不能得帝由此疏之而梁孝王毎朝常与太后言条侯之短太后欲封皇后兄王信为侯帝问亚夫亚夫曰高帝约非刘氏不得王非有功不得侯不如约者天下共击之今信虽后兄无功侯之非约也帝默然而止其后匈奴王徐卢等五人降汉帝欲侯之以劝后亚夫曰彼背其主降陛下陛下侯之即何以责人臣不守节者乎帝曰丞相议不可用悉封之亚夫因谢病免相顷之帝召亚夫赐食独置大胾无切肉又不置箸亚夫顾尚席取箸帝视而笑曰此非不足君所乎亚夫免冠谢帝曰起亚夫趋出帝目送之曰此鞅鞅非少主臣也居无何亚夫子为父买葬器不时与钱为人所告事连亚夫召诣廷尉不食五日欧血卒
　　论曰高祖功臣虽保全终始如萧曹张陈及其再传或婴罪戾被削夺者多矣兼资文武备位将相独亚夫一人与其父后先辉映可不谓贤欤文帝法古贤君推毂之义属之景帝委以重权此与高祖以周勃属之孝惠同岂非深计远虑明畧之主哉亚夫刚以取祸司马迁讥其足已不学然用兵能任赵涉听邓都尉推贤下士有儒将风至争太子以固国本不侯王信以存祖制绌降人之封激厉忠节明于大体虽诗书之所称训何以加焉
　　汲黯
　　汲黯字长孺濮阳人也十世为卿大夫以父任孝景时为太子洗马以庄见惮武帝即位黯为谒者东粤相攻帝使黯往视之至吴而还报曰粤人相攻固其俗然不足以辱天子之使河内失火延烧十余家又使黯往视之还报曰家人失火屋比延烧不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民请归节伏矫制之罪帝贤而释之迁荥阳令黯耻为令称疾归田里帝闻乃召为中大夫以数切谏不得久留内迁为东海太守黯学黄老言治官理民好清静择丞史任之责大指而已不细苛黯多病卧阁内不出嵗余东海大治称之召为主爵都尉列于九卿治务在无为而已引大体不拘文法黯为人性倨少礼面折不能容人之过合己者善待之不合己者不能忍见士亦以此不附焉然好游侠任气节内行修洁好直谏数犯主之顔色常慕傅伯爰盎之为人也善灌夫郑当时及宗正刘弃疾亦以数直谏不得久居位是时太后弟武安侯田蚡为丞相中二千石拜谒蚡弗为礼黯见蚡未尝拜常揖之帝方招文学儒者谓曰吾欲云云黯对曰陛下内多欲而外施仁义奈何欲效唐虞之治乎帝怒变色而罢朝公卿皆为黯惧帝退谓左右曰甚矣汲黯之戆也羣臣或数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何黯多病病且满三月常赐告者数终不愈最后庄助为请告帝曰汲黯何如人也助曰使黯任职居官无以逾人然至其辅少主守城深坚招之不来麾之不去虽自谓贲育不能夺之矣帝曰然古有社稷之臣至如黯近之矣大将军青侍中帝踞厠而视之丞相燕见帝或时不冠至如黯见不冠不见也帝常坐武帐中黯前奏事帝不冠望见黯避帐中使人可其奏其见敬礼如此张汤方以更定律令为廷尉黯数质责汤于帝前曰公为正卿上不能襃先帝之功业下不能抑天下之邪心安国富民使囹圄空虚二者无一焉何空取高皇帝约束纷更之为公以此无种矣黯时与汤论议汤辩常在深文小苛黯伉厉守高不能屈忿发骂曰天下谓刀笔吏不可以为公卿果然必汤也令天下重足而立侧目而视矣是时汉方征匈奴招怀四夷黯务少事乘间常言与匈奴和亲无起兵帝方尊重公孙而张汤用文法数奏决谳以幸黯常面触等怀诈饰智以阿人主取容而刀笔吏专深文巧诋陷人于罪使不得反其眞以胜为功帝愈益贵汤汤深心疾黯欲诛之以事为丞相乃上言曰右内史界部中多贵人宗室难治非素重臣不能任请徙黯为右内史数嵗官事不废大将军青益尊姊为皇后然黯与亢礼人或说黯曰自天子欲羣臣下大将军君不可以不拜黯曰夫以大将军有揖客反不重耶大将军闻愈贤黯数请问国家朝廷所疑遇黯过于平生淮南王谋反惮黯曰好直谏守节死义难惑以非至如说丞相如发蒙振落耳匈奴浑邪王率众来降汉发车二万乘县官无钱从民贳马民或匿马马不具帝怒欲斩长安令黯曰长安令无罪独斩黯民乃肯出马且匈奴畔其主而降汉汉徐以县次传之何至令天下骚动罢弊中国以事匈奴乎帝默然及浑邪至贾人与市者坐当死者五百余人黯请间见高门曰夫匈奴攻当路塞絶和亲中国兴兵诛之死伤者不可胜计而费以巨万数臣愚以为陛下得彼人皆以赐从军死事者家所掠获因予之以谢天下之苦塞百姓之心今纵不能又以微文杀无知者五百余人此所谓庇其叶而伤其枝臣窃为陛下不取也帝默然不许曰吾久不闻汲黯之言今又复妄发矣后数月黯坐小法防赦免官于是黯隐于田园居数年防更五铢钱民多盗铸楚地尤甚帝以为淮阳楚地之郊乃召拜黯为淮阳太守黯伏谢不受印诏数彊予然后奉诏诏召见黯黯泣曰臣自以为塡沟壑不复见陛下不意陛下复收用之臣常有狗马病力不能任郡事臣愿为中郎出入禁闼补过拾遗臣之愿也帝曰君薄淮阳耶吾今召君矣顾淮阳吏民不相得吾徒得君之重卧而治之黯旣辞行过大行李息曰黯弃居郡不得与朝廷议也然御史大夫张汤智足以拒谏诈足以饰非务巧佞之语辩数之辞好兴事舞文法内怀诈以御主心外挟贼吏以为威重公列九卿不早言之公与之俱受其僇矣息畏汤终不敢言黯居郡如故治淮阳政清后张汤果败帝闻黯与息言抵息罪令黯以诸侯相秩居淮阳七嵗而卒卒后帝以黯故官其弟汲仁至九卿子汲偃至诸侯相初黯为主爵都尉时太后弟武安侯田蚡以杯酒争忿欲杀将军灌夫而魏其侯窦婴救之廷辩东朝公卿以下畏田蚡莫敢言惟黯以魏其言为是始终不变同时陈人郑当时以善推毂贤士内行洁廉与黯并名然当时在朝常趋和承意不敢甚引当否以此不及黯衞人仕者皆严惮黯出其下论曰自古圣帝明王所求乎格其非心养其徳性者不遗于侍御之人况所得贤士大夫哉汲黯立朝天子严敬比于师保自王公戚属近幸莫敢以非礼干及赈救穷黎开释无辜汲汲然惟恐后诗曰衮职有阙惟仲山甫补之又曰不侮鳏寡不畏强御汲黯有焉
　　苏武
　　苏武字子卿杜陵人也父建从大将军衞青击匈奴有功封平陵侯武少以父任与兄嘉弟贤并为郎稍迁至栘中廏监时汉连伐胡数通使相窥观匈奴留汉使郭吉路充国等前后十余軰匈奴使来汉亦留之以相当天汉元年且鞮侯单于初立恐汉袭之乃曰汉天子我丈人行也尽归汉使武帝嘉其义乃遣武以中郎将使持节送匈奴使留在汉者因厚赂单于答其善意武与副中郎将张胜及假吏常惠等募士斥侯百余人俱旣至匈奴置币遗单于单于益骄非汉所望也方欲发使送武等会长水虞常等谋反匈奴中虞常在汉时素与副张胜相知私候胜曰闻汉天子甚怨衞律请为汉伏弩射杀之吾母弟在汉幸蒙其赏赐衞律者汉使使匈奴还闻李延年得罪律素善延年惧并诛复亡归匈奴单于立为丁灵王未尝一日离左右也胜闻常言许之以货物与常后月余事败其党多战死而生得虞常单于乃使衞律治其事张胜闻之恐前语发以状语武武曰事如此此必及我见犯乃死重负国欲自杀胜惠共止之虞常果引张胜单于怒议欲杀汉使者左伊秩訾曰即谋单于何以复加宜皆降之单于使衞律召武受词武谓惠等屈节辱命虽生何面目以归汉引佩刀自刺衞律惊自抱持武驰召毉凿地为坎置煴火覆武其上蹈其背以出血武气絶半日复息惠等哭舆归营单于壮其节朝夕遣人候问武而收系张胜武益愈单于使使晓武防论虞常欲因此时降武剑斩虞常已律曰汉使张胜谋杀单于近臣当死单于募降者赦罪举剑欲击之胜请降律谓武曰副有罪当相坐武曰本无谋又非亲属何谓相坐复举剑拟之武不动律曰苏君律前负汉归匈奴幸防大恩赐号称王拥众数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰汝为人臣子不顾恩义畔主背亲为降虏于蛮夷何以汝为见且单于信汝使决人死生不平心持正反欲鬭两主观祸败前南越宛朝鲜三国杀汉使者皆立取屠灭独匈奴未耳若知我不降明欲令两国相攻匈奴之祸从我始矣律知武终不可胁白单于单于愈益欲降之乃幽武置大窖中絶不饮食天雨雪武卧齧雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所武旣至海上廪食不至掘野鼠去艸实而食之杖汉节牧羊卧起操持节旄尽落积五六年单于弟于靬王弋猎海上武能网纺缴檠弓弩于靬王爱之给其衣食三嵗余王病赐武马畜服匿穹庐王死后人众徙去其冬丁令盗武牛羊武复穷阨初武与李陵俱为侍中武使匈奴明年陵将兵五千出居延为单于所遮降以女妻之立为右校王陵愧负汉不敢求武久之单于乃使陵至海上为武置酒设乐因谓武曰单于闻陵与子卿素厚故使陵来说足下虚心欲相待终不得归汉空自苦亡人之地信义安所见乎贤兄弟俱冒罪死来时太夫人已不幸陵送至阳陵子卿妇年少闻已更嫁矣独有女弟二人两女一男今复十余年存亡不可知人生如朝露何久自苦如此陵始降时忽忽如狂自痛负汉加以老母系保官子卿不欲降何以过陵且陛下春秋高法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子无功徳皆为陛下所成就位列将爵通侯兄弟亲近常愿肝脑涂地今得杀身自效虽斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿壹听陵言武曰自分已死久矣王必欲降武请毕今日之欢效死于前陵见其至诚喟然叹曰嗟乎义士陵与衞律之罪上通于天因泣下霑衿与武决去陵恶自赐武使其妻赐武牛羊数十头后陵复至北海上语武区脱捕得云中生口言太守以下吏民皆白服曰上崩武闻之南乡号哭欧血旦夕临数月昭帝即位数年匈奴与汉和亲汉求武等匈奴诡言武死后汉使复至匈奴常惠请其守者与俱得夜见汉使具自陈道教使者谓单于言天子射上林中得雁足有系帛书言武等在某泽中使者大喜如惠语以让单于单于视左右而惊谢汉使曰武等实在于是李陵置酒贺武曰今足下还归扬名于匈奴功显于汉室虽古竹帛所载丹青所画何以过子卿陵乃独为异域人一别长絶陵起舞且歌歌罢泣数行下因与武决单于召防武官属前以降及物故凡随武还者九人武以始元六年春至京师拜为典属国赐赉有差常惠等三人皆拜郎中余六人以老赐钱归家复终身武留匈奴凡十九嵗始以彊壮出及还须髪尽白宣帝旣立以武着节老臣甚优宠之又以武弟子为右曹武所得赏赐尽以施予昆弟故人家不余财皇后父平恩侯帝舅平昌侯乐昌侯丞相魏相御史大夫丙吉皆敬重武年八十余病卒甘露三年单于始入朝帝思股肱之美乃图画其人于麒麟阁凡十一人而武在其列
　　论曰苏武陷身絶域濒死者数矣或慷慨而赴或从容而就卒全身名为汉室光固知三军可夺帅而匹夫必不可夺志也东汉时耿恭以单兵困守孤城至于凿山得井煮弩为粮连月逾年万死一生其后遇救引归惟余十三人衣屦穿敝形容枯槁与武事絶相丹心苦节歴九死而不移而其精诚所格鬼神亦若阴为防持者忠孝之所以能动天也
　　史传三编卷十
　　钦定四库全书
　　史传三编卷十一
　　大学士朱轼撰
　　名臣传三
　　汉
　　霍光
　　霍光字子孟票骑将军去病异母弟也父中孺河东平阳人以县吏给事平阳侯家生去病去病母乃侯家侍者卫少儿也吏毕归家复娶妇生光因絶不相闻久之少儿女弟子夫得幸于武帝立为皇后去病以皇后姊子贵幸旣壮大乃自知父为霍中孺防击匈奴道出河东遣吏迎霍中孺为买田宅而去还复过焉乃将光西至长安时年十余嵗任光为郎稍迁诸曹侍中去病死后光为奉车都尉出则奉车入侍左右出入禁闼二十余年小心谨慎未尝有过甚见亲信自卫太子为江充所败而燕王旦广陵王胥皆多过失是时武帝年老宠姬钩弋赵偼伃有男心欲以为嗣命大臣辅之察羣臣惟光可属社稷乃使黄门画者画周公辅成王朝诸侯以赐光及帝病笃光涕泣问曰如有不讳谁当嗣者帝曰君未谕前画意耶立少子君行周公之事光顿首让曰臣不如金日防日防亦曰臣外国人不如光乃拜光为大司马大将军日防为车骑将军及上官桀为左将军桑羊为御史大夫竝受遗诏辅少主明日武帝崩太子即位为孝昭皇帝帝年八嵗政事壹决于光时武帝遗诏复追録光前与日防上官桀等讨莽何罗功封光博陆侯桀安阳侯日防秺侯光为人沈静详审长财七尺三寸白晢疏眉目美须髯每出入下殿门止进有常处郎仆射窃识视之不失尺寸其资性端正如此初辅幼主政自己出天下想闻其风采殿中常有怪一夜羣臣相惊光召尚符玺郎郎不肯授光光欲夺之郎按剑曰臣头可得玺不可得也光甚谊之明日诏増此郎秩二等众庶莫不多光光与左将军桀结婚相亲光长女为桀子安妻有女年与帝相配桀因帝姊鄂邑盖主纳安女后宫为偼伃数月立为皇后父安为票骑将军封桑乐侯光时休沐出桀辄入代光决事桀父子既尊盛而徳长公主公主内行不修近幸河间丁外人桀安欲为外人求封幸依国家故事以列侯尚公主者光不许又为外人求光禄大夫欲令得召见光又不许长公主以是怨光而桀安数为外人求官爵弗能得亦惭自先帝时桀已为九卿位在光右及父子竝为将军皇后亲安女光乃其外祖而顾専制朝事由是与光争权燕王旦自以昭帝兄常懐怨望及御史大夫桑羊建造酒盐铁为国兴利伐其功欲为子弟得官亦怨恨光于是盖主上官桀安及羊皆与燕王旦通谋诈令人为燕王上书言光出都肄郎羽林道上称防又擅调益幕府校尉光専权自恣疑有非常臣旦愿归符玺入宿卫察奸臣变候伺光出沐日奏之桀欲从中下其事桑羊当与诸大臣共执退光书奏帝不肯下明旦光闻之止画室中不入帝问大将军安在桀对曰以燕王告其罪故不敢入有诏召入光免冠顿首谢帝曰将军冠朕知是书诈也将军亡罪光曰陛下何以知之帝曰将军之广明都郎属耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂帝不聴后桀党与有谮光者帝辄怒曰大将军忠臣先帝所属以辅朕身敢有毁者坐之自是桀等不敢复言乃谋令长公主置酒请光伏兵击杀之因废帝迎立燕王为天子事发觉光尽诛桀安羊外人宗族燕王盖主皆自杀光威震海内昭帝旣冠遂委任光讫十三年光知时务之要诏问贤良文学民间疾苦罢酤官轻徭薄赋匈奴和亲百姓充实复文景之业焉及昭帝崩亡嗣即日承皇太后诏遣官迎昌邑王贺贺者武帝孙昌邑哀王子也旣至即位滛戏无度昌邑官属皆征至长安超拜擢官夏侯胜傅嘉等进諌皆系狱光忧懑独以问所亲故吏大司农田延年延年语以宜建白太后更选贤而立之光曰于古尝有此否延年以伊尹放太甲对光乃引延年给事中阴与车骑将军张安世图计遂召丞相御史将军列侯中二千石大夫博士防议未央宫光曰昌邑王行淫乱恐危社稷如何羣臣皆惊愕莫敢言但唯唯而已延年前离席按剑曰先帝属将军以幼孤以将军忠贤能安刘氏也今社稷将倾如令汉家絶祀将军虽死何面目见先帝于地下乎今日之事不得旋踵羣臣后应者臣请剑斩之光谢曰九卿责光是也天下匈匈不安光当受难于是议者皆叩头曰惟大将军令光即与羣臣俱见白太后具陈昌邑王不可以承宗庙状太后乃幸未央承明殿诏诸禁门母纳昌邑羣臣安世将羽林骑收防二百余人皆送廷尉诏狱光敇左右谨宿卫卒有物故自裁令我负天下有杀主名太后盛服坐武帐中侍御数百人皆持兵期门武士陛防陈列殿下羣臣以次上殿召昌邑王伏前聴诏尚书令读奏曰丞相臣敞等昧死言孝昭皇帝早弃天下遣使征昌邑王典丧服斩衰无悲哀之心废礼谊居道上不素食使从官略女子载衣车内所居传舍受玺大行前就次发玺不封从官更持节引内昌邑驺宰官奴与居禁闼内敖戏发乐府乐器击鼓歌吹作俳倡召内泰壹乐人悉奏众乐与孝昭皇帝宫人防等淫乱太后曰止为人臣子当悖乱如是耶王离席伏尚书令复读曰祖宗庙祀未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡一千一百二十七事荒淫迷惑失帝王礼谊乱汉制度臣敞等数进諌不变更日以益甚恐危社稷天下不安臣敞等谨与博士议皆曰五辟之属莫大不孝宗庙重于君王不可以承天序奉祖宗庙子万姓当废臣请有司以一太牢具告祠髙庙皇太后诏曰可光令王起拜受诏脱其玺组奉上太后扶王下殿出金马门就乘舆副车光送至邸谢曰王行自絶于天臣宁负王不敢负社稷愿王自爱臣长不复见左右涕泣而去羣臣奏请徙王贺房陵诏归贺昌邑赐汤沐邑二千戸国除为山阳郡昌邑羣臣坐无辅导之谊陷王于恶诛贬有差光与丞相等防议奏皇太后迎立卫太子孙病已号皇曽孙是为孝宣皇帝明年下诏益封光万七千戸前后赏赐不赀自昭帝时光子禹及兄孙云云弟山光两女婿昆弟诸婿外孙皆已贵显党亲连体根据于朝廷光自后元时秉持万防及宣帝即位乃归政帝谦让不受诸事皆先闗白之每朝见帝虚已敛容礼下之已甚及光病笃车骑自临问为涕泣光卒帝及皇太后亲临其丧遣官治家赙葬皆如乘舆制度諡曰宣成子禹嗣封先光未死时拜右将军兄孙山封平乐侯奉骠骑将军去病祀云封冠阳侯而光妻太夫人显恣行奢淫寡居时与光嬖奴冯子都乱禹山竝缮治第宅舆马多从賔客围猎使苍头奴上朝谒莫敢谴者冯子都数犯法于是上始病之初宣帝立其防时许妃为皇后显爱小女成君欲贵之私使乳医淳于衍毒杀许后后暴崩吏捕劾衍侍疾亡状下狱簿责急显恐事败即具以实语光光大惊欲自发举不忍犹与防奏上因署衍勿论显因劝光内成君代立为后光卒后语稍泄帝颇闻之乃罢禹右将军尽徙其亲党在宿卫及屯兵者以所亲信许史子弟代之禹山等自见失势密以毒后事探显显恐急吐实禹山等大惊于是谋令显为太后言先诛丞相魏相及平恩侯许广汉而废天子防有告之者事下廷尉诏止勿捕禹山等愈急显屡梦不祥而第中数见怪变谋愈益急乃欲使太后为帝外祖母博平君置酒召丞相平恩侯以下承太后制斩之因废帝立禹事发觉云山皆自杀禹要斩显及诸女昆弟皆弃市废霍后处昭台宫其相连坐诛灭者数千家至成帝时为光置守冢百家吏卒奉祠焉元始二年封光从父昆弟曽孙阳为博陆侯千戸
　　前汉书赞曰霍光以结髪内侍起于阶闼之间确然秉志谊形于主受襁褓之托任汉室之寄当庙堂拥幼君摧燕王仆上官因权制敌以成其忠处废置之际临大节而不可夺遂匡国家安社稷拥昭立宣光为师保虽周公阿衡何以加此然光不学无术闇于大礼阴妻邪谋立女为后沉溺盈溢之欲以増颠覆之祸死财三年宗族诛夷哀哉
　　论曰光明达慎厚为汉宗臣其拥昭也承天下虚耗之后行政施化与民休息十三年如一日其立宣也出于至公行所无事开汉室中兴之治可不谓社稷臣乎然因是遂有伊霍之称此儗之不以其伦也其他无论即罔以宠利居成功一语岂光所能见及哉史称光骖乘于宣帝帝内惮之若有芒刺在背又任宣追述光柄国时中廷尉李种王平等皆坐逆意下狱死乐成小家子得幸至封侯百官以下但事冯子都王子方辈视丞相亡如也虽所语或有过当然自拥立二君専国旣久恐未能不变其二十余年谨慎小心之初度也岂诚位不期骄禄不期侈抑精神衰则骄生传所谓老将至而耄及之也夫治天下观于家治家观于身是以圣贤兢兢于房帏衽席之地情欲无感而燕私不形光身为弼亮数世之元臣朝野中外倚若太山而牵制于女子小人之手岂非发乎情莫能止乎义哉易之家人曰反身之谓端本乃可以善则也孟子之论伊尹曰圣人之行归洁其身无欲乃可言王佐也汉唐诸臣能讲求斯道者或寡矣于不学之霍光何尤
　　金日殚
　　金日殚字翁叔本匃奴休屠王太子也元狩中昆邪休屠王居西方多为汉所破单于诏欲诛之昆邪休屠恐谋降汉休屠王后悔昆邪王杀之并将其众降汉封昆邪为列侯日殚以父不降见杀与母阏氏弟伦俱没入官输黄门养马时年十四矣久之武帝游宴见马后宫满侧日殚等数十人牵马过殿下莫不窃视至日殚独不敢日殚长八尺二寸容貎甚严马又肥好武帝异而问之具以本状对帝竒焉即日赐汤沐衣冠拜为马监迁侍中驸马都尉光禄大夫日殚既亲近未尝有过失帝甚信爱之赏赐累千金出则骖乘日侍左右贵戚多窃怨以帝之贵重之也帝闻愈厚焉日殚母教训两子甚有法度帝闻而嘉之病死诏图画于甘泉宫署曰休屠王阏氏日殚每见画常拜乡之涕泣然后廼去日殚子二人皆爱为帝防儿常在旁侧弄儿或自后拥上项日殚在前见而目之弄儿走且啼曰翁怒帝谓日殚何怒吾儿为其后弄儿壮大不谨自殿下与宫人戯日殚适见之恶其滛乱遂杀弄儿弄儿即日殚长子也帝大怒日殚顿首谢具言所以杀弄儿状帝甚哀为之泣已而心敬日殚初莽何罗与江充相善及充败卫太子何罗弟通用诛太子时力战得封后帝知太子寃廼夷灭充宗族党与何罗兄弟惧及遂谋为逆日殚视其志意有非常心疑之隂独察其动静与俱上下何罗亦觉日殚意以故久不得发是时武帝行幸林光宫日殚小疾卧庐何罗与通及小弟安成矫制夜出共杀使者发兵明旦帝未起何罗从外入日殚奏厠心动立入坐内户下湏臾何罗裒白刃从东厢上见日殚色变走趋卧内欲入行触寳瑟僵日殚得抱何罗因传曰莽何罗反帝惊起左右抜刀欲格之帝恐并中日殚止勿格日殚捽颈投何罗殿下得禽防之穷治皆伏辜繇是着忠孝节日殚自在左右目不忤视者数十年赐出宫女不敢近帝欲纳其女后宫不肯其笃慎如此帝尤异之及帝病属霍光以辅少主光让日殚日殚曰臣外国人且使匈奴轻汉于是遂为光副光以女妻日殚嗣子赏赏在宣帝时为太仆霍氏有事萌芽上书去妻得不坐初武帝遗诏以讨莽何罗功封日殚为秺侯日殚以帝少不受封辅政嵗余病困大将军光白封日殚卧受印绶一日卒赐葬具冡地送以轻车介士军陈至茂陵諡曰敬侯论曰日殚以降臣事汉卓卓著大节立贤无方武帝知人哉夫小不忍则乱大谋霍光闻妻显毒后之事而犹与不发卒以灭族视日殚之杀弄儿不奉诏内女后宫者识量相去何等也日殚之父以不降见杀其母教训子有法度其子为霍氏壻而早自逺祸闲门之严有自来矣功名令终施及后嗣岂偶然哉
　　张安世
　　张安世字子孺其父汤故酷吏也安世以父任为郎用善书给事尚书精力于职休沐未尝出武帝行幸河东尝亡书三箧诏问莫能知唯安世识之后购求得书以相校无所遗失帝竒其材擢为尚书令迁光禄大夫昭帝即位大将军霍光秉政以安世笃行亲重之防左将军上官桀父子及御史大夫桑羊皆与燕王盖主谋反诛光以朝无旧臣白用为右将军光禄勲以自副焉久之诏封富平侯昭帝崩光白太后徙安世为车骑将军与共徴立昌邑王王行滛乱光复与安世谋废王尊立宣帝帝初即位褒赏大臣诏益封安世万六百户功次大将军光子三人皆中郎将侍中光卒后数月御史大夫魏相上封事曰车骑将军安世事孝武皇帝三十余年忠信谨厚勤劳政事夙夜不怠与大将军定防天下受其福国家重臣也宜尊其位以为大将军令毋领光禄勲事使専精神忧念天下思惟得失安世子延夀重厚可以为光禄勲领宿卫臣宣帝亦欲用之安世闻防惧不敢当请间求见免冠顿首辞曰老臣耳妄闻言之为先事不言情不逹诚自量不足以居大位继大将军后惟天子哀怜以全老臣之命帝不可固辞弗能得竟拜为大司马车骑将军领尚书事数月更为卫将军两宫卫尉城门北军兵属焉时霍光子禹谋反夷宗族安世素小心畏忌已内忧矣其女孙敬为霍氏外属妇当相坐安世忧惧形于顔色帝怪而怜之以问左右乃赦敬以慰其意安世寖恐职典枢机以谨慎周宻自着外内无间每定大政已决輙移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢安世大恨以为举贤进能岂有私谢邪絶弗复为通有郎功髙不调自言安世应曰君之功髙明主所知人臣执事何长短而自言乎絶不许已而郎果迁莫府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权势如此为光禄勲郎有醉小便殿上主事白行法安世曰何以知其不反水浆邪如何以小过成罪郎滛官婢婢兄自言安世曰奴以恚怒诬污衣冠自署谪奴其隐人过失皆此也安世自见父子尊显懐不自安为子延夀求出补吏帝以为北地太守歳余闵安世年老复徴延夀为左曹太仆初安世兄贺幸于卫太子太子败賔客皆诛安世为贺上书得下蚕室复为掖庭令而宣帝以皇曽孙收养掖庭贺内伤太子无辜而曽孙孤防所以视养拊循恩甚宻焉及曽孙壮大贺教书令受诗为取许妃以家财聘之曾孙素有徴怪贺闻知为安世道之安世輙絶止以为少主在上不宜称述曽孙及宣帝即位而贺已死帝追思贺贤欲封其冡为恩徳侯置守冡二百家贺一子蚤死子安世小男彭祖彭祖又小时与上同席研书指欲封之安世深辞贺封又求损守冡戸数稍减至三十户帝曰吾自为掖庭令非为将军也安世乃止不敢复言遂下诏为故掖庭令张贺置守冡三十家明年复下诏封贺弟子彭祖为阳都侯安世以父子封侯在位太盛乃辞禄诏都内别藏张氏无名钱以百万数安世尊为公侯食邑万戸然身衣弋绨夫人自纺绩家僮七百人皆有手技作事内治产业累积纎微是以能殖其货富于大将军光天子甚尊惮大将军然内亲安世心宻于光焉元康四年春安世病上疏归侯乞骸骨天子报曰将军年老被病朕甚悯之虽不能视事折冲万里君先帝大臣明于治乱朕所不及得数问焉何感而上书归卫将军富平侯印薄朕忘故非所望也愿将军强餐食近医药専精神以辅天年安世复强起视事至秋卒天子赠印绶送以轻车介士諡曰敬侯子孙世嗣侯不絶
　　论曰称安世父汤儿时为磔防文辞如老狱吏其明有絶过人者顾舞智弄文遂以恶终安世独改父之德一之乎正非素常学问识义理能如是哉初安世长子千秋与霍光子禹俱将兵随度辽将军范明友撃乌桓还谒光光问千秋战鬭方畧山川形势千秋口对兵事画地成图无所亡失复问禹禹不能记又以见是父是子而安世之平日训敕为有素也观其制节谨度化及妻孥或以为鉴于霍氏不知彼皆心仪古大臣之风烈而训行之君陈曰尔有嘉谟嘉猷则入告尔后于内尔乃顺之于外曰斯谟斯猷惟我后之德儒行曰程功积事推贤而进逹之不望其报中庸曰隠恶而扬善安世盖兼有之方霍光骖乘天子背若芒刺安世代之乃从容肆体甚安近焉彼其积学深醇容貌词气之间固已穆然逺矣迈前迹贻后昆以世有禄位盖诗书之流泽长也
　　赵充国
　　赵充国字翁孙陇西上邽人也后徙金城令居以善骑射补羽林为人沈勇有大略少好将帅之节而学兵法通知四夷事武帝时以假司马从贰师将军撃匈奴大为匈奴所围充国乃与壮士百余人溃围陷陈贰师引兵随之遂得解身被二十余创事闻徴诣行在武帝亲视其创嗟叹之拜为中郎迁车骑将军长史昭帝时武都氐人反充国将兵击定之迁中郎将旋以撃匈奴功擢为后军与霍光册立宣帝封营平侯本始中为蒲将军征匈奴斩数百级还为后将军少府时光禄大夫义渠安国使行诸先零豪言愿时渡湟水北逐民所不田处畜牧安国以闻充国劾安国奉使不敬其后人旁縁前言抵冒渡湟水郡县不能禁元康三年先零遂与种豪解仇交质盟诅帝闻之以问充国对曰人所以易制者以其种自有豪数相攻撃势不一也臣观匈奴欲与合盖非一世矣间者匈奴困于西方闻乌桓来保塞恐兵复从东方起数使使尉黎危湏诸国设以子女貂裘欲沮解之其计不合疑匈奴更遣使至羌中道从沙隂地出盐泽过长阬入穷水塞南抵属国与先零相直臣恐变未止此且复结聨他种宜及未然为之备后月余侯狼何果遣使至匈奴籍兵欲撃鄯善炖煌以絶汉道充国以为狼何小月氐种在阳关西南势不能独造此计疑匈奴使已至中先零防开乃解仇作约到秋马肥变必起矣宜遣使者行边兵预为备敇视诸毋令解仇以发觉其谋于是两府复白遣义渠安国行视诸分别善恶安国至召先零诸豪三十余人以尤桀黠皆斩之纵兵撃其种人斩首千余级于是诸降及归义侯杨玉等遂刼略小种背畔犯塞攻城邑杀长吏安国将骑三千屯备至浩亹为所撃失亡车仗甚众引还至令居以闻是歳神爵元年春也时充国年七十余上老之使御史大夫丙吉问谁可将者充国曰亡逾于老臣者矣上遣问焉曰将军度羌何如当用几人充国曰百闻不如一见兵难预度臣愿驰至金城图上方略愿陛下以属老臣勿以为忧上笑曰诺充国至金城湏兵满万骑欲渡河恐为所遮即夜遣三校衔枚先渡渡辄营阵防明毕遂以次尽渡数十百骑来出入军傍充国曰吾士马新倦不可驰逐此皆骁骑难制又恐其为诱兵也撃以殄防为期小利不足贪令军勿撃遣骑四望陿中亡贼夜引兵上至落都召诸校司马谓曰吾知不能为兵矣使羌发数千人守杜四望陿中兵岂得入哉充国常以逺斥堠为务行必为战备止必坚营壁尤能持重爱士卒先计而后战遂西至西部都尉府日飨军士士皆欲为用数挑战充国坚守捕得生口言豪数相责曰语汝亡反今天子遣赵将军来年八九十矣善为兵今请欲一鬭而死可得耶充国子右曹中郎将卬将兵至令居竝出絶转道卬以闻有诏将八校尉与骁骑都尉金城太守合疏捕山间防通转道津渡初防开豪靡当儿使弟雕库来告都尉曰先零欲反后数日果反雕库种人颇在先零中都尉即留雕库为质充国以为亡罪乃遣归告种豪大兵诛有罪者明白自别毋取并防天子告诸人犯法者能相捕斩除罪视所斩之大小老少男女赐钱有差又以其所捕妻子财物尽与之充国计欲以威信招降防开及刼畧者觧散谋徼极乃撃之时上已发三辅太常徒弛刑及縁边诸郡材官骑士骑与武威张掖酒泉太守各屯其郡者合六万人矣酒泉太守辛武贤奏言郡兵皆屯备南山北边空虚势不可乆或曰至秋冬乃进兵此贼在境外之策今羌朝夕为防土地寒苦汉马不耐冬屯兵在武威张掖酒泉万骑以上皆多羸痩可益马食以七月上旬赍三十日粮分兵并出张掖酒泉合撃防开在鲜水上者以畜产为命令皆离散兵即分出虽不能尽诛但夺其畜产掳其妻子复引兵还冬复撃之大兵仍出羌必震壊天子下其书充国令与校尉以下吏士知事者博议充国及长史董通年以为武贤欲轻引万骑分为两道出张掖囬逺千里以一马自随负三十日食为米二斛四斗麦八斛又有衣装兵器难以追逐勤劳而至必商军进退稍引去逐水草入山林随而深入即据前险守后阸以絶粮道必有伤危之忧而武贤以为可夺其畜产掳其妻子此殆空言非至计也又武威县张掖日勒皆当北塞有通谷水草臣恐匈奴与有谋且欲大入幸能要杜张掖酒泉以絶西域其郡兵尤不可发先零首为畔逆它种刼畧故臣愚防欲捐防开闇昧之过隠而勿彰先行先零之诛以震动之宜悔过反善因赦其罪选择良吏知其俗者拊循和辑此全师保胜安边之防天子下其书公卿议者咸以为先零兵盛而负防开之助不先破防开则先零未可图也帝乃拜乐成侯许延夀为强弩将军即拜酒泉太守辛武贤为破将军以书敇让充国曰将军计欲至正月乃撃防人当获麦已逺其妻子精兵万人欲为酒泉炖煌防边兵少民守保不得田作今张掖以东刍粟腾贵转输并起百姓烦扰将军不早及秋共水草之利争其畜食欲至冬羌皆当蓄聚多藏匿山中依险阻将军士寒手足皲寜有利哉已敕别将各将兵士赍粮尅日撃防羌入鲜水北句防上去将军可千二百里将军其引兵便道西北进使羌闻之分散其心意离其党与虽不能殄灭当有瓦解者将军急装勿复有疑充国既得让以为将任兵在外便宜有守以安国家乃上书谢罪因陈兵利害曰臣闻兵法攻不足者守有余又曰善战者致人不致于人令卑羌欲为炖煌酒泉防宜饬兵马练战士以湏其至坐得致敌之术以逸撃劳取胜之道也今恐二郡兵少不足以守而发之行攻释致人之术而从为人所致之道臣愚以为不便先零羌欲为背畔故与防开解仇结约然其私心犹恐汉兵至而防开背之也将必谋先赴防开之急以坚其约先撃防开先零必助之今羌马肥粮食方饶撃之恐不能伤害适使先零得施徳于防羌如是约愈坚党愈合羌兵寖多诛之用力数倍臣恐国家忧累不二三歳已也惟陛下裁察奏入玺书报从充国计焉充国引兵至先零在所羌久屯聚解弛望见大军弃车重欲渡湟水道阸狭充国徐行驱之或病其迟充国曰此穷冦不可廹也缓之则走不顾急之则还致死诸校皆曰善羌赴水溺死者数百降及斩首五百余人掳获无算兵至防地令军毋燔聚落刍牧田中防闻之喜曰汉果不撃我矣豪靡忘使人来言愿得还复故地充国以闻未报靡忘来自归充国赐饮食遣还谕种人防军以下皆争之曰此反贼不可擅遣充国曰诸君但欲便文自营非为公家忠计也语未卒玺书报令靡忘以赎论后防竟不烦兵而下其秋充国病帝虑其年老加病一朝不讳诏破羌将军武贤诣屯所为副且赐充国书宜急因吏士鋭气以十二月撃先零羌时羌降者万余人矣充国度其必壊欲罢骑兵屯田以待其敝作奏未上防得进兵玺书中郎将卬惧将有谴责使客諌止充国不聴遂上屯田奏曰臣闻兵者所以明德除害也故举得于外则福生于内不可不慎臣所将吏士马牛食月用粮糓盐茭藳所费不赀难乆不解徭役不息又恐他夷卒有不虞之变相因竝起为明主忧且羌易以计破难以兵碎也故臣愚以为撃之不便计度临羌东至浩亹羌故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合凡万二百余人用糓月二万余斛盐三百余斛分屯要害处氷解漕下缮乡亭浚沟渠治湟陿以西道桥七十余所令可至鲜水左右田事出赋人二十畮至四月草生发郡骑及属国胡骑伉健各千倅马什二就草为田者游兵以充入金城郡益积蓄省大费今大司农所转糓至者足支万人一歳食谨上田处及器用簿惟陛下裁许帝报曰如将军言欲罢骑兵万人留田羌当何时伏诛兵当何时得决熟计其便复奏充国上状曰臣闻用兵先为不可胜以待敌之可胜蛮夷习俗虽殊其欲避害就利爱亲戚畏死亡一也今羌亡其美地荐草愁于寄托逺遯骨肉离心人有畔志而明主般师罢兵万人留田顺天时因地利以待可胜羌虽未即伏辜兵决可期月而望臣谨条不出兵留田便宜十二事歩兵九校吏士万人留屯以为武备因田致糓威德并行一也又因排折羌人令不得归肥饶之地贫破其众以成羌人相畔之渐二也居民得并田作不失众业三也军马一月之食度支田士一歳罢骑兵以省大费四也至春省甲士卒循河湟漕糓至临羌以眎羌人掦威武传世折冲之具五也以间暇时下所伐材缮治邮亭充入金城六也兵出乗危徼幸不出令反畔之羌窜于风寒之地离霜露疾疫堕之患坐得必胜之道七也亡经阻逺追死伤之害八也内不损威武之重外不令羌得乗间之势九也又亡惊动河南大开小开使生他变十也治湟陿中道桥令可至鲜水以制西域信威千里从枕席上过师十一也大费既省徭役豫息十二也留屯田得十二便出兵失十二利惟明诏愽详公卿议臣采择帝复赐报曰将军言兵决可期月而望者谓今冬耶谓何时也将军独不计羌闻兵颇罢且丁壮相聚攻扰田者及道上屯兵复杀略人将何以止之又大开小开前言曰我告汉军先零所在兵不往撃久留得毋效前五年时不分别人而并撃我其意常恐出此将军熟计复奏充国奏曰臣伏观先零羌所余精兵亡几失地逺客分散饥冻防开莫湏又常暴略其羸弱畜产畔逆者不絶皆闻天子明令相捕斩之赏臣愚以为羌破壊可日月冀逺在来春故曰兵决可期月而望又见北边自炖煌至辽东万余里乗塞列隧有吏卒数千人羌数大众攻之而不能害今留歩士万人屯田地势平易多髙山逺望之便部曲相保为壍垒木樵校聨不絶便兵弩饬鬭具防火幸通势及并力以逸待劳兵之利也从今尽三月羌马羸痩必不敢捐其妻子于他种逺渉河山而来为防又见屯田之士精兵万人终不敢复将其累重还归故地不久必将瓦解其处至于羌小防盗时杀人民其原未可卒禁虽今出兵岂能即絶又校尉临众幸得承威德奉厚币拊循众羌谕以明诏宜皆乡风虽其前辞尝曰得毋效五年宜亡他心不足以故出兵也惟陛下省察充国奏每上辄下公卿议初是充国计者什三四中什五最后什八有诏诘前言不便者皆顿首服丞相魏相任其计可必用帝于是报充国曰将军计善其上留屯田及当罢者人马数上以破羌强弩两将军数言当撃又用充国屯田处离散恐羌犯之于是两从其计诏两将军与中郎将卬出撃所降斩者七八千而充国所降复得五千余人诏罢兵独充国留屯田明年五月充国奏言羌军本可五万人今率余四千人羌靡忘等自诡必得请罢屯兵奏可充国振旅而还所善浩星赐迎说充国曰将军即见宜归功于二将军出撃非愚臣所及充国曰吾年老矣爵位已极岂嫌伐一时事以欺明主哉兵势国之大事当为后法老臣不以余命壹为陛下明言兵之利害卒死谁当复言之者卒以其意对帝然其计罢遣辛武贤归酒泉太守官充国复为后将军卫尉及秋羌果兵斩先零大豪杨玉等首及诸豪皆帅煎巩黄羝之属四千余人降汉封其豪王侯君有差初置金城属国以处降羌诏举可防羌校尉者时充国病四府举辛武贤小弟汤充国遽起奏汤使酒不可典蛮夷不如汤兄临众时汤已拜受节有诏更用临众后临众病免四府复举汤汤数醉防人羌人反畔卒如充国言初破羌将军武贤以充国还言兵事罢归故官深恨乃上书告中郎卬过失下吏自杀充国乞骸骨赐安车驷马黄金罢就第朝廷每有四夷大议常与参兵谋问筹防焉年八十六卒諡曰壮充国先以功德与霍光等列画未央宫成帝时西羌常有警上思将帅之臣追念充国乃召黄门郎扬雄即充国图画而颂之
　　论曰周官车甲卒徒之制即寓于井邑丘甸之中易称君子容民畜众三代盛时平居无糜饷之兵有事亦无不可战之民管商虽变古法犹师其意而行之致国富强秦汉以来屯田倡自充国诸葛武侯实用以拒魏唐初府兵之制与租庸调竝行其法最善天寳以后骄兵悍卒遂杀主帅蔓延至五季不解亦縁不讲于屯田之策既无以驯柔其血气复无以系恋其身家夫是故可强不可弱可动不可静可聚不可散也充国料敌制胜如善奕者之先局无遗算终局可覆举横斜曲直后先左右虽囬易再四而一着不差诗曰方叔元老克壮其犹充国可谓老谋壮事矣昔大禹惟顺水之性以治水故能建非常之原而万世永赖营平惟因羌之情以致羌故能操不战之胜而四夷来王而是时公卿不怙其前非朝廷不囬于众议师中锡命阃外伸威尤中兴气象哉
　　王吉
　　王吉字子阳琅邪臯虞人也少好学明经举孝防为郎补若卢右丞迁云阳令举贤为昌邑中尉而王好游猎驱驰国中动作亡节吉上疏諌曰今者大王幸方与曽不半日而驰二百里百姓颇废耕桑治道牵马臣愚以为民不可数变也大王不好书术而乐逸游数以耎脆之玉体犯勤劳之烦毒非所以全夀命之宗又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥德其乐岂徒衔橛之间哉休则俛仰屈伸以利形専意积精以适神大王诚留意于此则心有尧舜之志体有乔松之夀福禄臻而社稷安矣皇帝仁夀至今思慕未怠于宫馆囿池弋猎之乐未有所幸诸侯骨肉莫亲大王大王于属则子也于位则臣也一身而二任之责加焉恩爱行义孅介有不具者于以上闻非飨国之福也王贺虽不遵道然犹知敬礼吉使谒者赐赉有加其后复放纵自若吉辄諌争甚得辅弼之义虽不治民国中莫不敬重焉昭帝崩亡嗣大将军霍光迎立昌邑王吉即奏书戒王曰臣闻髙宗谅隂三年不言今大王以防徴宜日夜哭泣悲哀而已慎毋有所发大将军仁爱勇知忠信之德天下莫不闻愿大王事之敬之政事一聼之大王垂拱南面而已及王以行滛乱废昌邑羣臣皆坐诛惟吉与郎中令龚遂以忠直数諌正得减死髠为城旦起家复为益州刺史病去官复徴为博士諌大夫是时宣帝颇修武帝故事宫室车服盛于昭帝时外戚许史王氏贵宠而帝躬亲政事任用能吏吉上疏言得失曰陛下躬圣质总万方帝王图籍日陈于前维思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭逢其时言聴諌从然未有建万世之长防举明主于三代之隆者也其务在于期防簿书防狱聴讼而已此非太平之基也臣闻圣主宣德流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称颂之失则天下咸言之行发于近必见于逺故谨选左右审择所使左右所以正身也所使所以宣德也诗云济济多士文王以寜此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治者不知所由以意穿凿各取一切权谲自在故一变之后不可复修也是以百里不同风千里不同俗户异政人殊服诈伪萌生刑罚亡极质朴日销恩爱寖薄孔子曰安上治民莫善于礼非空言也王者未制礼之时引先王之礼宜于今者而用之愿陛下承天心发大业与公卿大臣延及儒生述旧礼明王制敺一世之民跻之仁夀之域则俗何以不若成康夀何以不若髙宗窃见趋务不合于道者谨条奏惟陛下裁择焉吉意以为夫妇人伦大纲夭夀之萌也世俗嫁娶太早未知为人父母之道是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主使男事女夫诎于妇逆隂阳之位故多女乱古者衣服车马贵贱有章以褒有德而别尊卑今上下僣差人人自制是以贪财趋利不畏死亡周之所以能致治刑措者以其禁邪于防防絶恶于未萌也又言舜汤不用三公九卿之世而举臯陶伊尹不仁者逺今使俗吏得任子弟率多骄骜不通古今至于积功治人亡益于民此伐檀所为作也宜明选以求贤除任子之令外家及故人可厚以财不宜居位去角抵减乐府省尚方明示天下以俭古者工不造雕瑑商不通侈靡非工商之独贤政教使之然也民见俭则归本本立而末成其指如此帝以其言迂阔不甚宠异也吉遂谢病归琅邪始吉少时学问居长安东家有大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉令还妇里中为之语曰东家有树王阳妇去东家枣完去妇复还其厉志如此吉与贡禹为友世称王阳在位贡公弹冠言其取舍同也元帝初即位遣使者徴吉吉年老道病卒帝悼之后遣使者吊祠云初吉兼通五经能为驺氏春秋以诗论语教授好梁丘贺説易令子骏受焉骏以孝防为郎由京兆尹位至丞相有能名所谓前有赵张后有三王者也论曰君子居其位则思諌诤将以献可替否纳君于道也然必自道而后能以道正君宣元成哀之间诸博古之士类援据圣籍指斥时政危言深论不遗余力然皆非笃志力行于圣贤之道者其为言多倚于术数之小抑亦流党援之私吉谨身厉行不欺其志故前后諌防皆以忠诚发为谠言其通逹国体暁畅时事似贾谊其首重德教学术深醇似董仲舒西京名臣鲜有伦比其在贾董之间乎及言不用即翻然引去尤得以道事君不可则止之遗规焉时人以王贡竝称贡虽厚德可风然年老浮沉取容至使华隂守丞上章欲以朱云代其位犹恬不之怪尚得为守道之士乎哉
</div>
    <div class="pagination">
<a href="史传三编_page4.html">上一页</a><a href="史传三编.html">1</a><a href="史传三编_page2.html">2</a><a href="史传三编_page3.html">3</a><a href="史传三编_page4.html">4</a><span class="current-page">5</span><a href="史传三编_page6.html">6</a><a href="史传三编_page7.html">7</a><a href="史传三编_page8.html">8</a><a href="史传三编_page9.html">9</a><a href="史传三编_page10.html">10</a><span>...</span><a href="史传三编_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
