<!DOCTYPE html>
<html>
<head>
    <meta charset="UTF-8">
    <title>宋元学案 - 第 381 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 381 页/共 437 页</h1>
    <div class="content">　　（刘氏门人。）　　　　　　　谢翱

　　（晦翁再传。）　　　　　　　（梅边同调。）

　　刘辰翁　　　（子）尚友

　　罗开礼

　　张千载

　　（并文山讲友。）

　　欧阳新　　　　（子）必泰

　　（巽斋学侣。）（子）逢泰　　（孙）龙生　（曾孙）玄（别见《北山四先生学案》。）

　　（附师田口。）

　　尹谷

　　邢天荣

　　董景舒

　　（并忠叟讲友。）

　　----

　　巽斋学案序录

　　祖望谨案：「巽斋之宗晦翁，不知所自。考之沧洲弟子，庐陵有欧阳谦之，实尝从游，巽斋其后人邪﹖其遗书宗旨，不可考见，然巽斋之门有文山，径畈之门有迭山，可以见宋儒讲学之无负于国矣。述《巽斋学案》。（梓材案：是卷学案，谢山所特立，黄氏补本亦因《序录》而补之。然考巽斋为刘月涧门人，月涧则江古心学侣也，而《序录》疑其为欧阳希逊后人，以为晦翁再传，可耳。）

　　◆刘氏门人（晦翁再传。）

　　著作欧阳巽斋先生守道

　　欧阳守道，字公权，吉州人。初名巽，自以更名应举非是，当祭必称巽。少孤贫，无师，自力于学。年未三十，翕然以德行为乡郡儒宗。淳佑元年第进士，授雩都主簿。调赣州司户，守江文忠公作白鹭洲书院，首致先生为诸生讲说。湖南转运副使吴子良聘为岳麓书院副山长，先生初升讲，发明孟氏正人心、承三圣之说，学者悦服。（梓材案：此下有「宗人仲齐至，又荐必泰于当道」九十余字，今改为仲齐父子，立传于后。）子良请先生复还吉州。文忠入为国子祭酒，荐为史馆检阅，召试馆职，授秘书省正字。历迁秘书郎，转对，言：「家给人足，必使中外臣庶无复前日言利之风而后可。」以言罢。先生徒步出钱塘门，惟书两箧而已。度宗立，特旨与祠。少传吕文德诏举贤凡九十六人，先生与焉。添差通判建昌军，以谢庙堂曰：「史赞大将军不荐士，今大将军荐士矣，而某何以得此于大将军哉。幸尝蒙召，擢备数三馆，异时或者谓其放废无聊，托身诸贵人，亏伤国体，则宁得而解，愿仍赐祠禄足矣。」迁著作郎，卒，家无一钱。有《易故》、文集。（从黄氏补本录入。）

　　附录

　　文文山祭先生文曰：「先生之学，如布帛菽粟，求为有益于世用，而不为高谈虚语以自标榜于一时。先生之文，如水之有源，如木之有本，与人臣言依于忠，与人子言依于孝，不为蔓衍而支离。先生之心，其真如赤子，宁使人谓我迂，宁使人谓我可欺。先生之德，其慈如父母，常恐一人寒，常恐一人饥，而宁使我无卓锥。其与人也，如和风之着物，如醇醴之醉人，及其义形于色，如秋霜夏日，有不可犯之威。其为性也，如盘水之静，如佩玉之徐，及其赴人之急，如雷电风雨，互发而交驰。其持身也，如履冰，如奉盈，如处子之自洁，及其为人也，发于诚心，摧山岳，沮金石，虽谤兴毁来，而不悔其所为。天子以为贤，搢绅以为善类，海内以为名儒，而学者以为师。凤翔千仞，遥增击而去之，奈何一而不复支。以先生仁人之心，而不及试一郡，以行其惠爱。以先生作者之文，而不及登两制，以彷佛乎盘诰之遗。以先生之论议，而不及与闻国家之大政令。以先生之学术，而不及朝夕左右献纳而论思，抑童而习之，白首纷如也。虽孔、孟圣且贤，犹不免与世而差池。先生官二着不为小，年六十五不为殀，有子有孙，而又何憾于斯！死而死耳，所以不死者，其文在名山大川，诏百世而奚疑！」

　　◆巽斋学侣

　　讲书欧阳先生新（附子必泰。）

　　欧阳新，字仲齐，巽斋先生宗人也，及子必泰，先寓居长沙。闻巽斋至，往访之。初犹未识也，晤语相契，巽斋即请于吴子良，礼先生为岳丽书院讲书。先生讲《礼记》「天降时雨，山川出云」一章，巽斋起曰：「长沙自有仲齐，吾何为至此。」踰年，先生卒，巽斋哭之恸，自铭其墓。又荐必泰于当道。（从黄氏补本录入。）

　　（梓材谨案：《湖南通志》载：先生之父安时，自庐陵徙浏阳之马渡，遂为浏阳人。先生以经学着。元时以曾孙玄官赠中奉大夫，追封冀国公。又案：张文穆起岩为《欧阳龙生神道碑》，以先生之字为仲斋，荆溪吴公以礼聘为讲书，因寓长沙云。）

　　◆巽斋门人（晦翁三传。）

　　忠烈文文山先生天祥

　　文天祥，字宋瑞，又字履善，吉水人。年甫弱冠，理宗亲拔进士第一。考官王应麟奏曰：「是卷古谊若龟鉴，忠肝如铁石，敢为得人贺。」历除直学士院，累以台论罢。援钱若水例致仕。咸淳九年，起为湖南提刑，因见故相江文忠公。文忠素奇先生志节，语及国事，愀然曰：「吾老矣。世道之责，其在君乎﹖」江上报急，诏天下勤王。先生捧诏涕泣，遂起兵，诸豪杰皆应，有众万人。事闻，以江西提刑安抚使召入卫。其友止之，先生曰：「吾亦知其然也。第国家养育臣庶三百余年，一旦有急，征天下兵，无一人一骑入关者。吾深恨于此，故不自量力，而以身徇之，庶天下忠臣义士将有闻风而起者。义胜者谋立，人众者功济，如此，则社稷犹可保也。」德佑初，除右丞相兼枢密使。元兵至，奉使军前，被拘，亡入真州，泛海至温州。益王立，拜右丞相，以都督出兵江西。兵败被执，囚于燕京四年，不屈，死柴市，年四十七。衣带中有赞曰：「孔曰成仁，孟曰取义，惟其义尽，所以仁至。读圣贤书，所学何事，而今而后，庶几无媿。」（从黄氏补本录人。）

　　御试策

　　臣闻，圣人之心，天地之心也，天地之道，圣人之道也，分而言之，则道自道，天地自天地，圣人自圣人，合而言之，则道一不息也，天地一不息也，圣人亦一不息也。臣请溯其本源言之。茫茫堪舆，坱圠无垠，浑浑元气，变化无端，人心仁义礼智之性未赋也，人心刚柔善恶之气未禀也。当是时，未有人心，先有五行，未有五行，先有阴阳，未有阴阳，先有无极太极，未有无极太极，则太虚无形，冲漠无朕，而先有此道。未有物之先，而道具焉，道之体也。既有物之后，而道行焉，道之用也。其体则微，其用甚广，即人心而道在人心，即五行而道在五行，即阴阳而道在阴阳，即无极太极而道在无极太极，贯显微，兼费隐，包小大，通物我。何以若此哉﹖道之在天下，犹水之在地中，地中无往而非水，天下无往而非道，水一不息之流也，道一不息之用也。天以澄着，则日月星辰循其经，地以靖谧，则山川草木顺其常，人极以昭明，则君臣父子安其伦，流行古今，纲纪造化，何莫由斯道也。一日而道息焉，虽三才不能以自立。道之不息，功用固如此。夫圣人体天地之不息者也，天地以此道而不息，圣人亦以此道而不息。圣人立不息之体，则敛于修身；推不息之用，则散于治人。立不息之体，则寓于致知以下之工夫；推不息之用，则显于齐家治国平天下之效验。立不息之体，则本之精神心术之微；推不息之用，则达之礼乐刑政之着。圣人之所以为圣人者，犹天地之所以为天地也。道之在天地间者，常久而不息，圣人之于道，其可以顷刻息邪﹖言不息之理者，莫如《大易》，莫如《中庸》。《大易》之道，至于《干》道变化，各正性命，保合太和，而圣人之论法天，乃归之自强不息；《中庸》之道，至于溥博渊泉，上天之载，无声无臭，而圣人之论配天地，乃归之不息则久。岂非《干》之所以刚健中正纯粹精也者，一不息之道耳，是以法天者，亦以一不息；《中庸》之所以高明博厚悠久无疆者，一不息之道耳，是以配天地者，亦以一不息。以不息之心，行不息之道，圣人即不息之天地也。陛下临政愿治，于兹历年，前此不息之岁月，犹日之自朝而午，今此不息之岁月，犹日之至午而中，此正勉强行道大有功之日也。陛下勿谓，数十年间，我之所以担当宇宙，把握天地，未尝不以此道，至于今日，而道之验如此，其迂且远矣。以臣观之，道犹百里之途也，今日则适六七十之候也。进于道者，不可以中道而废，游于途者，不可以中途而画，孜孜矻矻而不自已焉，则适六七十里者，固所以为至百里之阶也。不然，自止于六七十里之间，则百里虽近，焉能以一武到哉！道无浅功，化行道者，何可以深为迂﹖道无速证，效行道者，何可以迟为远﹖惟不息则能极道之功化，惟不息则能极道之证效，气机动荡于三极之间，神釆灌注于万有之表，要自陛下此一心始。臣不暇远举，请以仁宗皇帝事为陛下陈之。仁祖一不息之天地也，康定之诏曰：「祗勤抑畏。」庆历之诏曰：「不敢荒宁。」皇佑之诏曰：「缅念为君之难，深惟履位之重。」庆历不息之心，即康定不息之心也；皇佑不息之心，即庆历不息之心也。当时仁祖以道德感天心，以福禄胜人力，国家绥静，边鄙宁谧，若可以已矣，而犹未也。至和元年，仁祖之三十三年也，方且露立仰天，以畏天变，碎通天犀，以救民生；处贾黯吏铨之职，擢公弼殿柱之名，以厚人材，以昌士习；纳景初减用之言，听范镇新兵之谏，以裕国计，以强兵力；以至讲《周礼》，薄征缓刑，而拳拳以盗赋为忧；选将帅，明纪律，而汲汲以西戎北狄为虑，仁祖之心，至此而不息，则与天地同其悠久矣。陛下之心，仁祖之心也。范祖禹有言：「欲法尧、舜，惟法仁祖。」臣亦曰：「欲法帝王，惟法仁祖。」法仁祖，则可至天德，愿加圣心焉。

　　臣闻，帝王行道之心，一不息而已矣。尧之兢兢，舜之业业，禹之孜孜，汤之栗栗，文王之不已，武王之无贰，成王之无逸，皆是物也。《三坟》远矣，《五典》犹有可论者，臣尝以《五典》所载之事推之。当是时，日月星辰之顺，以道而顺也；鸟兽草木之若，以道而若也；九功惟叙，以道而叙也；四夷来王，以道而来王也，百工以道而熙，庶事以道而康，光天之下，至于海隅苍生，盖无一而不拜帝道之赐矣，垂衣拱手，以自逸于士阶岩廊之上，夫谁曰不可！而尧、舜不然也，方且考绩之法，重于三岁，无岁而敢息也；授历之命，严于四时，无月而敢息也；凛凛乎一日二日之戒，无日而敢息也。此犹可也，授受之际，而尧之命舜，乃曰：「允执厥中。」夫谓之执者，战兢保持而不敢少放之谓也。味斯语也，则尧之不息可见已。《河图》出矣，《洛书》见矣，执中之说未闻也，而尧独言之，尧之言赘矣。而舜之命禹，乃复益之以「人心惟危，道心惟微，惟精惟一」之三言。；夫致察于危微精一之间，则其战兢保持之念，又有甚于尧者，舜之心其不息又何如哉！是以尧之道化，不惟验于七十年在位之日，舜之道化，不惟验于五十年祝阜之时，读「万世永赖」之语，则唐、虞而下，数千百年间，天得以为天，地得以为地，人得以为人者，皆尧、舜之赐也。然则，功化抑何其深，证效抑何其迟欤！降是而王，非固劳于帝者也，太朴日散，风气日开，人心之机械日益巧，世变之乘除不息，而圣人之所以纲维世变者，亦与之相为不息焉。俗非结绳之淳也，治非画象之古也，师不得不誓，侯不得不会，民不得不凝之以政，士不得不凝之以礼，内外异治，不得不以《釆薇》、《天保》之治治之，以至六典建官，其所以曰治曰政曰礼曰教曰刑曰事者，亦无非扶世道而不使之穷耳。以势而论之，则夏之治不如唐、虞，商之治又不如夏，周之治又不如商。帝之所以帝者，何其逸！王之所以王者，何其劳！栗栗危惧，不如非心黄屋者之为适也。始于忧勤，不如恭己南面者之为安也。然以心而观，则舜之业业，即尧之兢兢，禹之孜孜，即舜之业业，汤之栗栗，即禹之孜孜，文王之不已，武王之无贰，成王之无逸，何莫非兢兢业业，孜孜栗栗之推也﹖道之散于宇宙间者，无一日息，帝王之所以行道者，亦无一日息。帝王之心，天地之心也，尚可以帝者之为逸，而王者之为劳邪﹖臣愿陛下求帝王之道，必求帝王之心，则今日之功化证效，或可与帝王一视矣。

　　臣闻，不息则天，息则人；不息则理，息则欲；不息则阳明，息则阴浊。汉、唐诸君，天资敏，地位高，使稍有进道之心，则六五帝、四三王亦未有难能者。奈何天不足以制人，而天反为人所制；理不足以御欲，而理反为欲所御；阳明不足以胜阴浊，而阳明反为阴浊所胜，是以勇于进道者少，沮于求道者多，汉、唐之所以不唐、虞、三代也欤！虽然，是为不知道者言也，其间亦有号为知道者矣。汉之文帝、武帝，唐之太宗，亦不可谓非知道者，然而亦有议焉。先儒尝论汉、唐诸君，以公私义利分数多少为治乱。三君之心，往往不纯乎天，不纯乎人，而出入乎天人之间；不纯乎理，不纯乎欲，而出入乎理欲之间；不纯乎阳明，不纯乎阴浊，而出入乎阳明阴浊之间。是以专务德化，虽足以陶后元泰和之风，然而尼之以黄、老，则鴈门、上郡之警不能无；外施仁义，虽足以致建元富庶之盛，然而遏之以多欲，则轮台末年之悔不能免；四年行仁，虽足以开贞观升平之治，然而画之以近效，则纪纲制度曾不足为再世之凭借。盖有一分之道心者，固足以就一分之事功；有一分之人心者，亦足以召一分之事变，世道污隆之分数，亦系于理欲消长之分数而已。然臣尝思之，汉、唐以来，为道之累者，其大有二：一曰杂伯，二曰异端。时君世主，有志于求道者，不陷于此，则陷于彼。姑就三君而言，则文帝之心，异端累之也；武帝、太宗之心，杂伯累之也。武帝无得于道，宪章《六经》，统一圣真，不足以胜其神仙土木之私，干戈刑罚之惨。其心也荒，太宗全不知道闺门之耻，将相之夸，末年辽东一行，终不能以克其血气之暴，其心也骄，杂伯一念，憧憧往来，是固不足以语常久不息之事者。若文帝，稍有帝王之天资，稍有帝王之地步，一以君子长者之道待天下，而错辈刑名之说，未尝一动其心，是不累于杂伯矣。使其以二三十年恭俭之心，而移之以求道，则后元气象，且将骎骎乎商、周，进进乎唐、虞。奈何帝之纯心，又间于黄、老之清净，是以文帝仅得为汉、唐之令主，而不得一侪于帝王。呜呼！武帝、太宗累于杂伯，君子固不敢以帝王事望之；文帝不为杂伯所累，而不能不累于异端，是则重可惜已。臣愿陛下监汉、唐之，必监汉、唐之心，则今日之功化证效，将超汉、唐数等矣。

　　何谓天变之来﹖民怨招之也。天视自我民视，天听自我民听，天明畏自我民明畏，人心之休戚，天心所因以为喜怒者也。熙宁间大旱，是时河、陜流民入京师，监门郑侠画流民图以献，且曰：「陛下南征北伐，皆以胜捷之图来上，料无一人以父母妻子迁移困顿皇皇不给之状为图以进者。览臣之图，行臣之言，十日不雨，乞正欺君之罪。」上为之罢新法十八事，京师大雨八日。天人之交，间不容穟，载在经史，此类甚多。陛下以为今之民生何如邪﹖今之民生困矣！自琼林大盈积于私贮而民困，自建章、通天频于营缮而民困，自献助迭见于豪家巨室而民困，自和籴不闲于闾阎下户而民困，自所至贪官暴吏视吾民如家鸡圈豕惟所咀啖而民困。呜呼！东南民力竭矣。《书》曰：「怨岂在明，不见是图。」今尚可谓之不见乎﹖《书》曰：「怨不在大，亦不在小。」今尚可谓之小乎﹖生斯世，为斯民，仰事俯育，亦欲各遂其父母妻子之乐，而操斧斤，淬锋锷，日夜思所以斩伐其命脉者，滔滔皆是，然则腊雪靳瑞，蛰雷愆期，月犯于木，星陨为石，以至土雨地震之变，无怪夫屡书不一书也。臣愿陛下持不息之心，急求所以为安民之道，则民生既和，天变或于是而弭矣。

　　何谓人才之乏﹖士习蛊之也。臣闻，穷之所养，达之所施，幼之所学，壮之所行，今日之修于家，他日之行于天子之庭者也。国初诸老，尝以厚士习为先务，宁收落韵之李迪，不取凿说之贾边，宁收直言之苏辙，不取险怪之刘几，建学校则必欲崇经术，复乡举则必欲参行艺，其后国子监取湖学法，建经学、治道、边防、水利等斋，使学者因其名以求其实，当时如程颐、徐积、吕希哲皆出其中。呜呼！此元佑人物之所从出也。士习厚薄，最关人才，从古以来，其语如此。陛下以为今之士习何如邪﹖今之士大夫之家，有子而教之，方其幼也，则授其句读，择其不戾于时好，不震于有司者，俾熟复焉。及其长也，细书为工，累牍为富，持试于乡校者以是，校艺于科举者以是，取青紫而得车马也以是。父兄之所教诏，师友之所讲明，利而已矣。其能卓然自拔于流俗者，几何人哉﹖心术既坏于未仕之前，则气节可想于既仕之后，以之领郡邑，如之何责其为卓茂、黄霸﹖以之镇一路，如之何责其为苏章、何武﹖以之曳朝绅，如之何责其为汲黯、望之﹖奔竞于势要之路者，无怪也；趋附于权贵之门者，无怪也；牛维马絷，狗苟蝇营，患得患失，无所不至者，无怪也；悠悠风尘，靡靡偷俗，清芬消歇，浊滓横流，惟皇降衷，秉彝之懿，萌櫱于牛羊斧斤相寻之冲者，其有几哉！厚今之人才，臣以为变今之士习而后可也。臣愿陛下持不息之心，急求所以为淑士之道，则士风一淳，人才或于是而可得矣。

　　何谓「兵力之弱，国计屈之」也﹖谨按国史，治平间，遣使募京畿淮南兵，司马光言：「边臣之请兵无穷，朝廷之募兵无已，仓库之粟帛有限，百姓之膏血有涯，愿罢招禁军，训练旧有之兵，自可备御。」臣闻，古今天下能免于弱者，必不能免于贫，能免于贫者，必不能免于弱，一利之兴，一害之伏，未有交受其害者。今之兵财则交受其害矣，自东海城筑而调淮兵以防海，则两淮之兵不足；自襄、樊复归，而并荆兵以城襄，则荆湖之兵不足；自腥气染于汉水，冤血溅于宝峰，而正军忠义空于死徙者过半，则川、蜀之兵又不足；江、淮之兵又抽而入蜀，又抽而实荆，则下流之兵愈不足矣；荆湖之兵又分而策应，分而镇抚，则上流之兵愈不足矣。夫国之所恃以自卫者，兵也，而今之兵，不足如此，国安得而不弱哉！扶其弱而归之强，则招兵之策，今日直有所不得已者。然召募方新，调度转急，问之大农，大农无财，问之版曹，版曹无财，问之饷司，饷司无财，自岁币银绢外，未闻有画一策为军食计者，是则弱矣，而又未免于贫也。陛下自肝鬲近又创一安边太平库，专一供军，此艺祖积缣帛以易贼首之心也，仁宗皇帝出钱帛以助兵革之心也。转易之间，风釆立异，前日之弱者可强矣。然飞刍挽粟，给饷馈粮，费于兵者几何﹖而琳宫梵宇，照耀湖山，土木之费，则漏也。列云屯，樵苏后爨，费于兵者几何﹖而霓裳羽衣，靡金饰翠，宫庭之费，则尾闾也。生熟口券，月给衣粮，费于兵者几何﹖而量珠辇玉，幸宠希恩戚畹之费，则滥觞也。盖天下之财，专以供军，则财未有不足者，第重之以浮费，重之以冗费，则财始瓶罄而罍耻矣。如此，则虽欲足兵，其何以给兵邪！臣愿陛下持不息之心，急求所以为节财之道，则财计以充，兵力或于是而可强矣。

　　何谓敌寇之警﹖盗贼因之也。谨按国史，绍兴间，杨ㄠ寇洞庭，连跨数郡，大将王不能制。时伪齐挟敌使李成寇襄、汉，ㄠ与交通。朝廷患之，始命岳飞措置上流，已而逐李成，擒杨ㄠ，而荆湖平。臣闻，外之敌寇，不能为中国患，而其来也，必待内之变；内之盗贼，亦不能为中国患，而其起也，必将纳外之侮。盗贼而至于通敌寇，则腹心之大患也已。今之所谓敌者，固可畏矣，然而逼我蜀，则蜀帅策泸水之勋；窥我淮，则淮帅奏维、扬之凯。狼子野心，固不可以一捷止之，然使之无得气去，则中国之技，未为尽出其下，彼亦犹畏中国之有其人也。独惟旧海在天一隅，逆雏穴之者，数年于兹，飓风瞬息，一苇可杭，彼未必不朝夕为趋浙计，然而未能焉，短于舟，疏于水，惧吾唐岛之有李宝在耳。然洞庭之湖，烟水沈寂，而浙右之湖，涛澜沸惊，区区妖孽，且谓有杨ㄠ之渐矣。得之京师之耆老，皆以为此寇出没倏闪，往来翕霍，驾舟如飞，运柂如神，而我之舟师不及焉。夫东南之长技，莫如舟师，我之胜兀朮于金山者以此；我之毙逆亮于釆石者以此，而今此曹反挟之以制我，不武甚矣！万一或出于杨ㄠ之计，则前日李成之不得志于荆者，未必今日之不得志于浙也。曩闻山东荐饥，有司贪市榷之利，空苏、湖根本以资之，廷绅犹谓互易，安知无为其乡道者，一夫登岸，万事瓦裂。又闻魏村、江湾、福山三寨水军，兴贩盐课，以资逆雏，廷绅犹谓是以扞卫之师，为商贾之事，以防拓之卒，开乡道之门。忧时识治之见，往往如此。肘腋之蜂虿，怀袖之蛇蝎，是其可以忽乎哉！陛下近者命发运兼宪，合兵财而一其权，是将为灭此朝食之图矣。然屯海道者非无军，控海道者非无将，徒有王数年之劳，未闻岳飞八日之捷，子太叔平苻泽之盗恐不如此。长此不已，臣惧为李成开地道也。臣愿陛下持不息之心，急求所以为弭寇之道，则寇难一清，边备或于是而可宽矣。

　　臣闻，天久而不坠也以运，地久而不隤也以转，水久而不腐也以流，日月星辰久而常新也以行，天下之凡不息者，皆以久也。《中庸》之不息，即所以为《大易》之变通，《大易》之变通，即所以验《中庸》之不息。变通者之久，固肇于不息者之久也，盖不息者其心，变通者其，其心不息，故其亦不息，游乎六合之内，而纵论乎六合之外，生乎百世之下，而追想乎百世之上，神化天造，天运无端，发微不可见，充周不可穷。天地之所以变通，固自其不息者为之，圣人之久于其道，亦法天地而已矣。天地以不息而久，圣人亦以不息而久，外不息而言久焉，皆非所以久也。臣尝读《无逸》一书，见其享国之久者有四君焉，而其间三君为最久。臣求其所以久者，中宗之心严恭寅畏也，高宗之心不敢荒宁也，文王之心无淫于逸，无游于田也。是三君者，皆无逸而已矣。彼之无逸，臣之所谓不息也。一无逸而其效如此，然则不息者，非所以久欤﹖陛下之行道，盖非一朝夕之暂矣。宝、绍以来，则涵养此道，端平以来，则发挥此道，嘉熙以来，则把握此道。嘉熙而淳佑，淳佑而宝佑，十余年间，无非持循此道之岁月。陛下处此也，庭燎未辉，臣知其宵衣以待；日中至昃，臣知其玉食弗遑；夜漏已下，臣知其丙枕无寐，圣人之运，亦可谓不息矣。然既往之不息者易，方来之不息者难，久而不息者易，愈久而愈不息者难。昕临大廷，百辟星布，陛下之心，此时固不息矣；暗室屋漏之隐，试一警省，则亦能不息否乎﹖日御经筵，学士云集，陛下之心此时固不息矣；宦官女子之近，试一循察，则亦能不息否乎﹖不息于外者，固不能保其不息于内；不息于此者，固不能保其不息于彼。乍勤乍怠，乍作乍辍，则不息之纯心间矣。如此，则陛下虽欲久则征，臣知《中庸》、《九经》之治未可以朝夕见也；虽欲通则久，臣知《系辞》十三卦之功未可以岁月计也。渊蜎蠖濩之中，虚明应物之地，此全在陛下自斟酌，自执持。顷刻之间不继，则征久之功俱废矣，可不戒哉！可不惧哉！

　　臣闻，公道在天地间，不可一日壅阏，所以昭苏而涤决之者，宰相责也。然扶公道者，宰相之责，而主公道者，天子之事，天子而侵宰相之权，则公道已矣。三省、枢密，谓之朝廷，天子所与谋大政、出大令之地也。政令不出于中书，昔人谓之斜封墨敕，非盛世事。国初，三省纪纲甚正，中书造命，门下审覆，尚书奉行，宫府之事，无一不统于宰相，是以李沆犹得以焚立妃之诏，王旦犹得以沮节度之除，韩琦犹得出空头敕以逐内侍，杜衍犹得封还内降以裁侥幸，盖宰相之权尊，则公道始有所依而立也。今陛下之所以为公道计者，非不悉矣。以夤缘戒外戚，是以公道责外戚也；以裁制戒内司，是以公道责内司也；以舍法用例戒群臣，是以公道责外廷也，雷霆发蔀，星日幽，天下于此，咸服陛下之明。然或谓比年以来，大廷除授，于义有所未安，于法有所未便者，悉以圣旨行之，不惟诸司升补，上渎宸奎，而统帅躐级，阁职超迁，亦以夤缘而得恩泽矣；不惟奸赃湔洗，上劳涣汗，而选人通籍，奸胥逭刑，亦以钻刺而拜宠命矣；甚至闾阎琐屑之■讼，皁隶猥贱之干求，悉达内庭，尽由中降。此何等虮虱事，而陛下以身亲之，大臣几于为奉承风旨之官，三省几于为奉行文书之府，臣恐天下之公道自此壅矣。景佑间，罢内降，凡诏令皆由中书、枢密院，仁祖之所以主张公道者如此。今进言者犹以事当间出睿断为说。呜呼！此亦韩绛告仁祖之辞也。「朕固不惮自有处分，不如先尽大臣之虑而行之」。仁祖之所以谕绛者何说也﹖奈何复以绛之说启人主以夺中书之权，是何心哉！宣、靖间，创御笔之令，蔡京坐东廊，专以奉行御笔为职。其后，童贯、梁师成用事，而天地为之分裂者数世，是可鉴矣！臣愿陛下重宰相之权，正中书之体，凡内批，必经由中书、枢密院，如先朝故事，则天下幸甚！宗社幸甚！

　　臣闻，直道在天地间，不可一日颓靡，所以光明而张皇之者，君子责也。然扶直道者，君子之责，而主直道者，人君之事。人君而至于沮君子之气，则直道已矣！夫不直则道不见，君子者，直道之倡也。直道一倡于君子，昔人谓之凤鸣朝阳，以为清朝贺。国朝君子气节大振，有鱼头参政，有鹘击台谏，有铁面御史，军国之事，无一不得言于君子，是以司马光犹得以殛守忠之奸，刘挚犹得以折李宪之横，范祖禹犹得以罪宋用臣，张震犹得以击龙大渊、曾觌，盖君子之气伸，则直道始有所附而行也。今陛下之所以为直道计者，非不至矣，月有供课，是以直道望谏官也；日有轮札，是以直道望廷臣也；有转对，有请对，有非时召对，是以直道望公卿百执事也。江海纳污，山泽藏疾，天下于此，咸服陛下之量。然或谓，比年以来，外廷议论，于己有所未协，于情有所未忍者，悉以圣意断之，不惟言及乘舆，上勤节贴，而小小予夺，小小废置，亦且寝罢不报矣；不惟事关廊庙，上烦调停，而小小抨弹，小小纠劾，亦且宣谕不已矣；甚者意涉区区之貂珰，谕侵琐琐之姻娅，不恤公议，反出谏臣。此何等狐鼠辈，而陛下以身庇之，御史至于来和事之讥，台吏至于重讫了之报，臣恐天下之直道自此阻矣。康定间，欧阳修以言事出，未几即召以谏院；至和间，唐介以言事贬，未几即除以谏官，仁祖之所以主张直道者如此。今进言者犹以台谏之势日横为疑。呜呼！兹非富弼忠于仁祖之意也。弼倾身下士，宁以宰相受台谏风旨，弼之自处何如也﹖奈何不知弼之意，反启人君以厌君子之言，是何心哉！元符间，置看详理诉所，而士大夫得罪者八百余家。其后，邹浩、陈瓘去国，无一人敢为天下伸一喙者，是可鉴矣！臣愿陛下壮正人之气，养公论之锋，凡以直言去者，悉召之于霜台乌府中，如先朝故事，则天下幸甚！社稷幸甚！

　　西润书院释菜讲义

　　《易》曰：「君子进德修业，忠信所以进德也，修辞立其诚，所以居业也。」中心之谓忠，以实之谓信，无妄之谓诚，三者一道也。夫所谓德者，忠信而已矣。辞者，德之表，则立此忠信者，修辞而已矣。德是就心上说，业是就事上说，德者统言，一善，固德也。自其一善以至于无一之不善，亦德也。德有等级，故曰进。忠信者，实心之谓，一念之实，固忠信也。自一念之实以至于无一念之不实，亦忠信也。忠信之心，愈持养则愈充实，故曰忠信所以进德。修辞者，谨饬其辞也。辞之不可以妄发，则谨饬之，故修辞所以立其诚，诚即上面忠信字。居有守之之意，盖一辞之诚，固是忠信，以一辞之妄间之，则吾之业顿隳，而德亦随之矣。故自其一辞之修，以至于无一辞之不修，则守之如一，而无所作辍，乃居业之义。德业如形影，德是存诸中者，业是德之着于外者。上言进，下言修，业之修，所以为德之表也。上言修业，下言修辞，辞之修，即业之修也。以进德对修业，则修是用力，进是自然之进。以进德对居业，则进是未见其止，居是守之不变。惟其守之不变，所以未见其止也。辞之义有二，发于言则为言辞，发于文则为文辞。「子以四教：文、行、忠、信。」虽若歧为四者，然文行安有离乎忠信﹖有忠信之行，自然有忠信之文，能为忠信之文，方是不失忠信之行。子曰：「言忠信，行笃敬。」则忠信，进德之谓也。言忠信，则修辞立诚之谓也。未有行笃敬而言不忠信者，亦未有言不忠信而可以语行之笃敬者也。天地间只一个诚字，更颠扑不碎。观德者，只观人之辞，一句诚实，便是一德，句句诚实，便是德进而不可御，人之于其辞也，其可不谨其口之所自出而苟为之哉！嗟乎！圣学浸远，人伪交作，而言之无稽甚矣。诞谩而无当谓之大言，悠扬而不根谓之浮言，浸润而肤受谓之游言，遁天而倍情谓之放言，此数种人，其言不本于其心，而害于忠信，不足论也。最是号为能言者，卒与之语，出入乎性命道德之奥，宜若忠信人也。夷考其私，则固有行如狗彘而不掩焉者，而其于文也亦然，滔滔然写出来，无非贯串孔、孟，引接伊、洛，辞严义正，使人读之，肃容敛衽之不暇。然而外头如此，中心不如此，其实则是脱空诳谩。先儒谓，这样无缘做得好人，为其无为善之地也。外面一幅当虽好，里面却踏空，永不足以为善。盖由彼以圣贤法语，止可借为议论之助，而使之实体之于其身，则曰：「此迂阔也，而何以便吾私﹖」是以心口相反，所言与所行如出二人。呜呼！圣贤千言万语，教人存心养性，所以存养此真实也，岂以资人之口讲而已哉！俗学至此，遂使质实之道衰，浮伪之意胜，而风俗之不竞从之。其陷于恶而不知反者，既以妄终其身，而方来之秀，习于其父兄之教，良心善性，亦渐渍汩没而堕于不忠不信之归。昔人有言，今天下溺矣！吾党之士，犹幸而不尽溺于波颓澜倒之冲，缨冠束带，相与于此，求夫救溺之策，则如之何﹖噫！宜亦知所勉矣。或曰：「至诚无息，不息则久，积之自然如此，岂卒然旦暮所及哉！今有人焉，平生无以议为，而一日警省，欲于诚学旋生用工夫，则前妄犹可赎乎﹖」曰：「无伤也。温公五六岁时，一婢子以汤脱胡桃皮。公绐其女兄曰：『自脱也。』公父阿之曰：『小子何得谩语！』公自是不敢谩语。然则温公脚踏实地，做成九分人，盖自五六岁时，一觉基之，犹未免一语之疵也。元城事温公凡五年，得一语曰诚，请问其目，曰：『自不妄语入。』元城自谓：『子初甚易之，及退而自檃括，日之所行与凡所言，自相掣肘矛盾者多矣。力行七年而后成。』然则元城造成一个言行一致，表里相应，盖自五年从游之久，七年持养之熟。前乎此，元城犹未免乎掣肘矛盾之媿也。人患不知方耳，有能一日涣然而悟，尽改心志，求为不谩不妄，日积月累，守之而不懈，则凡所为人伪者，出而无所施于外，入而无所藏于中，自将消磨泯没，不得以为吾之病，而纵横妙用，莫非此诚，《干》之君子在是矣。」或曰：「诚者，道之极致，而子直以忠信训之，反以为入道之始，其语诚若未安。」曰：「诚之为言，各有所指，先儒论之详矣。如周子所谓『诚者，圣人之本』，即《中庸》所谓『诚者，天之道』，盖指实理而言也。如所谓『圣，诚而已矣，』即《中庸》所谓『天下至诚』，指人之实有此理而言也。温公、元城之所谓诚，其意主于不欺诈，无矫伪，正学者立心之初所当从事，非指诚之至者言之也。然学者其自温公、元城之所谓诚，则由《干》之君子，以至于《中庸》之圣人，若大路然，夫何远之有﹖不敏何足以语诚！抑不自省察，则不觉而陷于人伪之恶，是安得不与同志极论其所终，以求自拔于流俗哉！愚也请事斯语，诸君其服之无斁。」

　　正气歌并序

　　余囚北庭，坐一土室，室广八尺，深可四寻，单扉低小，白间短窄，污下而幽暗。当此夏日，诸气萃然，雨潦四集，浮动几，时则为水气，涂泥半潮，蒸沤沥润；时则为土气，乍晴暴阴，风道四塞；时则为日气，檐阴新爨，助长炎虐；时则为火气，仓腐寄顿，陈陈逼人；时则为米气，骈肩杂沓，腥臊污垢；时则为人气，或圊溷积臭暴尸，或腐鼠恶气杂出；时则为秽气。迭是数气，当之者鲜不为厉。而予以孱弱俯仰其间，于兹二年矣，审如是，殆有养致然尔。然亦安知所养何哉﹖孟子曰：「我善养吾浩然之气。」彼气有七，吾气有一，以一敌七，吾何患焉！况浩然者，乃天地之正气也。作《正气歌》一首：天地有正气，杂然赋流形。下则为河岳，上则为日星。于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为《出师表》，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所旁薄，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阒鬼火，春院閟天墨。牛骥同一皁，鸡栖凤凰食。一朝蒙雾露，分作沟中瘠。如此再寒暑，百沴自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。

　　附录

　　王炎午祭丞相文曰：「呜呼！扶颠持危，文山、诸葛，相国虽同，而公死节。倡义举勇，文山、张巡，杀身不异，而公秉钧。名相烈士，合为一传，三千年间，人不两见。事缪身执，义当勇决，祭公速公，童子易箦。何知天意，佑忠怜才，留公一死，易水金台。乘众捐躯，壮士其或，久而不易，雪松霜柏。嗟哉文山，山高水深，难回者天，不负者心。常山之发，侍中之血，日月韬光，山河改色。生为名臣，死为列星，不然劲气，为风为霆。干将莫邪，或寄良冶，出世则神，入土不化。今夕何夕，斗转河斜，中有光芒，非公也邪！」

　　博士刘须溪先生辰翁（附子尚友。）

　　刘辰翁，字会孟，号须溪，庐陵人也。巽斋弟子。以进士对策，言「济邸无后可恸，忠良戕害可伤，风节不竞可憾。」贾似道恶之，置丙第。以亲老，请濂溪书院山长。后以江文忠公万里荐，除太学博士，固辞。宋亡，逃之方外。子尚友，世其学。（从黄氏补本录入。）

　　侍郎邓中斋先生光荐

　　邓光荐，字中父，庐陵人，文丞相门友也。少负奇气，以诗名世。登进士第。江文忠屡荐不就。后客文氏，赞募勤王，挈家入闽。一门十二口，同时死贼火中，乃随驾山。不数日，山溃，先生赴海者再，辗转不死，敌人援出之。元帅张宏范改容以待。后同文丞相送燕京，至建康，囚丞相于驿中，而寓先生于天庆观，得从黄冠归，丞相赋诗三章送别。丞相尝与其弟书曰：「邓先生真知吾心者，吾铭当以属之。」（参《吉安府志》。）

　　（云濠谨案：吉州人文纪谓：「文宋瑞、邓中义、刘会孟皆出巽斋之门，文山、须溪其名甚着。」中义当即中父，父讹为乂，又讹为义耳。《万姓统谱》又作中甫，云：「累官礼部侍郎、权直学士。」殆随至山所授邪﹖）

</div>
    <div class="pagination">
<a href="宋元学案_page380.html">上一页</a><span>...</span><a href="宋元学案_page376.html">376</a><a href="宋元学案_page377.html">377</a><a href="宋元学案_page378.html">378</a><a href="宋元学案_page379.html">379</a><a href="宋元学案_page380.html">380</a><span class="current-page">381</span><a href="宋元学案_page382.html">382</a><a href="宋元学案_page383.html">383</a><a href="宋元学案_page384.html">384</a><a href="宋元学案_page385.html">385</a><a href="宋元学案_page386.html">386</a><span>...</span><a href="宋元学案_page382.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
