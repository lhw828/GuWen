<!DOCTYPE html>
<html>
<head>
    <meta charset="UTF-8">
    <title>宋元学案 - 第 90 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 90 页/共 437 页</h1>
    <div class="content">　　「不见而章」，已诚而明也。「不动而变」，神而化也。「无为而成」，为物不贰也

　　已诚而明，故能不见而章，不动而变，无为而成。

　　「富有」，广大不御之盛与！「日新」，悠久无疆之道与！

　　天之知物，不以耳目心思，然知之之理，过于耳目心思。天视听以民，明威以民，故《诗》、《书》所谓帝天之命，主于民心而已焉。

　　「化而裁之存乎变。」存四时之变，则周岁之化可裁；存昼夜之变，则百刻之化可裁。「推而行之存乎通。」推四时而行，则能存周岁之通；推昼夜而行，则能存百刻之通。

　　高忠宪曰：此借《易》语，言人之存心。盖吾心之神，即天地之一阖一辟之变，往来不穷之通。存之而四时昼夜之变通不外于是也。

　　「神而明之，存乎其人。」不知上天之载，当存文王。「默而成之，存乎德行。」学者常存德性，则自然默成而信矣。存文王，则知天载之神；存众人，则知物性之神。

　　高忠宪曰：此亦欲人之存心。文王「纯亦不已」，即上天之载也。故存文王所存，则知天载之神。

　　德性者，众人所受于天之正理。常存德性，所谓「存众人」也，故知物性之神。

　　谷之神也有限，故不能通天下之声。圣人之神唯天，故能周万物而知。

　　高忠宪曰：「谷神」本《老子》语、谷而谓之神者，言谷之虚也，故声达焉则响应之。然其神有限，故不能通天下之声。圣人之神即天也，故知周万物。

　　圣人有感无隐，正犹天道之神。

　　形而上者，得意斯得名，得名斯得象。不得名，非得象者也。故语道至于不能象，则名言亡矣。

　　高忠宪曰：象者，犹言性情情状。凡有实得者，必可名言。可名斯可象。如实见天道，斯得其「元亨利贞」之名。得其名，斯得其生长收藏之象。苟恍惚不可为象，岂复有可名言哉！

　　世人知道之自然，未始识自然之为体尔！

　　有天德，然后天地之道可一言而尽。

　　第笔

　　贞明不为日月所眩，贞观不为天地所迁。

　　神化篇第四

　　神天德，化天道。德其体，道其用。一于气而已。

　　高忠宪曰：不外乎阴阳，故曰一于气而已。

　　「神无方，易无体」，大且一而已尔。

　　高忠宪曰：既大且一，故无方所、无形体之可求也。

　　虚明照鉴，神之明也。无远近幽深，利用出入，神之充塞无间也。

　　天下之动，神鼓之也。辞不鼓舞，则不足以尽神。

　　鬼神，往来屈伸之义。故天曰神，地曰示，人曰鬼。（神示者，归之始。归往者，来之终。）

　　百家谨案：往来屈伸之义，与天神人鬼地示何相关合﹖昔尝思之：一阴一阳，一气之往来。时屈而归谓之鬼，时伸而来谓之神。总之，阴阳之灵气也。太虚生人生物，知气变化，灵爽不测。无处无灵爽，即无处非鬼神。在天为化育，时行物生是也。在人为精神，聪明灵爽是也。在人为魂魄，生死聚散是也。在事为动静，起居作息是也。在墠尖壝宗庙为天祖日星岳渎，下而至于门行井，皆是也。所以《中庸》言：「鬼神之为德，其盛矣乎！视之而弗见，听之而弗闻，体物而不可遗。」夫体物而不可遗，明以两间之气化言鬼神矣。而下忽接言祭祀，又曰「诚之不可揜如此」，此言鬼神之至精也。盖鬼神既为阴阳之灵气，无处非鬼神，而人尤为鬼神之会。盖物之灵者莫过于人心，而人心之与鬼神相接者，尤在祭祀。当其忾然肃然，不见者如或见之，不闻者如或闻之。是祭祀者，正所以通幽明，洽人神。以吾心之精诚，对鬼神之灵爽，焄蒿凄怆，洋洋如在，为物为变，情状毕露矣。此先生具是意于言中而未发者也。

　　形而上者，得辞斯得象矣。神为不测，故缓辞不足以尽神；化为难知，故急辞不足以体化。

　　朱子曰：神自是急底物事，缓辞如何形容之！如「阴阳不测之谓神」，「神方，易无体」，皆是急辞。化是渐渐而化，若急辞以形容之，则不可也。

　　气有阴阳，推行有渐为化，合一不测为神。其在人也，知义用利，则神化之事备矣。德盛者穷神，则知不足道；知化，则义不足云。天之化也运诸气，人之化也顺夫时。非气非时，则化之名何有！化之实何施！《中庸》曰「至诚为能化」，孟子曰「大而化之」皆以其德合阴阳，与天地同流而无不通也。所谓气也者，非待其蒸郁凝聚，接于目而后知之。苟健顺动止、浩然湛然之得言，皆可名之象尔。然则象若非气，指何为象﹖时若非象，指何为时﹖世人取释氏「销碍入空」、学者「舍恶趋善」以为化，此直可为始学遣累者薄乎云尔，岂天道神化所同日语哉！

　　朱子曰：「神化」二字，虽程子说得亦不甚分明，惟是横渠推出来，曰「推行有渐为化，合一不测为神」，又曰「一故神，两在故不测」。言「两在」者，或在阴，或在阳，在阴时全体都是阴，在阳时全体都是阳。化是逐一挨将去底。一日复一日，一月复一月，节节挨将去，便成一年，这是化。

　　高忠宪曰：天地有阴阳，在人有知义。知藏于中，为事之斡者，神也；义形于外，制事之宜者，化也。「知义用利」者，知与义，用之利也。至德盛而穷神知化，则知义皆下学之事，而不足言矣。时，即气之推行者。

　　「变则化」，由粗入精也。「化而裁之谓之变」，以着显微也。谷神不死，故能微显而不揜。

　　高忠宪曰：变有形，化无，故曰由粗入精。化而裁之者，如一岁之化裁作四时之变，以变显化也。皆神之所为，故至微至显，昭著而不可揜。前言谷神有限，此又借谷神以明神也。

　　鬼神常不死，故诚不可揜。人有是心在隐微，必乘间而见，故君子虽处幽独，防亦不懈。

　　百家谨案：鬼神体物不遗，散在两间，而其所聚则尤在人心。盖人心之灵，即鬼神之灵也，本浑合无间，二之不得。故人心纔动，气即感通，无隐不见。「相在尔室」，君子之栗栗危惧，虽欲不慎独，不可得也。

　　神化者，天之良能，非人能。故大而位天德，然后能穷神知化。

　　大，可为也；大而化，不可为也，在熟而已。《易》谓「穷神知化」，乃德盛仁熟之致，非智力能强也。

　　大而化之，能不勉而大也。不已而天，则不测而神矣。

　　先后天而不违，顺至理以推行，知无不合也。虽然，得圣人之任者皆可勉而至，犹不害于未化尔。大几圣矣，化则位乎天德矣。

　　大则不骄，化则不吝。

　　无我而后大，大成性而后圣，圣位天德、不可致知谓神。故神也者，圣而不可知。

　　见几则义明，动而不括则用利，屈伸顺理则身安而德滋。穷神知化，与天为一，岂有我所能勉哉﹖乃德盛而自致尔！

　　「精义入神」，事豫吾内，求利吾外也。「利用安身」，素利吾外，致养吾内也。「穷神知化」，乃养盛自致，非思勉之能强，故崇德而外，君子未或致知也。

　　高忠宪曰：括，结碍也。见事之几微，则事得其宜，动而不括矣，故能屈伸顺理，身安而德崇。《易》曰：「知几，其神乎！」「精义入神」者，知几而已。精义入神妙处，使事理素定于内而用乃利，豫利吾外而内乃安，盖内外交相养，皆崇德之事。若夫「穷神知化」，乃德盛自致，君子无容心焉，「先难后获」也。

　　神不可致思，存焉可也。化不可助长，顺焉可也。存虚明，久至德，顺变化，达时中，仁之至、义之尽也。知微知彰，不舍而继其善，然后可以成人性矣。

　　叶六桐曰：阴阳不测之谓神，故不可致思。推行有渐之谓化，故不可助长。存此心之虚明则成至德，所以存神而为仁之至也。顺天理之变化而达时中，所以顺化而为义之尽也。微者神之妙，彰者化之着。知微知彰，不舍而继善成性，与一阴一阳之天道无殊矣。

　　圣不可知者，乃天德良能，立心求之，则不可得而知之。圣不可知谓神。庄生缪妄，又谓「有神人焉」。

　　惟神为能变化，以其一天下之动也。人能知变化之道，其必知神之为也。

　　翁祖石曰：群动万殊，神妙万物，故曰「一天下之动」。变化即神也。圣人存神而达化。人果知变化之道，则上文「圣不可知谓神」，神亦奚不可知！

</div>
    <div class="pagination">
<a href="宋元学案_page89.html">上一页</a><span>...</span><a href="宋元学案_page85.html">85</a><a href="宋元学案_page86.html">86</a><a href="宋元学案_page87.html">87</a><a href="宋元学案_page88.html">88</a><a href="宋元学案_page89.html">89</a><span class="current-page">90</span><a href="宋元学案_page91.html">91</a><a href="宋元学案_page92.html">92</a><a href="宋元学案_page93.html">93</a><a href="宋元学案_page94.html">94</a><a href="宋元学案_page95.html">95</a><span>...</span><a href="宋元学案_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
