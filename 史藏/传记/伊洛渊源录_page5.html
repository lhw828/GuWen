<!DOCTYPE html>
<html>
 <head>
  <meta charset="utf-8"/>
  <title>
   伊洛渊源录 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   伊洛渊源录 - 第 5 页/共 6 页
  </h1>
  <div class="content">
   旧在二先生之门者伯淳最爱中立正叔最爱定夫观二人气象亦相似【见上蔡语録】
　　先生曰官司设法卖酒所在张乐集妓女以来小民此最为害教而必为之辞曰与民同乐岂不诬哉夫引诱无知之民以渔其财是在百姓为之理亦当禁而官吏为之上下不以为怪不知为政之过也且民之有财亦须上之人与之爱惜不与之爱惜而巧求暗取之虽无鞭笞以强民其所为有甚于鞭笞者矣余在潭州浏阳方官散青苖时凡酒肆茶店与夫俳优戏剧之罔民财者悉有以禁之散钱巳然后令如故官卖酒旧常至是时亦必以妓乐随处张设颇得民利或以请不许往往民间得钱遂用之有力【见龟山语録】
　　又言常平法州县寺舍嵗用有余则以归官赈民之穷饿者余为浏阳日方为立法使行旅之疾病饥踣于道者随所在申县县令寺舍饮食之欲人之入于吾境者无不得其所也其事未及行而余以罪去官至今以为恨
　　元城刘公问胡珵曰毗陵莫常得书中立安否曰杨先生近有除命以秘书郎召对公曰谁所荐珵曰传闻是蔡攸公曰此曹立党相倾不知中立肯来否【见道防录】胡文定公与杨大谏书曰大谏初承诏命众论有疑安国独以为以明道先生之心为心者裂裳裹足不俟屦而在途也又与宰相书曰龙图阁直学士致仕杨公时造养深远烛理甚明混迹同尘知之者鲜【知之者知其文学而已不知者以为蔡氏所引此公无求于人蔡氏焉能凂之】行年八十志气未衰精力少年殆不能及上方向意儒学日新圣徳延礼此老置之经席朝夕咨访裨补必多至如裁决危疑经理世务若烛照数计而龟卜又可助相府之忠谋也又答胡应仲书云杨先生世事殊不屑意虽袒裼裸裎不以为凂【见胡文定公集】
　　昔西南夷人尝以梅圣俞雪诗织布而永叔只于野録载之其事不入志铭然则姓名为蛮夷君长所知岂足道哉龟山行状中载高丽国王事所以不得书也【见胡氏传家録】
　　遵道墓志铭略【此昔先君子吏部府君所作】
　　公讳迪字遵道为髫儿已能力学指物即赋凛然如成人既冠益贯穿古今孝友和易中外无间言平居无喜愠色至急人困乏而乐其为善则矫然敢为必极其意而后巳与人辩论纲振条析发微指极氷解的破闻者钦耸退而察其私言若不能出诸口故无贤不肖爱敬之葢度不身践不茍言也里有货讼不决者连年公一言而两家为之平其诚信于人如此游太学声出等夷一旦弃而不顾抱经游于伊川之门以藐然少年周还羣公之间同门之士咸敛手以推先伊川少然可雅噐许之【伊川答龟山书曰令子名迪者好学质美当成远噐】于易春秋尤精诣崇宁三年以疾卒予不及识公自来闽中多从龟山门士游间论近世学者至公皆曰吾不及也谨为之铭铭曰斯文盛衰天实命之有嗜其径异端乗之道堙不治以与世违有志于得俗学昏之以见自私乖戾莫施孰为毅然莫乗莫惛天盖祐之使与斯文屹屹龟山渊源伊洛如星之斗以表后学公为之子妙质夙成目濡心渟食息训经不躐不陵师训是程轨道以趋不畔墨绳行满乡党世孰知之遗文蔚然不可瑕疵胡不百年以究其业赍志莫陈方壮而折天其或者尚相公子我铭幽竁以吿来世











　　伊洛渊源录巻十
　　钦定四库全书
　　伊洛渊源録巻十一
　　宋　朱子　撰
　　刘起居
　　墓志铭　　　　　　　　　　　许景衡
　　公讳安节字元承温州人资禀不凡方儿时已有远度比长嗜学有所未逹思之夜以继日必至于得而后巳少与从父弟今徽猷阁待制安止相友爱皆以文行为士友所称既冠游太学元符三年擢进士第调越州诸暨主簿国子祭酒率其属表留公太学不报除莱州州学教授未行改河东提举学事司管勾文字改宣徳郎召对便殿公言春宫宜愼择官属虽左右趋走者必惟其人又论节俭及君子小人和同之异上称善顾问甚悉即日擢为监察御史数决大狱所平反甚众居数月摄殿中侍御史时公方谒告省亲既陛辞而命下不及供职而归俄除起居郎趣赴阙公迎父宣义而西居无何宣义思归公欲乞外补宣义固止之明年迁太常少卿而言者斥公在言责时无所建明且久不宁亲责守饶州州荐饥公至大发廪赈之又檄旁郡无遏籴军储不足它日皆强取诸民公曰嵗荒如此重困之可乎它司宜有相通者政应调适其缓急耳市人数为在官者所扰逃散郊外公躬率以廉寮属化之未几饥者充乏者济逃者复于是与之治赋出裁制贡奉之须俾属县先期戒民无仓卒之扰移知宣州去饶州二日民遮留之涕泣不忍别耆寿以为吾州自范文正公后惟吾刘公而巳至宣十日而水大至公分遣其属具舟振溺而躬督之昼夜不少休所活几数千人而远近流民至者以万数公辟佛庙以处之发廪以活之一无失所者其将发廪也吏以为法令不可而部使者亦持其议公皆弗听大疫公命医官治甚力其得不死者不可计政和六年夏五月卒年四十九娶何氏公之娶也初行亲迎之礼乡人慕而继之旁郡闻多窃笑比年朝廷颁五礼于天下于是人皆思公之倡始云子男曰暨孙有异质九嵗而夭一女尚幼以安止之子诚为后公天资近道而敏于学问其所趋尚非世俗所谓学者尝从当世贤而有道者游始以致知格物发其材沉涵熟复存心养性久之于是有得其貌温然望之知其有容遇人无贵贱小大一以诚虽忤己者未尝见其有怒色恚辞也其在河东同僚有交恶者一日邂逅公座闻其绪余不觉自失相与如初其恬静弗校宜若易与者至于有所立则挺然不可囘夺曾不知祸福利害可以为避就也邹公浩以右正言得罪公与其所厚数辈追路劳勉之朝廷震怒追逮甚急人皆惴恐公独泰然如平时既而哲宗察其无他有诏释之而公亦自若也事亲能承顺其意教养诸弟涵容周还有古人所难能者族居逾百口上下爱信虽臧获无间言也常曰尧舜之道不过孝弟天下之理有一无二廼若异端则有间断矣闻人善如巳出或归以过则未尝辩遇事不择剧易人所厌苦者任之裕然无迫遽勤瘁之色其与人游常引其所长而隂覆其不及诸暨令不事事州将欲易他邑公既左右之振其纲条又称其长者将卒善待之宣州赈济公疏以为非敢专也盖有所受之故朝廷録部者之功而进秩焉盖其志非敢私佚其身而在于为人其所施置常在于公天下以为不如是则非所谓合内外通彼我也所治二州专以仁义教化平易近民民有讼委曲训戒之俾毋再犯间有鬬者将愬于官则曰何面目复见府公遂舍去以是廷无可治之事或逾旬不施笞扑
　　遗事
　　或问刘子进乎曰未见它有进处问所以不进者何曰只为未有根因指庭前荼蘼曰此花只为有根故一年长盛如一年问何以见他未有进处曰不道全不进只它守得定不变却亦早是好手如廉仲之徒皆忘却了【见上蔡语録】
　　尹侍讲
　　墓志铭　　　　　　　　　　　吕稽中
　　先生洛人也姓尹氏曾祖讳仲宣娶张氏生七子而二子有名长子讳源字子渐是谓河内先生次子讳洙字师鲁是谓河南先生河内娶何氏生四子其长子讳林官至尚书虞部员外郎娶刘氏万年县君刘氏卒陈氏福昌县君是生先生先生讳焞字徳充少孤奉母陈氏以居为进士业年二十师事伊川程夫子先生应进士举答策问议及元祐贵人先生曰噫尚可以干禄乎哉不对而出告于程夫子曰吾不复应进士举矣子曰子有母在先生归告其母母曰吾知汝以为善养不知汝以禄养于是先生退不复就举程夫子闻之曰贤哉母也大观中新学日兴有言者曰程颐倡为异端尹焞张绎为之左右先生遂不欲仕而声闻益盛徳益成同门之士皆尊畏之程夫子曰我死而不失其正者尹氏子也靖康元年朝廷初辨忠邪召用四方才徳之士以布衣召先生先生谢不用既往又谢不欲朝大臣知不能留也授以和靖处士而归明年金人陷雒阳先生之家死于兵先生既死而复苏窜于长安山中转徙四五年而长安陷刘豫僣位于京师思有以系天下之望则使其伪帅赵斌卑词厚礼来召先生具供帐衞从于山中甚盛先生逃去夜徒步渡渭逃窜山谷中崎岖走山间遂至阆中久之往来巴中止于涪绍兴五年有从臣言先生之道上召先生于涪曰昔者之召程颐盖自布衣除崇政殿説书遂以左宣教郎崇政殿説书召先生先生力辞十数上勅有司加礼敦遣不巳六年先生辞官而赴召蜀之学者为先生立祠于涪七年至九江有言者攻毁程氏先生复辞曰学程氏者焞也生事之二十年今又二十年矣请就斥朝廷耻之于是大臣显言先生拒刘豫之节学问之正上又思见先生召之愈急礼益至先生辞避巳数十迫上命布衣至行在所而病上赐之金帛使大臣存问慰劳须其病愈必受命而后朝病愈先生朝又辞于上前上曰卿尚可辞邪朕渇卿久矣知卿之从伊川也俟卿以讲学不敢以有他先生遂就职又除秘书郎先生年六十七矣八年二月除秘书少监月余以病求去不许四月赐绯衣银鱼象笏与御府珍玩之物先生益衰且病益求去改除直徽猷阁主管万寿观崇政殿説书九月除太常少卿兼説书十一月除权礼部侍郎兼侍讲进官左通直郎而先生病日作不能朝告病甚于朝廷十二月除徽猷阁待制提举万寿观兼侍讲先生曰病不能朝矣而宠禄日至何功徳以当之上章十余不巳朝廷哀其病且老九年二月使以待制提举江州太平观而去先生去之平江虎丘十年正月先生年七十曰七十而老尚矣遂致仕进官左奉议郎而从其请十二月先生如绍兴居二年而没年七十有二矣上命越制以赙之赠官四等先生娶张氏追封令人生子均仕为将仕郎雒阳之陷与张令人皆死惟诸女在立孙镇为均子稽中闻之先生之学学圣人者也曰圣人必可以学而至也而不可以为也玩味以索之践履以身之涵养以成之有叙于是乎下学上达穷理尽性而无赘无外者学之正也故先生庄敬仁实不过于心不欺闇室自诚而明以之开物成务推而放诸四海而凖其于圣人六经之言耳顺心得如出诸已见于容貌声音之间望之俨然也即之则温言则厉天下知道者必宗之不知者必慕之小人见之必革面后有圣人不易先生之道矣然而先生进不得施之天下退未尝笔之于书与羣弟子言据六经发明问答不为讲解文书独尝奉诏撰论语解今行于世
　　遗事【十条】
　　和靖因苏昞见伊川自后半年方得太学西铭看【见祁寛所録尹和靖语下同】
　　和靖言初见伊川时教焞看敬字焞请益伊川曰主一则是敬当时虽领此语然不若近时看得更亲切寛问如何是主一愿先生善喻和靖言敬有甚形影只収敛身心便是主一且如人到神祠中致敬时其心収敛更着不得毫发事非主一而何
　　尹彦明与思叔同时师事伊川先生思叔以高识彦明以笃行俱为先生所称先生没思叔亦病死彦明穷居教学未尝少自贬屈常以先生教人专以敬以直内为本彦明独能力行之彦明尝言先生教人只是专令用敬以直内若用此理则百事不敢轻为不敢妄作不愧屋漏矣习之既久自然有所得也因説往年先生自涪陵归日日见之一日因读易至敬以直内处因问先生不习无不利时则更无睹当更无计较也邪先生深以为然且曰不易见得如此且更涵养不要轻説【见吕氏杂志】温州鲍若雨商霖与乡人十辈久从伊川一日伊川遣之见和靖次日伊川曰诸人谓子靳学不以教渠果否先生曰焞以诸公来依先生之门受学焞岂敢辄为他説万一有少差便不误它一生伊川颔之【见祁寛所录尹和靖语下同】
　　和靖与思叔共学之久伊川问二子寻常见处同否有差否自觉如何为我言之和靖曰焞不逮思叔如凡请问未达三四请益尚有未得处久之乃得如思叔则先生才説便防头防意往往造妙只是焞虽愚钝自保守得若思叔则焞未敢保也伊川笑曰也是也是自是毎同请益退伊川必谓诸郎曰张秀才如此不待尹秀才肯待
　　子谓尹焞鲁张绎俊俊恐他日过之鲁者终有守也【见程氏遗书下同】
　　尹子张子见先生曰二子于颐之言如何尹子对曰闻先生之言言下领意焞不如绎能终守先生之学绎不如焞先生欣然曰各中其病
　　和靖曰昔与范元长同见伊川偶有干先起下堦伊川谓范曰君看尹彦明他时必有用于世元长次日説如此盖伊川平日元不曾许人【见祁寛所录尹和靖语】
　　靖康元年同知枢宻院事种师道奏伏见河南府布衣尹焞学专师古行足励俗潜心允蹈逾三十年西都学者皆推仰之未尝应书不求仕进若防召致俾预讲説必有补益召至京师十月赐号和靖处士以归户部尚书孙傅御史中丞吕好问户部侍郎邵溥中书舍人胡安国奏臣等伏覩河南府布衣尹焞学穷根本徳备中和言动惟时皆可师法噐识宏远可以任大臣等浅陋不足以尽知然近来招延之士无有出其右者昨縁朝廷特召河南敦迫赴阙伏闻命之处士以归使焞韬藏国噐不为时用未副朝廷仄席求贤之意伏望圣慈特加识擢以慰士大夫之望寻以金人犯阙不及再见【见难俪集】
　　和靖在泸州一室名曰遂志斋取易致命遂志之义在涪陵县所居名曰习堂取学而时习之之义在千福院一室名曰六有斋取横渠先生所谓言有教动有法昼有为宵有得息有养瞬有存之意一室名曰三畏斋取畏天命畏大人畏圣人之言之意【见涪陵记善録】
　　绍兴五年史馆修撰兼侍读范冲奏伏覩和靖处士尹焞诚明之学实有渊源直方之行动合规矩靖康中朝廷以布衣特起累加津遣既至京师恳求还山赐处士号建炎间焞逃窜山谷翟兴为河南镇抚使闻其名遣使延聘焞亦不就今流落在蜀臣与之游处三十余年得其为人内外淳备毫髪无玷实为乡闾之所尊礼士友之所矜式迹其所得于巳表见于外臣无能髣髴举以代臣允惬公议六月十五日圣防召赴行在仍令川陜宣抚司以礼津遣宣抚司劄下涪州津遣知州事李赡申尹处士虽寓居本州千福院然独处一室嘉遯养浩志尚高洁邦人莫得而见恐非有司移文可致乞自使司专委官一员依巳得圣防以礼津遣上副朝廷举逸求贤兴治美俗之意于宣抚司差官敦遣先生四状辞免不获明年九月乃行先是伊川先生谪居于涪涪人立祠于北岩先生避地偶亦居焉至是以文告辞曰焞甲寅孟秋始居涪陵巳卯孟冬误辱召命继下除书实嗣讲事人微望轻敢绍前躅辞不获命勉赴行在有补于世则未有也不辱其门则有之今兹啓行惟先生有以鉴之七年二月至江州以病少畱四月上第八状云窃见臣寮上言程颐之学惑乱天下有为此学鼓扇士类者皆屏絶之明诏天下焞实师程颐之学垂二十年学之既专自信益笃自壮至老居之甚安使焞滥列经帷其所敷绎辟陋之学亦不过闻于师者不惟无以发明经防又且仰惑圣聪焞虽甚愚敢偷一时之显荣不顾四方之公议舍其所学上欺君父加以疾病日增精神衰耗决不能支持前进乞令自便访药求医免令道涂塡委沟壑于是右相张公浚奏臣先备员川陜宣抚处置使窃见和靖处士尹焞缘叛臣刘豫父子迫以伪命焞经渉大河投身山谷自长安徒步趋蜀崎岖千余里乞食问路仅获生全臣尝延请至司与之欵接观其所学所养诚有大过人者绍兴甲寅春臣被命还朝葢尝以焞之姓名达之天听今陛下博采羣议召置经筵而焞辞免新命未闻就道伏望圣慈特降睿防令江州守臣疾速以礼敦遣五月二十九日奉圣防依奏先生又辞不得巳九月乃至国门犹引前説力辞云列之经筵陈説上侧守其师法则乱圣聪趋时茍合则负素志此其所以被宠若惊进退失据者也至二十状不允乃受命入对【见难俪集及涪陵记善录】
　　戊午八月二十九日讲筵初开上问先生孟子谓纣一夫如何先生曰此为当时之君而言也时有进疑孟子説者上问程颐谓孟子如何先生曰程颐不敢疑孟子【见祁寛所录尹和靖语】
　　尹彦明在经筵尝从容説黄庭坚如此作诗不知要何用【见吕氏杂志】
　　绍兴戊午先生上奏曰本朝兵革之祸亘古未闻然頼祖宗徳泽之厚陛下勤抚之至所以亿兆之心无有离异远近爱戴国势可保前年徽宗皇帝宁徳皇后凶问遽来莫究不豫之状天下之人痛心疾首而陛下方且屈意降心迎奉梓宫请问讳日为事遂使敌意益骄谓我无人乃再啓和议于今日意欲潜图混一臣妾中国陛下十二年勤抚之功当决于此矣况先王之礼父母之讐不与共戴天兄弟之讐不反兵今信仇敌之诈谋而觊其肻和以纾目前之急岂不失不共戴天反兵之义乎臣窃为陛下痛惜之更愿深谋熟虑采众论以全大计则天下幸甚又与宰相秦桧书曰敌人与我有不共戴天之讐靖康以来屡堕其术今若一屈使为口实要怨诲兵自困自毙岂忍为此议乎比者窃闻主上以父兄未返降志辱身于九重之中有年矣然亦未闻敌人悔祸还二帝于沙漠继之梓宫崩问不详天下之人痛恨切骨则敌人藐视朝廷之意不言可见天下方将以此望于相公觊有以革其巳然岂意为之巳甚乎今之上策莫如自治自治之要内则进君子而远小人外则赏当功而罚当罪使主上之孝弟通于神明主上之道徳成于安强勿以小智孑义而图大功不胜幸甚复有辞免待制第三状云臣每念误受宠荣蔑闻补报比尝不量分守辄及国事识见迂陋巳騐于今迹其愚庸岂堪时用第四状又言之乃得外祠【见戊午谠议及难俪集】先生卒门人吕坚中以文致祭其略曰恭惟善诱循循不倦俾沉若酣培植闻见曰敬以直内是乃持守维穷维格理则昭剖由是致知上逹诚明知而罔觉匪致之精养不以厚行不以力虽曰有见乃徳之贼厚养力行必践必久胜巳之私驯以固有略则易诈拘则易穷才意所测鲜克有终喜怒哀乐圣愚同然发欲中节时然后言猗与吾道易简以求如霁则行如潦则休或谓无心先生曰否何以知觉惟私是丑或谓勿思先生曰岂我亦有思思无邪尔先生之言测远穷深其未传者匪言实心呜呼哀哉



　　伊洛渊源录巻十一
&lt;史部,传记类,总录之属,伊洛渊源录&gt;
　　钦定四库全书
　　伊洛渊源録巻十二
　　宋　朱子　撰
　　张思叔【名绎尝记伊川言行一编亦名师説所着诗文甚多今存数篇】
　　遗事【三条】
　　张思叔河南寿安人家甚微年长未知读书为人佣作一日见县官出入传呼道路思叔颇羡慕之问人何以得如此或告之曰此读书所致耳思叔始发愤从人授学执劳苦之役教者怜其志颇劝勉之后颇能文入县学府学被荐以科举之学不足为也因至僧寺见道楷禅师悦其道有祝髪从之之意时周恭叔行巳官雒中思叔亦从之恭叔谓之曰子它日程先生归可从之学无为空祝髪也及伊川先生归自涪陵思叔始见先生时从学者甚众先生独许思叔因读孟子志士不忘在沟壑勇士不忘防其元始有自得处后更穷理造微少能及之者矣【见吕氏杂志又童防训云思叔因读孟子志士不忘在沟壑勇士不忘防其元慨然有得葢能守此则无不可为之事】
　　和靖言焞与思叔既相友善伊川归自涪陵思叔始见先生思叔颖悟疏通先生亦便喜之自此同游处先生以族女妻之甚相敬待家居寿安学者从之渐众和靖尝因侍坐禀伊川曰张绎每闻先生语往往言下解悟焞闻先生语须再三寻思或更请问然后解悟然它日持守恐思叔不及焞先生以为然思叔长于为文又善办事先生没未几思叔亦没和靖被召尝曰思叔若在到今自当召用必能有为于世伊川尝言晚得二士【见涪陵记善録】
　　张绎思叔三十嵗方见伊川后伊川一年卒初以文闻于乡曲后来作文字甚少伊川每云张绎朴茂【见祁寛録尹和靖语】
　　马殿院
　　逸士状
　　公讳伸字时中【按语録中作时仲或作时举恐亦当兼行】东平人也自弱冠登第不乐驰骛以阶进晦迹州县人无知者崇宁初元祐学有禁奸人用事出其党为诸路学使专纠其事伊川程先生之门学者无几虽宿素从游间以趋利叛去公方自吏部求为西京司法曹事鋭然为亲依之计至则因先生高弟张绎以求见先生初以非其时恐贻公累公执贽凡十反愈恭且曰使伸得闻道虽死何憾况不至于死者乎先生闻而叹曰此眞有志者遂引而进之自尔出入凡三年公暇虽风雨必日一造焉同僚相忌至以飞语中伤之不顾也逮靖康初政枢宻孙傅始以卓行荐于朝召既至中丞秦桧素高其节即迎辟为监察御史令人取愿状公曰中丞取台官但问堪不堪无问愿不愿居无何遭大变故敌人立张邦昌俾僭于位邦昌初不敢当而贼臣从旁劝进曰相公今姑权宜从事忍死为一城生灵赎命他日为周公为王莽惟相公所为耳邦昌于是俛首唯唯即趋敌帐受伪号既敌人去滋久邦昌恬无自孙意时人皆意邦昌实预邪谋畏祸无敢言者公首具书请邦昌迎元帅康王书成率同院签与俱往相顾无一首肻公遂以书自抵银台司进之吏视书不称臣辞不受公投袂叱曰逆类吾今日不爱一死正为此尔而欲吾称臣耶出即以缴申尚书省尚书省以示邦昌邦昌得书气沮恐败诛甫议迎隆祐皇后为垂计其书大略曰相公阁下服事累朝为宋宝臣比者不幸迫于勍敌使当伪号非常之事阁下此时岂以义为可犯君为可忘宗社神灵为可欺所以忍死须臾而诡听之者其心若曰与其虚孙于人而实忘赵氏之宗者孰若虚受于巳而实存赵以归耳是得春秋祭仲行权之防而不茍辞其名故天下户知之而无一人以相公为非也敌人既北相公于义即合变惧自列于朝上皇子惟康王在外天下所系国统有归宜即发使通问埽清宫室率羣臣共迎而立之阁下退就北面之列然后从而引咎以明身为人臣昧于防患不幸为宼讐胁汚当时不能即死以待陛下今事既定夫复何面事君请归死有司以为人臣失节之戒退伏阙下以俟命如此则明主必能照察以阁下忠实存国义不茍生弃过録劳而身名俱荣矣今乃谋不出此时日巳多肆然尚当非据偃寝禁闼若固有之羣心狐疑不知所谓上天难欺下民可畏成败之际间不容髪閤下若以愚言粗有觉悟伏望亟图犹可转祸为福于匪朝伊夕之间此伸所以不敢自外且效愚职分于朝廷过此以往则閤下包藏既深志虑必异外假设饰事端愒日待期而实隂结宼讐合从为乱九庙在天虽万无成理然伸亦愿生不污与叛逆同朝请先伏死都市以明此心既而户部侍郎王及之言于邦昌以上皇宁徳宫府藏所有及池塘鱼藕之利可尽取以资国用公复慨然引义白于都堂曰古者人臣去国其君待之犹三年然后収其田里君之礼臣犹若此则臣之报君宜如何今吾君远狩犹未出疆天下之人方且北首拟欲追挽而不可得君之府藏燕游忍一朝而毁乎此与削迹何异切不可许邦昌不听今上龙飞公屡拜章以城陷不能救主迁不能死请从窜削上知其忠且有功于国遂擢为殿中侍御史荆湖广南抚谕以诛邦昌及其党王时雍还台言执政黄潜善汪伯彦不法十七事不报嗣上章以臣言可采即乞施行非是臣合坐诬罔大臣之罪移病待命旬日贬濮州监酒税时用事者恚甚必欲寘之死地以濮迫宼境故有是命有识者为朝廷惜其去至戚嗟相吊且为公危之公以襆被就道无忧惧之色人益叹服公天资重厚虽勇于为义而耻以钓名凡所建明辄削其藁故人少知者不幸卒为仇陷于死【公之死不得其详或云时王渊屯淮上受潜善等宻防加不利于公】天下知与不知莫不痛之未几广陵不守果如公言绍兴初乃追赠谏议大夫公居常称曰志士不忘在沟壑勇士不忘防其元今日何时沟壑乃吾死所也故其临事奋不顾身毎如此姑掇其大者以补国史之阙谨状
　　先君绍兴初作此文擕以呈故丞相李公李公许以达朝廷未及而薨绍兴癸酉倅辰阳忽见邸报宰相秦桧自陈其靖康之功谓它人无预焉先君遂以此文缴申尚书省大激桧怒送荆南诏狱令自引虚狱辞皆出吏手先君不得预也奏上又以情重法轻特削官贬眞阳未几桧死防恩东归继复旧物而病不起矣呜呼痛哉【秦桧靖康中为中丞于敌人帐前乞立赵氏其谋议皆出于先生及察院吴给敦仁敦仁为草劄子桧忌人分功深讳其事及见逸士状恐先君知而扬之故忿憾至死】辛巳仲冬十日男镐谨书
　　续纪　　　　　　　　　　　　何　镐
　　先生调官未尝择远近利害到部但视资当入者即注拟家东平乃授成都郫县丞尚在选调至任未几防纳冬米成都浩穰守以委先生先生辞以多不可为守问其故先生曰之大者由诸司吏人封抄拒之则速祸守曰君既知其尚可辞先生至场中则诸色人纷然矣丰饮食玩好文饰美女凡可以蛊訹者无所不至前此主者不能自谨一堕计中则束手受制莫敢谁何先生尽逐之严察吏卒不容纎芥负米至者略无留滞于是蜀人称咏万口一辞时提举常平孙俟按部至成都境上早行见负担者假寐道傍以待晓怪而问之俱应曰今年好受纳官某等至无邀阻故争先诘其主名曰马县丞也孙叹息不已抵郡即呼吏书牒荐之即日改秩先生常以此语人云人之利钝自有时伹当行直道无用于人也
　　先生为奉符丞摄令事方嵗歉而朝廷行茶引先生拒之曰民方救死不赡岂可重困之太守怒曰朝命安可抗先生曰伸为令诚不忍见民转沟壑守曰须先劾尔事乃可行民闻先生被劾争赴愬诸司或径达台省事遂解又尝掌市易倅以百缣令售之先生辞以直高倅强之先生曰伸不敢以诈估官直须伸去乃可欲寻医倅惧而止
　　先生在奉符县傅伯野在西掖慕雒学遣其子见先生求二程先生语録先生曰此书今非其时未敢遽传其子固请先生曰第归尊公若果有志无惮再来既还以告伯野曰吾志欲求道遑恤它乎遂令复至先生乃授之且谓曰尊公既得此书不得久于朝矣未几果以缴高丽词头罢
　　先生出使过州县必察民利病餽遗一无所受初至清湘所在民羣聚遮马首投状乞留其宰问其善政皆曰不知其它但知知县到后未尝有吏下乡先生即日以举牒付民使以遗令众欢然乃去【令姓张失其名】至番禺问诸司以属吏之贤者同荐一节度推官【姓黄】曰方陈述生杀自任官吏无不畏附惟此人敢与之辨曲直几遭虎口乃举之还至舒州从人就县索夫马其令不应直至前曰殿院所合得不敢不供从人分外需索实不能应先生延之坐且谢之既而谓人曰某以台官过州县一令乃敢拒之是必有气局者还朝首荐之【令姓周】
　　先生晨兴必整衣冠端坐读中庸一过然后出视事先生曰吾志在行道使吾以富贵为心则为富贵所累使吾以妻子为念则为妻子所累是道不可行也故其在广陵随身行李一担而图书半之山东巳扰而家属尚留东平
　　先生自湖广还将入奏于道中采访得执政不法事作弹文方具藁而先君追及于建康先生喜曰吾有事数日不能自决望子久矣因出藁相示且曰吾欲首言之先君曰先生方以使还且当奏职事徐论似未晚先生曰彼忌我若未及言而有迁除奈何然吾当有以探之是时方召孙觌谢克家乃言此二人皆小人不可用如觌亲草降表极其笔力以媚敌人受其二女乃负国之贼也果不报遂除司农卿先生固辞乃缴进弹文时执政怒甚捜求无以为罪乃指弹文中言邵成章上书事【成章中官也】以为趋向不正遂贬公
　　遗事【三条】
　　崇宁间言者范致虚攻先生为元祐邪説朝廷下河南府尽逐学徒后数月马伸及门求见先生辞之伸欲先弃官而来先生曰近日尽逐学徒恐非公仕进所利公能弃官则官不必弃也建炎间伸为御史论事公论与之【见程氏遗书】
　　靖康二年四月八日监察御史马伸状伏见勍敌强梁刼二帝北行且逼立太宰相公使主国事相公所以忍死就位者自信敌退必能复辟也忠臣义士不即就死城中之人不即生变者亦以相公必立赵孤也今敌退多日吾君之子已知所在讼狱讴歌又皆归往相公尚处禁中不反初服未就臣列道路传言以谓相公外挟强敌之威使人游説康王且令南遁然后据有中原为久假不归之计伸知相公必无是心伹谓敌人未远因循未能尽改虽然如此亦大不便盖人心未孚一旦喧哄虽有忠义之志相公必不能自明满城生灵反遭涂炭辜负相公初心矣伏望相公速行改正易服归省庻事取禀太后命令而后行仍速迎奉康王归京日下开门抚劳四方勤王之师以示无间应内外赦书施行恩惠収人心等事权行拘収俟立赵氏子日然后施行庻几中外释疑转祸为福伊周再作无以复加如以伸言为不然即先次就戮伸有死而已必不敢辅相公为宋朝叛臣也谨具申太宰相公伏钧防申时奉钧防一切改正九日追伪赦不行邦昌召侍从官议事晚降手书请元祐皇后垂帘决政邦昌行太宰事中外大悦追囘诸路赦文并収初四日立宋太后手书不用遣冯澥李囘为奉迎使副【见汪藻所编实録草本】
　　胡文定公时政论曰马伸言黄潜善汪伯彦措置乖方自言官黜为监当而其言则有状矣不愼命令则以下还都之诏也广布私恩则以复祠宫教官之阙也黜陟不公则以罢卫肤敏而用孙觌不祥之人也杜塞言路则以贬吴给张訚邵成章也妨功害能则以沮宗泽与许景衡也私収军情则以各置亲兵千人请给独优厚也同恶相济则以力庇罪人王安中也凡举一事必立一证皆众所共知亦众所共见不敢以无为有亦不敢以是为非而当时不信其言而罢之反以为言事不实而重责之是罚沮忠谠捐躯为国之人恶其毁誉之核实而不乱也邪説何由息公道何由行乎伸既远贬虽有诏命不闻来期君子悯焉此虽贲以龙阁未尽褒劝之礼乞加追奬及其子孙以承天意【见胡文定公集】
　　侯师圣【名仲良河东人二先生舅氏华隂先生无可之孙有论语説及雅言一编皆出衡山胡氏其为人梗槩亦见胡文定公行状】
　　遗事【三条】
　　人有欲馆侯子于其门者侯子造焉则壁垂佛象几积佛书其家人又常斋素欲侯子从之侯子遂行或问之侯子曰蔬食士之常分若食彼之食则非矣吾闻用夏变夷未闻变于夷者也人有父在而身为祖母忌日饭僧者召侯子侯子不往或问之侯子曰主祭祀者其父也而子当之则无父矣吾何往焉【见侯子雅言】
　　胡文定公与杨大谏书云侯仲良者去春自荆门溃卒甲马之中脱身相就于漳水之滨今巳两年其安于羁苦守节不移固所未有至于讲论经术则通贯不穷商略时事则纎微皆察国势安危民情休戚凡务之切于今者莫不留意而皆晓也方值艰难之时而使此軰人老身贫贱亦可慨矣伏望吾兄力荐于朝俾命以官使得效一职亦不为无补【见胡文定公集】
　　尹子曰先生谓侯子议论只好隔壁听【见外书】
　　或曰江陵有侯师圣者初从伊川未悟乃策杖访濂溪濂溪留之对榻夜谈越三日自谓有得如见天之广大伊川亦讶其不凡曰非从濓溪来耶师圣后游荆门胡文定留与为邻终焉愚按侯子非荆人据诸书所载但知前数条而胡公行状亦止云熟观二先生之言行不言其见濓溪也濓溪卒于熙宁六年而侯子靖康建炎之间尚在其题上蔡谢公手帖犹云显道虽与予为同门友然视予为后生则其年辈不与濓溪相接明矣且其言自谓有得如见天之广大者亦与侯子平日之言不相似凡若此类学者详之
　　王著作
　　墓志略　　　　　　　　　　　章　宪
　　福清王先生程门高第讳苹字信伯世居福之福清自其考徙平江先生资禀清粹充养纯固平居恂恂儒者及语当世之务民俗利病若习于从政者然不儌名当世世亦罕知之知府事孙公祐列先生学行于朝召见赐进士出身除秘书省正字先生为上言曰人心广大无垠万善皆备盛徳大业由此而成故欲传尧舜禹汤文武之道扩充是心焉耳帝王之学与儒生异尚儒生从事章句文义帝王务得其要措之事业盖圣人经世大法备在方册茍得其要举而行之无难也未几兼史馆校勘迁著作郎丐外补通判常州主管台州崇道观致仕官至左朝奉郎寿七十有二绍兴二十三年五月戊午疾终于里第于湖州长兴县和平镇茅栗山杨文靖公时程门先进尝曰同门后来成就莫逾吾信伯中书舍人朱公震宝文阁直学士胡公安国徽猷阁待制尹公焞皆举以自代胡公论荐尤力谓其学有师承识通世务使司献纳必有补于圣时












　　伊洛渊源录卷十二
　　钦定四库全书
　　伊洛渊源録巻十三
　　宋　朱子　撰
　　胡文定公
　　行状略
　　公讳安国字康侯建州崇安人父渊故宣议郎致仕赠中大夫母吴氏故永夀县君赠令人公生于熙宁甲寅九月二十二日巳时年七嵗为小诗有自任以文章道徳之句少长入太学昼夜刻励同舍有颍昌靳裁之常闻西雒程先生之学独奇重公与论经史大义公以是学问益强识致日明文辞迥出流辈博士欲令诸职长各呈其文课将攷优劣而去留之皆争先自送公独缴还差帖愿退就诸生之列中绍圣四年登进士第时策问大要欲复熙丰之政公推言大学格物致知正心诚意以平天下之道词几万言考官得之定为第一将唱名宰执以策中无诋元祐语欲降其等哲宗命再读谛听逾时称善者数四亲擢公为第三除荆南教授正身律物非休沐者不出凡所训説务明忠孝之大端不以文艺为劝除大学録学生刘观石公揆轻俊有名试选屡居上游一旦观为人代笔事觉公揆薄游成讼逾吿期不归为之游説者甚众公正色曰録以行规矩为职职不能守奚以録为且二人者果佳士而所为如此亦何足惜众不能夺竟致之法迁博士除提举湖北路学事公言曰学校所以成就人材非治之也今法令具矣当使学者于规矩之外有所畏而不为谨按圣门设科成周贡士皆以徳行为先文艺为下臣当以此仰奉明诏改使湖南是时蔡京方得志所行事既不善而官吏奉承过当愈为民害学校其一也公独撙节行之禁其太甚士子持法自肆者惩之常曰韩魏公最善行新法者也所至访求人材询问利病礼下贤士刺举必由公论风采严肃郡县敬畏不敢犯防有诏防委诸道提举学官论举遗逸公以永州布衣王绘邓璋应诏时蔡京巳恶公不为巳用于是属吏李良辅径诉于朝称二人者范纯仁之客而邹浩所请托也京大怒改良辅合入官命湖南提刑司置狱推治人皆为公胆落帅曾公孝广来唁公退谓僚佐曰胡提举凝然不动贤于人远矣狱未成移北路再鞫之讫不得请托之状直除公名勒停公退居荆门漳水之上定省之外以经籍自娯家人皆忘其贫而亲心适焉既而良辅以他罪发觉台臣乃辩明前事有防复公官改正元断然公仕意益薄矣政和八年张商英相除公成都府路学事公以亲年寖高即上章乞侍养得请满二年未能朝叅丁令人忧服除政和末年矣余深入相荐名士十人公与其一有防召对公至京师卧疾不出百余日逡廵谒告而归宣和元年除提举江东路学事复召上殿未受命而中大捐馆舍中大常欲公及时建功立业而母令人又毎以进取为戒公处其间委曲将顺既不失令人之本心又不拂中大之严训终防谓子弟曰吾奋迹寒乡为亲而仕今虽有万钟之禄将何所施遂称疾挂冠买田茔旁筑室勤耕将终身焉宣和末侍臣李弥大吴敏谭世勣合章荐公经学可用齿髪未衰特落致仕除尚书屯田员外郎公来谢且辞靖康元年除太常少卿再除起居郎三辞不允乃至京师方以疾在告一日午枕渊圣急召坐后殿以俟公即入见奏曰臣闻明君以务学为急圣学以正心为要心者事物之宗正心者揆事宰物之权也陛下昔在东宫潜徳韬晦其于六经所载帝王制世御俗之大略必有所避而不欲问官属之司劝讲者必有所隐而未及陈今正位宸极日月向久而绩效未见则于古训不可不考若夫分章析句牵制文义无益于心术者非帝王之学也愿择名儒明于治国平天下之本者虚懐访问以深发独智则天下之幸臣又闻为天下国家者必有一定不可易之计谋议既定君臣固守虽浮言异説沮毁摇动而初计不移故有志必成治功可立陛下南面而朝天下越半年矣而纪纲尚紊风俗益衰施置乖方举动烦扰大臣争竞而朋党之患萌百执窥观而浸润之奸作用人失当而名噐愈轻出令数更而士民不信若不埽除旧迹乗势更张窃恐奸雄不忌干戈日寻大势一倾不可复正望诏大臣询以修政事靖边徼之方令各尽底蕴画一具进先宣示台谏仍集百官议于朝堂众谋佥同然后断自宸衷按为国论颁诸中外以次施行庻几新政有经可冀中兴之效除中书舍人时门下侍郎耿南仲倚攀附之旧凡大小之臣与巳不同者即指为朋党见公论学术之奏愠怼形于词色乃言于渊圣曰安国往者不事上皇今又不事陛下此可谓不臣矣渊圣不纳一日问中丞许翰识安国否翰对曰臣虽未识其面然闻其名久矣自蔡京得政以来天下士大夫无不入其笼络超然远迹不为蔡氏所污惟安国一人耳渊圣嗟异焉南仲知渊圣意不可囘乃讽台谏掎角论公稽慢不恭宜从黜削渊圣终不许中书侍郎何防建议分置四道都总管公上奏曰内外之势适平则安偏重则危今州郡太轻理宜通变然一旦遽以数百州之地分为四道则权复太重假令万一抗衡跋扈号召不至又何以待之乎若但委诸路帅臣专治军旅毎嵗一按察其部内或有警急京城戒严即各率所属守将应援如此则既有拥卫京师之势又无尾大不掉之虞一举而两得矣防方得渊圣心宻説以京师不可守则出幸山南可以入蜀而其意盖自欲当南道之任又以于公尝有推挽之力必无駮异及此奏上大骇谓人曰康侯人物之表乃专以异议为高古人谓山林之士不可用今信然然犹不得已于四总管之地各削其远外州郡而巳于后京师被围西道王襄领所部兵翺翔汉上不复北顾大略如公所策云吏部侍郎冯澥言刘珏行李纲责词实乃为纲游説珏坐贬公言侍从之臣虽当献纳至于弹击官邪必归风宪各有分守不得侵紊而澥越职妄言上渎宸听非所以靖朝着也陛下圣度寛明无私好恶广开公正之路而澥无故复称党与未殄议论未一宜察奸罔早加惩戒夫欲殄党与一议论此蔡京行于崇宁脇制异已而遂其跋扈之谋者何忍更遵用之使羣臣益分门户迭相排毁置国势于倾危乎陛下即位数降诏防追复祖宗善政良法而澥独建言祖宗未必全是熙宁未必全非推隆王氏之学再挟绍述之议国论至今纷纷未定则澥之故也于是耿南仲大怒宰相唐恪何防从而挤之遂除右文殿修撰知通州行至襄阳而敌骑已薄都城矣公在省一月告假之日居其半毎出必有论列或谓公曰事之小者盍姑置之公曰大事皆起于细微今以小事为不必论至于大事又不敢论是无时可言也敌围益急渊圣命召公及许景衡防竟不逹今上登极召公为给事中公虽辞避未行而痛愤强敌侵陵心在王室盖有趋命之意而黄潜善方得政专权妄作斥逐忠贤于心意益戾公因于免奏有言曰陛下拨乱反正将见中兴政事人材弛张升黜凡闗出纳动系安危闻之道涂揆以愚见尚多未合傥或隐情缄黙即负陛下委任之恩若一一行其职守必以戅愚妄发干犯典刑徒玷清时无补国事潜善恶之讽给事中康执权弹击遂罢除命建炎二年枢宻使张浚荐公可大用再以给事中召命州郡以礼敦遣子寅时修起居注上赐之手札曰卿父未到可喻朕防催促前来以副延伫之意公以建康东南都防上既在是而眷待如此慨然欲入朝行次池州闻幸吴越遂具奏引疾而返除提举临安府洞霄宫绍兴元年除中书舍人兼侍讲再辞不允遂行以时政论二十一篇先献于上复除给事中上以左氏传付公防句正音公奏曰春秋乃仲尼亲笔实经世大典义精理奥尤难窥测今方思济艰难岂于理戎御侮之际虚废光隂耽味文采而巳乎陛下必欲削平僣暴恢复宝图使乱臣贼子惧而不作莫若储心仲尼之经则南面之术尽在是矣除兼侍讲专以春秋进讲公以学未卒业乞在外编集庻几成书可备乙览未允防除故相朱胜非同都督江淮荆淛诸军事公上奏曰胜非当黄潜善汪伯彦秉钧之时同在政府缄黙傅防循致渡江南狩之初又下诏令尊用张邦昌结好金国许其子孙皆得録用沦灭三纲乃至于此天下愤郁皆不能平及正位冢司苖刘肆逆胜非不能死生以之偷合茍容不顾君父防江都督用人得失系国安危恐胜非不足倚仗诏胜非改除侍读召赴行在命门下检正黄年书行公上奏曰由臣愚陋致朝廷侵紊官制既失其职当去甚明且公羊氏以祭仲废君为行权先儒力排其説盖权宜废置非所施于君父春秋大法尤谨于此臣方以春秋进读而与胜非为列有违经训纵臣无耻公论谓何是时左相吕颐浩都督江上还朝欲倾右相秦桧未得其方过姑苏太守席益知其意谓之曰目为朋党可矣然党魁在琐闱当先去之颐浩大喜力引胜非为助而据公奏拟进责命曰安国屡召偃蹇不至今始造朝又数有请岂不以时方艰难不肯致身尽瘁乃欲求微罪而去其自为谋则善矣百官象之如国计何遂落职提举建昌军仙都观实八月二十一日也是夕彗出东南桧三上章乞留公不报即解相印去位侍御史江跻上疏极言胜非不可用安国不当责右司谏呉表臣上疏言安国扶疾造朝亦欲行其所学今无故罪去恐非所以示天下也奏皆寝颐浩即排黜给事中程瑀起居舍人张焘及跻表臣等二十余人云以应天变除旧布新之意台省为之一空胜非遂相公登舟稍稍泝流三日而后行次衢梁访医留再旬至丰城寓居又半年乃渡江而休于衡岳之下为终焉计买地诛茅结屋数间名之曰书堂頽然当世之念矣初王荆公尽屏先儒以为浅陋独用已意着三经新説离析字画偏旁谓之道徳性命之学于春秋圣人行事之实漫不能晓则诋以为断烂朝报直废弃之不列于学宫下逮崇宁防禁益甚故家遗俗或存三传旧本见者抚叹或遂指以为春秋而仲尼经世之心几于熄矣公自壮年即有服膺之志尝曰六籍惟此书出于先圣之手乃使人主不得闻讲説学士不得相传习大义澌灭古史沦亡殆由此乎于是潜心刻意裒古今诸儒所著述无虑百家片言之善采拾靡遗害义切深必加辨正或去或取无一毫好恶之偏盖凖则之以语孟权衡之以五经证据之以歴代之史穷研玩味游泳沉酣者三十年及得伊川先生所作传其间精义十余条若合符节益以自信探索愈勤至是年六十有一而书始就慨然叹曰此传心之要典也盖于克巳修徳之方尊君父讨乱贼之义与存天理正人心之术未尝不屡书而致详焉绍兴五年二月除徽猷阁侍制知永州不拜差提举江州太平观令纂修所着春秋传俟书成进入以副朕崇儒重道之意仍给吏史笔札委疾速投进公尝谓宫观之任本以养老优贤非因避职及获谴义不欲请也及此除乃上表谢曰谨修有用之文少报无功之禄即再加删润缮写奏御上屡对近臣称善谓深得圣人之意非诸儒所及也乃除公提举万寿观兼侍读委所在守臣以礼津遣公以疾未行御史中丞周秘侍御史石公揆司谏陈公辅遂论公学术颇僻行义不修复除知永州提举江州太平观久之上念公训经纳谏之忠特除宝文阁直学士以绍兴八年四月十三日没于正寝赠左朝议大夫公负杰出絶异之资见善必为为必要其成知恶必去去必絶其根自幼少时巳有出尘之趣登科后同年宴集饮酒过量是后终身不复醉尝好奕棋先令人责之曰得一第徳业竟耶是后不复奕为学官京师同僚多劝之买妾事既集慨然叹曰吾亲待养千里之外曾是以为急遽寝其议亦终身不复买妾也在长沙日按行属部过衡岳爱其雄秀欲一登览巳戒行矣俄而思曰非职事所在也即止晚居山下五年竟亦不出也罢官荆南僚旧饯行于渚宫呼乐戏以俟而交代龟山杨公时具朝膳留公鲑菜萧然引觞徐酌置语孟案间清坐讲论不觉日晷云暮也壬子赴阙过上饶有从臣家居者治馔延公饰姬妾请令出奉巵酒为夀公蹙然曰二帝防尘国歩杌陧岂吾徒为宴乐之日敢辞其人赧然而止辞受取舍一介之微必度于义虽饥不可得而食寒不可得而衣也恬静简黙寡于言动虽在宴闲独处未尝有怠容慢色语孟五经诸史周而复始至老未尝释手毎晨昏子弟定省必问何所业有矜意则曰士当志于圣人勿临深以为高见怠慢不防必颦蹙曰流光可惜将为小人之归矣子弟或近出燕集虽夜已深犹未寝必俟其归验其醉否且问其所集何客所论何事有益无益以是为常士子有自远来学者公随其资性而接之大抵以立志为先忠信为本以致知为穷理之渐以敬为持养之要毎诵曾子之言曰君子之爱人也以徳小人之爱人也以姑息故不以辞色假借子弟及学者亦未尝降志孙言茍为唯诺以祈人之悦也壮年尝观释氏书后遂屏絶尝答贑川曾几书曰穷理尽性乃圣门事业物物而察知之始也一以贯之知之至也来书以五典四端毎事充扩亦未免物物致察非一以贯之之要是欲不举足而登泰山也四端固有非外铄五典天叙不可违充四端惇五典则性成而伦尽矣释氏虽有了心之説然知其未了者为其不先穷理反以理为障而于用处不复究竟也故其説流遁莫可致诘接物应事顚倒差缪不堪防检圣门之学则以致知为始穷理为要知至理得不迷本心如日方中万象毕见则不疑所行而内外合也故自修身至于天下国家无所处而不当矣来书又谓充良知良能而至于尽与宗门要妙两不相妨何必舍彼而取此夫良知良能爱亲敬长之本心也儒者则扩而充之逹于天下释氏则以为前尘为妄想批根拔本而殄灭之正相反也而以为不相妨何哉公于出处由道据义以心之所安为主其欲出也非由劝勉其欲去也不可挽留朱震被召以出处问公公曰世间惟讲学论政则当切切询究至于行巳大致去就语黙之几如人饮食其饥饱寒温必自斟酌不可决之于人亦非人所能决也安国出处自崇宁以来皆内断于心虽定夫显道诸丈人行皆不以此谋之也定夫者游察院酢也显道者谢学士良佐也与杨时中立皆二程先生之高弟公不及二程之门而三君子皆以斯文之任期公谢公尝语朱震曰胡康侯正如大冬严雪百草萎死而松栢挺然独秀也使其困厄如此乃天将降大任焉耳公尚论古人则以诸葛武侯为首于本朝卿相则以韩忠献公为冠慕用乡往言必称之性本刚急及其老也气宇粹温仪貌雍穆于和乐中有毅然不可犯之象于严正中有薫然可亲近之意年寖高矣加以疾病而谨饬于礼无异平时毎嵗酿酒一斛以备家庙荐飨之用造麴蘖治秫米洁噐用节齐量无不亲之其于祭也必沐浴盛服率子孙诸妇各执其事方飨则敬巳祭必哀济济促促如祖考之临之也虽在离乱迁次居处衣食或有不给而奉先之礼未尝或阙由少至老食不兼味深居疾病膳羞不可致子孙或请稍近城郭公曰死生有命岂以口体之故移不赀之躯哉家世至贫转徙流寓遂至空乏然贫之一字于亲故间非唯口所不道故亦手所不书尝戒子弟曰对人言贫者其意将何求汝曹志之凡财利假贷剂约必明期日必信无少差忒自登第逮休致凡四十年其在实歴之日不登六载虽数以罪去而爱君之心远而愈笃毎被召即置家事不问或通夕不寝思所以告吾君者然宦情如寄所好不在焉二程门人侯仲良久居三川多识贤公卿士大夫之所为而熟观两先生之徳行又尝周流天下泛求人物鲜有可其意者后至漳滨公馆留之逾年仲良潜察公心意于言笑动止之间不觉叹服语人曰视不义富贵如浮云者当今天下惟公一人耳初娶李氏继室王氏皆赠令人子三人寅左奉议郎试尚书礼部侍郎兼侍讲宁将仕郎宏右承务郎女适右迪功郎向沈孙大原大正塟于潭州湘潭县龙穴山礼官议以道徳博闻纯行不差諡公为文定
  </div>
  <div class="pagination">
   <a href="伊洛渊源录_page4.html">
    上一页
   </a>
   <a href="伊洛渊源录.html">
    1
   </a>
   <a href="伊洛渊源录_page2.html">
    2
   </a>
   <a href="伊洛渊源录_page3.html">
    3
   </a>
   <a href="伊洛渊源录_page4.html">
    4
   </a>
   <span class="current-page">
    5
   </span>
   <a href="伊洛渊源录_page6.html">
    6
   </a>
   <a href="伊洛渊源录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
