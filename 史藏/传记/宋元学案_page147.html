<!DOCTYPE html>
<html>
<head>
    <meta charset="UTF-8">
    <title>宋元学案 - 第 147 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 147 页/共 437 页</h1>
    <div class="content">
　　王苹（别为《震泽学案》。）

　　（并和靖讲友。）

　　和靖学案序录

　　祖望谨案：和靖尹肃公于洛学最为晚出，而守其师说最醇。五峰以为程氏后起之龙象，东发以为不失其师传者，良非过矣。述《和靖学案》。（梓材案：是卷黄氏本有作《和靖学案语略》，今移于和靖传后。）

　　◆伊川门人（胡、邵再传。）

　　肃公尹和靖先生焞

　　尹焞，字彦明，一字德充。祖源字子渐，与弟洙并有名，世为洛人。叔材亦以学行显，游于司马温公、邵康节之门。（梓材案：此下原有「温公入相，材以遗逸荐为学官，康节所谓洛中三贤之一也」二十三字，以已为材立传于《涑水学案》，节之）。先生既家世耆宿，少闻长者之教。年二十，为举子，因苏季明以见伊川。绍圣元年，发策有「元佑邪党」之问。先生曰：「噫，尚可以干禄乎哉！」不对而出，告伊川曰：「焞不复应进士举矣！」伊川曰：「子有母在。」先生归告其母陈，母曰：「吾知汝以善为养，不知汝以禄养。」伊川闻之曰：「贤哉母也！」大观元年，谏官范致虚攻其为程颐羽翼。靖康元年，五十五岁，种师道荐其学行可备讲说，召至京师，赐号和靖处士，放还。明年，金师陷洛，阖门被害。先生死复苏、转徙长安山谷中。刘豫僭号，以礼聘先生，不至，夜渡渭水，流离至蜀。张公浚宣抚川、陜，馆之。张公曰：「人有不为也，而后可以有为，此孟子至论。」先生曰：「不然，好善优于天下，乃为至尔。」盖规张公之自是也。绍兴五年，侍讲范公冲举先生自代，高宗谓侍臣曰：「昔召程颐，自布衣除崇政殿说书。焞可依例，令宣抚司津遣赴行在所。」先生累辞不得，设祭于伊川，乃上道。其辞有曰：「有补于时，则未也；不辱其门，则有之。」至九江，谏官陈公辅有疏攻程学，先生止不进，上奏曰：「焞师程颐垂二十年，学之既专，自信甚笃。使焞滥列经筵，其所敷绎，不过闻于师者。舍其所学，是欺君父。」时张公入相，上章复荐，诏江州津遣入见，力辞。高宗曰：「知卿从学程颐，待卿讲学，不敢有他也。」加秘书郎。八年，除秘书少监。每当赴讲前一日，必沐浴更衣，置所讲书于案上，朝服再拜，斋于燕室。学者问之，先生曰：「吾言得入，则天下蒙其利；不能，则反之。欲以所言感悟人主，安得不敬！」一日，高宗问先生曰：「纣亦是君，孟子何故谓之一夫﹖」先生曰：「此非孟子之言。武王誓师云：『独夫纣，洪惟作威。』」高宗又曰：「君视臣如土芥，则臣亦便可视君如寇雠乎﹖」先生曰：「此亦非孟子之言，《书》云：『抚我则后，虐我则雠。』」高宗谓丞相赵鼎曰：「朕尝以此问张九成，九成曰：『才不为君，便是独夫。』不如尹焞之明白也。」解《论语》以进，高宗又谓赵鼎曰：「尹焞日间所行，全是一部《论语》。」鼎曰：「陛下可谓知人矣！」高宗又问先生：「卿之粹厚，何以臻此﹖」先生曰：「臣但一生不敢作过。」高宗笑而然之。高宗好看黄山谷诗，先生曰：「此人诗有何好处﹖陛下看他何用！」未几求去，高宗语参知政事刘大中曰：「焞学问渊源，足为后学矜式。班列中得老成人，亦是朝廷气象。」以直徽猷阁主管万寿观，仍侍经筵。除试大理少卿，权礼部侍郎。秦桧独相，力主和议，先生上疏言其不可，又遗书于桧，桧大怒。既除徽猷阁待制，先生言：「职在劝讲，蔑有发明，当去一。贪恋宠荣，遂移素守，当去二。不量分守，言及国事，识见迂陋，当去三。以病乞去，更获超迁，当去四。国典《礼经》，七十致仕，当去五。」疏上，提举江州太平观，寻迁一官致仕。十二年十一月五日，卒于会稽，年七十二。疾革，门人称遗表，先生曰：「某一部《孟子解》，便是遗表。」伊川尝言：「尹彦明他时必有用于世。」又曰：「我死而不失其正者，尹氏子也。」程门学者，龟山与先生最后死。先生穷居讲论，不肯少自贬屈；拱手敛足，即醉后未尝别移一处。在平江累年，所用止有一扇，用毕置架上。凡百严整有常。一僧见之曰：「吾不知儒家所谓周、孔如何，恐亦只如此也！」先生在经筵，每自不安曰：「只讲两行书，如何做得致君泽民事业！」故急急求去。然则先生之用于世者，固未尽也。所著有《论语》、《孟子解》。（云濠案：陈直斋《书录解题》称先生着有《孟子解》而无《论语解》。其门人王时敏别编所著为《和靖集》八卷。）

　　百家谨案：和靖在程门，天资最鲁，而用志最专。尝自云：「某不逮张思叔。如凡请问未达，三四请益，尚未有得处，久之乃得。如思叔则先生纔说，便点头会意，往往造妙。然某虽愚钝，他日持守，思叔恐不及某。」伊川然之。朱子云：「和靖直是十分钝底，被他只就一个敬字做工夫，终做得成。」又云：「和靖不观他书，只是持守得好。他《语录》中说持守涵养处，分外亲切。可知学不在多，只在功专志一。」林拙斋《纪问》纪：「尹和靖先生家居，终日竦然。家人问饥渴饮食，然后唯阿应之，不尔不言。」可想见其专功静度矣。其后林拙斋之后有东莱，陆子正之后有艾轩，皆名世大儒也。

　　和靖说

　　学者切不可以富贵为大事！富贵傥来之物，纔役心于此，则不可为学矣。

　　「操则存，舍则亡，出入无时，莫知其乡」，此孟子说心，非说性也。

　　某一日侍坐于伊川，请曰：「某看曾子三省，诚而已。」伊川曰：「不意贤看到此糬n处。﹛@　孟子说三乐处，极好玩味。一归之天，二归之己，三归之人。王天下则果在外也。

　　《乡党》一篇，门人弟子写出一个圣人之德容，学者当潜心焉。

　　《中庸》自「仲尼祖述」而下，至「无声无臭，至矣」，言孔子之大。《乡党》一篇，自始至终言孔子之小；子思曰：「天地之大也，人犹有所憾。故君子语大，天下莫能载焉；语小，天下莫能破焉。《诗》曰：『鸢飞戾天，鱼跃于渊』言其上下察也。」

　　（梓材谨案：此与《乡党》云云，本作一条，今画为二条。）

　　某昔在涪陵千佛寺居，扁坐处曰三畏斋。至此，复取旧额扁坐榻之前，聊以自警。后因看人编《伊川师说》，说「三畏」处曰：「畏天命，不负所畀付；畏大人，亦以自畏；畏圣人之言，以自进德也。」某不觉愧于中者累日。盖平日以是名斋，自谓有深得。且如「畏圣人之言」，只是谓道之所在而已，又何尝推得到此。乃知伊川凡语言必推用于己。自此，亦当少戒轻为人解释圣言也。畏大人时，且如端庄而坐，亦所以自畏也。

　　某昔在伊川席下，有学者来问：「六十四卦，以某观之，皆不须得，只《干》、《坤》足矣。」伊川曰：「要去谁分上使﹖」其人曰：「圣人分上使。」伊川曰：「圣人分上，一字也不须得。」

　　读圣人之书，须是有所自得。且如《论》、《孟》，从少知是孔子、孟子之书，不敢说尔非真知也。要如不知有孔、孟而知为孔、孟之说，乃所谓真知尔。

　　（梓材谨案：原本《和靖师说》二十四条，今别标《和靖文集》者一条，移为《附录》者五条，移为《祁氏师说》者二条，移为《王氏师说》者八条。）

　　和靖文集

　　程先生《遣书》，虽以讲说而传，亦以诵解而陋。况其所论所趋，不无差误，岂惟无益，害又甚焉。《进论语序》。

　　慈溪黄氏曰：程门之传，惟先生最得其正，其余率染异论。先生此语，盖有为而发。

　　宗羲案：和靖只就敬字上做工夫，故能有所成就。晦庵谓其只明得一半，盖以伊川「涵养须用敬，进学在致知」，和靖用得敬一半，阙却致知一半也。愚以谓知之未致，仍是敬之未尽处也。以《识仁篇》论之，防检似用敬，穷索似致知，然曰「心苟不懈，何防之有」，则防检者是敬之用，而不可恃防检以为敬也。曰「存久自明，安用穷索」，则致知之功即在敬内，又可知也。今粗视敬为防检，未有转身处，故不得不以穷理帮助之，工夫如何守约﹖若和靖地位，谓其未到充实则可，于师门血脉，固绝无走作也。

　　附录

　　先生因苏■见伊川，自后半年，亦得《大学》、《西铭》看。

　　伊川教人，专以「敬直内」为本，先生独能力行之。先生言。「伊川先生教，只是专令用『敬以直内』。若用此理，则百事不敢轻为，不敢妄为，不愧屋漏矣。习之既久，自然有所得也。往年伊川先生自涪陵归，焞日日见之。一日读《易》，至『敬以直内』处，因问：『不习不利时，则更无睹，当更无计较也邪﹖』伊川深以为然，且曰：『不易见得如此。且更涵养，不要轻说。』」

　　明道尝曰：「天下事，只是感与应尔！」先生初闻之，以问伊川，伊川曰：「此事甚大，当自识之。」先生曰：「绥之斯来，动之斯和，是亦感与应乎﹖」曰：「然。」

　　尝请益于伊川先生曰：「某谓动静一理。」伊川曰：「试喻之。」适闻钟声，某曰：「譬如钟未撞时，声固在也。」伊川喜曰：「且更涵养！」

　　论动静之际，闻寺寺叩钟，和靖曰：「说着静，便多一个静字，说动亦然。」伊川颔之。和靖每曰：「动静只是一理。阴阳、死生亦然。」

　　伊川与和靖论义命，和靖曰：「命为中人以下说。若圣人，只有一个义。」伊川曰：

　　「何谓也﹖」和靖曰：「行一不义、杀一不辜而得天下，皆不为也，奚以命为！」伊川大赏之。

　　温州鲍若雨与乡人十辈从伊川，伊川遗之见和靖。次日，伊川曰：「诸人谓子靳学，不以教渠，果否﹖」先生曰：「某以诸公来先生之门受学，某岂敢辄为他说。万一有差，便是他一生。」伊川颔之。

　　初奔蜀，止于涪，涪为伊川读《易》之地，辟三畏斋以居，邦人不识其面。

　　先生尝言：「学者，所以学为人也。」又语人曰：「放教虚闲，自然能见道。」

　　先生在从班时，朝士迎天竺观音于郊外，先生与往。有问：「何以迎观音也﹖」先生曰：「众人皆迎，某安敢违众。」又问曰：「然则拜乎﹖」曰：「固将拜也。」问者曰：「不得已而拜之与﹖抑诚拜也﹖」曰：「彼亦贤者也。见贤，斯诚敬而拜之矣。」

　　邢叔端一日归，谓先生曰：「府中诸公谓先生官已四品，虽小衫，自当用红带。」先生笑曰：「某已致仕，自是无官，何有此为！皂带不足，又要红：红不足，又要兼金。孟子曰：『人少则慕父母，知好色则慕少艾，有妻子则慕妻子，仕则慕君，不得于君则热中。』心一而已，移来移去，至于热中，则无不为矣！」

　　李泰发曰：和靖之学，真所谓絜静精微。（补。）

　　朱子曰：和靖日看《光明经》一部，有问之，曰：「母命不敢违。」如此便是平日缺却「谕父母于道」一节，便致得如此。

　　黄东发曰：和靖虽亦以母命诵佛书，而绝口未尝谈禅，斯道之「硕果不食」者也。

　　祖望谨案：慈溪黄氏极尊先生，谓其能守师门之说而不变也。独其论先生之辞官，则曰：「天生人才，分量各殊，如先生者，实德有余。历死生患难不变，惟兢兢然保其身于无过，使当承平，羽仪天朝，表厉风俗，可矣。南渡何时﹖忠臣勇将废置不用，坐观中原之倾覆。一时大臣，方且连年趣迫，强致先生，以文太平。建武投戈讲艺之实，恐不其然。然是岂先生之所乐闻哉！故其《第十五辞免状》有曰：『方今国步尚艰，中原未复，进退人才，当明缓急。宜先俊杰，以济艰难。白首书生，何益事功！』鸣呼！此先生痛心之言，岂寻常辞免之云，读之令人太息！」是黄氏颇以先生之短于经世为惜也。予则谓不然。先生之才，未必肆应，然使高宗果用先生为相，必不斥赵忠、张忠献、李庄及韩、刘诸骁将而杀鄂王矣，则于恢复何难之有！朱了之论龟山，与黄氏之论先生大略相同。夫钦宗何尝能用龟山！若能用之，则龟山便能用李忠定、种忠宪，而于攘复何难之有！惟其用之不固，而但欲置之朝列，希太平之自致，是则可为太息者也。

　　◆和靖讲友

　　博士苏先生■（别见《吕范诸儒学案》。）

　　张思叔先生绎

　　冯东先生理（并见《刘李诸儒学案》。）

　　著作王福清先生苹（别为《震泽学案》。）

　　◆和靖门人（胡、邵三传。）

　　吕节夫先生和问

　　吕和问，字节夫，文靖公夷从曾孙。弟广问仁夫主婺源簿，奉先生以俱，又有维扬罗靖仲恭、竦叔恭亦来客焉，于是李仲参父子得从之游，而滕户曹恺南夫亦受学焉。（参《朱子文集》。）

　　知州吕仁夫先生广问

　　吕广问，字仁夫，和问之弟，南渡始家宁国之太平。先生自少隽拔能文，年二十即贡太学。登宣和七年进士第，授宣州士曹掾。屡辟主管机宜文字。寻罢，屏居黄山之隅，怡然若无意于世者。以流寓恩监西京中岳庙。选主德安，招辑流亡，建学舍以教其子弟。官至权礼部侍郎，除集贤殿修撰，知池州、徽州。先生少时家贫，兄弟奉亲至孝，聚族数百指，无间言。宾客过之，疏食菜羹，讲论道义，终日不厌。（参《南甲乙稿》。）
</div>
    <div class="pagination">
<a href="宋元学案_page146.html">上一页</a><span>...</span><a href="宋元学案_page142.html">142</a><a href="宋元学案_page143.html">143</a><a href="宋元学案_page144.html">144</a><a href="宋元学案_page145.html">145</a><a href="宋元学案_page146.html">146</a><span class="current-page">147</span><a href="宋元学案_page148.html">148</a><a href="宋元学案_page149.html">149</a><a href="宋元学案_page150.html">150</a><a href="宋元学案_page151.html">151</a><a href="宋元学案_page152.html">152</a><span>...</span><a href="宋元学案_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
