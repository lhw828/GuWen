<!DOCTYPE html>
<html>
<head>
    <meta charset="UTF-8">
    <title>宋元学案 - 第 340 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 340 页/共 437 页</h1>
    <div class="content">　　中散胡达材先生拱

　　胡拱，字达材，东浙人。象山言：「其资甚美，天常亦厚，但前此讲学，用心多驰骛于外，而未知自反。」

　　（梓材谨案：姚江《胡氏谱》载，先生为绍兴壬午乡举，赠中散大夫。）

　　提举胡崇礼先生撙

　　胡撙，字崇礼，达材之弟。质性类于其兄，孙烛湖称：「其天资如古人，乐善急义若嗜欲。」官至浙西提举茶盐司干办。二子：卫，衍。（修。）

　　教授陈先生刚

　　陈刚，字正己，盱江人。（云濠案：一作建昌之欧江人。）以进士官教授。初见象山而归，傅子渊问之，先生曰：「先生谆谆只言辨志。」象山言「涵养是主人翁，省察是奴婢」，先生不以为然。象山曰：「足下才气迈往，而学失其道，凡所经营驰骛者，皆适以病其心耳。」晦庵谓学者曰：「象山之喜正己者何事﹖」叶贺孙曰：「喜其有才。」

　　祖望谨案：正己早与刘淳叟同师陆子，甚称许之。已而先生游浙中，师同甫，又师东莱，陆子贻止斋书，叹其半涂异志，慕用才术者也。朱子亦深不喜之，言其轻薄资质，本自劳攘，又为同甫、伯恭教以权数，其叛陆子，于诸人为最甚。其录象山论学之语示人，谓颜子悟道，后于仲弓；孟子无如告子何；《易系辞》决非夫子作。朱子谓正己甚乖，盖即讥其轻薄之习。今观《陆子集》中，全无此等议论。

　　朱先生桴

　　朱桴，字济道，金溪人，与其弟亨道泰卿，年皆长于象山，而师事之。先生言「象山所以诲人者，深切着明，大概是令人求放心，不复以言语文字为意。其有意作文者，令收拾精神，涵养德性，根本既正，不患不能作文矣。」一日，问「自见先生后，临事惟恐有失，反不能如前之勇决」，象山曰：「子即今自立，正坐拱手，自作主宰，万物皆备于我，有何歉阙！」先生尝与象山、亨道同与鹅湖之会，亨道以元晦不能无我，不能如伯恭之虚中也。

　　附录

　　朱济道力称赞文王，象山谓曰：「文王不可轻赞，须是识得文王，方可称赞。」济道云：「文王圣人，诚非某所能识。」曰：「识得朱济道，便是文王。」

　　朱先生泰卿

　　朱泰卿，字亨道，金溪人，与其兄济道，偕事象山先生。尝从鹅湖之会，谓「朱子欲人先博览而后返之守约，象山欲先发明其本心而后使之博览，以此不合，然发明之说，未可诬也。元晦见二诗有不平语，似未能无我。」又曰：「伯恭虑陆与朱议论犹有异同，欲会归于一，其意甚善，然伯恭盖有志于此，谓自得，则未也。」先生之言，在象山弟子中，盖亦铮铮者，视济道当过之。然直言东莱未能自得，亦似乎易其言。先生之自得者，其已足与东莱角乎﹖象山弟子坐累在此。（修。）

　　李好古先生伯敏

　　符先生初（合传。）

　　李伯敏，字敏求，一字好古，高安人也。少时尝与其宗人交讼于官，刘静春清之见之，为说《易》之《讼》、《家人》二卦，先生瞿然，即以讼赀市程《传》归，遂为学者。先生又尝以书通问朱子，朱子答云：「向来见陆删定所闻如何﹖若以为然，当用其言，专心致志，庶几可以有得，不当复引他说以分其志。若有所疑，亦当且就此处商量，不当遽舍所受而远求也。东问西听，以致皇惑，徒资口耳，空长枝叶，是以有问而未敢对也。」先生得书，遂终身为象山之学，不复名他师。同时有符初者，字复仲，盖符叙之族人也，亦师象山，而以书问朱子，答云：「见陆丈回书，其言明当，且就所持守，自见功效，不须多疑多问，却转迷惑也。」（修。）

　　宗羲案：敏求问下手工夫，象山曰：「能知天地之所以予我者，至贵至厚，自然远于非僻。」敏求曰：「非僻未尝敢为。」象山曰：「此是硬制将来，甚费力。」敏求曰：「以今年较之去年，殊无寸进。」象山曰：「当为者，有时而不能为，不当为者，有时而为之，此是不长进。若泛然求进，不过欲以己先人，此是胜心。」他日，谓敏求曰：「吾友近来精神都死，却无向来亹亹之意，不是懈怠，便是被异说坏了。夫人学问，当有日新之功。今吾友守定，如何得活！」敏求由是精进。尝有诗云：「纷纷枝叶漫推寻，到底根株只在心。莫笑无弦陶靖节，个中三叹有遗音。」象山首肯之。

　　附录

　　问伯敏云：「作文如何﹖」伯敏云：「近日读得《原道》等书，犹未成诵，但茫然无入处。」先生云：「《左传》深于韩、柳，未易入，且读苏文可也。此外别有进否﹖吾友之志要如何﹖」伯敏云：「所望成人，目今未尝敢废防闲。」先生云：「如何样防闲﹖」伯敏云：「为其所当为。」先生云：「虽圣人不过如是。但吾友近来精神都死，却无向来亹亹之意，不是懈怠，便是被异说坏了。夫人学问，当有日新之功，死却便不是。邵尧夫诗云『当锻练时分劲挺，到磨处发光辉。』磨锻练，方得此理明，如川之增，如木之茂，自然日进无已。今吾友死守定，如何会为所当为﹖防闲，古人亦有之，但他底防闲，与吾友别，吾友是硬把捉。告子硬把捉，直到不动心处，岂非难事﹖只是依旧不是。某平日与兄说话，从天而下，从肝肺中流出，是自家有底物事，何尝硬把捉﹖吾兄中间亦云有快活时，如今何故如此﹖」伯敏云：「固有适意时，亦知自家固有根本，原不待把捉，只是不能久，防闲稍宽，便为物欲所害。」先生云：「此则罪在不长久上，却如何硬把捉﹖种种费力，便是有时得意，亦是偶然。」伯敏云：「却常思量不把捉，无下手处。」先生云：「何不早问﹖只此一事，是当为不当为。当为底一件大事不肯做，更说甚底！某平日与老兄说底话，想都忘了﹖」伯敏云：「先生常语以求放心立志，皆历历可记。」先生云：「如今正是放其心而不知求也，若果能立，如何到这般田地！」伯敏云：「如何立﹖」先生云：「立是你立，却问我如何立！若立得住，何须把捉﹖孔门惟颜、曾传道，他未有闻，盖颜、曾从里面出来，他人外面入去。今所传者，乃子夏、子张之徒，外入之学。曾子所传，至孟子不复传矣。吾友却不理会根本，只理会文字。实大声宏，若根本壮，怕不会做文字！今吾友文字自文字，学问自学问，若此不已，岂止两段，将百碎。」问：「近日日用常行觉精健否﹖胸中快活否﹖」伯敏云：「近日别事不管，只理会，我亦有适意时。」先生云：「此便是学问根源也。若能无懈怠，暗室屋漏亦如此，造次必于是，颠沛必于是，何患不成！故云，君子以自昭明德。古之学者为己，所以自昭其明德，今之学者只用心于枝叶，不求实处。孟子云：『尽其心者，知其性。知其性，则知天矣。』心即是一个心，某之心，吾友之心，上而千百载圣贤之心，下而千百载复有一圣贤，其心亦只如此。心之体甚大，若能尽我之心，便与天同。为学只是理会此。诚者自成也，而道自道也，何尝滕口说！」伯敏云：「如何是尽心﹖性才心情，如何分别﹖」先生云：「如吾友此言，又是枝叶。虽然，此非吾友之过，盖举世之弊。今之学者，读书只是解字，更不求血脉。且如情性心才，都只是一般物事，言偶不同耳。」伯敏云：「莫是同出而异名否﹖」先生曰：「不须得说，说着便不是，将来只是滕口说，为人不为己。若理会得自家实处，他日自明。若必欲说时，则在天者为性，在人者为心，此盖随吾友而言，其实不须如此，只是要尽去为心之累者。如吾友适意时，即今便是『牛山之木』一段，血脉只在仁义上。所以令吾友读此者，盖欲吾友知斧斤之害其材，有以警戒其心。『日夜之所息』，息者，歇也，又曰生息，盖人之良心，为斧斤所害，夜间方得歇息。若夜间得息时，则平旦好恶，与常人甚相远。惟旦昼所为，梏亡不止，到后来夜间，亦不能得息，梦寐颠倒，思虑纷乱，以致沦为禽兽，人见其如此，以为未尝有才焉，此岂人之情也哉﹖只与理会实处就心上理会，俗谚云：『痴人面前不得说梦。』又曰：『狮子咬人，狂狗逐块。』以土打狮子，便径来咬人，若打狗，狗狂只去。理会士圣贤急于教人，故以情以性以心以才说与人，如何泥得。若老兄与别人说定，是说如何样是心，如何样是性、情与才，如此分明说得好，地不干我事，须是血脉骨髓理会实处始得。凡读书皆如此。」又问养气一段，先生云：「此尤当求血脉，只要理会『我善养吾浩然之气』，当吾友适意时，别事不理会时，便是浩然。养而无害，则『塞乎天地之间』。『是集义所生者，非义袭而取之也』。盖孟子当时与告子说，告子之意，『不得于言，勿求于心』，是外面硬把捉底。要之，亦是孔门别派，将来也会成，只是终不自然。孟子出于子思，则是涵养成就者，故曰『是集义所生者』。孟子之言，大抵皆因当时之人，处己太卑，而视圣人太高。不惟处己太卑，而亦以此处人，如『是何足与言仁义也』之语，可见不知天之予我者，其初未尝不同；如未尝有才焉之类，皆以为才乃圣贤所有，我之所无，不敢承当着，故《孟子》说此乃人人都有，自为斧斤所害，所以沦胥为禽兽，若能涵养此心，便是圣贤。读《孟子》须当理会他所以立言之意，血脉不明，沈溺章句，何益！」　

　　伯敏云：「伯敏于此心能刚制其非，只是持之不久耳。」先生云：「只刚制于外，而不内思其本，涵养之功不至。若得心下明白正当，何须刚制﹖且如在此说话，使忽有美色在前，老兄必无悦色之心。若心常似如今，何须刚制﹖」（并《象山语录》。）

　　周先生清叟

　　周清叟，字廉夫。（云濠案：一作周廉夫，字清叟，黄元吉叔丰之僚也，同师象山。）所记象山语，多论《书》、《易》。其祭象山文有云：「天为斯文，乃至先生。指学者之膏肓，示入圣之门庭。不缴绕而支离，诚坦然而可行。暴之以秋阳之白，濯之以江、汉之清。继孟子之绝学，舍先生其谁能。」

　　县丞严守轩先生滋

　　严滋，字泰伯，临川人。端重明敏，象山尝曰：「始吾闻泰伯贤，今观其气象，听其谈论，乃可与适道者。」累举进士不第，尝着十论，叩阍言事，不得用。郡守礼请为学正，大新讲舍，属同平园记之。晚主彬阳簿，调县丞。嘉定八年，列状请于本州岛，以象山谥法为言，卒得赐云。所著有《寄松■》、《守轩草录》、《东征杂着》。（修。）

　　附录

　　象山言：「泰伯只是好胜，见一好事便直前。余以为，即做得亦不是，事好，心却不好。」

　　林梦英，字叔虎，一字子应，大父自闽清徙临川。先生与象山年相若，而笃信其学，遂师事之。登淳熙二年进士，授祁阳簿，再调衡州法曹，所至整饬严明，为部使者及郡守所知。每遇改官，五剡俱集。知武陵县，大修学宫教士。太守尝延至郡庠讲学，诲诸生曰：「今之士，涉猎以为博，组绘以为工，沦胥陷溺，本心日丧，何学之云。」闻者感发。通判靖州，讨平洞蛮。知武冈军，未上，退居城西金石台，建楼藏书，倘徉其间。薛叔似辟为安抚司参议官，甫六月，随司罢归。召除国子监丞，迁宗正丞，权工部郎，又迁秘书丞，权司封郎。奉祠归，年踰八十，学者称山房先生。（修。）

　　张先生孝直

　　张孝直，字英甫，临川人。性孝友，恬于利欲。师事象山，穷理最密。其于先儒经学，心有未安，虽伊洛诸儒议论，亦不肯为苟同。晚年与章节夫齐名，蔡介轩亦重之。（梓材案：蔡介轩疑是蔡久轩，传写之■。）卒年七十七，所著有《周易》、《诗》、《书》、《语》、《孟》、《中庸口义》五十余篇，又有《要言浑象原意》、《　杂诗》等藏于家。（修。）

　　隐君饶止翁先生延年

　　饶延年，字伯永，号止翁，崇仁彭原人，家临川。魁岸倜傥，初师文达公子寿。继师象山，尝称其开豁有力量。先生淹贯经学，旁究律历、方舆、技数之书，真西山极重之。隐居不仕。值岁歉，谷价翔涌，先生以钱米和籴，指天自誓：「谷价定于此矣。」捧斗概量，以米中钱数为准。时斗米百钱，而先生所得仅六十五，遂为定价，乡人德之。太守欲荐于朝，固辞而止。绍定三年，以避寇难卒于金陵。（云濠案：梨洲原本云：「明烛焚香，趺坐而逝，年八十一。」）讣至，太守为位于寺，哭之。魏华甫题其石曰：「有宋长者饶止翁之墓。」（修。）

　　司石邹南堂先生斌

　　邹斌，字俊甫，临川人。博记敏识。初受学于李德章。陆氏门墙之盛，自德章师文达公复斋始，而先生为德章高弟。寻得邓名世《春秋学》，尝应省试，士多未省汶阳田所由失，先生曰：「阳虎居郓，入于讙以叛，遄以奔丧，经不书，讳之也。」一日，见象山问平日何学，以求放心对，一语契合。鹅湖之会，先生从行。登嘉定四年进士，授德安司户。黄干守汉阳，贻书叩所学，答曰：「人能识《孟子》第一义，然后可以死见象山而不辱其门。」制使使经理三关，措置有方。初，开禧间，金犯应城，进士陆桂迎降之，邑免于屠，会宣司补官事觉，先生以《春秋》诛心之法定其罪。至决鱼湖讼，平汉阳狱，皆当人心。制使欲荐之，留于幕府，辞曰：「制使性刚，某亦性刚，恐不相容。」漕使吴柔胜命二子渊、潜往师之。丞耒阳武冈，有冤狱，辞连州县，先生勘契咸服，辜人称神明。袁蒙斋甫作象山书院，欲延先生主其事，以老病辞。端平更化，赵汝谈荐之，有旨都堂审察，不赴，除岳祠致仕。所居南堂，藏书万卷，陆子之门称多学者，秖先生一人而已。有《南堂■》，学者称南堂先生。（修。）

　　直阁赵先生师雍

　　赵先生师蒧（合传。）

　　赵师雍，字然道，黄岩人。淳熙十四年进士。（云濠案：《台州府志》：「然道官至朝议大夫、直宝章阁。」）与弟师蒧，字咏道，俱师陆子，亦兼学于朱子。先生尝言：「诸公伤于著书，而其心反有所蔽。」意指朱子。陆子闻而非之，以为「必其心先有蔽，而言之蔽因之，故敢于著书，岂可言因著书而反蔽其心」。陆子卒，先生致书朱子，言惜不及见两家论辩有所底止。朱子答之，有「敝帚千金」之语，盖亦讽之。先生兄师渊，字几道，即为朱子修《纲目》者。弟师夏，字致道，则朱子孙也。近作《考亭渊源录》者，目先生为叛徒。据先生之学，原是陆子分位多，然其于朱子，不过意见不尽合，今置之胡纮、傅伯寿之列，则缪矣。（修。）

　　包克堂先生扬

　　包先生约（合传。）

　　包先生逊（合传。）

　　包扬，字显道，号克堂，南城人。（云濠案：一作建阳人。）兄约，字详道，弟逊，字敏道，皆师象山。初，先生在南丰时，尝诋朱子，有「读书讲学，充塞仁义」之语。朱子以告象山，象山亦大骇，答以「此公好立虚论，须相见时，稍减其性」。后遗先生书，责其怪。及象山卒，先生率其生徒，诣朱子精舍中，执弟子礼。蔡季通之贬也，朱子将为经营，先生以福祸已定，不必徒加劳攘，朱子善之。然先生尝葺朱子语为四卷，今多载入《语类》中。其间有先生平日之言，托于朱子，如所载胡子知言一章，以书为溺志之大者。后黎靖德编朱子语，始削去之。象山尝曰：「某何尝教人不读书。」故一闻先生在南丰时之语，斥之不遗余力，而先生少时之见，埋藏八识田中，且欲以诬朱子，是真陆氏弟子之失传者，固宜后世之人直言文安师弟以读书为大禁也。敏道喜谭禅，见《刘后村集》。（修。）

　　宗羲案：包显道、详道、敏道同学于朱、陆，而趋向于陆者分数为多。

　　州守高先生商老

　　高商老，括苍人。登进士第，历官至抚州守。刻《象山集》并其兄《复斋集》于郡学。自言：「尝从象山游，颇自奋励。今老矣，学不加进，然而默识心通，岂欺我哉！」初，先生知宜兴县，时朱子社仓之法新奉诏施行，间有应者，莫能远也。先生实始为之，而治故渎，疏积水，以防水旱；新县中社稷之位，并作风雨雷师于其侧，以虔祀事；又修学宫，籍闲田，以为廪，斥长桥僦金以附益之。朱子皆为之记。又称其能教人从事于为己之学，而不汲汲乎夸多■靡之习，以追时好而取世资，盖亦深许其学也。先生守抚州时，尝辟黄干为清江令云。（修。）

　　通判孟先生涣

　　孟涣，字济父，自澶渊徙临川。淳熙二年进士，授徽州教授、淮西总所干官，知华容县，通判阳州，知荆门军，奏罢马梁、历口、新店三税务，蠲削浮征，人皆德之。再知饶州，除仓部员外郎，不赴。除广东提举，迁运判，调奏利民五事，皆见施行。官未满，乞纳禄奉祠卒。先生性孝友，执丧三年，虽有疾，不敢饮酒食肉；田庐逊诸弟；外舅芮氏无嗣，族人分其赀，留以待先生，先生曰：「此芮氏物，吾何与焉。」居官未尝饰厨传，以公清方正见称。先生少学于临汀杨方，又学文于莆田刘夙兄弟，长师象山。（补。）

　　李先生云

　　李云者，兴国人也，将家子。少时，欲合数百人为盗，一日，见象山，翻然自悔，遂请业焉。亦尝往见朱子，朱子以书告象山曰：「李子诚不易知向学，但亦渐觉好高。鄙意且欲其着实，看得目前道理事物分明，将来不失将家之旧，庶几有用。若便如此谈玄说妙，却恐多无所成，反坏其天性，气质却未必如乃翁，朴实头地，无有许多劳攘也。」先生复见用于毕再遇帐下，称良将。其家祠祀象山，以报其成就之恩。（补。）

　　军帅丰先生有俊

　　丰有俊，字宅之，鄞县人。学于象山。先生常游酒家，偶见小妓，疑其为故人女，累目之。酒罢，女入曰：「丰官人识妾否﹖」诘之，果故人女。先生曰：「子且需之。」先生与临安尹有契，明日以告之，曰：「吾仅有钱百千，从公更贷二百千，以为嫁费。」尹嘉其谊，即召入府，厚具嫁。尹即王宣子佐也。（补。）

</div>
    <div class="pagination">
<a href="宋元学案_page339.html">上一页</a><span>...</span><a href="宋元学案_page335.html">335</a><a href="宋元学案_page336.html">336</a><a href="宋元学案_page337.html">337</a><a href="宋元学案_page338.html">338</a><a href="宋元学案_page339.html">339</a><span class="current-page">340</span><a href="宋元学案_page341.html">341</a><a href="宋元学案_page342.html">342</a><a href="宋元学案_page343.html">343</a><a href="宋元学案_page344.html">344</a><a href="宋元学案_page345.html">345</a><span>...</span><a href="宋元学案_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
