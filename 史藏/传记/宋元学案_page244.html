<!DOCTYPE html>
<html>
<head>
    <meta charset="UTF-8">
    <title>宋元学案 - 第 244 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 244 页/共 437 页</h1>
    <div class="content">　　知州赵懒庵先生汝

　　赵汝，（云濠案：「」一作「谠」。）字蹈中，大梁人。为《水心文集》序。少俶傥，有智略。水心尝过其家，劝之曰：「名门子，安可不学。」先生自是折节读书，与兄汝谈齐名。以恩补承务郎，历监行右藏西库。疏讼赵忠定冤，侂冑使胡纮攻之，坐废十年。登嘉定进士，后知温州，居官有政绩。尝言「宗子不忘君，孝子不辱身，临难则功业当如朱虚，立身当如子政」云。（修。）

　　监仓夏先生庭简

　　夏庭简，字迪卿，黄岩人也。以进士授长溪簿。少喜读书，林叔和、赵几道皆爱之。往来长溪，遂受业水心之门。语不妄发，问则博辩。在官有能声，调监临安盐仓卒。（补。）

　　盐官王拙斋先生大受

　　王大受，字宗可，一字拙斋，饶州人也。居吴。水心弟子，工诗，水心称之。为人豪迈，颇以经济自负，吴开府琚客之，以异姓恩泽，奏为绍兴盐官。初，过宫之谏，浮言盈市，先生因开府密奏孝宗：「陛下惟一子，不审处利害，恣国人腾口取名，于家计大不便。且群臣以父子礼，故诤不敢止，陛下何不出手诏曰：『皇帝体不安，朕所深知也，卿且弗言。须秋凉，朕自择日与皇帝相见也。』」孝宗喜其策，即令琚拟进手诏，会宴驾不果。党锢之祸作，胡纮等欲一网尽之。先生令开府密言于宪圣，调济其中，事秘无人知者。徐忠文公徙南安，蔡琏言其谋为不轨，先生力调护之。一日，侂冑女归宁，忽致忠文书，侂冑发函黯然，即移袁州，寻归故郡，皆先生所为也。开禧议和，侂冑欲用先生。先生谓：「金以首谋为言，通军前书，宜勿用平章衔，姑以陈自强主之。全问，则答以今已避位。」侂冑疑其建明渐广，不从。史弥远之诛韩也，水心门下士豫之者三人，其二为赵蹈中兄弟，其一即先生也。于是吴纲白上其父开府调剂二宫之功，且言先生实与密谋。先生故负气，尝得罪于楼宣献公之兄，又诮宣献之文，宣献颇短之于弥远，而嗣秀王师揆言于朝曰：「王大受一布衣，凡国之大谋，皆欲讨分。」弥远亦畏先生之才气，命去袍笏，编置邵武，吴钢不敢复言。先生遂放浪于诗，以终其身，水心为之序。（补。）

　　祖望谨案：水心之门，有为性命之学者，有为经制之学者，有为文字之学者，先生欲以事功见其门庭，盖又别为一家。惜乎！未竟其用也。又案：先生亦预诛韩之谋。

　　邓求斋先生传之（附师曾丰。）

　　邓传之，字师孟，永丰人也。年十三能作赋，十七从前辈曾丰幼度游，所称撙斋先生者也。以族父约礼官永嘉，因登水心之门。归作《求斋记》，欲自求于内，收放心于外。又曰：「博约即颜子之所乐也。」二十一岁而卒。周益公痛惜之。所著有《求斋■》、《易系辞说》一卷。（补。）

　　县令宋先生驹

　　宋驹，字厩父，宣献公之后也。南渡后，居绍兴。干、淳之闲，诸儒有以观心空寂之学起，默视危拱，无所论诘，忽见道体者，先生未信。学于水心，乃从事于古今伦贯，物变终始，所当究极，用功甚锐。家居或踰月不出，野宿或兼旬不返，以读书为乐。由进士知寿春县卒。（补。）

　　学博王先生度

　　王度，字君玉，会稽人也。学于水心，以太学上舍入对，问同舍时事所宜言，则皆摇首曰：「草茅诸生，何预时事乎！」曰：「不然。罢贤良，策进士，当世要务，无不毕陈，自熙宁行之矣，且更待何日！」于是畅所欲言，而竟以此失上第，。教授舒州，户外之屦恒满。侍从荐之，用为太社令，迁太学博士，将召对，益欲发舒，以疾卒。（补。）

　　领卫厉先生仲方

　　厉仲方，字约甫，原名仲详，东阳人也。从水心学，不远千里同行。独闭一室，未尝窥户。以武学生举第一，任领卫官，召试合门舍人，而先生非所好也，寻出知安丰军。时韩侂冑谋开边，谍妄言金衰乱，而先生适奏「淮北饥民多叩关求接应者，然非如谍者之导以用兵也」。侂冑遽从夜半下其议，据以起事，于是论者以咎先生，召还合门，出知和州，权知庐州。时方北伐，先生以能被选，俄召授左领卫中郎将。金人内犯，朝议忧在江北，以先生防守建康。先生有将才，其在安丰，种桑数十万株，垦田数千顷，置历阳军实甚众。后人卒用其所造九牛弩，射杀金骁将于城下，又用其所制战车，败之清水。水心帅建康，访士于先生，曰：「田琳可。」乃以之戍合肥，而金不敢犯。然先生未尝识琳也。金人屯定山十余万，先生募石斌贤、夏侯成再破走之。金人留六合，水心令先生往解围，则曰：「卤且退矣。」不数日而果然。已而复还领卫，台臣劾其附会开边，罢官奉祠，寻徙邵州。先生慷慨自喜，少为陈同甫，又从水心，素留意于事功之学，故所至有称。自侂冑死，凡豫于开边之役者，不原其人之本末，皆击去之，虽水心有所不免，而先生竟以此死于邵州，君子惜之。（修。）

　　常博戴先生栩

　　戴栩，字文子，永嘉人，岷隐先生族子也。学于水心，得其旨要，故明经之外，亦高于文。尝云：「《诗》坏于卫宏之《序》，《春秋》误于公羊之《传》，《易》淆于三圣《系》，《爻》、《彖》、《象》之互入，《书》失于孔壁《序》、《传》简编之相乱，《周礼》特周公大约之书，当时有未必尽行者。」所著有《五经说》、《诸子辩论》、《东都要略》、《戴博士集》。成嘉定进士，累官秘书郎、湖南安抚司参议官、太常博士。（补。）

　　知州孔静乐先生元忠（父道。）

　　孔元忠，字复君，商河人也。父道，迁居长洲。靖康末，以知兵干何灌，不见用。南渡，复从张俊有功。炀王南下，能以孤军守盐城。尝叹士大夫鲜尽忠者，故名子皆以忠。先生少读《论语》，谓其父曰：「率而行之，可不媿教忠之训矣。」水心先生官吴门，见先生所著《论语说》而奇之。遂从受业，其见赏亚于周南仲。以世勋入仕，累调含山尉。水心将漕，欲挽以自助，先生谓：「巡尉法不出差，监司宜守法，不宜任意。」水心是之，不强也。已而锁厅登进士第。先生初不欲以右班官自见，将应词科，至是乃止。知金坛县，有善政。不久为忌者所中，罢。改授淮西总领所药局，通判常州，已而通临安府，皆有声。迁太常寺主簿，大飨阅乐，疏言：「本寺钟磬，于十二律之外，有黄锺、大吕、太蔟、夹锺四清声，而他律无之。清磬者，子声也。商、角之不可胜宫，犹臣民之不可胜君。当黄锺之林锺八律为宫之时，宫律俱长，商、角促短，于理为顺。惟夷则、南吕为宫，则黄锺、大吕为角，角长于宫，而民胜君；无射、应锺为宫，则黄锺、大吕为商，太蔟、夹锺为角，商、角并长于宫，而臣民俱胜君。故作乐当此四律为宫，则杀其黄锺、大吕、太蔟、夹锺四正声，而用其四子声。仁宗皇帝尝行之诏旨，近世颇失此意，非所以尊君，乞行整正。」从之。除太府寺丞，历知徽州、处州，皆以宽厚勤慎得民。以疾奉祠。先生和平无所矫亢，而临事以果。尝曰：「誉极而毁生，利形而害起。」又曰：「溺名则违道，为利则忘义。」既致其事，题其燕居之室曰静乐。其所著书曰：《豫斋集》二十卷，《论语钞》十卷，《祭编》五卷，《编年通考》七十三卷，《书纂》二卷，《考古类编》四卷，《纬书类聚》二卷。（补。）

　　进士袁先生聘儒

　　袁聘儒，建安人。绍熙进士。水心之徒，尝述水心《易说》。（补。）

　　（梓材谨案：先生字席之，绍熙癸丑进士。陈直斋《书录解题》：「述释叶氏《易说》一卷。」谓正则为《习学记言》，《易》乃席之述释。）

　　文懿赵南塘先生汝谈（别见《沧洲诸儒学案》。）

　　叶靖逸先生绍翁

　　叶绍翁，号靖逸，龙泉人。（云濠案：厉鹗《宋诗纪事》称先生字嗣宋，建安人。考《甲录》所载高宗航海一条，自称本生祖曰李颖士，建之浦城人。则建安其祖籍，既嗣于叶，始居龙泉。）其学出于水心，而西山真氏与之最厚，尝着《四朝闻见录》。（补。）

　　县令毛先生当时

　　毛当时，知同安县，祠朱子，尝学于水心。（补。）

　　张先生垓

　　张垓，字伯广，金华人也。师事水心，所以资给之者甚至。水心帅建康，辟为司属。先是，大愚得罪，先生弃官，追至信安，为之谋其行李。同甫之被诬，罪且不测，先生奔走经营，卒脱之。（补。）

　　忠文周先生端朝（别见《岳麓诸儒学案》。）

　　通直陈潜室先生埴（别为《木钟学案》。）

　　忠肃陈先生韡

　　陈韡，字子华，侯官人。朱、吕门人，孔硕之子也。尝从水心学，登开禧进士。贾涉开淮阃，辟为司干官。淮西告捷，先生策金人必专向安丰，而分兵缀诸郡，使卞整、张惠、李汝舟、范成进各以其兵屯庐州以待，谕曰：「金将卢鼓搥新胜于潼关，乘锐急战，当持久困之，不过十日，必遁，设伏邀击之，必可胜。」又使时青、夏全侯金人深入，以轻兵捣其巢穴，第一策也。其后金人果犯安丰，先生再如盱眙见刘，调诸军捣虚应援，皆行先生之策，遂有堂门之捷。差知真州、提点淮东刑狱，迁至仓部郎中。入对，言：「臣所陈夏、周、汉唐数君之事，如布德兆谋，任贤使能，信赏必罚，区处藩镇，不事姑息，规摹莫大于此。」盗起闽中，帅王居安属其提举四隅保甲，先生有亲丧，辞之。转运使陈汶、提举常平史弥忠告急于朝，谓非先生莫可平。起知南■，提举汀州、邵武兵甲公事，诏兼福建路招捕使。贼急攻汀州，淮西帅曾式中调兵由泉、漳闲道入汀，击贼于顺昌，胜之。兵大合，先生亲提兵至沙县、顺昌、将乐、清流、宣化督捕，所至克捷。分兵进攻五贼营砦，平之。破潭瓦贼起之地，夷其巢穴。诛汀州叛卒，谕降连城七十二砦，汀境皆平。兼知建宁。衢州寇汪徐、来二破常山、开化，势张甚。先生命淮将李大声提兵七百，出贼不意，夜薄其砦。贼出迎战，见算子旗，惊曰：「此陈招捕军也！」皆大哭。急击之，衢寇悉平。知隆兴。赣寇陈三枪据松梓山砦，出没江、广，所至屠残。诏节制江西、广东、福建三路捕寇军马。先生奏遣将刘师直扼梅州，齐敏扼循州，自提淮西兵及亲兵捣贼巢穴。兼知赣州。斩将士之张皇贼势及掠子女货财者。齐敏、李大声所至克捷。分兵守大石堡，断贼粮道，遂破松梓山。三枪遁至兴宁就禽，斩隆兴市。初，贼跨三路数州六十砦，至是悉平。诏奖以「忠勤体国，计虑精审」。进权工部侍郎，仍知隆兴。未几，改知建康。迁权工部、刑部尚书、沿江制置大使。知潭州。召为兵部、礼部尚书兼侍读，累拜参知政事、知枢密院事、湖南安抚大使兼知潭州。以观文殿学士知福州。召赴阙，落致仕，充体泉观使。授福建安抚大使兼知福州。久之，提举冲佑观，力请致仕。景定二年卒，年八十三。赠少师，谥忠肃。（参史传。）

　　戴先生许

　　蔡先生仍（合传。）

　　戴许、蔡仍与王汶皆水心之徒也。水心尝送之序云：「戴许、蔡仍、王汶来自黄岩，从王诚叟学。」（参《水心文集》。）

　　少卿吴荆溪先生子良（见下《篔门人》。）

　　◆刘氏门人

　　学士余先生嵘

　　余嵘，字景瞻，龙游人，左相忠肃公端礼之幼子也。幼学于刘靖君，淳熙十四年擢第，官圣宝谟阁学士。卒，赠龙图阁学士、光禄大夫。忠肃在庆元，保全定策国老，平停伪学禁锢，号南渡名宰。先生接绪言而传心印，克为名卿，真西山、陈复斋尤敬重焉。（参《刘后村集》。）

　　附录

　　刘漫堂《通侍郎书》曰：「舆人之诵，在闽惟希元，在浙惟侍郎。然谓希元与人太宽，而决择或有未精；侍郎持己太严，而听受或有未广。未精则施行或误，未广则听受或偏，某莫知其言之中否。若必待知其中后言，则已晚矣！故姑言之，惟姑听而姑容之。」（补。）

　　（梓材谨案：谢山录《漫堂集》，此条作「通徐侍郎嵘」。以时地考之，盖即先生，而误余为徐也。）

　　◆王氏门人

　　尚书尤木石先生

　　尤，字伯晦，无锡人，文简公袤之孙也。先生端平初征为将作监主簿，后为淮西帅，以儒者守边，威惠兼济。累进工部尚书，入为翰林学士。卒年八十三，自号木石。（参《姓谱》。）

　　秘书薛先生蒙

　　薛蒙，官秘书，与尤并王诚叟门人。诚叟春秋传纪：「二子守建与括，皆为刊于学。」（参《温州府志》。）

　　戴先生许

　　蔡先生仍

</div>
    <div class="pagination">
<a href="宋元学案_page243.html">上一页</a><span>...</span><a href="宋元学案_page239.html">239</a><a href="宋元学案_page240.html">240</a><a href="宋元学案_page241.html">241</a><a href="宋元学案_page242.html">242</a><a href="宋元学案_page243.html">243</a><span class="current-page">244</span><a href="宋元学案_page245.html">245</a><a href="宋元学案_page246.html">246</a><a href="宋元学案_page247.html">247</a><a href="宋元学案_page248.html">248</a><a href="宋元学案_page249.html">249</a><span>...</span><a href="宋元学案_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
