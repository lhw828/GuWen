<!DOCTYPE html>
<html>
<head>
    <meta charset="UTF-8">
    <title>宋元学案 - 第 22 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 22 页/共 437 页</h1>
    <div class="content">
　　（梓材谨案：谢山《学案札记》：「欧阳公《易童子问》三卷。据此补入。又案《序录》杨文靖言：「佛入中国千余年，秖韩、欧二公立得定耳。」文忠《本论》中、下，足与韩文《原道》、《谏佛骨表》等篇并传千古，故并入之。）

　　文集

　　佛法为中国患千余岁，世之卓然不惑而有力者，莫不欲去之。已尝去矣，而复大集。攻之暂破而愈坚，扑之未灭而愈炽，遂至于无可柰何。是果不可去邪﹖盖亦未知其方也。夫医者之于疾也，必推其病之所自来。而治其受病之处。病之中人，乖乎气虚而入焉。则善医者不攻其疾而务养其气，气实则病去，此自然之效也。故救天下之患者，亦必推其患之所自来，而治其受患之处。佛为夷狄，去中国最远，而有佛固已久矣。尧、舜、三代之际，王政修明，礼义之教充于天下。于此之时，虽有佛，无由而入。及三代衰，王政阙，礼义废，后二百余年而佛至乎中国。由是言之，佛所以为吾患者，乘其阙废之时而来，此其受患之本也。补其阙，修其废，使王政明而礼义充，则虽有佛，无所施于吾民矣。此亦自然之势也。昔尧、三代之为政，设为井田之法，籍天下之人，计其口而皆授之田，凡人之力能胜耕者，莫不有田而耕之。敛以什一，差其征赋，以督其不勤，使天下之人力皆尽于南亩，而不暇乎其它。然又惧其劳且怠而入于邪僻也，于是为制牲牢酒醴以养其体，弦匏俎豆以悦其耳目，于其不耕休力之时而教之以礼。故因其田猎而为搜狩之礼，因其嫁娶而为婚姻之礼，因其死葬而为丧祭之礼，因其饮食群聚而为乡射之礼。非徒以防其乱，又因而教之，使知尊卑长幼，凡人之大伦也，故凡养生送死之道，皆因其欲而为之制。饰之物釆而文焉，所以悦之，使其易趋也；顺其情性而节焉，所以防之，使其不过也。然犹惧其未也，又为立学以讲明之。故上自天子之郊，下至乡党，莫不有学。择民之聪明者而习焉，使相告语而诱劝其愚惰。呜呼，何其备也！盖三代之为政如此。其虑民之意甚精，治民之具甚备，防民之术甚周，诱民之道甚笃。行之以勤而被于物者洽，浸之以渐而入于人者深。故民之生也，不用力乎南亩，则从事于礼乐之际；不在其家，则在乎庠序之间。耳闻目见，无非仁义，乐而趋之，不知其倦，终身不见异物，又奚暇夫外慕哉！故曰虽有佛无由而入者，谓有此具也。及周之衰，秦并天下，尽去三代之法而王道中绝，后之有天下者，不能勉强，其为治之具不备，防民之渐不周，佛于此时乘间而出。千有余岁之间，佛之来者日益众，吾之所为者日益坏。井田最先废，而兼并游惰之奸起。其后所谓搜狩、婚、丧祭、乡射之礼，凡所以教民之具，相次而尽废，然后民之奸者有暇而为他，其良者泯然不见礼义之及己。夫奸民有余力则思为邪僻，良民不见礼义则莫知所趋，佛于此时乘其隙，方鼓其雄诞之说而牵之，则民不得不从而归矣。又况王公大人往往倡而驱之，曰「佛是真可归依者」，然则吾民何疑而不归焉！幸而有一不惑者，方艴然而怒曰：「佛何为者﹖吾将操戈而逐之！」又曰：「吾将有说以排之。」夫千岁之患，于天下，岂一人一日之可为！民之沈酣入于骨髓，非口舌之可胜。然则将柰何﹖曰：莫若修其本以胜之。昔战国之时，杨、墨交乱，孟子患之，而专言仁义，故仁义之说胜，则杨、墨之学废。汉之时，百家并兴，董生患之，而退修孔氏，故孔氏之道明而百家息。此所谓修其本以胜之之效也。今八尺之夫，被甲荷戟，勇盖三军，然而见佛则拜，闻佛之说则有畏慕之诚者，何也﹖彼诚壮佼，其中心茫然无所守而然也。一介之士，眇然柔懦，进趋畏怯，然而闻有道佛者则义形于色，非徒　不为之屈，又欲驱而逐之者，何也﹖彼无他焉，学问明而礼义熟，中心有所守以胜之也。然则礼义者，胜佛之本也。今一介之士知礼义者，尚能不为之屈，使天下皆知礼义，则胜之矣。此自然之势也。（《本论》中。）

　　昔荀卿子之说，以为人性本恶，著书一篇以持其论。予始爱之，及见世人之归佛者，然后知荀卿之说缪焉。甚矣，人之性善也。彼为佛者，弃其父子，绝其夫妇，于人之性甚戾，又有蚕食虫蠹之弊，然而民皆相率而归焉者，以佛有为善之说故也。呜呼，诚使吾民晓然知礼义之为善，则安知不相率而从哉﹖柰何教之谕之之不至也！佛之说，熟于人耳，入乎其心久矣，至于礼义之事，则未尝见闻。今将号于众曰：「禁　汝之佛而为吾礼义！」则民将骇而走矣。莫若为之以渐　，使其不知而趋焉可也。盖鲧之治水也，鄣之，故其害益暴。及禹之治水也，导之，则其患息。盖患深势盛，则难与敌，莫若驯致而去之易也。今尧、舜、三代之政，其说尚传，其具皆在。诚能讲而修之，行之以勤而浸之以渐，使民皆乐而趋焉，则充行乎天下，而佛无所施矣。《传》曰：「物莫能两大。」自然之势也。奚必曰「火其书」而「庐其居」哉！昔者戎狄蛮夷杂居九州岛之间，所谓徐戎、白狄、荆蛮、淮夷之类是也。三代既衰，若此之类并侵于中国，故秦以西戎据宗周，吴、楚之国皆僭称王，《春秋》书「用鄫子」，《传》记被发于伊川，而仲尼亦以不左衽为幸。当是之时，佛虽不来中国、几何其不夷狄也﹖以是而言，王道不明而仁义废，则夷狄之患至矣。及孔子作《春秋》，尊中国而贱夷狄，然后王道复明。方今九州岛之民莫不右衽而冠带，其为患者特佛尔。其所以胜之之道，非有甚高难行之说也，患乎忽而不为尔。夫郊天祀地，与乎宗庙、社稷、朝廷之仪，皆天子之大礼也，今皆举而行之。至于所谓搜狩、婚、丧祭、乡射之礼，此郡县有司之事也，在乎讲明而颁布之尔。然非行之以勤，浸之以渐，则不能入于人而成化。自古王者之政，必世而后仁。今之议者将曰：「佛来千余岁，有力者尚无可柰何，何用此迂缓之说为！」是则以一日之功不速就，而弃必世之功不为也，可不惜哉！昔孔子叹为俑者不仁，盖叹乎启其渐而至于用殉也。然则为佛者，不犹甚于作俑乎﹖当其始来，未见其害，引而内之。今之为害着矣，非待先觉之明而后见也，然而恬然不以为怪者，何哉﹖夫物极则反，数穷则变，此理之常也。今佛之盛久矣，乘其穷极之时，可以反而变之，不难也。昔三代之为政，皆圣人之事业。及其久也，必有弊，故三代之术皆变其质文而相救。就使佛为圣人，及其弊也，犹将救之，况其非圣者乎！夫奸邪之士见信于人者，彼虽小人，必有所长以取信，是以古之人君惑之，至于乱亡而不悟。今佛之法，可谓奸且邪矣。盖其为说，亦有可以惑人者，使世之君子虽见其弊而不思救。岂又善惑者与﹖抑亦不得其救之之术也﹖救之，莫若修其本以胜之。舍是而将有为，虽贲、育之勇，孟轲之辩，太公之阴谋，吾见其力未及施，言未及出，计未及行，而先已陷于祸败矣。何则﹖患深势盛，难与敌，非驯致而为之，莫能也。故曰：修其本以胜之。（《本论》下。）

　　附录

　　吕紫微《童蒙训》曰：荥阳公尝言。少时与叔祖同见欧阳公，至客次，与叔祖商议见欧阳公叙契分、求纳拜之语。及见欧阳公，既叙契分，即端立受拜，如当子侄之礼。公退，谓叔祖曰：「观欧阳公礼数，乃知吾辈不如前辈远矣！」

　　施德操曰：欧公语《易》，以谓《文言》、《大系》皆非孔子所作，乃当时《易》师为之耳。韩魏公心知其非，然未尝与辩，但对欧公终身不言《易》。

　　汪玉山《与吕逢吉书》曰：欧阳公作《濮议》，谓范尧夫、傅钦之、吕献可、赵大观皆诬谤英宗以取直名。其后章惇以此书纳之禁中。欧阳公有知，当悔怍于地下矣。以此知文字不可不慎。

　　吕东莱《与周子充书》曰：欧阳公每以平心自许。《濮议》之成，盖在治平之后，辞气尚有余怒。以此知临事之难。

　　叶水心《习学记言》曰：以经为正而不汨于章读笺诂，此欧阳氏读书法也。然其间节目甚多，回未易言。以其学考之，虽能信经，而失事理之实者不少。

　　又曰：欧阳氏语「文学止于润身，政事可以及物，」始悟人之穷力苦心于学问文辞者，徒欲藻饰其身，圣贤之事业，非所以责之也。

　　又曰：欧阳氏策，为三代井田礼乐而发者五，似叹先王之道不得行于后世者。然其意则不以汉唐为非。岂特不以为非，而直谓唐太宗之治几乎三王，则不必论矣。

　　王厚斋曰：欧阳公以《河图》、《洛书》为怪妄。东坡云：「着于《易》，见于《论语》，不可诬也。」南丰云：「以非所习见，则果于以为不然，是以天地万物之变为可尽于耳目之所及，亦可谓过矣！」苏、曾皆欧阳公门人，而议论不苟同如此！

　　◆庐陵讲友

　　舍人尹河南先生洙

　　尹洙，字师鲁，河南人。博学，深于《春秋》，为文谨严。举进士，累迁起居舍人。唐末以来，文章寝敝，先生与穆伯长倡为古文，以矫时所尚，自是文风少变云。（参《姓谱》。）

　　正献吕晦叔先生公着（别为《范吕诸儒学案》。）

　　员外梅先生尧臣

　　梅尧臣，字圣俞，宣城人，侍读学士询从子也。工为诗，以深远古淡为意，间出奇巧，初未为人所知。用侍读荫，为河南主簿。钱惟演留守西京，特嗟赏之，引与酬唱，一府尽倾。欧阳兖公自以为不及。大臣累荐宜在馆阁，召试，赐进士出身，为国子监直讲　，累迁尚书都官员外郎。与修《唐书》，未奏而卒。宝元、嘉佑中，仁宗有事郊庙，辄献歌诗。又尝上书言兵，注《孙子》十三篇，撰《唐载记》二十六卷、《毛诗小传》二十卷、《宛陵集》四十卷。先生家贫，喜饮酒，贤士大夫多从之游，时载酒过门。善谈笑，与物无忤云。（参史传。）

　　◆庐陵学侣

　　文公苏老泉先生洵（别为《苏氏蜀学略》。）

　　◆庐陵家学

　　大理欧阳先生发

　　欧阳发，字伯和，庐陵人，文忠公之长子。少师安定，尽传其古乐钟律之说，不治科举业，文忠谓其得文昭之学。以父荫，官至大理寺丞。所著有《古今系谱图》、《宋朝二府年表》、《年号录》。

　　（梓材谨案：大理传本在《安定学案》。考《宋史》先生本传：「卒年四十六，苏轼哭之，谓其得文忠之学，汉伯喈、晋茂先之流也。」当以范忠宣例之，移入《庐陵》，以见欧阳子之家学。）

　　直阁欧阳先生棐

　　欧阳棐，字叔弼，文忠中子。广览强记，能文词。年十三时，见文忠着《鸣蝉赋》，侍侧不去。文忠抚之，曰：「儿异日能为吾此赋否﹖」因书以遗之。用荫，为秘书省正字，登进士乙科，调陈州判官，以亲老不仕。文忠卒，代草遗表，神宗　读而爱之，意文忠自作也。服除，始为审官主簿，累迁职方员外郎、知襄州。曾布执政，其妇兄魏泰倚声势来居襄，郡县莫敢谁何。至是，指州门东偏官邸废址为天荒，请之。吏具成牍至，先生曰：「孰谓州门之东偏而有天荒乎！」却之。众共白曰：「泰横于汉南久，可却邪﹖」先生竟持不与。泰怒，谮于布，徙知潞州，旋又罢去。元符末，还朝，历吏部、右司二郎中，以直秘阁知蔡州，奉诏罢覆折之令。未几，坐党籍废，十余年卒。（参史传。）

　　附录

　　吕荥阳曰：朝廷奖用言者，固是美意，然亦不可不审。欧阳叔弼最为静默，自正献当国，常患其不来。而刘器　之攻之，以为奔竞权门。器之贤者，犹有此误，况他人乎！

　　◆庐陵门人

　　秘阁焦先生千之

　　焦千之，字伯强，颍州焦陂人也。从欧阳公学，称上弟。其时同门之士如曾南丰、王深父皆以文学名，而先生最有得于躬行。欧阳公知颍州，吕正献公为通判，正献日与公讲学，其于诸弟子中，独敬先生，延之馆，使子希哲辈师事焉。耿介不苟，终日危坐，未常妄笑语。诸生有不至，则召之坐，面切责之，不少假借。其后希哲兄弟虽从安定、泰山、康节、伊川诸公游，然其学所以成者，内则正献及其夫人督课甚严，外则先生之力。正献归京师，以先生偕，欧阳尝赠之诗，所云「有能掇之行，可谓仁者勇」是也。后以遗逸荐，为秘阁校理、知无锡。吕待制希纯知颍州，筑宅于城南以居先生，颍人称曰焦馆。

　　侍读刘公是先生敞

　　刘敞，字仲邍父，新喻人，学者称为公是先生。举庆历进士，廷试第一。编排官王尧臣，其内兄也，以亲嫌自列，乃以为第二。通判蔡州，直集贤院，判尚书考功。夏竦殁，赐谥文正，先生疏驳之，三上，改谥文庄。方议定大乐，使中贵人参其间，先生谏曰：「王事莫重于乐。今儒学满朝，辩论有余，而使若赵谈者参之，臣惧为袁盎笑也。」权度支判官，徙三司使。吴充以典礼得罪，先生因对，极论之。帝曰：「充能官，京亦亡它。中书恶其太直，不相容耳。对曰：」陛下宽仁好谏，而中书乃排逐言者，是蔽君之明，止君之善也。」帝深纳之。奉使契丹，顺州山中有异兽，如马，而食虎豹，契丹不能识，问先生，曰：「此所谓驳也。」为说其时声形状，且诵《山海经》、《管子》书晓之，契丹益叹服。使还，求知扬州，徙郓州。时蜀人龙昌期著书传经，以诡僻惑众，文潞公荐诸朝，赐五品服。先生与欧阳公俱曰：「昌期违古畔道，学非而博，王制之所必诛。未使即少正卯之刑，已幸矣，又何赏焉！乞追还诏书，毋使有识之士窥朝廷深浅。」昌期闻之，惧不敢受　赐。先生以议论与众忤，求知永兴军，拜翰林侍读学士。先生侍英宗讲读，每指事据经，因以讽谏。时两宫方有小人间言，谏者或讦而过直。先生进读《史记》，至尧授舜以天下，拱而言曰：「舜，至侧微也，尧禅之以位，天地享之，百姓戴之。非有他道，惟孝友之德光于上下耳！」帝竦体改容，知其以义理讽也。患眩瞀疾，予告。帝固重其才，每　燕见他学士，必问先生安否。帝食新橙，命赐之。疾少间，复求外，以为汝州，旋改集　贤院学士、判南京御史台。熙宁元年，卒，年五十。先生学问渊博，自佛老、卜筮、方药、山经、地志，皆究知大略，尤精于天文。尝得先秦彝鼎数十，铭识奇奥，皆案而读之，因以考知三代制度。尤珍惜之，每曰：「我死，子孙以此蒸尝我。」朝廷每有礼乐之事，必就其家以取决焉。为文尤赡敏，掌外制时，将下直，会追封王子、公主九人，立马却坐，顷之九制成。欧阳兖公每于书有疑，折简来问，对其使挥笔答之不停手，公服其博。长于《春秋》，为书四十卷，行于时。（参史传。）

　　公是先生弟子记

　　永叔问曰：「人之性必善，然则孔子谓上智与下愚不移，可乎﹖」刘子曰：「可。愚智非善恶也。虽有下愚之人，不害于为善。善者，亲亲、尊尊而已矣。孔子谓子贡曰：『女与回也孰愈﹖』对曰：『赐也闻一以知二，回也闻一以知十。』然则其亦有闻十而知一、闻百而知一、闻千而知一者矣。愚智之不可移如此。」

　　永叔曰：「以人性为善，道不可废。以人性为恶，道不可废。以人性为善恶混，道不可废。以人性为上者善，下者恶，中者善恶混，道不可废。然则学者虽毋言性可也。」刘子曰：「仁义，性也；礼乐，情也。以人性为仁义，犹以人情为礼乐也。非人情，无所作礼乐；非人性，无所明仁义。性者，仁义之本；情者，礼乐之本也。圣人惟欲道之达于天下，是以贵本。今本在性而勿言，是欲导其流而塞　其源，食其实而伐其根也。夫不以道之不明为言，而以言之不及为说，此不可以明道而惑于言道，不可以无言而迷于有言者也。」

　　（云濠谨案：《公是先生弟子记》，《四库书目》入《子部》《儒家类》，语多可釆。今特釆其与庐陵问答者二条，亦可见其学之一斑云。）

　　谢山《公是先生文钞序》曰：予尝谓文章不本于《六经》，虽其人才力足以凌厉一时，而总无醇古之味，其言亦必杂于机变权术。至其虚矫恫喝之气，末流或一折而入于时文。有宋诸家，庐陵、南丰、临川，所谓深于经者也。而皆心折于公是先生。盖先生于书无所不窥，尤笃志经术，多自得于先圣。所著《七经小传》、《春秋五书》，经苑中莫与抗。故其文雄深雅健，摹《春秋》《公》、《谷》两家，大、小《戴记》，皆能神肖。当时先生亦自负独步，虎视一时。虽欧公尚以不读书为所诮，而欧公不敢怨之。世或言先生卒以此忤欧公，今稽之墓志，始知其不然也。（梓材案：黄涪翁跋先生帖，谓：「刘侍读，文忠公门人也。」涪翁及见先生，此语当得其实。观谢山所云，盖先生之于庐陵，及门而未心折者耳。《邵氏闻见后录》言吕汲公终身重敬原父之学，知先生之见重当世如是。又案：先生之弟公非先生被荐于文忠，亦得列庐陵之门也。）

　　舍人刘公非土先生攽

　　刘攽，字叔赣父，公是先生之弟也，学者称为公非先生。与公是同登科第。仕州县二十年，始为国子监直讲。欧阳兖公与赵公荐试馆职，历知曹州、兖州、亳州、襄州、蔡州。孙莘老、苏文忠等言其「博记能文章，政事侔古循吏，身兼数器，守道不回」，召拜中书舍人。著书百卷，尤邃史学。司马温公修《资治通鉴》，专职汉史。（参史传。）

　　附录

　　刘静春曰：吾家原父、贡父二先生，高才博物，风节凛然。惜其与关、洛同时，而不偕之讲学。

　　（云濠谨案：原父即邍父，贡父即赣父，古今字耳。）

　　县令陈先生舜俞（别见《安定学案》。）

　　正言丁先生

　　丁，字公点，苏州人。嘉佑进士，以经学倡后进，尤长于《易》、《春秋》，为文自成一家。官太常博士。元佑中为左正言，五上章论何正臣治狱残酷，巧诋刻深，甚于罗织。党锢事载国史。着有《文集》二十卷。（参《姑苏志》。）

　　直讲张先生巨

　　张巨，字微之，晋陵人。嘉佑中举明经，荐为国子监直讲。王荆公新法行，乃引去，时论高之。先生尝从安定学，复与蒋之奇、胡宗愈、丁同学《易》于欧阳公，着《易解》十卷。

　　简修胡先生宗愈
</div>
    <div class="pagination">
<a href="宋元学案_page21.html">上一页</a><span>...</span><a href="宋元学案_page17.html">17</a><a href="宋元学案_page18.html">18</a><a href="宋元学案_page19.html">19</a><a href="宋元学案_page20.html">20</a><a href="宋元学案_page21.html">21</a><span class="current-page">22</span><a href="宋元学案_page23.html">23</a><a href="宋元学案_page24.html">24</a><a href="宋元学案_page25.html">25</a><a href="宋元学案_page26.html">26</a><a href="宋元学案_page27.html">27</a><span>...</span><a href="宋元学案_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
