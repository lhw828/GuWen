<!DOCTYPE html>
<html>
<head>
    <meta charset="UTF-8">
    <title>宋元学案 - 第 281 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 281 页/共 437 页</h1>
    <div class="content">
　　车似度，隐居瑾之子。与其子景山皆老于儒。（参《柳待制集》。）

　　车先生倬

　　车倬，字章甫，隘轩子。能世其家，以身为乡社倚重者四十年。（参《台州府志》。）

　　车密林先生景山

　　车景山，号密林，敬斋孙。博学能文。举乡科，上春官不弟，遂老于家。（同上）。

　　车韶溪先生安行（别见《木钟学案》。）

　　聘君车玉峰先生若水（见下《立斋门人》。）

　　迪功车双峰先生若绾（别见《木钟学案》。）

　　◆敬斋门人

　　蔡起岩先生梦说

　　蔡梦说，字起岩，黄岩人。尝从车敬斋游，究心濂、洛之传，开门授徒。黄超然、高志伊、方仪皆其高弟。所著书多散亡，独《笺诗》八卷藏于家。（补。）

　　◆立斋门人刘、李四传。

　　聘君车玉峰先生若水

　　车若水，字清臣，黄岩人。贾似道再聘入史馆，不赴。先生尝登篔陈耆卿之门。篔学古文于水心叶氏适而得其传者也。是时，吴子良先从篔，已登科，声誉甚震。先生以晚进，一旦篔于人前扬之过当，同门皆不平，久之乃服。已而事杜清献公范，乃自以为求道之晚。尝着《道统录》，自周子至勉斋，讲明性理。自号玉峰山民。有《宇宙略记》、《世运录》、《道统录》、《玉峰冗稿》。（修。）

　　（梓材谨案：《玉峰传》及《脚气集》，黄氏原本在《金华学案》，今据《序录》入是卷。）

　　玉峰脚气集

　　养气要紧在有事与勿忘上，工夫自到，又不可责近效，所谓大段着力不得也。着力则气壹动志，前功不保矣。勿正，是为常有事者言也；勿助，是为勿忘者言也；揠苗，是为已耘苗者言也。不曾耘苗，草长而苗且不存，又何之可揠乎！告子不肯做有事与勿忘工夫，只愿勿正、勿助。其曰：「不得于心，勿求于气，不得于言，勿求于心。」此后世释氏之不动心，非儒者之不动心。

　　祖望谨案：所谓揠苗，非指告子。

　　濂溪不言知格，径说定以仁义中正，而主静以上，皆知格也。厥彰厥微，弗灵匪莹，其知格也至矣！定之仁义中正则着实，主静则立本，其知格也至矣！

　　《礼运》首章，载孔子言「大道之行，天下为公」。大道既隐，始以礼义为纪。离礼义以言道，是老子之言也。（补。）

　　汉时士大夫奏事宫中，要便入来，只是不到后庭，所以公孙宏燕见，武帝或时不冠。又不冠不见汲黯，犹是《周礼》古意。自武帝以宦者典章奏，而士大夫遂疏，门禁森严，全隔绝矣。于是亲宦官宫妾之时多，亲士大夫之时少。（补。）

　　禅家之法，只是要人静定，痴守一向，更不思别路，久而自能通达。此吾儒至诚如神意。吾儒公溥，他只是自私。他要不落窠臼，诚是不落窠臼，然亦有可搏摸者。问：「如何是佛祖西来意﹖」曰：「庭前柏树子。」此语最好，是吾儒一个仁字也。「如何是佛﹖」曰：「干屎撅。」谓前人往矣，我自当作工夫，说前人甚么。此句与吾儒别。有问：「请师安心﹖」曰：「将心来与汝安。」百丈谓沩山曰：「汝拨炉中有火否。」沩山拨云：「无火。」百丈起，深拨得火，云：「此不是火！」吾儒亦如此教人。但今听之者不把作事看，反不如他能信向服行也。然既曰悟道，必当首先悟吾父母何如，三纲五常，身体发肤，七颠八倒，反借吾儒名分之说，与四海五湖无所系着之人掜合交道，而自谓高于一世，而人亦以是高之，然若无朝廷见成饭与吃，见成法与持，亦定坐禅不成也。

　　程子令人类聚《论语》言仁处玩味，此最切于教人。仁实是难训，看来看去，自晓得可也。上蔡识痛痒之语亦切，盖出于程子痿痹不仁之语意。愚尝讲程子观鸡雏可以观人仁，说得几句，自谓有功于诸儒。

　　明道先生说：「今学者敬而不见得又不安者，只是心生，亦是太以敬来做事得重。此恭而无礼则劳也。恭者，私为恭之谓也。礼者，非体之，礼是自然底道理也。只恭而不为自然底道理，故不自在也。」人把「礼者非体之礼」作句，所以都说不得。「礼者非体之」是一句，「礼是自然底道理」是一句。礼者不是将吾身体得出来，乃是自然底道理。纔说体之，则便非自然，便身与礼为二。

　　格物是穷理，不可易也。而以格为至，则有可筹绎者。格于上下，可以训至，格物难以训至。曰致知在至物，非辞也。愚尝谓格且比方思量之谓，此为是，此为非，此为正，此为邪，此为轻，此为重，今之谚欲知轻重，则曰以称格之。此字必有传承。《玉篇》云：「格，至也，量也，度也。」《广韵》亦然。彼之字义，多出于古时经注。「格，至也」是《尧典》注，不知「度也」、「量也」出在何处。以此训格，正与今文合。向曾以告星渚，星渚以面看屋，久之无说。

　　自先王之礼不行，人心放恣，被释氏乘虚而入，而冠丧葬祭皆被他将蛮夷法来夺了。冠礼如他初削发受戒之类，其丁宁告戒甚严。古时亦有几个好僧，今时受戒出坛便破。丧礼则有七次之说，谓人死后，每逢七日，其魂必以经阴司，受许多苦，凡七次。愚夫惑其说，请僧追荐。然今读书人既辟佛、老，不用其说，而于吾礼自不曾尽，朝夕无奠，朔望无奠，饮酒食肉，若罔闻知，则又夷狄之不若也。火化是大逆，又被他说火化上天。施斛一节，既荐祖先，因请客共享之。神不歆非类，民不祀非族，盖是理之必然。然后世小人，但知自己饥饿，何曾思亲！往往虽有子孙，亦是若敖。则施斛毕竟是一祭祀，以僧代巫，或亦致死致生之道。吕居中云：「郑慥堂先生亦不信佛、老，亦不废施斛，但要择僧。」（补。）

　　魏文侯自请于周为诸侯，又为田和请。吾为卜子夏、段于木耻矣。（补。）

　　颍考叔取蝥弧以登，纯孝者如此！（补。）

　　古者人鬼不相袭而相得也，后世人求鬼，鬼求人，鬼亦非其鬼矣！

　　程子曰：「尽其心者，知其性也，释氏所谓识心见性是也。若存心养性一段，则无矣。」愚谓释氏但能存其无用之心，养其无实之性，却不尽心知性也。

　　干元者，始而亨者也。利贞者，性情也。文王《卦辞》，元亨利贞，本只两意，元而亨、利于正而已。今诸卦都是如此。孔子《文言》，自以所见，拆作四字说，自是一项道理，然非文王系卦之本意也。孔子到此却又就文王本意作两件说。自干元发出，豁达呈露，生意满，无不亨通，所谓始而亨也。然皆可见者气也，须有理主于其中，何尝有不好底生意。盖纯粹至善，是干德之本，然干之性情，只是利于正也。干之性情如此，则凡资始于干者，皆如此。是故人可以为善，不可以为恶，盖其本来情性，只是利于正也。

　　（梓材谨案：玉峰《脚气集》，洲所录者十一条，今以其一条为沈可亨立传于后，又一条移入《木钟学案》，一条移入《沧洲诸儒》。谢山所录十条，今以其一条为金叔明立传于后，又移入《象山学案》一条、《木钟学案》一条、《蜀学略》一条。）

　　附录

　　王鲁斋曰：「近得车玉峰书，谓《大学格致传》未尝亡也，欲以知止而后有定一段合听讼共为一章，不动斧凿而元词俨然，诚追亡之上功也。昔日严陵吴守盘亦有此说，见庐新之跋。尝以此说请教于西山叶先生，曰：「且去涵养。」

　　宗羲案：鲁斋以知止为格致之传，发自玉峰。凡玉峰之所论著者，鲁斋未尝不叹服其学力也。玉峰于鲁斋在师友之闲。鲁斋之门，如吉甫、玉峰，皆所谓知过于师，方堪传授耳。

　　◆玉峰讲友

　　胡思斋先生常

　　胡常，字立方，号思斋，黄岩人。好修，不慕荣利，亲扫户庭，一唾不委于地，几案光洁如洗，书籍图画，端正完整，若手未触。观书必端坐，未尝行动挟携。虽在市廛，跬步不出户外。汇编《朱子语录》十卷，又着《戛釜吟》三卷。与车玉峰友善，玉峰以兄事之。王令华甫亲访其庐，洪令穮、赵守景纬皆加敬礼，时就问政，阴及物者甚众。天子锡恩台土，使尽赴春官。徐守宗臣曰：「若思斋，不可挽之。」其相重如此。一日疾革，神色如常，时犹奋语及《大学疑义》，以书抵玉峰。已而属纩，玉峰志其墓。（参《台州府志》。）

　　堂长王石潭先生贲（别见《北山四先生学案》。）

　　沈先生可亨

　　沈可亨，玉峰友人也。玉峰《脚气集》云：「赵几道说诚无为几善恶。作一图，上写一诚字，直落写个善字，偏旁一丝写个恶字，以恶是诚之庶，善是宗嫡。可亨疑之，以问。此疑甚善。几道自谓可胜胡氏同体异用之说，不知其尤非也。且如喜怒哀乐未发谓之中，当其未发，只是至善，至于发时，始有中节与不中节。中节者是不走作这中；不中节者是走作这中，却不是这中。先生个中节，旋生个不中节，如水之清，有以浊之，不是当初带得这浊来，若是庶，亦从他身上出，岂不枉屈！」

　　（梓材谨案：赵几道《说朱子文集》，属之几道从弟致道。）　　　

　　◆玉峰同调

　　隐君蔡春山先生希点

　　蔡希点，字子与，号春山，太平人。博学善诗，隐居授教，从游者以百数，多擢高弟，跻膴仕。先生安贫乐道，以终其身。所著有《春山杂稿》。（参《台州府志》。）

　　秘监戴泉溪先生良齐

　　戴良齐，字彦肃，黄岩人。嘉熙进士，累官秘书少监，以古文鸣，而尤精性理之学。所著有《中说辩妄》、《通鉴前纪》、《曾子遗书》、《论语外书》、《孔子年谱》、《世谱》、《七十子说》。林公辅《答徐始丰书》有曰：「当今经书，虽皆具完，而《礼经》独为残缺，加以汉儒之记有不纯者，郡先哲戴大监尝力为之辩。草庐吴文正公师之，得其说，于今未大行也。」观此，其学之源委可见。（参《赤城新志》。）

　　（云濠谨案：谢山《札记》有「戴良齐《泉溪集》」六字。泉溪盖先生之号。）

　　◆木居门人

　　戴蠢翁先生亨
</div>
    <div class="pagination">
<a href="宋元学案_page280.html">上一页</a><span>...</span><a href="宋元学案_page276.html">276</a><a href="宋元学案_page277.html">277</a><a href="宋元学案_page278.html">278</a><a href="宋元学案_page279.html">279</a><a href="宋元学案_page280.html">280</a><span class="current-page">281</span><a href="宋元学案_page282.html">282</a><a href="宋元学案_page283.html">283</a><a href="宋元学案_page284.html">284</a><a href="宋元学案_page285.html">285</a><a href="宋元学案_page286.html">286</a><span>...</span><a href="宋元学案_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
