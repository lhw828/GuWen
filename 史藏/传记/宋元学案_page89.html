<!DOCTYPE html>
<html>
<head>
    <meta charset="UTF-8">
    <title>宋元学案 - 第 89 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 89 页/共 437 页</h1>
    <div class="content">　　高忠宪曰：天轻清，故理气属之；地重浊，故形质属之。刚柔男女皆以两而成形，太地数两者，效其法而两之。太极两仪本乎一而为二，故天数三者，象其性而三之。男女兼人、物言。

　　一物两体，气也。一故神，（两在故不测。）两故化，（推行于一。）此天之所以参也。

　　高忠宪曰：一物两体，即太极两仪也。太极，理也；而曰气者，气以载理，理不离气也。气惟一物，故无在无不在而神，是两者以一而神妙也。气惟两体，故一阴一阳而化，是一者以两而变化也。

　　地纯阴，凝聚于中，天浮阳，（云濠案：「浮阳」一作「纯阳」。）运旋于外，此天地之常体也。恒星不动，纯系乎天，与浮阳运旋而不穷者也。日月五星逆天而行，并包乎地者也。地在气中，虽顺天左旋，其所系辰象随之稍迟，则反移徙而右尔。间有缓速不齐者，七政之性殊也。月阴精，反乎阳者也，故其右行最速。日为阳精，然其质本阴，故其右行虽缓，亦不纯系　乎天，如恒星不动。金水附日前后进退而行者，其理精深，存乎物感可知矣。镇星地类，然根本五行，虽其行最缓，亦不纯系乎地也。火者亦阴质，为阳萃焉，然其气比日而微，故其迟倍日。惟木乃岁一盛衰，故岁历一辰。辰者，日月一交之次，有岁之象也

　　百家谨案：恒星不动，纯系乎天，此旧说也。后历悟恒星亦动，但极微耳，此岁差之所由生。一岁右行五十秒，二万五千余年一周天。日月五星逆天而行，先生本自不错。黄瑞节解日月五星亦顺天左旋，但其行稍迟，反移徙而右，若逆天而行者，此言大谬矣！盖天左旋，以北极为枢；恒星与七政右旋，皆以黄道极为枢。日月五星各有其道，每日所行各有度次，如蚁行磨盘，所谓「日月丽乎天，宿离不忒」。若果皆顺天左旋，则无所谓黄道白道，躔离次舍，日日滉漾游移，将日月亦不丽乎天，而宿离焉能不忒哉！且惟天左旋，诸曜右旋，左右势力相抵，而地得浑然中凝。若俱左旋，则地亦随偏，颠倒宇宙，亦不得成世界矣。种种诸缪，详百家所作《天旋篇》。盖诸曜右旋是历家从来本论，儒者未得以臆见强夺之。右行日迟月速之说，日月之高下悬殊，则旋转之路有远近，此迟速之由也。月精反阳，日质本阴，与五星之说，俱属未然。

　　圜转之物，动必有机。既谓之机，则动非自外也。古今谓天左旋，此直至粗之论尔，不考日月出没、恒星昏晓之变。愚谓在天而运者，惟七曜而已。恒星所以为昼夜者，直以地气乘机左旋于中，故使恒星、河汉因北为南，日月因天隐见，太虚无体，则无以验其迁动于外也。

　　百家谨案：地转之说，西人歌白泥立法最奇：太阳居天地之正中，永古不动，地球循环转旋，太阴又附地球而行。依法以推，薄食陵犯，不爽纤毫。盖彼国历有三家，一多禄茂，一歌白泥，一第谷。三家立法，迥然不异，而所推之验不异。究竟地转之法难信。

　　天左旋，处其中者顺之少迟，则反右矣。

　　百家谨案：先生前既言日月五星　逆天而行，又曰日月右行最速，今此言无乃自相矛盾乎！

　　地，物也；天，神也。物无踰神之理，顾有地斯有天，若其配然尔。

　　朱子曰：天包乎地，天之气又行乎地之中，故横渠云地对天不过。

　　地有升降，日有修短。地虽凝聚不散之物，然二气升降其间，相从而不已也。阳日上，地日降而下者，虚也；阳日降，地日进而上者，盈也。此一岁寒暑之候也。至于一昼夜之盈虚升降，则以海水潮汐验之为信然。间有小大之差，则系日月朔望，其精相感。

　　百家谨案：地有升降，固是「四游」荒唐之说，即余襄公《图序》云潮之消息系于月，亦非定论。惟朱有中之《潮赜》，其说最精：「潮之升降大小，应乎节气。节气轮转，潮泛随之。」然以之论淞、浙之潮则合，而他方之潮有一日一长者，有一日四长者，有一月两长者，有一年一长者，有潜滋暗长者，有来如排山电者，此又何以例之﹖百家私忖，造物凡创设一种类，必极尽其变化。假观木类，松叶细如针，桄叶大如盖，种种奇形异状，不可胜数。飞潜动植土石之类皆然，何于水独不然﹖海之有潮，犹妇人之行经，以一月为期而有信，然亦有逾月者，有不及月者，有四季者，有暗转者，种种不一，可无疑于潮矣。

　　日质本阴，月质本阳，故于朔望之际精魄反交，则光为之食矣。

　　吴临川曰：由北直南而从分之，谓之度；由东至西而横截之，谓之道。月二十九日半有奇而与日同度，是为朔；十四日九时有奇而与日对度，是为望。合朔之时，从虽同度，横不同道。若横亦同道，则月掩日而日蚀。对望之时，从虽对度，横不对道。若横亦对道，则日射月而月蚀。其蚀之分数，由同道对道所交之多寡。

　　百家谨案：鲍云龙《天原发微》比日月于离、坎卦中画之阴阳。先生所云「日质本阴，月质本阳」，即此说也。至于日食，则由日高月卑，朔日月行密近于黄白交道，日体为月魄所掩，故光为之食。月食，则由日大月小，地球小于日轮大于月轮，当望时，地球间于日月之中，有影在天，是名闇虚。此时月行交道内外，远于黄道，则地影不能及月体，则不食；若当望时，月行交道，近黄白相交之处，经由地影之中，日光不照，则月食。疑者以为，《春秋》二分食于酉之正，日月相望，其平如衡，地犹在下，乌有影能蔽月乎﹖不知此由清蒙气之能使物象升卑为高也。其详在百家所纂《明史历志》中。

　　亏盈法：月于人为近，日远在外，故月受日光常在于外。人视其终初，如钩之曲；及其中天也，如半壁然。此亏盈之验也。

　　百家谨案：古今皆言月有阙，惟沈存中云无阙。盖月受日光，其一面常圆。但人从下视之，月与日相近时，日在上，则其光所见如钩；月与日对照时，则其光满如璧耳。

　　月所位者阳，故受日之光，不受日之精。相望中弦则光为之食，精之不可以二也。

　　日月虽以形相物，考其道，则有施受健顺之差焉。星月金水受光于火日，阴受而阳施也。

　　阴阳之精互藏其宅，则各得其所安，故日月之形万古不变。若阴阳之气，则循环迭至，聚散相荡，升降相求，絪缊相糅，盖相兼相制，欲一之而不能。此其所以屈伸无方，运行不息，莫或使之。不曰性命之理，谓之何哉﹖

　　「日月得天」，得自然之理也，非苍苍之形也。

　　闰余生于朔不尽周天之气。而世传交食法，与闰异术，盖有不知而作者尔！

　　刘近山曰：日之行，三十日五时而历一辰，则为一月之气。月之行，二十九日六时有奇而与日会，则为一月之朔。每月气盈五时有奇，朔虚六时不满。积十二气盈凡五日三时不满，积十二朔虚凡五日七时有奇，一岁气盈朔虚共十日十一时有奇。将及三岁，则积之三十日而置闰。日行所多为气盈，又曰阳赢；月行所少为朔虚，又曰阴缩。气盈朔虚之积，是为闰余。气之分与朔之分至十九年而皆齐，所谓气朔分齐而为一章。此但云朔不尽者，就周天二十四气言之，月有大小，朔不得尽其气而置闰也。虽言朔虚，而气盈在其中矣。然此置闰之法。其日月交食之法，亦当类此而推，非与闰异术也。

　　百家谨案：推置闰术易，推交食法难，此由先生不谙历法，臆度言之，上数节大略皆然。

　　阳之德主于遂，阴之德主于闭。

　　阴性凝聚，阳性发散。阴聚之，阳必散之，其势均散。阳为阴累，则相持为雨而降；阴为阳得，则飘扬为云而升。故云物班布太虚者，阴为风驱，敛聚而未散者也。凡阴气凝聚，阳在内者不得出，则奋击而为雷霆；阳在外者不得入，则周旋不舍而为风。其聚有远近虚实，故雷风有大小暴缓。和而散则为霜雪雨露，不和而散则为戾气曀霾。阴常散缓，受交于阳，则风雨调，寒暑正。

　　百家谨案：此先生以阴阳之气测想风雨露雷之由也。近代西人之说甚详，略述大旨：自地而上二百六十里有奇，为气域。气域分为三际，近地者为和际，中为冷际，上为热际。种种变化，悉在此气中。下地水火土为天行所吸，则腾聚于气中，郁然成云，散而为雨。当其未散，火在于中，为气水所束，不得出走，则殷殷有声，破裂而出，遂成大响，而电正其光之奔飞者也。火既破气而出，成为雷霆，若火已尽，则不复风；或火势盛，未得及土，横而行地上，则风雷交作。其有风而不雨者，火之升也，不受水迫，即返下土，为气遏抑，未获遽达，遂横奔动气而为风。水上升而火不上，则有雨而无风。火上升而水不上，则有风而无雨。火土并蒸，则或风止而继之以雨，或甚而风以散之，或甚而风雨并作，总视其势之先后盛衰焉。水土并上，土多于水，则为雾。土自独上，奔散之际，则成霾。水升仅达气之和际，则为雨为露。入于冷际，遂成霜雪。入冷再深，则为雹。然霜雪在冬而雹在夏者，夏时炎烈，上升之势锐，能直入冷之最深处，故结而为雹；冬则上升之势缓，仅及冷际，遂为霜雪也。然夏时何以无霜雪﹖盖夏时和际之气暖，能为冷际之气解，惟入最冷处，凝而为雹，始不能为之解也。且夏时之雨狭而速，云兴即雨，不待至冷际而已降矣。其直上不降，至最冷际而为雹者，偶然也。冬云需缓而广，非经数日，云气不成，故至冷际而结为霜雪者，常然也。种种变化，悉出于自然。而其所从，咸因日月星辰往来运动，能吸引下地之火气水土四行，不特月离于箕则多风，离于毕则多雨也。经纬星辰，性情不齐，各能施效。故精于天文及分野者，推此年之躔度，即可知此年之水旱也。

　　天象者，阳中之阴。风霆者，阴中之阳。

　　雷霆感动虽速，然其所由来亦渐尔。能穷神化所从来，德之盛者与！

　　火日外光，能直而施；金水内光，能辟而受。受者随材各得，施者所应无穷。神与形，天与地之道与！

　　百家谨案：日火外景，金水内景，说本《淮南》。天以阳神为用，故直而施，能照万物而不可犯；地以阴形为质，故辟而受，随物肖形而可亲狎。是火日神之属，有天之道；金水形之属，有地之道。道家谓日火扬光于外，故有食有灭，金水潜光于内，故无穷，以为收视返听，潜神不曜，养生之法。

　　「木曰曲直」，能既曲而反申也。「金曰从革」，一从革而不能自反也。水火，气也，故炎上润下，与阴阳升降，土不得而制焉。木金者，土之华实也，其性有水火之杂。故木之为物，水渍则生，火然而不离也，盖得土之浮华于水火之交也。金之为物，得火之精于土之燥，得水之精于土之濡，故水火相待而不相害，铄之反流而不耗，盖得土之精实于水火之际也。土者，物之所以成始而成终，地之质也，化之终也，水火之所以升降，物兼体而不遗者也。

　　高忠宪曰：曲直、从革，《书传》本谓曲而又直，从而又革，张子则作一义说。「水之濡」当作「土之濡」。朱子曰：「五行之说，《正蒙》说得最好，不轻下一字」

　　冰者，阴凝而阳未胜也。火者，阳丽而阴未尽也。火之炎，水之蒸，有影无形，能散而不能受光者，其气阳也。

　　阳陷于阴为水，附于阴为火。

　　百家谨案：《参两篇》，尤先生之极深思索，以谈造化者也。但历法一道，至今愈加精密，凡各曜之远近大小行度，薄食陵犯，灼然可见可推，非可将虚话臆度也。伊川云《正蒙》中说得有病处，殆此类与！

　　天道四时行，百物生，无非至教。圣人之动，无非至德。夫何言哉！

　　天体物不遗，犹仁体事无不在也。「礼仪三百，威仪三千」，无一物而非仁也。「昊天曰明，及尔出王；昊天曰旦，及尔游衍」，无一物之不体也。

　　朱子曰：此数句从赤心片片说出来，荀、杨岂能到！

　　刘蕺山曰：天无一物不体处，即是仁无一事不在处。

　　上天之载，有感必通。圣人之为，得为而为之也。

　　高忠宪曰：上天之载，寂然不动而感则必通。圣人之心，寂然无为而得为则为。明其顺应而无所矫强也。

　　天不言而四时行，圣人神道设教而天下服。诚于此，动于彼，神之道与！

　　天不言而信，神不怒而威。诚故信，无私故威。

　　天之不测谓神，神而有常谓天。

　　孙锺元曰：天与神非二，见圣人即天。

　　运于无形之谓道，形而下者不足以言之。

　　高忠宪曰：即有形之中而指言其无形之道，曰「运于无形」。非外形而别有运于无形之道也。

　　「鼓万物而不与圣人同忧」，天道也，圣不可知也，无心之妙非有心所及也。

</div>
    <div class="pagination">
<a href="宋元学案_page88.html">上一页</a><span>...</span><a href="宋元学案_page84.html">84</a><a href="宋元学案_page85.html">85</a><a href="宋元学案_page86.html">86</a><a href="宋元学案_page87.html">87</a><a href="宋元学案_page88.html">88</a><span class="current-page">89</span><a href="宋元学案_page90.html">90</a><a href="宋元学案_page91.html">91</a><a href="宋元学案_page92.html">92</a><a href="宋元学案_page93.html">93</a><a href="宋元学案_page94.html">94</a><span>...</span><a href="宋元学案_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
