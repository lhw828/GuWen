<!DOCTYPE html>
<html>
<head>
    <meta charset="UTF-8">
    <title>宋元学案 - 第 59 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 59 页/共 437 页</h1>
    <div class="content">　　坎、离者，阴阳之限也。故离当寅，坎当申。而数常踰之者，阴阳之溢也。然用数不过乎中也。

　　百家谨案：邵子之说，以得半为中，又不敢至于已半，而以将半为中也。朱子谓：「邵子初只看得太极生两仪，两仪生四象，心只管在那上转，久之理透，一举眼便成四片。其法四之外又有四焉。凡物纔过到二之半时，便烦恼了，盖以渐趋于衰也。如见花方蓓蕾，则谓其盛；既开，则谓其衰。」其理不过如此。

　　方图（四分四层图）

　　《方图》中起震巽之一阴一阳，然后有坎离艮兑之二阴二阳，后成乾坤之三阳三阴，其序皆自内而外。内四卦四震四巽相配而近，有雷风相薄之象。震巽之外十二卦纵横，坎离有水火不相射之象。坎离之外二十卦纵横，艮兑有山泽通气之象。艮兑之外二十八卦纵横，乾坤有天地定位之象。四而十二，而二十，而二十八，皆有隔八相生之妙。以交股言，则《干》、《坤》、《否》、《泰》也，《兑》、《艮》、《咸》、《损》也，《坎》、《离》、《既》、《未济》也，《震》、《巽》、《恒》、《益》也，为四层之四隅。

　　朱子曰：《圆图》象天，一顺一逆，流行中有对待，如震八卦对巽八卦之类。《方圆》象地，有逆无顺，定位中有对待，四角相对，如干八卦对坤八卦之类。此则《方》、《圆图》之辨也。

　　程道大曰：邵子谓「图皆从中起」，此「皆」字兼《方》、《圆图》而言。天地定位，《圆图》之从中起也；雷以动之，风以散之，《方图》之从中起也。《圆图》，《干》、《坤》当南北之中；《艮》居《坤》之右，《兑》居《干》之左，为山泽通气；《震》居《坤》之左，《巽》居

　　方圆四分四层图（图五）

　　《干》之右，为雷风相薄；《坎》居正西，《离》居正东，为水火不相射。是《圆图》起南北之中，而分于东西也。《方图》，《震》、《巽》当图之中，故曰雷以动之，风以散之；《坎》次《巽》，《离》次《震》，故曰雨以润之，日以暄之；《艮》次《坎》，《兑》次《离》，故曰艮以止之，兑以说之；《干》次《兑》，《坤》次《艮》，故曰干以君之，坤以藏之。是《方图》起图之中，而达乎西北东南也。故曰「皆从中起」。

　　百家谨案：《方图》不过以前《大横图》分为八节，自下而上迭成八层，第一层即《横图》自《干》至《泰》八卦，第二层即《横图》自《临》至《履》八卦，以至第八层即《横图》自《否》至《坤》八卦也。

　　卦气图（图六）

　　《发微》曰：邵子先天卦气皆中起，子午卯酉ｏ　四中，二至、二分当之；寅申巳亥为四孟，四立当之。○邵子以六十四卦分二十四气，每月二气，气有在月初者，有在月半者，惟二至、二分则日在中，故《干》、《坤》、《坎》、《离》当上下左右之中，其实于中亦得半，故以冬至子之半一例明之。○冬至日与天会，月与地会，为《复》，天地皆在《坤》，故《坤》不用。春分日在卯，为《大壮》，日月皆入《离》，故《离》不用。夏至日与天遇，月与地遇，为《姤》，天地皆在《干》，故《干》不用。秋分日在酉，为《观》，日月皆入《坎》，故《坎》不用。

　　胡玉斋曰：当因邵子子半之说推之，依《先天卦图》以卦分配节候。《复》为冬至，子之半；《颐》、《屯》、《益》为小寒，丑之初；《震》、《噬嗑》、《随》为大寒，丑之半；《妄》、《明夷》为立春，寅之初；《贲》、《既济》、《家人》为雨水，寅之半；《丰》、《离》、《革》为惊蛰，卯之初；《同人》、《临》为春分，卯之半；《损》、《节》、《中孚》为清明，辰之初；《归妹》、《睽》、《兑》为谷雨，辰之半；《履》、《泰》为立夏，巳之初；《大畜》、《需》、《小畜》为小满，巳之半；《大壮》、《大有》、《夬》为芒种，午之初；至《干》末交夏至，为午之半。此左方阳仪三十二卦也。《姤》为夏至，午之半；《大过》、《鼎》、《恒》为小暑，未之初；《巽》、《井》、《蛊》为大暑，未之半；《升》、《讼》为立秋，申之初；《困》、《未济》、《解》为处暑，申之半；《涣》、《坎》、《蒙》为白露，酉之初；《师》、《遯》为秋分，酉之半；《咸》、《旅》、《小过》为寒露，戌之初；《渐》、《蹇》、《艮》为霜降，戌之半；《谦》、《否》为立冬，亥之初；《萃》、《晋》、《豫》为小雪，亥之半；《观》、《比》、《剥》为大雪，子之初；至《坤》末交冬至，为子之半。此右方阴仪三十二卦也。二分、二至、四立，总为八节，每节各计两卦，余十六气每气各计三卦，合为六十四卦。以卦配气者如此。

　　周一敬曰：邵子诗云：「冬至子之半，天心无改移。一阳初动处，万物未生时。」明乎气无中歇，但有动静屈伸，几希可会耳。一岁之元，以此为根。今第取每岁冬至之日，视属何甲，甲属何干何支，即拟此于支为一岁之冬至矣。再视此日冬至确属何时，即拟此时为天心乍转，定为《复卦》矣。自此《复》之一刻积而引之，五日为候，或十日，或十五日，为一气之节，逐时逐日叙而数之，或为甲子，或为乙丑，本日所值之干支即占者所值之卦爻也。凡干支之一日，即卦中之一画，以画配日，毫不得谬。于是以干支详理气之盛衰，以卦爻详理气之当否。理贞者吉，不贞者凶；气舒者昌，气促者掩；数长者福，数尽者迍。消息盈虚，归于太极，万物万事莫能遁矣。○如今年岁在辛巳，筮者于六月朔问焉，其日在乙已，则冬至当在庚辰岁戊子月九日丙戌之辰时矣。由丙戌日之辰时而顺数之，至辛巳岁六月之朔，适得二百日，因就《复》之初爻顺数之，递《颐》而《屯》而《益》，以至《姤》之上及《大过》初，适得二百爻，在《姤》、《过》乘承之候，其节气为小暑矣。视所值为《姤》之上邪，则日为甲辰，于冬至丙戌，干为生而支为冲，《姤》上角刚喜触，党助皆刚，无处静之德。五月木盛，阳气将穷，正《干》尽午中时也。视所值者其《大过》之初邪，则日为乙巳，于冬至丙戌，干既逢生，支又助旺，初爻白茅无咎，慎德载物，济事有人。正月木盛，而藉之用茅，又在阴候，得时得朋，有才有器者也。消息盈虚，理正如此。总之，视冬至之日时以顺数，节气配分卦画，无不应者，在学者神而明之耳。

　　百家谨案：康节《卦气图》卦主六日七分，亦京房日法也。而用《先天图》六十四卦以分布气候，去《干》、《坤》、《坎》、《离》四正卦以主二至二分，盖六十四卦凡三百八十四爻，去四卦二十四爻，以一爻当一日，恰合当期之三百六十日。朱子谓康节之学似杨子云。康节谓：「杨雄知历法，又知历理。」又曰：「杨子作《玄》，可谓见天地之心者也。」然今观《太玄》，有气而无朔，有日星而无月，亦便未可谓知历理、见天地之心者也。康节《先天卦位》，崇奉之者莫如朱子，至举其图架于文王、周公、孔子之上。然而辩之者亦不少。兹略采辩图之说于后，以俟千秋论定焉。

　　附先天图辩

　　归震川曰：《易图》，邵子之学也。昔者包牺氏之王天下也，仰观俯察，观鸟兽之文，与地之宜，远稽近取，于是始作八卦，以通神明之德，以类万物之情。盖以八卦尽万物之理，宇宙之间，洪纤巨细，往来升降，死生消息之故，悉着之于象矣。后之人苟以一说求之，无所不通，故虽阴阳小数、纳甲飞伏、坎离填补、卜数双耦之类，人人自以为《易》。要之，皆可以言《易》也。《易》不离乎象数，象数之变至于不可穷。然而有正焉，有变焉。卦之明白而较著者为正，此圣者之作也。旁推而衍之者为变，此明者之述也。伏羲之作，止于八卦，因而重之，如是而已矣，初无一定之法，亦无一定之书，而刚柔、上下、阴阳之变态极矣。今所谓《易图》者，列《横图》于前，又规而圆之，左顺右逆以象天，填而方之，交加八卦以象地，谓出于伏羲。太古无言之数，何若是纷纭邪﹖《大传》曰：「神无方，《易》无体。」夫卦散于六十四，可圆可方。一域于圆方之形，则局矣。故散图以为卦而卦全，纽卦以为图而卦局。邵子以步算之法衍为《皇极经世》之书，有分秒直事之术，其自谓得先天之学固以此。要其旨不叛于圣人，然不可为作《易》之本。故曰：推而衍之者变也。此邵子之学也。○或曰：「邵子所据，《大传》之文也。《大传》『《易》有太极』节，先天卦序也。『天地定位』章，先天卦位也。」「『帝出乎震』节，文王卦位也。」曰：此邵子谓之云尔。夫《易》之法，自一而两，两而四，四而八，其相生之序则然也。八卦之象，莫着于八物，天、地也，山，泽也，雷、风、水、火也。八者，不求为耦而不能不为耦者也。帝之出入，传固已详矣。以八卦配四时，夫以为四时，则东南西北系是焉，非文王易置之而有此位也。总之，图与《传》虽无乘刺，然必因《传》为此图，不当谓《传》为图说也。

　　附洲《易学象数论》，论《先天图》曰：邵子《先天横图》次序，以「《易》有太极，是生两仪，两仪生四象，四象生八卦」为据。黄东发言：「生两、生四、生八，《易》有之矣；生十六、生三十二，《易》有之否邪﹖」某则据《易》之生两、生四、生八，而后知《横图》之非也。「易有太极，是生两仪」，所谓「一阴一阳」者是也。其一阳也，已括一百九十二爻之奇；其一阴也，已括一百九十二爻之耦。以三百八十四画为两仪，非以两画为两仪也。若如朱子以第一爻而言，则一阴一阳之所生者各止三十二爻，而初爻以上之奇耦又待此三十二爻以生。阴阳者气也，爻者质也，一落于爻，已有定位，焉能以此位生彼位哉﹖「两仪生四象」，所谓老阳、老阴、少阳、少阴是也。干为老阳，坤为老阴，震坎艮为少阳，巽离兑为少阴。三奇（）者老阳之象，三耦（）者老阴之象，一奇二耦（、、）者少阳之象，一耦二奇（、、）者少阴之象。是三画八卦即四象也，故曰「八卦成列，象在其中矣」，「八卦以象告」。此质之经文而无疑者也。又曰：「《易》有四象，所以示也。」又曰：「《彖》者，言乎象者也。」今观《彖传》必发明二卦之德，则象之为三画八卦明矣。是故四象之中，以一卦为一象者，干、坤是也；以三卦为一象者，震、坎、艮与巽、离、兑是也。必如康节均二卦为一象，干、离、坎、坤于四象之位得矣，兑之为老阳，震之为少阴，巽之为少阳，艮之为老阴、无乃杂而越乎﹖《易》言「阳卦多阴，阴卦多阳」，艮、震之为阳卦，巽、兑之为阴卦，可无疑矣。反而置之，明背经文，而学者不以为非，何也﹖至于八卦次序，干、坤、震、巽、坎、离、艮、兑，其在《说卦》者亦可据矣。而易为干一、兑二、离三、震四、巽五、坎六、艮七、坤八，以缘饰图之左阴右阳，学者信经文乎﹖信传注乎﹖「四象生八卦」者，《周礼》《太卜》「经卦皆八，别皆六十四」，《占人》「以八卦占簭之八故」，则六十四卦统言之，皆谓之八卦也。盖内卦为贞，外卦为悔，举贞可以该悔，举干之贞而坤干、震干、巽干、坎干、离干、艮干、兑干该之矣。以下七卦皆然。证之于《易》，曰「八卦定吉凶」，若三画之八卦，吉凶何从定乎﹖曰「包牺氏始作八卦」，其下文自《益》至《夬》，所取之十卦已在其中，则八卦之该六十四卦亦明矣。由是言之，太极、两仪、四象、八卦，因全体而见。盖细推八卦，即六十四卦之中皆有两仪四象之理，而两仪四象初不画于卦之外也。其言生者，即「生生谓易」之生，非次第而生之谓。康节加一倍之法，从此章而得，实非此章之旨，又何待生十六、生三十二而后出经文之外也﹖其谓之「先天」者，以此章所生八卦，与前章「始作八卦」，其文相合，以为宓戏之时止有三画而无六画，故谓之先天。又以己之意生十六，生三十二、生六十四，仿此章而为之，以补羲皇之阙，亦谓之先天。不知此章于六十四卦已自全具，补之反为重出。《易》言「因而重之」。生十六、生三十二、生六十四，是积累而后成者，岂可谓重乎﹖既不难明背，何止如东发言非《易》之所有邪！其二曰：邵子《先天方位》，以「天地定位，山泽通气，雷风相薄，水火不相射，八卦相错」为据，而作干南、坤北、离东、坎西、震东北、兑东南、巽西南、艮西北之图。于是为之说曰：「数往者顺，若顺天而行，是左旋也，皆已生之卦也。干一、兑二、离三、震四，生之序也。震初为冬至，离兑之中为春分，干末交夏至。故由震至干皆已生之卦。知来者逆，若逆天而行，是右行也，皆未生之卦也。巽五、坎六、艮七、坤八，生之序也。巽初为夏至，坎艮之中为秋分，坤末交冬至。故由巽至坤，皆未生之卦。」又仿此而演之，以为六十四卦方位。夫卦之方位，已见「帝出乎震」一章。康节舍其明明可据者，而于未尝言方位者重出之以为先天，是谓非所据而据焉。「天地定位」，言天位乎上，地位乎下，未闻南上而北下也。「山泽通气」，山必资乎泽，泽必出乎山，其气相通，无往不然，奚取其相对乎﹖「雷风相薄」，震居东，巽居东南，遇近而合，故言相薄，远之则不能薄矣。东北为寅，时方正月，岂雷发声之时邪﹖「水火不相射」，南方炎，北方寒，犹之冬寒　夏热也。离东坎西，是指春热秋寒　，谁其信之！此皆先儒所已言者，某则即以邵子所据者破邵子之说。「帝出乎震」之下文「动万物者莫疾乎雷，挠万物者莫疾乎风，燥万物者莫熯乎火，说万物者莫说乎泽，润万物者莫润乎水，终万物始万物者莫盛乎艮」，其次序非即上文离南坎北之位乎﹖但除乾坤于外耳。而继之以「故水火相逮，雷风不相悖，山泽通气，然后能变化，既成万物也」，然则前之「天地定位」四句，正为离南坎北之方位而言也，何所容先天之说杂其中邪！且卦爻之言方位者，「西南」皆指坤，「东北」皆指艮，「南狩」「南征」必为离，「西山」「西郊」必为兑。使有干南坤北之位在其先，不应卦爻无阑入之者，康节所谓「已生」「未生」者，因扩图干一兑二之序。干一兑二之序，一人之私言也，则「左旋」「右行」之说益不足凭耳。凡先天四图，其说非尽出自邵子也。朱震《经筵表》云：「陈抟以《先天图》传种放，放传穆修，修传李之才，之才传邵雍。放以《河图》、《洛书》传李溉，溉传许坚，坚传范谔昌，谔昌传刘牧。」故朱子云宓戏四图其说皆出自邵氏。然观刘牧《钩深索隐图》，干与坤数九也，震与巽数九也，坎与离、艮与兑数皆九也。其所谓九数者，天一地八定位，山七泽二通气，雷四风五相薄，水六火三不相射。则知《先天图》之传，不仅邵氏得之也。

　　论天根月窟曰：康节因《先天图》而创为天根月窟，即《参同契》乾坤门户牝牡之论也。故以八卦言者，指坤震二卦之间为天根，以其为一阳所生之处也；指干巽二卦之间为月窟，以其为一阴所生之处也。程前村直方谓天根在卯，离兑之中是也；月窟在酉，坎艮之中是也，引《尔雅》「天根，氐也」，《长杨赋》「西厌月窟」证之。然与康节「干遇巽时观月窟，地逢雷处见天根」之诗背矣。以六十四卦言者，朱子曰，天根月窟指《复》、《姤》二卦。有以十二辟卦言者，十一月为天根，五月为月窟。其三十六宫　，凡有六说。以八卦言者三：干一、兑二、离三、震四、巽五、坎六、艮七、坤八之次序，积数为三十六。干一对坤八为九，兑二对艮七为九，离三对坎六为九，震四对巽五为九，四九亦为三十六。干画三，坤画六，震、坎、艮画各五，巽、离、兑画各四，积数亦三十六。以六十四卦言者二：朱子曰，卦之不易者有八，《干》、《坤》、《坎》、《离》、《颐》、《中孚》、《大过》、《小过》，反易者二十八，合之为三十六。方虚谷回曰，《复》起子左得一百八十日，《姤》起午右得一百八十日，一旬为一宫，三百六十日为三十六宫。以十二辟卦言者一：鲍鲁斋恂曰，自《复》至《干》六卦，阳爻二十一，阴爻十五，合之则三十六；自《姤》至《坤》六卦，阴爻二十一，阳爻十五，合之亦三十六；阳爻阴爻总七十二，以配合言，故云三十六。案诸说虽异，其以阳生为天根，阴生为月窟，无不同也。盖康节之意，所谓天根者，性也；所谓月窟者，命也。性命双修，老氏之学也，其理为《易》所无，故其数与《易》无与也。

　　论八卦方位曰：离南坎北之位，见于经文，而卦爻所指之方亦与之相合，是亦可以无疑矣。盖卦画之时即有此方位，《易》不始于文王，则方位亦不始于文王，故不当云「文王八卦方位」也。乃康节必欲言文王因先天干南坤北之位改而为此。朱子则主张康节之说过当，反致疑于经文，曰：「曷言『齐乎巽』，不可晓。」曰：「坤在西南，不成东北方无地﹖」曰：「干西北亦不可晓，如何阴阳来此相薄﹖」曰：「西方肃杀之气，如何言万物之所说﹖」凡此数说，有何不可晓！巽　当春夏之交，万物毕出，故谓之齐。观北地少雨，得风则生气郁然，可验也。夏秋之交，土之所位，故坤位之，非言地也；。若如此致难，则先天方位巽　在西南，何不疑东北无风邪﹖其余七卦，莫不皆然。干主立冬以后，冬至以前，故阴阳相薄。观《说卦》干之为寒、为冰，非西北何以置之﹖万物告成于秋，如何不说﹖朱子注「元亨利贞」之利曰：「利者，生物之遂，物各得宜，不相妨害，于时为秋，于人为义，而得其分之和。」非说乎﹖顾未尝以肃杀为嫌也。然则朱子所以致疑者，由先天之说先入于中、故曰主张太过也。康节曰「乾坤交而为《泰》」，言文王改《先天图》之意，先天干南坤北，交而为《泰》，故干北坤南。「坎离交而为《既济》」，先天离东坎西，交而为《既济》，故离南坎北。「干生于子」，先天干居午，而其生在子，故下而至北。「坤生于午」，坤居子，而其生在午，故上而至南。「坎终于寅」，坎当申，交于离，故终寅。「离终于申」，离当寅，交于坎，故终申。所谓交者，不取对待言之也。即以对待而论，则干南坤北者，亦必干北坤南而后《泰》之形可成也，今坤在西南，干在西北；离东坎西者，亦必离西坎东而后《既济》之形可成也，今离在上，坎在下，于义何居﹖藉变曰「再变而后为今位」，是干南坤北之后，离南坎北之前，中间又有一方位矣。干位戌，坤位未，坎位子，离位午，于子午寅申皆无当也。康节又曰：「震、兑，始交者也。」阳本在上，阴本在下，阳下而交于阴，阴上而交于阳。震一阳在下，兑一阴在上，故为始交，故当朝夕之位。「坎、离，交之极者也。」坎阳在中，离阴在中，故为交之极，故当子午之位。四正皆为用位。「巽、艮，不交而阴阳犹杂也。」巽一阴在下，艮一阳在上，适得上下本然，故为不交，故当用中之偏。「干、坤，纯阳纯阴也，故当不用之位。」东方阳主用，西方阴为不用。夫气化周流不息，无时不用。若以时过为不用，则春秋不用子午，冬夏不用卯酉，安在四正之皆为用位也﹖必以西南、西北为不用之位，则夏秋之交，秋冬之交，气化岂其或息乎﹖康节又曰：「乾坤纵而六子横，《易》之本也。先天之位，震兑横而六卦纵，《易》之用也。」由前之说，则后自坎离以外皆横也；由后之说，则前自坎离以外皆纵也。图同而说异，不自知其迁就欤﹖是故离南坎北之位，本无可疑。自康节以为从先天改出，牵前曳后，始不胜其支离。朱子求其所以改之之故而不可得，遂至不信经文。吁，可怪也！

　　附黄晦木宗炎《周易象辞先天卦图辩》，略曰：伏皇以前，初无着之方册，代见物理之事。伏皇欲以文字教天下，传后世，创为奇耦之画，使天地雷风水火山泽八象之在两间者，焕然移于方册之上，正所谓文字也。后圣师其大意，变成斜正纵横之状，而文字日增。是卦画者，文字之根原；文字者，卦画之支流也。八卦者，六书之指事、象形；六十四卦者，六书之声、意、转、借也。为陈、邵之说者视此为图，以为不立言语文字，使人静观以悟其神妙，何异云孔、孟恶谀墓不为碑版，慎毁誉不为序记，《雅》、《颂》不为乐府，风人不为长律短句也﹖造为文、周、孔子只从中半说起。人至三圣，恐无可复加矣，何独于演《易》赞《易》，不识向上精微，仅从中半说起，自戾伏皇作《易》之大道乎﹖有周之时，编简未繁，无堆状插架之部帙，吾夫子学《易》，韦绝穷思，极其拟议，必曰「昔者圣人之作《易》也」，推原上古，探所由来，渐及于中古，考其穷变，一一着明，昭然旦昼，独近摛糟粕，遗向上根原而不顾乎﹖后此二、三千年，去古愈远，注经解传，汗牛充栋，乃忽遇夫天根月窟，与伏皇揖逊于一堂，印心于密室。就使事事合符，吾尚未敢信其必然，况乎自相衡决，彼此乖舛，惟以大言压人邪！试平心静观，文《彖》、周《爻》、孔《翼》，治乱圣狂，经国修身，吉凶悔吝，揭日月于中天，无论智愚、贤不肖，俱可持可效。循道而行，外之则治国平天下，致斯世于雍熙；内之则穷神知化，尽性以至于命。陈、邵《先天方位》，变乱无稽，徒取对待。《横图》干一，兑二，离三、震四、巽五、坎六、艮七、坤八，奇耦迭加，有何义理﹖有何次序﹖又屈而圆之，矫揉造作，卦义无取，时令不合。又交股而方之，装凑安排，全昧大道。帝王之修齐治平安在﹖圣贤之知天知人安在﹖庸众之趋吉避凶安在﹖反谓文、周、孔子所不能窥，亦是老者曰「孔子，吾师之弟子」之意耳！古人命名立意，有典有则，可观玩，可讽咏。今用横圆方制为名号，亦觉俚俗鄙野，大非修辞辞文之旨。五百年来诪张戛聒，令紫色声夺玄黄钟鼓之席，推倒周公、孔子，压于其上，率天下之人而疑三　圣人者，非二氏之徒，实儒者之徒也。作先天诸图辩。

　　辩《先天八卦方位图》曰：邵尧夫引「天地定位」一章，造为《先天八卦方位图》，其说云：「『天地定位』，干南坤北也；『水火不相射』，离东坎西也；『雷风相薄』，震东北、巽西南也。『山泽通气』，艮西北、兑东南也。」夫圣人所谓定位，即如首章「天高地卑，乾坤定矣」之义，未可赘以南北也。天地之间，山泽最着，故次及之，言山峻水深，形体隔绝，其气则通，山能灌泽成川，泽能蒸山作云，未可指为西北、东南也。雷以宣阳，风以荡阴，两相逼薄，其势尤盛，未可指为东北、西南也。水寒火热，水湿火燥，物性违背，非克必争，然相遇又有和合之用，有相射害，未可诬以东西也。八象既出，或联或间，何莫非消息往来之运行，岂必取于对待乎﹖故总言「八卦相错」，谓不止于天地之交、山泽之遇、雷风之合、水火之重也。八象递加，转展变动，则成二篇之《易》矣。明白斩截，毫无藤蔓，容我装凑者。其云「干南坤北」也，实养生家之大旨。谓人身本具天地，但因水润火炎，阴阳交易，变其本体，故令干之中画损而成离，坤之中画塞而成坎，是后天使然。今有取坎填离之法，挹坎水一画之奇，归离火一画之耦。如炼精化气、炼气化神之类，益其所不足，离得故有也；如凿窍丧魄、五色五声五味之类，损其所有余，坎去本无也。离复反为干，坎复反为坤，乃先天之南北也。养生所重，专在水火，比之为天地。既以南北置乾坤，坎离不得不就东西。坎，月也，水也，生于西方；离，日也，火也，出自东方。丹家砂火能伏澒水铅水，结成金液，所谓火中水，水中金，混和结聚。此之先后，即承上文之变易而言，已不若乾坤之确矣。兑居东南，艮居西北，巽居西南，震居东北，直是无可差排，勉强塞责，竟无义理可寻，缘此四卦不过为丹鼎备员，非要道也。又水火木金已尽现伏于四正位，止云兑泽连接于正南之干天。两金相倚；艮山根种于正北之坤地，两土相附；雷发于地，风起于天云尔。安见其必然，而欲以此夺三圣之大道与﹖○附会《先天方位》者，反疑夫子震东兑西为少长相合于正方，巽东南艮东北为少长相合于偏方。少长之合非其耦，必若伏羲八卦，以长合长、少合少为得其耦。岂直以卦画为男女邪﹖父、母、长、中、少，亦象尔，合与耦亦象尔。如必曰男女也，则震坎艮不宜重，巽离兑不宜错，乾坤乌可加诸六子邪﹖固哉其为《易》也！

　　辩《先天横图》曰：夫子明训，八卦既立，「因而重之」，又曰「八卦相荡」，又曰「八卦相错」。自有干、坤、六子，以一卦为主，各以八卦加之，得三画即成六画，得八卦即有六十四卦，何曾有所谓四画、五画之象，十六、三十二之次第也﹖四画、五画，成何法象﹖虽谓阴阳刚柔，不可拟为三才。十六。三十二，何者在先，何者在后﹖其于天地雷风水火山泽，贞卦不全其八，悔卦无可指名。视之若枯枝败荄，无理无义，以遂其递生一奇一耦之说，纵其所如，成干一、兑二、离三、震四、巽五、坎六、艮七、坤八之位置，初无成见于胸中，绝无关辖于象数。有疑之者，则大言以震撼之，辞色俱厉以拒绝之，使天下尽出于诐淫邪遁之一辙，以反攻其父母。甚矣，儒者之好怪也！苟掩卷而思之，学《易》者何不以三乘三，以八加八，一举而得六爻，再举而得六十四卦，明白且简易，直截且神速乎﹖恶用是牵缠羁绊，挽之不来，却之不去者为哉！圣人作《易》仰观俯察，近身远物，无不勘破其情状，体悉其至理，若巨若细，尽备于胸臆，然后宣发于文字。岂有漫无成见，随手画去，如小儿之搬棋砌瓦，原非心思所主宰，又非外缘所感触，待其自成何物，然后从而名之﹖夫子所云「拟议以成其变化」，岂欺我哉！夫焦氏《易》学，传数而不传理，响应于一时，声施于后世者，自有变通之妙用。分为四千九十六卦，实统诸六十四，是一卦具六十四卦之占。乾坤还其为乾坤，六子还其为六子，别卦还其为别卦，非层累而上，有七画、八画以至十二画之卦也。《易林》一卦中错综杂出，变动不拘，岂一画止生一奇一耦，历千百而不改，如是其顽冥不灵者欤﹖两间气化，自有赢缩，或阴盛阳衰，或阳多阴少，恶得均分齐一，无轻重、大小、往来、消长之异同乎﹖若然，则天无气盈朔虚，无昼夜寒燠，人无仁暴，地无险夷矣。若然，则人皆一男一女，鸟皆一雌一雄，兽皆一牝一牡矣。若然，则续凫断鹤，黔鹄浴乌，五行运气，无偏重之性矣。夫物之不齐，物之情也。造化之参差，理义之所由以立也。听一奇一耦之自为盘旋，于教化乎何有﹖于裁成辅相乎何有﹖于《易》不可为典要乎何有﹖是一定也，非易也。吾直曰：邵氏之《易》，欲求为京、焦，而力有弗逮也。○一奇一耦，层累迭加，是作《易》圣人不因天高地厚而定乾坤，无取雷风动入而成震巽，坎陷离丽未有水火之象，艮止兑说不见山泽之形，但信手堆砌，然后相度揣摩，赠以名号。自《干》至《复》三十二卦为无母，自《坤》至《姤》三十二卦为无父；山泽未尝通，雷风未尝薄，水火未尝济；父与少女、中女、长男同时而产，母与少男、中男、长女同时而肓；无三画为卦之限，无内外贞悔之序；足重半天下，首偏锐一耦，三十二物联挛合体，上下大小殊绝，牵缠桎梏，天地不能自有其身，雷风水火山泽不能自完其性。第一画贯三十二爻，可云广矣；奇遗《姤》至《坤》之半，耦遗《复》至《干》之半，则挂漏之极也。第二画贯十六爻，第三画贯八爻，始有八象，吾不知天何私于泽火雷而独与之同气，何恶于风水山而杳不相蒙也；地何亲于山水风，何疏于雷火泽，亲者胶固而无彼此，疏者隔塞而不相应求也。古今事理，惟简能御繁，一可役万，故卦止八象，爻止六位，变变化化，运用无穷。如必物物皆备，始称大观，则七画以至十一画乃魑魅现形，无有人道；及成十二画，则头上安头，床上置床，徒觉状貌之臃肿，取义之赘疣。若其所云日月星辰，水火土石，寒暑昼夜，雷露风雨，情性形体，草木飞走，耳目口鼻，声色气味，元会运世，岁月日辰，皇帝王霸，《易》、《画》、《诗》、《春秋》，似校《说卦》为详密，而其偏僻疏罔特甚。何天无霜雪雷雹虹霾也﹖地无城隍田井海岳都鄙也﹖时无温和旱潦也﹖人无脏腑手足发肤也﹖无盗贼蛮方也﹖经无《礼》、《乐》也﹖物无虫鱼也﹖「形体」之与「耳目口鼻」又何其重出也﹖即万举万当，于神明、化裁、引伸、触类之谓何！使吾夫子《十翼》退舍而却行者，其宗陈、邵之流与！

　　《辩圆图》曰：邵氏以震历离兑干为顺，以巽历坎艮坤为逆，顺为数往，逆为知来。则震离兑干仅能数往，不能知来；巽坎艮坤职在知来，无烦数往。夫干知大始，乃统天，于知来乎何有，岂可但局之数往！坤以藏之，承天顺天，成物代终，于数往乎何有，岂可反以为知来！亦不类矣。数　往顺天左旋，干一、兑二、离三、震四为已生之卦，知来逆天右旋，巽五、坎六、艮七、坤八为未生之卦，已属凿空。又云《易》数由逆而成，若逆知四时之谓，岂震离兑干无当于《易》数，而漫列冗员者与﹖圣人知来数往，万理万物无不兼该，非专　为四时而设，四时节候有治历之法，千岁日至可坐而定，绝无取乎卦气也。今屈《横图》而圆之，云干生子中，尽午中，坤生午中，尽子中，离尽卯中，坎尽酉中，皆缘冬至一阳为《复》，遂充类至义之尽，以六十四卦分配二十四节候，然亦须一候得二卦有奇，乃为恰合，何以倏多倏少，远不相谋﹖《复》之「至日闭关」，夫子特举象之一节。若《姤》为夏至，未见明训，未敢信为必然。《临》、《泰》、《大壮》、《夬》、《干》与、《遯》、《否》、《观》、《剥》、《坤》之配岁周，不免案图索骥，近于颛愚，矧可牵引六十四卦，矫揉诬罔，一切不符乎﹖今去冬至《复卦》一阳生子半，阅《颐》、《屯》、《益》、《震》、《噬嗑》、《随》、《妄》、《明夷》、《贲》、《既济》、《家人》、《丰》、《离》、《革》、《同人》、《临》凡十七卦，始得二阳，为十二月，已是卯半，为春分矣。《损》、《节》、《中孚》、《归妹》、《睽》、《兑》、《履》、《泰》凡八卦，乃得三阳，为正月，已是巳初，为立夏矣。《大畜》、《需》、《小畜》、《大壮》凡四卦，乃得四阳，为二月，已是巳半，为小满矣。《大有》、《夬》止二卦，即得五阳，为三月，已是午初，为芒种矣。至《干》止一卦，即得纯阳，为四月，已是午半，为夏至矣。至《姤》亦止一卦，一阴生午半，阅《大过》、《鼎》、《恒》、《巽》、《井》、《蛊》、《升》、《讼》、《困》、《未济》、《解》、《涣》、《坎》、《蒙》、《师》、《遯》凡十七卦，始得二阴，为六月，已是酉半，为秋分矣。《咸》、《旅》、《小过》、《蹇》、《渐》、《艮》、《谦》、《否》凡八卦，乃得三阴，为七月，已是亥初，为立冬矣。《萃》、《晋》、《豫》、《观》凡四卦，乃得四阴，为八月，已是亥半，为小雪矣。《比》、《剥》止二卦，即得五阴，为九月，已是子初，为大雪矣。至《坤》止一卦，即得纯阴，为十月，已是子半，为冬至矣。将六十四卦破碎割裂，苦死支吾，犹然背畔若此，胡见其自然哉！若卦画各义，毫无统属，则精微之正论，反可姑置者也！○何谓已生、未生﹖八卦如此分属，尚有全用乎﹖既有干一、兑二、离三、震四、巽五、坎六、艮七、坤八之序，则皆已生矣。就彼而言，震巽居中，有长男代父、长女代母为政之象。震顺天左行，自《复》、《颐》至《夬》、《干》，行三十二卦，遇《姤》而息。巽逆天右行，自《姤》、《大过》至《剥》、《坤》，行三十二卦，遇《复》而息。夫两间气化，转毂循环，无有端绪。其来也非突然而来，即其去而来已在内；其去也非决然而去，即其来而去已下伏。焉得分疆画界，厘然中判，其去其来，若左右不相连贯者！震巽东西背驰，亦如人之行路，毕竟先有方向，然后可扬帆策马，行滕履屩。焉得东行者，山川原隰，历历可指，而云已生；西行者，悉漭瀁无凭，而待行者自为开关，乃云未生欤﹖春夏何其逸，秋冬何其劳也﹖一二三四五六七八之数自，有则俱有，焉得震独据一二三四，数往而顺；巽独擅五六七八，知来而逆﹖且数自一而二三四为顺，今反以四三二一为顺；自八而七六五为逆，今反以五六七八为逆；亦难错说矣！震长男，阳也，阳主创，近乎未生，或可云逆，而反云顺。阳而顺，是不能制义者也。巽长女，阴也，阴主随，近乎已生，本可云顺，而反云逆。阴而逆，是牝鸡司晨者也。阴阳顺逆，一切颠倒矣！细心体验，种种可疑。

　　辩《方图》曰：邵氏又作《方图》，谓天圆地方，置之《圆图》之中，谓天包地外。其说，曰「天地定位」，以西北角置《干》，东南角置《坤》为定位，又非南北故武矣；曰「《否》、《泰》反类」，东北角置《泰》，西南角置《否》，为反类；曰「山泽通气」，《兑》二斜依《干》一，《艮》七斜依《坤》八，为通气；曰「《咸》、《损》见意」，斜依《否》之《咸》，斜依《泰》之《损》，为见意；曰「雷风相薄」，以《震》四斜依《离》三，《巽》五斜依《坎》六，《震》、《巽》当中，斜依交会，为相薄；曰「《恒》、《益》起意」，《恒》自《咸》而《未济》斜来，《益》自《损》而《既济》斜来，亦交会于子中，为起意；曰「水火相射」，以《坎》六自《艮》七斜接《巽》五，（离》三自《兑》二斜接《震》四，为相射；曰「《既济》、《未济》」，《既济》、自《损》来斜连于《益》，《未济》自《咸》来斜连于《恒》也。曰「四象相交，成十六事」。夫《横图》既云阴阳老少为四象，此则明明用其六画之卦，何以又称四象乎﹖』云「十六事」者，《干》、《坤》、《否》、《泰》，《艮》、《兑》、《咸》、《损》，《震》、《巽》、《恒》、《益》，《坎》、《离》、《既济》、《未济》，俱取老、长、中、少、阴、阳正对，似乎稍有可观。《易》卦阳爻一百九十二画，阴爻一百九十二画，奇耦停匀，随人牵引，俱可布位整齐。使确守干父坤母、一再三索而搬演之，何尝不绣错丝编，烂然秩然，而理则较胜也﹖《大易》全篇，何莫非神化变通，而仅取《否》、《泰》、《咸》、《损》、《恒》、《益》、二《济》为纲领，将谓此外皆附庸之国乎﹖总之，先天卦画，奇耦相加，乱左阳右阴之常经。《方》、《圆图》次第撮凑小巧，紊四时之序，变八方之位，去君父母子之名分，倒老长中少之行列。曲护其说者，甚至谓乾坤无生六子之理。夫子所云干父坤母，乾坤《易》之门，乾坤《易》之蕴，一笔涂抹；《说卦》三传，无一可宗。可乎哉！

　　百家谨案：《先天卦图》传自方壶，谓创自伏皇。此即《云笈七签》中云某经创自玉皇，某符传自九天玄女，固道家术士假托以高其说之常也。先生得之而不改其名，亦无足异，顾但可自成一说，听其或存或没于天地之间。乃朱子过于笃信，谓程演周经，邵传牺画，掇入《本义》中，竟压置于文《彖》、周《爻》、孔《翼》之首，则未免奉螟蛉为高曾矣！归震川疑之，谓因《传》而有图，图未必出于伏圣也。岂知《传》中所谓「天地定位」与先天八卦并初无干涉邪！况邵伯温《经世辩惑》云：「希夷《易》学，不烦文字解说，止有图以寓阴阳消长之数与卦之生变。图亦非创意以作，孔子《系辞》述之明矣。」则以此图明明直云出自希夷也。惜朱子固不之考，震川亦不之疑耳。

　　经世衍易图

　　太阳　－　　　　　　　　　　　　　　阳－

　　太阴　－－　　　　　　　　　　　　　动－

　　少阳　－　　　　　　　　　　　　　　阴

　　少阴　－　　　　　　　　　　　　　　一动－静之间

　　少刚　－　　　　　　　　　　　　　　刚－

　　少柔　　　　　　　　　　　　　　　静

　　太刚　－　　　　　　　　　　　　　　柔

　　太柔　

　　蔡西山曰：「一动一静之间」者，《易》之所谓太极也。动、静者，《易》所谓

　　两仪也。阴、阳、刚、柔者，《易》所谓四象也。太阳、太阴、少阳、少阴、少刚、

　　少柔、太刚、太柔，《易》所谓八卦也。

　　----

　　经世天地四象图（图七）

　　太阳　　　日　　　暑　　　性　

　　目　　　元　　　皇

　　太阴　　　月　　　寒　　　情　　　　

　　耳　　　会　　　帝

　　少阳　　　星　　　昼　　　形

　　鼻　　　运　　　王

　　少阴　　　辰　　　夜　　　体

　　口　　　世　　　霸

　　少刚　　　石　　　雷　　　木

　　气　　　岁　　《易》

　　少柔　　　土　　　露　　　草　

</div>
    <div class="pagination">
<a href="宋元学案_page58.html">上一页</a><span>...</span><a href="宋元学案_page54.html">54</a><a href="宋元学案_page55.html">55</a><a href="宋元学案_page56.html">56</a><a href="宋元学案_page57.html">57</a><a href="宋元学案_page58.html">58</a><span class="current-page">59</span><a href="宋元学案_page60.html">60</a><a href="宋元学案_page61.html">61</a><a href="宋元学案_page62.html">62</a><a href="宋元学案_page63.html">63</a><a href="宋元学案_page64.html">64</a><span>...</span><a href="宋元学案_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
