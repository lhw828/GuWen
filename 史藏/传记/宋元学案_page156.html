<!DOCTYPE html>
<html>
<head>
    <meta charset="UTF-8">
    <title>宋元学案 - 第 156 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 156 页/共 437 页</h1>
    <div class="content">　　邢恕，字和叔，阳武人。其行事详具《宋史》，及邵伯温《辩诬》等书。云：「邢和叔后来亦染禅学。其为人明辩有才，后更晓练世事。其于学，亦日月而至焉者也。」又云：「谢良佐曾问：『涪州之行，知其由来，乃族子与故人耳。』伊川曰：『族子至愚，不足责；故人情厚，不敢疑。（原注：族子谓程公孙，故人谓邢恕。）孟子既知天，安用尤臧氏！』因问：『邢七虽为恶，然必不到更倾先生也﹖』伊川曰：『然。邢七亦有书到颐，云屡于权宰处言之。不知身为言官，却说此话。未知倾与不倾，只合救与不救。』便在其间又问：『邢七久从先生，想都无知识，后来极狼狈。』先生曰：『谓之全无知识则不可，只是义理不能胜利欲之心，便至于此也。』」（参《伊洛渊源录》。）

　　附录

　　《上蔡语录》曰：邢七云一日三点检，伯淳先生曰：「可哀也哉！其余时句当甚事﹖盖放三省之说错了，可见不曾用功。」又多逐人面上说一般语，伯淳先生责之，邢曰：「无可说。」先生曰：「无可说，便不得不说﹖」

　　◆伊川门人

　　张思叔先生绎

　　张绎，字思叔，河南寿安人。初以文闻乡曲，一旦以科举之学不足为，适小程子归自涪，时先生年已三十，乃往受业。读《孟子》「志士不忘在沟壑，勇士不忘丧其元」，然叹曰：「人能如此，则无不可为之事！」未及仕而卒。伊川尝言「晚得二士」，谓先生与和靖也。

　　张釆谨案：思叔大约英分多，故有得孟子此两句。

　　附录

　　施氏《北窗炙輠》曰：张思叔，伊川高弟也。本一酒家保，喜为诗，虽拾俗语为之，往往有理致。谢显道见其诗而异之，遂召其人与相见，至则眉宇果不凡。显道即谓之曰：「何不读书去﹖」思叔曰：「某下贱人，何敢读书！」显道曰：「读书人人有分。观子眉宇，当是吾道中人。」思叔遂问曰：「读何书﹖」曰：「读《论语》」遂归，买《论语》读之。读毕，乃见显道曰：「某已读《论语》毕，奈何﹖」曰：「见程先生。」思叔曰：「某何等人，敢造程先生门！」显道曰：「第往！先生之门，无贵贱高下，但有志于学者，即授之耳。」思叔遂往见伊川，显道亦先为伊川言之，伊川留门下。一日侍坐，伊川问曰：「《记》曰：『有所忿懥，则不得其正。有所恐惧，则不得其正。有所好乐，则不得其正。有所忧患，则不得其正。』正却在何处﹖」思叔遂于言有省。其后伊川之学，最得其传者惟思叔。今《伊川集》中有伊川祭文十许首，惟思叔之文理极精微，卓乎在诸公之上也。

　　张横浦曰：惠即吉，逆即凶。非于顺道之外复有吉，从逆之外复有凶也。张思叔，伊川高弟也。或问：「人而不仁，疾之已甚，何以谓乱﹖」思叔曰：「此乱在我，非在彼也。使日用间规规以疾人为心，则我之方寸已紊乱矣。非方寸外复有乱也。」此即惠吉逆凶之意。

　　侍御马东平先生伸

　　马伸，字时中，东平人。绍圣四年进士，历西京法曹。因张绎求见伊川程子，时学禁方兴，伊川固辞。先生十反，愈恭，毅然对曰：「使伸朝闻道，夕死何憾！」自是公暇日一造请，卒受《中庸》以归。靖康初，孙传以卓行荐，召擢监察御史。金人陷汴京，立张邦昌，众唯唯。先生与御吴给约秦桧共为议状，乞存赵氏，复嗣君位。同院无肯连名者，先生独持以往。而银台司视书不称臣，却不受。先生投袂叱之曰：「吾今日不爱一死，正为此尔！」即缴申尚书省以示邦昌。其书略曰：「相公不幸，迫于强寇，使当伪号。所以忍须臾死而诡听之者，其心若曰：与其虚逊于人而实亡赵氏之宗，孰若虚受于己而实存赵以归尔！忠臣义士未即就死者，亦以相公必能立赵孤也。今金人北还，康王在外，国即有属。宜即发使通问，扫清宫室，率群臣共迎而立之。然后归死司寇，伏阙俟命。如此，则明主必能照察相公，忠实存国，义非苟生，且弃过而录功矣。否则九庙在天，万无成理。伸必不能为宋朝叛臣，请先伏死都市，以明此心。」邦昌得书气阻，明日，议迎孟后垂帘，追还伪赦，遣使往迎康王。既即位，擢殿中侍御史，抚谕荆湖、广南。所过州县，察吏贤否与民利疚以闻。乃先奏孙觌。、谢克家「趋操不正，宜加远窜」；又奏黄潜善、汪伯彦罪恶：「摭其所为，诚辜倚任，陛下隐忍不肯斥逐，中原遗民固已绝望，二圣还期在何时邪﹖」疏入，留中。明日，改卫尉少卿，辞不拜，移疾待命。二相恚甚，必欲杀之，责以言辞不实，降监濮州酒税，濮逼近敌境，先生怡然被而行，死道中。天下识与不识，皆痛之。明年，广陵陷，黄、汪始以误国窜殛，乃召先生卫尉少卿，未知其死也。寻加直龙图阁。后以胡文定安国言，赠谏议大夫。先生为天资纯确，问学渊源，勇于为义，而所韫深厚。每日晨兴，必整衣冠端坐，读《中庸》一过，然后出视事。尝曰：「吾志在行道。若以富贵为心，则为富贵所累，以妻子为念，则为妻子所夺，而道不可行也。」山东已扰，家尚留于郓。尝称：「孔子言『志士不忘在沟壑，勇士不忘丧其元』，今日何日，沟壑乃吾死所也。」门人何兑为辰州通判，邮报，秦桧自陈存赵之功，他人莫预，兑即径取先生事状达尚书省。桧大怒，下兑荆南诏狱，坐削官，窜真阳。桧死，始放还，复其官。

　　待制吴先生给

　　吴给，字敦仁，□□人。尝为左司郎官。见《建炎时政记》。

　　（梓材谨案：先生为伊川门人，官至徽猷阁待制，见《道命录》。）

　　盐场周先生孚先

　　周孚先，字伯忱，晋陵人。（云濠案：《伊洛渊源录》作毗陵人。）与弟伯温俱从伊川学。伊川尝谓先生兄弟气质纯明，可以入道。其后俱由乡荐入太学。先生调四明盐场，改建德尉，不就，后丐祠。伯温终坑冶官。

　　坑冶周先生恭先

　　周恭先，字伯温，伯忱之弟也。初见伊川，伊川曰：「从事觉有所得否﹖学者要自得。」先生问何如可以自得，曰：「『思曰睿，睿作圣。』须是于思虑间得之。」又问颜子如何学孔子到此深邃，伊川曰：「颜子所以大过人者，只是得一善则拳拳服膺，与能屡空尔。」兄弟由乡荐入太学，气质不少异，尤笃于信道。释褐，授坑冶干官。每以沽名为戒，谓子孙曰：「吾殁后，毋为志文碑铭，以重吾不德。」终身恬于进取。（修。）

　　侍郎晏先生敦复

　　晏敦复，字景初，临川人，元献公殊之曾孙也。少学于小程子。第进士，累官权吏部侍郎，请谒不行，铨综平允，凡四选格法，多所裁定。除给事中，在职二月，论驳二十四事，人皆惮之。真拜吏部侍郎。桧始拜相，制下，朝士相贺，先生有忧色曰：「奸人相矣！」及桧倡屈己许和之说，先生争甚力，又与张焘等廷争之。桧使所亲谕曰：「能曲从，两府地旦夕可至。」先生曰：「姜桂之性，到老愈辣。终不为身计，误国家。」卒不能屈。先生静默如不能言，及立朝论事，鲠峭无所顾避。帝每称曰：「卿可谓无忝尔祖矣！」

　　进士袁道洁先生溉（附师薛翁。）

　　袁溉，字道洁，汝阴人。少尝学于河南二程先生。举进士，免贡，避地州西山中。建炎初，群盗劫山，先生又避于金、房山谷间。王彦卿即其庐就学李靖兵法，先生谢不告，转徙山南。时进士类试宣抚司，或劝就试求官，先生曰：「官不可苟求也！」移居富顺，邻家薛翁以卖香自给，邻里莫详其趋步，先生以刺谒之，薜翁慢骂不应，先生固已疑之矣。积日屡造其门，薛翁喜而见之。先生与之纵论《六经》，薛翁曰：「子学已博，然寡要。夫经所以载道，而言所以明道，何以多为！」先生谨受教。薛翁喜，因以所学授之。自是先生所为益纯粹近古。由关至夏口，岳开府飞欲延致幕下，先生见面出，语所知曰：「岳公武人而泥古，难乎免矣！」因家于荆州，往来夷陵、秭归诸郡。与士大夫言，循循然，人知其厚德君子也。病作，殁于二圣寺，年七十，无子。先生学，自《六经》百氏，下至博弈小数，方术兵书，无所不通。于《易》、《礼》尤精邃，未尝轻以示人。乐善孜孜，盖天性然也。与王枢密庶故善，枢密家有伊洛遗书，先生欲傅未能。俄而枢密死，先生不远千里，从其诸子传录，书毕遽行。靖康后，天下兵荒甫起，乡社义兵所在聚保，先生累以奇计破贼。盖先生当需才之际，文章智略皆足以资世用，乃百不施一，竟以穷死，是可哀已！薛艮斋季宣，其高弟也，尝为之传，且曰：「先生以所学纂一文字，凡四类，曰理，曰义，曰事，其一则忘之矣。」（参《薛浪语集》。）

　　（梓材谨案：此传本艮斋所作先生传。少学于河南二程，则本之《艮斋学案》主一案语。第考《吕范诸儒》《苏季明传》云「诣二程受学」，二程谓小程子，盖以明道为大程，即以伊川为二程也。此二程则亦小程之谓耳。）

　　布衣焦公路先生瑗

　　焦瑗，字公路，山东人也。尝游伊川之门，以避地至鄞。高宪敏公、赵庇民、童持之辈以其所得共证明之，其所言多与杨氏合，于是日益请业，而吾乡之洛学遂日盛。《史忠定集》言：先生以布衣入钱塘，声称满朝。丞相赵丰公方振洛学，已起用和靖，汉上诸老，欲荐先生，力辞不可，丰公至尊礼之。已而先生来寓大涵之麓，居人颇藉藉道。先生家居必修容，虽见妻子不少惰，出与物接，动必中礼，后生辈多远之，而习为夷居之流者甚且非笑之，而先生不顾也。已而渐有从之者，望之俨然，即之温然，则已心折。及详叩其议论，则有大过人者，始皆愿附讲席，而信丰公之誉为不虚。及先生殁，而弟子遵其礼法，如先生无恙时。虽极贵显者，其容止庄敬，衣冠端严，人之见之，不问皆知其为先生弟子也。补

　　进士周先生纯明

　　周纯明，字全伯，澶渊人，都官长孺之子也。长孺受业康节，早卒，康节抚先生如子，教之读书，因为求昏于伊川。康节殁，先生从伊川卒业。丧其嫡母，又有所生母之丧，疑于为服为□，伊川亦未决。康节之子伯温以问司马温公，温公答曰：「《杂记》：『有三年之练冠，则以大功之麻易之。』又云：『有父之丧，如未没丧而母死，其除父之丧也，服其除服，卒事，反丧服。』『虽诸父昆弟之丧，如当父之丧，其除诸父昆弟之丧也，皆服其除服，卒事，反丧服。』是先有丧而重有者，皆当别为服也。《曾子问》曰：『「并有丧，如之何﹖何先何后﹖」孔子曰：「其葬也，先轻而后重；其奠及虞，先重而后轻。」』所谓『遭同月』者也。今律令嫡继慈养诸母皆服齐衰三年，则固当同服，而设位则当于他所。盖《丧服小记》『妾祔于妾祖姑』，是其尊卑不可混也。」伯温以语先生，遵而行之。

　　孟先生厚

　　孟厚，字敦夫，洛人。从伊川，又为王氏学。举业特精，独处一室，粪秽不治。尝献书于伊川，伊川云：「孟厚初时说得也似，其后须没事生事。」一日，伊川语之曰：「子何不见尹焞、张绎﹖朋友间最好讲学。」然三公皆同齿也。先生见和靖曰：「先生令厚来见二公。若彦明固所愿见，如思叔莫不消见否﹖」和靖曰：「只不消见思叔之心，便是不消见焞之心也。」伊川之葬，门人畏党祸，莫敢至，独先生与尹、张、范棫、邵溥送焉。

　　冯东先生理

　　冯理，字圣先，汝州人，自号东居士。陈恬叔易为作志文，尹和靖再题其后。其子忠恕从和靖学，《涪陵记善》录者也。和靖称：东见伊川，曰：「二十年闻先生教诲，今有一奇特事。」伊川问之，曰：「夜间燕坐，室中有光。」伊川曰：「颐亦有一奇特事。」请问之，伊川曰：「每食必饱。」（参《伊洛渊源录》。）

　　范先生棫

　　范棫（云濠案：一作域。）洛阳人，程子门人。（参《儒林宗派》。）

　　（梓材谨案：《二程遗书》伊川祭文后载尹子曰：「先生之葬，洛人畏入党，无敢送者，故祭文惟张绎、范域、孟厚及焞四人。乙夜，有素衣白马至者，视之，邵溥也，乃附名焉。盖溥亦有所畏，而薄暮出城，是以后」云。）

　　博士谢先生湜

　　谢湜，字持正，金堂人。登元丰进士，官至国子博士。小程子之高弟也。着有《易记》。

　　谢山《答临川杂问》曰：谢湜于宋儒林中无所见，《尹和靖语录》云：「蜀人谢湜以所著《春秋》请正程子，程子答以更二十年方可讲此。」则当与刘绚同时，胡氏行辈稍后之矣。今观其书，亦无甚精蕴，以之备《春秋》一种可耳。湜尝赴京，先至洛见程子，问以何往，答曰：「将试学官。」程子曰：「求为人师而试之乎﹖」湜遂不行。事见《遗书》。则当以布终也。

　　李先生参

　　李参。

　　（梓材谨案：先生端伯之弟，学于伊川，尝集《程氏春秋说》，附见《武夷学案》茅堂传。）

　　征君谯天授先生定

　　谯定，字天授，涪陵人。不喜佛，后学易于郭氏。郭氏世家为南平，始祖在汉为严君平之师，盖象数之学也。先生后至京，闻伊川讲道于洛，特往见之，得闻精义，造诣深至，浩然而归。靖康初，中丞吕好问荐于钦宗，召为崇政殿说书，辞不就。高宗即位，许翰又荐。窭甚，与中贵人邻，馈以衣食不受；潜委金去，先生袖而归之。上将擢用，会金兵至，不果。复归蜀，爱青城大之胜，栖遁其中。蜀人敬礼，不敢名，称之曰谯夫子。后以《易》学授刘白水勉之、胡籍溪宪，而冯时行、张行成则得先生之余意者也。

　　（材材谨案：谢山《奉临川帖子二》云：「有及相随从而不得置之弟子者，如谯定之于程门是也。」是先生在程门私淑之列，于诸弟子当分别载之。然谢山于《刘胡诸儒》《序录》言籍溪与白水同师谯天授，于《赵张诸儒》言魏公尝从谯天授游，皆自先生以上溯伊洛，则先生固程门一大宗也。万氏《儒林宗派》固以先生为程子门人。）

　　翟先生霖

　　翟霖，正叔先生之徒也。尝送正叔西迁，道宿僧舍，坐处背塑像，正叔令转倚勿背，乃问曰：「岂以其徒敬之，故亦当敬邪﹖」正叔曰：「但具人形貌，便不当慢。」或因质此语龟山，曰：「孔子云：『始作俑者，其无后乎！为其象人而用之也。』盖象人而用之，其流必至于用人。君子无所不用其敬，见似人者不忽，于人可知矣。若于似人者而生慢易之心，其流必至于轻忽人。」

　　（梓材谨案：此段本在《龟山语录》，移以立传。）

　　承议赵先生彦道

　　赵彦道，程氏弟子。（参《儒林宗派》。）

　　（梓材谨案：先生盖字景平，取「王道平平」之义。有问答语，见《程氏遗书》。）

</div>
    <div class="pagination">
<a href="宋元学案_page155.html">上一页</a><span>...</span><a href="宋元学案_page151.html">151</a><a href="宋元学案_page152.html">152</a><a href="宋元学案_page153.html">153</a><a href="宋元学案_page154.html">154</a><a href="宋元学案_page155.html">155</a><span class="current-page">156</span><a href="宋元学案_page157.html">157</a><a href="宋元学案_page158.html">158</a><a href="宋元学案_page159.html">159</a><a href="宋元学案_page160.html">160</a><a href="宋元学案_page161.html">161</a><span>...</span><a href="宋元学案_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
