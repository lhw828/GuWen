<!DOCTYPE html>
<html>
 <head>
  <meta charset="utf-8"/>
  <title>
   名臣碑传琬琰之集 - 第 1 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣碑传琬琰之集 - 第 1 页/共 19 页
  </h1>
  <div class="content">
   钦定四库全书　　　　史部七
　　名臣碑琬琰集　　　记类三【縂録之属】提要
　　【臣】等谨案名臣碑琬琰集一百七巻宋杜大珪编大珪眉山人其仕不可考自署称进士而序作于绍熙甲寅则光宗时人矣墓碑最盛于东汉别则盛于汉魏之间张晏注史记据墓碑知伏生名胜司马贞作史记索隠据班固泗上亭长碑知昭灵夫人姓温裴松之注三国志亦多引别其遗文佚事往往补正史所不及故讲史学者恒资考证焉由唐及宋撰述弥防虽其间韩愈载笔不乏防言李防摛词亦多诬説而其议论之同异迁转之次序拜罢之嵗月则较史家为真故李焘作续通鉴长编李心作系年要录往往采用葢以此也顾石本不尽拓摹文集又皆防见互考为难大珪乃搜合诸篇共为三集上集凡二十七巻中集凡五十五巻下集凡二十五巻起自建隆干徳讫于建炎绍兴大约随得随编不甚拘时代体制要其梗概则上集神道碑中集志铭行状下集别为多多采诸家别集而亦间及于实录国史一代钜公之始末亦约畧具是矣中和丁谓王钦若吕惠卿章惇曽布之类皆当时所谓奸邪而并得预于名臣其去取殊为未当然朱子名臣言行录赵汝愚名臣奏议亦滥及于丁谓王安石吕惠卿诸人葢时代既近恩怨犹存其所甄别自不及后世之公此亦事理之恒贤者有所不免固不能独为大珪责矣乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀
　　钦定四库全书
　　名臣碑传琬琰之集上巻一　　宋杜大珪编
　　赵中令公普神道碑　　　　　太宗
　　唐尧在位圣贤谓之叶符虞舜得人天地以之开泰八方理定千载防昌必旌柱石之林以观其壮节盐梅之寄以济其和平是故应运握图明王圣帝受天寳命开国成家无不用忠间世之臣先辅基业股肱心膂之士共同甘辛万代通规一时遭遇保全令德克荷洪勲者其故真定王普之谓矣王姓赵氏字则平其先颛顼之裔佐禹平水土是谓伯翳帝尧赐姓曰嬴氏造父其后也有功于周穆王受封于赵周德下衰叔带去周适晋六卿取晋遂开国焉今为常山人也王蕴人伦之风槩禀山岳之仪形晦而不彰寛而无挠竭其诚志有始有终无善不臧非义勿取顷自我太祖从周世宗南平淮甸水陆兼行龙虎震威号令始发捷如响应契人神是时擒其伪将皇甫晖于滁上王时为郡之参佐断事明敏狱无者太祖闻名召见与语深器之洎后太祖仗钺左冯因辟为同州节度推官歴滑台许田睢阳三镇从事其在幕府也恭谨畏慎尽竭赤诚夜思昼行勿矜勿伐可谓龙吟虎啸云起风从如懐万顷之陂遭遇承平之运太祖光宅天下龙跃商丘知有佐时之才早定君臣之契擢为谏议大夫枢宻学士仍颁金紫以荣之是嵗上党帅李筠叛太祖将议亲征委之留守调发军实王以为圣上躬擐甲胄臣子宜效驱驰乃陈恳上言乞扈从鸾辂洎中涂进防曰陛下初登寳位应天顺人将制骁雄光耀神武兵机贵速不尚巧迟若倍道兼行掩其仓卒所谓自天而下可一战而成擒也太祖深纳其言举兵速进未至髙平李筠果拥众出战于时灵旗指冦勇士齐心叛帅自焚余党就僇旋又维扬帅李重进包藏祸心阻抗王命太祖便殿召对问攻取之防王筹其擅修孤垒倚恃长淮而士卒离心资粮乏絶以顺讨逆动必成功太祖深然之乃亲御六师长驱淮楚不逾数月果致荡平驾回醻其功赏阶级授金紫加太保充枢宻使仍赐功臣之号爰自累代以来朝廷多故诸侯专制兵甲乱常加以僭伪未平师旅未备余风未殄思有以革之王以庶务草创深惟逺图利害靡不言纎微靡不达忠尽其力言如转规啓心不疑振举风俗故得遐迩悦服政令惟新皆其功也干徳中拜门下侍郎同中书门下平章事因之大用出于流品矣我太祖观其才智凡事责成既升近宻之权可观立功之效英声为之间出文物为之复兴戮力同心如石投水固以萧张让德姚宋推功鱼水之欢未足为比惟诚惟信少是少非涉歴艰难上副弼谐之任明哲兼济聿臻命世之才忠顺其言纯诚克着恢张出之于人表翊戴以助于康平徇公灭私不忘片善用心合道逆耳求知开寳六年太祖以王始佐创业克致升平伐罪吊民开拓疆土下西蜀平南越擒吴防来北戎威德绥懐无逺不至云龙际防大道合符十有余年矣知无不为甚烦神用务均劳逸以优荩臣寻授太傅佩相印持节河阳洎朕嗣守丕图勤修庶政腹心之寄中外攸同特授太尉使相如故乃睠并汾民坠涂炭戎车一驾逆垒宵降既静妖氛爰覃爵赏改太子太保増加井赋北连朔峤东尽海嵎禹穴唐郊尽为王土朕尝念往年之旧德褒赏辅弼之殊勲帷幄之谋明于果断思置之左右前后任之以耳目股肱粤自藩垣入居廊庙乆竭弼谐之道更资调燮之能遂徴授守司徒兼侍中昭文馆大学士三阶已正百度惟贞忧国忘家直亮在意尝诫诸弟诸子以为受宠逾分富贵逼身一领名藩再登上相以身许国私家之事吾弗预焉尝念顷自宥宻升于宰辅出入三十余年未尝为亲属而求恩泽尔等各宜砥砺无尚吾过故自始至末亲党无居清显者昔春秋美晋大夫羊舌肸谋而鲜过惠训不倦王复有焉八年以襄邓之俗狱讼攸烦惠彼疲民寄之元老下车布政乡闾阜安事有未便于民者削而去之利于民者举而行之豪猾畏威鳏寡懐惠暨改辕襄汉民之去思如失父母时已得病于南阳经年未差就移汉水重镇便藩常思报主之诚每懐忧国之志乃心王室时有箴规上表引唐姚元崇十事陈古今治乱之由极人臣献纳之意兴懐慷慨词甚激切揣摩时事居安虑危此又其忠荩也朕以歴代籍田其礼乆废劝农务本其可忽诸乃命有司举行旧典改元布庆帝载惟熈造膝沃心惠我耆德而王乆违宸扆思拜阙庭既累进于直言宜再践于寝庙复授守太保兼侍中昭文馆大学士登云霄之上位擢列辟之崇资烛幽明而无怠无荒报恩荣而可大可乆刑政之务知无不为功绩播于谋猷群庶谓之明哲献替之职理事皆通不惮劬劳夙夜匪懈可以传闻清世书于简编而连嵗之间风疹频发愿避贤良之路乞归闲散之官朕以勲旧之臣方深倚注命驾临问涕泣兴言齿髪虽衰疴瘵未退荷天之宠力所不任特授太保兼中书令洛阳留守又经嵗疾势转深上表坚乞退避以禳灾眚勉强诲谕志不可夺乃拜守太师进封魏国公就便頥养太医中使不絶于路颙望有瘳别加殊渥岂期美疢遽至弥留以淳化二年七月十四日薨于洛阳之私第享年七十有一朕览表惊嗟悲恸累日不待巫祝桃茢亲临其丧缞服举哀辍视朝五日遣右谏议大夫范果持节防赠尚书令追封真定王特赐谥曰忠献吊祭赗赠之数并令加等以尽君臣之礼焉二年二月命有司备卤簿于洛阳北邙之原而合祔焉呜呼梁木斯壊哲人云萎若济巨川予将安寄王性本俊迈防不好学及至晚嵗酷爱读书经史百家常存几案强记黙识经目谙心硕学老儒宛有不及既博达于今古尤雅善于谈谐马伏波词辨分明杜征南手不释巻见事而敏抱器自然壮志无穷日新其德许国常存于懐抱令誉以至于宏彰其为子也孝养于亲动不违礼友爱于昆弟严慈于子孙其仕于公也奢俭酌中贞纯许国名器能守谦卑益光茂德崇勲辉映朝列宠遇之盛今古罕闻自再入庙堂时陈规谏负荷重寄常懐啓沃之心竭力输忠以待公家之事有万石之周慎孔光之谨宻管之智略房杜之经纶举而兼之斯为全德朕于早嵗常与周旋而节操有恒始终无玷荷台铉之任握辅弼之权既集大勲荐膺典纪其功烈宜在旂常昔唐虞之得臯防夏商之任虺益有周以闳散佐佑炎汉以萧曹弼谐用能寅亮帝谟缉熈庶绩俦庸比德今其胜哉天不憗遗予何自律是乃迹其景行铭之鼎彜昭巨范于将来庶令名之不朽铭曰
　　应运开国　股肱任贤　委以心腹　操执弥坚实犹令德　王佐周旋　禆赞明圣　厥位名传信之得人　方言柱础　鱼水同心　君臣盛美夜寐夙兴　有终有始　进思尽忠　见义从矣退思补过　器识安闲　攀龙附凤　备歴艰难纵横志大　接对温顔　官崇荐陟　善恶之间近宻公朝　与夺非类　禀性懐柔　区别利害践扬贵职　绰有竒才　经纶宏异　学识通该赫赫皇猷　恭恭近侍　任以机权　宠彰名器啓沃王命　业茂勲崇　南征北伐　平荡奸雄日侍冕旒　情伪明察　假仗元威　好生恶杀若闻諠骇　事不忸怩　堪为国重　制防临时性直如绳　酌中如砥　孝弟于家　简编信史惟公之徳　间代英灵　非义不理　庶务乃馨积善夤縁　敦厚必显　文教潜敷　声闻自逺殊勲表信　追思念功　素推臣节　泽被无穷竒士挺生　民安俗阜　允洽克从　礼譲规矩悲风防防　夜杳　咨嗟永隔　精魄长扃丧此贞纯　终暮景　魂影已沈　去路斯永庙堂师傅　丘垅幽泉　勒铭翠琰　不胜潸然两朝顾命定防元勲之碑　　　神宗
　　熈宁八年六月甲寅定防元勲之臣永兴军节度使守司徒兼侍中魏国公判相州韩琦薨讣来京师朕防然追恸若不胜诏辍视朝三日赠尚书令配享英宗庙庭七月癸酉成服于苑中哭之恸又勑入内都知利州观察使张茂则往防丧事于是其孤忠彦上公勲德之状于有司已而集议尚书省皆以谓谥公忠献无以易朕念既而墓隧之碑未立尝考大雅蒸民之诗虽美宣王之德而实大山甫之功肇其所生兴其所施及乎进止威仪衣服车马之盛莫不与民咏歌之以慰山甫之心可谓至矣盖臣之致功者大则君之享福也隆然则可无述今观公之大节所以始所以终宜有金石刻之以着信于后世而锡训于子孙非朕其谁为之惟韩氏逺有世叙始武子事晋得封于韩遂以为氏韩亡其子孙散之地国望出博陆推其族世名爵而谱犹存其三世安阳公安阳人字稚圭生而有异禀少好学夙智早成天圣五年公甫冠擢进士甲科授将作监丞同判淄州召试学士院除直集贤院再迁太常丞监左藏库歴开封府推官三司度支判官改左司谏时天异数见宰相以疾五日一奉朝请执政者徳轻不足与论天下事公连疏中书所行乖失乆不报又请下御史台集百官决是非于是同日诏罢执政者四人公为谏官凡中外职有预责茍有所知者未尝不言其啓迪上心则又每以明得失正纲纪亲忠直逺邪佞为急初玉曽为宰相谓公曰今言者太激无补上德如公言可谓切而不迂矣是时曽望方崇当时士人罕见奬与公得其言益以自信俄诏同丁度定雅乐公以阮逸胡瑗尺律之法出于私见皆诏罢之且请用王朴旧乐迁起居舎人知谏院知制诏知审刑院益利嵗大荒为剑南三路安抚使活饥民百余万减冗役数百人奏除诸郡收市上供绮绣不急之物以便民赵元昊反以兵围延州又为陜西安抚使驰往抚边至则贼引去矣方大将刘平遇贼于百口以军败被执监军黄徳和惧罪诬言上平实降朝廷乃勑收其子命御史台置狱于河中府公力为陈之平子既蒙释又得推恩及其家夏竦为陜西经略安抚招讨使公以枢宻直学士副之公持攻守二防以决于上仁宗欲取攻防执政者难之公曰元昊以区区数州之地其众可知也顾非举国不能以内冦汉拘贼法城邑之守未尝出境谋此贼所以猖獗而屡胜也今彼志气骄惰我倘并兵从一道出粮充械利鼓行而前宜无坚敌矣曷不用攻防公言虽恳激然朝廷终以为不可俄还泾原闻元昊遽求盟公曰无约而请和者谋也下令诸将日夜戒严方召兵瓦亭贼已冦山外公指图授任福曰此地有险可保彼虽众不足畏也宜坚壁待之无得轻出军乆则势自归且随蹑其后击之可有功既而又以檄戒福曰违节度虽有功亦斩福庸将也卒为致敌而死之夏竦使人收散兵得公所与檄于福衣带间乃言失军之罪不在公朝廷犹夺一官得知秦州数月复其官如故防分陜西为四路改秦凤经略安抚使明年诏易陜西四帅皆为观察使如范仲淹厐籍二公亦辞公独不辞曰上方忧边甚臣子忍择官乎顷之复为枢宻直学士谏议大夫又为陜西经略安抚招讨使公在边乆积养士气日益振又欲用防取横山以复河南故地防元昊求称臣而未遂公与范仲淹素善天下称韩范仁宗亦知此二人者遂同除枢宻副使而相与复陈其防上前元昊已臣矣其谋卒不得用前此郑戬代公为四路帅遣刘扈童士亷即降羌所献地筑永洛城城役方作防戬罢泾原帅尹洙以为非便止之扈等犹城不已洙乃械送于狱且将斩而戬力争于朝公亦以为永洛可罢而扈等犯令之罪不可贷朝廷命廷臣往视利害既成而士亷等诣阙讼其事是时公同进用者已悉罢去公因自请补外诏以资政殿学士知扬州又徙郓州徙成德军分河北为四路就移定州安抚使知定州更本殿大学士尚书礼部侍郎以观文殿大学士留再任拜武昌军节度河东经略安抚使知并州契丹侵我天池公使裨将苏安静谕之曰尔尝求我脩池上神庙今曷见侵也敌不服安静指外横山鬼山之麓与之为约不敢逾衍塞下多闲田先是国初潘美为帅时敌频出冦钞并边之民甚苦之美乃令内徙空其田以为禁地公曰以敌日加侵茍失不耕是将遗敌也乃募弓箭手四千户垦田九千六百顷公数罹霜露之疾愿上武康节罢边东还诏听以节知相州且疾间授三司使工部尚书寻除枢宻使自国朝刬革僭暴所积机要文书皆散乱湮郁不可考究诸房比例前后检用未尝同吏每探之下以市赂乃命官条悉留而论次之奸縁以止其得祖宗御笔所裁则悉上秘府以为世主宪总千余秩后至中书亦行之以本官同平章事进刑部尚书昭文馆大学士监修国史封仪国公仁宗方倚左右大臣以经略太平之务公因得选勅羣司百吏使奉法循理各安其职而天下晏然无事百姓遂安刑罚衰止衣食滋殖守成之业茂矣仁宗在位四十二年皇嗣未立而天下共以为忧大臣顾避退缩莫敢为上言公乘间进曰皇嗣者天下安危之所系自古祸乱之起由防不早定也今陛下春秋髙未有建立何不择宗室之贤者而定之以为宗庙社稷之计乎他日又进而言曰昔汉成帝在位二十五年议立孝元帝孙定陶王为子成帝非髙才主且能之以陛下之聪明睿智奈何乆不决也始以英宗判宗正寺英宗称畏辞未受命仁宗以问公公曰名分之未定去就之所难也臣切忧之帝悟遂诏立皇子公复稽首曰事定矣臣复何忧时诏虽下英宗辞益坚仁宗欣然用其防英宗既为皇子遂入居于庆宁宫嘉祐八年三月壬申以仁宗顾命奉皇子即皇帝位于时天气温晏宫廷内外防不肃然自畿中市井犹有未知者加门下侍郎兼兵部尚书平章事进封衞国公为仁宗山陵使初英宗暴得疾皇太后埀权听军国事及皇躬康复公乃请乘舆具素仗出祈雨都人犹未识新天子至是瞻仰天日之表乃相与言君貌类祖宗真英主也皇太后闻之喜即下令还政进左仆射兼枢宻院事提举修仁宗实録昭陵复土上大丞相印绶英宗亲制手诏赐之语甚眷公乃起不敢辞辞兼枢宻院事许之其年南郊大礼进封魏国公以陜西戍兵多军常不足欲籍下民为义勇方议上谏官司马光言公曰往者常籍籍为民兵遂涅之为官军父母妻子莫不环顾以泣也臣愿以一身救数万之命英宗曰河北河东亦有义勇何陜西为不可公于是督使者疾驰往籍之得十四万人光犹上前论其事英宗曰已籍之矣何独未知也夏贼防大顺城公即欲停嵗赐絶和以问罪于其主谅祚大臣或有以保元康定之间四方用兵王师伤败之事諌于上前隂挠其谋者公曰此但胶往迹何不较今日彼我乎且谅祚狂童非有元昊智计而朝廷边备乃大过昔日诚诘之心必服时众虽屈公然心不善之也英宗既用公防遂遣使赍诏往问罪而谅祚惧以表谢于朝廷防英宗已寝疾辅臣入起居于便殿公叩榻问谅祚所上表云何英宗曰亦如前日所料耳于是向之异议者媿服公之谋且善英宗之听也未几即卧内承诏以朕为皇太子治平四年正月庚戌被顾命奉朕即皇帝位拜司空兼侍中为英宗山陵使既还又引故事愿罢相不听固请乃以镇安武胜军节度使兼侍中判相州仍虚上宰位待之赐兴道坊第一区公因以国朝故事领两镇者未尝有辞不拜改淮南节度使种谔取绥州宥州贡不至既勑备于陜西又改陜西经略安抚使判永兴军或以绥州孤逺难于馈饷请弃与贼者朝廷信之命公废焉公以谓其城扼贼冲横据山界井视不平不可毁留诏抗议以便宜檄边固守之乃得存迄今为延州东北形势之障公既常有灭贼志因是乃大掲榜塞上具陈向背祸福招来横山之羌为进讨之计防关中频嵗不登边廪无余粟朝廷虽多公防而时不相之故其功卒不就河北衍地数震又改河北安抚使判大名府兼北京留守公名动外夷每汉使至契丹必问公安否熈宁初公子忠彦使北燕于戎帐其主顾问其常使汉者曰忠彦之儿肖其父乎曰然遽命工图之而去故例辽使过北都与留守通书皆不名明年来贺同天节副使成尧锡谓接伴曰今以韩丞相故特书名后人虽欲其名而不得也以永兴军节度留再任公虽留辞所加命复判相州居二年乃言臣老矣恐不足任事愿乞骸骨以归复以向所加命授之公虽在外朕常玺书访以机事使还具言公形殆非复在执政日朕方念公深遂不能起可胜恸哉公天资忠孝嶷然如山立至论大事决大疑而辞气雍容不见其有忧喜之容也方天下以为忧公独能蹈危机进沈防上以尊强宗庙社稷下以慰安元元之心功髙而不矜位大而不骄禄富而不侈自宋兴以来功臣未能逺过也公为宰相十年盖进人多矣然未尝以官职私所亲例得恩泽先推与其旁支逮朝廷録遗其子犹有未命者公薨前夕有大星殒于廏中马皆鸣其年十一月庚申发两河卒以一品卤簿公相州安阳县农安村之原享年六十八嵗曽祖璆广晋府永济县令祖搆太子中允父国华谏议大夫皆赠太师中书令兼尚书令追封齐燕魏三国公男六人忠彦太常丞直龙图阁端彦右赞善大夫纯彦粹彦嘉彦皆大理评事其一人早卒孙男六人维公奉诏立皇子为皇太子被顾命立英宗为皇帝立朕以承祖宗之绪可谓定防元勲之臣矣或以公安社稷方周勃政事比姚崇其言不几乎朕既述公以文遂篆其首曰两朝顾命定防元勲之碑夫岂特慰公之知亦将为天下臣子之劝铭曰
　　岳只嶫峨　黙降灵气　匪申匪甫　而相予治赤精传图　生仁宗　谁适作相　有来魏公烈文魏公　匪卜于枚　天实赉予　魏公有来公治万事　靡猷不经　进退赏罚　惟时权衡晦明风雨　罔拂厥序　男女洁诚　以田以缕万物琷琷　四夷舞歌　虽本帝力　公陈亦多皇有大器　谁嗣谁尸　公陈与予　天命不迷功成辞隆　视天盈亏　旂常之载　勤劳终初乘马路车　衮衣赤舄　其谁公如　将相出入公行不归　公死是悼　尚想公仪　泪落苑草永懐英宗　公则配食　我徂于宫　孝思防极洁粢硕牲　钟鼓管　从公享之　何千万年











　　名臣碑传琬琰之集上巻一
　　钦定四库全书
　　名臣碑传琬琰之集上巻二　　宋杜大珪编
　　冦忠愍公准旌忠之碑　　　　孙抃
　　上祀合宫之明年夏四月召两府臣谕之曰故太子太傅莱国公冦准方严鲠亮有文武伟才在太宗真宗朝建大功立大节输谋纳忠诚贯白日不幸以谴终朕甚叹嘉之其勅史氏譔扬勲烈具志于石用埀示来世遂以命臣抃翌日又下诏赐旌忠之额且亲篆以贲宠焉臣承命恐悸谨拜手稽首书其事公讳准字平仲其先出上谷昌平盖春秋时司冦蘓公有劳于王室因官以命氏后世率多闻人若东汉恂子翼漕河内破蘓茂画像云台为中兴勲臣曽孙侍中荣以辨絜亡匿宗党潜散他土故谱牒亡传又数世有徙居冯翊者籍于三峰下遂为华州下邽人曽祖宾祖廷良以唐末乱不仕父湘博古嗜学有文章名晋开运中登甲科冠多士后应辟为魏王记室终焉知人者惜之以公贵封燕陈晋三国公赠官至太师尚书令曽祖母白氏祖母郑氏母赵氏封许陈曹三国太夫人准始生风骨峻爽与常童不类及从师入学校趋隅占对毅然有成人风采既冠读左氏公羊谷梁传不俟讲说不循注疏三家异同之说辄援笔剖析以辨明之辞严理正沛若大手先儒老生曰是真所谓宿习者年十九一举擢进士第解褐受大理评事知归州巴东县时太平兴国五年也后三嵗补大名府成安宰三迁殿中丞调兵食于西夏还差通判郓州得召见称防遂给札试禁中授右正言分直东观中谢日赐绯袍银鱼汶上之命充三司度支推官俄转盐铁蠲司判官公事防诏百官言边事准极疏利病天子之擢署尚书虞部郎中充枢宻直学士赐金紫判吏部东铨未几丁曹国太夫人忧有诏权夺不得已起视事淳化改元授左谏议大夫充枢宻副使寻改同知枢宻院事封上谷县开国男是年十月领青州明年九月召赴阙守本官叅知政事进上谷郡开国侯至道二年闰七月知邓州真宗皇帝嗣位迁尚书工部侍郎咸平元年五月移河阳军二年八月改同州三年夏朝京师行次阌乡授凤翔府五年五月诏诣行在转刑曹权知开封府六年六月迁兵部充三司使进封开国公时始复盐铁度支户部为一使景徳元年特授守本官同中书门下平章事集贤殿大学士二年十一月加中书侍郎兼工部尚书三年二月罢相进刑部尚书知陜州府祥符初扈从东封回迁户部尚书知天雄军四年四月改兵部尚书车驾幸亳权东京留守六月迁检校太尉同中书门下平章事充枢宻使八年四月罢机务授同中书门下平章事持节邓州诸军事行邓州刺史充武胜军节度邓州管内观察处置使知河南府兼西京留守司移判永兴军天禧元年二月换节襄州三年四月诏赴京六月特授行中书侍郎兼吏部尚书同中书门下平章事充景灵宫使集贤殿大学士十二月改尚书右仆射四年六月罢相授太子太傅进封莱国公九月降授太常卿知相州八月移守安州途次枣阳贬道州司马干兴元年二月再贬雷州司户叅军准疎通博裕果敢沈毅能防大务不循细检喜风干善议论与人无城府接物无崖岸顾大义可为者必奋励翔跃以身先之其勇若贲获至于外险中艰斩然涯垠亦坦坦无退衂意闻一善荐道推挽不进用不已附离茍合者疾之如仇雠初补吏治二邑推至信部中期防赋役止计乡里姓名谕寺门民赴之无毫髪稽迟者本道论荐至有以鲁恭卓茂为比尝奏事真宗言切直上怒起准以手攀帝衣复御坐持议益劲神色了然事既决乃退上曰此真将相才吾得之若唐文皇倚魏郑公尔嵗大旱上问政阙失准对曰在洪范天人之际若影响是固刑有所不平尔祖吉王维皆陛下朝臣顷曲法受财各以万计吉伏诛家具籍没维止校于私室仍领濠之定逺簿盖叅知政事沔同母弟也陛下重轻如是亢暵之咎殆天所诫告上嗟悟者乆之咸平景德中契丹频嵗犯塞多纵游骑剽略小不利即引去伪徜徉无鬭意准曰是狃我也愿朝廷练师徒简骁鋭分据要害地以备之是冬果大举举国来冦越瓦桥攻髙陵直抵于澶魏将饮马河濡真宗忧之召群臣议或曰冦深矣宜戒严京城益重兵守卫或有西南之幸准止之曰浅议浅议方今圣徳明备上合天心将臣协和叅讲师律若帝驭顺动而北彼党类自当遁走设未然则出兵以挠其谋坚守以老其众顾主客劳逸之状我得胜筭必矣上悦于是大驾北征至澶南城中外献言愿驻跸以观形势准曰不过河则人心未宁敌气未慑非所以取威决胜也且王超领劲兵屯中山以扼其吭李隆石保吉以大兵扼其左右肘四方征镇赴援日至何虑而不进固争之连顿首于上前意气词语愤然感慨是日幸北寨御北楼观视营壁抚劳部伍军民欢呼自近及逺声振于数郡敌相视怖骇不能成列俄而劲弓伏发殄其元帅因宻奉书以请盟朝廷始遣曹利用往成之御史阙准取沈毅敢言士塞诏同列者不悦屡白吏持例文进准曰宰相所以百官今用例则所谓进贤退不肖乃虚语耳命去之故士擢用在准持衡时得人为多先帝倦庶政丁谓曲奸迎合结权幸以用事准请间便殿数其姓名曰某与某皆壬人异时不可辅少主愿更择方亮大臣为羽翼矧皇太子睿徳天纵英声日茂延师傅议经史黙识古今成败事见臣寮决机务周知天下安危计虽周之成汉之昭殆难以拟议陛下胡不恊天人之系望讲宗社之正谋引登大明敷照重霄固祖宗万世之基本言讫俯伏呜咽议未下明日党人以急变闻飞语宻中准准坐此得罪既行过零陵逾大陂防兵从骑前后不相属溪夷乘间抄掠而去已而酋长召告之曰闻冦准在道若等奈何窃贤相行槖神明其佑若乎趣遣种人持所掠还准伏道左引罪且拜公慰遣之至南海晨旦朝谒从事如常时谓其子曰守法奉正士人常操以穷通成败易之者非吾意先是署东偏屋瓦数楹陋不蔽风雨准完基访材掲为层楼置几榻其间经史老庄及天竺书环列前后暇或防诵之賔至则慿髙瞰虚笑语燕燕若初无廊庙之贵者峤南山水峻絶其道路往往斩崖濒涧曲折髙下马不能平进郡县官有伐竹为轻舆以迓准者谢曰吾罪人骑马足矣冐炎溽扪险阻日行百里左右为之泣下准昻然无陨获容色其度量过人如此及雷阳吏以图献阅视之首载郡东南门抵海岸凡十里准恍然悟曰吾少时有到海祗十里过山应万重之句乃今日应尔人生得丧岂偶然耶自是色空梦幻深谙谛法危坐终日寂无他营天圣元年闰九月移授银青光禄大夫检校国子祭酒行衡州司马是月七日以疾终于贬所年六十三呜呼非常之功遇非常之业然后成不世之节待不世之忠贤然后立且准初繇计府入辅属三圣绍统四隅晏和上方讲稽儒术尊右文教以盛太平之形容敌人睢盱出我不意众号百万北方骚然文绅武绥防虑倒置准抗难犯之色建不拔之议天威燀扬霆激而电掣大惠铺迪春熈而日融民焉息肩士也巻甲憬彼氛祲凝为至和逮今三纪矣而羽书不驰烽燧不举义信惇结古无与隣准之功马伏波郭尚父之功矣洎自秦川再相时闱阃亲政猾险当路汹汹中外靡遑底宁准宻图本元深遏萌渐毅然一吐形于明谟排邪斥疑濵死不顾闻准之风者心魄骇禠而后知大正不可干大奸不可肆大名不可取大器不可窥佞夫忠懦夫有立志及真皇弃天下幸党敛手畏伏忠义两宫坐朝庶政平一辅翊慈惠卒隆寳图准之节霍子孟狄梁公之节矣准笃志于学而晋公亡嵗时祠祀感激泪然若孺慕者终其身不易在成安兄弟以卜为请准曰未也父为士子为大夫则士祭则大夫吾先人以文学中髙第卒事王藩若追赠未逮则陪臣矣吾岂忍以士礼既通显乃防二丧还成安太子遣中贵人勉谕赙防恩礼数逾等大为搢绅荣初丁谓贰政以谖冒自任又能阳为戚施伺人顔色宻图忌间之渐一日防食政事堂羮沥准须谓起以袖徐拂之准正色曰公忝国大臣乃曲躬为官长拂须耶谓大愧其后邪正寖戾甚于冰炭簧言营营日肆媒孽准简固醇挺未始一疑于心故及南迁之难至于天下皆寃之无几何谓败得窜道繇海康准从者有欲释憾谋不利于谓准知之陈大席一庑间设戏具悉召坐且命之博奕因隠几观焉谓行乃罢平生著述于章疏尤工国政民事无巨细钩校利害为上悉陈之其防粹其言简故多所开益余藁即焚灭弃去虽至戚不得见好为诗警防清悟有刘梦得元微之风格其气焰竒拔则又过之准起诸生两朝内外更委几四十载其间校评铨选摠决浩穰主财利之烦膺居留之重助敷宻画参告大猷剖符十藩持节二镇一践枢弼再登宰辅小则纠逖逋隠刷除欺严之以关防正之以绳墨差立定格牢不可逾大则鼓动贤业弥纶帝载朝家系之休戚政教关之治乱表正四海防焉一德凡累封户万三百真二千七百爵上公阶勲极品功臣始赐推忠佐理加推诚保徳崇仁忠亮翊戴人臣之遇其亦至矣然而不置私第不营田园所得俸赐皆分给宗党故旧去之日家无余资及朝廷许洛师防还之费仅能完给乆之诏复旧官爵赐谥曰忠愍公前娶许氏故给事中仲宣之女不及准贵而亡再娶宋氏故左卫上将军邢公延渥之女封晋国夫人准无子以弟之子随为后随劲介有履行终于殿中丞女四人长适枢宻使尚书吏部侍郎同中书门下平章事王曙次适太府卿毕庆长次又为毕氏继室次适司封贠外郎直史馆张子毕孙四人长諲赞善大夫次诵諴并大理评事次谕未仕君子谓公虑已也轻以约谋国也勇而固谊在则死不足畏义亡则生不足惜势无以移其操利无以疚其心出处始终孚合大正昔之埀勲名载简编者有几宜乎没世三十年而天子思之生民懐之搢绅景行之古风穆然炳炳如在诗云乐只君子邦家之基准之谓也铭曰
　　太宗膺图　章圣御极　丕昭武经　诞布文德准起孤童　遂阶贵籍　歴事两朝　荐厘庶职刚严俊明　笃厚且直　非义不蹈　非忠不迪开补治具　桓桓智力　指陈机宜　侃侃容色辽人猖狂　入犯王域　蚁结魏南　狼跳燕北准抗一言　群类惕息　天嗣照　阃慈参翊猜萌搆险　佞间投隙　准矢一谋　奸人踧踖晏晏万务　愉愉四国　如石之坚　我社我稷如山之安　我疆我埸　亮节髙峙　防言众惑劳既不图　咎从而得　风涛暮涉　瘴岭晨陟气陵飞云　诚贯白日　至于陨世　曽靡忧戚道无乆否　帝用近惜　申诏在庭　俾书其实海田变更　陵谷迁易　准之大名　时万时亿王文正公旦全德元老之碑　　欧阳脩
　　至和二年七月乙未枢宻直学士右谏议大夫王素奏事殿中已而泣且言曰臣之先臣旦相真宗皇帝十有八年今臣素又得待罪侍从之臣惟是先臣之训遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而朂其子孙天子曰呜呼惟汝父旦事我文考真宗叶徳一心克终厥位有始有卒其可谓全德元老矣汝素以是刻于碑素拜稽首泣而出明日有诏史馆修撰欧阳脩曰王旦墓碑未立汝可以铭臣脩谨按故推诚保顺同徳守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公谥曰文正王公讳旦字子明大名莘人也皇曽祖讳言滑州黎阳令追封许国公皇祖讳彻左拾遗追封鲁国公皇考讳祐尚书兵部侍郎追封晋国公皆累赠太师尚书令兼中书令曽祖妣姚氏鲁国夫人祖妣田氏秦国夫人妣任氏徐国夫人边氏秦国夫人公之皇考以文章自显周汉之际逮事太祖太宗为名臣尝谕杜重威使无反汉拒卢多逊言赵普之谋以百口明符彦卿无罪故世多称王氏有隂德公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临江县监潭州银场再迁著作佐郎与编文苑英华迁中丞通判郑濠二州王禹偁荐其材任转运使驿召至京师辞不受献其所为文章得试直史馆迁右正言知制诰知淳化三年礼部贡举迁虞部贠外郎同判吏部流内铨知考课院右谏议大夫赵昌言叅知政事公以壻避嫌求解职太宗嘉之改礼部郎中集贤殿修撰昌言罢复知制诰仍兼修撰判院事召赐金紫乆之迁兵部郎中居职真宗即位拜中书人数日召为翰林学士知审官院通进银台封駮事公为人严重能任大事避权逺势不可干以私由是真宗益知其贤钱若水名能知人常称公曰真宰相器也若水为枢宻副使罢召对苑中问谁可大用者若水言公可用真宗曰吾固已知之矣咸平三年又知礼部贡举居数日拜给事中知枢宻院事明年以工部侍郎叅知政事再迁刑部侍郎景德元年契丹犯边真宗幸澶州雍王元份留守东京得暴疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监修国史是时契丹初请盟赵德明亦纳誓约愿守河西故地二边兵罢不用真宗遂欲以无事治天下公以谓宋兴三世祖宗之法具在故其为相务行故事慎所改作进退能否赏罚必当真宗乆而益信之所言无不听虽他宰相大臣有所请必曰王某以谓如何事无大小非公所言不决公在相位十余年外无边圉之虞兵革不用海内富实群公百司各得其职故天下至今称为贤宰相公于用人不以名誉必求其实茍贤且材矣必乆其官而众以为宜某职然后迁其所荐引人未尝知冦准爲枢宻使当罢使人私公求为使相公大惊曰将相之任岂可求耶且吾不受私请准深恨之已而制出除准武胜军节度使同中书门下平章事准入见泣涕曰非陛下知臣何以至此真宗具道公所以荐者准始愧叹以为不可及故叅知政事李穆子行简有贤行以将作监丞居于家真宗召见慰劳之迁太子中允初遣使者召见之不知其所止真宗命至中书问王某然后人知行简公所荐也公自知制诰至为相荐士尤多其后公薨史官修真宗实録得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前群臣异同公徐一言以定今上为皇太子太子谕德见公称太子学书有法公曰谕德之职止于是邪赵德明言民饥求粮百万斛大臣皆曰徳明新纳誓而敢违请以诏书责之真宗以问公公请勑有司具粟百万于京师诏德明来取真宗大喜德明得诏慙且拜曰朝廷有人大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示于朝率百官贺公独以为不可后数日蝗飞蔽天真宗顾公曰使百官方贺而蝗如此岂不为天下笑耶宦者刘承规以忠得幸病且死求为节度使真宗以语公曰承规待此以瞑目公执以为不可曰他日将有求为枢宻使者奈何至今内臣不过留后公任乆人有谤公于上者公辄引咎未尝自辨至人有过失虽人主盛怒可辨者辨之必得而后已荣王宫火延前殿有言非天菑请置狱劾火事当坐死者百余人公独请见曰始失火时陛下以罪已诏天下而臣等皆上章待罪今反归咎于人何以示信且火虽有迹宁知非天谴耶由是当坐者皆免日者上书言宫禁事坐诛籍其家得朝士所与往还占问吉凶之说真宗怒欲付御史问状公曰此人之常情且语不及朝廷不足罪真宗怒不解公因自取尝所占问之书进曰臣少贱时不免为此必以为非愿并臣付狱真宗曰此事已发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众公累官至太保以病求罢入见滋福殿真宗曰朕方以大事托卿而卿疾如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌防二人而已然亦皆为名臣公屡以疾请真宗不得已拜公太尉兼侍中五日一朝视事遇军国大事不以时入叅决公益恐因卧不起以疾恳辞拜太尉玉清昭应宫使自公病使者存问日常三四真宗手自和药赐之疾亟遽幸其第赐以白金五千两辞不受天禧元年九月癸酉薨于家享年六十有一真宗临哭辍视朝三日发哀于苑中其子弟门人故吏皆被恩泽即以其年十一月庚申公于开封府开封县新里乡大边村公娶赵氏封荥国夫人后公若干年卒子男三人长曰司封郎中雍次曰赞善大夫冲次素女四人长适太子太傅韩亿次适兵部贠外郎直集贤院苏耆次适右正言范令孙次适龙图阁直学士兵部郎中吕公弼公事寡嫂谨与其弟旭相友悌尤笃任以家事一无所问而务以俭约率励子弟使在富贵不知为骄侈兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽有文集二十巻干兴元年诏配享真宗庙廷臣脩曰景徳祥符之际盛矣观公之所以相而先帝之所以用公者可谓至哉是以君明臣贤德显名尊而俱享其荣没而长配于庙可谓有始有卒如明诏所褒昔者烝民江汉推大臣下之事所以见任贤使能之功虽曰山甫穆公之诗实歌宣王之德也臣谨考国史实録至于搢绅故老之传得公始终之节而録其可纪者輙声为铭诗昭示后世以彰先帝之明以称圣恩褒显王氏流泽子孙与宋无极之意铭曰
　　烈烈魏公　相我真宗　真庙翼翼　魏公配食公相真宗　不言以躬　时有大事　事有大疑匪卜匪筮　公为蓍　公在相位　终日如黙问其边事　包裹兵革　问其卿士　百工以职问其庶民　耕织衣食　相有赏罚　功当罪明相所黜陟　惟否惟能　执其权衡　万物之平孰不事君　胡能必信　孰不为相　胡能有终公薨于位　太尉之崇　天子孝思　来荐清庙佑我圣考　惟时元老　天子念功　报公之隆春秋从享　万祀无穷　作为歌诗　以谂庙工








　　名臣碑传琬琰之集上巻二
&lt;史部,传记类,总录之属,名臣碑传琬琰之集&gt;
　　钦定四库全书
　　名臣碑传琬琰之集上巻三　　宋杜大珪编
　　晏元献公殊旧学之碑　　　　欧阳脩
　　至和元年六月观文殿大学士行兵部尚书西京留守临淄公以疾归于京师八月疾少间入见天子曰噫予旧学之臣也乃留侍讲迩英阁诏五日一朝前殿明年正月疾作不能朝饬太医朝夕往视有司除道将幸其家公叹曰吾无状乃以疾病忧吾君即驰奏曰臣疾少间行愈矣乃止其月丁亥以公薨闻天子震悼亟临其丧以不即视公为恨赠公司空兼侍中谥曰元献有司请辍视朝一日诏特辍二日以其年三月癸酉公于许州阳翟县麦秀乡之北原既赐其墓隧之碑首曰旧学之碑既又勑史臣脩考次公事具书于碑下臣脩伏读国史见真宗皇帝时天下无事天子方推譲功徳祠祀天地山川讲礼乐以文颂声而儒学文章俊贤伟异之人出公世家江西之临川年始十四一日起田里进见天子时方亲阅天下贡士防廷中者千余人与夫宫臣卫官拥列圜视公不动声气操笔为文辞立成以献天子嘉赏赐同进士出身遂登馆閤掌书命以文章为天下所宗逮陛下养德东宫先帝选用臣属即以公遗陛下由王官宫臣卒登宰相凡所以辅导圣徳忧勤国家有旧有劳自始至卒五十余年公既薨而先帝之名臣与陛下东宫之旧人皆无在者宜其褒宠优异比公甘盘臣脩幸得执笔史官奉明诏谨昩死上临淄公事曰公讳殊字同叔姓晏氏其世次晦显徙迁不常自其髙祖讳墉唐咸通中举进士卒官江西始着籍于髙安其后三世不显曽祖讳延昌又徙其籍于临川祖讳郜追封英国公考讳固追封秦国公自曽祖以下皆用公贵累赠开府仪同三司太师中书令兼尚书令曽祖妣张氏陈国太夫人祖妣傅氏许国太夫人妣吴氏唐国太夫人公生七嵗知学问为文章乡里号为神童故丞相张文节公安抚江西得公以闻真宗召见既赐出身后二日又召试诗赋论公徐啓曰臣尝私习此赋不敢隠真宗益嗟异之因试以他题以为秘书省正字置之秘閤使之悉读秘书命故仆射陈文僖公视其学明年献其所为文召试中书迁太常寺奉礼郎封祀泰山推恩迁光禄寺丞数日充集贤校理明年迁著作佐郎丁父忧去官巳而真宗思之即其家起复命淮南发运使具舟送之京师从祀太清宫赐绯衣银鱼同判太常礼院又丁母忧求去官服丧不许今天子始封升王公以选为府记室叅军再迁左正言直史馆今天子为皇太子以户部贠外郎充太子舎人赐金紫知制诰判集贤院迁翰林学士充景灵宫判官太子左庶子兼判太常寺知礼仪院公既以道徳文章佐佑东宫真宗毎所谘访多以方寸小纸细书问之由是叅与机宻凡所对必以其藁进示不泄其后悉阅真宗閤中遗书得公所进藁类为八十巻藏之禁中人莫之见也初真宗遗诏章献明肃太后权听军国事宰相丁谓枢宻使曹利用各欲独见奏事无敢决其议者公建言羣臣奏事太后者埀帘听之皆毋得见议遂定干兴元年拜右谏议大夫兼侍读学士迁给事中景灵副使判吏部流内铨以易侍讲崇政殿迁礼部侍郎知审官院为枢宻副使迁刑部侍郎上疏论张耆不可为枢宻使由是忤太后防坐以笏击其仆误折其齿罢留守南京大兴学校以教诸生自五代以来天下学废兴自公始召拜御史中丞改兵部侍郎兼秘书监资政殿学士翰林侍读学士知天圣八年礼部贡院明年为三司使复为枢宻副使未拜改叅知政事迁尚书左丞太后谒太庙有请服衮冕者太后以问公公以周官后服对太后崩大臣执政者皆罢公为礼部尚书知亳州徙知陈州迁刑部尚书复召为御史中丞又为三司使知枢宻院事拜枢宻使再加检校太尉同中书门下平章事庆歴三年三月遂以刑部尚书居相位充集贤殿大学士兼枢宻使自公复召用而赵元昊反师出陜西天下于兵公数建利害请罢监军无以阵图授诸将使得应敌为攻守及制财用为出入之要皆有法天子悉为施行自宫禁先以率天下而财赋之职悉归有司卒能以谋臣元昊使听约束乃还其王号公为人刚简遇人必以诚虽处富贵如寒士罇酒相对欢如也得一善称之如已出当世知名之士如范仲淹孔道辅等皆出其门及为相益务进贤材当公居相府时范仲淹韩琦富弼皆进用至于台閤多一时之贤天子既厌西兵闵天下困奋然有意遂欲因羣材以更治数诏大臣条天下事方施行而小人权幸皆不便明年秋防公以事罢而仲淹等相次亦皆去事遂已公既罢以工部尚书知颍州徙知陈州又徙许州三迁户部尚书拜观文殿大学士知永兴军充一路都部署安抚使徙知河南府兼西京留守累进阶至开府仪同三司勲上柱爵临淄公食邑万二千户实封三千七百户公享年六十有五自少笃学至其病亟犹手不释巻有文集二百四十巻尝奉勅修士训及真宗实録又集类古今文章为集选二百巻其为政敏而务以简便其民其于家严子弟之见有时事寡姊孝谨未尝为子弟求恩泽其在陈上问宰相曰晏某居外未尝有所请其亦有所欲邪宰相以告公公自为表问起居而已殆其薨也天子尤哀悼之赐予加等以其子承裕为崇文院检讨孙及甥之未官者九人皆命以官公初娶李氏工部侍郎虚已之女次孟氏屯田贠外郎虚舟之女封钜鹿郡夫人次王氏太师尚书令超之女封荥国夫人子八人长曰居厚大理评事早卒次承裕尚书屯田贠外郎宣礼赞善大夫崇譲著作佐郎明逺只德皆大理评事几道传正皆太常寺太祝女六人长适户部侍郎同中书门下平章事富弼次适礼部侍郎三司使杨察其四尚防孙十有二人公既乐善而称为知人士之显于朝者多公所荐达至择其女之所从又得二人者如此可谓贤也已铭曰
　　有姜之裔　齐为晏氏　齐在春秋　晏显诸侯传载桓子　婴称于丘　其后无闻　不亡仅存有炜自公　厥声以振　公之显声　实相天子天子曰噫　予考真宗　唯多名臣　以臻盛隆汝初事我　王官东宫　以暨相予　始卒一躬辅我以徳　有劳于邦　公疾在外　来归自洛天子曰留　汝予旧学　凡今在廷　莫如汝旧孰以畀予　惟予圣考　今既逝矣　孰为予老何以赠之　司空侍中　礼则有加　予思何穷有其文　在其碑首　天子之褒　史臣有诏铭以述之　永昭厥后
　　丁文简公度崇儒之碑　　　　孙抃
　　皇祐五年正月庚戌观文殿学士翰林侍读学士行尚书右丞丁公薨于京师翌日乘舆临吊赐赠物有加禭以天官尚书章绂一不御埀拱朝太常准功行谥曰文简越三月辛酉克于郑州新郑县旌贤乡之原眀年诏台臣某识其事以信来世谨按牒公讳度字公雅开封祥符人先世家姑苏徙清河又迁冀大王父嵓始壮防梁晋怙乱嵗嵗扼河相持避不仕以公贵赠太保大父颛清泰末与仲弟入契丹及还乃占今籍性好学捃橐中金尽以置经史得八千余巻筑大室保藏之时名儒若冦莱公冯魏公并游其门诗书以卒业晚应三史举不中第终焉赠太师考逢吉有节行章圣在藩邸与张耆杨崇勲皆给事左右増家书至万巻东朝图记盖有补助既而张杨以攀附寖贵独引退辞老授将作监丞致仕赠中书令曽王妣张氏王妣刘氏妣贺氏追封卫韩鲁三国太夫人中书令五子公最少生八日目始开年十一颖悟端硕与并时诸生不类因大啓书室使之纵观公取数帙指篇目问义安在的的如成人言及长能属文雅好谟诰遂拟为书命数篇不错不砻词气酋然由是名闻公卿间祀汾隂之嵗应服勤词学科擢上第释褐大理评事通判静海郡稍迁太子中允直集贤院上践祚改太常丞是时大明临纯健丕迪四海面内仰观功德公献书墀下愽延经臣以敷讲道义増署谏列以切劘治体籍荒田垦辟之数为令佐课效使流庸自占限宗属亲疎之别立补防名格使妄冒不作其言典且正天子始器之进太常博士加绯鱼守吴兴民有诉讼者公问状拳然坐閤中丽傅曲直按升事下吏十无二三者郡俗大服牢圄无系防为西京转运使内官督役河隂暴不循法叛卒亡命山林凡数百公选强辩军校晓谕招还之止坐首谋太史奏昌陵有异气非吉祥须増筑始可厌公入对陵寝所以宁先神不时缮修非经义乃止又徙长葛治单镇许人宜之嵗中授祠部贠外郎代还以本官知制诰锡服三品大河东北占劲兵处景德前骑兵战讨有功其后寖死不补无以厌重边公首讲马射之法以全其籍再迁刑部郎中召入翰林充学士元昊反朝廷议夺官爵公曰昔尉佗自帝汉文亦祗移书责之矧夏人萌僭窃心嵗且乆削之必不能止叛计但自损威灵耳属献谋者言颇异议遂格已而贼果赍余书置境上时边遽相属大臣奏事或日旰诏无给休澣假公引东晋区区符坚拥百万众入冦谢安命驾游适人心以宁今丑类跳梁持柄者过为劳勚适足使四疆窥浅深非良愿一切如旧叶清臣议制铜兽符给诸路帅领调发期防并防古制公言今昔殊尚文质异宜符若一施伪将百出成败所系可不慎重卒罢之防兼侍读学士改中书人为学士承防诏狱常用中人充制使公援唐时大狱皆三司杂治况申理宪台之职可更委御史中书制事本枢宻颛兵谋公称古之治天下者其号令本于一今二府离军民之机防措置猝有同异则人心得以疑惑非国体上然之凡兵戎重务始许通议故事诸部监司及藩镇牧守被命赴职陛辞日皆召见赐对至是罢之公曰臣子领外权以生齿为寄其付固甚重陛下宜临遣惇谕朂之条教奈何徳音咫尺耳阸阸不得闻非圣人忧元元与贤者共治之本意俄兼端明殿大学士西师未解上问用人以资与才孰先公对平时较殿最第资考俾进用有渐所以循古法而谨常道若夫厘大务扞大患判大疑则擢才为急上顾公在翰林乆矣乃不自为之地真厚长者居无何谏官或言公请间求用上曰度侍从十五年未尝一语及私若安得是説因召执政申谕之庆歴五年遂用为工部侍郎枢宻副使叅知政事禁卫窃发大臣有素善杨懐敏者议遣官留鞫禁中公曰肘腋之变事切宗社当付外廷穷索证逮荡锄凶丑以正国家典刑乃欲依违贷罪党邪固争之声色俱厉及晡然后已数月恳请解职授紫宸殿学士翰林侍读学士复改观文殿学士歴刑兵二部侍郎合宫均庆陟尚书右丞近时政府罢免例从外职独公入观中讲还即阖门静居宠辱进退若不在已素康宁一日以疾闻上亟遣中贵人挟太医诊脉药未再剂晏然谢去享年六十四悲夫公坦易疏达清通敏亮不喜外饰率由天诚读书止究大义章句解诂脱略不记与士人交初若无崖岸无畛域及游从论议或一言一事小戾正道则辞意劲讦无毫假借之色性忠赤朝家事典关治乱安危者多宻疏抗辩大抵浑浑直致发于胷中稽摩隠微既乆乃验人问之则避让不自名往往答以他语间属奸险惎忮横啓诬诅虽众谈错出未尝少回以合时尚初章献皇太后辅政公铺道前世縁舅家致败乱之迹撰王凤论以献明白委曲无所讳忌岭南欧希范平公白交州虽外臣自克占城势颇张又谿洞诸小种土域环接疑有附险连势隂持两端广邕钦梧雷五州之境所控尤要害请饬守臣严戍逻结声援踵唐五筦之法以备侵轶未再嵗广源蛮大扰南方如公言国马数绌公因啓苑监古法非不孳衍但寓之之令未能经逺若听天下郡县牧养之家不登为产力则四方多矣夫君民犹一体民马既足国何患乎不足在中书日寃人叩待漏院理诉公缕缕问或告曰丞相亡所诘已独然非自安之计公黙不应素知兵书熟本朝典故前后画便宜率疆埸间事语西北尤切至于军校进补士伍番戍堡障废置营部髙下叅综次序一本祖宗旧制号称详平侍经筵读史传据歴代本末极陈繇邪正致盛衰之说以感悟主意每经终及嵗时赐予輙恳恳辞避且云臣与韩琦俱尝在两府琦防塞尽瘁臣侍顔从容岂宜蒙赉益以重过上嘉叹者乆之生平亷畏自奉泊如所得俸稍计伏腊外均赋宗戚贫甚者嫁娶送仰公而成虽疎属如一晚嵗通性理纷华玩好抑絶不视处一室左右几案惟经史子集而已室之外架二栏植脩竹日吟诵其间賔自逺方至坐未既则访以所过郡邑嵗之丰凶吏之良否民之苦乐闻嵗丰吏良民乐则衎然如不能胜其克已忧人如是朝廷既大享召群子弟语曰昔文正公宰天下仅十五年及薨子孙有未齿宦簿者吾爱之慕之自今不复有请矣若等姑自防厉因着慎言赋以示戒朂洛中营小园心念念告老去章既具草未上而终士论深所追惜公之践歴若吏部南曹尚书刑部登闻检院权发遣三司公事纠察在京刑狱管勾详源观提举在京诸司库务皆一领焉秘閤秘书省省刑院吏部流内铨审官院三司磨勘司通进银台司权发遣开封府事南郊卤簿使皆再领焉太常礼院尚书都省皆三领焉又为羣牧使河东宣抚副使契丹生辰使南郊礼仪使功臣曰推忠推诚佐理保德阶至光禄大夫勲为上柱国爵封济阳郡开国公赋邑二千六百户真食六百户所着诗论制诰奏议碑颂等离为七十巻藏于家致道雅正文辞纯致较汉唐名贤不少减又譔録迩英圣览十巻鉴精义三巻庆歴兵録五巻庆歴缮边録一巻国朝具员一巻编年摠録八巻大唐史略一百巻管子要略五篇备边要览十篇寰海后图刋定武经摠要五十巻唐书纪十巻志四十巻集韵十巻褒贬义例得太史公之遗法美哉凢三合姓始娶陈氏颍川郡夫人故蔚州刺史赞之孙再娶吕氏东平郡夫人故宰相蒙正之女三娶张氏清河郡夫人故叅知政事洎之孙并先公而没輤车之西皆举以祔焉礼也子男二人讽太子中允集贤校理諲光禄寺丞笃学有行检人以世济待之女二人长适大理寺丞方安人早亡次适国子监直讲杨忱孙男二人羲叟唐叟俱为太常寺太祝女孙三人长适大理评事范宗贤二尚防呜呼有后哉君子谓公约以处已恕以接人诚以事君劳焉不自能美焉不自售孜孜辅道始终一节易所谓立不易方者公得之矣铭曰
　　君子履用　以纯诚先　哲人事业　推直道难二者参立　兹为本原　有美文简　奉之周旋心坦以毅　行方而坚　章圣在宥　汾睢告防巍设科等　大宠俊贤　公试墀下　擢居众前帝始御极　龙飞于天　健顺丕斡　清明浃宣公践朝闼　亨途始焉　灏灏书府　峩峩掖垣或防史法　或代王言　公复古谊　其文炳然玉署详择　金华博延　时视诏草　日陪威顔公讲事本　经谋实繁　乃赞万枢　乃叅庶绩推以治体　济之勤力　内重国论　翊夫柱石外探兵钤　绥固疆埸　生也鲠亮　动兮斋栗不将不迎　不矫不激　不求利权　不取名迹人其谓何　我则惟一　寖蹈晚节　解还前职纷乎世华　淡若虚室　里襮胥照　初终防易凝神粹和　匽首归没　士伍追范　朝家慨惜诏俾刋録　庸传行实　呜呼公兮　古之遗直







　　名臣碑传琬琰之集上巻三
　　钦定四库全书
　　名臣碑传琬琰之集上巻四　　宋杜大珪编
　　程文简公琳旌劳之碑　　　　欧阳脩
　　惟文简公旣之二年其子嗣隆泣而言于朝曰先臣幸得备位将相官阶品皆第一爵勲皆第二请得立碑如令于是天子曰噫惟尔父琳有劳于我国家予其可忘乃大书曰旌劳之碑遣中贵人即赐其家曰以此铭尔碑又诏史臣脩曰汝爲之铭臣脩与文简公故往来知其人又尝志其墓又尝述其世德于冀公太师之碑得其世次官封功行最详乃不敢辞惟公字天球姓程氏曽祖讳新赠太师曽祖妣吴国夫人齐氏祖讳賛明赠太师中书令祖妣秦国夫人吴氏考讳元白袁州宜春令赠太师中书令兼尚书令冀国公妣晋国夫人楚氏公举大中祥符四年服勤词学髙第试秘书省校书郎泰宁军节度推官改著作佐郎知并州夀阳县秘书丞监左藏库天禧中诏选文学履行召试直集贤院今天子即位迁太常博士三司户部判官防脩真宗实録而起居注阙命公追脩大中祥符八年已后书成遂修起居注迁祠部贠外郎提举诸司库务以本官知制诰同判吏部流内铨契丹尝遣使贺天圣五年乾元节天子思公前尝折其使乃以公爲馆伴使使者果言契丹见中国使者坐殿上位次髙而中国见契丹使者位下当迁议者以为小故可许虽天子亦将许之公争以谓契丹所以与中国好者守先帝约也一切宜用故事若许其小将啓其大天子是之乃止嵗中迁谏议大夫权御史中丞明年拜枢宻直学士知益州公性方重寡言笑凢所处画常先虑谨备所以条目巨细甚悉至临事简严吏莫能窥其际甞夜张灯午门大集州民而城中火起吏如公教不以白而随即救止终宴民去始稍知火监军得告者言军谋变惧而入白公笑曰岂有是哉监军惶惑不敢去公曰军中动静吾自知之茍有谋者不能隠也巳而卒无事其他多类此蜀妖人自言李冰神子署官属吏卒以恐蜀人公捕斩之而谤者言公妄杀人蜀且乱天子遣人驰视之使者还言蜀人便公政方安乐而诛妖人所以止乱由是天子益知公贤召爲给事中知开封府前爲府者苦其治剧或不满嵗罢不然被谤讥或以事去独公居数嵗乆而治益精明盗讼稀少狱屡空诏书数下褒美迁工部侍郎龙图阁学士守御史中丞丞相张文节公少所称许而最知公方除中丞文节尝执笔喜曰不辱吾笔矣乆之天子思其治召爲翰林学士复知开封府明年爲三司使不悦茍利不贪近功时议者患民税多目吏得爲奸欲除其名而合爲一公以谓合而没其名一时之便复有兴利之臣必复増之是重困民也议者莫能夺其于出入尤谨禁中时有所取未尝肯与宦官怒言陛下虽有欲物在程琳何可得公曰臣所以爲陛下惜尔天子以爲然累迁吏部侍郎景祐四年以本官叅知政事公益自信不疑宰相有所欲私輙众折之其语至今士大夫能道也初范仲淹以言事忤大臣贬饶州已而上悔悟欲复用之稍徙知润州而恶仲淹者遂诬以事语入上怒亟命置之岭南自仲淹贬而朋党之论起朝士牵连及仲淹者皆指爲党人公独爲上开说上意解而后已是时元昊叛河西朝廷多故公在政事补益尤多而小人侥幸皆不便遂以事中之坐贬爲光禄卿知颍州已而徙知青州又徙大名府居一嵗中迁戸部吏部二侍郎尚书左丞资政殿学士北京建遂以爲留守宦者皇甫明方用事主治行宫务广制度以市恩公爲裁抑之与明交章上天子遣一御史往视之还直公天子爲罢明独委公以建都事公自知政事以议论不私见嫉被贬斥已而稍复见用遂与明争曲直由是益不妄合于世虽不复天用而契丹方遣使数有所求兵诛元昊未克西北宿重兵公于是时天子尝委以河北陜西之重留守北京凢四年迁工部尚书资政殿大学士河北安抚使庆歴六年拜武昌军节度使陜西安抚使知永兴军府事明年加宣徽北院使鄜延路经畧使马步军都部署判延州仍兼陜西安抚使皇祐元年加同中书门下平章事留守北京其于二方威惠信着尤知夷狄情伪山川险易行师制敌之要其在延州夏人数百驱畜产至界上请降言契丹兵至衙头矣国且乱愿自归公曰契丹兵至元昊帐下当举国取之岂容有来降者吾闻夏人方捕叛族此其是乎不然诱我也拒而不受已而夏人果以兵数万临界上公戒诸堡寨无得輙出兵夏人以爲有备引去自此不复窥边公于河北最乆民爱之爲立生祠明年改武胜军节度使犹在北京又改镇安军节度使在镇四年犹上书言镇安一郡尔不足以自効愿复守边未报得疾以至和三年闰三月某日薨于陈州之正寝享年六十有九天子辍视朝二日赠中书令谥曰文简明年享祫太庙推恩加赠公太师中书令公累阶至开府仪同三司勲上柱国开国广平郡爵公封户七千四百而实封二千一百赐号推诚保德守正翊戴功臣娶陈氏封卫国夫人子男四人曰嗣隆太常博士嗣弼殿中丞嗣恭太常博士嗣先大理寺丞女五人皆适良族谨按程氏之先出自重黎至休父爲周司马于程其后子孙遂以爲氏自秦汉以来世有其人程氏必显而各以其所居着姓后世因之至唐尤盛号称中山程氏者皆祖魏安乡侯昱公中山博野人也世有积德至公始大显闻臣脩以谓古者功德之臣进受国宠退而铭于器物非独私其后世所以不忘君命示国有人而诗人又播其事声于咏歌以扬无穷今去古逺爲制不同而犹有幽堂之石隧道之碑得以纪德昭烈而又幸防天子书而名之其所以照临程氏恩厚宠荣出古逺甚而臣又得刻铭其下铭臣职也惧不能称铭曰
　　程以国氏　世逺支分　因居着姓　各以其人公世中山　在昔有闻　克大自公　厥声以振乃秉国钧　乃授将　出入其勤　夷险一节帝曰噫与　予有劳臣　何以旌之　有烂其文惟此劳臣　实予同德　忧国在心　匪劳以力二方有事　诸将无功　俾我旧老　不遑居中间息近藩　庶休厥躬　有请未报　奄云其终殁而后已　兹可谓忠　惟帝之褒　其言甚简铭以述之　万世丕显
　　张文懿公士逊旧德之碑　　　宋祁
　　惟宋四叶天以端命付皇帝既社南邦乃建元储始御资善堂叅听天下事真庙委成羣臣道审训奉上国寳皇帝即位丛光合华道益大兴天焘地持罔有不承惟其佐曰清和张公由戸部吏部二郎中直昭文馆爲夀春友升府谘议叅军以右谏议大夫歴太子左右庶子进枢宻直学士爲宾客以枢宻副使给事中领事出入两宫实辅实维逮潜而飞神摅景发首羾天极上之六年制诏有司先帝遗朕寳臣曰士逊毗亮厥初勤劳我家外经内干声烈嘉饪罔徳不醻朕庶几焉尔惟相且类台德前此公已三迁爲尚书左丞乃以礼部尚书中书门下平章事分执政事笔于时纲纪文章张设修明公与二三臣协恭济防风力锐甚因其故而奉行之本其宜而财相之所以镇浮扼动便安元元之道甚备翕然号称职相故枢宻使曹利用素贵强宗子留乡里使酒不轨既具狱或谓利用并坐上疑以问执政众噤嘿相顾望公徐曰利用大臣宜不知状独不肖子爲之时间语先入利用得罪公以议不合罢爲刑部尚书知江宁府宰相文正王曽亦为上别白曹事终曹氏复爵土还所籍产官其子孙居二嵗朝京师以检校太傅领定国军节度知许州逾年用旧官复入相进中书侍郎兼兵部尚书明年上专揽万务除门下侍郎仍前官遂摠魁柄未几以左仆射保留西雒时杨崇勲亦罢枢宻使以帅节兼台司同谢殿中班在公右帝怃然悟明日授公检校太师山南东道节度以宰相秩复守许昌公不以汉相尊废事事爲政有体不曲折烦苛时时方略纵舍有足观者赋订在民类先与期故所到皆有惠利仁爱筑大隄环城以障瀿潦癐积燥完户免垫愁许人蒙休镵碧颂功移判河南府乆之上推雅故复进公爲上宰尽还前在丞相府之领俄封郢国公戎落叛命披属国羌以动西陲屯逻忕安责战无素公建遣近臣出防诸将切勅持重折贼锐冲长缨四络以须其溃公去位五年贼终纳公既以年髙位隆万或一悔有不胜任之责乃七表上还印绶面陈又十数虽上之所以拒而留者亦不胜记公执不回遂拜太傅进封邓国公听谢特诏朝朔望大朝防并缀中书门下班出入施繖与一子五品绯赐近城园一区月给实奉国朝自中书得老者以公爲初辞朔望惟朝防一再至至必上眷瞩加等或遣中侍者劳问尝御书飞白千嵗二字赐公难老公因铺叙前后所锡书九百函爲歌一篇賛成盛德皇祐元年正月已未薨于第享年八十有六翌日问闻上骇叹趣外办车驾或言日直陛下元命不可往上曰股肱实亏日于何避遂行哭之恸赐银三千两布帛胶米副之以太师中书令贲其柩进姓宗党官若职者十有六人呜呼公字顺之淳化中与乡进士试禁中占对鸿彻太宗异之擢乙科调郧乡主簿射洪令以异政闻改襄阳令外忧自免还除秘书著作佐郎知邵武县转本省丞虢略杨亿在翰林髙持风鍳少所可荐公才堪御史因授监察御史顷江南转运使阙中书进拟輙却真宗不次用公执政贺上得人换广南东路三迁至兵部贠外郎代还授河北转运使改工部郎中河囓棣州有诏徙阳信官见粮多不可以迁公视濒河数州方歉食即计余以贷民年如约输入新郡振乏权嬴众赖以纾真宗最公治状欲遂寘左右防王府开面命公曰枚选于众无易而才公拜稽首遂用调防公身七尺进退安重中隐正外文明笃于孝友根于仁爱尉易士大夫歆艶成就出门下者皆一时钜人施予旧廪稍略足不问在否几何任枢省凢八年后三至台辅去位又十年所遇不同而事皆可纪方上谅闇冢司持衡排抵时望隂席权宠公居其间防检百爲身侔长城虑先元妖脂防具无所投污然而卒定大事盖干兴时善公之谋章献佐治轩陛重严公事二圣外谋必闻里言不宣孝承慈右鸿名双济及乾纲独奋有弗厌者一切罢免而公见留宰相文惠陈尧佐门下生窃出上书妄言变事又有讥谏官立党者公还奏上前质其诬蔑于是告者结三嵗刑谏官事寝不下故明道间见公之忠耆德复用上方厉精听防公朝夕进见一力匪懈登畯吁良缉兴化条大和嘉生烝薄渗漉举天下全盛视公所以致君至不至邪大抵相创业者先功相守成者先德经纶之业易言而镇靖之绩难知公可谓治世之杰辅皇极之全懿者已故寳元已来着公之劳公之引年人间事一不慨意阅黄老旁行书粗以应外精以治内乘和日化与相頽靡再过乡上冢召故人长者散金爲寿野服巾车不自贵其贵百祉蕃并化爲康宁偃然牖下如蜕一委当此时搢绅大夫之观又善公终圣上所以恻怛悼痛举哀外次三不视朝有司谥爲文懿匪公孰宜凡附官见职者审官审刑二院史馆防灵观判官以近臣兼之契丹国信使在藩房时帝所特选祥源观使以宥宻领之集贤殿昭文馆二学士监国子南郊大礼使献懿二太后园陵使以执政涖之邑戸万五千七百勲阶极品功臣出处更二十六号公于书史多所泛览爲辞章深纯典正尤嗜诗所得皆自然经竒无有雕劂故礼部尚书清河张咏许爲第一流生平编次成十集既诏索遗藁家丞録五集以献遂秘禁中信乎有德而又有言者与公之先盖汉阳王柬之苗裔系牒湮落世数失传至曽大父讳育从唐本道帅赵凝府钩校用度奏爲大理评事凝破避兵沂汉止均州郧乡道焉配曰郭氏大父讳裕试金吾衞长史主隂城盐铁院配曰胡氏父廷朗隐约违世配曰赵氏二厐氏李氏三世皆深究浮屠法取和于天遣累于人公爲祖系诗颇言其详汉阳爲防所轧叙报不永委胙在下必还其初故公能推恩以开府仪同三司太师中书令尚书令郕楚韩三国公上追先烈以燕晋魏韩鲁越国自妣而上五族爲太夫人公即魏国所生七日而母夫人丧属公于姑顾复劳苦至于成立公请于朝封姑爲南阳县太君其丧也如母而不缞姑子全氏赠太子左賛善大夫公娶姓三蒋黄氏追封晋陵英国二夫人冯氏封舒国夫人叶庀宗事茝薰苹洁宜其爲令妻也四男子曰友直刑部贠外郎直史馆曰友偁殿中丞曰友正将作监丞曰友谊奉礼郎独早世上防其孤故友直爲史馆修撰友偁任亲民官友正迁大理寺丞淬孝砺忠防持门阀宜其爲才子也四女子孟归安氏积爲工部郎中仲归李氏昭遘爲刑部贠外郎集贤校理叔归吕氏公孺为太常博士季归王氏素为刑部郎中柔则顺义钿服委它宜其得贤婿也薨之年夏四月癸酉克公于河南府登封县天中乡之原英舒二夫人祔焉诸子以叙公之业有故吏状节公之惠有容官议愍于朝志埋诸幽奏终藏事无不如志惟繂石岿存可刻以磨若又着庸其上显摅无穷谁不谓然乃请而命史臣某系以词曰惟天兴　有云歊蒸　惟辟抚期　有贤挺生贤者谓谁　英英令君　朅来于朝　对我圣真帝啓南社　实防且毗　既在东宫　陟降不违帝受冒珍　瑞福纷纶　负日当天　四海复晨内经鸿枢　帝心以嘉　三陟宰司　并秉将牙公之在朝　施设有方　百工仪仪　莫匪畯良自狄而戎　畴敢不王　公之出藩　人以阜安黍稷炽丰　靡厉靡患　牢圄嵗空　吏不传爰老还第家　爲国传臣　班视台铉　宠光益振陶天之和　用克永年　未始疾忧　委化而蟺帝叹憗遗　行不便时　殓以衮章　殁轸余思凢公猷爲　一代宗臣　有勋在史　有德在民昔周之奭　佐成以功　叶振权纲　王道郅隆在唐之说　辅明以嗣　拥全威灵　大猷讫济公视二臣　孰爲后先　着辞表阡　风烈永传













　　名臣碑传琬琰之集上巻四
　　钦定四库全书
　　名臣碑传琬琰之集上巻五　　宋杜大珪编富郑公弼显忠尚德之碑　　　蘓轼
　　宋兴百三十年四方无虞人物嵗滋盖自秦汉以来未有若此之盛者虽所以致之非一道而其要在于兵不用用不乆常使智者谋之而仁者守之虽至于无穷可也契丹自晋天福以来践有幽蓟北鄙之警略无寜嵗凡六十有九年至景德元年举国来冦攻定武围髙阳不克遂陷德清以犯天雄真宗皇帝用宰相防凖计决防亲征既次澶渊诸道兵大防行在敌既震动兵始接射杀其骁将顺国王达兰敌惧遂请和时诸将皆请以兵防界河上邀其归徐以精甲蹑其后殱之敌惧求哀于上上曰契丹幽蓟皆吾民也何多以杀为遂诏诸将按兵勿伐纵契丹归国敌自是通好守约不复盗边者三十有九年及赵元昊叛西方转战连年兵乆不决契丹之臣有贪而喜功者以我为怯且厌兵遂教其主设词以动我欲得晋髙祖所与关南十县庆歴二年聚重兵境上遣其臣萧英刘六符来聘兵既压境而使来非时中外忿之仁宗皇帝曰契丹吾兄弟之国未可弃也其有以大镇抚之命宰相择报聘者时敌情不可测羣臣皆莫敢行宰相举右正言知制诰富公公即入对便殿叩头曰主忧臣辱臣不敢爱其死上为动色乃以公为接伴英等入境上遣中使劳之英托足疾不拜公曰吾尝使北病卧车中闻命輙起拜今中使至而公不起此何礼也英矍然起拜公开懐与语不以疎逺待之英等见公倾盖亦不复隠其情遂去左右密以其主所欲得者告公且曰可从从之不可从更以一事塞之公具以闻上命御史中丞贾昌朝馆伴不许割地而许増嵗币且命公报聘旣至六符馆之往反十数皆论割地必不可状及见辽主问故辽主曰南朝违约塞鴈门増塘水治城隍借民兵此何意也羣臣请举兵而南寡人以谓不若遣使求地求而不举兵未晚也公曰北朝忘章圣皇帝之大德乎澶渊之役若从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸故北朝诸臣争劝用兵者此皆其身谋非国计也辽主惊曰何谓也公曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克虽掠获金币充归诸臣之家而壮士健马物故大半此谁任其祸者今中国提封万里所在精兵以百万计法令脩明上下一心北朝欲用兵能保其必胜乎曰不能公曰胜负未可知就使其胜所亡士马羣臣当之欤抑人主当之欤若通好不絶歳币尽归人主臣下所得止奉使者嵗一二人耳羣臣何利焉辽主大悟首肯者乆之公又曰塞鴈门者以备元昊也塘水始于何承矩事在通好前地卑水聚势不得不增城隍皆脩旧民兵亦旧籍特补其缺耳非违约也晋髙祖以卢龙一道赂契丹周世宗复伐取关南皆异代事宋兴已九十年若各欲求异代故地岂北朝之利也哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租赋耳朕不欲以地故多杀两朝赤子故屈已增币以代赋入若北朝必欲得地是志在败盟假此爲词耳朕亦安得独避用兵乎澶渊之盟天地鬼神实临之今北朝首发兵端过不在朕天地鬼神岂可欺也哉辽大感悟遂欲求婚公曰婚姻易以生隙人命脩短不可知不若嵗币之坚乆也本朝长公主出降赍送不过十万緍岂若嵗币无穷之获哉辽主曰卿且归矣再来当择一授之卿其遂以誓书来公归复命再聘受书及口传之词于政府旣行次乐夀谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿学士院一夕易书而行旣至辽不复求婚专欲増币曰南朝遗我书当曰献否则曰纳公争不可辽主曰南朝旣惧我矣何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已増币何名爲惧哉若不得已而至于用兵则南北敌国当以曲直爲胜负非使臣之所忧也辽主曰卿勿固执古亦有之公曰自古惟唐髙祖借兵于突厥故臣事之当时所遗或称献纳则不可知其后颉利为太宗所擒岂复有此礼哉公声色俱厉敌知不可夺曰吾当自遣人议之于是留所许増币誓书复使耶律仁先及六符以其国誓书来且求为献纳公奏曰臣旣以死拒之敌气折矣可勿复许敌无能为也上从之増币二十万而契丹平北方无事盖又四十八年矣契丹君臣至今诵其语守其约不忍败者以其心晓然知通好用兵利害之所在也故臣尝窃论之百余年间兵不大用者真宗仁宗之德而冦凖与公之功也公讳弼字彦国河南人曽大父内黄令讳处谦大父商州马步使讳令荀考尚书都官贠外郎讳言皆以公贵赠太师中书令尚书令封邓韩秦三国公曽祖母刘氏祖母赵氏母韩氏封鲁韩秦三国太夫人公防笃学有大度范仲淹见而识之曰此王佐才也懐其文以示王曽晏殊殊即以女妻之仁宗复制科仲淹谓公曰子当以是进天圣八年公以茂材异等中第授将作监丞知河南府长水县用李廸辟签书河阳节度判官事丁秦国公忧服除防郭后废范仲淹争之贬知睦州公上言朝廷一举而获二过纵不能复后即还仲淹以来忠言通判绛州景祐四年召试馆职迁太子中允直集贤院从王曽辟通判郓州寳元初赵元昊反公上疏陈八事且言元昊遣使求割地邀金币使者部从仪物如契丹而词甚倨此必元昊腹心谋臣自请行者宜出其不意斩之都市又言夏守赟庸人也平时犹不当用而况艰难之际可爲枢宻乎议者以爲有宰相器召还爲开封府推官擢知谏院康定元年日食正旦公言请罢燕彻乐虽北使在馆亦宜就赐饮食而已执政以为不可公曰万一北朝行之为朝廷羞后使北还者云敌中罢燕如公言仁宗深悔之初宰相恶闻忠言下令禁越职言事公因论日食以谓应天变莫若通下情遂除其禁元昊冦鄜延杀二万人破金明擒李士斌延帅范雍钤辖卢守懃闭门不救中贵人黄德和引兵先走刘平石元孙战死而雍守懃归罪于通判计用章都监李康伯皆窜岭南德和诬奏平降贼诏以兵围守其家公言平自环庆引兵来援以奸臣不救故败竟骂贼不食而死宜防其家守懃德和皆中官怙势诬人兾以自免宜竟其狱枢宻院奏方用兵狱不可遂公言大臣附下防上狱不可不竟时守懃男昭序为御药公奏乞罢之德和竟坐腰斩延州民二十人诣阙告急上召问具得诸将败亡状执政恶之命边郡禁民擅赴阙者公言此非陛下意宰相恶上知四方有败耳民有急不得诉之朝则西走元昊北走契丹矣夏守赟爲陜西都总管又以入内都知王守忠爲都钤辖公言用守赟既爲天下笑而守忠钤辖乃与唐中官监军无异将吏必怨惧卢守懃黄德和覆车之辙可复蹈乎诏罢守忠时又用观察使魏昭昞爲同州郑守忠为殿前都指挥使髙化爲步军都指挥使公言昭昞乳臭儿必败事守忠与化故亲事官皆奴才小人不可用诏遣侍御史陈洎往陜西督脩城且城潼关公言天子守在四夷今城潼关自关以西爲弃之耶语皆侵执政自用兵以来吏民上书者甚众初不省用公言知制诰本中书属官可选二人置局中书考其所言可用用之宰相以付学士公言以宰相偷安欲以天下是非尽付他人乞与廷辨又言边事系国安危不当专委枢宻院周宰相魏仁浦兼枢宻使国初范质王溥亦以宰相叅知枢宻院事今兵兴宜使宰相以故事兼领仁宗曰军国之务当尽归中书枢宻非古官然未欲遽废内降令中书同议枢宻院事且书其检宰相以内降纳上前曰恐枢宻院谓臣夺权公曰此宰相避事耳非畏夺权也时西夏首领吹丹且实吹丹且来各称伪将相来降补借奉职羁置荆湖公言二人之降其家巳族矣当厚赏以劝来者上命以所言送中书公见宰相论之宰相初不知也公叹曰此岂小事而宰相不知耶更极论之上从公言以宰相兼枢宻使除盐铁判官迁太常丞史馆修撰奉使契丹二年改右正言知制诰纠察在京刑狱时有用伪牒爲僧者事觉乃堂吏为之开封按余人而不及吏公白执政请以吏付狱执政指其坐曰公即居此无爲近名公正色不受其言曰必得吏乃止执政滋不悦故荐公使契丹欲因事罪之欧阳脩上书引顔真卿使希烈事留公不报使还除吏部郎中枢宻直学士恳辞不受始闻命闻一女卒再受命闻一男生皆不顾而行得家书不发而焚之曰徒乱人意寻迁翰林学士公见上力辞曰増嵗币非臣本志也特以朝廷方讨元昊未暇与敌角故不敢以死争其敢受赏乎庆歴三年三月遂命公为枢宻副使辞之愈力改授资政殿学士兼翰林侍读学士七月复除枢宻副使公言敌既通好议者便谓无事邉备渐弛敌万一败盟臣死且有罪非独臣不敢受亦愿陛下思契丹轻侮中原之耻坐薪尝胆不忘修政因以告纳上前而罢逾月复除前命时元昊使辞羣臣班紫宸殿门上俟公缀枢宻院班乃坐且使宰相章德象谕公曰此朝廷特用非以使北故也公不得已乃受时晏殊为相范仲淹爲叅知政事杜衍爲枢宻使韩琦与公副之欧阳脩余靖王素蔡襄为谏官皆天下之望鲁人石介作庆歴圣德诗歴颂羣臣皆得其实曰维仲淹弼一防一契天下不以为过公既以社稷自任而仁宗责成于公与仲淹望太平于期月之间数以手诏督公等条具其事又开天章阁召公等坐且给笔札使书其所欲爲者遣中使二人更往督之且命仲淹主西事公主北事公遂与仲淹各上当世之务十余条又自上河北安边十三防大畧以进贤退不肖止侥幸去宿弊爲本欲渐易诸路监司之不才者使澄汰所部吏于是小人始不悦矣元昊遣使以书来称男而不臣公言契丹臣元昊而我不臣则契丹为无敌于天下不可许乃其使卒臣之四年七月契丹来告举兵讨元昊十二月诏册元昊爲夏国主使将行而止之以俟辽使公曰若辽使未至而行则事自我出旣至则恩归契丹矣从之是嵗契丹受礼云中且发兵防元昊伐呆儿族于河东为近上问公曰辽得无与元昊袭我乎公曰辽自得幽蓟不复由河东入冦者以河北平易富饶而河东崄瘠且虞我出镇定幽蓟之虚也今兵出无名契丹大国决不为此就使妄动当出我不意不应先言受礼云中也元昊本与契丹约相左右以困中国今契丹背约结好于我独获重币元昊有怨言故辽筑威塞州以备之呆儿屡杀威塞人虏疑元昊使之故为是役安能合而冦我哉或谓调发爲备公曰辽虽不来犹欲以虚声困我若调发正堕其计臣请任之辽若入冦臣爲防上且误国上乃止辽卒不动公谓契丹异日作难必于河朔既上十三防又请守一郡行其事小人怨公不已而大臣亦有以飞语防公者上虽不信公惧因保州贼平求为河北宣抚使以避之使将还除资政殿学士知郓州兼京东西路安抚使防者不已罢安抚使嵗余防不验加给事中移知靑州兼京东路安抚使河朔大水民流京东公择所部丰稔者五州劝民出粟得十五万斛益以官廪随所在贮之得公私庐十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河海之利有可取以爲生者听流民取之其主不得禁官吏皆书其劳约为奏请使他日得以次受赏于朝率五日輙遣人以酒肉糗饭劳之出于至诚人人爲尽力流民死者爲大冢之谓之丛冢自爲文祭之明年麦大熟流民各以逺近受粮而归凢活五十余万人募而爲兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中煮粥食之饥民聚为疾疫及相蹈借死或待次数日不食得粥皆僵仆名为救之而实杀之自公立法简便周至天下传以爲法至于今不知所活者几千万人矣王则据贝州叛齐州禁兵马达张青与奸民张握等得劔印于妖师欲以其众叛将屠城以应则握之壻杨俊诣公告之齐非公所部恐事泄变生待中贵人张从训衔命至青公度从训可使即以事付从训使驰至郡发吏卒取之无得脱者且自劾擅遣中使罪仁宗嘉之再除礼部侍郎公又恳辞不受迁资政殿大学士以明堂防除礼部侍郎徙知郑州又徙蔡州加观文殿学士知河阳迁户部侍郎除宣徽南院使判并州兼河东经略安抚使至和二年召拜同中书门下平章事集贤殿大学士与文彦博并命宣制之日士大夫相庆于朝仁宗宻觇知之欧阳脩奏事殿上上具以语脩且曰古之求相者或得于梦卜今朕用二相人情如此岂不贤于梦卜也哉脩顿首称贺仁宗弗豫大臣不得见中外忧恐文彦博与公等直入问疾内侍止之不可因以监视禳祷爲名乞留宿内殿事皆关白而后行禁中肃然嘉祐三年加礼部尚书昭文馆大学士监修国史公之爲相守格法行故事而附以公议无心于其间故百官任职天下无事以所在民力困赋役不均遣使分道相视裁减谓之寛防民力又弛茶禁以通商贾省刑罸天下便之六年丁秦国太夫人忧诏爲罢春燕故事执政遇防皆起复公以谓金革变礼不可用于平世仁宗待公而爲政五遣使起之卒不从命天下称焉英宗即位拜枢宻使同中书门下平章事迁戸部尚书逾年以足疾求觧机务章二十上拜镇海军节度使同中书门下平章事判河阳封祁国公公五上章辞使相且言真宗以前不轻以此授人仁宗即位之初执政欲自爲地故开此比终仁宗之世宰相枢宻使罢者皆除使相至不称职有罪者亦然天下非之今陛下初即位愿立法自臣始不从神宗即位改镇武寜军进封郑国公公又乞罢使相乃以为尚书左仆射观文殿大学士集禧观使召赴阙公以足疾固辞复判河阳熈寜元年移汝州且诏入觐以公足疾许肩舆至殿门上特为御内东门小殿见之令男绍隆入扶且命无拜坐语从容至日昃赐绍隆五品服再对上欲留公爲集禧观使力辞赴郡明年二月除司空兼侍中昭文馆大学士赐甲第一区皆辞不受复拜左仆射门下侍郎同中书门下平章事公既至未见有于上前言灾异皆天数非人事得失所致者公闻之叹曰人君所畏惟天若不畏天何事不可为者去乱亡无几矣此必奸臣欲进邪说故先导上以无所畏使辅拂谏诤之臣无所复施其力此治乱之机也吾不可以不速救即上书数千言杂引春秋洪范及古今传记人情物理以明其决不然者羣臣请上尊号及作乐上以久旱未许羣臣固请作乐公又言故事有灾变皆彻乐恐上以同天节北使当上夀故未防其请臣以为此盛德事正当以示逺人乞并罢上夀从之即日而公又上疏愿益畏天戒逺奸佞近忠良上亲书答诏曰议忠言亲理正文直茍非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也公既上疏谢复申戒不已愿陛下待羣臣不以同异爲喜怒不以喜怒爲用公始见上上问边事公曰陛下即位之始当布德行惠愿二十年口不言兵因以九事爲戒八月以疾辞位拜武宁军节度使同中书门下平章事判河南复以公请改亳州时方行青苗息钱法公以谓法行则财聚于上人散于下且富民不愿请愿请者皆贫民后不可复得故持之不行而提举常平仓赵济劾公以大臣格新法法行当自贵近者始若置而不问无以令天下乃除左仆射判汝州公言新法臣所不晓不可以复治郡愿归洛养疾许之寻请老拜司空复武宁节及平章事进封韩国公致仕公虽居家而朝廷有大利害知无不言交趾叛诏郭逵等讨之公言海峤崄逺不可以责其必进愿诏逵等择利进退以全王师契丹来争河东地界上手诏问公公言熈河诸郡皆不足守而河东地界决不可许元丰三年官制行改授开府仪同三司是嵗故叅知政事王尧臣之子同老上言至和三年仁宗弗豫其父尧臣尝与文彦博刘沆及公同决大防乞立储嗣仁宗许之防翊日有瘳故缓其事人无复知者以其父尧臣所撰诏草上之上以问彦博彦博言与同老合上嘉公等勲绩如此而终不自言下诏以公为司徒且以其子绍宗爲閤门祗六年闰六月丙申薨于洛阳私第之正寝享年八十手封遗表使其子上之世莫知其所言者上闻讣震悼爲辍视朝内出祭文遣使致奠所以赙防其家者甚厚赠太尉谥曰文忠十一月庚申于河南府河南县金谷乡南张里公之配曰周国夫人晏氏后公四年卒子男三人曰绍庭朝奉郎曰绍宗供备库副使后公一月卒曰绍隆光禄寺丞早卒女四人长适保宁军节度使北京留守冯京卒又以其次室封安化郡夫人次适承议郎范大琮次适宣德郎范大珪孙男三人定方承事郎直清承奉郎直亮假承务郎公性至孝恭俭好礼与人言虽防贱必尽敬气色穆然终身不见喜愠然以单车入不测之虏廷诘其君臣折其口而服其心无一语少屈所谓大勇者乎其好善疾恶盖出于天资常言君子小人如冰炭决不可以同器若兼収并用则小人必胜薰莸杂处终必爲臭其爲宰相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜君子不胜则奉身而退乐道无闷小人不胜则交结搆扇千岐万辙必胜而后已小人复胜必遂肆毒于善良无所不爲求天下不乱不可得也其爲文章辩而不华质而不俚有文集八十巻天圣应诏集十一巻谏垣集三巻制草五巻奏议十三巻表章三十巻河北安边防一巻奉使録四巻青州赈济防三巻平生所荐甚众尤知名者十余人如王质与其弟素余靖张瓌石介孙复吴奎韩维陈襄王鼎张昷之杜杞陈希亮之流皆有闻于世世以爲知人元祐元年六月有诏以公配享神宗皇帝庙庭明年以明堂恩加赠太师绍庭请于朝曰先臣墓碑未立愿有以宠绥之上爲亲篆其首曰显忠尚德之碑且命臣轼撰次其事谨拜手稽首而献言曰世未尝无贤也自尧舜三代以至于今有是君则有是臣故仁宗英宗至于神考咸有一德克享天心则天以人光明伟杰有如公者观公之行事而味其平生则三宗之盛德可不问而知也古之人臣功髙则身危名重则谤生故命世之士罕能以功名始终者臣观三宗所以待公全其功名而保其终始盖可谓至矣方契丹求割地上命宰相歴问近臣孰能为朕使敌者皆以事辞免公独慨然请行使事既毕上欲用公公逡廵退避不敢居而向之辞免者自耻其不行则惟公之怨比而防公无所不至及石介爲庆歴圣德诗天下传诵则大臣疾公如仇搆以飞语必欲致之死地仁宗徐而察之尽辨其诬卒以公爲相及英宗神宗之世公已老矣勲在史官德在生民天子虚已听公西戎北狄视公进退以爲中国轻重然一赵济敢摇之惟神宗日月之明知公愈深公虽请老有大政事必手诏访问又追论定防之勲以告天下宠及其子孙然后小人不敢复议雍容进退卒为宗臣古人有言曰爲君难爲臣不易岂不然哉公既配食清庙宜有颂诗以昭示来世其词曰
　　五代八姓　十有二君　四十四年　如丝之棼以人爲嬉　以杀爲儇　兵交两河　腥闻于天上帝憎之　命我祖宗　尔鑪椎　往销其锋孰谓民逺　我闻其呻　宁尔小忍　无残我民六圣受命　维一其心　敕其后人　帝命是承勿劓刵人　矧敢好兵　百三十年　讳兵与刑惟彼北戎　谓帝我骄　帝闻其言　折其萌芽笃生莱公　尺棰笞之　既服既驯　则扰绥之堂堂韩公　与莱相望　再聘于燕　北方以宁景徳元禩　始盟契丹　公生是嵗　天命则然公之在母　秦国寤惊　旌旗鹤鴈　降充其庭云有天赦　已而生公　天欲赦民　公啓其衷北至燕然　南至于河　亿万维生　公手抚摩水潦荐饥　散流而东　五十万人　仰哺于公公之在内　自泉流濒　其在四方　自叶流根百官维人　百度惟正　相我三宗　重华恊明帝谓公来　陨星其堂　有坟其丘　公岂是藏维岳降神　今归不留　臣轼作颂　以配崧髙








　　名臣碑传琬琰之集上巻五
&lt;史部,传记类,总录之属,名臣碑传琬琰之集&gt;
　　钦定四库全书
　　名臣碑传琬琰之集上巻六　　宋杜大珪编司马文正公光忠清粹德之碑　蘓轼
　　上即位之三年朝廷清明百揆时叙民安其生风俗一变异时薄夫鄙人皆洗心易德务爲忠厚人人自重耻言人过中国无事四夷稽首请命惟西羌夏人叛服不常懐毒自疑数入爲冦上命诸将按兵不战示以形势不数月生致大首领果庄青伊结阙下夏人十数万冦泾原至镇戎城下五日无所得一夕遁去而西羌乌尔戬星率其族万人来降黄河始决曹村既筑灵平复决小吴横流五年朔方骚然而今嵗之秋积弥月河不大溢及冬水入地益有北流赴海复禹旧迹之势凢上所欲不求而获而其所恶不麾而去天下晓然知天意与上合庶几复见至治之成家给人足刑措不用如咸平景德间也或以问臣轼上与太皇太后安所施设而及此臣轼对曰在易大有上九自天祐之吉无不利孔子曰天之所助者顺也人之所助者信也信思乎顺又以尚贤也是以自天祐之吉无不利今二圣躬信顺以先天下而用司马公以致天下士应是三德矣且以臣观之公仁人也天相之矣何以知其然也曰公以文章名于世而以忠义自结人主朝廷知之可也四方之人何自知之士大夫知之可也农商走卒何自知之中国知之可也九夷八蛮何自知之方其退居于洛眇然如顔子之在陋巷累然如屈原之在陂泽其与民相忘也乆矣而名震天下如雷霆如河汉如家至而日见之闻其名者虽愚无知如妇人孺子勇悍难化如军伍骑卒以至于奸邪小人虽恶其害已仇而嫉之者莫不敛袵变色咨嗟太息或至于流涕也元丰之末臣自登州入朝过八州以至京师民知其与公善也所在数千人聚而号呼于马首曰寄谢司马丞相慎毋去朝廷厚自爱以活百姓如是者盖千余里不絶至京师闻士大夫言公初入朝民拥其马至不得行卫士见公擎跽流涕者不可胜数公惧而归洛辽人夏人遣使入朝与吾使至敌中者敌必问公起居而辽人勅其边吏曰中国相司马矣慎毋生事开边隙其后公薨京师之民罢市而往吊粥衣以致奠巷哭以过车者盖以千万数上命戸部侍郎赵瞻内侍省押班冯宗道护其丧归瞻等既还皆言民哭公哀甚如哭其私亲四方来防者盖数万人而岭南封州父老相率致祭且作佛事以荐公者其词尤哀然香于手顶以送公者凡百余人而画像以祠公者天下皆是也此岂人力也哉天相之也匹夫而能动天亦必有道矣非至诚一德其孰能使之记曰惟天下之至诚爲能尽其性能尽其性则能尽人之性能尽人之性则能尽物之性能尽物之性则可以賛天地之化育矣书曰惟尹躬暨汤咸有一德克享天心又曰德惟一动罔不吉徳二三动罔不凶或以千金予人而人不喜或以一言使人而人死之者诚与不诚故也稽天之潦不能终朝而一线之溜可以达石者一与不一故也诚而一古之圣人不能加毫末于此矣而况公乎故臣论公之徳至于感人心动天地巍巍如此而蔽之以一言曰诚曰一公讳光字君实其先河内人晋安平献王孚之后王之裔孙征东大将军阳始今陜州夏县涑水乡子孙因家焉曽祖讳政以五代衰乱不仕赠太子太保祖讳举进士试秘书省校书郎终于耀州富平县令赠太子太傅考讳池寳元庆歴间名臣终于兵部郎中天章阁待制赠太师温国公曽祖妣薛氏祖妣皇甫氏妣聂氏皆封温国太夫人公始以进士甲科事仁宗皇帝至天章阁待制知谏院始发大议乞立宗子为后以安宗庙宰相韩琦等因其言遂定大计事英宗皇帝为谏议大夫龙图阁直学士论陜西刺义勇为民患及内侍任守忠奸蠧乞斩以谢天下守忠竟以谴死又论濮安懿王当凖先朝封赠期亲尊属故事天下义之事神宗皇帝为翰林学士御史中丞西戎部将威明山欲以横山之众降公极论其不可纳后必为边患已而果然劝帝不受尊号遂为万世法及王安石爲相始行青苗助役农田水利谓之新法公首言其害以身争之当时士大夫不附安石言新法不便者皆倚公爲重帝以公爲枢宻副使公以言不行不受命乃以为端明殿学士出知永兴军遂以留司御史台及提举崇福宫退居于洛十有五年及上即位太皇太后摄政起公为门下侍郎迁正议大夫遂拜左仆射公首更诏书以开言路分别邪正进退其甚者十余人旋罢保甲保马市易及诸道新行盐铁茶法最后遂罢助役靑苗方议取士择守令监司以养民期于富而教之凛凛向至治矣而公卧病以元祐元年九月丙辰朔薨于位享年六十八太皇太后闻之恸上亦感涕不巳时方祀明堂礼成不贺二圣皆临其丧哭之哀甚辍视朝赠太师温国公禭以一品礼服谥曰文正官其亲属十人公娶张氏礼部尚书存之女封清河郡君先公卒追封温国夫人子三人童唐皆早亡康今为秘书省校书郎孙二人植相皆承奉郎以元祐二年正月辛酉于陜之夏县涑水南原之晁村上以御篆表其墓道曰忠清粹德之碑而其文以命臣轼臣盖尝为公行状而端明殿学士范镇取以志其墓矣故其详不复再见而独论其大方议者徒见上与太皇太后进公之速用公之尽而不知神宗皇帝知公之深也自士庶人至于卿大夫相与爲宾师朋友道足以相信而权不足以相休戚然犹同已则亲之异已则疎之未有闻过而喜受诲而不怒者也而况于君臣之间乎方熈宁中朝廷政事与公所言无一不相违者书数十上皆尽言不讳盖自敌以下所不能堪而先帝安受之非特不怒而已乃欲以爲左右辅弼之臣至爲叙其所著书读之于迩英閤不深知公而能如是乎二圣之知公也知之于旣同而先帝之知公也知之于方异故臣以先帝为难昔齐神武皇帝寝疾告其子世宗曰侯景专制河南十四年矣诸将皆莫能敌惟慕容绍宗可以制之我故不贵留以遗汝而唐太宗亦谓髙宗汝于李勣无防我今责出之汝当授以仆射乃出勣爲叠州都督夫齐神武唐太宗虽未足以比隆先帝而绍宗与勣亦非公之流然古之人君所以爲其子孙长计逺虑者类皆如此宁其身不受知人之名而使其子专享得贤之利先帝知公如此而卒不尽用安知其意不出于此乎臣既书其事乃拜手稽首而作诗曰
　　于皇上帝　子惠我民　孰堪顾天　惟圣与仁圣子受命　如尧之初　神母诏之　匪亟匪徐圣神无心　孰左右之　民自择相　我兴授之其相惟何　太师温公　公来自西　一马二童万人环之　如渇赴泉　孰不见公　莫如我先二圣忘巳　惟公是式　公亦无我　惟民是度民曰乐哉　既相司马　尔贾于途　我耕于野士曰时哉　旣用君实　我后子先　时不可失公如麟凤　不鸷不搏　羽毛毕朝　雄狡率服爲政一年　疾病半之　功则多矣　百年之思知公于异　识公于微　匪公之思　神考是懐天子万年　四夷来同　荐于清庙　神考之功
　　贾文元公昌朝神道碑　　　　王安石
　　公讳某字子明姓贾氏皇秘书省著作佐郎赠太师中书令尚书令晋国公讳某之子皇太子左賛善大夫赠太师中书令尚书令齐国讳某之孙晋中书人史馆修撰皇赠太师中书令讳某之曽孙其先南皮中人徙获鹿令开封而为其县人者自公皇考始公少则庄重谨宻治经章解句达老师宿学举叹以为贤巳天禧元年献文章召试赐同进士出身除常州晋陵县主簿国子监说书又以江州徳化县令兼颍川郡王伴读当是时孙宣公领国子一见听语待以公相数举公学问当在人主左右大臣有以亲嫌者故乆弗用以知常州宜兴开封东明两县监在京广济永济两仓又召置国子监说书景祐元年积官至尚书都官贠外郎乃始置崇政殿说书而以公爲之公于传注训诂不爲曲释至先王治心守身经理天下之意指物譬事析毫解缕言则感心自仁宗即位大臣或操法令防天下事稽古不至秦汉以上以儒术爲疏阔然上尝独意乡尧舜三代得公以经开说则慨然皆以爲善而公由此显矣于是上所质问多道徳之要公请悉记録嵗终归太史诏以章献太后故爲彭城郡王讳其名公言母之讳礼不得以出于宫太平兴国寺灾公以易春秋进戒因言近嵗屡灾观寺天意盖有所在今此独可勿缮治以称陛下畏天威爱人力之意西域僧以佛骨铜像来献公请加赐遣还无以所献示外上皆从之以直集贤院天章阁侍讲史馆修撰判尚书礼部判太府寺天章置侍讲自公始故事亲祠郊庙燕游慢戯之物皆在仪卫公奏除之未几遂以知制诰龙图阁直学士权知通进银台司兼门下封駮事权判吏部流内铨权知开封府又以右谏议大夫权御史中丞兼判国子监而侍讲如初公之爲铨也河北虫旱以公安抚公举能诎奸于利害多所兴除异时县令俸钱蒲万二千乃举令公以为法如此则小县终不得善治乃请槩举令而与其俸如大县其在御史刘平爲赵元昊所得边吏以降敌告议収其族公言汉杀李陵母妻子陵不归而汉悔真宗抚王忠家后赖其力且平事固未可知乃不果収侍讲林瑀者言天子即位当步其日占所得卦以知吉凶公奏瑀所言不经不可用上即爲公罢瑀又奏劾驸马都尉柴恭僖公夺其州人以为宜初元昊反公言兵事起财不赡宜及今度经费罢减诸不急至是诏与三司合议一嵗所省率缗钱百万庆歴二年契丹来求地请婚公主其使责以信义告之利害客绌服不能发口执政议使契丹攻元昊公曰契丹许我而有功则必骄以弱我而责报无穷已不且以我市于元昊矣且唐中极衰时听吐蕃击朱泚陆贽尚以爲不可后乃知吐蕃隂与泚合而阳言助国今独安知契丹计不出此乃言所以待契丹者凡六事上皆行其防三年遂以本官叅知政事四年以尚书工部侍郎检校太傅爲枢宻使五年以集贤殿大学士同中书门下平章事兼枢宻使居两月拜昭文馆大学士监修国史议祔章惠太后太庙公言其非礼及祔献懿二后宻敕迁文武位一等赐外内诸军特支优给公又独奏罢之既而敕两府公又不从乃已元昊归石元孙议赐死公争言自古将帅被执归多不死元孙以不死七年上以旱避正殿贬食自责公因稽首逊位章六七入乃除武胜军节度使检校太傅同中书门下平章事判大名府兼北京留守河北安抚使妖人王则谋举大名府反河南北使其党挟书妄言冀得近公公疑爲奸考问具服则惶急不及防独婴贝州以反公即使部将王信孟元郝质驰兵操攻具往且请自出搏贼不许终贼所以擒灭功居多移镇山南东道检校太师赐号安国公公因请寛诸吏民为则所胁者而捕河南北妖人治杀之无所漏河决商胡方暑公暴隄上躬亲指画出仓廪与被水百姓其流弃接以医药所活九十余万口契丹诱亡卒号爲南军以战夏人而边法卒亡自归者死公变其法有归者故擢超其任于是归者众因以知契丹国事契丹亦因以拒亡卒黜南军不用边人以地外质公请重禁絶主不时赎则听人得赎而有之地尽归边以不争皇祐元年判郑州从公求也至见留爲祥源观使既而以尚书右仆射观文殿大学士判尚书都省朝防班宰相视其仪物嵗中又求任外除山南东道节度使右仆射检校太师兼侍中判郑州固辞仆射侍中乃改同中书门下平章事又欲迁公四子各一官亦以公辞而止二年母燕国太夫人薨命以故官不起赐书宠慰从之公事燕国以孝闻上尝赐银饰肩舆士大夫以爲荣及薨自郑归扶舁苍然肩足皆胝行路瞻望悲哀叹息四年除故官侍中居顷出治许州将行矣仁宗问易之乾卦公既讲解又作书以献以亢龙为戒手诏褒答以公所献藏太史五年又涖大名安抚河北中书议塞商胡决以公异论故使建言者专其事公犹争不已河果不可塞建言者得罪而澶魏信棣德博多水死公乃请使抚廵振救人用归息嘉祐元年进封许国公又兼侍中方避未听而以枢宻使召卒罢侍中而以中书门下平章事为枢宻使二年以镇安军节右仆射检校太师兼侍中充景灵宫使出许州七年以保平军节陜州大都督府长史移大名兼安抚公凡三至魏及许郑皆以寛惠爲治人安乐之它将相赐公使钱多使牟利公度所赐爲用故在所尤不今皇帝即位改节度凤翔加左仆射凤翔尹进封魏国公治平元年求还使侍中守许州凡六七终不许二年乃授许州入见又辞所辞不许使使抚谕须秋乃发六月告疾中人将太医问视相属又力求解将相乃以左仆射观文殿大学士判尚书都省七月戊寅薨于第上亲临哭发涕为不视朝二日赐龙脑水银以敛制服出司賔祭吊别赐黄金给赠司空兼侍中谥曰文元以九月甲申开封汴阳里晋公之墓兆公年六十八散官开府仪同三司勲上柱国号推诚保徳崇仁守正忠亮佐运翊戴功臣邑戸万五千戸实封五千六百戸公所著书有羣经音辩十巻通纪八十巻本朝时令十二巻又奏议文集合二十巻元配王氏尚书兵部郎中集贤殿修撰轸之女追封莒国夫人配陈氏武信军节度使康肃公尧咨之女封魏国夫人六男子章太常博士集贤校理早卒圭尚书比部贠外郎田尚书驾部贠外郎青尚书司门贠外郎齐大理寺丞炎未仕三女子国子博士程嗣弼大理寺丞宋惠国太常博士厐元英公婿也其后天子以炎守将作监丞又官公内外族亲凡若干贾氏自谊及耽傅王相帝皆以儒学至公又以经术致将相出入文武有谋有功当中国治安四夷集附宠禄光大始终安荣君臣相遭于是为盛铭曰
　　于皇仁宗　时宋之隆　奠此中国　四夷来同孰夹孰承　有宰魏公　帝曰询尔　羣公卿士朕欲考古　以求乱治　有博六艺　使熈朕志魏公乃来　锡帝之求　筵于殿中　登阐治幽乃尹开封　治民不絿　乃丞御史　督制庶尤膏泽在下　薫蒸在上　叅国政事　遂都将相帝廵大涂　公帝之车　帝御广宫　之屏之墉文条武鬯　具献肤功　终徂在天　公则随迈廷丧元老　加问赉　有铭太史　有谥太常次诗不诬　斵石墓傍
  </div>
  <div class="pagination">
   <span class="current-page">
    1
   </span>
   <a href="名臣碑传琬琰之集_page2.html">
    2
   </a>
   <a href="名臣碑传琬琰之集_page3.html">
    3
   </a>
   <a href="名臣碑传琬琰之集_page4.html">
    4
   </a>
   <a href="名臣碑传琬琰之集_page5.html">
    5
   </a>
   <a href="名臣碑传琬琰之集_page6.html">
    6
   </a>
   <span>
    ...
   </span>
   <a href="名臣碑传琬琰之集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
