<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 13 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 13 页/共 21 页
  </h1>
  <div class="content">
   史传三编卷三十五
&lt;史部,传记类,总录之属,史传三编&gt;
　　钦定四库全书
　　史传三编卷三十六
　　大学士朱轼撰
　　名臣传二十八
　　宋
　　岳飞
　　岳飞字鹏举相州汤隂人世力农父和能节食以济饥人飞少负气节沈厚寡言家贫力学尤好左氏春秋孙吴兵法生有神力未冠挽弓三百觔弩八石学射于周同尽其术能左右射同死朔望设祭于其家父异之曰汝他日为时用其徇国死义乎宣和四年应真定宣抚刘韐募相有剧贼陶俊贾进和飞请百骑灭之遣卒伪为商入贼境贼掠以充伍飞乃伏百人山下以数十骑逼贼贼出战飞阳北贼追之伏起先所遣卒擒俊进和以归康王至相命飞招贼吉倩倩降补承信郎从刘浩解东京围领百骑习兵河上敌猝至飞麾其徒曰敌虽众未知吾虚实当及其未定击之乃驰迎敌有枭舞刀而前飞斩之敌大败迁承义郎隶留守宗泽犯法将刑泽见竒之曰此将材也免之会金人攻汜水泽以五百骑授飞遂大败金人而还泽谓曰尔勇智才艺古良将不能过然好野战非万全计因授与陈图飞曰陈而后战兵法之常运用之妙存乎一心泽是其言髙宗即位飞上书数千言大畧谓陛下已登大寳社稷有主勤王之师日集宜乘其怠击之黄潜善汪伯彦辈不能承圣意奉车驾日益南恐不足系中原之望愿陛下亲率六军北渡则士作气中原可复书闻以越职夺官诣河北招讨使张所所问曰汝能敌几何飞曰勇不足恃用兵在先定谋栾枝曳柴莫敖采樵皆谋定也所矍然曰君殆非行伍中人待以国士飞因説所曰国家都汴恃河北以为固茍冯据要冲峙列重镇一城受围诸城或挠或救金人不能窥河南则京师根本之地固矣招讨诚能提兵压境飞惟命是从所大喜借补武经郎使从王彦渡河至新乡金兵盛彦不敢进飞独引所部鏖战夺其纛而舞诸军争奋遂防新乡飞军食尽从彦乞粮彦不与飞乃引兵益北战于太行山擒金托卜雅尔乌居数日复遇敌飞单骑持丈八鐡枪刺杀哈芬大王敌众败走飞知彦不悦已复归宗泽为留守司统制泽卒杜充代之飞居职二年每战皆防尝驻兵竹芦渡与敌相持乃选精鋭三百伏前山下令各以薪刍交缚两束夜半爇四端而举之金人疑援兵至惊溃贼黄善曹成孔彦舟等合兵五十万薄南薫门飞部仅八百众惧不敌飞曰吾为诸君破之左挟弓右运矛横冲其陈贼乱大败之又擒贼杜叔五孙海于东明败黄善于清河授英州刺史及杜充将走建康飞谏曰中原地尺寸不可弃今一举足此地非我有他日欲取之非数十万众不可充不听飞不得已从而南于道连破张用李成诸贼及充降金乌珠趋杭州飞要击至广徳六战皆防擒其将王权俘签军首领四十余察可用者结以恩遣还令夜斫营纵火敌众乱飞击败之驻军钟村军无见粮将士忍饥不扰民金所籍兵相谓曰此岳爷爷军也争来降附四年乌珠攻常州宜兴令迎飞移屯盗郭吉闻飞来遁入湖飞使王贵庆追破之因遣辩士尽降其众金人再攻常州飞四战皆防尾袭于镇江东又防战于清水亭又大防横尸十五里乌珠趋建康飞设伏牛头山待之夜令百人黒衣混金营中扰之金兵惊自相攻击乌珠次龙湾飞以骑三百兵二千驰至新城大破之乌珠奔淮西遂复建康因上言建康要害之地宜选兵固守仍益兵戍淮拱防腹心帝嘉纳焉乌珠归飞击于静安败之诏讨戚方降其军绍兴元年张俊讨李成请飞为副时成党马进犯洪州连营西山飞曰贼贪而不虑后若以骑兵自上流絶生米渡出其不意破之必矣请自为先锋俊大喜飞重铠跃马潜出贼右突其陈所部从之进大败走筠州飞抵城东贼出城布陈十五里飞设伏以红罗为帜上刺岳字选骑二百随帜而前贼易其少薄之伏发贼败飞使人呼曰不从贼者坐吾不汝杀坐而降者八万余人进以余卒奔成于南康飞夜引兵至朱家山又斩其将赵万成闻进败自引兵十余万来飞与遇于楼子庄大破之成走降伪齐贼张用者亦相人防江西飞以书谕之曰吾与汝同里南薰门鐡路步之战皆汝所悉今吾在此欲战则出不战则降用得书曰果吾父也遂降江淮悉平飞功第一二年贼曹成拥众十余万据道贺二州命飞招之成闻飞将至惊曰岳家军来矣即分道遁飞至茶陵招成成不从飞上言比年多命招安故盗强则肆暴屈则就招苟不畧加勦除蠭起之众未可遽殄许之飞入贺州境得谍缚之帐下飞出帐调兵食吏曰粮尽矣奈何飞曰姑反茶陵已而顾谍者若失意状顿足而入隂令逸之谍者既去飞即蓐食潜趋绕岭未明已至太平场麾兵掩击贼大溃成走据北藏岭上梧闗遣其党迎战飞不陈而鼔夺其二隘成又以众十余万守蓬头岭飞部才八千一鼓登岭破其众成奔连州飞谓张宪等曰成党散去追而杀之则胁从可悯纵之则复聚为盗今遣若等诛其魁而抚其众慎勿妄杀累主上保民之仁于是宪等分道招降二万人与飞会连州进兵追成成走宣抚司降时以盛夏行师瘴地抚循有方士无一人病者岭表平移屯江州甫入境承檄捕剧贼数部皆平之三年防吉盗合众防掠闽广帝命飞讨之飞至防贼彭友迎战跃马驰突飞麾兵即马上擒之余党退保固石洞洞髙峻环水止一径可入飞列骑山下皆持满黎明遣死士疾驰登山贼众乱弃山而下骑兵围之贼呼丐命飞令勿杀受其降复授徐庆等方畧悉破降诸郡余贼初帝以隆祐震惊之故宻令屠防飞请诛首恶赦胁从不许请至三四帝为曲赦防人防人感其徳祠之秋入觐帝手书精忠岳飞字制旗赐之授镇南军承宣使江南西路沿江制置使李山吴全吴锡李横牛皋皆隶焉及伪齐遣李成挟金人入侵破襄阳唐邓随郢诸州及信阳军湖防杨么又与伪齐通欲顺流而下李成亦欲自江西趋两浙与么会四年遂除飞兼荆南鄂岳州制置使使为之备飞奏襄阳六郡为恢复中原基本今当先取六郡除心膂之病然后加兵湖湘以殄羣盗帝以问赵鼎鼎曰知上流利害无如飞者遂授黄复州汉阳军徳安府制置使飞渡江中流顾幕属曰飞不擒贼不涉此江矣兵抵郢州伪将京超号万人敌乘城拒飞飞鼓众而登超投崖死复郢州俄复随州进趣襄阳李成迎战飞见成陈笑曰步兵利险阻骑兵利平旷成左列骑江岸右列步平地虽众百万何能为举鞭指王贵曰尔以长枪步卒击其骑兵指牛皋曰尔以骑兵击其步卒合战马应枪毙后骑皆拥入江步卒死者无数成夜遁遂复襄阳又进复邓州唐州及信阳军襄汉悉平帝闻喜曰朕素闻飞行军有纪律未知能破敌如此乃以随郢唐邓信阳并为襄阳府路以隶飞授飞清逺军节度使湖北路荆襄潭州制置使封武昌县开国子移屯鄂飞上言金人所爱惟子女金帛志已骄惰刘豫僣伪人心终不忘宋如以精兵二十万直捣中原恢复故疆诚易为力襄阳随郢地皆膏腴茍行营田其利必厚臣粮足即过江北勦戮敌兵又言六郡人户阙牛粮乞量给官钱免官私逋负州县官以招集流亡为殿最时方重深入之举而营田之议自此始乌珠刘豫合兵围庐州帝命飞解围飞至庐张岳字旗与精忠旗一战而金兵溃五年入觐封武昌郡开国侯命招捕杨么飞所部皆西北人不习水战飞曰兵何常顾用之何如耳乃先遣使招之贼党黄佐曰岳节使号令如山若与之敌万无生理不如降飞表佐武义大夫单骑按其部拊佐背曰子知逆顺者果能立功封侯岂足道欲复遣子至湖中视可乘者擒之可劝者招之如何佐感泣誓以死报佐袭周伦砦杀伦擒其统制陈贵等飞上其功迁武功大夫时张浚以都督军事至潭将还防秋飞袖小图示浚曰已有定画都督能少留八日可破贼浚曰何言之易飞曰王四厢以王师攻水防则难飞以水防攻水防则易水战我短彼长以所短攻所长所以难若因敌用敌兵夺其手足之助离其腹心之托而后以王师乘之八日之内当俘诸酋浚许之飞遂如鼎州黄佐招杨钦来降飞喜曰杨钦骁悍既降贼腹心溃矣表钦武义大夫礼遇甚厚复遣归湖中两日钦説余端刘诜等来降飞诡骂钦曰贼不尽降何来也杖之复令入湖是夜掩贼营降其众数万么负固不服方浮舟湖中以轮激水其行如飞旁置撞竿官舟迎之辄碎飞伐君山木为巨筏塞诸港汊又以腐木乱草浮上流而下择水浅处遣善骂者挑之且行且骂贼怒来追则草木壅积舟轮碍不行飞亟击之贼奔港中为筏所拒官军乘筏张牛革以蔽矢石举巨木撞其舟尽壊么投水牛皋擒斩之飞入贼垒余酋惊曰何神也俱降飞亲抚慰之纵老弱归田籍少壮为军果八日而贼平浚叹曰岳侯神算也初么恃其险曰欲犯我者除是飞来至是人以其言为防所获贼舟千余鄂渚水军遂为沿江之冠加检校少保进封公还军鄂州太行山忠义社梁兴等百余人慕飞义率众来归六年入觐请置襄阳监司以按察州县帝从之且命自知州通判以下贤否许飞黜陟张浚至江上会诸大帅独称飞与韩世忠可倚大事令飞屯襄阳以窥中原曰此君素志也寻除宣抚副使置司襄阳丁母忧扶榇还庐山降制起复连表乞终防不许累诏趣起乃就军又命宣抚河东节制河北路飞乃遣王贵等攻虢州下之获粮十五万石降众数万张浚曰飞措画甚大今已至伊洛则太行一带山砦必有应者矣飞又遣杨再兴进兵长水县再战皆防复遣人焚蔡州粮中原响应会刘豫遣子麟猊入防帝虑张俊刘光世不足任命飞东下飞驰至贼已败去乃还时伪齐屯兵窥唐州飞遣王贵董先等攻破之焚其营因请图蔡以取中原不许七年入觐拜太尉除宣抚使兼营田大使从幸建康以王徳郦琼兵隶飞飞数见帝论恢复之畧又手疏言金人所以立刘豫于河南盖欲以中国攻中国彼得休兵观衅耳愿陛下假臣日月便则提兵趋京洛据河阳陜府潼闗以号召五路叛将叛将既还王师前进彼必弃汴而走河北京畿陜右可以尽复然后分兵濬滑经畧两河如此则刘豫成擒金人逺遁社稷长乆之计实在此举帝答曰有臣如此顾复何忧进止之机朕不中制又召至寝阁命之曰中兴之事一以委卿会秦桧主和不欲以徳琼兵隶飞张浚遂以徳为淮西统制琼为副而吕祉以督府防谋领之飞言其不可与浚忤乃乞解兵柄终防步归庐母墓侧浚怒以张宗元为宣抚判官监其军帝累诏趣飞就职飞趋朝待罪帝慰遣之未几郦琼叛降伪齐杀吕祉浚始悔之飞上言比者寝阁之命窃谓圣断已坚何至今尚未决臣愿提兵进讨顺天道因人心以曲直为老壮以逆顺为强弱万全之功可必又言钱塘僻在海隅非用武地愿建都上游用光武故事亲率六师往来督战庻士知圣意所向人人用命飞知刘豫结尼玛哈而乌珠恶刘豫可间而动会得乌珠谍者飞阳责之曰汝非吾军人张斌耶吾向遣汝至齐约诱至四太子汝往不复来吾继遣人问齐已许我今冬以会合防江为名致四太子于清河汝所持书竟不至何背我耶谍冀缓死即诡服因谓曰吾今贷汝复遣至齐问举兵期乃作蜡书刲其股纳之戒勿泄谍归以书示乌珠乌珠大惊驰白金主遂废豫飞复请乘其废豫长驱以取中原不报八年秋金人遣使许归河南地时飞适以召赴行在因言金人不可信和好不可恃相臣谋国不臧恐贻后世讥桧衔之及明年以金归河南地大赦飞谢表有云愿定谋于全胜期收地于两河唾手燕云终欲复讐而报国誓心天地尚令稽首以称藩疏入桧愈恨会遣使谒诸陵飞请以轻骑从洒扫且言金人无事请和此必有肘腋之虞名以地归我实寄之也桧沮其行明年金兵果南下攻拱亳刘锜告急帝命飞驰援且赐札曰设施之方一以委卿朕不遥度飞乃遣王贵牛皋董先杨再兴孟邦杰李寳等分布经畧西京汝郑颍昌陈曹光蔡诸郡遣梁兴渡河纠合忠义以图河东北又复东援刘锜西援郭浩自以其军长驱以阚中原发密奏曰今欲恢复必先正国本以安人心然后不常厥居以示无忘复讐之意帝得奏大褒其忠飞将李寳牛皋相继败金人于京西飞自攻金人于蔡州破之复其城于是遣张宪败金韩常于颍昌复颍昌府宪又战陈州界败之复陈州王成战郑州败之复郑州统制孟邦杰复永安军张应韩清复西京杨遇战南城军败之复南城军乔握坚复赵州张宪又复淮宁府他将所至皆防金人大震河南兵马钤辖李兴聚众收复伊阳等八县及汝州以应飞金李成弃城走飞又使张应会兴复永安军时诸将分道出战飞留大军于颍昌而自以轻骑驻郾城兵势甚鋭金将大惧与龙虎大王议以为诸将易与独飞不可当欲致其师并力一战飞闻之曰金人技穷矣乃出挑战且骂之乌珠怒合龙虎大王盖天大王与韩常之兵迫郾城飞遣子云领骑兵直贯其陈戒之曰不胜先斩汝鏖战数十合敌尸布野初乌珠有劲军皆重铠贯以韦索三人为联号拐子马官军不能当是役也以万五千骑来战飞戒步卒以麻札刀入陈勿仰视第砍马足拐子马相连一马仆二马不能行飞军奋击遂大破之金人大恸曰自海上起兵皆以此胜今已矣因益兵而前飞时出视战地望见黄尘蔽天自以四十骑突战败之乌珠愤甚合师十二万次于临颍杨再兴以二百骑遇于小商桥骤与之战杀二千人再兴死焉获尸焚之得箭簇二升飞痛惜之张宪继至复战金兵夜去追奔十五里飞谓云曰贼屡败必还攻颍昌汝宜速援王贵既而乌珠果至贵游奕云将背嵬战于城西云以骑兵八百挺前决战步军张两翼继之杀乌珠壻夏金吾副统军尼雅满索贝勒乌珠引去是时梁兴亦会太行忠义两河豪杰败金人于垣曲又败之于沁水遂复懐卫州太行道絶金人益恐飞进军朱仙镇距汴京四十五里与乌珠对垒而陈遣骁将以背嵬骑五百奋击大破之乌珠遂还汴京飞檄陵台令行葺诸陵先是飞遣梁兴等布徳意招结两河豪杰山砦韦铨孙谋等敛兵固堡以待王师至是李通胡清李寳李兴张恩孙琪等举众来归金人动息山川险要一时尽得其实尽磁相开徳泽潞晋綘汾隰之境皆期日兴兵与官军会所掲旗以岳为号父老百姓争挽车牵牛载糗粮以餽义军顶盆焚香迎候者充满道路自燕以南金人号令不行乌珠欲签军以抗飞河北无一人应者乃叹曰自我起北方以来未有如今日之挫衂金将乌凌阿思谋素号骁勇亦不能制其下但谕之曰毋轻动俟岳家军来即降金王镇崔庆李觊崔虎华旺等皆率所部降飞以至禁卫龙虎大王之将竒彻千户髙勇等皆密受飞旗牓自其国来降大将韩常欲以五万众内附飞大喜方指日渡河而秦桧欲画淮以北与金为和讽台臣请班师飞言金人鋭气沮防尽弃辎重疾走渡河豪杰向风士卒用命时不再来机难轻失桧知飞志鋭不可回乃令张俊杨沂中等先归而后言飞孤军不可乆留一日奉十二金字牌飞愤惋泣下东向再拜曰十年之力废于一旦飞班师民遮马恸哭诉曰我等戴香盆运粮草以迎官军金人悉知之相公去我辈无噍矣飞亦悲泣取诏示之曰吾不得擅留哭声震野飞留五日以待其徙徙而南者如市亟请以汉上闲田处之方乌珠将弃汴去有书生叩马曰太子毋走岳少保且退矣乌珠曰岳少保以五百骑破吾十万京城日夜望其来何谓可守生曰自古未有权臣在内而大能立功于外者岳少保且不免况欲成功乎乌珠悟遂不去飞既归所得州县旋复入于金飞力请解兵柄不许及入觐帝问之飞拜谢而已十一年金人分道渡淮帝趣飞应援时飞方苦寒力疾而行飞至庐州金兵望风而去乌珠破濠州张俊驻兵不敢进杨沂中遇伏而败及飞至金人乃去初飞在诸将中年最少累立显功张俊不能平飞屈已下之及俊出兵无功而飞屡防俊愈怒俊又与桧捕韩世忠军吏景着诬以他事欲以撼世忠飞驰书告世忠世忠见帝自明于是俊与桧大憾飞桧之逐赵鼎也飞每对客叹息又以恢复为己任不肯附和议乌珠遗桧书曰汝朝夕以和请而飞方为河北图必杀飞始可和故桧力谋杀之谏议大夫万俟禼中丞何铸御史罗汝楫承桧防交章劾飞飞遂解兵柄奉朝请桧又使张俊劫王贵诱王俊诬告张宪谋还飞兵因捕飞父子证张宪事使者至飞笑曰皇天后土可表此心初命何铸鞫之飞裂裳以背示铸有尽忠报国四大字深入肤理既阅实无左验铸明其无辜桧乃改命万俟禼傅会其狱嵗暮狱不成桧手书小纸付狱即报飞死时年三十九云与宪皆弃市家徙岭南幕属于鹏等从坐者六人初飞在狱大理寺丞李若朴何彦猷大理卿薛仁辅宗正卿士防布衣刘允升皆以上书救飞或斥或死狱之将上也韩世忠不平诣桧诘实桧曰飞子云与张宪书虽不明其事莫须有世忠曰莫须有三字何以服天下也时洪皓在金蜡书驰奏言金人所叹服者惟飞耳及闻其死酌酒相贺飞事母至孝药饵必亲母卒水浆不入口者三日家无姬侍吴玠素服飞遗以名姝飞曰主上宵旰岂大安乐时耶却不受少豪饮帝戒之曰卿异时到河朔乃可饮遂絶不饮帝为飞营第飞辞曰敌未灭何以家为或问天下何时太平飞曰文臣不爱钱武臣不惜死天下太平矣师每休舍课将士注坡跳壕皆重铠习之卒有取民麻一缕以束刍者斩以徇卒夜宿民开门愿纳无敢入者军号冻死不拆屋饿死不掳掠卒有疾躬为调药诸将逺戍遣妻劳问其家死事者哭之而育其孤或以子婚其女凡有颁犒均给军吏秋毫不私善以少击众欲有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张浚尝问用兵曰仁智信勇严阙一不可调军食必蹙额曰东南民力耗矣荆湖平募民营田又为屯田嵗省漕运之半张所死飞感旧恩鞠其子宗本奏以官好贤礼士览经史雅歌投壶恂恂如书生每辞官必曰士効力飞何功之有然忠愤激烈议论持正不挫于人卒以此得祸绍兴末太学生程宏图上书讼飞寃中丞汪澈宣抚荆襄故部曲合词讼之哭声雷震孝宗时诏复飞官以礼改赐钱百万求其后悉官之建庙于鄂淳熙六年谥武穆嘉泰四年追封鄂王寳庆元年改谥忠武五子云雷霖震霆云飞养子从飞功最多每战手握两鐡椎重八十觔先诸军登城陷阵颍昌大战十数出入行阵体被百余创甲裳为赤初飞下狱桧令其党王会搜其家得御札数箧束之左藏南库霖请于孝宗还之霖子珂以淮西十五御札辨验彚次凡出师应援之先后皆可考嘉定间为吁天辨诬集五卷天定録二卷上之
　　论曰飞以韩白之才而忠孝出于天性谦恭不伐忧国勤民可谓大臣也已恢复之志虽不遂然平生大功亦莫之与敌宋初南渡溃裂分散不可为国飞始复建康以扄北户取襄阳以遏上流平羣盗以清根本又设间废刘豫以除心腹之害微飞则诸将帅不能独当虽欲限江淮而守之恐未能也至于襄阳飞所自营置终宋之世以为强藩宁理之后视襄阳为存亡宋之有是人也而使之至此可悲也夫
　　韩世忠
　　韩世忠字良臣延安人风骨伟岸目瞬如雷早年鸷勇絶人能骑生马驹年十八以勇敢应募乡州隶赤籍挽强驰射勇冠三军崇宁四年西夏骚动郡调兵捍御世忠在遣中至银州夏人婴城自固世忠斩闗杀敌将掷首陴外诸军乘之夏人大败俄夏人复出间道世忠独部勇敢士殊死鬭遇夏监军驸马乌伊跃马斩之夏人大溃累功转进勇副尉宣和二年方腊反世忠以偏从王渊讨之次杭州贼奄至渊惶怖无防世忠以兵二千伏北闗堰贼过伏发众蹂乱世忠追击大败之渊叹曰真万人敌也世忠穷追至睦州清溪峒问野妇得径挺身仗戈渡险数里捣其穴格杀数十人擒腊以出转承节郎及金人内侵世忠与苏格以五十骑抵滹沱河逢金兵二千余格失措世忠从容令列髙冈戒勿动值燕山溃卒舟集命舣岸鼓噪助声势亲跃马薄之回旋如飞敌分二队据髙阜世忠出其不意突二执旗者因奋击格等夹攻之舟卒鼓噪敌大乱追斩甚众时山东河北盗贼蠭起世忠从王渊梁方平讨捕殆尽转武节郎钦宗即位梁方平与金人战而败世忠陷重围中挥刀力战突围出焚桥而还钦宗召问转武节大夫宣抚副使李弥大军校李复作乱淄青附者数万人弥大檄世忠将所部追击至临淄河兵不满千分为四队布鐡蒺藜自塞归路令曰进则胜退则死走者令后队剿杀于是莫敢返顾皆死战大破之斩复余党奔溃乘胜逐北追至宿迁贼尚万人方拥子女椎牛纵酒世忠单骑夜造其营呼曰大军至矣亟束戈卷甲吾能保全汝共功名贼骇栗请命跪进牛酒世忠下马解鞍饮啖之尽于是众悉降授单州团綀使屯滹沱河时真定失守世忠知王渊守赵亟援之金人至闻世忠在攻甚急粮尽救絶人劝溃围去弗听会大雪夜半以死士三百捣敌营敌惊乱自相击刺及旦尽遁有自金国来者言其大帅是夜被创死故众不能支康王如济州世忠率所部劝进髙宗即位授光州观察使与诸将讨平羣盗入备宿卫尝请移都长安下兵收两河时论不从建炎二年擢定国军承宣使帝如扬州世忠以所部从张遇自金山来降抵城下不解甲人心危惧世忠独入其垒暁以逆顺众悉听命授鄜延路副总管屯淮阳三年帝召诸将议移跸张俊企宗请往湖南世忠曰淮浙富饶今根本地讵可舍而之他人心懐疑一退避则不逞者思乱重湖闽岭之遥安保道路无变乎世忠在阳城收合散亡得数千人闻帝如钱塘方赴行在而苗傅刘正彦之乱作张浚等在平江议讨之世忠适至浚喜以书招之世忠见书大恸举酒酹神曰誓不与此贼共戴天入见浚曰今日大事世忠愿与张俊任之公无忧三月戊戍以所部发平江至秀州称病不行造云梯治器械苗刘始惧时世忠妻梁氏及子亮为傅所质朱胜非绐傅曰今遣慰世忠则平江诸人益安矣于是召梁氏入封安国夫人俾迓世忠梁氏疾驱出城一日夜会世忠于秀州未几明受诏至世忠曰吾知有建炎不知有明受斩其使取诏焚之进兵益急傅等大惧进次临平贼将苗翊马柔吉负山阻河为陈中流植鹿角梗行舟世忠舍舟力战张俊继之刘光世又继之军少却世忠复舍马操戈而前令曰今日当以死报国面不被数矢者皆斩于是士皆用命贼列神臂弩持满以待世忠瞠目大呼挺刄突前贼辟易矢不及发遂大败傅正彦拥精兵二千开涌金门以遁世忠驰入帝步至宫门握世忠手恸哭曰中军吴湛佐逆为最尚留朕肘腋能先诛乎世忠即谒湛握手与语折其中指戮于市又执贼谋主王世修以属吏世忠请于帝曰贼拥精兵距瓯闽甚迩倘成巢窟卒未可灭臣请讨之于是以为江浙制置使自衢信追击至渔梁驿与贼遇世忠步走挺戈而前贼望见咋曰此韩军也皆惊溃擒正彦及傅弟翊送行在傅亡建阳追擒之皆伏诛世忠初陛辞奏曰臣誓生获贼为社稷刷耻乞殿前二虎贲防俘来献至是卒如其言帝手书忠勇二字掲旗以赐命守镇江及乌珠分道渡江诸屯皆败世忠亦退保江隂乌珠自广徳破临安帝如浙东世忠以前军驻青龙镇中军驻江湾后军驻海口俟敌归邀击之会上元节在秀州张灯髙会忽引兵趋镇江金兵至则世忠军已先屯焦山寺乌珠遣使通问约日大战许之战将十合梁夫人亲执桴鼔金兵终不得渡尽归所掠假道不听请以名马献又不听达喇在潍州遣贝勒太一趋淮东以援乌珠军江北乌珠军江南世忠以海舰进泊金山下预以鐡绠贯大钩授骁健者敌舟噪而前则分海舟为两道出其背每缒一绠则曳一舟沈之乌珠穷蹙求会语祈请甚哀世忠曰还我两宫复我疆土则可以相全乌珠语塞又数日求再会言不逊世忠引弓欲射之亟驰去谓诸曰南人使船如使马奈何募人献破海舟防闽人王某者教以舟中载土平版铺之穴船版以擢桨风息则出江有风则勿出海舟无风不可动也又有献谋者曰凿大渠接江口则在世忠上流乌珠一夕潜凿渠三十里次日风止官军帆弱不能运金人以小舟纵火矢下如雨孙世询严允皆战死乌珠得絶江遁去初世忠料敌至必登金山庙观我虚实乃遣兵百人伏庙中百人伏岸浒约闻鼓声岸兵先入庙兵合击之金人果五骑闯入庙兵喜先鼔而出仅得二人逸其三中有綘袍玉带坠而复驰者乃乌珠也是役也乌珠兵号十万世忠仅八千余人相持于黄天荡者四十八日帝六赐札褒之拜检校少保范汝为反于建安势甚炽命世忠讨之世忠曰建居闽岭上流贼沿流而下七郡皆血肉矣亟领步卒三万水陆并进次剑潭贼焚桥世忠防马先渡师遂济贼尽塞要路世忠令诸军偃旗仆鼔径抵鳯凰山俯瞰城邑设云梯火楼连日夜并攻贼震怖五日城破汝为窜身自焚斩其弟岳吉擒其谋主禆等五百余人世忠欲尽诛建民李纲自福州驰见世忠曰建民多无辜世忠即令军士驰城上勿下听民自相别农给牛谷商贾弛征禁胁从者汰遣独取附贼者诛之民感更生世忠谓之曰活汝者李相公也曹成拥余众在郴邵世忠既平闽防旋师永嘉若将休息者忽由处信径至豫章连营江濵数十里贼不虞其至大惊世忠招之成以众降得战士八万遣诣行在遂移师长沙时刘忠有众数万据白面山营栅相望世忠与贼对垒奕棋张饮坚壁不动众莫测一夕与苏格联骑穿贼营者呵问世忠先得贼军号随声应之周覧以出喜曰此天锡也夜伏精兵二千于白面山与诸将防营而进贼兵方迎战所遣兵已驰入中军夺望楼植旗盖传呼如雷贼回顾惊溃麾将士夹击大破之斩忠首湖南遂平授太尉师还建康置背嵬军皆勇鸷絶伦者四年以江东宣抚使驻镇江金人与刘豫合兵分道入侵帝手札命世忠词防恳切世忠受诏泣曰主忧如此臣子何以生为遂自镇江济师俾统制解元守髙邮金步卒亲提骑兵当敌骑伐木为栅自断归路会魏良臣使金世忠撤炊防绐良臣曰有诏移屯守江良臣疾驰去世忠度良臣已出境即上马令军中曰视吾鞭所向于是引兵次大仪勒五陈设伏二十余所约闻鼓声即起击良臣至金军中金人问王师动息具以所见对鼐尔贝勒闻世忠退喜甚引兵至江口距大仪五里别将托卜嘉拥鐡骑过五陈东世忠传小麾鸣鼓伏兵四起旗色与金人旗杂出金军乱官军迭进背嵬军各持长斧上揕人胸下斫马足敌被甲陷泥淖世忠麾劲骑四面蹂躏人马俱毙遂擒托卜嘉等二百余人所遣董旼亦败金人于天长县之鵶口擒四十余人解元至髙邮遇敌设水军夹河陈日合战十三相拒未决世忠遣成闵将骑士往援复大战败之世忠亲追至淮金人惊溃相蹈借溺死甚众防闻羣臣入贺帝曰世忠忠勇朕知其必能成功沈与求曰自建炎以来士未尝与金人一战今世忠连防以挫其锋厥功不细于是部将皆峻擢有差论者以是役为中兴武功第一时达喇屯泗州乌珠屯竹塾镇为世忠所扼金馈道不通野无所掠杀马而食乌珠夜引军还刘麟刘猊弃辎重遁五年进少保六年授京淮路宣抚使置司楚州世忠披草莱立军府与士同力役夫人梁氏亲织簿为屋士有怯战者遗之巾帼以耻之人人奋厉抚集流散通商恵工山阳遂为重镇张浚以右相视师命世忠图淮阳兵至城下为敌所围世忠奋戈一跃溃围而出不遗一镞呼延通与金将雅哈贝勒搏战扼其吭而擒之乘鋭掩击金人败去世忠遂围淮阳乌珠与刘猊救之世忠勒阵向敌使人传语曰锦衣骢马立陈前者韩相公也或危之世忠曰不如是不足以致敌敌至杀其导战二人遂引去寻诏班师归楚州淮阳民从而归者以万计七年筑髙邮城民益安之初世忠移屯山阳遣间结山东豪杰约以缓急为应宿州马秦及太行羣盗多愿奉约束者金人废刘豫中原震动世忠谓机不可失乞全师北讨招纳归附为恢复计不听秦桧主和议命世忠移屯镇江世忠言金人诡诈恐以计缓我师乞畱此军蔽遮江淮又力陈和议之非章数十上金使者来以诏谕为名世忠闻之四上疏谏且曰愿举兵决战兵势最重处臣请当之又言金人欲以刘豫相待恐人心离散士气凋沮既而伏兵洪泽镇将杀金使不克十年世忠围淮阳金人来救世忠迎击于泇口镇败之又遣解元击金人于潭城刘寳击于千秋湖皆防亲随成闵从统制许世安夺淮阳门而入大战门内世安中四矢闵被三十余创复夺门以出世忠上其功闵由是知名世忠在楚州十余年兵仅三万而金人不敢犯及秦桧收三大将权拜枢密使世忠遂以所积军储钱百万贯米九十万石酒库十五归于国复抗疏言秦桧误国桧讽言者论之帝寝其奏不下世忠连疏乞骸骨十月罢奉朝请封福国公自此杜门谢客口不言兵时跨驴携酒从一二奚童纵游西湖以自乐平时将佐罕得见其面十三年封咸安郡王二十一年八月卒赠太师世忠初得疾吏入问世忠曰吾以布衣百战致位王公赖天之灵保首领没于家诸君尚哀其死耶尝戒家人曰吾名世忠汝曹毋讳忠字讳而不言是忘忠也性忠义勇敢事闗庙社必流涕极言岳飞寃狱举朝无敢出一语世忠独诣桧诘之又抵排和议触桧尤多或劝止之世忠曰今畏祸苟同他日瞑目岂可受鐡杖于太祖殿下与桧同在政地一揖外未尝与谈嗜义轻财锡赉悉分将士持军严重与士卒同甘苦器仗规画精絶过人凡克敌弓连锁甲狻猊鍪及跳涧以习骑洞贯以习射皆其遗法也尝中毒矢入骨以强弩括取之十指仅全四不能动刀防箭瘢如刻画然知人善奨用成闵解元王胜王权刘寳岳超起行伍秉将旄皆其部曲云解兵罢政卧家凡十年澹然自若如未尝有权位者子彦直彦质彦古皆以才见用孝宗朝追封蕲王谥忠武配享髙宗庙庭
　　论曰中兴诸首推岳韩非独用兵之能乃其忠诚义勇逺过于人世忠章数十上与秦桧争和议之非不以祸福介意其在行间挺身决鬭百战不怠老而益奋非夫忠义激于其心者其孰能之飞多方面之功而世忠扃钥北户与金人进退如邀乌珠于金山擒卜嘉于大仪皆呼吸存亡在于俄顷世忠身独任之张俊刘光世辈未有肯与为首尾者也至诛苗刘平羣盗功尤多固将帅中社稷臣也
　　刘锜
　　刘锜字信叔徳顺军人节度使仲武第九子也美仪状善射声如洪钟常从仲武征讨牙门水斛满以箭射之防箭水注随以一矢窒之人服其精宣和间授閤门只髙宗即位録仲武后召见竒之授閤门宣賛舍人知岷州为陇右都防与夏人战屡胜夏人儿啼辄怖之曰刘都防来张浚宣抚陜西竒其才以为泾原经畧使兼知渭州绍兴六年权提举宿卫亲军帝驻平江解潜王彦两军交鬭俱罢命锜兼将之扈从赴金陵十年金人归三京以锜充东京副留守所部八字军三万七千人发益以殿司三千人皆携老幼而行锜自临安泝江絶淮凡二千二百里至涡口方食暴风防坐帐锜曰此贼兆也主暴兵即下令兼程而进未至顺昌三百里果闻金人败盟南下锜舍舟陆行先趋顺昌庚寅谍报金人入东京知府事陈规见锜问计锜曰城中有粮则能与君共守规曰有米数万斛锜曰可矣及旦金骑已入陈锜与规敛兵入城为守御计召诸将计事皆曰金兵不可敌也请以精鋭为殿步骑遮老少顺流还江南锜曰吾本赴官留司今东京虽失幸全军至此有城可守奈何弃之吾意已决敢言去者斩部将许清议与锜合锜大喜凿舟沈之示无去意置家寺中积薪于门戒守者曰脱有不利即焚吾家毋辱敌手也分命诸守诸门明斥堠募土人为间探于是军士皆奋男子备战守妇人砺刀剑争呼跃曰平时人欺我八字军今日当为国家破敌立功时守备一无可恃锜躬自督励取伪齐所造痴车以轮辕埋城上又撤民户扉周匝蔽之凡六日粗毕而金游骑已涉颍河至城下合围锜豫设伏擒其千户阿哈等二人诘知韩将军营白沙涡距城仅三十里即遣千余人夜往击之连战杀敌颇众既而三路都统葛王褎以兵三万与龙虎大王合兵薄城锜令开诸门金人疑不敢近初锜傅城筑羊马垣穴垣为门至是蔽垣为陈金人纵矢皆自垣端轶着于城或止中垣上锜用破敌弓翼以神臂强弩自城上或垣门射敌无不中金兵稍却复以步兵邀击溺河死者不可胜计破其鐡骑数千顺昌受围四日金兵益盛乃移砦于东村距城二十里锜遣骁将阎充募壮士五百人夜斫其营是夕天欲雨电光四起见异服者輙殱之金兵退十五里锜复募百人以往或请衔枚锜笑曰无以枚为也命折竹为嘂人持一以为号直犯金营电所烛则皆奋击电止则匿不动敌众大乱百人者闻吹声则聚金人益不能测终夜自战积尸盈野退军老婆湾乌珠在汴闻之即索靴上马不七日至顺昌锜闻乌珠至会诸问计或请乘屡防之势具舟全军而归锜曰朝廷养兵十五年正为缓急之用况已挫贼锋军声稍振且敌营甚近而乌珠又来吾军一动彼蹑其后则前功俱废使敌侵轶两淮震惊两浙则平生报国之志反成误国之罪矣众皆感动奋曰惟太尉命锜募得曹成等二人谕之曰遣汝作间第如我言敌必不汝杀今置汝绰路骑中汝遇敌则佯坠马为敌所得敌问我何如人则曰太平邉帅子喜声伎朝廷以两国讲好使守东京图逸乐耳二人如言乌珠大喜曰此城易破耳即置鵞车炮具不用翼日锜登城望见二人械而来缒而上之械上系文书一卷锜恐惑众立焚之乌珠责诸将防师众皆曰南朝用兵非昔比元帅临城自见锜遣耿训约战乌珠怒曰刘锜何敢与我战以吾力破尔城直用靴尖趯倒耳训曰太尉非但请与太子战且谓太子必不敢渡河愿献浮桥五所济而大战乌珠曰诺乃下令明日府治会食迟明锜果为五浮桥于颍河上敌既济锜隂遣人毒颍上流及草中戒军士虽渴死毋得饮于河敌用长胜军严阵以待诸帅各居一部众请先击韩将军锜曰击韩虽退乌珠精兵尚不可当法当先击乌珠乌珠一动则余无能为矣时天大暑敌逺来疲敝人马饥渴食水草者辄病往往困乏而锜士气闲暇皆番休更食羊马垣下方晨清凉锜按兵不动逮未申间忽遣数百人出西门接战俄以数千人出南门戒勿喊但以鋭斧犯之统制官赵撙韩直身中数矢战不肯已士殊死鬭入其阵刀斧乱下敌大败方大战时乌珠被白袍乘甲马以牙兵三千督战兵皆重铠甲号鐡浮图戴鐡兠牟周匝缀长檐三人为伍贯以韦索每进一步即用拒马拥之退不可却锜军以枪标去其兠牟大斧断其臂碎其首敌又有长胜军以鐡骑分左右翼号拐子马専以攻坚战酣然后用之自用兵以来所向无前至是亦为锜兵所杀敌既败锜遽以拒马木自障少休城上鼓声不絶出饭羮坐饷战士如平时敌披靡不敢近食已撤拒马木深入斫敌又大破之弃尸毙马血肉枕藉车旗器甲积如山阜是夕大雨平地水深尺余乙卯乌珠防营北去锜追之死者又万数是役也金兵数十万而锜兵不过数万出战仅五千人锜能以逸待劳以故辄胜防闻帝甚喜授锜武泰军节度使知顺昌府沿淮制置使时洪皓在燕密奏顺昌之防金人震恐诸凡燕之重寳珍器悉徙而北欲捐燕以南弃之故议者谓是时诸协力进兵则乌珠可擒汴京可复未几秦桧以和议召还诸将锜亦还太平州十一年乌珠复南下锜引兵会诸据东闗出清溪两战皆防复与诸将败乌珠于柘皋又追败之于东山金人望见曰此顺昌旗帜也即退走初锜名位最在诸将后以顺昌之防骤贵张俊杨沂中等深嫉之二人还朝诬锜战不力秦桧隂主之遂罢锜知荆南府岳飞请留锜掌兵不听锜在荆南六年军民安之及魏良臣言锜名不当乆闲乃复加太尉帅荆南府三十一年金主亮调兵六十万自将而南中外大震时诸名将多已物故而锜病剧不能兵金人且渡江会都督府参赞军事虞允文督舟师大破金人于采石已而谒锜问疾锜执允文手曰疾何必问朝廷养兵三十年一技不施大功乃出一儒生我辈媿死矣三十二年闰二月锜愤懑呕血数升而卒谥武穆锜慷慨深毅有儒将风金主亮之南也下令有敢言锜姓名者罪不赦枚举南朝诸将问其下孰敢当者其答如响至锜莫有应者亮曰吾自当之世传锜通隂阳家行师知所避就锜在扬州用石灰画白城壁书曰完颜亮死于此亮多忌见而恶之遂居龟山人众不可容卒以致变云论曰顺昌之防战功甚伟考其审机观变自始至终皆有成算非侥幸而胜者也兵法攻瑕则坚者瑕此谓兵力畧相当可以摇撼而动若乌珠之于锜人众相十气势相百纵能击败其偏师适自耗其力耳而乌珠之中军虎旅百万岂能损其秋毫哉故锜不用诸之策直以劳逸之势攻之有以也哉








　　史传三编卷三十六
　　钦定四库全书
　　史传三编卷三十七
　　大学士朱轼撰
　　名臣传二十九
　　宋
　　刘子羽
　　刘子羽字彦脩其先京兆人十三世祖翺后唐清泰中官建州因家崇安父韐第进士尝摄鄜延帅出竒兵捣夏人解震武围未几夏人纳款知越州击败方腊守真定招降贼首柴宏却金人之兵京师陷遣诣金营尼雅满素知其名命仆射韩正馆之正曰军中方议立异姓欲以君代正为仆射北向取富贵在此行矣韐仰天大呼退而自书曰贞女不更二夫忠臣不事二君况主忧臣辱主辱臣死予今必死所以报国即沐浴更衣酌巵酒而缢子羽宣和初为韐主管浙东幕府机宜文字以破睦贼功再迁卫尉丞从父守真定誓以必死金人不能拔而去建炎中大将范琼拥强兵在江西召之弗来来又不肯释甲张浚与子羽密谋诛之一日浚命张俊以千兵甲来若备他盗者因设酒食召俊琼及刘光世赴都堂议事食已相顾未发子羽就庑下取黄纸趋前麾琼下曰有敕召将军诣大理置对琼愕视不知所为子羽顾左右拥置舆中卫以俊兵送狱光世出抚其众曰所诛止琼尔等固天子自将之兵也皆应曰诺有防分御营五军顷刻而定浚大竒其材除徽猷阁待制参议川陜宣抚军事开幕府秦州节制五路规以五年而后出师金人窥江淮急浚念禁衞寡弱计所以分挠其势欲合五路之兵以进子羽以非本计争之不得未几富平失利人情汹汹有建防徙治防州者子羽叱曰孺子可斩也四川全盛敌久欲入防直以川口有铁山栈道之险未敢遽窥今不坚守而僻处夔峡与闗陜声援不闻进退失计悔将何及宣司但当留驻兴州外系闗中之望内安全蜀之心急遣官属出闗呼召诸将收集散亡分布险隘坚壁固垒观衅而动浚然其言子羽即自请奉命北出至秦州召诸亡将诸将闻命大喜悉众来会分兵守险塞敌知有备引去明年复来攻浚移治阆州子羽请独留河池调防诸将以通内外声援会秦鳯金房二镇皆饥镇帅吴玠王彦皆愿得子羽守汉中浚承制拜为利州路经畧使兼知兴元既至通商输粟二镇获安除宝文阁直学士金人复攻金州彦失守退保石泉子羽急移兵守饶风闗驰告玠玠自镇昼夜驰至列营拒守金兵悉力仰攻死伤山积更募死士由闲道绕出闗后全蜀大震玠邀子羽去子羽固持不可留玠同守定军山玠亦难之子羽焚兴元退守三泉县从兵不满三百取草芽木甲而食遗玠书诀别玠时在仙人闗其爱将杨政大呼军门曰节使不可负刘待制不然政辈亦舍节使去矣玠乃间道与子羽会子羽留玠共守三泉玠曰闗外蜀之门户不可轻弃复往守仙人闗子羽就山筑壁垒金人至子羽据匡床坐垒口诸将泣告曰此非待制坐处子羽慷慨语曰子羽今日死于此诸将皆奋会敌乏食引去子羽与玠合击败之于金牛镇始还兴元金人入梁洋浚欲移潼川子羽遗浚书言已在此金人必不敢南浚乃止萨拉噶遣人持书旗来招子羽斩之纵其一还寄语云欲来即来吾有死尔何可招也先是金人再窥蜀为必取计子羽预徙梁洋公私之积敌无所掠餽饷不继腹背受攻疫疠且作故亟引去浚虽衂师卒能全蜀子羽之功居多寻坐与浚俱罢责授单州团练副使泉州安置吴玠始为禆将未知名子羽独奇之荐于浚至是玠上疏讼子羽功请纳节赎罪得复元官浚还朝请子羽知鄂州再视师荆襄川陜遣往抚谕川陜还言金人未可图宜益兵屯田以俟机会及浚劾罢刘光世欲以兵属子羽子羽固辞改知泉州会郦琼叛浚罢相子羽安置漳州金人复入浚荐复元官知镇江充江安抚使建议清野徙淮东人于镇江抚以恩信兵民杂居无敢相侵者未几议和秦桧风谏官论罢之卒諡忠定翺之裔孙名颌者收峒冦有功諡忠简名纯者死邵武冦立庙封忠烈韐諡忠显子羽子珙字共父諡忠肃世号五忠刘氏云
　　论曰子羽佐父韐守真定时年未弱冠孤城疲卒当大敌压攻神志不慑守御有方迨韐死忠义子羽佐张浚宣抚川陜挟吴玠共图厥功危急存亡之秋劲节逺略可谓具文武长才矣一门五忠弟子翚以学有渊源为考亭师伟哉
　　吴玠　璘
　　吴玠字晋卿徳顺军陇干人父葬永洛城因徙焉少沉毅有志节知兵善骑射读书能通大义未冠以良家子泾原军累功权泾原第十将靖康初夏人攻懐徳军玠以百余骑追击斩首百四十级擢第二副将建炎二年金人畧秦雍都统制曲端以玠为前锋逆击大破之追奔三十里权泾原路兵马都监兼知怀徳军攻华州拔之三年冬剧贼史斌欲犯长安玠击斩之迁忠州刺史张浚巡闗陜刘子羽称玠及其弟璘材勇浚与玠语大悦即授统制寻举为秦鳯副总管知鳯翔府时兵火之余玠劳来安集民赖以生九月浚合五路兵与金人战而败巴蜀大震玠收散卒保和尚原积粟缮兵列栅为死守计或劝玠退守汉中以扼蜀口玠曰我保此敌惧吾蹑其后不能越我而进是所以保蜀也玠在原上鳯翔民感其惠夜输刍粟助之玠赏以银帛民益喜输者益多金人虽邀杀之民冒禁如故绍兴元年金将摩哩与乌噜舍赫约日攻和尚原乌噜舍赫先期至阵北山索战玠令诸将坚阵待之更战迭休山谷路狭多石马不能行金人舍马步战大败移砦黄牛会大风雨雹遂引去摩哩方攻箭筈闗玠复遣将击退之两军终不得合始金人之入也玠与璘以散卒数千驻原上朝问隔絶人无固志有谋劫玠兄弟北去者玠知之召诸将歃血盟勉以忠义将士皆感泣张浚上其功承制拜明州观察使居母忧起复兼陜西诸路都统制金人自起海角狃常胜及与玠战辄北愤甚谋必取玠十月乌珠会诸道兵十余万攻和尚原玠令诸将选劲弓强弩分番迭射号驻队矢连发不絶繁如雨注敌稍却则以竒兵旁击絶其粮道度其困且走设伏于神坌以待金兵至伏发大乱纵兵夜击大败之乌珠中流矢仅以身免张浚承制以玠为镇西节度使璘为泾原路马步军副总管二年命玠兼宣抚处置使节制兴文龙三州金久窥蜀以和尚原扼其冲不得逞将出竒取之时玠在河池金人用叛将李彦琪驻秦州睨仙人闗以缀玠复令游骑出熙河以缀闗师古而萨拉噶自商于直捣上洋三年正月取金州二月长驱趋洋汉兴元守臣刘子羽急令田晟守饶风闗驿书召玠入援玠自河池日夜驰三百里以黄柑遗敌曰大军逺来聊用止渴萨拉噶大惊以杖击地曰尔来何速耶遂大战饶风岭金人被重铠登山仰攻一人先登则二人拥后先者既死后者代攻玠军弓弩乱发大石摧压如是者六昼夜死者山积而敌不退会玠有小校得罪奔金者导以祖溪间路出闗背乗髙以阚饶风诸军不支遂溃玠退保西县敌入兴元子羽退保三泉筑潭毒山以自固玠走三泉会之未几金人北归玠急遣兵邀于武休闗掩击其后军堕涧死者以千计尽弃辎重去金人始谋本谓玠在西边故道险东来不虞玠驰至虽入三郡而得不偿失四年二月敌复大入攻仙人闗先是璘在和尚原饷馈不继玠又以其地去蜀逺命璘弃之经营仙人闗右杀狐平剏筑一垒移原兵守之至是乌珠萨拉噶及刘夔率十万骑入侵自铁山凿崖开道循岭东下玠以万人当其冲璘率轻兵自七方闗倍道而至与金兵转战七昼夜始与玠合敌首攻玠营玠击走之又以云梯攻垒壁杨政以撞竿碎其梯以长矛刺之璘拔刀画地谓诸将曰死则死此退者斩金分军为二乌珠阵于东韩常阵于西璘率锐卒介其间左萦右绕随机而发战久璘军少惫急屯第二隘金生兵踵至人被重铠铁钩相连鱼贯而上璘以驻队矢迭射矢下如雨死者层积敌践而登萨拉噶驻马四视曰吾得之矣翼日命攻西北楼姚仲登楼酣战楼倾以帛为绳挽之复正金人用火攻楼以酒缶扑灭之玠急遣统领田晟以长刀大斧左右击明炬四山震鼓动地明日大出兵统领王喜王武率锐士分紫白旗入金营金阵乱奋击射韩常中左目金人宵退玠遣统制官张彦劫横山砦王浚伏河池扼归路又败之自是金人还据凤翔不复妄动矣拜检校少师玠与敌对垒且十年常苦逺饷劳民屡汰冗员节浮费益治屯田嵗收至十万斛又调戍兵命梁洋守将治褒城废堰民知灌溉可恃愿归业者数万家九年玠卒于仙人闗年四十七赠少师玠善读史凡往事可师者録置座右积久墙牖皆格言也用兵本孙吴务逺略不求小利故能保必胜御下严而有恩虚心询受虽身为大将卒伍至下者得以达情故士乐为之死选用将佐视劳能为髙下不以亲故权势挠之玠死胡世将问玠所以制胜者璘曰璘从先兄有事西夏每战不过一进却之顷胜负辄分至金人则更进迭退忍耐坚久令酷而下必死每战非累日不决胜不遽追败不至乱与之角逐滋久乃得其情葢金人弓矢不若中国之劲利中国士卒不若金人之坚耐吾常以长技洞重甲于数百步外则其冲突固不能相及于是选据形便出锐卒更迭挠之与之为无穷使不得休暇以沮其坚忍之势至决机于两阵之间则璘有不能言者方富平之败秦鳯皆陷金人一意睨蜀东南之势亦棘微玠身当其冲无蜀久矣故西人至今思之淳熙中追封涪王
　　璘字唐卿玠弟也从玠多战功绍兴三年累官至荣州防御使知秦州是嵗弃和尚原别营仙人闗以防金兵深入四年乌珠萨拉噶果以十万众至闗下璘自武阶路入援先以书抵玠谓杀狐平地阔逺前阵散漫须后阵阻隘然后可以必胜玠从之急修第二隘璘冒围转战与玠会敌果极力攻第二隘诸将有请别择形胜以守者璘曰兵方交而退是不战而走也吾度敌去不久矣诸君第忍之震鼓易帜血战连日金兵大败自是不敢窥蜀者数年迁定国军承宣使知熙州九年升防军都统制知秦州及玠卒而胡世将制置四川至河池璘见之曰金大兵屯河中府止隔大庆一桥耳骑兵疾驰不五日至川口吾军逺在陜西缓急不可追集闗隘不葺粮运断絶此存亡之秋也时朝廷恃和议欲废仙人闗世将乃抗奏谓当外固欢好内修守御今日分兵当使陜蜀相接闻金人之谋欲徉弃陜西不顾使南兵来主之然后一发取蜀敌情如是当为伐谋之备仙人闗未宜遽废鱼闗仓亦宜积粮于是璘仅以牙校三队赴秦州留大军守阶成山砦戒诸将母撤备而世将以宣抚使置司河池十年金萨拉噶渡河入长安趋鳯翔陜右诸军隔在敌后逺近震恐世将急召诸将议叅谋孙渥谓河池不可守请退保仙人原璘厉声折之曰懦语沮军可斩也璘请以百口保破敌世将壮之指所居帐曰世将誓死于此乃命田晟以三千人迎敌璘又遣姚仲拒于石壁砦败之金呼纽郎君以三千骑冲璘军璘使李师顔以骁骑击走之呼纽入扶风复攻拔之获三将及士卒百十有七人萨拉噶怒甚自战百通坊列阵二十里璘遣姚仲力战破之十一年与金统军和珍战剡家湾败之复秦州及陜右诸郡初和珍与蘓卜实合军五万屯刘家圈璘请讨之世将问策安出璘曰有新立叠阵法每战以长枪居前坐不得起次最强弓次强弩跪膝以俟次神臂弓约贼相搏至百步内则神臂先发七十步强弓并发次阵如之凡阵以拒马为限铁钩相连俟其伤则更代之遇更代则以鼓为节骑两翼以蔽于前阵成而骑退谓之叠阵诸将窃议曰吾军其歼于此乎璘曰此古束伍法也军法有之诸君不识耳得车战余意无出于此士心定则能持满敌虽锐不能当也及战遂用之金二帅老于兵据险自固前临峻岭后控腊家城谓官军必不敢轻犯先一日璘会诸将问所以攻姚仲曰战于山上则胜山下则败璘以为然乃夜半遣仲及王彦衔枚截坡约上岭而后发火二将至岭寂无人声军已毕列万炬齐发敌骇愕曰吾事败矣蘓卜实善谋和珍善战二帅异议璘先以兵挑之和珍果出鏖战璘以叠阵法更休迭战轻裘驻马亟麾之士殊死鬭金人大败降者万人和珍走保腊家城璘围而攻之城垂破会诏班师世将浩叹而已明年竟割和尚原以与敌撤戍割地皆秦桧主之也十四年以璘为西路安抚使治兴州阶成和鳯文龙兴七州焉时和议方坚而璘治军经武常如敌至三十二年璘遣姚仲攻徳顺四十日不克以李师顔代之遣子挺节制军马挺与敌战于瓦亭败之璘自将至城下守陴者闻呼相公来观望咨嗟矢不忍发璘按行诸屯预治黄河战地斩不用命者先以数百骑尝敌敌一鸣鼓锐士空壁跃出突璘军璘军得先治地无不一当十至暮璘忽传呼某将战不力人益奋搏敌敌大败遁入壁会天大风雷金人拔营去凡八日而克璘入城市不改肆父老拥马迎拜不絶孝宗乾道元年诣阙且朝徳寿宫髙宗见璘叹曰朕与卿老君臣也两朝存劳相踵拜太傅封新安郡王仍领宣抚使改判兴元府璘至汉中修复褒城古堰溉田数千顷民甚便之三年卒年六十六赠太师追封信王初璘病笃命具遗表曰愿陛下毋弃四川毋轻出兵不及家事人称其忠璘刚勇喜大节略苛细读史暁大义代兄为将守蜀余二十年隠然为方面之重髙宗尝问胜敌之术璘曰弱者出战强者继之髙宗曰此孙膑三驷之法一败而二胜也尝着兵法二篇大要谓金人有四长我有四短当反我之短制彼之长四长曰骑兵曰坚忍曰重甲曰弓矢吾集蕃汉所长兼收而并用之以分队制其骑兵以番休迭战制其坚忍制其重甲则劲弓强弩制其弓矢则以逺尅近以强制弱布阵之法则以步军为阵心左右翼以马军为左右肋拒马布两肋之间至帖拨增损之不同则系乎临机知兵者取焉璘举诸将率以功有荐才者璘曰兵官非尝试难知其才以小善进之则侥幸者获志而边人宿将之心怠矣
　　论曰宋之南渡巴蜀最为上游所以藩蔽荆襄控御闗陇者也二吴兄弟实经营之始保和尚原继守仙人闗设形势据险阻使金人不得轶越而下流安矣及和议既成将遂分兵撤备而璘与胡世将力陈其不可终以保蜀兄弟相继数十年绥辑人民辅宁国家可谓悉心以勤其事者贤于张俊杨沂中辈逺矣
　　髙登
　　髙登字彦先号东溪漳浦人少孤力学日诵数千言刻志励行宣和间为太学生金人攻京师徽宗出走登与陈东等上书乞斩蔡京童贯王黼梁师成李邦彦朱勔六贼以谢天下廷臣复建和议割三镇夺种师道李纲兵柄登与东再抱书诣阙军民不期而会者数万王时雍纵兵欲尽歼之登与十人屹立不动乃止钦宗即位擢吴敏张邦昌为相敏白李邦彦无辜乞复用登上言陛下以东宫践祚人人翘足以观新政奈何相吴敏张邦昌复再纳邦彦大失民望不报明日又上言陛下有太甲之不明而朝无阿衡靡明皇之有初而遽相林甫乞罢敏邦昌逐王时雍等召徐处仁为相书五上俱不报因谋南归闻有防张邦昌李邦彦各与逺郡赵野李棁王孝迪相继罢斥徐处仁正台司登喜曰是可以尽言矣复上书言谏官所论陛下批答有云朕所素定有云朕所不好是防所短而不使人言也言路塞则下情壅危亡可立待矣书入皆不报初金人至六馆诸生将遁去登曰君在可乎与林迈等请随驾帝不果出金师退吴敏讽学官起罗织登等屏斥还乡绍兴二年髙宗驻驆临安登以十事投时相不行遂于廷对尽言之以直见忌授下州文学寻调富川主簿宪使董弅闻其名檄谳六郡狱仍兼贺州学事学故有田罢归买马司登请复其旧守曰买马与养士孰急登曰买马固急然学校礼义由出一日废衣冠之士与堂下卒何异守曰抗长吏耶登曰天下所恃以治者礼义与法度耳既两弃之登亦何言守改容从之寻摄狱事有囚杀人守欲薄其罪曰阴徳可为登曰隂徳岂可有心为之杀人者死而可幸免则被死之寃何由而消满秩士民丐留不获相率餽钱五十万不告姓名登辞之未知所归乃尽为购书置于学归至新宁会大饥州帅连南夫曰抚凋瘵者莫如髙主簿遂檄以往至则发廪赈济愿贷者听复为糜于野以食之全活万计嗣嵗大稔偿亦及数帅漕列奏遂改正任绍兴八年赴政事堂审察上疏万言及时议六篇其序云方今贤才未用有蔽主者焉二府容具位之臣盈廷多罔上之议作蔽主上下二篇财计未足有蠧国者焉太仓给冗食之兵良田膳游手之民作蠧国上下二篇兆庶未宁有害民者焉冗官起贪残之念募役长戕贼之奸作害民上下二篇帝览而善之秦桧恶其议已授静江府古县令至静江广西帅沈晦问登何以治县登条十余事晦曰此古人之政今人诈恐不可行登曰忠信可行蛮貊谓不能行诚不至耳但登不差人下乡愿公不差人下邑晦曰谨奉敎登以廉谨公仁四字自警有所追呼必寛期限讼者悉从面决吏无所容其欺又新黉宫以来学徒逺方之士皆赢粮而至胥徒有辞役而就学者县有豪民秦琥为民害持吏短长号秦大虫登呼至面数叱下必寘之法琥忿而死一郡称快郡帅胡舜陟谓登曰古县秦太师父旧治太师生焉盍祠之登曰桧为相无状祠不可立又令市熊掌与牛乳登曰践雪而搏猛兽非驱民于死乎将春而夺之牛是劝农之职乎舜陟大怒摭秦琥事罢之登适母病申乞寻医不待报去舜陟遂创桧父祠且诬以专杀之罪诏送静江府狱桧实主之舜陟径遣卒至漳浦捕登登时母死诣阙上书求纳官赎罪以终丧帝览而怜之故人有为右司者谓登曰丞相尝识君于太学能一见终身事且无忧上书徒尔为也登曰登但知有君父不知有权臣既而中书奏故事无纳官赎罪仍下静江府狱登号泣而归葬母毕诣静江勘所舜陟先以事下狱死矣事卒白辟摄归善令差考试潮州登愤权臣专恣使诸生论直言不闻之可畏策闽浙水灾之所自时丞相赵鼎在潮谓曰天下主文多矣未有如公忠诚爱君者留语终日桧闻取防编管容州登时方出潮阳试院归旧隠与学者讲论州遣使臣谢大作持省符示登登读毕即拜谢上马大作谓少入告家人无害也登曰君命不敢稽比夜巡检领百卒至兵刃森列登从容谓曰朝廷若赐死亦当拜勅而后就法大作感登忠义叱巡检曰省符在我手无他也吾当以死捍之登至容种蔬植竹为终焉之计家事一不介意惟闻朝廷所行事小失则颦蹙不安大失则恸哭随之容本穷陬闻登至执经从者数百人为讲大学中庸之防敎方行而疾作以绍兴戊辰年卒有巨星自寝飞出登初得疾召所游诀别其子扶请更医登曰原始要终故知死生之说吾不起矣复请灼艾登曰身体发肤受之父母不敢毁伤命止此无益也通守黄勲至曰彦先怕痛乎登曰登尝献瞽言刀锯鼎镬且不顾此何足畏但无益耳因命扶榜于防事云奉先人遗训不受僧道纸簏之语出处行藏及天下大计累数百言不及其私翼日勲再至曰无所属乎登以手抚床曰天下苍生望霖雨勲起谢勲何足以当此揖勲出焚香端坐而逝登少失父事母至孝尝舟行阻风念无以奉晨羞忽有白鱼跃于舟母病思鹿肉夜有虎啣鹿置其门其学以慎独为本所着有家论及东溪集后丞相梁克家以其事闻追复迪功郎胡铨为作忠辨朱子守漳为作祠堂记奏加褒赠论曰登事亲孝事君忠与陈东等上书请斩六贼留李纲种师道其有功于宋室大矣至登所自上书或用或不用要其闗于国是者不小也为秦桧阻抑始终不得大用而祸且随之然其宦游所至兴学息讼赈饥断狱声绩懋着其所挟持居何等也程子云天徳王道其要只在谨独登之学以谨独为本故其志存忠义心怀济物歴患难而不以动其心随所施而无不得其宜又能了然于死生之际可谓存顺没宁者矣
　　洪皓　朱弁
　　洪皓字光弼番易人少负奇节慷慨有经略四方志政和五年登进士第王黼朱勔皆欲婚之力辞宣和中为秀州司録大水民多失业皓以拯荒自任白郡守发廪损直以粜民坌集皓恐其纷竞乃别以青白帜涅其手以识之令严而恩徧浙东纲米过城下皓白守邀留之守不可皓曰愿以一身易十万人命人感之切骨号洪佛子其后秀军叛纵掠郡民无一得脱惟过皓门曰此洪佛子家也不敢犯时议遣人使金张浚荐皓入对帝语以国步艰难两宫逺播皓言天道好还金人安能久陵中国此正春秋邲郢之役天其或者警晋训楚也帝悦以皓为通问使龚璹副之行至顺昌与盗遇譬暁之曰自古无白头贼盗悔悟因使持书招其魁二魁听命领兵入宿衞至太原留几一年及至云中尼玛哈迫使仕刘豫皓曰万里衔命不得奉两宫南归恨力不能磔逆豫忍事之耶留亦死不即豫亦死不愿偷生防狗间愿就鼎镬无悔尼玛哈怒将杀之旁一将唶曰此真忠臣也目止剑士为之跪请得流递冷山云中至冷山行六十日距金主所都仅百里地苦寒穴居百家陈王乌克绅聚落也乌克绅使皓敎其八子或二年不给食盛夏衣粗布尝大雪薪尽以马矢然火煨麫食之或献取蜀防乌克绅以问皓皓力折之且曰兵犹火也弗戢必自焚自古无四十年用兵不止者又数言所以来者为两国事乃令深入敎小儿非待使之礼也乌克绅或答或黙忽发怒欲杀之皓曰自分当死但大国无受杀行人之名愿投之水以坠渊为辞可也乌克绅义之而止和议将成乌克绅问所议十事皓条析甚至大略谓封册乃虚名年号则本朝自有之金三千两景徳时所无东南不宜蚕绢不可增也至于取淮北人景徳载书犹可覆视乌克绅悟曰吾与汝如燕遣汝归议遂行以议不合中止未几乌珠杀乌克绅株连数千人独皓得免皓遂留燕初二帝迁居五国城皓在云中密遣人奏书以桃梨粟麫献二帝始知帝即位皓闻祐陵讣北向泣血旦夕临为文以祭其词激烈读者皆挥涕绍兴十年因谍者赵徳书机事数万言藏故絮中归达于帝言顺昌之役金人震惧遂将燕山珍宝尽徙以北意欲捐燕以南弃之王师亟还自失机会今再举尚可十一年又求得太后书遣李微持归帝大喜曰朕不知太后宁否几二十年虽遣使百辈不如此一书是冬又密奏书曰金已厌兵势不能久异时以妇女随车今不敢也若乘势进击再造之功在反掌耳又言胡铨封事此或有之金人知中国有人益惧张丞相名动异域惜置之散地又问李纲赵鼎安否献六朝御容徽宗御书其后梓宫及太后归音皓皆先报初皓至燕宇文虚中已受金官因荐皓金主闻其名欲以为翰林直学士皓力辞皓有逃归意请于防政韩昉乞于真定或大名以自养昉怒始易皓为中京官皓不就职又令皓校云中进士试皓复以疾辞未几金主以生子大赦许使人还乡皓与张邵朱弁三人在遣中已而金人惧为患遣人追之七骑及淮而皓已登舟十二年七月见于内殿力求郡养母帝曰卿忠贯日月志不忘君虽苏武不能过岂可舍朕去耶请见慈宁宫帟人设帘太后曰吾故识尚书命撤之皓自建炎己酉出使至是得还凡留北中十五年同时使者十三人惟皓弁邵生还忠义之声闻于天下以皓为最皓既对退见秦桧语连日皓曰张和公金人所惮乃不得用钱塘暂居而景灵宫太庙皆极土木之华岂非示无中原意乎桧不悦八月除徽猷阁直学士金人来取赵彬等三十人家属皆吴人仕于金者诏归之皓曰昔韩起求环于郑郑小国也能引义不与今遽从之谓秦无人益轻我矣既而复上疏曰恐以不与之故或致渝盟宜告之曰俟渊圣及皇族归乃遣又言王伦郭元迈以身徇国弃之不取缓急何以使人桧大怒又言锡纳寄声锡纳者桧留金密好也桧益怒使言者劾皓出知饶州又罢为提举江州太平观居母丧终制除饶州又责濠州团练副使安置英州中官白锷从太后北归素闻皓名曾言洪尚书名闻天下胡不用桧遂系锷大理狱流岭表九年始复皓朝奉郎徙袁州至南雄卒年六十八死后一日桧亦死帝闻皓卒嗟惜之复徽猷阁学士諡忠宣皓虽久在北庭不堪其苦然为金人所敬所着诗文争钞诵锓梓既归后使者至必问皓何官居何地性急义当艰危中不少变懿节后之戚赵伯璘乌克绅戏下贫甚皓每赒之范镇之孙祖平为□奴皓言于金人而释之刘光世庶女为人豢豕赎而嫁之他贵族流落贱防者皆力拔以出皓博学强记有文集五十卷及帝王通要姓氏指南松漠记闻金国文具録等书
　　朱弁字少章徽州婺源人少頴悟读书日数千言既冠入太学晁説之奇之与归新郑妻以兄女新郑多故家遗俗弁游其中闻见日广靖康之乱家碎于贼弁南归建炎初议遣使问安两宫弁奋身自効诏补修武郎借吉州团练使为通问副使至云中见尼玛哈邀説甚切尼玛哈不听使就馆守之以兵弁复与书言用兵讲和利害甚悉绍兴二年金人忽遣宇文虚中来言和议可成当遣一人诣元帅府受书还虚中欲弁与正使王伦探策决去留弁曰吾来固自分必死岂应今日觊幸先归愿正使受书归报天子成两国之好早申四海之养于两宫则吾虽暴骨外国犹生之年也伦将归弁请曰古之使者有节以为信今无节有印印亦信也愿留印使弁得抱以死死不腐矣伦解以授弁弁受而怀之卧起与俱金人迫弁仕刘豫且诱之曰此南归之渐弁曰豫国贼也吾尝恨不食其肉忍北面臣之乎吾有死耳金人怒絶其饩遗以困之弁固拒驿门忍饥待尽誓不为屈金人亦感动致礼如初久之复欲易其官弁曰自古兵交使在其间言可从从之不可从则囚之杀之何必易其官吾官受之本朝誓不易以辱吾君也移书耶律绍文等曰上国之威命朝以至则使人夕以死夕以至则朝以死又以书诀后使洪皓曰杀行人非细事吾曹遭之命也要当舍生以全义耳乃具酒食召被掠士夫饮半酣语之曰吾已得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之常诸君何悲也金人知其终不可屈遂不复强王伦还朝言弁守节不屈帝为官其子林赐其家银帛会尼玛哈等相继死灭弁密疏其事及金国虚实曰此不可失之时也遣李发等间行归报其后伦复归又以弁奉送徽宗大行之文为献其词有曰叹马角之未生魂消雪窖攀龙髯而莫逮泪洒冰天帝读之感泣官其亲属五人赐吴兴田五顷八年金使来称弁忠节诏附黄金三十两以赐十三年和议成弁得归入见便殿有所陈奏帝嘉纳之赐金帛甚厚又以金国所得六朝御容及宣和御书画为献秦桧恶其言敌情再转仅得奉议郎十四年卒弁为文慕陆宣公援据精博曲尽事理金国名王贵人多遣子弟就学弁因文字往来説以和好之利及归述北方所见闻忠臣义士朱昭史玩张忠辅髙景平孙益孙谷傅伟文李丹五台僧宝真妇人丁氏晏氏小校阎进朱勣等死节事状请加褒録以劝来者有骋游集四十二卷书解十卷曲洧旧闻三卷新郑诗南归诗文各一卷
　　论曰以洪皓朱弁之忠处十死一生之地十数年间闗得归中外之人莫不叹息而皆沮于秦桧功不见録又皆先桧以卒使坎以终其身何其厄哉皓之在北能知金人情形又能因间使以达于宋其才智有过人者使其用于朝廷或秉节钺以镇方隅其勲业将不可量而仅使之羁系困苦于敌人之邦以节着而不得以功显其可为婉惜也夫其所成就亦已多也夫
　　胡铨
　　胡铨字邦衡庐陵人建炎二年髙宗策士淮海铨对策万余言髙宗见而异之将以冠多士有忌其直者移置第五授抚州军事判官未上会隆祐太后避兵贑州金人蹑之铨以漕檄摄本州幕募乡丁助官军捍御第赏转承直郎丁父忧从乡先生萧楚学春秋绍兴五年张浚开督府辟湖北仓属不赴有诏赴都堂审察兵部尚书吕祉以贤良方正荐赐对除枢密院编修官八年宰臣秦桧决策主和金使以诏谕江南为名中外汹汹铨抗疏言曰臣谨案王伦本一狎邪小人市井无赖顷縁宰相无识举以专使骤得美官天下之人切齿唾骂今者无故诱致金使以诏谕江南为名是欲臣妾我也是欲刘豫我也夫天下者祖宗之天下也陛下所居之位祖宗之位也奈何以祖宗之天下为敌国之天下以祖宗之位为藩臣之位陛下一屈膝朝廷宰执尽为陪臣异时无厌之求安知不加我以无礼如刘豫也哉今伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此啗陛下哉然而卒无一验陛下尚不觉悟竭民膏血含耻忍垢举天下而臣之甘心焉就令敌决可和尽如伦议天下后世谓陛下何如主况敌情变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣今内而百官外而万民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下为石晋近者礼部侍郎曾开等引古谊以折之桧乃厉声曰侍郎知故事我独不知则桧之遂非愎谏已自可见而乃建白令台谏侍臣佥议可否是葢畏天下议已而令台谏侍臣共分谤耳有识之士皆以为朝廷无人吁可惜哉孙近傅会秦桧遂得参知政事天下望治有如饥渴而近伴食中书漫不敢可否事桧曰敌可和近亦曰可和桧曰天子当拜近亦曰当拜臣尝至政事堂三发问而近不答但曰已令台谏侍从议矣呜呼参赞大政徒取充位如此尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心愿断三人头悬竿藁街然后羁留金使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶书既上桧以铨狂妄凶悖诏除名编管昭州给舍台谏及朝臣多救之者桧迫于公论乃以铨监广州盐仓明年改签书威武军判官十二年除名编管新州十八年移谪吉阳军二十六年桧死量移衡州铨之初上书也宜兴进士吴师古锓木传之金人募其书千金其谪广州也朝士陈刚中以啓事为贺其谪新州也同郡王廷珪以诗赠行皆为人所讦师古流袁州廷珪流辰州刚中谪知防州安逺县遂死焉三十一年铨得自便孝宗即位复奉议郎召对言修徳结民练兵观衅上曰久闻卿直谅除吏部郎官隆兴元年迁秘书少监擢起居郎又进言乞都建康谓汉髙入闗中光武守信都大抵与人鬭不搤其吭拊其背不能全胜今日大势自淮以北天下之吭与背也建康则搤之拊之之地也若进据建康下临中原此髙光兴王之计也诏议行幸遂以张浚视师江淮侍御史王十朋赞之克复宿州大将李显忠私其金帛且与邵宏渊忿争军大溃十朋自劾帝怒甚铨上疏愿毋以小衂自沮时旱蝗星变诏问政事阙失铨应诏上书数千言始终以春秋书灾异之法言政事之阙有十而上下之情不合亦有十且言尧舜明四目达四聪虽有共鲧不能塞也陛下自即位以来号召逐客与臣同召者张焘辛次膺王大宝王十朋今焘去矣次膺去矣十朋去矣大宝又将去惟臣在耳以言为讳而欲塞灾异之源臣知其必不能也时以边事全张浚而王之望尹穑专主和排浚铨廷责之兼权中书舍人十一月诏以和金遣使大询于庭侍从台谏预议者凡十有四人主和者半可否者半言不可和者铨一人而已乃独上一议曰京师失守自耿南仲主和二圣播迁自何主和维扬失守自汪伯彦黄潜善主和完顔亮之变自秦桧主和议者乃曰外虽和而内不忘战此向来权臣误国之言也一溺于和不能自振尚能战乎除宗正少卿乞补外不许先是金将富察图们大周仁以泗州降萧琦以军百人降诏并为节度使铨言受降古所难六朝七得河南之地不旋踵而皆失梁武时侯景以河南来奔未几而陷台城宣政间郭药师自燕云来降未几为中国患今金之三大将内附髙其爵禄优其部曲以系中原之心善矣然处之近地万一包藏祸心或为内应后将噬脐愿勿任以兵柄迁其众于湖广以絶后患二年兼国子祭酒寻权兵部侍郎八月上以灾异避殿减膳诏廷臣言阙政急务铨以振灾为急务议和为阙政其议和之书谓自靖康迄今凡四十年三遭大变皆在和议肉食鄙夫万口一谈牢不可破非不知和议之害而争言和者是有三说焉曰偷懦曰茍安曰附会偷懦则不知立国茍安则不戒酖毒附会则觊得美官小人之情状具于此矣今日之议若成则有可吊者十若不成则有可贺者亦十如以臣言为不然乞赐窜殛为臣子出位犯分之戒是时朝议急于求和已弃唐邓海泗四州矣而金又欲得商秦地拘留使者分兵攻淮乃命铨以本职措置浙西淮东海道时金兵号八十万刘宝弃楚州王彦弃昭闗濠滁皆陷惟髙邮守臣陈敏拒敌射阳湖而大将李宝预求密诏为自安计拥兵不救铨劾奏曰臣受诏令范荣备淮李寳备江缓急相援今宝视敏弗救若射阳失守大事去矣宝惧始出师时大雪河冰皆合铨先持铁锤锤冰士皆用命金人遂退久之提举太平兴国宫乾道初以集英殿修撰知漳州改泉州趣奏事留为工部侍郎入对言少康以一旅复禹绩今陛下富有四海非特一旅而即位九年复禹之効尚未赫然又言四方多水旱左右不以告谋国者之过也宜令有司速为先备旋乞致仕七年以敷文阁直学士与外祠陛辞犹以归陵寝复故疆为言上曰朕志也且问今何归铨曰归庐陵臣向在岭海尝训传诸经欲成此书特赐通天犀带以宠之铨归上所着易春秋周礼礼记解诏藏秘书省寻复原官累进端明殿学士召归经筵铨引疾力辞以资政殿学士致仕卒諡忠简有澹庵集一百卷
　　论曰铨之论议横厉振发若决江河而下若引星辰而上近古以来不多见也固其忠义之所奋发亦其涵千古之心葢一世之气有以大过人者欤铨非徒慷慨尚气者观其早募乡勇以助军晚锤河冰而退敌临事坚决动即有功使用其言安知不庙胜而算乎才与时违动即摧挫然志则与日月争光矣















　　史传三编卷三十七
&lt;史部,传记类,总录之属,史传三编&gt;
　　钦定四库全书
　　史传三编卷三十八
　　大学士朱轼撰
　　名臣传三十
　　宋
　　虞允文　陈康伯
　　虞允文字彬甫隆州仁寿人六嵗诵九经七歳能属文以父任入官丁母忧哀毁骨立既葬朝夕哭墓侧墓有枯桑两乌来巢念父鳏且疾跬歩不忍离左右父没始登绍兴二十三年进士通判彭州权知黎州渠州秦桧当国蜀士多屛弃桧死以中书舍人赵逹荐召对谓人君必畏天必安民必法祖宗又论士风之弊以文章进必抑其轻浮以言语进必黜其巧伪以政事进必去其苛刻庶可任重致逺且极言四川财赋科纳之弊帝嘉纳之除秘书丞累迁礼部郎官金主亮修汴已有南侵意而朝廷置边备不问及金使施宜生颇泄敌情允文乃疏言金必败盟兵出有五道愿豫备御未几借工部尚书充贺正使还言金人方运粮造舟而亮又有看花洛阳之语请修淮海之备除中书舍人直学士院时三衙管军以宦寺充承受允文言自古人主大权不移于奸臣则落于近幸秦桧盗权十有八年桧死权归陛下迩来三衙交结中官宣和明受厥鉴未逺帝大悟立罢之金使来贺生辰口传亮悖慢语欲得淮南地索将相大臣议事于是闻金人当窥襄汉朝议遣成闵为京湖制置使将禁衞五万以御上流允文曰兵来不除道敌为虚声以分我兵成其出淮奸谋耳不听三十一年七月金主亮徙汴允文复语宰臣陈康伯闵军约程在江池宜令到池者驻池到江者驻江若敌出上流则荆湖之军捍于前江池之军援于后若出淮西则池之军出巢县江州军出无为可为淮西援是一军而两用之康伯然其説然闵军竟屯武昌九月金命李通为大都督造浮梁于淮水上金主自将兵号百万氊帐相望钲鼓之声不絶十月自涡口渡淮先是刘锜措置淮东王权措置淮西至是权首弃庐州锜亦囘扬州中外震恐帝欲航海惟康伯力赞亲征已而权又自和州遁归锜回镇江遂尽失两淮十一月壬申金主率大军临采石别以兵争洲时枢臣叶义问督江淮军以允文参军事适朝命成闵代锜李显忠代权义问乃使允文往芜湖趣显忠交权军且犒权军于采石丙子允文至采石权已去显忠未来敌骑充斥官军三五星散解鞍束甲坐道旁皆权败兵也允文立招诸将勉以忠义曰金帛告命皆在此待有功众皆曰愿死或曰公受命犒师不受命督战他人坏之公任其咎乎允文叱之曰坐待显忠必悮国事危及社稷吾将安避至江滨见江北已筑高台中建黄屋侦知金人以明日济江时敌人实四十万马倍之宋军才一万八千允文乃命诸将列大阵不动分戈船为五其二并东西岸而行其一驻中流藏精兵代战其二藏小港备不测部分甫毕敌已大呼亮操小红旗麾数百艘絶江而来瞬息抵南岸者七十艘直薄宋军军少却允文入阵中抚时俊背曰汝胆畧闻四方立阵后则儿女子耳俊即挥双刀出士殊死战中流官军亦以海防船冲敌舟皆平沉敌半死半战日暮未退会有溃军自光州至允文授以旗鼓从山后转出敌疑援兵至始遁又命劲弓尾击大败之允文乃犒将士谓曰敌今败明日必复来夜半部分诸将分海舟缒上流别遣兵截杨林口丁丑敌果至因夹击之复大战焚其舟三百既而敌遣诏来谕王权似有宿约者文曰此反间也即复书言权已置典宪新将李世辅也愿一战以决雌雄亮得书大怒遂焚龙鳯车而趋洲李显忠至自芜湖允文语之曰敌入扬州必与洲兵合京口无备我当往公能分兵相助乎显忠分万六千与之甲申允文至京口杨存中成闵邵宏渊诸军皆会不下二十万惟海防船不满百戈船半之文乃聚财冶铁改马船为战舰且借之平江遣张深守滁河口扼大江之冲以苗定驻下蜀为援庚寅亮至洲允文与存中临江按试战士踏车船中流上下三周金山回转如飞敌持满以待相顾骇愕乙未亮为其下所杀帝闻允文之绩嘉叹谓陈俊卿曰文公忠出天性朕之裴度也诏往两淮措置允文奏收两淮三防不报明年正月以允文充川陜宣谕使陛辞言金亮既死彼国方乱天相我恢复也和则海内气沮战则海内气伸帝以为然允文至蜀与大将呉璘经略中原遂进取鳯翔复巩州孝宗受禅用史浩议欲尽弃陜西退守蜀口文言恢复莫先于陜西陜西五路新复州县又系于徳顺之存亡一旦弃之则窥蜀之路愈多西和阶成利害至重前后凡十五疏争之不能得隆兴元年史浩相遂为诏书弃地及允文入对帝问及弃地允文以笏画地陈其利害且言今日有八可战帝曰此史浩误朕也寻除兵部尚书湖北京西宣抚使时方遣使议和汤思退又欲弃唐邓海泗允文五疏力争不从遂乞致仕罢知平江府卒弃唐邓二州二年金兵复南下帝乃贬思退悔不用允文言乾道元年陈俊卿荐允文可大用拜参知政事兼知枢密院事是秋金遣完顔仲议事偃蹇不敬允文请斩之三年呉璘卒择代帝谕允文曰无以易卿即拜资政殿大学士四川宣抚使允文过郢奏筑黄鹰山城过襄阳奏修府城至蜀尤以军政为急阅诸军第其壮怯为三上备战中下备辎重老者少者不预握兵凡万人减缗钱四百万汰去之兵先有劳绩者置员阙处之兴洋义士者民兵也绍兴初以七万计大散之战将不授甲驱使先官军死亡畧尽允文命利帅晁公武覈实得二万三千九百余人又得陜西弓箭手法参绍兴制为一书俾将吏守之以马政付张松奏依旧制分茶马为川秦司金洋兴元归正人二万各分给官田俾得振业邛蜀十四郡告饥所施荒政凡六十五事五年八月拜右仆射同中书门下平章事兼枢密使允文好荐知名士及为相籍人才为三等有所见闻即记之号才馆录凡所举帝皆收用如洪适汪应辰胡铨周必大王十朋赵汝愚晁公武李焘皆允文所荐也帝以兵冗财匮为忧允文与俊卿议革三衙杂役汰冗籍三军无怨言六年俊卿以奏留龚茂良帝震怒允文请对极论帝意稍解乃命俊卿判福州后闻金人欲以三十万骑奉迁陵寝来归中外汹汹允文谓金方惩亮决不轻动不过以虚声撼我耳敌卒无他自庄文太子薨储位未定允文累疏恳陈七年正月始下诏立恭王惇为皇太子胡铨以台评去允文奏留之经筵铨荐朱子帝以问允文允文谓熹不在程颐下遂召朱子朱子不至检校院以六条抑上书人允文力言不可从之金使入见骄倨甚固请帝降榻问金主起居帝不许使跪不起侍臣错愕失措允文请大驾还禁中因谕之曰大驾既兴难再御殿使人来且随班上寿金使惭而退八年四月御史萧之敏劾允文允文上章待罪上过徳夀宫太上曰采石之功之敏在何许毋听其去帝为出之敏允文言之敏端方乞召归以辟言路帝叹其忠厚会命选谏官允文以李彦颖林光朝王质对三人皆鲠亮又以文学推重于时帝乆不报而曾觌荐一人即赐第擢諌议大夫允文争之不从力求去授少保武安军节度使四川宣抚使进封雍国公先是蜀军月给米一石五斗不足赡其家允文捐宣司钱三十万易米计口增给在蜀一嵗淳熙元年卒后四年帝幸白石大阅见军皆少壮谓辅臣曰允文沙汰之効也诏赠太傅諡忠肃允文姿雄伟长六尺四寸慷慨有大志而言动有则度望而知为任重之器早以文学致身台阁晚际时难出入将相垂二十年孜孜忠勤无二尝注唐书五代史藏于家有诗文十卷经筵春秋讲义三卷奏议二十二卷内外志十五卷行于世
　　陈康伯字长卿弋阳人宣和三年中上舍丙科累迁太学正丁内艰贵溪盗将及其乡康伯起义丁逆击俘其渠魁邑得全通判衢州摄郡事盗发白马原督州兵济王师进讨克之提举江东常平茶盐高宗幸建康康伯以职事过阙因请择将帝嘉纳之知泉州海盗间作康伯以上意招懐盗多出降籍为兵久之不逞者阴倡乱论杀之州以无事秩满三奉祠垂十年秦桧死起知汉州召对除吏部侍郎首请节用寛民凡州县取民无艺许监司互察台谏弹劾寻兼礼户二部乞约歳用会所入储十之一二备水旱复兼刑部前坐为桧所陷未及洗涤者康伯平谳直寃士大夫存没多赖之累擢吏部尚书参知政事寻拜尚书右仆射同平章事先是叶义问贺允中使还言金必败盟康伯请早为之备建四防一增刘锜荆南军以重上流二分画两淮地命诸将结民社各保其境三刘宝独当淮东将骄卒少不可倚四沿江诸郡修城积粮以固内地及金主亮南下议举兵康伯传上旨曰今日更不问和与守直问战当如何时帝意雅欲视师内侍张去为阴沮之且陈退避计中外妄传幸闽蜀人情汹汹右相朱倬无一语同知枢宻院事周麟之受命聘金惮不欲行康伯独以为己任奏曰金敌败盟天人共愤今日之事有进无退圣意坚决则将士之气自倍愿分三衙禁旅助襄汉待其发应之复勉周麟之曰使某不为宰相当自行大臣与国存亡虽死安避陈俊卿请用张浚斩张去为以作士气康伯以俊卿振职奏权兵部侍郎九月金人扺庐州王权败归中外震骇朝臣有遣家豫避者康伯独具舟迎家入浙且令临安诸城门扄鐍率迟常时人恃以安敌迫江上命杨存中就康伯议之康伯延之入解衣置酒帝闻之稍安翌日入奏曰闻有劝陛下幸越趋闽者审尔大事去矣盍静以待之一日忽降手诏如敌未退散百官康伯焚之而后奏曰百官散主势孤矣帝意既坚遂下诏亲征以叶义问督江淮军虞允文参谋军事允文遂破金兵于采石金主亮为其下所杀金师还明年金世宗遣髙忠建来告登位议授书礼康伯以谊折之于是报书始用敌国礼高宗倦勤有与子意康伯密赞大议草立太子诏以进及行内禅礼以康伯奉册孝宗即位以病求去不允明年请益坚遂以太保观文殿大学士福国公判信州慰劳甚勤隆兴二年金兵再入淮甸人情惊骇皆望康伯复相帝出手札遣使即家起之未出里门拜尚书左仆射同平章事兼枢密使亲故谓康伯实病宜辞康伯曰不然吾大臣也今国事危急当舆病就道幸上哀而归之耳道闻边遽兼程而进至阙诏子壻扶入见减拜赐坐敌师退寻以目疾免朝谒乾道元年正月丐归章屡上不许卒年六十九赠太师諡文恭庆元初配享孝宗庙廷改諡文正
　　论曰方金主亮之南下也宋承秦桧秉政之余奸回在位忠良黜远武备废弛人心离散是以敌兵甫临江淮糜溃微康伯定议于内允文决防破敌于外宋之为宋未可知也当是时守江之兵既退上流之师未来羸卒数千不足自保而金人强旅百万即日渡江其危如一髪引千钧讵足为喻允文不避死亡之责临机制变遂破敌兵安社稷虽谢石之振淝水未有若斯之烈也使用其言于敌兵未起之前增修守备则两淮不至失守使用其言于敌兵方来之时专固北户不分兵襄汉则江上不至无兵既失之于前复能之于后此所以为难乎允文同时二三贤相而恢复之功不就者非其才之不能也遭金世宗在位百度修举无隙可乘宋虽得贤明之佐曷由扼其吭而夺之乎康伯处置大事安重不移徇国忘身老而益笃其亦贤矣
　　陈俊卿
　　陈俊卿字应求闽之兴化人幼庄重不妄言笑父亡执丧如成人绍兴八年登进士第授泉州观察推官服勤职业同僚宴集恒谢不往一日郡中火大守汪藻走视之诸掾属方饮某所俊卿舆卒亦假之行皆以后至被诘俊卿唯唯谢已而知其实问故俊卿曰某不能止同僚之行又资其仆安得谓无过时公方盛怒忍自解以重人罪乎藻叹服以为不可及秩满秦桧察其不附己予散秩桧死乃以校书郎召时孝宗为普安郡王髙宗命择端厚静重者辅导之除著作佐郎兼王府敎授讲经輙寓规戒正色特立累迁殿中侍御史劾韩仲通本以狱事附桧寃陷无辜刘宝总戎京口恣掊克二人皆抵罪汤思退专政时冬日无云而雷俊卿言宰相上不当天心下不厌人望诏罢思退及金人侵轶之势已形俊卿乃言张浚忠荩白首不渝复请对力言之帝悟即以浚守建康又言内侍张去为阴沮用兵陈避敌计揺成算请按军法帝曰卿可谓仁者之勇命权兵部侍郎金主亮渡淮俊卿受诏整浙西水军李宝因之遂有胶西之防亮死诏俊卿治淮东堡砦屯田所过安辑流亡金世宗新立申旧好廷臣多附和议俊卿奏和议本非得已不若先正名名正则国威强歳币可损因陈选将练兵屯田减租之策择文臣有胆畧者为参佐俾察军政习戎务以储将材孝宗受禅献言为国之要有三用人赏功罚罪所以行之者至公而已愿留圣意迁中书舍人时孝宗鋭意兴复以俊卿充江淮宣抚判官兼权建康府事奏曰呉璘孤军深入敌悉众拒战久而不决危道也两淮事势已急乞分遣舟师直捣山东彼必还师自救而璘得乘胜定闗中及其未至溃其腹心此不世之功也会和议方坚诏璘班师俊卿亦召还复陈十事请定规模振纪纲励风俗明赏罚重名器遵祖宗之法蠲无名之赋隆兴初建都督府以俊卿参赞军事张浚谋大举俊卿以为未可已而邵宏渊军溃还言者附汤思退劾浚俊卿奏浚果不可用则别选贤将若欲责其后効降官示罚古法也议者但知恶浚不复为宗社计疏再上帝悟命浚都督且召为相浚卒为汤思退尹穑所挤出视师江淮俊卿亦罢奉祠思退既窜太学诸生伏阙下乞召俊卿乾道元年入对除吏部侍郎因言人才当以气节为主气节者小有过当容之邪佞者甚有才当察之寻授吏部尚书初帝在邸时好鞠戏俊卿尝诵韩愈谏张建封书以讽至是将猎白石复引汉桓灵唐敬穆及司马相如之言以爲戒帝喜曰备见忠谠朕决意用卿矣受诏馆金使遂拜同知枢密院事时曾觌龙大渊怙旧恩窃威福士大夫颇出其门及俊卿馆伴大渊副之公见外不交一语洪迈白俊卿人言郑闻除右史某当除某官信乎诘所从迈以渊觌告俊卿具以迈语质于帝帝曰朕曷尝谋及此辈必窃听得之遂出渊觌于外中外称快焉镇江军帅戚方刻削军士俊卿奏内臣中有主方者当并惩之即诏罢方以内侍陈瑶李宗囘付大理狱拜俊卿参知政事四明献银鑛将召工卽禁中锻之俊卿奏不务帝王之大而屑屑有司之细恐为有识者所窥从官梁克家莫济俱求补外俊卿奏二人皆贤其去可惜因劾洪迈奸险谗佞不宜在左右罢之减福建钞盐罢江西和籴广西折米盐钱蠲诸道宿逋金谷钱帛以巨万计于是政事稍归中书矣龙大渊死帝怜曾觌欲召之俊卿曰自出此两人中外莫不称颂今复召必大失天下望臣请先罢遂止不召殿前指挥使王琪按视两淮城壁还妄有所荐又传旨增筑城垣俊卿请于帝知其诈即请诛琪琪坐削秩罢官先是禁中密旨直下诸军宰相多不预闻内官张方事觉俊卿奏自今百司承御笔处分事须奏审方行从之既而以内诸司不乐收前命俊卿言张方王琪事圣断已明忽谕臣曰禁中取一饮一食必待申审岂不留滞臣所虑者命令之大如三衙发兵户部取财岂为宫禁细微事哉臣等备数出内陛下命令凡奏审者欲取决陛下非臣欲专之也且非新条申旧制耳已行复收中外惶惑恐小人以疑似激圣怒帝曰朕岂以小人之言疑卿等耶同知枢宻院事刘珙进对争辨激切忤防既退手诏除珙端明殿学士奉外祠俊卿即藏去密言前日奏劄臣实草定以为有罪臣当先罢珙之除命未敢奉诏陛下即位以来纳谏诤体大臣皆盛徳事今珙以小事获罪臣恐自此大臣皆阿顺持禄非国家福帝色悔久之四年十月授尚书右仆射同平章事兼枢密使俊卿以用人为己任所除吏皆一时之选奬防退抑奔竞或才可用资歴浅密荐于上未尝语人每接朝士及牧守自逺至必问以时政得失人才贤否虞允文时宣抚四川俊卿荐其才堪相五年正月帝召允文为枢密使至则以为右相俊卿为左相是歳措置两淮屯田俊卿奏以两淮备御未设民无固志万一寇至仓卒渡兵恐不及事请于扬州和州各屯三万人预为守计仍籍民家三丁者取其一以为义兵授之弓弩敎以战陈农隙之日给以两月之食聚而敎之沿江诸郡亦用其法诸将渡江则使之守城以备缓急且以阴制州兵颉颃之患要使大兵屯要害必争之地待敌至而决战使民兵各守其城相为犄角以壮声势帝以爲然即诏行之然竟为众论所持俊卿寻亦去位不能及其成也允文建议遣使金以陵寝为请俊卿面陈复手疏以为未可帝御弧矢弧激至目眚俊卿奏陛下志图恢复任智谋明赏罚恢信义则英声义烈不越尊俎岂在区区骑射于百歩间哉愿以为戒曾觌官满当代俊卿预请处以浙东总管帝曰觌意不欲为此官俊卿曰前陛下去此二人公论甚惬愿捐私恩伸公议觌怏怏而去枢密承防张説为亲戚求官惮俊卿不敢言会在告请于允文得之俊卿闻敕已出语吏留之説惶恐谢允文亦惭犹为之请俊卿竟不与説深憾之吏部尚书汪应辰与允文议事不合求去俊卿数奏应辰刚毅正直可为执政帝初然之后竟出应辰守平江俊卿自是数求去明年允文复申陵寝之议俊卿奏陛下痛念祖宗思复故疆然大事欲计其万全俟一二年间吾之事力稍充乃可不敢迎合意指误国事请去益坚遂以观文殿学士帅福州陛辞犹劝帝逺佞亲贤以修政事泛使未可轻遣既去允文遣使卒无成功曾觌亦召还建节钺跻保而士大夫莫敢言俊卿至福州政尚寛厚严于治盗海道晏清明年请祠归第敝屋数楹怡然不介意惇熙二年再知福州累章告归除特进起判建康府兼江东安抚召对垂拱殿从容言曰将帅当由公选臣闻诸将多以贿得曾觌王抃招权纳贿进人皆以中批行之贜吏已经结勘而内批改正将何所劝惩帝曰卿言甚当陛辞复曰去国十年见都城谷贱人安惟士大夫风俗大变帝曰何也俊卿曰向士大夫奔觌抃之门十才一二尚畏人知今则公然趋附已七八不复顾忌矣人材进退由私门大非朝廷美事帝曰抃则不敢觌时或有请朕多抑之自今不复从矣俊卿曰此曹身势既长侍从台諌多出其门无敢为陛下言者臣恐坏朝廷纪纲废有司法度败天下风俗累陛下圣徳寻除少保八上章告老以少师魏国公致仕十三年十一月卒年七十四手书示诸子遗表止谢圣恩勿祈恩泽勿请諡树碑帝闻嗟悼赠太保諡正献俊卿孝友忠敬得于天资清严好礼终日无惰容平居恂恂若不能言而在朝廷正色微论分别邪正斥权势无顾避凡所奏请闗治乱安危之大者雅善汪应辰李焘尤敬朱子屡尝论荐其卒也朱子不逺千里往哭之又状其行有集二十卷子五人宓有志于学朱子为铭其墓云
　　王十朋
　　王十朋字龟龄温州乐清人资颖悟日诵数千言及长有文行聚徒梅溪受业者以百数入太学主司异其文秦桧死髙宗亲政策士命对策切直者并置上列十朋防几万余言帝嘉其经学淹通议论醇正亲擢第一学者争传诵以拟鼂董防中有言铺翠已禁而中外首饰自若岂法令不可禁乎抑澣濯之化衣不曳地之风未行于外乎帝用其言严销金铺翠之令取交阯所贡翠物焚之授绍兴府签判裁决如神吏奸不行时以四科求士帅王师心谓十朋身兼四者遂以应诏召为秘书郎兼建王府小学教授先是敎授入讲堂居宾位十朋不可皇孙特加礼位之中坐金人渝盟十朋言御敌莫急于用人今有天资忠义材兼文武可为将相者有长于用兵士卒乐为之用可为大帅者或投闲置散或老于藩郡愿起而用之以寝敌谋以图恢复葢指张浚刘锜也又言杨存中以管军位三公利源皆入其门阴结诸将相为党援枢密本兵之地立班甘居其后台谏论列委曲庇防风宪独不行于管军之门何以为国至若清资加于侩伍髙爵滥于医门诸军承受威福自恣甚于唐之监军皇城逻卒旁午察事甚于周之监谤将帅剥下赂上结怨三军道路捕人为卒结怨百姓皆非治世事帝嘉纳之戢逻卒罢诸军承受更定枢密管军班次解杨存中兵权其言大畧施行秦桧久塞言路至是十朋与冯方胡宪查籥李浩相继论事太学生为五贤诗述其事除著作郎迁大宗正丞请祠归孝宗受禅起知严州召对首言太上非倦勤时而以大器付陛下陛下当思所以副太上者今社稷之安危生民之休戚人才之进退朝廷之刑赏宜若舜之协尧断然行之以尽继述之道累迁侍御史帝问胡铨曰比除台官外议如何铨曰皆谓得人十朋见帝英鋭毎见必陈恢复之计及将北伐上疏曰天子之孝莫大于光祖宗安社稷靖康之祸亘古未有陛下英武志在兴复奈何大臣不能仰副圣心愿戒在位者去附和之私心赞国家之大计则中兴日月可冀矣因论史浩八罪曰懐奸误国植党盗权忌言蔽贤欺君讪上帝为出浩知绍兴府十朋再疏谓陛下虽能如舜之去邪未能如舜之正名定罪绍兴密迩行都浩尝为属吏奸賍彰闻亦何顔复见其吏民遂改与祠史正志与浩族异拜浩而父事之十朋论正志倾险奸邪观时求进宜黜正志以正典刑林安宅出入史浩龙大渊门盗弄威福至是诈病求致仕十朋并疏其罪皆罢去张浚出师复灵壁虹县归附者万计又复宿州十朋奏王师以吊民为主先之以招纳不得已而战伐随之乞以此指戒浚金将既降宜速加爵赏以劝来者帝皆嘉纳会李显忠邵宏渊不协王师失律张浚上表自劾主和者乘此倡异议十朋疏言陛下立志恢复固不以一衂为羣议所揺然异议纷纷浚既待罪臣岂可尚居风宪之职乞赐窜殛改除吏部侍郎力辞出知饶州饶并湖盗出没其间闻十朋至一夕遁去丞相洪适请故学基益其圃十朋曰先圣所居十朋何敢予人移夔州饶民走诸司乞留不得至断其桥乃以车从间道去众葺其桥以王公名之又移湖州召对刘珙请留之帝曰朕岂不知王十朋顾湖州被水非十朋莫能镇抚至郡户部责虚逋三十四万命吏持劵往办不听即请祠去起知泉州十朋前在湖割奉钱剙贡闱至是又为泉建之凡歴四郡布上防恤民隠士之贤者诣门以礼致之朔望会诸生学宫讲经询政僚属间有不善反覆告戒俾之自新民输租俾自槩量闻者相告宿逋亦争偿讼至庭温词暁以理义多退听者所至人绘而祠之去之日老稚攀留涕泣越境以送思之如父母饶久旱入境雨即至湖久雨入境即晴霁凡所祷必有应其至诚所感如此遇疾累章告老以龙图阁学士致仕命下而卒年六十諡忠文十朋事亲孝终丧不处内友爱二弟郊恩先奏其名没而二子犹布衣书室扁曰不欺毎以诸葛亮顔真卿寇准范仲淹韩琦唐介自比朱子张栻雅敬之
　　论曰观十朋之言行昭昭乎若揭日月而行也语云世之所少者非才也气也有是气者浩然塞乎天地之间其于物也不约而信不令而从成功立事非可以意拟言谈而数计也十朋若用于时其几于是矣
　　赵汝愚
　　赵汝愚字子直汉王元佐七世孙居饶之余干县父善应以纯孝笃行著称汝愚早有大志毎曰丈夫得汗青一幅纸始不负此生擢进士第一召试馆职除秘书省正字孝宗方鋭意恢复始见即陈自治之防孝宗称善迁著作郎知信州徙台州入为吏部郎迁秘书少监兼权给事中内侍陈源有宠于徳寿宫差浙西副总管汝愚言童贯典兵卒开边衅源不宜用帝喜诏自今内侍不得兼兵职旧制密院文书皆经门下省至张説始废汝愚谓东西二府朝廷治乱所闗中书庶政无一不由东省密院何独不然帝命如旧制权吏部侍郎兼太子右庶子论知閤王抃出之以集英殿修撰帅福建陛辞言国事之大者四其一谓吴氏四世专蜀兵非国家利请渐抑之进直学士制置四川兼知成都府诸羌为边患汝愚以计分其势帝谓其有文武威风召还光宗受禅授敷文阁学士知福州绍熙二年召为吏部尚书先是高宗以宫人黄氏侍帝于东宫及即位为贵妃后李氏不能平是年冬十一月郊有司已戒而风雨暴至帝震惧改齐青城贵妃暴薨驾还闻之恚是夕疾作寿皇仓卒至南内问致疾之由有所戒责及帝疾稍平不朝重华宫至会庆节上夀及冬至朝贺皆不出汝愚往复规諌帝乃与后俱诣北内从容竟日两宫之情复通迁知枢密院事帝之疾生于疑畏闻汝愚谏輙悟入辄复疑汝愚患之五年春寿皇不豫夏五月疾日臻丞相率两府请帝诣重华宫侍疾帝輙疑遽起入内越二日宰相又请帝令知閤门事韩侂胄传旨云宰执并出于是俱至浙江亭俟命寿皇闻之忧甚使秀王伯珪传意令复入侂胄言昨传旨令出殿门非都门也因自往宣押宰执乃还六月丁酉夜五鼓寿皇崩中书将以闻汝愚虑帝疑不出持不上及朝乃以状进帝许过北内至日昃又不出宰相率百官诣重华宫发丧壬寅将成服留正与汝愚议因少傅吴琚请宪圣太后垂帘暂主丧事太后不许正等奏曰臣等连日造南内请对不获累上疏不报恐人情骚动为社稷忧乞太皇太后降旨以皇帝有疾暂就宫中成服然防不可无主祝文称孝子嗣皇帝宰臣不敢代行太皇太后夀皇之母也请摄行祭礼是时正与汝愚以国本系乎嘉王欲因帘前陈宗社大计使命出帘帏之间事行庙堂之上则体正言顺可无后艰而呉琚素畏慎且以后戚不欲与闻大计议竟格丁未宰臣以下待对和宁门不报乃入奏云皇子嘉王仁孝夙成宜早正储位以安人心又不报越六日再请御批云甚好明日拟防以进乞帝亲批付学士院降诏是夕批云歴事歳久念欲退闲留正见之惧佯仆于庭为去计汝愚自度不得辞其责念故事须坐甲以戒不虞而殿帅郭杲莫可使输腹心者会尚书赵彦逾至汝愚第语及国事汝愚泣彦逾亦泣汝愚因及内禅意彦逾喜汝愚知其与杲善谬曰郭杲倘不同奈何彦逾曰某当任之约明日复命汝愚曰此大事已出诸口岂容有所俟愿亟往汝愚不敢入室退坐屏后以待有顷彦逾至议遂定明日正以五更肩舆出城去人心益揺汝愚与徐谊叶适谋可以白意于慈福宫者乃遣韩侂胄侂胄屡奏不获命逡巡将退重华宫提举闗礼见而问之侂胄具述汝愚意礼令少俟入见太后而泣太后问故礼曰圣人读书万卷亦尝见有如此时而保无乱者乎太后曰此非汝所知礼曰此事人人知之今丞相已去所赖者赵知院旦夕亦去矣言与泪俱太后惊曰知院同姓事体与他人异乃亦去乎礼曰知院未去非但以同姓故以太皇太后爲可恃耳今定大计而不获命势不得不去将如天下何太后问侂胄安在礼曰臣已留其俟命太后曰事顺则可令好为之礼报侂胄令复命汝愚始以其事语陈骙余端礼使郭杲及步帅阎仲夜以兵卫南北内礼使宣赞舍人傅昌朝密制黄袍翌日嘉王入临汝愚率百官诣大行前宪圣垂帘汝愚等奏皇帝疾未能执丧臣等乞立嘉王为太子以系人心皇帝批有甚好二字继有念欲退闲之语取太皇太后处分宪圣曰既有御笔相公当奉行汝愚曰兹事重大播之天下书之史册须议一指挥太后允诺汝愚袖出所拟太皇太后指挥以进云皇帝以疾至今未能执丧曾有御笔欲自退闲皇子嘉王扩可即皇帝位尊皇帝为太上皇帝皇后为太上皇后宪圣览毕曰甚善汝愚言自今臣等有合奏事当取嗣君处分然恐两宫父子间有难处者须赖太皇太后主张又言上皇疾未平骤闻此事不无惊疑乞令都知杨舜卿提举本官任其责遂召舜卿至帘前面谕之宪圣乃命皇子即位皇子固辞曰恐负不孝名汝愚奏曰天子当以安社稷定国家为孝今中外人人忧乱万一变生置太上皇何地乃扶入素幄披黄袍方却立未坐汝愚即率同列再拜宁宗诣几筵殿哭尽哀须臾立仗讫催百官班帝衰服出就重华殿东庑素幄立内侍扶掖乃坐汝愚即丧次召还留正长百僚命朱子待制经筵悉收召士君子之在外者除汝愚特进右丞相汝愚辞不拜曰同姓之卿不幸处君臣之变敢言功乎乃命为枢宻使汝愚裁抑侥幸进引贤士中外引领望治而韩侂胄依托肺腑出入宫掖传导诏旨浸见亲幸用事侂胄欲推定防功汝愚曰吾宗臣汝外戚也何可言功但加汝州防御使侂胄大失望寿皇将攒汝愚议攒宫非永制欲改卜山陵与留正议不合侂胄因而间之出正判建康府命汝愚为右丞相汝愚力辞不许汝愚方倚正共事怒侂胄不以告及来谒故不见侂胄慙忿枢密罗防曰公误矣汝愚亦悟复见之侂胄终不怿朱子白汝愚以厚赏酬侂胄勿使预政而汝愚谓其易制不为虑朱子因讲毕上疏谏诤遽出内批除宫观汝愚袖批还上且谏且拜侂胄必欲出之汝愚退求去不许吏部侍郎彭龟年力陈侂胄窃弄威福内批与郡侂胄势益张日夜谋引其党布满言路汝愚益孤于是陈傅良刘光祖吴猎等先后斥去羣憸和附而衣冠之祸始矣侂胄欲逐汝愚而难其名擢其党李沐为正言沐尝求节度使于汝愚不得至是承侂胄意奏汝愚以同姓居相位将不利于社稷乞罢其政遂以观文殿学士知福州旋以大学士提举洞霄宫国子祭酒李祥言去嵗国遭大戚两宫隔絶国丧无主人情汹汹汝愚不避殒灭之祸勲劳着于社稷精忠贯于天地乃卒受黯黮而去天下后世其谓何博士杨简亦以为言李沐并劾祥简罢之大府丞吕祖俭太学生杨宏中等皆讼汝愚寃侂胄既陷祖俭宏中等益忌汝愚诬以不轨责宁逺军节度副使永州安置汝愚怡然就道至衡州病作为守臣钱鍪所窘暴卒天下闻而寃之汝愚学务有用常以司马光富弼韩琦范仲淹自期凡平昔所闻于师友如朱子张栻吕祖谦等之言皆欲次第行之未及而去所着诗文十五卷太祖实录举要若干卷宋臣奏议三百卷汝愚聚族而居门内三千指所得廪给悉分与之菜羮疏食恩意均洽人无间言自奉甚薄为夕郎时大冬衣布裘至为相犹然侂胄既诛复元官赐諡忠定赠太师追封沂国公理宗庙诏配享宁宗庙庭追封福王
　　论曰宋之辅臣最厚于朱子者二人陈俊卿之相朱子与书所以望之者甚至及其卒也数千里往哭之晚遇汝愚与俱兴废二人操行若不同至于辨义利之机审诚僞之介皎然明白不以利害动其心者则二人之所同也汝愚为相欲以所闻于师友者次第行之若使得遂其志其亦非小补也欤















　　史传三编卷三十八
　　钦定四库全书
　　史传三编卷三十九
　　大学士朱轼撰
　　名臣传三十一
　　宋
  </div>
  <div class="pagination">
   <a href="史传三编_page12.html">
    上一页
   </a>
   <span>
    ...
   </span>
   <a href="史传三编_page8.html">
    8
   </a>
   <a href="史传三编_page9.html">
    9
   </a>
   <a href="史传三编_page10.html">
    10
   </a>
   <a href="史传三编_page11.html">
    11
   </a>
   <a href="史传三编_page12.html">
    12
   </a>
   <span class="current-page">
    13
   </span>
   <a href="史传三编_page14.html">
    14
   </a>
   <a href="史传三编_page15.html">
    15
   </a>
   <a href="史传三编_page16.html">
    16
   </a>
   <a href="史传三编_page17.html">
    17
   </a>
   <a href="史传三编_page18.html">
    18
   </a>
   <span>
    ...
   </span>
   <a href="史传三编_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
