<!DOCTYPE html>
<html>
<head>
    <meta charset="UTF-8">
    <title>古列女传 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古列女传 - 第 4 页/共 6 页</h1>
    <div class="content">　　颂曰：盖将之妻，据节锐精，戎既灭盖，邱子独生，妻耻不死，陈设五荣，为夫先死，卒遗显名。
　　卷五之六　鲁义姑姊
　　鲁义姑姊者，鲁野之妇人也。齐攻鲁至郊，望见一妇人，抱一儿，携一儿而行，军且及之，弃其所抱，抱其所携而走于山，儿随而啼，妇人遂行不顾。齐将问儿曰：“走者尔母耶？”曰：“是也。”“母所抱者谁也？”曰：“不知也。”齐将乃追之，军士引弓将射之，曰：“止，不止，吾将射尔。”妇人乃还。齐将问所抱者谁也，所弃者谁也。对曰：“所抱者妾兄之子也，所弃者妾之子也。见军之至，力不能两护，故弃妾之子。”齐将曰：“子之于母，其亲爱也，痛甚于心，今释之，而反抱兄之子，何也？”妇人曰：“己之子，私爱也。兄之子，公义也。夫背公义而向私爱，亡兄子而存妾子，幸而得幸，则鲁君不吾畜，大夫不吾养，庶民国人不吾与也。夫如是，则胁肩无所容，而累足无所履也。子虽痛乎，独谓义何？故忍弃子而行义，不能无义而视鲁国。”于是齐将按兵而止，使人言于齐君曰：“鲁未可伐也。乃至于境，山泽之妇人耳，犹知持节行义，不以私害公，而况于朝臣士大夫乎！请还。”齐君许之。鲁君闻之，赐妇人束帛百端，号曰义姑姊。公正诚信，果于行义。夫义，其大哉！虽在匹妇，国犹赖之，况以礼义治国乎！诗云：“有觉德行，四国顺之。”此之谓也。
　　颂曰：齐君攻鲁，义姑有节，见军走山，弃子抱侄，齐将问之，贤其推理，一妇为义，齐兵遂止。
　　卷五之七　代赵夫人
　　代赵夫人者，赵简子之女，襄子之姊，代王之夫人也。简子既葬，襄子未除服，北登夏屋，诱代王，使厨人持斗以食代王及从者，行斟，阴令宰人各以一斗击杀代王及从者。因举兵平代地而迎其姊赵夫人，夫人曰：“吾受先君之命事代之王，今十有余年矣。代无大故，而主君残之。今代已亡，吾将奚归？且吾闻之，妇人执义无二夫。吾岂有二夫哉！欲迎我何之？以弟慢夫，非义也。以夫怨弟，非仁也。吾不敢怨，然亦不归，遂泣而呼天，自杀于靡笄之地。代人皆怀之。君子谓赵夫人善处夫妇之间。诗云：“不僭不贼，鲜不为则。”此之谓也。
　　颂曰：惟赵襄子，代夫人弟，袭灭代王，迎取其姊，姊引义理，称引节礼，不归不怨，遂留野死。
　　卷五之八　齐义继母
　　齐义继母者，齐二子之母也。当宣王时，有人斗死于道者，吏讯之，被一创，二子兄弟立其傍，吏问之，兄曰：“我杀之。”弟曰：“非兄也，乃我杀之。”期年，吏不能决，言之于相，相不能决，言之于王，王曰：“今皆赦之，是纵有罪也。皆杀之，是诛无辜也。寡人度其母，能知子善恶。试问其母，听其所欲杀活。”
　　相召其母问之曰：“母之子杀人，兄弟欲相代死，吏不能决，言之于王。王有仁惠，故问母何所欲杀活。”其母泣而对曰：“杀其少者。”相受其言，因而问之曰：“夫少子者，人之所爱也。今欲杀之，何也？”其母对曰：“少者，妾之子也。长者，前妻之子也。其父疾且死之时，属之于妾曰：“善养视之。’妾曰：‘诺。’今既受人之托，许人以诺，岂可以忘人之托而不信其诺邪！且杀兄活弟，是以私爱废公义也；背言忘信，是欺死者也。夫言不约束，已诺不分，何以居于世哉！子虽痛乎，独谓行何！”泣下沾襟。相入言于王，王美其义，高其行，皆赦不杀，而尊其母，号曰义母。君子谓义母信而好义，絜而有让。诗曰：“恺悌君子，四方为则。”此之谓也。
　　颂曰：义继信诚，公正知礼，亲假有罪，相让不已，吏不能决，王以问母，据信行义，卒免二子。
　　卷五之九　鲁秋洁妇
　　洁妇者，鲁秋胡子妻也。既纳之五日，去为官于陈，五年乃归。未至家，见路旁妇人采桑，秋胡子悦之，下车谓曰：“若曝采桑，吾行道远，愿托桑荫下餐，下赍休焉。”妇人采桑不辍，秋胡子谓曰：“力田不如逢丰年，力桑不如见国卿。吾有金，愿以与夫人。”妇人曰：“嘻！夫采桑力作，纺绩织纴，以供衣食，奉二亲，养夫子。吾不愿金，所愿卿无有外意，妾亦无淫泆之志，收子之赍与笥金。”秋胡子遂去。
　　至家，奉金遗母，使人唤妇至，乃向采桑者也，秋胡子惭。妇曰：“子束发，辞亲往仕，五年乃还，当所悦驰骤，扬尘疾至。今也乃悦路傍妇人，下子之粮，以金予之，是忘母也。忘母不孝，好色淫泆，是污行也，污行不义。夫事亲不孝，则事君不忠。处家不义，则治官不理。孝义并亡，必不遂矣。妾不忍见，子改娶矣，妾亦不嫁。”遂去而东走，投河而死。君子曰：“洁妇精于善。夫不孝莫大于不爱其亲而爱其人，秋胡子有之矣。”君子曰：“见善如不及，见不善如探汤。秋胡子妇之谓也。”诗云：“惟是褊心，是以为刺。”此之谓也。
　　颂曰：秋胡西仕，五年乃归，遇妻不识，心有淫思，妻执无二，归而相知，耻夫无义，遂东赴河。
　　卷五之十　周主忠妾
　　周主忠妾者，周大夫妻之媵妾也。大夫号主父，自卫仕于周，二年且归。其妻淫于邻人，恐主父觉，其淫者忧之，妻曰：“无忧也，吾为毒酒，封以待之矣。”三日，主父至，其妻曰：“吾为子劳，封酒相待，使媵婢取酒而进之。媵婢心知其毒酒也，计念进之则杀主父，不义，言之又杀主母，不忠，犹与因阳僵覆酒，主大怒而笞之。既已，妻恐媵婢言之，因以他过笞欲杀之，媵知将死，终不言。
　　主父弟闻其事，具以告主父，主父惊，乃免媵婢，而笞杀其妻。使人阴问媵婢曰：“汝知其事，何以不言，而反几死乎？”媵婢曰：“杀主以自生，又有辱主之名，吾死则死耳，岂言之哉！”主父高其义，贵其意，将纳以为妻，媵婢辞曰：“主辱而死而妾独生，是无礼也。代主之处，是逆礼也。无礼逆礼有一犹愈，今尽有之，难以生矣。”欲自杀，主闻之，乃厚币而嫁之，四邻争娶之。君子谓忠妾为仁厚。夫名无细而不闻，行无隐而不彰。诗云：“无言不酬，无德不报。”此之谓也。
　　颂曰：周主忠妾，慈惠有序，主妻淫僻，药酒毒主，使妾奉进，僵以除贼，忠全其主，终蒙其福。
　　卷五之十一　魏节乳母
　　魏节乳母者，魏公子之乳母。秦攻魏，破之，杀魏王瑕，诛诸公子，而一公子不得，令魏国曰：“得公子者，赐金千镒。匿之者，罪至夷。”
　　节乳母与公子俱逃，魏之故臣见乳母而识之曰：“乳母无恙乎？”乳母曰：“嗟乎！吾柰公子何？”故臣曰：“今公子安在？吾闻秦令曰：‘有能得公子者，赐金千镒。匿之者，罪至夷。’乳母党言之，则可以得千金。知而不言，则昆弟无类矣。”乳母曰：“吁！我不知公子之处。”故臣曰：“我闻公子与乳母俱逃。”母曰：“吾虽知之，亦终不可以言。”故臣曰：“今魏国已破，亡族已灭。子匿之，尚谁为乎？”母吁而言曰：“夫见利而反上者，逆也。畏死而弃义者，乱也。今持逆乱而以求利，吾不为也。且夫凡为人养子者务生之，非为杀之也。岂可利赏长诛之故，废正义而行逆节哉！妾不能生而令公子擒也。”遂抱公子逃于深泽之中。故臣以告秦军，秦军追，见争射之，乳母以身为公子蔽，矢着身者数十，与公子俱死。秦王闻之，贵其守忠死义，乃以卿礼葬之，祠以太牢，宠其兄为五大夫，赐金百镒。君子谓节乳母慈惠敦厚，重义轻财。礼，为孺子室于宫，择诸母及阿者，必求其宽然慈惠，温良恭敬，慎而寡言者，使为子师，次为慈母，次为保母，皆居子室，以养全之。他人无事不得往。夫慈故能爱，乳狗搏虎，伏鸡搏狸，恩出于中心也。诗云：“行有死人，尚或墐之。”此之谓也。
　　颂曰：秦既灭魏，购其子孙，公子乳母，与俱遁逃，守节执事，不为利违，遂死不顾，名号显遗。
　　卷五之十二　梁节姑姊
　　梁节姑姊者，梁之妇人也。因失火，兄子与己子在内中，欲取兄子，辄得其子，独不得兄子。火盛，不得复入，妇人将自趣火，其友止之，曰：“子本欲取兄之子，惶恐卒误得尔子，中心谓何，何至自赴火？”妇人曰：“梁国岂可户告人晓也？被不义之名，何面目以见兄弟国人哉！吾欲复投吾子，为失母之恩，吾势不可以生。”遂赴火而死。君子谓节姑姊洁而不污。诗曰：“彼其之子，舍命不渝。”此之谓也。
　　颂曰：梁节姑姊，据义执理，子侄同内，火大发起，欲出其侄，辄得厥子，火盛自投，明不私己。
　　卷五之十三　珠崖二义
　　二义者，珠崖令之后妻，及前妻之女也。女名初，年十三，珠崖多珠，继母连大珠以为系臂。及令死，当送丧。法，内珠入于关者死。继母弃其系臂珠。其子男年九岁，好而取之，置之母镜奁中，皆莫之知。
　　遂奉丧归，至海关，关候士吏搜索，得珠十枚于继母镜奁中，吏曰：“嘻！此值法无可柰何，谁当坐者？”初在左右顾，心恐母去置镜奁中，乃曰：“初当坐之。”吏曰：“其状何如？”对曰：“君不幸，夫人解系臂弃之。初心惜之，取而置夫人镜奁中，夫人不知也。”继母闻之，遽疾行问初，初曰：“夫人所弃珠，初复取之，置夫人奁中，初当坐之。”母意亦以初为实，然怜之，乃因谓吏曰：“愿且待，幸无劾儿，儿诚不知也。此珠妾之系臂也，君不幸，妾解去之，而置奁中。迫奉丧，道远，与弱小俱，忽然忘之，妾当坐之。”初固曰：“实初取之。”继母又曰：“儿但让耳，实妾取之。”因涕泣不能自禁。女亦曰：“夫人哀初之孤，欲强活初身，夫人实不知也。”又因哭泣，泣下交颈，送葬者尽哭，哀动傍人，莫不为酸鼻挥涕。关吏执笔书劾，不能就一字，关候垂泣，终日不能忍决，乃曰：“母子有义如此，吾宁坐之？不忍加文，且又相让，安知孰是？”遂弃珠而遣之，既去，后乃知男独取之也。君子谓二义慈孝。论语曰：“父为子隐，子为父隐，直在其中矣。”若继母与假女推让争死，哀感傍人，可谓直耳。
　　颂曰：珠崖夫人，甚有母恩，假继相让，维女亦贤，纳珠于关，各自伏愆，二义如此，为世所传。
　　卷五之十四　合阳友娣
　　友娣者，合阳邑任延寿之妻也。字季儿，有三子。季儿兄季宗与延寿争葬父事，延寿与其友田建阴杀季宗。建独坐死，延寿会赦，乃以告季儿，季儿曰：“嘻！独今乃语我乎！”遂振衣欲去，问曰：“所与共杀吾兄者为谁？”延寿曰：“田建。田建已死，独我当坐之，汝杀我而已。”季儿曰：“杀夫不义，事兄之雠亦不义。”延寿曰：“吾不敢留汝，愿以车马及家中财物尽以送汝，听汝所之。”季儿曰：吾当安之？兄死而雠不报，与子同枕席而使杀吾兄，内不能和夫家，又纵兄之仇，何面目以生而戴天履地乎！”延寿惭而去，不敢见季儿。季儿乃告其大女曰：“汝父杀吾兄，义不可以留，又终不复嫁矣。吾去汝而死，善视汝两弟。”遂以襁自经而死。冯翊王让闻之，大其义，令县复其三子而表其墓。君子谓友娣善复兄仇。诗曰：“不僭不贼，鲜不为则。”季儿可以为则矣。
　　颂曰：季儿树义，夫杀其兄，欲复兄雠，义不可行，不留不去，遂以自殃，冯翊表墓，嘉其义明。
　　卷五之十五　京师节女
　　京师节女者，长安大昌里人之妻也。其夫有仇人，欲报其夫而无道径，闻其妻之仁孝有义，乃劫其妻之父，使要其女为中谲。父呼其女告之，女计念不听之则杀父，不孝；听之，则杀夫，不义。不孝不义，虽生不可以行于世。欲以身当之，乃且许诺，曰：“旦日，在楼上新沐，东首卧则是矣。妾请开户牖待之。”还其家，乃告其夫，使卧他所，因自沐居楼上，东首开户牖而卧。夜半，仇家果至，断头持去，明而视之，乃其妻之头也。仇人哀痛之，以为有义，遂释不杀其夫。君子谓节女仁孝厚于恩义也。夫重仁义轻死亡，行之高者也。论语曰：“君子杀身以成仁，无求生以害仁。”此之谓也。
　　颂曰：京师节女，夫雠劫父，要女间之，不敢不许，期处既成，乃易其所，杀身成仁，义冠天下。
　　卷六　辩通传
　　卷六之一　齐管妾婧
　　妾婧者，齐相管仲之妾也。宁戚欲见桓公，道无从，乃为人仆。将车宿齐东门之外，桓公因出，宁戚击牛角而商歌，甚悲，桓公异之，使管仲迎之，宁戚称曰：“浩浩乎白水！”管仲不知所谓，不朝五日，而有忧色。
　　其妾婧进曰：“今君不朝五日而有忧色，敢问国家之事耶？君之谋也？”管仲曰：“非汝所知也。”婧曰：“妾闻之也，毋老老，毋贱贱，毋少少，毋弱弱。”管仲曰：“何谓也？”“昔者太公望年七十，屠也于朝歌市，八十为天子师，九十而封于齐。由是观之，老可老邪？夫伊尹，有莘氏之媵臣也。汤立以为三公，天下之治太平。由是观之，贱可贱邪？睾子生五岁而赞禹。由是观之，少可少耶？駃騠生七日而超其母。由是观之，弱可弱耶？”于是管仲乃下席而谢曰：“吾请语子其故。昔桓公使我迎宁戚，宁戚曰：‘浩浩乎白水！’吾不知其所谓，是故忧之。”其妾笑曰：“人已语君矣，君不知识邪？古有白水之诗。诗不云乎：‘浩浩白水，鯈鯈之鱼，君来召我，我将安居，国家未定，从我焉如。’此宁戚之欲得仕国家也。”管仲大悦，以报桓公。
　　桓公乃修官府，齐戒五日，见宁子，因以为佐，齐国以治。君子谓妾婧为可与谋。诗云：“先民有言，询于刍荛。”此之谓也。
　　颂曰：桓遇宁戚，命管迎之，宁戚白水，管仲忧疑，妾进问焉，为说其诗，管嘉报公，齐得以治。
　　卷六之二　楚江乙母
　　楚大夫江乙之母也。当恭王之时，乙为郢大夫。有入王宫中盗者，令尹以罪乙，请于王而绌之。
　　处家无几何，其母亡布八寻，乃往言于王曰：“妾夜亡布八寻，令尹盗之。”王方在小曲之台，令尹侍焉。王谓母曰：“令尹信盗之，寡人不为其富贵而不行法焉。若不盗而巫之，楚国有常法。”母曰：“令尹不身盗之也，乃使人盗之。”王曰：“其使人盗奈何？”对曰：“昔孙叔敖之为令尹也，道不拾遗，门不闭关，而盗贼自息。今令尹之治也，耳目不明，盗贼公行，是故使盗得盗妾之布，是与使人盗何以异也？”王曰：“令尹在上，寇盗在下，令尹不知有何罪焉？”母曰：“吁，何大王之言过也！昔日妾之子为郢大夫，有盗王宫中之物者，妾子坐而绌，妾子亦岂知之哉！然终坐之，令尹独何人，而不以是为过也？昔者周武王有言曰：‘百姓有过，在予一人。’上不明则下不治，相不贤则国不宁。所谓国无人者，非无人也，无理人者也。王其察之。”王曰：“善。非徒讥令尹，又讥寡人。”命吏偿母之布，因赐金千镒，母让金布曰：“妾岂贪货而失大王哉，怨令尹之治也。”遂去，不肯受。
　　王曰：“母智若此，其子必不愚。”乃复召江乙而用之。君子谓乙母善以微喻。诗云：“猷之未远，是用大谏。”此之谓也。
　　颂曰：江乙失位，乙母动心，既归家处，亡布八寻，指责令尹，辞甚有度，王复用乙，赐母金布。
　　卷六之三　晋弓工妻
　　弓工妻者，晋繁人之女也。当平公之时，使其夫为弓，三年乃成。平公引弓而射，不穿一札。平公怒，将杀弓人。
　　弓人之妻请见曰：“繁人之子，弓人之妻也。愿有谒于君。”平公见之，妻曰：“君闻昔者公刘之行乎？羊牛践葭苇，恻然为民痛之。恩及草木，岂欲杀不辜者乎！秦穆公，有盗食其骏马之肉，反饮之以酒。楚庄王臣援其夫人之衣，而绝缨与饮大乐。此三君者，仁着于天下，卒享其报，名垂至今。昔帝尧茅茨不翦，采椽不斲，土阶三等，犹以为为之者劳，居之者逸也。今妾之夫，治造此弓，其为之亦劳传。其干生于太山之阿，一日三睹阴，三睹阳。傅以燕牛之角，缠以荆麋之筋，糊以河鱼之胶。此四者，皆天下之妙选也，而君不能以穿一札，是君之不能射也，而反欲杀妾之夫，不亦谬乎！妾闻射之道，左手如拒，右手如附枝，右手发之，左手不知，此盖射之道也。平公以其言而射，穿七札，繁人之夫立得出，而赐金三镒。君子谓弓工妻可与处难。诗曰：“敦弓既坚，舍矢既钧。”言射有法也。
　　颂曰：晋平作弓，三年乃成，公怒弓工，将加以刑，妻往说公，陈其干材，列其劳苦，公遂释之。
　　卷六之四　齐伤槐女
　　齐伤槐女者，伤槐衍之女也，名婧。景公有所爱槐，使人守之，植木悬之，下令曰：“犯槐者刑，伤槐者死。”于是衍醉而伤槐。景公闻之曰：“是先犯我令。”使吏拘之，且加罪焉。
　　婧惧，乃造于相晏子之门曰：“贱妾不胜其欲，愿得备陈于下。”晏子闻之，笑曰：“婴其有淫色乎，何为老而见奔？殆有说内之至哉！”既入门，晏子望见之曰：“怪哉，有深忧！”进而问焉，对曰：“妾父衍，幸得充城郭为公民。见阴阳不调，风雨不时，五谷不滋之故，祷祠于名山神水。不胜曲糱之味，先犯君令，醉至于此，罪故当死。妾闻明君之莅国也，不损禄而加刑，又不以私恚害公法，不为六畜伤民人，不为野草伤禾苗。昔者宋景公之时，大旱三年不雨，召太卜而卜之曰：‘当以人祀之。’景公乃降堂北面稽首曰：‘吾所以请雨者，乃为吾民也，今必当以人祀，寡人请自当之。’言未卒，天大雨，方千里。所以然者何也？以能顺夫慈民也。今吾君树槐，令犯者死。欲以槐之故杀婧之父，孤妾之身，妾恐伤执政之法而害明君之义也。邻国闻之，皆谓君爱树而贱人，其可乎！”
　　晏子惕然而悟。明日，朝，谓景公曰：“婴闻之，穷民财力谓之暴；崇玩好，威严令谓之逆；刑杀不正，谓之贼。夫三者，守国之大殃也。今君穷民财力，以美饮食之具，繁钟鼓之乐，极宫室之观，行暴之大者也。崇玩好，威严令，是逆民之明者也。犯槐者刑，伤槐者死。刑杀不正，贼民之深者也。”公曰：“寡人敬受命。”晏子出，景公实时命罢守槐之役，拔植悬之木，废伤槐之法，出犯槐之囚。君子曰：“伤槐女能以辞免。”诗云：“是究是图，亶其然乎！”此之谓也。
　　颂曰：景公爱槐，民醉折伤，景公将杀，其女悼惶，奔告晏子，称说先王，晏子为言，遂免父殃。
　　卷六之五　楚野辩女
　　楚野辩女者，昭氏之妻也。郑简公使大夫聘于荆，至于狭路，有一妇人乘车，与大夫遇，毂击而折大夫车轴，大夫怒，将执而鞭之，妇人曰：“君子不迁怒，不贰过。今于狭路之中，妾已极矣，而子大夫之仆不肯少引，是以败子大夫之车，而反执妾，岂不迁怒哉！既不怒仆，而反怨妾，岂不贰过哉！周书曰：‘毋侮鳏寡，而畏高明。’今子列大夫而不为之表，而迁怒贰过，释仆执妾，轻其微弱，岂可谓不侮鳏寡乎！吾鞭则鞭耳，惜子大夫之丧善也！大夫惭而无以应，遂释之，而问之，对曰：“妾楚野之鄙人也。”大夫曰：“盍从我于郑乎？”对曰：“既有狂夫，昭氏在内矣。”遂去。君子曰：“辨女能以辞免。诗云：“惟号斯言，有伦有脊。”此之谓也。
　　颂曰：辩女独乘，遇郑使者，郑使折轴，执女忿怒，女陈其冤，亦有其序，郑使惭去，不敢谈语。
　　卷六之六　阿谷处女
　　阿谷处女者，阿谷之隧浣者也。孔子南游，过阿谷之隧，见处子佩瑱而浣，孔子谓子贡曰：“彼浣者其可与言乎？”抽觞以授子贡曰：“为之辞以观其志。”子贡曰：“我北鄙之人也。自北徂南，将欲之楚，逢天之暑，我思谭谭，愿乞一饮，以伏我心。”处子曰：“阿谷之隧，隐曲之地，其水一清一浊，流入于海，欲饮则饮，何问乎婢子？”授子贡觞，迎流而挹之，投而弃之，从流而挹之，满而溢之，跪置沙上，曰：“礼不亲授。”
　　子贡还报其辞。孔子曰：“丘已知之矣。抽琴去其轸，以授子贡曰：“为之辞。”子贡往曰：“向者闻子之言，穆如清风，不拂不寤，私复我心，有琴无轸，愿借子调其音。”处子曰：“我鄙野之人也。陋固无心，五音不知，安能调琴？”
　　子贡以报孔子，孔子曰：“丘已知之矣。过贤则宾。”抽絺绤五两以授子贡曰：“为之辞。”子贡往曰：“吾北鄙之人也。自北徂南，将欲之楚，有絺绤五两，非敢以当子之身也，愿往之水旁。”处子曰：“行客之人，嗟然永久，分其资财，弃于野鄙，妾年甚少，何敢受子。子不早命，窃有狂夫名之者矣。”
　　子贡以告孔子，孔子曰：“丘已知之矣。斯妇人达于人情而知礼。”诗云：“南有乔木，不可休息，汉有辨女，不可求思。”此之谓也。
　　颂曰：孔子出游，阿谷之南，异其处子，欲观其风，子贡三反，女辞辨深，子曰达情，知礼不淫。
　　卷六之七　赵津女娟
　　赵津女娟者，赵河津吏之女，赵简子之夫人也。初简子南击楚，与津吏期，简子至，津吏醉卧，不能渡，简子，欲杀之。
　　娟惧，持楫而走，简子曰：“女子走何为？”对曰：“津吏息女。妾父闻主君东渡不测之水，恐风波之起，水神动骇，故祷祠九江三淮之神，供具备礼，御厘受福，不胜玉祝，杯酌余沥，醉至于此。君欲杀之，妾愿以鄙躯易父之死。”简子曰：“非女之罪也。”娟曰：“主君欲因其醉而杀之，妾恐其身之不知痛，而心不知罪也。若不知罪杀之，是杀不辜也。愿醒而杀之，使知其罪。”简子曰：“善。”遂释不诛。
　　简子将渡，用楫者少一人，娟攘卷掺楫而请，曰：“妾愿备父持楫。”简子曰：“不谷将行，选士大夫，齐戒沐浴，义不与妇人同舟而渡也。”娟对曰：“妾闻昔者汤伐夏，左骖骊，右骖牝靡，而遂放桀。武王伐殷，左骖牝骐，右骖牝騜，而遂克纣，至于华山之阳。主君不欲渡则已，与妾同舟，又何伤乎？”简子悦。
　　遂与渡，中流为简子发河激之歌，其辞曰：“升彼阿兮面观清，水扬波兮查冥冥，祷求福兮醉不醒，诛将加兮妾心惊，罚既释兮渎乃清，妾持楫兮操其维，蛟龙助兮主将归，呼来棹兮行勿疑。”简子大悦曰：“昔者不谷梦娶妻，岂此女乎？”将使人祝祓，以为夫人。娟乃再拜而辞曰：“夫妇人之礼，非媒不嫁。严亲在内，不敢闻命。”遂辞而去。简子归，乃纳币于父母，而立以为夫人。君子曰：“女娟通达而有辞。”诗云：“来游来歌，以矢其音。”此之谓也。
　　颂曰：赵简渡河，津吏醉荒，将欲加诛，女娟恐惶，操楫进说，父得不丧，维久难蔽，终遂发扬。
　　卷六之八　赵佛肸母
　　赵佛肸母者，赵之中牟宰佛肸之母也。佛肸以中牟叛。赵之法，以城叛者，身死家收。佛肸之母将论，自言曰：“我不当死。”士长问其故，母曰：“为我通于主君，乃言；不通，则老妇死而已。”士长为之言于襄子，襄子出，问其故，母曰：“不得见主君则不言。”
　　于是襄子见而问之曰：“不当死何也？”母曰：“妾之当死亦何也？”襄子曰：“而子反。”母曰：“子反，母何为当死？”襄子曰：“母不能教子，故使至于反，母何为不当死也？”母曰：“吁，以主君杀妾为有说也，乃以母无教耶！妾之职尽久矣，此乃在于主君。妾闻子少而慢者，母之罪也。长而不能使者，父之罪也。今妾之子少而不慢，长又能使，妾何负哉！妾闻之，子少则为子，长则为友，夫死从子，妾能为君长子，君自择以为臣，妾之子与在论中，此君之臣，非妾之子。君有暴臣，妾无暴子，是以言妾无罪也。襄子曰：“善，夫佛肸之反，寡人之罪也。”遂释之。君子曰：“佛肸之母，一言而发襄子之意，使行不迁怒之德，以免其身。”诗云：“既见君子，我心写兮。”此之谓也。
　　颂曰：佛肸既叛，其母任理，将就于论，自言襄子，陈列母职，子长在君，襄子说之，遂释不论。
　　卷六之九　齐威虞姬
　　虞姬者，名娟之，齐威王之姬也。威王即位，九年不治，委政大臣。佞臣周破胡专权擅势，嫉贤妒能，即墨大夫贤，而日毁之，阿大夫不肖，反日誉之。
　　虞姬谓王曰︰“破胡谗谀之臣也，不可不退，齐有北郭先生者，贤明有道，可置左右。”破胡闻之，乃恶虞姬曰：“其幼弱在于闾巷之时，尝与北郭先生通。”王疑之，乃闭虞姬于九层之台，而使有司即穷验问，破胡赂执事者，使竟其罪，执事者诬其辞而上之。
　　王视其辞，不合于意，乃召虞姬而自问焉，虞姬对曰：“妾娟之幸得蒙先人之遗体，生于天壤之闲，去蓬庐之下，侍明王之燕，泥附王着，荐床蔽席，供执埽除，掌奉汤沐，至今十余年矣。惓惓之心，冀幸补一言，而为邪臣所挤，湮于百重之下，不意大王乃复见而与之语。妾闻玉石坠泥不为污，柳下覆寒，女不为乱。积之于素雅，故不见疑也。经瓜田不蹑履，过李园不正冠，妾不避，此罪一也。既陷难中，有司受赂，听用邪人，卒见覆冒，不能自明。妾闻寡妇哭城，城为之崩。亡士叹市，市为之罢。诚信发内，感动城市。妾之冤明于白日，虽独号于九层之内，而众人莫为豪厘，此妾之罪二也。既有污名，而加此二罪，义固不可以生。所以生者，为莫白妾之污名也。且自古有之，伯奇放野，申生被患。孝顺至明，反以为残。妾既当死，不复重陈，然愿戒大王，群臣为邪，破胡最甚。王不执政，国殆危矣。于是王大寤，出虞姬，显之于朝市，封即墨大夫以万户，烹阿大夫与周破胡。遂起兵收故侵地，齐国震惧，人知烹阿大夫，不敢饰非，务尽其职，齐国大治。君子谓虞姬好善。诗云：“既见君子，我心则降。”此之谓也。
　　颂曰：齐国惰政，不治九年，虞姬讥刺，反害其身，姬列其事，上指皇天，威王觉寤，卒距强秦。
　　卷六之十　齐锺离春
　　锺离春者，齐无盐邑之女，宣王之正后也。其为人极丑无双，臼头，深目，长指，大节，卬鼻，结喉，肥项，少发，折腰，出胸，皮肤若漆。行年四十，无所容入，衒嫁不售，流弃莫执。
　　于是乃拂拭短褐，自诣宣王，谓谒者曰：“妾齐之不售女也。闻君王之圣德，愿备后宫之扫除，顿首司马门外，唯王幸许之。”谒者以闻，宣王方置酒于渐台，左右闻之，莫不掩口大笑曰：“此天下强颜女子也，岂不异哉！”于是宣王乃召见之，谓曰：“昔者先王为寡人娶妃匹，皆已备有列位矣。今夫人不容于乡里布衣，而欲千万乘之主，亦有何奇能哉？”锺离春对曰：“无有。特窃慕大王之美义耳。”王曰：“虽然，何喜？”良久曰：“窃尝喜隐。”宣王曰：“隐固寡人之所愿也，试一行之。”言未卒，忽然不见。宣王大惊，立发隐书而读之，退而推之，又未能得。
　　明日，又更召而问之，不以隐对，但扬目衔齿，举手拊膝，曰：“殆哉殆哉！”如此者四。宣王曰：“愿遂闻命。”锺离春对曰：“今大王之君国也，西有衡秦之患，南有强楚之雠，外有二国之难。内聚奸臣，众人不附。春秋四十，壮男不立，不务众子而务众妇。尊所好，忽所恃。一旦山陵崩弛，社稷不定，此一殆也。渐台五重，黄金白玉，琅玕笼疏翡翠珠玑，幕络连饰，万民罢极，此二殆也。贤者匿于山林，谄谀强于左右，邪伪立于本朝，谏者不得通入，此三殆也。饮酒沈湎，以夜继昼，女乐俳优，纵横大笑。外不修诸侯之礼，内不秉国家之治，此四殆也。故曰殆哉殆哉。”于是宣王喟然而叹曰：“痛乎无盐君之言！乃今一闻。”于是拆渐台，罢女乐，退谄谀，去雕琢，选兵马，实府库，四辟公门，招进直言，延及侧陋。卜择吉日，立太子，进慈母，拜无盐君为后。而齐国大安者，丑女之力也。君子谓锺离春正而有辞。诗云：“既见君子，我心则喜。”此之谓也。
　　颂曰：无盐之女，干说齐宣，分别四殆，称国乱烦，宣王从之，四辟公门，遂立太子，拜无盐君。
　　卷六之十一　齐宿瘤女
　　宿瘤女者，齐东郭采桑之女，闵王之后也。项有大瘤，故号曰宿瘤。初，闵王出游，至东郭，百姓尽观，宿瘤采桑如故。
　　王怪之，召问曰：“寡人出游，车骑甚众，百姓无少长皆弃事来观，汝采桑道旁，曾不一视，何也？”对曰：“妾受父母教采桑，不受教观大王。”王曰：“此奇女也，惜哉宿瘤！”女曰：“婢妾之职，属之不二，予之不忘，中心谓何，宿瘤何伤？”王大悦之曰：“此贤女也。”命后乘载之，女曰：“赖大王之力，父母在内，使妾不受父母之教，而随大王，是奔女也，大王又安用之？”王大惭，曰：“寡人失之。”又曰：“贞女一礼不备，虽死不从。”
　　于是王遣归，使使者加金百镒，往聘迎之，父母惊惶，欲洗沐，加衣裳，女曰：“如是见王，则变容更服，不见识也，请死不往。”于是如故，随使者，闵王归见诸夫人，告曰：“今日出游，得一圣女，今至斥汝属矣。”诸夫人皆怪之，盛服而卫，迟其至也，宿瘤，骇，宫中诸夫人皆掩口而笑，左右失貌，不能自止，王大惭曰：“且无笑不饰耳。夫饰与不饰，固相去十百也。”女曰：“夫饰与不饰，相去千万，尚不足言，何独十百也！”
　　王曰：“何以言之？”对曰：“性相近，习相远也。昔者尧舜桀纣，俱天子也。尧舜自饰以仁义，虽为天子，安于节俭，茅茨不翦，采椽不斲，后宫衣重采，食不重味。至今数千岁，天下归善焉。桀纣不自饰以仁义，习为苛文，造为高台深池，后宫蹈绮縠，弄珠玉，意非有餍时也。身死国亡，为天下笑，至今千余岁，天下归恶焉。由是观之，饰与不饰，相去千万，尚不足言，何独十百也。”于是诸夫人皆大惭，闵王大感，瘤女以为后。出令卑宫室，填池泽，损膳减乐，后宫不得重采。期月之间，化行邻国，诸侯朝之，侵三晋，惧秦楚一立帝号。闵王至于此也，宿瘤女有力焉。及女死之后，燕遂屠齐，闵王逃亡，而弒死于外。君子谓宿瘤女通而有礼。诗云：“菁菁者莪，在彼中阿，既见君子，乐且有仪。”此之谓也。
　　颂曰：齐女宿瘤，东郭采桑，闵王出游，不为变常，王召与语，谏辞甚明，卒升后位，名声光荣。
　　卷六之十二　齐孤逐女
　　孤逐女者，齐即墨之女，齐相之妻也。初，逐女孤无父母，状甚丑，三逐于乡，五逐于里，过时无所容。
　　齐相妇死，逐女造襄王之门，而见谒者曰：“妾三逐于乡，五逐于里，孤无父母，摈弃于野，无所容止，愿当君王之盛颜，尽其愚辞。”左右复于王，王辍食吐哺而起。左右曰：“三逐于乡者，不忠也；五逐于里者，少礼也。不忠少礼之人，王何为遽？”王曰：“子不识也。夫牛鸣而马不应，非不闻牛声也，异类故也。此人必有与人异者矣。遂见与之语三日。始一日，曰：“大王知国之柱乎？”王曰：“不知也。”逐女曰：“柱，相国是也。夫柱不正则栋不安，栋不安则榱橑堕，则屋几覆矣。王则栋矣，庶民榱橑也，国家屋也。夫屋坚与不坚，在乎柱。国家安与不安，在乎相。今大王既有明知，而国相不可不审也。”王曰：“诺。”
　　其二日，王曰：“吾国相奚若？”对曰：“王之国相，比目之鱼也，外比内比，然后能成其事，就其功。”王曰：“何谓也？”逐女对曰：“朋其左右，贤其妻子，是外比内比也。”其三日，王曰：“吾相其可为乎？”逐女对曰：“中才也，求之未可得也。如有过之者，何为不可也？今则未有。妾闻明王之用人也，推一而用之。故楚用虞丘子，而得孙叔敖；燕用郭隗，而得乐毅。大王诚能厉之，则此可用矣。”王曰：“吾用之奈何？”逐女对曰：“昔者齐桓公尊九九之人，而有道之士归之。越王敬螳蜋之怒，而勇士死之。叶公好龙，而龙为暴下。物之所征，固不须顷。”王曰：“善。”遂尊相，敬而事之，以逐女妻之。齐国以治。诗云：“既见君子，并坐鼓瑟。”此之谓也。
　　颂曰：齐逐孤女，造襄王门，女虽五逐，王犹见焉，谈国之政，亦甚有文，与语三日，遂配相君。
　　卷六之十三　楚处庄侄
　　楚处庄侄者，楚顷襄王之夫人，县邑之女也。初，顷襄王好台榭，出入不时，行年四十，不立太子，谏者蔽塞，屈原放逐，国既殆矣。秦欲袭其国，乃使张仪间之，使其左右谓王曰：“南游于唐，五百里有乐焉。”王将往。是时庄侄年十二，谓其母曰：“王好淫乐，出入不时。春秋既盛，不立太子。令秦又使人重赂左右，以惑我王，使游五百里之外，以观其势。王已出，奸臣必倚敌国而发谋，王必不得反国。侄愿往谏之。”其母曰：“汝婴儿也，安知谏？”不遣，侄乃逃。以缇竿为帜，侄持帜伏南郊道旁。
　　王车至，侄举其帜，王见之而止，使人往问之，使者报曰：“有一女童伏于帜下，愿有谒于王。”王曰：“召之。”侄至，王曰：“女何为者也？”侄对曰：“妾县邑之女也，欲言隐事于王，恐壅阏蔽塞，而不得见闻。大王出游五百里，因以帜见。”王曰：“子何以戒寡人？”侄对曰：“大鱼失水，有龙无尾。墙欲内崩，而王不视。”王曰：“不知也。”侄对曰：“大鱼失水者，王离国五百里也，乐之于前，不思祸之起于后也。有龙无尾者，年既四十，无太子也。国无强辅，必且殆也。墙欲内崩而王不视者，祸乱且成而王不改也。”王曰：“何谓也？”侄曰：“王好台榭，不恤众庶，出入不时，耳目不聪明。春秋四十不立太子，国无强辅，外内崩坏。强秦使人内间王左右，使王不改，滋日以甚，今祸且构。王游于五百里之外，王必遂往，国非王之国也。”王曰：“何也？”侄曰：“王之致此三难也以五患。”王曰：“何谓五患？”侄曰：“宫室相望，城郭阔达，一患也。宫垣衣绣，民人无褐，二患也。奢侈无度，国且虚竭，三患也。百姓饥饿，马有余秣，四患也。邪臣在侧，贤者不达，五患也。王有五患，故及三难。”
　　王曰：“善。”命后车载之，立还反国，门已闭，反者已定，王乃发鄢郢之师以击之，仅能胜之。乃立侄为夫人，位在郑子袖之右，为王陈节俭爱民之事，楚国复强。君子谓庄侄虽违于礼，而终守以正。诗云：“北风其喈，雨雪霏霏，惠而好我，携手同归。”此之谓也。
</div>
    <div class="pagination">
<a href="古列女传_page3.html">上一页</a><a href="古列女传.html">1</a><a href="古列女传_page2.html">2</a><a href="古列女传_page3.html">3</a><span class="current-page">4</span><a href="古列女传_page5.html">5</a><a href="古列女传_page6.html">6</a><a href="古列女传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
