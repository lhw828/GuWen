<!DOCTYPE html>
<html>
<head>
    <meta charset="UTF-8">
    <title>宋元学案 - 第 98 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 98 页/共 437 页</h1>
    <div class="content">　　事父母「先意承志」，故能辨志意之异，然后能教人。

　　艺者，日为之分义，涉而不有，过而不存，故曰「游」。

　　高忠宪曰：分义，职分所宜也。有之存之，则玩物丧志矣。

　　天下有道，道随身出；天下无道，身随道屈。

　　「安土」，不怀居也。有为而重迁，无为而轻迁，皆怀居也。

　　「老而不死，是为贼。」幼不率教，长无循述，老不安死，三者皆贼生之道也。

　　乐骄乐则佚欲，乐宴乐则不能徙义。

　　「不僭不贼」，其不忮不求之谓乎！

　　不穿窬，义也；谓非其有而取之曰盗，亦义也。恻隐，仁也；如天；亦仁也。故扩而充之，不可胜用。

　　自养薄于人，私也；厚于人，私也。称其财，随其等，无骄吝之弊，斯得之矣！

　　罪己则无尤。

　　困辱非忧，取困辱为忧。荣利非乐，忘荣利为乐。

　　勇者不惧。死且不避，而反不安贫，则其勇将何施邪﹖不足称也！仁者爱人。彼不仁而疾之深，其仁不足称也！皆迷谬不思之甚，故仲尼率归诸「乱」云。

　　挤人者人挤之，侮人者人侮之，出乎尔者反乎尔，理也。势不得反，亦理也。

　　郑眉轩曰：以出尔反尔为理，所以警挤人侮人者也。以势不得反为理，所以教受挤侮者也，「横逆不报」是也。

　　克己行法为贤，乐己可法为圣。圣与贤相近，而心之所至有差焉。辟世者依乎中庸，没世不遇而无嫌，辟地者不怀居以害仁，辟色者远耻于将形，辟言者免害于祸辱，此为士清浊淹速之殊也。辟世辟地，虽圣人亦同，然忧乐于中，与贤者、其次者为异，故曰相近而心之所至者不同。

　　「进贤如不得已，将使卑踰尊，疏踰戚」之意，与《表记》所谓「事君难进而易退则位有序，易进而难退则乱也」相表里。

　　弓调而后求劲焉，马服而后求良焉，士必而后智能焉。不而多能，譬之豺狼，不可近。

　　高忠宪曰：调者，木心正，脉理直，制作如法也。服，驯也。良，善走也。见《荀子》。

　　谷神能象其声而应之，非谓能报以律吕之变也。犹卜筮叩以是言则报以是物而已，《易》所谓「同声相应」是也。王弼谓「命吕者律」，语声之变，非此之谓也。

　　「行前定而不疚」，光明也。大人虎变，夫何疚之有！

　　言从作乂，名正，其言易知，人易从。圣人不患为政难，患民难喻。

　　有司篇第十三

　　有司，政之纲纪也。始为政者，未暇论其贤否，必先正之，求得贤才而后举之。

　　为政不以德，人不附，且劳。

　　「子之不欲，虽赏之不窃。」欲生于不足，则民盗；能使无欲，则民不为盗。假设以子不欲之物赏子，使窃其所不欲，子必不窃。故为政者在乎足民，使无所不足，不见可欲，而盗必息矣。

　　为政必身倡之，且不爱其劳，又益之以不倦。

　　「天子讨而不伐，诸候伐而不讨。」虽汤、武之举，不谓之讨而谓之伐。陈恒弒君，孔子请讨之，此必因周制，邻有杀逆，诸侯当不请而讨。孟子又谓「征者上伐下，敌国不相征」，然汤十一征，非赐鈇钺，则征讨之名，至周始定乎﹖

　　「野九一而助」，郊之外助也。「国中什一使自赋」，郊门之内通谓之国中，田不井授，故使什而自赋其一也。

　　道千乘之国，不及礼乐刑政，而云「节用而爱人，使民以时」，言能如是则法行，不能如是则法不徒行，礼乐刑政亦制数而已尔。

　　富而不治，不若贫而治；大而不察，不若小而察。

　　报者，天下之利，率德而致，善有劝，不善有沮，皆天下之利也。小人私己，利于不治；君子公物，利于治。

　　大易篇第十四

　　《大易》不言有无。言有无，诸子之陋也。

　　张南轩曰：「形而上者谓之道，形而下者谓之器」，《易》之论道器，特以一形上下言之也。然道虽非器，而道必托于器。如礼乐刑赏，是治天下之道也。礼虽非玉帛，而礼不可以虚拘；乐虽非钟鼓，而乐不可以徒作。刑本遏恶也，必托于甲兵，必寓于鞭扑；赏本扬善也，必表之以旗常，铭之以钟鼎。故形而上者之道，托于器而后行；形而下者之器，得其道而无弊。故圣人悟《易》于心，觉《易》于性，在道不溺于无，在器不堕于有。是《大易》不言有无，明矣。言有无，如「有生于无」，则分而为二矣，又如「自无而有，自有而无」，皆老，庄之陋也。

　　《易》语天地阴阳情伪，至隐赜而不可恶也。诸子驰骋说辞，穷高极幽，而知德者厌其言。故言为非难，使君子乐取之为贵。

　　《易》一物而三才：阴阳，气也，而谓之天；刚柔，质也，而谓之地；仁义，德也，而谓之人。

　　高忠宪曰：一物而三才，其实一物而已矣。

　　《易》为君子谋，不为小人谋，故撰德于卦。虽爻有小大，及系辞其爻，必谕之以君子之义。

　　一物而两体，其太极之谓与！阴阳天道，象之成也；刚柔地道，法之效也；仁义人道，性之立也。三才两之，莫不有乾坤之道。

　　阴阳，刚柔、仁义之本立，而后知趋时应变，故「乾坤毁，则无以见易。」

　　六爻各尽利而动，所以顺阴阳、刚柔、仁义、性命之理也，故曰「六爻之动，三极之道也」。

　　阳体众阴，众阴共事一阳，理也。是故二君共一民，一民事二君，上与下皆小人之道也；一君而体二民，二民而宗一君，上与下皆君子之道也。

　　吉凶、变化、悔吝、刚柔，《易》之四象与！悔吝由赢不足而生，亦两而已！

　　尚辞则言无所苟，尚变则动必精义，尚象则法必致用，尚占则谋必知来。四者非知神之所为，孰能与于此！

　　《易》非天下之至精，则辞不足待天下之问；非深，不足通天下之志；非通变极数，则文不足以成物，象不足以制器，几不足以成务；非周知兼体，则其神不能通天下之故，不疾而速，不行而至。

　　示人吉凶，其道显矣；知来藏往，其德行神矣。语蓍龟之用也。

　　显道者，危使平，易使倾，「惧以终始，其要无咎」之道也。神德行者，寂然不动，冥会于万化之感而莫知为之者也。受命如响，故可与酬酢；曲尽鬼谋，故可以佑神。

　　开物于几先，故曰「知来」；明患而弭其故，故曰「藏往」。极数知来，前知也。前知其变，有道术以通之，君子所以措于民者远矣！

　　洁净精微，不累其，知足而不贼，则于《易》深矣。

</div>
    <div class="pagination">
<a href="宋元学案_page97.html">上一页</a><span>...</span><a href="宋元学案_page93.html">93</a><a href="宋元学案_page94.html">94</a><a href="宋元学案_page95.html">95</a><a href="宋元学案_page96.html">96</a><a href="宋元学案_page97.html">97</a><span class="current-page">98</span><a href="宋元学案_page99.html">99</a><a href="宋元学案_page100.html">100</a><a href="宋元学案_page101.html">101</a><a href="宋元学案_page102.html">102</a><a href="宋元学案_page103.html">103</a><span>...</span><a href="宋元学案_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
