<!DOCTYPE html>
<html>
<head>
    <meta charset="UTF-8">
    <title>李相国论事集 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李相国论事集 - 第 3 页/共 6 页</h1>
    <div class="content">
　　学士李绛于浴堂北廊奏对，指切时弊，有忤上者。及论中官纵横，方镇进献事宜，上怒甚，头面俱赤，厉声曰：“卿所论事，何太过耶！”绛奏论不已，曰：“所奏陈事理，岂臣身之利？是陛下之利。陛下不以臣愚昧，使处腹心之地，岂可见事亏圣德，致损清时，而惜身不言，仰屋窃叹？是臣负陛下也。若不顾祸患，尽诚奏论，傍忤倖臣，上犯圣旨，以此获罪，是陛下负臣也。且臣之与承璀，素不相识，又无嫌隙，只是威福太盛，亏损圣明，故不敢不言也。使臣缄默，非社稷之福也。”上见绛诚切不回，怒色却散，乃慰谕曰：“卿尽节竭诚于国，人所不敢言，卿悉言之。朕闻所不闻，知所不知。真忠正诚节之臣也。疾风知劲草，卿之谓矣。他日南面，亦须如今。”绛遂拜谢而退。上遽令与改官，遂特命中书舍人，依前翰林学士。异哉，论事过则怒，正理当则悦，不迁于事，唯在于公。息雷霆之威，布阳和之德，非宪宗至圣，孰能是哉？ 

　　○论中尉不当统兵出征疏 

　　元和四年，上令左军中尉吐突承璀统神策军讨王承宗，节制诸道兵马。翰林中缕陈从古无令中人统各镇师徒，诸道受其节制者，师出不律，军必无功，前后谏论一十八度。后宰相论，亦不允，遂依上旨，仍令学士李绛撰白麻。其日，绛又进状，称事实不可。适有进旨，召翰林梁守谦。上手执一纸文书，云：“宰相悉言可任承璀，而学士不肯，如何？”遂令中书出敕。夫以人主之威，承璀之宠，兵戎之重事，学士之微品，天威下临，遣其草制，复有何难。而因循道理，爱惜事体，至于手执相府状，令中书出敕，不怒学士所守，能察尽忠之诚，虽古先哲王何以及此。逾岁，承璀果无功旋师，更宠受开府仪同三司，依前中尉。绛谓诸学士：“绛缪蒙恩奖，超越诸公，尝思报恩，不顾获罪。今吐突启用兵之端，无擒敌之功，伤人费财，贻国大耻，亏损圣德，污辱史策。此事须上论，不敢回避。履危之际，绛自上疏，不敢有累诸公。”遂上疏极谏，其略曰： 

　　承璀扰改师徒，陷没将校，众情群议，方谓陛下正其刑典，惩之后来。今反极宠荣，重加崇秩。已后更有败军失律之将，蹈利干赏之夫，则何以处之？若诛之，则罪同而罚异，王法之不一也；若舍之，则保身而玩敌，国典之不行也。伏望圣心割不忍之恩，举不刊之典，责无功之罪，追不次之荣，使备边之将有所惩劝，当危之士无复顾望，实天下幸甚。 

　　疏既入，绛谓诸学士曰：“此疏事合分陈，岂得顾念祸患，少当贬责，使从此辞。”遂于本阁取前后所上章及稿草，悉皆爇毁，俟命而已。隔两月，承璀遂罢左军中尉，以散伍就院。然后相贺，抃舞圣明。宪皇割恩务理，从谏纳忠如是，天下仰观日月，谓之中兴，太宗、玄宗之盛，无以过此也。 

　　●卷三 

　　○上令宣示邪人事 

　　元和四年，王士真卒，其子承宗辄令军府事。中人承璀劝上兴师讨伐。时事人情，不愿动众，盖缘镇州四面皆叛涣之地，事同势合，必难成功。又以承璀统左右神策军，专政令诸道取节度，中外极谏，言其不可，前后二十余度，上意犹豫未决。而宗正少卿李拭，密上疏言：“承宗必须诛讨。承璀是亲信近臣，合委禁兵，为统帅，诸军不敢不伏。” 

　　上忽遣翰林使梁守谦，把拭状来，谓学士等曰：“此是奸邪之人，知朕欲令承璀领兵讨伐承宗，便希我意，故进此状。卿等记之，已后不得辄令进用。”若非应期圣哲，何以洞鉴事情，岂寻常守成之君所可拟也？ 

　　○论谗毁事 

　　学士奏事，极论宦官权幸，侵害政事，构毁忠正，罔惑圣聪。 

　　上曰：“此辈从古而有，非朕特置也。其何敢罔惑构毁？朕岂用其言哉？”学士对曰：“陛下不信，试取圣意素所美之事，假以上旨为恶闻之，即为不顾事实好恶，便随顺圣心而言。此岂忠信所为？实倾邪也。中人本性，唯在财利。若趋邪行贿者，虽事类乔跖，政如豺狼，而因便陈启，悉谓贤才；若守正不通者，虽行同颜闵，理等龚黄，因事中伤，谓之贪冒。不知仁义，不分邪正，此其天性也。臣不敢言圣意知其如此，遂其喜怒，盖以常在左右，积于狎昵，能用倾巧之智，构成疑似之端。上闻而怒之，因而信之，却谓之公也。如此事状，备载史言，巧拙为真，今古同病。” 

　　上曰：“此等是朕奴，岂有信其毁谮？如有此事，卿等一一奏论，朕当处置。勿希朕旨。” 

　　○论镇州事宜 

　　奉宣：“今因镇州事势，朝廷欲自除人，如何？”学士奏曰： 

　　臣等伏以河北专有土地，父子相承，每思此事，常所愤叹。自闻士真亡没，夙夜思量，诚愿别议除人，以去久弊。然以朝廷法制初立，须慎事机，度其万全，方可处置。伏以自武俊父子相承，至今四十余年，军镇人情，惯习以久，兼闻士真有子，久领兵权，今别除人，深恐未可。况范阳、魏博、易定、淄青，皆是父子相承，实同流类。镇州若有革易，此辈必不自安，茂昭虽有所陈，亦恐未得甚信。窃料四邻节度，多有此心，必谓进退之间，皆有所利。何者？若镇州除人，入得其便，以此为功名，若敕命万一不行，因此却相交结。在于国体，不可便休，即须备守封疆，兼议讨伐，因此节度使必加封赏，军士亦须给赐资粮，臣以知其四邻，进退有利。况今江淮水旱，财不充力，陛下方怀忧勤，犹思赈恤。当于新河以北，近来稍加恭顺，当其畏威怀德之际，示以含宏光大之恩，且令士真□依师道例充留后，既推恩信，且获便安。近日师道最奉朝廷，犹奏小男引方充副使，则镇州未可改易，事理灼然。但国家财力渐丰，德化渐及，他时制置，必易指挥。臣等虑及此事，已具闻奏。累日思量，非不审细，利害得失，断在不疑，伏望圣恩，俯赐详鉴。 

　　○上镇州事 

　　奉密宣：“今欲与承宗留后，便割镇州管内德、棣两州，别置一镇。又欲令人谕承宗，遣依师道例送两税。卿等商量如何者？”学士奏曰： 

　　臣等窃以镇州专有土地四十余年，军镇人情，久已附著，今若别议割隶，即成不安，军情又阻，忧疑怨望，以此为辞，官爵恩泽，悉为虚弃。倘割隶之际，万一迟回，事体之间，倍难处置。况邻近数处，情状皆同，料其中心，亦忧分割，若潜计会，必有拒违。朝廷计谋，须审利害，舍小取大，斯为远图。巨细思量，必难割隶。其两税官员等，伏望圣恩授承宗后，因吊祭使镇州日，令出自其意以谕承宗，使其感戴恩造，若引师道例，不欲令知出自圣旨，倘或自效，理固合宜，若事或不行，体亦不损。臣之愚虑，敢不竭诚，伏望圣恩，俯赐详鉴。 

　　○又上镇州事 

　　密奉进旨：“今刘济、季安，皆有疾患，忽有故者，不可尽如镇州例，皆与其子。今欲乘此便，镇州别除人，如不可，即议用兵。议者皆以此为然，恐卿不细知彼事情，宜审商量奏来，勿错误者。”学士奏曰： 

　　臣等再三思度，敢不详审。伏以镇州人心固结，难即改移。邻境事同，必相扶会。当其无事，则相疑沮，见有改易，则却同心，意者以子弟为谋，他日还虑及此。情状可见，事理昭然。今若欲除大臣守镇，臣愚必知未可，不如且示怀抚，以收其心。所以频有奏陈，伏冀俯存含忍，实虑别除人后，制命不行，即须兴师，且事征讨。盖以江淮水旱，人力困穷，陛下每切忧劳，尚加赈恤，财赋所入，经用不充。今若镇州用兵，须令诸处进讨，计用兵数，供费已多。万一四邻之中，同类潜相扶结，相为影援，延引岁时，则为患益深，所费转广。纵陛下悉出府库，以给军须，若更淹延，将何及计？兵连之后，势不得休，北狄西戎，素多奸狡，忽乘间隙，侵犯边疆，又须兴兵，以事防遏，首尾应敌，则内外忧危。臣等必知兴师未可。自陛下临御天下，诸州连帅，频见军功，言事者不计始终，喜功者轻议讨伐。今镇州事势，与刘辟、李锜不同。何者？剑南、浙西，本非反侧之地，刘辟、李锜，暴生狂逆之心，唯以财货诱人，人心本无结固，又四面皆是国家兵镇，事与河北不同，所以恳请诛讨，料其事势，举必万全。今镇州事宜，与此有异，外则结连势广，内则胶固岁深，以此用兵，必为不可。其刘济、季安，虽有疾患，至于事体，与镇州略同，若亡没之后，或别有其便，即相其便可否，临时裁制。伏以祟勋盛烈，底定四方，必有其时，可以断致。自镇州有故，臣夙夜思量，诚愿因其此时，收得一道。事有未可，不敢因循，沥竭肺腑，备陈愚款，贵得万全之计，上酬不次之恩。事之安危，伏冀圣虑所切，惟望不纳浮议，断在宸衷，臣不胜恳切之至。 

　　○论卢从史请用兵事 

　　学士奏： 

　　从史比来事迹，彰露颇多，意不自安，务欲生事，所以曲陈利害，频献计谋，冀许用兵，以求姑息，今亲领士马，欲往邢洺，假以就粮，实为动众，去就之际，情状可知。伏赖圣德，备详端绪，用绝其请，不许此行。臣愚窃料从史，必更密陈利害，求动师旅，为输忠诚，苟私于身，非利于国，更有奏请，伏望以此提防。 

　　○泽潞事宜 

　　学士奏： 

　　臣昨已具状，陈乌重胤不可便授以泽潞，请与河阳，却除孟元阳泽潞。臣进状后，至日晚，方见承璀文状，奏行营事宜，其乌重胤，承璀已会与文牒，令勾当留后。详览惊叹，实所痛心。且泽潞五州，据山东要害，河北连结，唯此制之，磁、邢、洺三州入其腹内，国纪所在，实系安危。比者磁道为从史所据，凶狡情状，昭然可知。比年与刘济、王士真相结，又奏其男充都知兵马使，如此奸状，圣情具知。今地降灵，陛下神略，坐致凶恶，却收一道，奈何欲与重胤，却弃此镇？陛下昨追从史者，度于利害，须以计擒，然于国家，已失大体。今泽潞重镇，承璀辄以文牒，便差人为留后，遽请旌节，无君之心，孰甚于此！陛下昨收泽潞，人神同庆，国柄再立，制度重显，今忽与本军将，物情顿沮，朝经大紊。自削形势，却恐不如从史。向者从史虽怀蓄奸蠹，已受朝命方镇，今重胤一时素无功策，承璀一牒，便居重位。河南、河北诸侯闻之，愤怒之心，必生言语。盖以专权日久，莫不各有将校，且惧且恨，必谤朝廷，皆谓重胤与承璀交通作奸，遂却从史，代其使主，便与节度。岂唯事同致怒，实亦人情难堪。倘刘济、茂昭、季安、执恭、韩弘、师道耻有名位与重胤同列，继有表章陈其情状，并承璀专授重胤之罪，不知陛下何以处之？若总不答，即方镇之体大沮；若别处分，即朝廷之体大亏。是令承璀取怨天下。从史以泽潞不容，遂至狼狈，若承璀为天下不容，何以自保？或恐因此遂乱。今重胤便除河阳，亦是望外之福，况新有从史事，岂虑重胤迟回？重胤所得方隅，已是承璀之力。元阳若与泽潞，又是事望所推，不唯忠义，堪为腹心，兼有才略，实可委任。两河方镇，亦必忻欢，朝廷制度，又再修举，利害悬远，事在不疑。况重胤顷为从史结托刘济、士真，构间虚辞，为国生事，至使圣恩特遣朝官，委曲宣谕，仅得宁止。如是则事迹固无远大。臣岂与重胤间隙，岂与元阳有亲故，盖为社稷之计，朝廷之势可惜尔。伏望圣恩，断在不疑，与重胤河阳，足以赏逐从史效，与元阳泽潞，足以压河北诸侯之势。朝廷收得威柄，承璀免负忧责。机便易失，时事难遇，伏望定于神虑，遂此至公。臣等恳切上陈，不避忌讳者，伏以获居近密，特授恩光，若缄不言，上负陛下。伏惟圣慈，俯鉴愚款，速降制命，以副人心。 

　　奉宣：“悉依卿处置。” 

　　○泽潞节度使 

　　学士奏： 

　　学谦密言，圣恩商量，以昭义兵马使乌重胤部置军中，事不获已，须与节度使者。臣窃以此处置，实非所宜。比者以从史受命，不由朝廷，遂至生彼邪心，致兹恶迹。今重胤驱逐从史，忽领旌旄，两河闻知，必生怨望，谓陛下密以官爵，诱其将校，逐其主帅，人情虽惬，国体已伤。若以重胤主兵，势须便与，即是威福不在朝廷，于事体之间，与从史何异？议者若曰：“重胤见主权，必不受制。”臣观事势，实恐不然。何者？伏缘从史怀恶蓄奸，罔上违命，所以重胤得效义献款，以须为名，其众遂伏。今重胤若不顾宪章，以力取位，即其同列，宁息偏辞？倘失众心，前事岂远？以此事理，必无异图。纵军中有状，请与重胤，此时之事，必非忠心，其流辈既多，当不愿重胤独得。别与一镇，少惬众心。伏望圣恩先令密谕重胤，授以河阳节度使，除元阳泽潞节度使，则人情大伏，国体得全。且重胤忽自军将校，授以河阳，拔于行间，恩生望外，岂于此际，便有迟回，弃义亏忠，违福取祸，虽至愚下，亦必不然。元阳功效素高，公望又积，泽潞接近，久亦承风，今若除授，便径入潞府，慰劳将士家口，恤其贫乏，各使安存，三军闻知，自然感悦。重胤既得方镇，元阳又惬人心，如此处置，必无差误。机事可惜，实所痛心，威柄一失，岂可复得？伏望圣恩不以臣愚昧，特赐省览，断自宸虑，成此圣功。辄敢献陈，伏候圣旨。 

　　奉宣：“依卿所奏施行。” 

　　○张茂昭 

　　学士奏： 

　　伏以茂昭举家朝觐，河北都无此例，虽本情自任不得，在外体殊可嘉称，须降恩荣，以存激劝。今迪简除易定节度，茂昭便是前衡，行理之间，恐非稳便。又所随将健悉属定州，茂昭寂寞，于体非宜。伏望圣恩速除茂昭一官，并专使宣谕，从将校悉令取茂昭处分，到京别有进止。如此处置，实协事情，谨具奏闻，伏候圣旨。 

　　奉宣：“依所奏。”遂除河中节度使。 

　　●卷四 

　　○论易定事宜 

　　学士李绛奏曰： 

　　臣访闻易定事宜，今实蹙迫，人情惶骇，迪简忧危。盖缘府库空虚，村乡匮竭，赏给将士，徒设空言，密近强邻，势有反变。况易定地当要害，深在河北腹中，此镇不可不存，此急不可不救。又闻迪简以衣粮阙绝，解还军徒至多。以臣愚虑，便恐致乱。何者？易定举军归国，将谓从此保安，今乃困迫于前时，退散于今日，惧怨恨之辈，潜蓄奸谋，邻道诱扇，便生变故。事若一失，岂可复收？欲令诸道可以效顺，以此之故，不可不忧。今所赐绫绢五万匹，臣窃恐太少，赏给用度，未济事机。伏望圣恩更赐五万匹，通前十万匹，即冀救其急切，副彼忧危，稍悦人心，永引国计。安危所系，不敢不陈。 

　　宣：“依所奏。” 

　　○镇州淮西事宜 

　　学士奏： 

　　臣等前后陈奏，缕尽利害机宜，伏冀圣恩备赐详览。今闻少诚病甚，计必不取，则淮西事势，与河北不同，须别除人，今正得便。何者？淮西不与诸贼邻接，四面尽是国家镇兵，势力孤危，援助悬绝，重立赏罚，必易指麾。若万一不从，则可议征罚，镇兵足用，事力自丰。臣所以愿舍镇、冀难致之谋，就申、蔡易成之计。倘若河北四面命将，不可淮西两处用兵。人既不堪其劳，财又不给其费，人情一阻，时事难量。脱镇、冀难兵，事未如意，蔡州有变，势可兴师，南北之役俱兴，财力之用不足。倘事不得已，即须赦承宗，则恩德虚施，威令顿废。不如早赐处分，已收镇、冀之心，用赴机宜，必获申、蔡之利。时固难得，事在不疑。伏望圣恩，俯赐裁断。 

　　○论内库钱帛 

　　宪宗即位后，因德宗府库，而性俭约节用，四方进奉，并破刘辟、李锜没入，及于頔、王锷进献，钱帛盈益，充积内藏。学士李绛尝从容谏曰： 

　　臣闻王者积之于人，霸者积之于国，寻常之君，积于府库。陛下以超迈英姿，嗣膺宝历，蛮夷纳贡，山泽效珍，固当事冠百王，德垂万代，行可书之事，成不讳之朝。今内藏积财，来者必纳，唯顾进入之数，不问聚敛之由。方镇皆裒刻于人，以进献为号，因缘奸盗，半入私家，百姓积怨，兆人兴谤，殆非今日圣政所宜行也。又钱是通流之货，居之则物以腾踊；帛是衣著之物，贮之则岁转损烂。此皆出于人力，匪从天生，积难得之财，成无用之弊，圣心所宜留念。伏乞天慈量恩泽颁赐之所要，校制作移用之所费，三倍已外，悉付所司。倘经用者有余，即租税宽于外以令疲人苏息，内以表圣政光昭，存之策书，足示后嗣。 

　　上喟然曰：“朕岂不知积财货为不急之务，受进献非至圣之事？顾祖宗理化之所，法令赏罚不行。今两河州郡之殷，是中夏贡赋之地，四五十郡，国力不及，朝觐久废，征讨未加。又河湟郡县，没于蕃丑，列置烽堠，逼近郊圻。朕方欲练智勇之将，刷祖宗之耻，恶所用不征于人？储蓄之由，盖因于此。朕所以身衣浣濯，不妄破用；亲戚赐予，才表诚意而已。且汉明帝尝云：‘我为天下守财尔，岂得妄用耶？’诚哉是言！卿当深悉此怀。” 

　　○论量放旱损百姓租税 
</div>
    <div class="pagination">
<a href="李相国论事集_page2.html">上一页</a><a href="李相国论事集.html">1</a><a href="李相国论事集_page2.html">2</a><span class="current-page">3</span><a href="李相国论事集_page4.html">4</a><a href="李相国论事集_page5.html">5</a><a href="李相国论事集_page6.html">6</a><a href="李相国论事集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
