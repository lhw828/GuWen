<!DOCTYPE html>
<html>
<head>
    <meta charset="UTF-8">
    <title>明儒言行录 - 第 21 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明儒言行录 - 第 21 页/共 30 页</h1>
    <div class="content">　　又曰近日知学者颇多但未见有志向精专若所谓如好好色如恶恶臭然者
　　凡今从事于学而不能日新只可责志志微且分而夺之者甚大葢有浸渍和而不自知者
　　此事须从泠澹寂寞中磨炼荡涤一番俗情欲根消拔都尽乃有真意发动乃有生生不已之机
　　学者无精一志向未免以意气为发愤以谈説为问辨以亿度为思以把捉为躬行与真志作用尚隔一层学无巧法惟是此心真实即无复可言茍此心不实则亦无复可言
　　吾辈今日之学从洁静心地上专精毕力由本达枝自有根心生色不言而喻之妙则凡言语文字莫非实理知识闻见莫非实得
　　良知不由闻见而有而见闻莫非良知之用犹聪明不由视聴而有而视聴莫非聪明之用心斋传习师训必不至专以天徳为知而恶闻见专以天徳为知而恶闻见是以聪明为聪明而恶视聴矣谓天资高者可无闻见而其次则不可无闻见伏羲至圣然仰观俯察逺求近取岂无闻见而能万物之情乎
　　先生之学一禀阳明而必槩诸躬应变闲如无事时或问何以能此曰吾求吾心耳心知其是虽害不顾心知其非虽利不为此吾所受于吾师而自致其良知者也钱徳洪　绪山
　　字洪甫初名寛余姚人嘉靖丙戌进士仕至刑部员外郎
　　读传习録与所学未契疑之及文成平宸濠归越往师事焉首以所学请正文成曰徳性之知是为良知而非知识也良知至微而显故知微可与入徳唐虞授受只是指得一微字中庸不覩不闻以至无声无臭只是发明得一微字
　　笃信师学父恚曰尔固得所师矣如妨试事何对曰洪闻教以来心目开朗入试胡虑哉壬午举于乡
　　与龙溪相依众共讪诽两人毅然勿顾也时师门来学者众文成各以资之所近分送两人使涤其旧见迎其新机然后归之师以要其成丙戌举南宫不就廷试而归戊子冬方治装北发途闻师变遂辍试往迎丧至广信后文成丧归越权贵忌嫉文成将不利于子内讧外侮并作与龙谿相与保孤宁家日夕不相离久之乃定【理学宗传】
　　壬辰观政吏曹以亲老便养就苏学教授至则定祀典申学规日坐道山亭开讲呉士翕然而兴迁国子监丞教诸生以悔吝吉凶之道寻陞刑部主事转员外郎以奉法忤防被逮下诏狱身婴三木日与赵都督杨御史读书谈道癸卯放归农益以取友讲学为事成阳明年谱时与同志会于天真隆庆初荐复原职以引年进阶朝列大夫甲戌卒年七十九
　　【佳】按绪山在阳明之门最为切实如心斋之衣冠怪异龙谿之混儒入释予未敢信为真儒也
　　汝礼自叹平日多过曰只要立得真意一念真时便是超凡入圣矣已往过失不须更挂虽恶人斋戒沐浴可以事上帝此念无前后一是即是一非即非计前论后总非当下得手功夫
　　问学问须要超脱曰汝之所谓超脱只是心不挂事却遇事便不耐心我説超脱异于是目不累色便是目之超脱耳不累声便是耳之超脱心不累私便是心之超脱非是离却事物以为超脱也
　　教学只是一事我诚心为善人自起同善之心则教亦行乎其中矣要人为善诚心委曲以导之则学亦在其中矣今人只要求责于人不知未能寡人之过而反益己之过
　　今之讲学与学校之士言曰吾有举业未暇及也与搢绅之士言曰吾有簿书未暇及也然则何时而后可以讲学耶必去举业去簿书去家务而后可以讲学则天下安得无事之人与之论学乎必无事之人而后可与论学然则所学者竟何事耶
　　问感人不动何如曰才説感人便不是了圣学只是正己而物自正文王名卦不曰感而曰咸取其无心也若着一毫感人意思便是憧憧徃来
　　公为刑部主事时缺大理丞林文选春与绪山善欲以擢授曰一见执政可得也绪山笑而却之
　　陈龙正曰心斋略功夫龙谿略行谊又曰狂者行不掩言力未能副志也岂狥欲哉龙谿为人往往托于不顾人言以自便乡愿托无非刺之中庸而后世又托有非有刺之狂者何以讲学为然其言颇有入微处又曰阳明先生禀异学透然力驳朱子朱子躬行心得持世垂教胡可驳耶是后乃有若王龙谿畿罗近溪汝芳周海门汝登皆尊阳明卑晦翁畿己见斥于念庵罗氏诸儒而汝芳则杨起元奉之若神然至于混儒以入佛隂借佛以攻儒而百方驳击晦翁惟汝登最甚又阳明以来未尝有也其讲学也如宰子短丧犹曲加回防大抵轻人伦而赞私欲得罪圣人极多又曰白沙论学浅于龙谿然尚谨龙谿絶有深妙处然恣矣进退辞受儒者大节白沙一生皎然龙谿不堪道【几亭文録】
　　何乔逺曰畿学虽师守仁而在官好干请武进薛应旂为南考功郎中黜应旂亦坐补外南京给事游震得等讼言应旂下吏部尚书唐龙覆言应旂疾恶如仇去奸若脱宜复京秩以劝后来应旂得复官畿后遇应旂下拜而谢之
　　徐爱字曰仁阳明妹夫也与蔡希顔朱守中受业阳明独先希顔深潜守中明敏而曰仁温恭举进士为南京郎中与黄宗明薛侃马明衡陆澄季本许明卿何鳌辈日夕绩砺不解告病归与陆澄课耕霅为同志久住之计年三十一卒所闻阳明语悉裒集之曰传习録其卒也阳明哭之恸
　　薛侃字尚谦掲阳人与兄尚哲为国子助教并从学阳明自咎罪疾尝以轻傲为戒秀水沈谧素慕阳明未执贽其门后为行人闻侃讲学京师叹曰师虽殁天下传其道者尚有人也遂相从讲学
　　侃年十六闻讲中庸遂志圣贤之学已而受业阳明践履益笃为行人司正嘉靖改元上方启衢室虚怀尽下侃投匦上封事有范蜀公朱紫阳之逺虑为权幸倾构诏下廷讯备极惨毒侃从容应对之死不回上察其无他放归田里退处中离山中二十年一意讲学学防养纯语门人曰欲致良知者其研几矣乎于是门人日记所闻萃为録命曰研几
　　黄纲号洛村江西雩县人武庙末年阳明以节钺镇防军务之暇与诸生讲学不倦纲时已举于乡偕计归徃谒而聴之凡三日忽悟心理合一之防始信圣人可学而至遂以所闻告其友何善山管义泉相率趋防台至则阳明提兵桶冈又相率趋南康共执贽师事焉纲苦心察识悟之甚艰执之甚确官至刑部主事罗念庵铭其墓称洛村之学始者持守甚坚其后以不致纤毫之力一顺自然为主至其平生终始未尝少变大抵厚于自信而薄迎合长于持重而短机械仓卒不撼琐屑不入葢望而知为有道也
　　何秦字廷仁以字行复字性之江西雩县人与同邑黄洛邨谒阳明是时廷仁有继母之丧斩然以衰服见阳明曰是可谓不学以言而学以躬也嘉靖壬午举于乡辛丑谒选为令得新会喜曰兹非白沙先生之乡耶数十年梦寐今始及门至则扫祠宇设教条召诸生以期会环祠门而聴者踵相接也乙巳陞南工部主事辛亥卒
　　南大吉字元善陜西渭南人正徳辛未进士阳明先生房考所拔士授户部主事歴郎中浙江绍兴府知府公防頴敏絶伦稍长读书为文即知求圣贤之学弱冠以古文辞鸣世然豪旷不拘小节知绍兴时从文成学得实践致力肯綮处乃大悟曰人心果自有圣贤也奚必他求于是时时就王公请益焉辟稽山书院身率讲习以训诸士丙戌入觐以考察罢官公治郡以循良重一时当事者以抑王公故斥之公致书阳明惟以得闻道为喜急学问为事恐卒不得为圣人为忧略不及于得丧荣辱阳明读之叹曰此非真有朝闻夕死之意未易涉斯境也既归益以道自任寻温旧学不辍而尤惓惓于慎独改过之训故出其门者多所成立
　　陆澄字原静浙江归安人阳明官南鸿胪卿澄因徐爱受学刻传习録于防澄为刑部主事时御史程启充给事毛玉疏劾阳明之学澄上疏为六辨以折之阳明曰无辨止谤惟反求诸已茍其言而是欤吾斯尚有未信欤则当务求其非不得辄是已而非人也茍其言而非欤吾斯既以自信欤则当益求于自慊所谓黙而成之不言而信者也然则今日之多口孰非吾侪动心忍性砥砺切磋之地乎澄晚多病常论养生术阳明以正学喻之
　　穆孔晖　文简公
　　字伯潜山东堂邑人治乙丑进士仕至南京太常寺卿
　　淳懿温恭早负文望治甲子王阳明主试举第一登进士授翰林院检讨正徳间宦瑾擅权卿佐皆伏谒跪拜先生挺立不屈与安阳崔铣独长揖瑾怒矫防出公南京礼部主事瑾诛复原官进南国子司业左庶子充经筵讲官因摅所得恳恻规切嘉靖初进学掌院以忤权相改南京尚寳司卿给事中叶淇上言学士穆孔晖昭代醇儒留之左右足以禆益圣徳不聴寻迁南京太常寺卿致仕
　　初工古文辞有声已弃去研精六籍潜心圣学虽二氏诸书时择其精者详説之久之颖脱超悟尝论心学之要曰鉴照妍而妍不着于鉴心应事物而事物不染于心自去自来随应随寂如鸟过空空体勿碍识者服其妙悟平生无疾言厉色变故猝至神气坦然人比徳于程伯子居官三十年茅茨仅蔽风雨卒赠礼部侍郎諡文简所着有读易録尚书困学诸史通编大学千虑四史裁诸书【理学宗传】
　　焦澹园曰先生弱冠志性命之学取古人之言精思力践之勿造微勿止王文成道学倾一时先生适其闱中所拔弟子顾学取自得不轻信而茍从其所反覆议论可见也即服膺考亭而心有所疑亦力辨不置至释氏尤考亭所斥先生乃深味其言而时有取焉此岂无得于心而第为观场之见者伦哉先生于经筵启沃朋辈往复往往疏往哲之奥言明羣生之理性令闻者耸聴玩者心开至上前反覆开谕务详于君子小人之际其心冀以自尽而要人忌之日甚虽踞师席晋清卿非不尊显而道不行于朝自此始矣嗟乎士非不自诡于闻道也迷谬于趋舎操术之异颠沛于得丧忧乐之际壮而学老而悖而得其所谓道者鲜矣先生学不于繁而能获其要其用也不在其身而思以致于君及其老含和葆真安以俭退而无累于得三者人之大节而先生能兼之不谓之闻道不可也余谓先生于师友间不为茍合宜所立乃尔而文成公知人能得士此亦其一验云【穆庵集序】
　　【佳】按庵先生在阳明门学又小变虽时有取乎释氏然与遮葢掩藏而行不检择者异矣
　　季本
　　字明徳浙江山隂人正徳丁丑进士仕至知府
　　少受春秋于其兄木遂以经名诸生中弱冠举于乡寻丁父母忧自是家居者十二年未尝一日释卷于书无所不读每读一书必竟其颠末乃已已而师事新建慨然以圣人为可学而至乃悉悔其旧学而一意六经潜心体究久之既浸溢惧学者骛于空虚则欲身挽其著书数百万言大都精考索务实践以究新建未发之绪歴仕与处从游者数百人时讲学者多以自然为宗而厌拘检因为龙惕説以反之大都以龙喻心以龙之惊惕而主变化喻心之主宰常惺惺其要归于自然而用功则有所先间以质诸同志或然或否卒自信其説不为动【张阳和理学传】
　　始以进士理建宁务在平反无成心及召为御史以言事谪升沈者二十年止长沙守其为治急大体略小嫌絶不知有世情卒以是龃龉而归归二十余年家徒四壁立借居禅林以著书谈道为乐卒年七十有九疾革时犹进门人于榻前讲易孳孳如平居时其为人表里洞达无城府人人乐亲之【绍兴府理学志】
　　公覃精于六经深研妙诣多所自得胡忠肃公称其所着易学四同以为黙会羲文周孔之心于千载之上足正诸儒先之论于千载之下虽谓集易学之大成可也唐荆川称其春秋私考能信斯人直道之心与圣人无毁誉之心同诸传义例一切摧破如独以身处其地推见其精而定其是非至地理古今之沿革姓名氏族之别星厯之数度禘尝郊社礼乐兵赋之纤悉古今之所聚讼而莫能决者皆辨析该贯昔之称经师者莫及也
　　始明徳童年时于经义有深悟既知学引伸触类益妙契而文成时与书言看经书取其有益于学而已一涉拘执比拟则反为所缚虽特见妙诣一时不无开发之益而意必之见流注潜伏有反为之障而不自觉者矣后学成欧阳文庄亦以习心流注箴之葢师友切磋入微者如此【邓潜谷心学述】
　　公理建宁值宸濠反江西建有分水闗自江入闽道也公请于所司身往守之会乡试事巡按檄郡守与公并入守以书趣公公复书曰建宁所恃者惟吾两人兵家事在呼吸而科往返动计四旬今江西胜负未可知土冦窃发叵测即幸而无事当此之际使试録列吾两人名传播逺迩将以为不知所重贻笑多矣拒违按院之命孰与误国家事哉守深服其言竟不往
　　刘文敏
　　字宜充江西安福人
　　少时矜庄坚励动必繇礼入越谒王守仁称弟子守仁曰公不逺千里而来何为者公曰来为性命为诸生及贡矣弃之去不复应举其学以躬行为主虚谈为戒尝谓学者当循其本心之明时时自见己过刮磨克治以消融气禀之偏絶去外诱之害征诸伦理事为之实无一不慊于心而后为圣门之正学此非从事困勉已百已千之功何自得之彼高谈虚悟末漓本徳之贼也【儒林记】
　　时士人聚讲者众惟公无竒僻语或终日危坐貌肃神凝诸生竦然惮之而视其自为庸言小节率中准绳共推为讷言敏行君子焉聂豹推重其人曰海内真布衣其邑人御史刘阳学行长者亦厠公于陈真晟刘闵之间
　　与族弟邦采砥切于家操存克治瞬息不少懈出而偕东廓念庵诸子交修共证尝七宿松原与念庵极论念庵初觉未一已乃倾信既别贻以诗曰叹息卓尔域千载能几谐目击中有存意防言无乖其深契如此卒年八十四学者称两峰先生
　　林春
　　字子仁直隶泰州人嘉靖壬辰进士授户部主事改吏部文选员外郎
　　介然自守讲学萧寺有州守黩而虐公言于尚书黜之赴都泊舟淮上守供帐甚薄后入觐注下考公独称其廉得免人皆多之
　　官文选时尝挟衣被往宿观寺中与王汝中罗达夫讲学竟夕是时绅士以学萃京师者数十人其聪明解悟能发挥阳明説者推王汝中志行悃幅则推公与罗达夫达夫于朋友中最沈密矣公犹靣疵之以其露才也公长厚清苦谨绳墨自立日以朱墨笔记其意向臧否醇杂自程度官吏曹久以母病谢归养
　　刘阳
　　字一舒江西安福人嘉靖乙酉乡举仕至御史
　　儿时端重若成人耻私食食必广坐
　　弱冠如防见阳明称弟子阳明尝语之曰若能甘至贫至贱者斯可为圣人
　　初任碣山知县被荐拜御史时世庙改建万夀宫为永僖宫百官表贺公毅然曰此当谏不当贺已而廷臣有密促贺表谓天威叵测众咸汹汹归过公曰即有谴请独当之卒亦无恙故事部院接疏中官持疏南靣公乃谓同列曰疏在中官手北面可耳既授疏犹侈然当尊谓朝廷何竟东向揖中官中官恚甚然讫不敢出一语官舎肃然日恒蔬食寻引疾归执亲丧墓栖三年既祥被召陪光禄少卿辞不起惟与邑士人谈学不倦体气清癯尝登太山絶顶及游衡岳夜半坐祝融峰披羊裘观海日晚辟云霞馆于三峰翠微坐半云洞天与诸同志讲道悠然乐之发为诗文自成一家言皆根极理要闗切人伦与人言依于践履尝曰美尧舜之孝弟而无称于乡党小温公之诚实而不践其然诺言独言幽乃无忌于可视可指言着言察乃未及乎行之习之葢力破学者之隐疾而戒之也又每语人曰孔子之学率十年一进借令其夀加乎七十又当有进于从心所欲不逾矩者及卒乡人立祠祀之称为三吾先生刘邦采
　　字君亮江西南昌人嘉靖戊子举乡荐仕至嘉兴府同知
　　初为邑诸生即厌举业鋭然以希圣为志曰学在求诸心科举非吾事也趋越中谒阳明称弟子阳明常称之曰君亮会得容易丁外艰疏水庐墓哀诚笃至服阕遂不复应试
　　嘉靖七年秋当乡试学使赵渊檄县强起之固劝始出及见学使下席延之先生以棘闱故事令诸生脱巾露体而入非待士体某不愿入也于是巡按御史储良材令十三郡诸生并得以常服入闱免其检察比揭晓得中式已乃授夀宁教谕以所学迪士士多兴起以荐擢嘉兴府同知寻弃官归自阳明倡道后学者承袭口吻浸失其真先生嫉之乃极言痛斥以揣摩为妙悟恣纵为乐地情爱为仁体因循为自然混同为归一者之非谓心之体曰主宰贵知止以造于惟一心之用曰流行贵见过以极于惟精是谓博约并进敬义不孤性命兼修之学如车轮鸟翼不可偏废后学能领会者葢鲜晚乃着易蕴二篇词防渊奥实发其所自得每诸生叩请能以一语开其宿锢令人豁然比疾亟门人朱调问曰此际视平时何如答曰夫形岂累性哉今吾不动者自若也苐形如槁木耳少顷遂卒年八十有六学者称师泉先生
　　刘魁
　　字焕吾江西万安人嘉靖间乡荐仕至工部员外郎
　　初判寳庆歴迁工部员外郎上时务十事皆嘉纳有诏徙雷坛禁中公上疏諌自分获谴先授家僮囊金三两治后事疏入上震怒杖之廷入狱创甚有百戸戴经者药之得不死日与同系杨公爵周公怡淬砺以不能积诚意感悟自责而门人尤子时熙官北雍日牢户质疑义答之如常是年八月得防释放为民未逾旬复遣逮逮者至公犹在道先系弟元北行公至螺川得闻即买舟驰赴或劝且潜归公不可赋诗寄家人有孤臣此日劳明主万里何心保此生之句抵京复上疏称愿献愚衷以死报国其言指切执政奉旨仍旧监着明年祈雪不应狱禁加严不得食有校尉杨栋者食之得不死又明年宫禁火赦还
　　公自防禀父训躬操古行既学于阳明子坚志返观动有依据至放归后萧然一布衣乡邦共倚重称为晴川先生
　　信
　　字卿实湖广常徳人嘉靖壬辰进士
　　居身有法守约不移年二十五始与同郡冀惟干论学尝曰释氏只悟得一空即根尘无安脚处吾辈体认天理若见得时则私意自退聴矣又尝论大学曰知止当是识仁体惟干跃然而起曰如此则定静安虑即是以诚敬存之
　　受学阳明偶养病道林寺闭目趺足黙坐澄心昼夜不就枕席一日忽香津满颊一片虚白烱烱见前冷然有省而沈疴立脱
　　授戸部主事歴四川按察佥事有道士以妖术凭愚民武夺于通衢官司摄之莫敢近公使呼之道士术不复騐遂寘之法
　　迁贵州提学副作圣谕衍训以崇约束置阳明祠田若干亩有土酋匿黠民乌合欲为变巡抚谓当招抚之公力言不可即遣牌严逐诸酋戢众而归癸夘奉督抚檄委抵辰沅议边亊而言者以擅离职守劾遂奉旨回籍去之日贵人士皆号泣不忍别
　　闻湛甘泉游南岳往从之一切家事不问归筑精舎于桃花冈学徒大集乃作训规示之逺方来者即以精舎田所入廪之惟四孟祀先一归城居余日端坐与诸生究极微言进修游息各有节度己未冬感疾门人环侍孜孜属以进学此外一无语有劝以服药者答曰古圣贤如孔子七十三明道五十四晦庵七十吾徳不逮而夀过之俟命足矣更何药为端坐而逝年七十七学者称道林先生
　　罗洪先　念庵先生
　　字达夫江西吉水人嘉靖己丑进士仕至左春坊赞善
　　父循仕至宪副先生自防端重不为嬉弄年十四闻阳明讲学于防慨然有志于圣贤之业居常敛容端坐同舎生或嘲谯之不为动比传习録出手抄玩读至忘寝食【圣学宗传】
　　年二十二举于乡以父疾遂辍会试时同里李谷平端严有守公师事之己丑举南宫廷试第一授翰林院修撰在馆与欧阳南野诸公论学归辄缀纪明年请告归谒谷平订旧学后日侍宪副公于家入京补原职嗣充经筵丁外艰归哀恸深至苫块蔬食不入室者三年一日玩内典得返闻防觉此身在太虚视聴若寄世外友人覩其顔貌惊服忽自省曰得无误入禅耶乃反求诸孔孟与同郡邹东廓及诸同志切劘无虚日
　　召改左春坊赞善唐荆川赵浚谷最推服公日相期许以天下自任中外称曰三翰林时储位未定浸闻有他议公上疏请皇太子于元日御文华殿受羣臣朝贺上怒謪为民
　　家居削迹城市辞受取予一裁以义不狥时局人不敢干以私尝曰此吾当然非期免毁誉也郡中东廓南野双江诸公咸家居为会讲学众常至数十百人先生每与抑抑求丽泽未尝以言词先人一时瞻其容止者非僻为之潜消游衡岳僧楚石私曰吾尝受异僧外丹誓非人无传今以授公公拒之
　　丙午过毘陵访荆川夜语契心相对踊跃曰庶几千载一遇乎然荆川自以博大不如也辟石莲洞居之每静中有悟洒然自得
　　赣江水涨公宅舎漂没假宿田家泊然不以干意巡抚马森餽坊金数千金檄县为搆室助竟辞之荆川以兵事起官约偕出公曰天下事得兄任之奚必我出荆川意乃寝
　　谢客屏居黙坐半榻不出户者三年事能前知人或讶之答曰是偶然不足道邑当造赋册念诡洒重为民病戒里中按亩收赋督册宪使即以邑册请先生任之于是夙弊顿革贫者欢若更生
　　乙丑八月病剧门人覩无长物曰伤哉窭也答曰穷固自好令扶起危坐正巾敛手而逝年六十一隆庆元年诏赠光禄寺少卿諡文恭
　　公教先黙识重躬行凡初至者诲令静坐返观俟稍有疑然后随机引入
　　甲子四方士集有斐亭者先后不絶公日三至终日忘言而精神流溢真意融盎饮其和者自不觉其入之深也
　　王公畿以专静不达顺应为疑访于松原问近日行持何似公曰近觉一切无有杂念即感应处便自顺适龙溪曰工夫有先后否答曰即如均赋一事终日纷应吾未尝厌憎执着放纵张皇防侮偏党自朝至暮惟恐一人不得其所一切杂念不入亦不见动静二境自谓即静定工夫非专以黙坐时为静而动应时无静也又曰世间岂有现成良知非万死工夫断不能得今人不下致良知工夫奔放驰逐茫荡一生有何成就
　　又曰吾辈所以必须学者皆缘习气作梗要得消磨葢自有知以来积染成习未易脱离诚不可以平日虚见为得手须是终日应酬终日收敛不使习气乘机潜发始不负一生耳【松原志晤】
　　又曰吾人注念反观孰无少觉顾以利欲之盘固血气之浮扬而欲任意恣肆至以存心为拘迫以改过为粘缀以取善为比拟以尽伦为情缘则将使天下之人荡然无归悍然不顾其为道病不浅又曰知吾心体之大则回邪非僻之念自无所容得吾心体之存则营为卜度之私自无所措【寳善编】
　　阳明之学得公以身发明之其有功于斯道大矣【本传】钱绪山以阳明年谱成请序公为序曰善学者竭才为上解悟次之听言为下葢有恃妙契而不知反躬至不副夙期者多矣
　　【佳】按先生于阳明之学极其尊信而于末流之言之至为深切真阳明功臣也按先生序阳明年谱称后学绪山欲强先生称门人不从葢实未尝及门也
　　公廷对首擢日外舅曽太仆以告曰喜吾壻做此大事公面发赤徐对曰大丈夫事业更有许大在此乃三年递一人奚足为大事是日犹袖米偕友萧寺中谈学【名臣録】
　　王塘南时槐序先生文要曰昔孔门示未发之中葢言性也而以戒慎恐惧为复性之功此万世言性学者之彀率也或疑以性为未发得无偏于寂乎不知性体物不遗物可覩闻而性不可以睹闻言故曰未发也是名为中安得谓之偏或疑性无为者也而戒惧得无涉于有作乎不知性不可致思存焉可也戒惧者性自存存而人力不与安得谓之作或又谓性常生者也曷不任其生机之活泼乎不知形生神发物诱而情荡性斯凿矣戒惧者本乾元以资始是谓真生不然离性而外驰是妄生矣王文成公曰良知是未发之中又曰戒慎恐惧是本体可谓言约而尽矣慨先圣既往正学不传异学者流纷纷谈性浸入于诐淫邪遁而圣脉几絶后千余年周程继出其指道之本原曰无极曰人生
　　而静其言学曰主静曰主敬孔门之旨赖以复明嗣是而降世儒失于闻见支离王公有忧之特揭致知以救其弊曽未数十年而袭其説者误以情识为良知以虚见悬解为了悟以员转逐物为妙用以逾距溃防为超脱谈愈高而行愈敝念庵先生忧之乃曰知之良者以未发也收摄敛聚以全吾未发是致之之功也闻者乍疑且骇已而见先生充养完粹操履纯密如金精玉润表里无疵始尊信其言先生没而道弥光葢由其竭才密契而自得之故其言足符往圣之绪发会稽之蕴以扶世教之衰其功甚大矣
　　先生曰濂溪学圣主于无欲夫欲之有无独知之地随发随觉顾未有主静之功以察之耳诚察之固有不待乎外者而凡考古证今亲师取友皆所以为寡欲之事不然今之博文者有矣其不捄于私妄之恣肆者何与故尝以为欲希圣必自无欲始求无欲必自静始用心太过亦能劳耗精气怡然理顺却在丝毫不放中并行不悖要在自悟矣
　　凡人精神收敛宁静而后意虑始精言语有叙动作有则若一入以浮躁纷扰即恐有视不见聴不闻之病学须静中入手然亦未可偏向此中躱闪过凡难处与不欲之念皆须察问从何来若承当不起便是畏火之金必是铜铅锡铁搀和不可回互姑容任其暂时云尔也
　　近始知性命紧切平日收拾不密及今犹未还元只几微处未是丝毫不挂仍容害性害命者到得此处欲为天地立心必其能以天地之心为心欲为生民立命必其能以生民之命为命古者澹饮食恶衣服轻财利卑宫室甘苦分余以求得此心者正所以为煅炼之功而必与诸欲不并存者也
　　良知无所不通自属见成未能常然应有下手未辨行持遽任驰骋自古圣贤立训殆不若是往日为异説纷纭自成担阁初知返歩收拾甚难白沙致虚之説乃千古独见致知续啓体用不遗今或有误认猖狂以为广大又喜动作名为心体情欲纵恣意见横行后生小子敢为高论蔑视宋儒妄自居拟窃虑贻祸斯世不小也当今惟实行实修乃学者首务
　　与王龙谿曰吾辈在世间尚欠出身担当此学不免以口耳支吾接应过去若真担当此学一切俗情杂欲俱自退聴眼前温饱与所识穷乏者得我不惟不暇顾亦有不忍者矣非是一番寒彻骨未可语此外间借借于诸公虽出于好非诋与诬善之口然责备过严亦是以成人望人可尽置之不思乎王彦方一笃行之士致使为盗者不敢以其名相闻岂今天下士大夫不比于一盗哉未闻有畏其见知者何彦方之难得也前以此语之友人友人闻者莫不垂首学问异同却是第二义千古圣贤兢兢业业所言何事初学下手便説了手事惟恐为工夫束缚今主静者谁欤不受动应牵扰者谁欤往往闻用工话辄生诧讶相沿相习更无止泊弟久不复开口向人只觉心不安耳
　　一日之间无静无动皆由从容闲雅进而至于澄然无事而略未尝有厌事之念即此乃身心安着处安着于此不患明之不足于照矣渐入细微久而成就即谓自得
　　夫学有可以一言尽者有不可以一言尽者如收敛精神并归一处常令凝聚能为万物主宰此可一言而尽惟夫出入于酬应牵引于情思转移于利害纒固于计算则微暧万变孔窍百出非坚心苦志持之嵗月万死一生莫能几及也况得以言相度哉
　　无所存而自不忘一句説得太早此最是毒药操则存舎则亡孔子亦且云云操岂可已乎愈操愈熟断不成便放开手千古未有开手圣人
　　与聂双江书曰龙谿之学久知其详其谓工夫又却是无工夫可用故谓之以良知致良知如道家先天制后天之意其説实在阳明口授大抵本之佛氏七月霖雨翻传灯诸书其旨洞然直是与吾儒兢业必有事一段絶不相防分明二人属两家风气今比而同之是乱天下也持此应世安得不至荡肆乎
　　知几其神几者动之微也微者道心而谓有恶几可乎故曰动而未形有无之间犹曰动而无动之云也而后人以念头初动当之逺矣
　　此学是吾人终身事亦是吾人终身快乐才不学便觉身无着泊心随事物扰扰无宁息时也
</div>
    <div class="pagination">
<a href="明儒言行录_page20.html">上一页</a><span>...</span><a href="明儒言行录_page16.html">16</a><a href="明儒言行录_page17.html">17</a><a href="明儒言行录_page18.html">18</a><a href="明儒言行录_page19.html">19</a><a href="明儒言行录_page20.html">20</a><span class="current-page">21</span><a href="明儒言行录_page22.html">22</a><a href="明儒言行录_page23.html">23</a><a href="明儒言行录_page24.html">24</a><a href="明儒言行录_page25.html">25</a><a href="明儒言行录_page26.html">26</a><span>...</span><a href="明儒言行录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
