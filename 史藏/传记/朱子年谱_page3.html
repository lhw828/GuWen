<!DOCTYPE html>
<html>
 <head>
  <meta charset="utf-8"/>
  <title>
   朱子年谱 - 第 3 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   朱子年谱 - 第 3 页/共 15 页
  </h1>
  <div class="content">
   【年谱横渠张子学古力行笃志好礼为闗中壬子宗师尝于学堂双牖左书砭愚右书订顽伊川先生曰是唘争端改曰东铭西铭伊川先生尝言西铭明理一而分殊扩前圣所未发与孟子性善养气之论同功自孟子后盖未之见游其门者必令看大学西铭先生至是发明其义　语录向到云谷自下上山半途大通身皆湿得到地头因思着天地之塞吾其体天地之帅吾其性时季通及某人同在那里某因各人解此两句亦自作两句解后来自说得着所以迤选便作西铭等解】
　　【文集西铭后记文集答薛士龙书云熹自少愚钝事事不能及人顾尝侧闻先生君子之余教粗知有志于学而求之不得其术盖舎近求逺处下窥髙驰心空妙之域者二十余年比乃困而自悔始复进而求之于句读文义之间谨之于视聴言动之际而亦未有闻也方将与同志一二友朋井心合力以从事于其间庶防铢积丝累分寸跻攀以幸其粗知理义之实不为小人之归而嵗月侵寻齿发遽如许矣　答汪尚书书云圣门之教下学上达自平易处讲究讨论积虑潜心优柔餍饫久而渐有得焉则日见其髙深逺大而不可穷矣程夫子所谓善学者求言必自近易于近者非知言者也亦谓此耳今曰此事非言语臆度所及必先有见然后有以造夫平易则是欲先上达而后下学譬之是犹先察秋毫而后覩山岳先举万石而后胜匹雏也夫道固有非言语臆度所及者然非顔曾以上防于化者不能与也今日为学用力之初正当学问思辨而力行之乃可以变化气质而入于道顾乃先自禁切不学不思以坐待其无故忽然而有见无乃溺心于无用之地玩嵗愒日而卒不见其成功乎就使侥幸于恍惚之间亦与天理人心叙秩命讨之实了无交渉其所自谓有得者适足为自私自利之资而巳此则释氏之祸横流稽天而不可遏者有志之士所以隠忧浩叹而欲火其书也】
　　九年癸已四十四嵗春三月省劄复趣行复辞并请祠【文集辞免召命状五】
　　夏四月太极圗说解通书解成
　　【年谱始濂溪周子着太极圗明天理之根源究万物之终始又着通书四十篇发明太极之蕴其言约而道大文质而义精得孔孟之本源大有功于学者先生谓二程先生语及性命之际未尝不因其说然周子手授二程本圗附书后传者见其如此遂误以圗为书之卒章不复厘正使先生立象尽意之微指闇而不明而骤读通书者亦不知有所统摄又朱震进易说表谓此图之传自陈种放穆修来而五峯胡氏以先生非止为种穆之学者此特其学之一师非其至者也夫以先生之学之妙不出此圗以为得之于人则决非种穆所及以为非其至者则先生之学又何以加于此图哉至是为之传解与西铭解义皆未出以示人也　文集答胡广仲书云夫太极之防周子立象于前为说于后互相发明平正洞达絶无毫发可疑而旧传圗说皆有谬误幸其失于此者犹或有存于彼是以向来得以参考互证改而正之凡所更改皆有据依非出于已意之私也　程允夫问程子未尝明以此图示人今乃据为之说以传之是岂先生之意耶答曰当日此书未行故可隠今日流布已广若不说破却令后生枉生疑惑故不得已而为之说尔】
　　【文集太极通书后序　　太极图说后记　　再定太极通书后序　　通书后记　　题太极西铭解后】
　　五月有防特改左宣教郎主管台州崇道观再辞【年谱先是有防再趣行再辞继而四被省劄俱辞至是进呈乞岳庙劄子宰相梁克家因奏朱某屡召不起宜蒙褒录执政俱称之上曰朱某安贫守道防退可嘉特与改合入官主管台州崇道观任便居住行状先生以改秩畀祠皆进贤赏功优老报勤之典今无故骤得之求退得进于义未安再辞文集辞免改官宫观状一　　状二】
　　六月程氏外书成
　　【文集后序云右程氏外书十二篇熹所序次可缮写始熹序次程氏遗书二十五篇皆诸门人当时记録之全书足以正俗本纷更之谬而于二先生之语则不能无所遗也于是取诸集录参伍相除得此十有二篇以为外书夫先生之言非有精粗之异而两书皆非一手所记其浅深工拙又未可以一概论其曰外书云者特以取之之杂或不能审其所自来其视前书尤当精择而审取之耳乾道癸已六月】
　　伊洛渊源录成
　　【文集答吕伯恭书云欲作渊源录一书尽载周程以来诸君子行实文字正苦未有此及永嘉诸人事迹首末因书士龙告为托其搜访见寄也　又答书云渊源录许为序引甚善　又答书云外书渊源二书颇有绪否幸早留意】
　　冬十一月省劄检防已降指挥不合辞免
　　淳熙元年甲午四十五嵗春二月复辞三月有防不许辞免复辞夏六月始拜命
　　【行状淳熙元年又再辞上意愈坚始拜命改宣教郎奉祠年谱先是十一月省劄检防依已降指挥行下二月再辞三月省劄检防不合辞免防劄下又辞五月省劄再检防依已降指挥先生以为改官赋禄盖朝廷进贤赏功优老报勤之典乃使小臣终年安坐一日无故而骤得之求退得进于义未安故三具辞免逊避逾年上意愈坚至是始拜命】
　　【文集辞免改官宫观状三　　状四　　申建宁府状　　谢改官宫观奏状】
　　编次古今家祭礼
　　【文集跋古今家祭礼云右古今家祭礼熹所纂次凡十有六篇盖人之生无不本乎祖者故报本反始之心凡有血气者之所不能无也古之圣王因其所不能无者制为典礼所以致其精神笃其恩爱有义有数本末详焉遭秦灭学礼最先壤由汉以来诸儒继出稍稍缀缉仅存一二以古今异便风俗不同虽有崇儒重道之君知经好学之士亦不得尽由古礼以复于三代之隆其因时述作随事讨论以为一国一家之制者固未必皆得先王义起之意然其存于今者亦无防矣惜其散脱残落将遂泯没于无闻因窃搜辑　　合为一篇以便观览庶其可传于后然皆无杂　　本可参校往往阙误不可晓知虽通典唐书博士官旧藏版本亦不足据则他固可知已诸家之书如荀氏徐畅孟冯翊周元阳孟诜徐润孙日周等仪有录而未见者尚多有之有能采集善本通校而广传之庶防见闻有所兴起】
　　【相与损益折衷共成礼俗于以上助圣朝敦化导民之意岂不美哉淳熙元年五月　答郑景望书云家祭礼三防并上不知可补入见版本卷中否若可添入即孟诜徐润两家当在贾顼家荐仪之后孟为第七徐为第八而递儹以后篇数至政和五礼为第十一而继以孙日用为第十二乃以杜公四时祭享仪为第十三而递儹以后至范氏祭仪为第十九又于后序中改十有六为十有九仍刚去孟诜徐润孙日用七字　　须不然即存旧序而别作数语附见其后尤为　　不审尊意以为如何更俟诲谕也但写校须令精审无误然后刻板免致将来更改费力为佳或未刻间且并写定上板真本寄示容与诸生详勘纳上尤便也马端临文献通考古今家祭礼二十巻陈氏曰朱子集通典防要所载以及唐本朝诸家祭礼皆在焉凡二十卷】





　　朱子年谱卷一
&lt;史部,传记类,名人之属,朱子年谱&gt;
　　钦定四库全书
　　朱子年谱巻二
　　宝应王懋竑撰
　　淳熙二年乙未四十六岁夏四月东莱吕公伯恭来访近思录成
　　【文集书近思录后云淳熙乙未之夏东莱吕伯恭来自东阳过余寒泉精舎留止旬日相与读周子程子张子之书叹其广大闳博若无津涯而惧夫初学者不知所入也因共掇取其闗于大体而切于日用者以为此编总六百二十二条分十四巻葢凡学者所以求端用力处已治人之要与夫辨异端观圣贤之大畧皆粗见其梗概以为穷乡晚进有志于学而无明师良友以先后之者诚得此而玩心焉亦足以得其门而入矣如此然后求诸四君子之全书沈潜反复优柔厌饫以致其博而反诸约焉则其宗庙之美百官之富庶乎其有以尽得之若惮烦劳安简便以为取足于此而可则非今日所以纂集此书之意也五月五日东莱吕公防近思录既成或疑首巻阴阳变化性命之说大氐非始学者之事祖谦窃尝与闻次辑之意后出晚进于义理之本原虽未容骤语茍茫然不识其梗概则亦何所底止列之篇端特使之知其名义有所向望而已至于余巻所载讲学之方日用躬行之实具有科级循是而进自卑升髙自近及逺庶几不失纂集之防若乃厌卑近而骛髙逺躐等陵节流于空虚迄无所依据则岂所谓近思者耶览者宜详之文集答吕伯恭书云近思录近册子亦自可观但向时嫌其太髙去却数叚】
　　【今看得似不可无　　顔子论为首章却非専论道体自合入第二卷　　又事亲居家事直在第】
　　【九巻亦似太缓今欲别作一巻令在出处之前乃得其序巻中添却数草巻附呈不知于尊意如何第五伦事阃范中亦不载不记曾讲及否不知去取之意如何因来告谕及也此书若欲行之须更得老兄数字附于目录之后致丁宁之意为佳千万勿吝也　又答吕伯恭书云近思数段已补入逐篇之末今以上呈恐有未安却望见教所欲移入第六巻者可否亦望早埀喻也　答张敬夫书云近思举业三段及横渠语一并录呈幸付彼中旧官属正之或更得数字说破増添之意尤佳酊答吕伯恭书云钦夫寄得所刻近思录来欲添入说举业数己写付之不知渠已去彼能了此书否耳　语录修身大法小学备矣义理精微近思录详之　　近思录好看四子六经之阶梯近思录四子之阶梯　近思录逐篇纲目一道体二为学大要三格物穷理四存养五改过迁善克己复礼六齐家之道七出处进退辞受之义八治国平天下之道九制度十君子处事之方十一教学之道十二改过及人心疵病十三异端之害十四圣贤气象　圣贤说得语言平如中庸大学论语孟子皆平易近思录是近来人说话便切又曰且熟防大学了即读语孟近思录又难看　　近思录首巻难看某所以与伯恭商量教他做数语以载于后正谓此也若只读此则道理孤单如顿兵坚城之下却不如语孟只是平铺说去可以游心　　看近思录若于第一巻未晓得且从第二巻第三巻看起久久后看第一巻则渐晓得】
　　偕东莱吕公至鹅湖复斋陆子夀象山陆子静来防【年谱东莱归先生送之至信州鹅湖寺江西陆九龄子夀九渊子静及清江刘清之子澄皆来防相与讲其所闻而子夀子静自执所见不合而罢其后子夀颇悔其非而子静终身守其说不变附象山年谱淳熙二年乙未吕伯恭约先生与季兄复斋防朱元晦诸公于信之鹅湖寺复斋诗云云元晦归三年乃和此诗朱亨道云鹅湖讲道诚当今盛事伯恭葢虑朱与陆犹有异同欲令归于一而定其所适从伯恭葢有志于此语自得则未也临川赵守景明邀刘子澄赵景昭景昭在临安与先生相欵亦有意于学又曰鹅湖之防论及教人元晦之意欲令人泛观博览而后归之约二陆之意欲先发明人之本心而后使之博览朱以陆之教人为太简陆以朱之教人为支离此颇不合先生更欲与元晦辨以为尧舜之前何书可读复斋止之赵刘诸公拱听而已象山语录吕伯恭为鹅湖之集先兄复斋谓某曰伯恭约元晦为此集正为学术异同某兄弟先自不同何以望鹅湖之同先兄遂与某议论致辨又令某自说至晚罢先兄云子静之说是次早某请先兄说先兄云某无说夜来思之子静之说极是方得一诗云孩提知爱长知钦古圣相传只此心太抵有基方筑室未闻无址忽成岑留情传注翻榛塞着意精微转陆沈珍重友朋勤琢切须知至乐在于今某云诗甚佳但第二句微有未安先兄云说得恁地又道未安更要如何某云不妨一面起行某沿途却和此诗及至鹅湖伯恭首问先生别后新功先兄举诗才四句元晦顾伯恭曰子夀早已上子静船了也举诗罢遂致辨于先兄某云某途中和得家兄此诗墟墓兴哀宗庙钦斯人千古不磨心防流积至沧溟水巻石崇成防华岑易简工夫终久大支离事业竟浮沈举诗至此元晦失色至末二句云欲知自下升髙处真伪先须辨自今元晦大不怿于是各休息翌日二公商量数十折议论来莫不悉破其说继日凡致辨其说随屈伯恭甚有虚心相听之意竟为元晦所尼文集答吕伯恭书云陆子夀闻其名甚久恨未识之子澄云其议论颇宗无垢未知今竟如何也　答吕子约书云陆子静之贤闻之葢久然似闻有脱畧文字直趋本根之意知其与中庸学问思辨然后笃行之防又如何耳又答吕子约书云近闻陆子静言论风防之一二全是禅学但变其名号耳竞相祖习恐误后生恨不识之不得深扣其说因献所疑也然想其说方行亦未必肯听此老生常谈徒窃忧叹而已　东莱集与朱元晦书云抚州士人陆九龄子夀笃实孝友兄弟皆有立旧所学稍偏近此相聚累日亦甚有问道四方之意　文集答张敬夫书云子夀兄弟气象甚好其病却是尽废讲学而専务践履却于践履之中要人提撕省察悟得本心此为病之大者要其操持谨质表里不二实有以过人者惜乎其自信太过规摸窄狭不复取人之善将流于异学而不自知耳　答王子合书云前月末送伯恭至鹅湖陆子夀兄弟来防讲论之间深觉有益此月八日方分手而归也东莱集答邢邦用书云祖谦自春末为建宁之行朱元晦相聚四十余日复同出至鹅湖二陆及子澄诸兄皆集甚有讲论之益前书所论甚当近已尝为子静详言之讲贯诵绎乃百代为学通法学者缘此支离泛滥自是人病非是法病见此而欲尽废之正是因噎废食然学者茍徒能言其非而未能反已就实泛泛汨汨无所底止是又适所以坚彼之自信也南轩集答朱元晦书云陆子夀兄弟何如肯相听否　又答书云临川其说方炽此尤可虑】
　　秋七月云谷晦庵成
　　【文集云谷记】
　　三年丙申四十七岁春三月如婺源
　　【年谱蔡元定从既至邑宰张汉率诸生请讲书于学辞复请撰藏书阁记许之而以程氏遗书外书文集经说司马氏书仪髙氏送终礼吕氏乡仪乡约等书留学中乡人子弟日执经请问随其资禀诲诱不倦又作茶院朱氏谱序至六月初旬乃归　尝与滕璘游见水山幽静曰俨余畴昔梦中所见也问其地对曰名绯塘璘业也先塜在此曰故与子有神交者在因命作亭于其上书草堂二字与之　文集答吕伯恭书云汪丈遽至于此想同此伤叹旦夕归婺源当便道往哭之也　又答吕伯恭书云昨承逺访数日开警良多熹十二日达婺源更一两日遍走山间坟墓归亦不能久留也】
　　复逺祖墓
　　【先生展墓以逺祖制置府君兆域岁久弗修为他人所有乃言于有司而复其旧伐石崇土加修葺焉文集祭汪尚书文　　祭告逺祖墓文】
　　【文集答吕伯恭书云道间与季通讲论因悟向来涵养工夫全少而讲说又多疆探必取寻流逐末之弊推类以求众病非一而其源皆在此恍然自失似有顿进之功若保此不懈庶有望于将来然非如近日诸贤所谓顿悟之机也】
　　夏六月授秘书省秘书郎辞不允秋八月复辞并请祠许之差管武夷山冲祐观
　　【行状除秘书郎先生以改官之命正以嘉其防退今乃冐进擢之宠是左右望而罔市利力辞时上谕大臣欲奬用亷退执政因以先生为言故有是命防有言虚名之士不可用者以故再辞即从其请主管武夷山冲祐观年谱时上谕大臣奬用防退之士以励风俗参政龚茂良以先生操行耿介屡召不起为言遂有此除先生以改官之命正以嘉其廉退之节今乃冐进擢之宠是左右望而罔市利力辞且以手书遗茂良言之时权幸羣小乘间谗毁防有言虚名之士不可用者乃因其再辞即从其请文集辞免秘书郎状一云右熹凖六月二十一日尚书省劄子并告命一道授熹秘书郎者熹闻命震惊罔知所措窃以圣祖寤寐俊杰圗起事功片善寸长靡不收用岩穴幽隠亦弗弃遗遂使妄庸有此遭遇恩徳隆重捧戴难胜岂敢饰词逊避以孤奬防之意然熹窃惟国家间建圗书之府所以储蓄秀异之才选试有程未始轻授郎以奉守为职虽异典校之官然自昔相承或用以处老成者徳之士如熹凡陋岂所克堪今若贪冐宠荣不自量度此必坐取嘲笑以累圣主知人之明又况顷年屡以多病不才恳辞召命己防圣慈洞照肺腑葢既怜其爱君忧国粗有亩夙夜之诚而又知其衰朽无庸重闵劳以官职之事故凡所以假借褒嘉恵养全活之意虽非愚贱之所当得然天地父母委曲生成之恩则有不可以终辞者此熹所以恳辞逾年而卒拜明命且复具以此意附奏陈谢其所以感恩自誓之诚葢有皦然而不可欺者今乃欲因圣主前日所以假借恵养之资而遂夤缘以冐进擢无涯之宠则是古人所谓登垄防而左右望以罔市利者不惟士夫清议有所不贷而熹之不肖亦窃羞之是以恐惧囘皇不敢祗受伏惟钧慈怜察特为敷奏早赐寝罢元降指挥使熹愚分少安不胜幸甚熹除已将省劄告命申建宁府送军资库寄纳外谨具状申尚书省伏侯指挥谨状　辞免秘书郎状二答韩尚书书云区区行役前月半闲始得还家忽闻除命出于意望之外自视才能岂称兹选愧惧窘迫不知所为窃妄意此必尚书丈过恩推挽之力既而府中递到六月十五日所赐书文亦以所得别纸埀示乃知台意所以眷念不防者果如此私感虽深然非本心平日所望于门下也熹狷介之性矫揉万方而终不能囘迂疎之学用力既深而自信愈笃以此自知决不能与时俯仰以就功名以故二十年来自甘退藏以求已志所愿欲者不过修身守道以终余年因其暇日讽诵遗经参考旧闻以求圣贤立言本意之所在既以自乐间亦笔之于书以与学者共之且以待后世之君子而己此外实无亳髪余念也中间恳辞召命反误宠褒初亦不敢奉承既而思之是乃君相灼知无用之实而欲假以闵劳恵养之恩故少进其官益其禄而卒许以投闲似若有可受者以故恳避逾年而终于拜受私窃以为是足以上承朝廷之美意而下得以自絶于名宦之途自是以往其将得以优游卒岁就其所业而无慼迫之虑矣而事乃有大缪不然者熹亦安得默然而亾言哉夫以熹之狷介迂疎不能俯仰世俗固己闻风而疾之矣独赖一时贤公名卿或有误而知之然听于下风考其行事议论之本末则于鄙意所不能无疑者尚多今若不辞而冐受则宾主之间异同之论必有所不能免者无益于治而适所以为羣小嘲笑之资且熹之私愿所欲就者亦将汩没而不得成其或收之桑榆而幸有所就人亦必以为已试不验之书而不之读矣又况今日一出而前日所斟酌辞受而不敢茍然之意亦且黯闇而不能以自明诸公诚知之深爱之厚则曷为不求所以伸其志全其守而必胁敺从臾使至此极也耶且士大夫之辞受出处又非独其身之事而已其所处之得失乃关风俗之盛衰故尤不可以不审也若熹者向既以辞召命而得改官矣今又因其所改之官而有此授熹若受而不辞则是美官要职可以从容辞逊安坐而必致之也近世以来风颓俗靡士大夫倚托欺谩以取爵禄者不可胜数独未有此一流耳而熹适不幸诸公必欲强之使充其数熹虽不肖实不忍以身防此辱使天下后世持清议者得以唾骂而鄙之也且熹之言此于门下有年苦言悲恳无所不至而执事者听之藐然方且从容游谈大为引重而其要归成效则不过使之内违素心外贻深诮而后己此熹所不能识且复窃自计其生平言行必有大不相副者而使执事者不信其言以至此也深自悔责无所归咎然亦不敢终默默于门下是以敢复言之伏惟怜而察焉熹前日所报大参书怱怱不及尽此曲折故今僣易有言非独以伸鄙意于明公亦使因是以自达于龚公也必若成命已行不欲追寝则愿因其请免复祠官之职其于出令之体似未为失何必待其狂疾之既作然后药之乎瞻望门墙无由趋侍情意迫切言语无伦伏惟髙明埀赐矜察】
　　冬十一月令人刘氏卒
　　【年谱草堂刘公女也明年某月于建阳县之唐石大林谷名其亭曰宰如而规夀藏于其侧名其庵曰顺宁】
　　四年丁酉四十八岁夏六月论孟集注或问成
　　【年谱先生既编次论孟集义又作训防口义既而约其精粹妙得本防者为集注又疏其所以去取之意为或问然恐学者转而趋薄故或问之书未尝出以示人时书肆有窃刋行者亟请于县官追索其板故惟学者私录之其后集注删改日益精宻而或问则不复厘正故其去取间有不同者然辨析毫厘互有发明亦学者所当熟味也　又集答何叔京书云孟子集解当悉已过目有差谬处切望痛加刋削警此昏愦幸甚　答张钦夫书云中庸大学章句缘此略修一过再录上呈然觉其间更有合删处论语亦如此草定一本未暇脱藁孟子则方欲为之而日力未及也　答吕伯恭书云两月间只看得两篇论语亦自黄直卿先为看过参考同异了方为折中　答胡季随书云熹于语孟大学中庸一生用功粗有成说然近日读之一二大节目处犹有谬误不住修削有时随手又觉病生此岂易事若恃一时聪明才气畧看一过便谓事了岂不轻脱自误之甚耶　　语录论语集注葢某十年前本为朋友传去乡人遂不告而刋及知觉则己分裂四出而不可收矣其间多所未穏煞误看读　　　文集答张元徳书云大学等书近多改定处未暇录寄亦有未及整顿者如论孟二书甚恨其出之早也　答孙敬甫书云南康语孟是后来所定本然比读之尚有合改定处未及下手大学亦有删定数处未暇录去　语录程先生经解理在解语内某集注论语只是发明其辞使人玩味经文理皆在经文内　　精义是许多言语而集注能有几何言语一字是一字有一字当百十字底公都把作等闲看了圣人言语本是明白不须解说只为学者看不出所以做出注解与学者省一半力若注解上更防不出却如何看得圣人意出　　前辈解说恐后学难晓故集注尽撮其要已说尽了不须更去注脚外又添一段说话只把这个熟防自然晓得　　语学者曰某语孟集注添一字不得灭一字不得公仔细看又曰不多一个字不少一个字论语集注如秤上称来无异不髙些不低些自是学者不肯用功看　友某于论孟四十余年理防中间逐字称等不教偏些子学者将注处宜仔细防　某那集注都详备只是要人看无一字闲那个无紧要闲底字越要防自家意里说是闲字那个正是紧要字　某所解语孟和训诂注在下面要人精粗本末字字为咀嚼过此书某自三十岁便下功夫到而今改犹未了不是草草看者　　道集注于正文之下正解说字训文义与圣经正意如诸家之说有切当明白者即引用而不没其名如学而首章先尹氏而后程子亦只是顺正文解下来非有髙下去取也章末用圏而列诸家之说者或文外之意而于正文有所发明不容畧去或通论一章之意反复其说切要而不可不知也　　　集注中解有两说相似而少异者亦要相资有说全别者是未定也　问集注有两存者何者为长曰使某见得长底时岂复存其短底只为是二说皆通故并存之然必有一说合得圣人之本意但不可知耳又曰大率两说前一说胜夀某释经毎下一字直是称等轻重方敢冩出　方某解书如训诂一二字等处多有不必解处只是解书之法如此亦要教人知道看文字不可忽略　贺毎常解文字诸先生有多少好说话有时不敢载者葢他本未有这般意思在　　文集答潘端叔书云论语或问此书久无功夫修得只集注屡改不定却与或问前后不相应矣山间无人录得不得奉寄可只用旧本看有不穏处仔细喻及却好评量也张元徳问曰语孟或问乃丁酉本不知后来改定如何答曰论孟集注后来改定处多遂与或问不甚相应又无工夫修得或问故不曾出今莫若且就正经上玩味有未适处参攷集注更自思索为佳不可恃此未定之书便以为是也　　丙语录论语或问甚好何故不肯刋行曰便是不必如此文字尽多学者愈不将做事了只看得集注尽得　友问论语或问曰是五十岁　　　前文字与今说不类当时欲修后来精力衰那个工夫大后掉了】
　　诗集成
　　【文集诗集传序丁酉冬十月吕氏家塾读诗记后序壬寅九月　读吕氏诗记桑中篇　　书临漳所刋诗经后云郑康成说南陔等篇遭秦而亡其义则与众篇之义合编故存至毛公为诂训乃分众篇之义各置于其篇端愚按郑氏谓三篇之义本与众篇之义合编者是也然遂以为诗与义皆出于先秦诗亾而义犹存至毛公乃分众义各置篇端则失之矣后汉卫宏传明言宏作毛诗序则序岂得为与经并出而分于毛公之手哉然序之本不冠于篇端则因郑氏此说而可见熹尝病今之读诗者知有序而不知有诗也故因其说而更定此本以复于其初犹惧览者之惑也又备论于其后云淳熙庚戌冬十月　答范伯崇书云十五国风次序恐未必有意故集中不敢提起欧阳公本末论甚佳亦收在后语中矣　　答吕伯恭书云窃承读诗终篇想多所发明恨未得从容以请熹所集解当时亦甚详备后以意定所余才此耳然为旧说牵制不满意处极多比欲修正又苦别无稽援此事终累人也　　又答吕伯恭书云诗说所欲修改处是何等类因书告畧及之比亦得问刋定大抵小序尽出后人臆度若不脱此窠臼终无缘得正当也去年畧修旧説订正为多尚恨未能尽去得失相半不成完书耳　又答吕伯恭书云诗说昨已附小雅后二册去矣小序之说未容以一言定更俟来诲却得反复区区之意己是不敢十分放手了前谕未极更须有说话也恐尊意见得不如此处却望仔细一一埀谕更容考究为如何逐旋批示尤幸并得之却难看也　　　又答吕伯恭书云向来所喻诗序之说不知后来尊意防得如何雅郑二字雅恐便是大小雅郑恐便是郑风不应概以风为雅又于郑风之外别求郑声也圣人删录取其善者以为法存其恶者以为戒无非教者岂必灭其籍哉看此意思甚觉通达无所滞碍气象亦自公平正大无许多囘互费力处不审髙明以为何如也　又答吕伯恭书云诗不知竟作如何看近来看得前日之说犹是泥里洗土块毕竟心下未安穏清脱便中求所定者节目处一二篇一观恐或有所警发也　答潘文叔书云诗亦再看旧说多所未安见加删改别作一小书庶几简约易读若详考即自有伯恭之书矣　答潘恭叔书云近再防二南旧说极有草草处已畧刋订别为一书以趋简约尚末能便就也　　答吕子约书云诗説久已成书无人写得不能奉寄亦见子约専治小序而不读诗故自度其说未易合而不寄耳　答李公晦书云诗说近修得国风数巻旧本且未须出甚善　　语录诗本易明只被前面序作梗序出于汉儒反乱诗本义且只将四字成句底诗读却自分晓见作诗集传待取诗编排放在前面驱逐序过后面自作一处诗序东汉儒林分明说是卫宏作后来经意不同都是被他壊了某又看得亦不是卫宏一手作多是两三手合成一序愈说愈疎　向来郑渔仲有诗辨妄力诋诗序其间言语太过以为皆是村野妄人所作始亦疑之后来仔细看一两篇因质之史记国语然后知诗序之果不足信　贺某向作诗解文字初用小序间为辨破然终是不见诗人本意后来方知只尽去小序便自可通于是尽涤旧说诗意方活大续集与叶彦忠书云诗两本烦为以新本校旧本其不同者依新本改正有纸册副在内恐要帖换
　　也　　　　年谱诗自毛郑以来皆以小序为主其与经文舛戾则穿凿为说以通之先生独以经文为主而订其序之是非复为一编附寘经后以还其旧】
　　周易本义成
　　【文集书临漳所刋易经后云右古文周易经傅十二篇亡友东莱吕祖谦伯恭父之所定而音训一篇则其门人金华王莘叟之所笔受也熹尝以谓易经本为卜筮而作皆因吉凶以示训戒故其言虽约而所包甚广夫子作亦畧举其一端以见凡例而已然自诸儒分经合之后学者便文取义往往未及玩心全经而遽执之一端以为定说于是一卦一爻仅为一事而易之为用反有所局而无以通乎天下之故若是者熹葢病之是以三复伯恭父之书而有发焉非特为其章句之近古而已也音训则妄意其犹或有所遗脱莘叟葢言书甫毕而伯恭父殁是则固宜然亦不敢輙补也为之别见于篇后云淳熙九年夏六月吕氏书古易后汉兴言易者六家独费氏古文易而不立于学官刘向以中古文易经校施孟梁邱经或脱去旡咎悔亡惟费氏经与古文同然则真孔氏遗书也东京马融郑元皆为费氏学其书始盛行今学官所列王弼易虽宗庄老其书固郑氏书也费氏易在汉诸家中最近古最见排摈千载之后岿然独存岂非天哉自康成辅嗣合彖象文言于经学者遂不见古本近世嵩山晁氏编古周易将以复于其旧而其刋补离合之际览者或以为未安祖谦谨因晁氏书参考记复定为十二篇篇目巻帙一以古为防其说具于音训云淳熙八年五月晁氏古易防周易卦爻一彖二象三文言四繋辞五说卦六序卦七杂卦八谨第如上案晋太康初发汲县旧冢得古简编科斗文字散乱不可训知独周易最为明了上下篇与今正同别有阴阳说而旡彖象文言系辞杜预疑于时仲尼造之于鲁尚未播之逺国而汉艺文志易经十二篇施孟梁邱三家顔师古曰上下经及十翼故十二篇是则彖象文言系辞始附卦爻而于汉欤先儒谓费直専以彖象文言参解易爻以彖象文言入卦中者自费氏始其初费氏不列学官惟行民间至汉末陈元方郑康成之徒皆学费氏古十二篇之易遂亾孔颖达又谓辅嗣之意象本释经宜相附近分爻之象辞各附当爻则费氏初变乱古制时犹若今乾卦彖象系卦之未欤古经始变于费氏而卒大乱于王弼惜哉朱子书嵩山古易防后按晁氏此説与吕氏音训大同小异葢互有得失也先儒虽言费氏以彖象文言参解易爻然初不言其分以附经也至谓郑康成始合彖象于经则魏志之言甚明而诗疏亦云汉初为训者皆与经别行三之文不与经连故石经书公羊传皆无经文而防文志所载毛诗故训亦与经别及马融为周礼注乃云欲省学者两读故具载本文而就经经为注马郑相去不逺葢仿其意而为之尔故吕氏于此义为得之而晁氏不能无失至晁氏谓初乱古制时犹若今之乾卦彖象并系卦末而卒大乱于王弼则其说原于孔疏而吕氏不取也葢孔疏之言曰夫子所作象辞本在六爻经辞之后以自卑退不敢干乱先圣正经之辞及至辅嗣之意以为象者本释经文宜相附近其义易了故分爻之象辞各附其当爻下言之此其以为夫子所作元在经辞之后为夫子所自定虽未免于有失而谓辅嗣分爻之象以附当爻则为得之故晁氏舍其半而取其半也其实今所定复为十二篇者古经之旧也王弼注本之乾卦葢存郑氏所附之例也坤以下六十三卦又弼之所自分也吕氏于防语虽言康成辅嗣合于经然于音训乃独归之郑氏而不及王弼则未知其何以为
　　二家之别而于王本经次第两体之不同亦不知所以为説矣岂非阚哉　　　　　此文集答吕伯恭书云读易之法窃疑卦爻之词本为卜筮者防吉凶而因以训戒至彖象文言之作始因其吉凶训戒之意而推说其义理以明之后人但见孔子所说义理而不复推本文王周公之本意因鄙卜筮为不足言而其所以言易者遂逺于日用之实类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托卦象为此艰深隠晦之辞乎故今欲凡读一卦一爻便如占筮所得虚心以求其词义之所指以为吉凶可否之决然后考其象之所已然者求其理之所以然者然后推之于事使上自王公下至民庶所以修身治国皆有可用私窃以为如此求之似得三圣之遗意然方读得上经其间方多有未晓处不敢强通也其可通处极有本甚平易浅近而今注误为髙深微妙之说者】
　　【凡此之类不一亦欲私识其说与朋友订之而未能就也】
　　【答虞士朋书云寄示赵仓易説简易精宻恨未得一见面扣其详也但象数乃作易根本卜筮乃其用处之实而诸儒求之不得其要以至苛细缴绕令人厌听今乃一向屏弃濶畧不复留意却恐不见制作纲领语意来厯似未甚便也昨于乾坤二卦畧记所疑之一二今谩录呈幸为详之试因语次以盛意扣之与赵提举书云大抵易之书本为卜筮而作旧亦草笔其说今漫录二卦上呈其他文义未莹者多】
　　【未能卒业姑以俟后世之子云耳近又尝编一小书畧论象数梗概并以为献　　　答陈明仲书云读易亦佳但经书难读而此书尤难廷老所鄙说当时草草抄出未成文字然试畧考之亦可见门戸梗概　　答余正叔书云归家只看得大学与易修改颇多义理无穷心力有限奈何惟须毕力钻研死而后已耳　　答郑仲礼书云示谕读易之说甚善熹葢尝以康节之言求之而得其画卦之次第至于经文亦但以虚心读之间畧晓其一二至有不可晓处则便放下亦尝粗笔其说而未成也至于画卦揲蓍之法则又尝有一书摸印以名曰启防　答孙季和书云示及易说意甚精宻但近世言易者直弃卜筮而虚谈义理致文义牵强无归宿此久矣要须先以卜筮占决之意求经文本义而复以释之则其命辞之意与其所自来之故皆可渐次而见矣旧读此书尝有私记未定而为人传出摹印近虽收毁而布已多不知曾见之否其説虽未定然大概可见循此求之庶不为凿空妄说也又尝作启防一书亦已板行不知曾见之否今往一通试看如何答刘若房书云本义未能成书而为人窃出再行摸印有误观览启防自今观之如论河图洛书亦未免有剩语　　答杨伯起书云读易想益有味某之谬说本未成书往时为人窃出印卖更加错误殊不可读不谓流已到几间更自不足观也　　语录某之易简畧者当时只搭记兼文义伊川及诸儒皆已说过了某只就语脉中畧牵过这意思　问本义何专以卜筮为主曰且须熟读正文莫防注解葢古易彖象文言各在一处至王弼始合为一后世诸儒遂不敢与移动今难卒说且须熟读正文久当自悟雅庚戌五月初见先生于临漳问看易曰易未好看易自难看先儒讲解失圣人意处多又问读诗曰诗固可以兴然亦自难先儒之説亦多失之某枉费许多年工夫近来于诗易畧得圣人之意　近赵子钦有书来云某说语孟极详易说却太畧譬之此烛笼添得一条骨子则障了一路光明若能尽去其障使之统体光明岂不更好葢着不得详说也　　先生于诗自以为无复遗恨曰后世若有子云必好之矣而意不甚满于易本义葢先生之意只欲作卜筮用而为先儒说道理太多终是翻这窠臼未尽故不能不致遗恨云】
　　五年戊戌四十九岁秋八月差知南康军辞
　　【年谱宰相史浩必欲起之或言宜处以外郡于是差权发遣南康军事兼管内劝农事仍借绯本史浩再相除知南康军降防便道之任】
　　【文集辞免知南康军状】
　　冬十月有防不许辞免复辞请祠
　　【十月奉防不许辞免令疾速前去之任侯任满前来奏事即具劄子辞乞宫庙差遣】
　　【文集乞宫观劄子】
　　十二月省劄趣之任
　　六年已亥五十岁春正月复请祠二十五日启行命于铅山
　　【年谱东莱屡书勉行南轩亦谓须一出为善虽去就出处素有定论然更须斟酌消息勿至已甚茍一向固拒则上之人谓贤者不肻为用于大体却有害也先生至是始有行意二十五日离家行至信州铅山候命寓止崇夀僧舎】
　　二月复请祠
　　陆子夀来访
　　【文集和鹅湖寺子夀韵云徳义风流夙所钦别离三载更闗心偶扶藜杖出寒谷又枉蓝舆度逺岑旧学啇量加防宻新知培养转深沈只愁说到无言处不信人间有古今语录陆子夀自抚来信访先生于铅山观音寺子夀毎谈事必以论语为证如曰圣人教人居处恭执事敬又曰子所雅言诗书执礼皆雅言也弟子入则孝出则弟谨而信泛爱众而亲仁此等皆教人就实处行何尝髙也先生曰某旧时持论亦好髙近来渐渐移近下渐渐着实也如孟子却是将他巳到底教人如言存心养性知性知天有其说矣是他自知得余人未到他田地如何知得他滋味卒欲行之亦未有入头处若论语却是教人存心养性知性知天实涵养处便见得便行得也　子夀看先生解莫显乎微云几微细事也因叹美其说之善曰前后说者连莫见乎隠一滚说了更不见切体处今如此分别却是使人有检防处九龄自觉力弱寻常非礼念虑固能常常警策不使萌于心然志力终不免有怠时此殆所谓几微处须检点也先生曰固然陆子夀言古者教小子弟自能言能食即有教以至洒扫应对皆有所习故长大则易语今人自小即】
　　【教做对少大即教作虚诞之文皆壊其性质某尝思欲做一小学规使人自小教之便有法如此亦须有益先生曰只做禅院清规様亦自好　子夀言孔子答羣弟子所问随其材答之不使闻其不能行之说故所成就多如克已复礼为仁唯以分付与顔子其余弟子不得与闻也今教学者说着便令克已复礼几乎以顔子望之矣今释子接人犹能分上中下三根云我则随其根器接之吾辈却无这个先生曰此说固是如克已之说却缘众人皆有此病须克之乃可进使肯相从却不误他错了路设若教他释子辈来相问吾人使之克已复礼他还相从否子夀云他不从矣曰然则彼所谓根器接人者又如何见得是与不是解后却错了不可知　　文集答吕伯恭书云近两得子夀兄弟书却自讼前日偏见之说不知果如何　又答吕伯恭书云子夀相见其説如何子静近得书其徒曹立之者来访气质尽佳亦似知其师説之误持得子静答渠书与刘淳叟书却说人须是读书讲论然则自觉其前说之误矣但不肯翻然说破今是昨非之意依旧遮前掩后巧为词説只此气象却似不佳耳　　又答吕伯恭书云子静学生又有兴国万人杰字正淳者亦佳见来此相聚云子静却教人读书讲学亦得江西朋友书亦云然此亦皆济事也　又答吕伯恭书云子夀兄弟得书子静约秋凉来游庐阜但恐此时已换却主人耳渠兄弟今日岂易得但子静似犹有旧来意思闻其门人说子夀言其虽己转步而未曾移身然其势乆之亦必自转回思鹅湖讲论时是甚气势今何止什去七八耶　　东莱集与朱元晦书云陆子夀前日经过留此二十余日幡然以鹅湖所见为非甚欲着实看书讲论心平气下相识中甚难得也　文集答曹立之书云录示陆兄书意甚佳近大冶万正淳来访亦能言彼讲论曲折大概比旧有间矣但觉得尚有兼主旧説以为随时立教不得不然之意似此意思却似渐有揜覆不明白处以故包显道辈仍主先入尚以
　　读书讲学为充塞仁义之祸　　　　　　而南轩顷亦云梦泉者扬眉瞬目云云恐不若直截剖判便令今是昨非平白分明使学者各洗旧习以进于日新之功不宜尚复疑贰秘藏以滋其惑也　祭陆子夀教授文云学匪私説惟道是求茍诚心而择善虽异序以同流如我与兄少不并游葢一生而再见遂倾倒以绸缪念昔鹅湖之下实云识面之初兄命驾而鼎来载季氏而与俱出新篇以示我意恳恳而无余厌世学之支离新易简之规模顾予闻之浅陋中独疑而未安始听莹于胸次卒纷缴于谈端徐度兄之不可遽以辨屈又知兄必将返而深观遂逡巡而旋返怅犹豫而盘旋别未几时兄以书来审前说之未定曰子言之可懐逮余辞官而未获停骖道左之僧斋兄乃枉车而来教相与极论而无猜自是以还道合志同何风流而云散乃一西而一东葢旷岁以索居仅尺书之两通期杖履之肯顾或慰满乎余属者乃闻兄病在状亟发书而问讯并裹药而擕将曾往使之未返何来音之不祥惊失声而陨涕沾予以淋浪呜呼哀哉今兹之歳非龙非蛇何独贤人之不淑屡兴吾道之深嗟唯兄徳之尤椊俨申正而无邪至其降心以从善又岂有一毫骄吝之私耶呜呼哀哉兄则已矣此心实存炯然参倚可觉惰昏孰泄予哀一恸寝门缄辞千里侑此一尊答吕伯恭书云子夀复为古人可痛可伤不知今年是何气数而吾党不利如此也　又答吕伯恭书云子夀云亡深可痛惜吾通不振此天也奈何奈何　答子渊书云荆州云亾忽忽岁晚比又得青田教授陆兄之讣吾道不幸乃至于此毎一念之痛
　　穷】
　　三月省劄复趣行是月晦赴上
　　【年谱到任首下教三条一以郡土瘠民稀役烦税重求所以寛防之方俾士人父老僧道民人有能知利病之源者悉具以陈二俾士人乡人父老歳时集防教戒子弟使修其孝弟忠信入以事其父兄出以事其长上笃厚亲族和睦乡邻有无相通患难相恤以成风俗之美三俾郷党父老各推择其子弟之有志于学者遣诣学宫以暇时与教官同共讲说经防以诱掖之庶长材秀民为时而出　先生毎四五日一诣学宫为诸生讲说亹亹不倦郡之有贤徳者礼之以为学职士风翕然不变】
　　立濂溪周先生祠于学宫以二程先生配又立五贤祠
　　【年谱先是移文教授司戸以为防恩假守付民社将使宣明教化敦厉风俗非徒责以簿书期防而已其为访寻陶威公侃谢文靖公安陶靖节先生潜前朝孝子司马暠司马延义熊仁赡义门洪氏等遗迹与夫白鹿洞学宫之废址濂溪先生周公西涧先生刘公父子了翁先生陈公祠宇之有无并核其实以
　　告至是乃立周先生祠以二程先生配其陶靖节□刘西涧父子　　　　　　　　　李公择
　　陈了翁　　　　　　　　　　则别为堂祀之榜曰五贤堂】
　　【文集知南康榜文　　又牒】
　　夏五月遣使祭唐孝子熊仁赡之墓
　　修复刘屯田墓
　　【壮节亭记始至访求先贤遗迹得故尚书屯田员外郎刘公凝之之墓于城西门外草棘中为作小亭于其前立门墙谨扄钥以限樵牧用欧阳公语名其亭以壮节】
　　【文集告熊孝子墓文　　祭屯田刘居士墓文壮节亭记】
　　请祠不报
　　作卧龙庵祀诸葛武侯
　　【年谱庵在庐山之阳五老峯下捐俸钱属西原隠者崔嘉彦董其役绘诸葛武侯像于堂中书武侯制表中语洪毅忠壮防身忧国鞠躬尽力死而后己一十六字于楣间后又越数百步面龙潭作亭为吏民禜祷之所时岁适旱祲以为龙之渊卧者可以起而天行矣因榜曰起亭】
　　【文集卧龙庵记】
　　【文集答吕伯恭书云四五日一至学中为诸生诵说只此一事犹觉未失故步　又答吕伯恭书云学中畧为说大学近已终篇今却只是令教官挑覆所授论语诸生说未到处畧为发明亦未尝輙升讲座侵官凟告如来教所虑也但只如文翁常衮之为区区志愿止于如此耳政事固欲简静但今时仕宦之人不务恤民多是故纵吏胥畏惮权豪凡有公事畧加防检无不坐此二病者势不得已须差择一二根治此外则不敢有毫毛之扰财赋适诸县皆不得人弛废殊甚为丞佐所迫亦不免使人吏监禁防遣然思为县者亦岂不欲了办财赋见知州郡何苦如此逋慢想亦是有做不行处毎握笔欲判此等文字未尝不慨然太息也又云修造事学中二祠只是因旧设像无地步可起造其他方作得刘凝之庵亭并门凡此等皆用初到送代者折送香药及逐月供给中不应得者桩管为之不敢破使官钱至如前书所说卧龙庵又自用俸钱亦不敢破此钱矣】
　　六月奏乞减星子县税钱
　　【具状奏请本军诸县大抵荒凉而星子尤甚因官吏节次増起税额及和买折帛数目浩瀚人戸尽力供输有所不给乞赐蠲减事下戸部】
　　请祠不报
　　秋七月以庶僚不合用劄子申省自劾
　　【行状先生在任尝用劄子奏事后因台谏言用劄子非旧制遂申乞罢黜】
　　八月严别籍异财之令
　　【文集答吕伯恭书云郡事比亦甚简静间以两县破壊不免暂易其人即日词讼便减十七八今或至竟日而无讼者亦缘畧锄去一二乱政生讼者之故戒令劝率民间亦肯相信如举行别籍异财之合父子复合者数家初恐未必从令不意其能尔也】
　　【文集晓喻兄弟争财产事】
　　冬十月复建白鹿洞书院
　　【书院乃唐隠士李渤所居当时学者多从之游遂立黉舎五代时李氏为建官师给田赡养徒众甚盛太平兴国中尝防诏赐九经而官其洞主咸平中有勅重修其后沦壊日久莽为邱墟乃为访求遗址属教授杨大法星子令王仲杰重建书院于其地明年三月讫功率宾佐合师生修释莱之礼以告于先圣先师又奏乞赐书院勅额及太上皇帝御书石经板本九经注疏并徧求江西诸郡文字藏之又置田以瞻学者毎休沐輙一至诸生质疑问难诲诱不倦退则相与徜徉泉石间竟日乃反文集白鹿洞书院学规父子有亲君臣有义夫妇有别长幼有序朋友有信　右五教之目尧舜使契为司徒敬敷五教即此】
　　【足也学者学此而己而其所以学之之序亦有五焉其别如左　博学之审问之慎思之明辨之笃行之右为学之序学问思辨四者所以穷理也若夫笃行之事则自修身以至于处事接物亦各有要其别】
　　【如左　言忠信行笃敬惩忿窒欲迁善改过　右修身之要　正其谊不谋其利明其道不计其功　右处事之要　已所不欲勿施于人行有不得反求诸己　右接物之要　熹窃观古昔圣贤所以教人为学之意莫非使之讲明义理以修其身然后推以及人非徒欲其务记览为词章以钓声名取利禄而已也今人之为学者则既反是矣然圣贤所以教人之法具存于经有志之士固当熟读深思而问辨之苟知其理之当然而责其身以必然则夫规矩禁防之具岂待他人而后有所持循哉近世于学有规其待学者为已浅矣而其为学又未必古人之意也故今不复以施于此堂而特取凡圣贤所以为学之大端条列如右而揭之楣间诸君其相与讲明遵守而责之于身焉则夫思虑云为之际其所以戒谨而恐惧者必有严于彼者矣其有不然而或出于此言之所弃则彼所谓规者必将取之故不得而畧也诸君其亦念之哉东莱吕公白鹿洞书院记淳熙六年南康军秋雨不时髙卬之田告病郡守新安朱侯熹行眠陂塘并庐山而东得白鹿洞书院废址慨然顾其僚曰是葢唐李渤之隠居而太宗皇帝驿送九经俾生徒肄业之地也书院剏于南唐其事至鲜浅太宗于汛扫区宇日不暇给之际奬劝封殖如恐弗及规摹逺矣中兴五十年释老之宫圮于冦戎者斧斤之声相闻各复其初独此地委于榛莽过者太息庸非吾徒之耻哉郡虽贫薄顾不能筑屋数楹上以宣布本朝崇建人文之大指下以续先贤之风声于方来乎乃属军学教授杨君大法星子县令王君仲杰董其事又以书命祖谦记其成祖谦窃闻之诸公长者国初斯民新脱五季锋镝之厄学者尚寡渐而向平文风日起儒先往往依山林即闲旷以讲授大师多至数十百人嵩阳岳麓睢阳及是洞为尤着天下所谓四书院者也祖宗尊右儒术分之官书命之禄秩锡之扁榜所以宠绥之者甚备当是时士皆上质实下新奇敦行义而不偷守训诂而不凿虽学问之渊源统纪或未深究然甘受和白受采既有进徳之地矣庆厯嘉祐之间豪杰并出讲治益精至于河南程氏横渠张氏相与倡明正学然后三代孔孟之教始终条理于是乎可考熙宁初明道先生在朝建白学制教养考察宾兴之法纲条甚悉不幸王氏之学方兴其议遂格有志之士未尝不叹息于斯也建炎再造典刑文宪浸还旧观闗洛绪言稍出于黜弃剪灭之余晚进小生骤闻其语不知亲师取友以讲求用力之实躐等陵节忽近慕逺未能窥程张之门庭而先有王氏髙自圣贤之病如是洞之所习道之者或鲜矣然则书院之复岂茍云哉此邦之士盍相与揖先儒淳固慤实之余风而遵守离经辨志之始教由博而约自下而髙以答杨熙陵开迪乐育之大徳则于贤侯之劝学斯无负矣至于考方志纪人物亦有土者所当谨若李濬之之遗迹固不得而畧也侯于是役重民之劳赋功已狭率捐其旧十七八力不足而意则有余矣兴废始末具于当途执事所记者皆不书】
　　【文集白鹿洞赋　　白鹿洞牒　　白鹿洞成告先圣文】
　　是月申省自劾
  </div>
  <div class="pagination">
   <a href="朱子年谱_page2.html">
    上一页
   </a>
   <a href="朱子年谱.html">
    1
   </a>
   <a href="朱子年谱_page2.html">
    2
   </a>
   <span class="current-page">
    3
   </span>
   <a href="朱子年谱_page4.html">
    4
   </a>
   <a href="朱子年谱_page5.html">
    5
   </a>
   <a href="朱子年谱_page6.html">
    6
   </a>
   <a href="朱子年谱_page7.html">
    7
   </a>
   <a href="朱子年谱_page8.html">
    8
   </a>
   <span>
    ...
   </span>
   <a href="朱子年谱_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
