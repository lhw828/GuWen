<!DOCTYPE html>
<html>
 <head>
  <meta charset="utf-8"/>
  <title>
   清代学人列传 - 第 13 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代学人列传 - 第 13 页/共 23 页
  </h1>
  <div class="content">
   既补诸生，益困乏不能自存，乃走依詹事京师。君素劬学，不习为诗酒征逐。詹事以其通许书，乃命学篆，积三月无所成，至患痌，一夕忽起，濡墨写篆书乾卦如有神授，由是名大起。朱笥河先生延为上客。
　　乾隆甲午，中顺天乡试副榜贡生，就职州判。至关中，在毕秋帆抚部幕下，与阳湖孙星衍、洪亮吉辈，讨论训故舆地之学。毕公以其才，奏留陕西，补授乾州州判，署兴平、韩城等县，嗣又兼署武功。适教匪入盩庢，去县城六十里，则纠乡勇，分据要害，循河夜守，贼不得度渭，危城以全。病风痹，告归。
　　尝注《史记》，详于音训，及郡县沿革，山川所在。书法，论者谓不居李阳冰、徐铉下。晚年右体偏废，左手作篆尤精，世人藏其书，珍如拱璧。所著已刊者：《诗育表》一卷，《车制考》一卷，《论语后录》五卷，《尔雅释地》四篇，注二卷，《十经文字通正书》十四卷，《说文解字斠诠》十五卷，《汉书地理志集释》十六卷，并足驳正前人之误，不为异说而要归于是。《古器款识》四卷，《镜铭集录》二卷，亦开后来考证金石之风。未刊者，曰：《内则注》二卷，《史记补注》一百二十卷，《汉书十表注》十卷，《圣贤冢墓图考》十二卷，骈体文二卷，又《十六国地理志》若干卷，未成。
　　○钱林
　　钱林（1762--1828），原名福林，字东生，一字志枚，号金粟，浙江仁和人。
　　嘉庆戊辰成进士，入翰林，大考一等，历官侍读学士。既以事左迁庶子。未几卒。
　　先生少时，学问渊博，于书无不窥。综览经籍，兼工词翰。加以才思敏捷，每给扎广庭，顷刻立就。居词馆日，因体弱多疾，谢绝应酬。日常过午不食，每夙兴在丑寅之交，烧高烛一二支，阅书数十番，天始曙。靡间寒暑。搜讨极勤，蝇头细字，或行或楷，随笔著录，间有涂抹，至不可辨识。临终，豫刘忘日经，画含敛，以诗三百篇贻高丽申侍郎，以写定《玉山草堂集》三十卷贻程春海，以所集《当代名流纪事》十一册付汪孟慈。弟子通州王藻展转得其稿于孟慈所，乞黟县俞理初、长洲陈硕甫重为厘定，成十卷，题曰《文献征存录》。虽未臻详实，而其叙次翔实，属辞尔雅，要亦江郑堂《汉学师承记》之流也。
　　○钱泰吉
　　钱泰吉（1791--1863），字辅宜，号警石。浙江嘉兴人。
　　弱冠即与从兄仪吉齐名，事之在师友之间。远近盛称"嘉兴钱氏二石"云。衎石久宦京师，君则以廪贡生为海宁州训导者会三十年。不能以时聚晤，乃书问丛沓，咨询学术，动逾数千言。自周秦诸子，马、班群史，许、郑诂训，杜、马典章，洛、闽之渊源，唐宋名贤之诗古文辞，及目录校雠金石书典方志杂说，一孔半枝，无所不究，盖亦无所不辨。或献一疑，而诘难十返。或尚论前哲，评骘时流，亦皆穷极理趣。于是二石家书又蔚然为艺林所推焉。
　　自中年即好校古书，每假人善本，及先辈评点之册，写而注之眉端。如《史记》、前、后《汉书》、《晋书》、《集韵》、《元文类》、《礼记集说》等编，率校勘数周，一字之舛，旁求众证。尝著《曝书杂记》三卷，以发其凡。虽尚考据，复不薄义理。以为字体故训者，汉儒之小学也；《曲礼．少仪》者，宋儒之小学也；二者皆扶植根本。而宋儒重明伦，于道为尊。故兄弟咸修饬人纪，诵述先德。衎石既辑《庐江钱氏艺文略》，君则纂《清芬世守录》若干卷，上著祖宗文献之盛，下以勖后人孝友于弗替。贻谋典则，聿播芳馨，盖并有足称者矣。

　　咸丰庚辛之际，浙中遭寇乱，屡转兵间。最后由江西而达安庆，遘疾卒于旅舍。所著尚有《学职》、《禾人考》、《海昌备志》各若干卷，乱后版毁，仅存《甘泉乡人稿》。
　　○钱侗
　　钱侗，字同人，号赵堂，可庐李子。
　　弱冠，举嘉庆庚午科顺天乡试。能传叔父竹汀先生历算之学。先生撰《四史朔闰考》将成，遽捐馆，君复加编次，证以群书数百种，金石二千通，翻阅厘补，其非月朔而有干支可逆推者，如各帝之生日圣节，金之射柳及击球，并御常武殿临幸东宫，元之廷试，皆有一定日期，又如伪齐刘豫用金正朔，其朔可考，计与金必同，共增辑一千三百余条，至废寝食，乃获成书。复精于考辨金石，嗜聚古泉币；取所见，略循时代先后，依韵分隶，撰《古钱待仿录》二卷；而有史志可征，暨稗官野乘足与钱文相发明者，别著《钱币图考》。惟《吴语诠》若干卷，以声音随俗变移，字亦因声改易；且俚俗所称，半皆有声无字之字；唐宋后小学书，率以委巷所制伪字当之，窃取谐声之义，益以偏旁，孳乳寖多，伊于胡底；乃据平日习闻方音，分类胪列，各原其声转之由，欲俾流俗承讹，悉衷古音，惜竟不传。诗文曰《乐斯堂文集》。
　　○钱熙祚
　　钱熙祚，字锡之，一字雪枝，江苏金山人。
　　先世夙好施与，多隐德。至君坐席丰裕，益务举慈善事。道光二十三年，南乡大旱，塘河几涸，则力筹耕剔深储，民赖不饥。县故地瘠民贫，生不能育，死无以殓者多，则又独力为公所二，曰与善，曰接婴；置田若干，以赈生送死无憾。他若杠梁途路溪堰亭堠，凡可利济群众者，罔不率先倡导，规画周详。而淫祀土木之神，则又峻拒焉。
　　生而敏慧耐深思，长益厉学，探古籍，艰辞奥旨，靡间洪纤，洞若观火。尝以昭文张氏《墨海金壶》抉择未当，且版毁，计所以重订之者，乃尽出藏书，聚同志张文虎、顾亲光辈商榷去取，讨论真赝，准之以文渊阁本，反复雠校，或注案语，或系札语，其取材分类，略仿张例；几十易寒暑，梓成《守山阁丛书》一百十种，六百五十二卷。复仿鲍氏《知不足斋丛书》例，辑为小集，取《抱朴子》语，名曰"指海"，亦先后刻成十二集。会以海疆捐输，叙选通判，抵京师，铨有日矣，遘微疾，卒于寓斋。年四十有四。
　　○钱绎
　　钱绎，字子乐，号小庐，可庐次子。
　　家学渊源，究穷经术。徒以困躓伏处，蒙时俗姗笑，为几辈所侮，不屑也。先后成《十三经汉学句读》《孟子义疏》二书。初弟侗，创《杨雄方言笺疏》，未及成而死，藏笥者十余年，其侄出以示君，阅其本，简眉牍尾，如蚁攒聚，几不可辨；闵其用力之勤，棋或久而散佚，乃取而件系条录，未及补之，复出删之，未尽详之，未安辨之；有因此而及彼者，则触类而引伸之，竭数年心力始脱稿，自后时加厘正，而涂乙纂改者又十之六，成书十三卷梓行焉。
　　○钱仪吉
　　钱仪吉（1783--1850），字衎石，号心壶，又号新梧，浙江嘉兴人。
　　嘉庆十三年进士，散馆授户部主事，擢绘事中。博通群籍，早有高名。深史学，尝撰《三国会要》若干卷，体裁悉仿宋徐天激《两汉会要》，而略有所变更，如改术数为天运推步算术之类，及史文奥赜者通其所可知，间为之注释。复仿宋杜大珪《碑传集》例，辑《国朝碑传集》一百六十卷，起开国以迄当时，内而宰辅卿贰词臣，外而督抚守令僚佐，及忠义、孝友、儒林、文苑、列女；荟萃私家文集著述数十百种，博采旁按，俾有清二百年史料粲然大备。其所自撰《衎石斋记事》正续集二十卷，亦多具名人行谊，尤拳拳于表彰节孝，阐发幽微，足与《碑传集》相辅。
　　兼长历算。官京师，友程杰、董祐诚，作《黄初朝日辨》一篇。其《历者》集乾象景初二术成书，同郡朱鸿为注，张豸冠审定之。
　　道光中叶游广东，主学海堂。晚客汴，主大梁书院讲席十馀年，谆谆以通经为多士勖，严立课程，负笈就学者甚众。尝谓，士欲通经，允宜博古。自书遭秦火，六艺阙佚有间，历唐宋诸儒纂述注疏，发挥古义，昭如日月，使遗经晦而复明，有功圣教，洵非浅鲜。惟旧籍流传汴中，多未概见。乃商诸当道，出所藏书，集资补刊《通志堂经解》之失收者得四十一种，名曰《经苑》。内二十五种甫竣工，而《吕氏读诗记》付梓在后，且不及校定，遽卒。遗集尚有《刻楮集》四卷、《旅逸小稿》二卷。
　　○钱塘
　　钱塘（1735-1790），字学渊，一字禹美，号溉亭。钱坫兄，钱大昕从子。
　　既补猪生，与诸淀沦、王鹤谿辈相唱和，为王西庄光禄、兰泉侍御所激赏。顾恒嗛然不欲以诗名。及选拔入成均，试阙下归。益肆力于经史之学。
　　乾隆己丑，举江南乡试，明年成进土，需次当得知县，自以不习吏事，请就教职选，授江宁府学教授，公务多暇，专精撰述，于声音文字，尤有神解。著《律吕古义》六卷。谓："不知实管之宜异黍，则容授必不符。不知考律之用方龠，则黄钟必非八百十分。不知径三分之积六百四十分，则必以方径为圆径。不知周鬴止用十寸尺，则声不能中黄钟之宫。不知玉律之积数增多，则《隋志》错误之故不明。不知雅乐燕乐异调，则郊庙与房中无别。不知中管之非元声，则八奇俱乖本律。不知校律用尺再乘方，则得数必舛。不知今权所应之度，则不能审古物之应律与否。如是而律不可通矣。夫言律，必求其实用。律之数，寓于度量权衡，而其声应乎金石丝竹。律本无不通，故以是数物为其用；通则有法焉，即黄钟之律是也。放曰为万事根本。"又著《史记三书释疑》，于律历天官家言，皆究其本源，而以他书疏通证明之。又以《淮南?天文训》一篇，多周官冯相保章遗法，高氏注颇阙略，罕所推阐；因作《补注》二卷，以通其指。晚岁读《春秋左氏传》，精心有得，作《古义》若干卷，对杜氏则有拾遗纠违之功云。其所诂信经之文，曰：《述古录》二卷，仪征阮氏刊入《文选楼丛书》。
　　年五十六，卒于官。
　　○秦蕙田
　　秦蕙田（1702--1764），字树峰，号味经，江苏金匮人。
　　乾隆元年，进士第三人及第，授翰林院编修，入直南书房。累迁侍讲，右春坊右庶子，改通政使司右通政，擢内阁学士，迁礼部右侍郎。丁父忧，服阕，补礼部左侍郎，调刑部右侍郎，转左侍郎，兼理国子监算学，充经筵讲官，擢工部尚书，兼理乐部，调刑部尚书，加太子太保。二十九年，给假南旋就医，卒于途。赐祭葬如例。予谥文恭。时年六十有三。
　　公少承家学，以经术笃行为江阴杨名时所知。父道然以藩邸事久系县狱，公既通籍，伏阙陈情，乞以身赎父罪。道然竟得释官。
　　翰林时，月进札子，原本经术。迨官侍郎，尝举仁和孙灏自代，世服其知人。领西曹最久，遇事沈毅果断，退则闭户著书。
　　公夙精三礼之学，按《周官》吉、凶、军、宾、嘉之目，撰为《五礼通考》二百六十二卷，因徐乾学《读礼通考》体例，网罗众说，以成一书。凡为类七十有五。以乐律附于吉礼宗庙制度之后；以天文推步句股割圆，立观象授时一题统之；以古今州国都邑山川地名，立体国经野一题统之；并载入嘉礼。先德所聚讼者，一一疏其脉络，破其症结，上探古人制作之原，下不违当代之法。殚思二十馀年，稿易三四而后定。公少喜谈《易》，谓：易者象也，先儒详于言理，略于言象。故撰《周易象义日笺》若干卷。又谓：《诗》三百篇古人皆被之管絃，汉魏以降，始失其传。然天籁之发，今犹古也。因与同志讲求，欲以今曲歌古诗，庶几协诗乐合一之旨。又以近代声韵之书未有善本，奏请刊正。上命公与武进刘公任其事。公建议言古韵二百六部，今并为一百七韵，如：元与魂、痕当析为二，殷韵宜并入真部，不当人文韵；上声拯韵，去声证韵，宜分出，各自为韵。又考定《四声表》，兼采顾亭林、江慎修之说，欲通古音于等韵。公之著述大者如此。若夫律吕算数以及医方堪舆星命家言，皆能溯流穷源得其要领。
　　○全祖望
　　全祖望（1705--1755），字绍衣，号榭山，浙江鄞县人。自署鲒埼亭长，故其文集称《鲒埼亭集》，学者均称谢山先生。
　　明朝灭亡后，家道中衰，他父亲以经术教授学生，兼研究历史，并于民间搜集故国遗文轶事。这对全祖望后来治文献之学有着一定影响。四岁时，父亲即教他读书，并已能粗解章句。八岁开始，于诸经之外，兼读《资治通鉴》、《文献通考》诸书。年十四，补诸生，不久。举顺天乡试，雍正七年选贡入都，乾隆元年成进士，选庶吉士，很有才名。尝忤首铺张廷玉，故散馆以知县用。遂反里不复出。贫且病，饔飧或不给，而好学益厉，人有所馈，皆峻辞。
　　鄞故滨海，为浙东遗民所萃，流风馀韵，犹有存者。族母为张苍水女，年八十馀，先生曾从之询掌故。以东钱湖之童岙为先人避兵地，益参考旧闻，成《沧田录》。复撰《续甬上耆旧诗》，发扬幽潜，以诗存人，于桑海之变三致意焉。迨及晚年，益留心明季遗闻，以表章节义为己任。凡明末里民之死难者，为之博考野史，旁及家乘，作为碑志铭传，缠绵怆恻，有变徵之音。其纪庄氏史狱诸事，直笔无隐。浙东官吏以细事罗织之，抚军常某不欲从，其事始释。先生持志不稍屈，作汗漫游，往来大江南北，交其贤豪长者。尝主蕺山、端溪两书院。讲授之馀，殚心著述。
　　全祖望一生特别喜欢读书，青年时就曾登范氏天一阁、谢氏天赐阁、陈氏云在楼。凡遇稀有的书本，一定抄录。入都后，更是埋头不停地抄书。在翰林院时，曾与李绂共借读《永乐大典》，每日读《永乐大典》尽二十册，并从中抄录佚书。尽管他们所抄录的数字不大，但这种纂辑佚书的工作，对后来学术发展起了相当大的影响，使人们逐渐注意到《永乐大典》中保存着许多早已失传的史籍，而且实际上开了清代辑佚学的先河。
　　开明史馆，复为书六通论之。其第一第二，专论艺文一门。又谓本代之书，必略及其大意，始有系于一代之事故典则，而不仅书目。第三第四，专论表。于外蕃属国变乱，了如指掌。第五第六，专论隐佚忠义两传，足扶宇宙之元气。
　　曾至扬州，居马氏畬经堂，成《困学纪闻三笺》，又修南雷《宋元儒学案》。他曾七校《水经注》。暇则作文自娱，以征乡邦文献。尝谓"史臣不立节烈传，所当立传者何人。"卒于乾隆二十年，年五十一。门人董秉纯裒其文为《鲒埼亭集》。其所著书，尚有《经史答问》、《汉地志稽疑》及《古今通志年表》。
　　○任大椿
　　任大椿（1738～1789），字幼植，一字子田，江苏兴化人。
　　少颖异，工文词，既乃究心经史传注。乾隆己丑成进士，授主事，补礼部仪制司。礼部四司，祠祭仪制号繁剧，他司往往求兼，先生独请于部尚书，移司闲曹，得竭半日一夜之力，假书诵习；以为十年守官，犹可强半读书也。
　　诏开四库全书馆，大臣有知其才，举为纂修官。是时非翰林而为纂修者凡八人，先生居一焉。初及戴东原先生同举于乡，于是习闻其论说，益究心汉儒之学。《全书》礼经类《提要》虽不出一手，皆所详定，人取其清简。循资迁员外郎，郎中，升陕西道监察御史，未莅任而卒，年五十二。
　　先生家贫，尽色养，读书守道义。所学淹通，于礼尤长名物。初欲荟萃全经，久之，知其浩博难罄，因思即类以求，一类既贯，乃更求他类。其著《弁取释例》八卷、《深衣释例》三卷、《释缯》一卷，皆博综群籍，衷以己意。或视为《尔雅广疏》，不知实礼经之别也。学者能推其意，广所未尽，以类穷之，可以会经之全矣。
　　于小学，有《字林考逸》八卷、《小学钩沉》二十卷。搜猎繁富，钩沉之功，亦不在余古农下。惟《考逸》有传为丁小疋作，而遭先生剽窃者；当系各辑此书，文人相轻，籍成隙末，此与戴、赵两家《水经》同一疑案，要非事实耳。他著有《吴越备史注》二十卷、诗集六卷。
　　○任兆麟
　　任兆麟，字文田，号心斋。任大椿族弟。
　　吴江籍诸生。荐举孝廉方正。尝注《夏小正》，本郑种师《周官注》移"主夫出火"一条在三月，又移"时有见稊始收"一条在五月"，又补入"采芑"、"鸡始乳"二条。王西庄序以为精惬绝伦。别采获一百五十馀条，为《字林考逸补正》。复辑《尸子逸文》为二卷，与《弦歌古乐谱》等合刊，总名曰《心斋十种》。
　　○阮元（附：次子福）
　　阮元（1764-1849），字伯元，号云台，江苏仪征人。
　　乾隆五十一年举人，五十四年进士。由翰林院编修大考第一，擢少詹。历官内阁学士，户、礼、兵、工等部侍郎，山东、浙江学政，浙江、河南、江西巡抚，漕运两湖、两广、云贵总督，太子少保，体仁阁大学士；嘉庆四年，道光十三年，两充会试总裁。十八年秋，予告回籍，晋加太子太保，支食半俸。二十六年，丙午科，重宴鹿鸣，晋加太傅，支食全俸。二十九年卒，年八十六岁。谕赐祭葬，予谥文达。
　　公生手持躬清慎，为政务崇大体。督学时，士有一艺之长，无不奖励；能解经义及古今体诗者，必擢置于前。总裁会试，必合校二三场文策，绩学之士，多从此出。所至必以兴学教士为急。在浙江则立诂经精舍，在广东则立学海堂，选诸生务实学者肄业其中，得士极盛。主持风会者五十馀年，士林尊为山斗。盖其一生，以座师朱文正公为模楷，故其经术政事与文正相类云。
　　公抚浙时，安南艇匪肆掠，亲督水军御诸台州，伪总兵伦贵利等皆伏诛。海盗蔡牵屡扰闽、浙，奏请以提督李忠毅公总统两省舟师，不分畛域，立专注首逆，隔断馀船之法，循环攻击。识者谓牵之淹毙于温州黑水洋，全得力于此策。
　　公抚江西时，严查保甲，破获朱毛俚谋反巨案，未尝控弦发矢，销叛逆于未萌。以功得赏宫保，花翎。
　　公督云贵时，留盐课溢额之半，协济边防。腾越厅边外，野人出没无常，甚为民患，乃访知保山县境有傈傈熟夷，弩箭最精，为野人所惮；因筹款招募，以资捍卫，野人俱献木刻乞降。是时提督曾勤勇公方官云南副将，特荐其堪膺专阃。及曾公会剿广东判傜，力战先登，功居第一。中外咸以为知人。
　　公督两广时，履任之初，即筹缉捕经费，俾州县无畏累讳饰之弊。广西富贺、怀集，广东连山、阳山多盗，以接界之姑婆山为通逃薮，因调集两省重兵三路合围，扫其巢穴，先后获会匪劫盗数千，内地一律肃清。又创建大虎山炮台以防外洋。奏禁鸦片烟，不许带烟之洋船入口。外洋护货之兵船杀二民人于伶仃山，遂封闭其舱，不容贸易。数月后，查献凶犯，始令照旧通商。故终其任，兵船不敢犯粤。
　　公论学之旨，在实事求是。自经史小学以及金石诗文，巨细无所不包，而尤以发明大义为主。所著《性命古训》，《论语孟子论仁论》，《曾子十篇注》，推阐古圣贤训世之意，务在切于日用，使人可身体力行。在史馆时，采诸书为《儒林传》，合师儒异派而持其平，不稍存门户之见。其余说各经之精义，载于《研经室集》者，不可枚举。所编《经籍纂诂》、《十三经校勘记》，传布海内，为学者所取资。《畴人传》，《淮海英灵集》，《钟鼎款识》，《山左两浙金石志》，并为考古者所重。即随笔记录如《广陵诗事》、《小沧浪笔谈》等书，亦皆有关于掌故。所刻之书尤多，最著者为《十三经注疏》、《皇清经解》。
　　公归田后，怡志林泉，不与郡县相接，而于地方义举无不首先倡办。待族党故旧，事事从厚。汲引后进，尤觉周至。
　　附：阮福
　　次子福，字喜斋，以候选郎中，外简湖北宜昌府知府。初，文达既撰《曾子注释》以与《孝经》相表里，因命福撰《孝经义疏补》九卷。全载注疏音义原文，而以《曾子》十篇中凡可以发明《孝经》，可以见孔曾授受大义者，悉分系于各章各句之下；如有郑注见引于唐以前书，复据以补入，而于《说文》所载郑注旧文旧义，搜采靡遗，俾还郑氏旧观，且疏证之；古籍可相辅翼，并为甄录，兼下己意，曲鬯旁通，既博且精，得未曾有。虽曰补疏，而实与疏全经者无殊，即此足征其家学渊源矣。
　　○邵晋涵
　　邵晋涵（1743--1796），字与桐，一字二云。浙江余姚人。为念鲁从孙。
　　先生以《禹贡》三江，其南江从余姚入海，遂自号南江。世传道学，性质贞亮。乾隆三十年举于乡。典试者为钱大昕，得先生文，谓非老宿不辨；及来谒，年裁逾冠；叩其学，渊博无涯涘。三十六年，会试第一，成进士。廷试二甲，归部铨选。三十八年，诏开四库馆，大学士刘统勋首荐之，特旨改庶吉士，充纂修官。逾年，授编修。五十六年，迁中允，擢侍讲。转侍读，历左庶子、侍读学士，充日讲起居注官，直文渊阁。历充成安宫总裁、万寿盛典、八旗通志、二史馆、三通馆纂修官，又为国史馆提调，兼掌进拟文字。典试广西者一，教习庶吉士者二。分校石经，先生职春秋三传，亦多校正。
　　先生至性过人，执亲丧，哀毁骨立。与人交，始终如一，未尝以博雅自矜；惟以非义干者，不待语竟，即拂衣起，人以是严惮之。少多病，左目微眚，清羸如不胜衣，而独善读书，数行俱下，寒暑舟车未尝顷刻辍业。于四库七略无不研究，而尤能推极本原，实事求是。在馆时，总裁问以某事，答曰"在某册第见叶中"，不失一字，咸讶以为神。先生与戴东原同在四库馆，士大夫言经学推戴氏，言史学推先生。
　　先生以浙东三先生为宗，每上下古今，凡政治得失，人才消长，君子小人之元黄水火，皆能快其弊之所由始与害之所由终。尤熟于前明掌故，于朋党阉祸及唐鲁二王起兵始末，口讲指画，往往出正史之外。每语一事，辄亟称三先生不置。盖其学之所本，又心仪其人，而欲取以为法者也。会稽章学诚恒与先生言："文学不求家法，则贪奇务琐；但知日务增华，不过千年，特恐大地不足容间架矣。"闻之抚膺叹绝，欲以斯意刊定前史，自成一家。时议前史榛芜，莫甚于元修三史，而措功《宋史》尤难，遂独慨然自任。以《宋史》自南渡后，益为荒谬，原东都尚赖有王偁事略也。乃先辑《南都事略》，将使前后条贯粗具，然后别加裁断，更为赵宋一代全书。惜草创未克竟业。在四库馆时，见《永乐大典》载有薛居正《五代史》，因荟萃编次，第其前后，再取《册府元龟》、《太平御览》，并《通鉴》、《长编》诸书，以补治所阙，始末饬备，部帙如旧。书成，奏上，高宗览而称善，令依《旧唐书》例，列为二十四史，颁行天下学宫，使数百年幽瀹之书隐而更扬焉。毕制府秋帆尝以二十年之久，集宾客续《宋元通鉴》，大率就徐氏本稍为损益，殊不惬心，爰属先生订正。先生出绪余，间为之覆审，即大改观。毕公旋薨，嗣其家所刻，仍系初稿，非君定本，致可慨也！
　　先生于学无所不窥，浩广初未易裁，颇用累志。及在安徽，依朱竹君督学幕，竹君谓之曰："经训之义荒久矣，《雅疏》尤芜陋不治，以君子奥博，宜与郭景纯氏先后发明，庶几嘉惠来学。"于是殚思十年，成《尔雅正义》二十卷，取景纯为宗。而兼采舍人樊光、李巡、孙炎诸家之注；有未详者，摭他书补之；凡三四易稿始定。中如九野之梁山，即今衡山，释草蘩菟蒵，即今款冬之类，时多服其卓识。
　　他所著尚有《韩诗内传考》、《穀梁正义》、《孟子述义》、《輶轩日记》、《方舆金石编目》，而传者独《尔雅正义》、《皇朝谥迹录》、咱江诗文集》数种。《五代史考异》二卷仅存残本。故世但推先生精于考辨训诂笺疏虫鱼而已，不知实首倡西汉今文经学，且为一代独出之史才也，嗟夫！嘉庆元年卒，年五十四。
　　○邵庭寀
　　邵廷寀（音cai，1648--1711），字允斯，又字念鲁。浙江余姚人。曾可之孙。
　　家世传阳明学。九岁读史，即操椠为徐达、常遇春传，有法度。曾可一日偶为言宋儒语录，闻之辄兴曰："其人安往耶？愿得而事之。"曾可察其志高，乃为具衣冠送于姚江书院，使就学韩先生孔当。初读《传习录》，无所得。既读刘宗周《人谱》，曰："吾知王氏学所始事矣。"年二十，补诸生，顾耻为制举文，入则读古书，出则古衣冠行市中，人传以为笑。久之，居祖及父忧，而书院请老宿相继殁；先生独抱遗书，守其师说而不变。蠡县李塨贻书论明儒异同，兼询所学。答曰："致良知者，主诚意。阳明而后，愿学蕺山。"孝感熊赐履以辟王学为己任，先生曰："是不足辨，顾在力行耳。"尝从同邑黄梨洲先生问乾凿度算法，会稽董瑒受阵图，保定王正中学西历。将军施琅征台湾过杭，遭先生，相与纵谈沿海要害，琅奇之，请与俱北，谢不行。间游镇江，与梁化凤部将讲坐作击刺之法，一日而尽。之淮安，从防河卒问河、淮离合状。北入河南，访黄流故道。西走窥潼关，喟然曰："土则古所耕也，而水利亡矣，奈何！"岁辛巳，之黄岗，韦钟藻建姚江书院于县南，博访有绍文成之学者，遂以礼币聘先生主讲。戊子，如京师，鄞万经等欲招之，与一统志馆，以老辞。南归，未几卒。年六十四。
　　先生讲肄宗阳明，而学问则贯串群史。尤攻胜国怀宗末福、唐、鲁、桂诸王事迹，本末了了，作《东南纪事》、《西南纪事》二书。值禁网严，未获传布。近邵武徐氏始获其遗稿，刻入丛书中。既倦游无所遇，复念师友渊源，惧及身而即斩，于是推崇阳明，扶世翼教，作《王子传》。蕺山功主慎独，忠清节义，作《刘子传》。王学盛行，务使合乎准则，作《三门弟子传》。金鋐、祁彪佳、张兆鳌、黄宗羲等能确守师说，作《刘门弟子传》。更作《宋明遗民所知传》、《姚江书院传》及《倪文正》、《施忠愍》诸传，凡数十篇。门弟子为编刊其《思复堂文集》二十卷。所持论，如：复封建，行井田，改学校，多言人所不敢言。有谓："宋以后书一切束且勿观，从事于孔、颜、曾、孟之教。"唐确慎且援此相诋，论者浅之。好学晚而弥笃，常寄居萧寺，草创传记及忠魂幽魄蔽泉壤而姓名不彰者，为中夜悲哀，涕泪随笔下焉。
　　○邵懿辰
　　邵懿辰（1810--1861），字位西，浙江仁和人。
　　嗜宋学，以安溪李文贞、桐城方侍郎为则。为文章务先义理，不事缛色繁声，旁征博引，以追时好。厥后以举人仕京师，授内阁中书，擢刑部员外郎，入直军机处。所从游多知名士。乃博涉群籍，熟闻典故朝章，其文益奥美盘折。复兼通汉儒经谊以自广。闻有高才宿学，辄折节造请，交誉互证，穷日夕无厌倦。然性故戆直，往往面折人过，终用此取戾于世。大学土琦善在狱，尝发十九事难之。赛尚阿视师广西，手疏七不可争之。诸公贵人咸侧目，每思中伤。咸丰中，卒坐防河无效挂吏议。
　　既罢归，则大覃思经籍。纂著《尚书通义》、《孝经通义》、诗古文若干卷。太平军入杭州，饥饿围城之中，犹草《礼经通论》，诵声铿然彻于巷外。太平军退，挈家东徙绍兴。治母丧甫毕，遽返杭州，城再陷，不食三日，遇害。乱定，巡抚上其状，诏褒恤如例。
　　所著大半散佚，仅存《礼经通论》一卷。始辨《仪礼》十七篇为足本，所谓《古文逸礼》三十九篇者，出刘歆伪造。盖昌明西汉之学较阎百诗辨《伪古文尚书》识力尤巨。遗文一卷刊入潘氏《滂喜斋丛书》。传抄所见书目二十卷，则就四库简明目录一一考其版刻源流，标于书眉。独山莫氏即据此编知见传目云。
　　○沈炳震（附：沈炳巽））
　　沈炳震（1679--1737），字寅驭，自号东甫，浙江归安人。
　　少即淬厉于学。补诸生后，日有名。省试八不遇，遂谢举子业，专肆志于考古。好涉览纪传年月世系。他人所不经意者，必默识之。及长，才益闳雅。即新旧《唐书》同异加以详审，成《合抄》二百六十卷。其书分为纲目，如本纪列传以旧书为纲，分注新书为目；诸志旧书多缺略舛错，则以新书为纲，仍分注旧书为目。而莫善于订正宰相世系表之讹谬。补列拜罢承袭诸条，积数十寒暑始竣，蔚为巨观。钱侍郎陈群见而惊叹，因语詹事王奕清，举应博学宏词科，复不遇。归二岁卒，年五十九。后陈群终录其书进御，高宗览之嘉赏，付词馆采取。馆员适校《唐书》，即引据议论之精粹者入考证中，旨以为允，刊刻内府，颁布天下。郁于生前，而褒于身后，士论荣之。
　　此外《九经辨字读蒙》十二卷：一校正九经文字，二经典重文，三经无重文，四经典传讹，五经典传异，六经典通借，七先儒异读，八通音异义，九异音异义，十注解传述人。--则小学之膏粱也。《廿一史四谱》五十四卷，其体盖出于表历之流，而变其分行斜上者为标目，举帝纪之凡，撮世家列传载纪之要，类聚区分，合乎书志荟萃群言之法，亦《三通》之羽翼也。其馀尚有《历代帝系纪元歌》一卷，《沈氏族谱》三十二卷，《井鱼听编》十六卷，《唐诗金粉》十卷，《增默斋诗》八卷，杂著十卷。
　　附：沈炳巽
　　沈炳巽，字绎旃。沈炳震叔弟。著《水经注集释订讹》一书，凡从前篇简脱漏，文字蹐驳，首尾颠躓，句读转易者，一一正之，复还道元之旧观。时大典本未出，虽不能如赵、戴二家之精，全榭山氏则亦尝取资于是。且其发端，本出东甫，绎旃实竟其绪。笃学嗜古之勤，终不可没焉。
　　○沈钦韩
　　沈钦韩（1775--1831），字文起，号小宛，江苏吴县人。
　　资秉极敏，而勤学甚至。家綦贫，书值千钱即无力购致，假之藏书家，计日以还，辄写其要，遂淹通群经。尤长《礼》与《春秋》，熟于诸史志，旁及百家，故记，官书，野乘，古今专集，汇集，类抄，札记，究其条绪，悉归于统。故所为制举文，沈博怪玮，常人不能解。年逾三十，始为诸生。嘉庆丁卯举于乡。屡踬会试。道光壬午，选授安徽宁国县训导。年年五十七。
　　先生少时，念《汉书》深博，颜注浅陋；章怀《后汉书注》，杂出众手，纯驳互见；刘氏注司马八志，虽宏富而少统贯，尤疏于地理；乃远搜故籍，覃思几二十年，为《两汉书疏任》七十四卷，共二百馀万言。不但正讹补缺，尤能详陈得失，考论制度。又为《左氏传补注》十二卷、《考异》十卷，正杜氏之大失，辟众家之淆乱。又以裴氏《三国志注》专在补其事迹，典章名物转略焉，为《补训故》八卷，《释地理》八卷。又以地理之学，古书唯存郦注《水经》，而戴东原短在凭臆，赵诚夫苟于轻信，至如旧籍之有足互证与近今志乘之目验可据者，反皆搜讨未逮；为《水经注疏证》四十卷。又以一代巨公诗文，非晓然于其朝章事实，则不能得作者用心之所在。韩、王诸集，宋人作注，空疏漏缺者尚多。为《韩昌黎集补往》四十卷，《王荆公诗集补注》、《文集注》、《范石湖诗集注》共若干卷。凡所注，率先写于书，上下右左几无间隙，乃录为初稿；久之增删复录为再稿。每一书成，稿辄三四易。他若陈祥道《礼书》，王施查《三家苏诗注》，王昶《金石萃编》，随手纠缪，积成卷帙。又节录《太平御览》、《云笈七签》、《法苑珠林》，较原书十存二三，而菁英悉萃焉。自著《幼学堂诗集》十七卷、《文集》八卷。总其撰述，盖五百万言。遗槁归泰峰郁氏。惟《两汉书疏证》仅获梓行。
　　○沈涛
　　沈涛，原名尔岐，字西雝，号匏庐，浙江嘉兴人。
　　未冠，举嘉庆庚午乡试。选授江苏如皋县知县，寻擢守燕北各郡，卓著政声。顾躯干小，入觐，坐是久不调，援例以观察指分江西，历署盐法、粮储。会粤事棘，随巡抚张芾婴城拒守四十九日，解围后，授福建兴、泉、永道，改调江苏，病卒。
　　先生生平专尚考订。《论语》孔注之伪，自段茂堂发之，陈仲鱼昌言之，至先生乃设为五证，抉摘尽致，作《论语孔注辨伪》二卷。又作《说文古本考》十四卷，亦有根据，与妄以他书改本书者不同。其关于金石学之书，则有《常山贞石志》二十四卷。读书所得，加以考辨，有《铜熨斗斋随笔》八卷、《瑟榭丛谈》二卷、《交翠轩笔记》四卷。其余尚有《柴辟亭诗集》四卷，《十经斋文集》四卷，《匏庐诗话》三卷，并刊行。
　　○沈彤
　　沈彤（1688-1752），字冠云，号果堂，江苏吴江人。
　　康雍间，何义门以古学倡导东南，四方从游弟子著录者甚众，惟陈李方、少章称最，而果堂为之后劲。少淳笃，尽洗吴中名士习气。读书以穷经为根柢，贯穿古人之异同，务求其至是。文章不屑辞华，独抒心得。顾暗淡自修，世鲜知之者。
  </div>
  <div class="pagination">
   <a href="清代学人列传_page12.html">
    上一页
   </a>
   <span>
    ...
   </span>
   <a href="清代学人列传_page8.html">
    8
   </a>
   <a href="清代学人列传_page9.html">
    9
   </a>
   <a href="清代学人列传_page10.html">
    10
   </a>
   <a href="清代学人列传_page11.html">
    11
   </a>
   <a href="清代学人列传_page12.html">
    12
   </a>
   <span class="current-page">
    13
   </span>
   <a href="清代学人列传_page14.html">
    14
   </a>
   <a href="清代学人列传_page15.html">
    15
   </a>
   <a href="清代学人列传_page16.html">
    16
   </a>
   <a href="清代学人列传_page17.html">
    17
   </a>
   <a href="清代学人列传_page18.html">
    18
   </a>
   <span>
    ...
   </span>
   <a href="清代学人列传_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
