<!DOCTYPE html>
<html>
<head>
    <meta charset="UTF-8">
    <title>宋元学案 - 第 3 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 3 页/共 437 页</h1>
    <div class="content">
　　游烈

　　徐唐

　　（附师吴果。）

　　饶子仪（别见《泰山学案》。）

　　陈舜俞

　　周颖

　　翁升

　　江致一

　　陈敏

　　盛侨

　　倪天隐　　　　　彭汝砺

　　吴孜

　　张巨（别见《庐陵学案》。）

　　田述古　　　　　吕好问

　　吕切问（并见《荥阳学案》。）

　　潘及甫

　　莫表深

　　陈高

　　陈贻范（别见《古灵四先生学案》。）

　　安焘

　　朱光庭（别见《刘李诸儒学案》。）

　　□□□

　　赵君锡（别见《高平学案》。）

　　（节孝同调）

　　（私淑）罗适

　　（附师）朱绛

　　吴儆（别见《岳麓诸儒学案》。）

　　（以下安定续传。）

　　汪深（别见《象山学案》。）

　　孙复（别为《泰山学案》。）

　　石介（别见《泰山学案》。）

　　阮逸（并安定学侣。）

　　陈襄（别为《古灵四先生学案》。）

　　杨适（别见《士刘诸儒学案》。）

　　（并安定同调。）

　　安定学案序录
　　祖望谨案：宋世学术之盛，安定、泰山为之先河，程、朱二先生皆以为然。安定沈潜，泰山高明，安定笃实，泰山刚健，各得其性禀之所近。要其力肩斯道之传，则一也。安定似较泰山为更醇。小程子入太学，安定方居师席，一见异之。讲堂之所得，不已盛哉！述《安定学案》。（梓材案：全氏《序录》本为卷首，可以见全书之脉络，兹复分列各《学案》之端，俾学者得见每卷要领。犹《周易序卦传》本十翼之一，后之说《易》者往往分列各卦也。）
◆高平讲友
　　文昭胡安定先生瑗
　　胡瑗，字翼之，泰州如人。七岁善属文，十三通《五经》，即以圣贤自期许。邻父见而异之，谓其父曰：「此子乃伟器，非常儿也！」家贫无以自给，往泰山，与孙明复、石守道同学，攻苦食淡，终夜不寝，一坐十年不归。得家书，见上有「平安」二字，即投之涧中，不复展，恐扰心也。以经术教授吴中，范文正爱而敬之，聘为苏州教授，诸子从学焉。景佑初，更定雅乐，文正荐先生，以白衣对崇政殿。授试秘书省校书郎，辟丹州军事推官，历保宁节度推官。滕宗谅知湖州，聘为教授。先生倡明正学，以身先之。虽盛暑，必公服坐堂上，严师弟子之礼。视诸生如子弟，诸生亦爱敬如父兄。其教人之法，科条纤悉具备。立「经义」、「治事」二斋：经义则选择其心性疏通、有器局、可任大事者，使之讲明《六经》。治事则一人各治一事，又兼摄一事，如治民以安其生，讲武以御其寇，堰水以利田，算历以明数是也。凡教授二十余年。庆历中，天子诏下苏、湖，取其法，着为令于太学。召为诸王宫教授，辞疾不行。寻为太子中舍，以殿中丞致仕。皇佑中，更铸太常钟磬，驿召先生与阮逸，同太常官议于秘阁，遂典作乐事。授光禄寺丞、国子监直讲。乐成，迁大理寺丞，赐绯衣、银鱼袋。嘉佑初，擢太子中允、天章阁侍讲，仍专管句太学。四方之士归之，至庠序不能容，旁拓军居以广之。既而疾作，以太常博士致仕。东归之日，弟子祖帐百里不绝，时以为荣。卒，年六十七，谥文昭，诏赙其家。所著有《易》、《书》、《中庸义》，《景佑乐议》。（云濠案：谢山《学案札记》：「《安定易传》十卷。」又案：《四库书目》釆录《周易口义》十二卷，《洪范口义》二卷，余书佚。）学者称为安定先生。是时礼部所得士，先生弟子十常居四五，随材高下而修饰之，人遇之，虽不识，皆知为先生弟子也。在湖学时，福唐刘彝往从之，称为高弟。后熙宁二年，神宗问曰：「胡瑗与王安石孰优﹖〞对曰：「臣师胡瑗以道德仁义教东南诸生时，王安石方在场屋中修进士业。臣闻圣人之道，有体、有用、有文。君臣父子，仁义礼乐，历世不可变者，其体也。《诗书》史传子集，垂法后世者，其文也。举而措之天下，能润泽斯民，归于皇极者，其用也。国家累朝取士，不以体用为本，而尚声律浮华之词，是以风俗偷薄。臣师当宝元、明道之间，尤病其失，遂以明体达用之学授诸生。夙夜勤瘁，二十余年，专切学校。始于苏、湖，终于太学，出其门者无虑数千余人。故今学者明夫圣人体用，以为政教之本，皆臣师之功，非安石比也。」帝曰：「其门人今在朝者为谁﹖」对曰：「若钱藻之渊笃，孙觉之纯明，范纯仁之直温，钱公辅之简谅，皆陛下之所知也。其在外，明体达用之学，教于四方之民者，殆数十辈。其余政事、文学粗出于人者，不可胜数。此天下四方之所共知也。」帝悦。明嘉靖中，从祀孔庙，称「先儒胡子」
百家谨案：先生在太学，尝以「颜子所好何学论」试诸生。先生得伊川作，大奇之，即请相见，处以学职，知契独深。伊川之敬礼先生亦至。于濂溪，虽尝从学，往往字之曰「茂叔」；于先生，非「安定先生」不称也。又尝语人曰：「凡从安定先生学者，其醇厚和易之气，一望可知。」又尝言「安定先生之门人，往往知稽古爱民矣，于从政乎何有！」
　　论语说
　　友者辅仁之任，不可以非其人。故仲尼尝曰：「吾死，商也日进，赐也日退。」商好与胜己者处，赐好与不如己者处也。（无友不如己者。）
　　非止闻夫子之道，凡闻人之善言善行，皆　如是。（子路唯恐有闻。）
　　命者禀之说于天，性者命之在我。在我者修之，禀于天者顺之。愚、鲁、辟、喭，皆道其所短而使修之者也。（愚、鲁，辟、喭。）
　　公叔文子与大夫僎同升诸公，孔子曰「可以为『文』」；臧文仲知柳下惠之贤而不举，孔子谓之「窃位」。由此观之，君子以荐贤为己任。（臧文仲窃位。）
　　子贡之言，甚而言之也。孔子固学于人而后为孔子。（子贡言夫子不可及。）
　　慈溪黄氏曰：子贡辟毁孔子者，故极言之。安定恐后学待孔子太高而自绝于不可学，故又为之说如此。
　　冉求有为政之才，故曰「可使为宰」；及其聚敛不合正道，故曰「小子鸣鼓而攻之可也」。如美管仲之功，则曰「如其仁，如其仁」；至于鄙管仲之僭，则曰「管氏而知礼，孰不知礼」。（孔子称冉求可使为宰，又鄙为「小子」。）
　　古之取人以德，不取其有言，言与德两得之。今之人两失之。（有德者必有言，有言者不必有德。）
　　取以一时之能，而不责以平生之行。（孔子见互乡童子。）
　　春秋说
　　不书「王师败绩于郑」，王者无敌于天下，书「战」则王者可敌，书「败」则诸侯得御，故言「伐」而不言「败」。茅戎书「败」者，王师非王亲兵致讨取败，而书之。（桓五年，蔡人、卫人、陈人从王伐郑。）
　　蔡季者，蔡桓侯之弟。弟季当立。「归」者，善辞也。时多弒夺，明季无恶。字者，诸侯之弟例书字。（桓十七年，蔡季自陈归于蔡。）
　　诸侯伐卫以纳朔，天子不先救，朔卒为诸侯所纳，天子威命尽矣。先师谓：犹愈乎不救。书王人子突之救，以王法尚行于此也。势既已去，乌能必胜哉！（庄六年，王人子突救卫。）
　　八月弒君，十月出奔，臣子不讨贼可知！（庄十二年，宋万出奔陈。）
　　妇人，从夫者也。公亲迎于齐，夫人不从公而至，失妇道也。大夫宗妇者，同宗　大夫之妇，非谓大夫与宗妇也。觌者，见夫人也。用币者，为贽不过榛、栗，枣、修，今妇人而用男子之贽，庄公以夸侈失礼也。（庄二十四年，大夫宗妇觌，用币。）
　　伯姬乃妇人中之伯夷也。（襄三十年，宋伯姬卒。）
　　生则书「王」，明实为嗣。死乃称「子」，正未踰年，未成天子之至尊。（昭二十二年，王子猛卒。）
　　附录
　　先生世居安定，流寓陵州。父讷为宁海节度推官，随任生于泰州宁海乡，先生故址也。人称为之安定先生，溯其源也。
　　先生在太学，其初人未信服。使其徒之已仕者盛侨、顾临辈分置执事，又令孙觉说孟子，中都士人稍稍从游。日升堂讲《易》，音韵高朗，旨意明白，众皆大服。《五经》异论，弟子记之，目为《胡氏口义》。
　　先生在学时，每公私试罢，掌仪率诸生会于肯善堂，合雅乐歌《诗》。至夜，乃散诸斋，亦自歌《诗》奏乐，琴瑟之声彻于外。
　　先生尝召对，例须就阁门习仪。先生曰：「吾平生所读书，即事君之礼也，何以习为！」合门奏上，人皆谓山野之人必失仪。及登对，乃大称旨。上谓左右曰：「胡瑗进退周旋，皆合古礼。」
</div>
    <div class="pagination">
<a href="宋元学案_page2.html">上一页</a><a href="宋元学案.html">1</a><a href="宋元学案_page2.html">2</a><span class="current-page">3</span><a href="宋元学案_page4.html">4</a><a href="宋元学案_page5.html">5</a><a href="宋元学案_page6.html">6</a><a href="宋元学案_page7.html">7</a><a href="宋元学案_page8.html">8</a><span>...</span><a href="宋元学案_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
