<!DOCTYPE html>
<html>
<head>
    <meta charset="UTF-8">
    <title>宋元学案 - 第 205 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 205 页/共 437 页</h1>
    <div class="content">
　　方翥（别见《震泽学案》。）

　　陈昭度　　　　黄钟

　　（并艾轩讲友。）

　　艾轩学案序录

　　祖望谨案：和靖高弟，如吕如王如祁，皆无门人可见。盐官陆氏独能传之艾轩，于是红泉、双井之间，学派兴焉。然愚读艾轩之书，似兼有得于王信伯，盖陆氏亦尝从信伯游也。且艾轩宗旨，本于和靖者反少，而本于信伯者反多，实先槐堂之三陆而起。特槐堂贬及伊川，而艾轩则否，故晦翁于艾轩无贬词。终宋之世，艾轩之学，别为源流。述《艾轩学案》。（梓材案：艾轩传录自黄氏补本，洲原本或有之。其学派则谢山修补颇详。）

　　◆子正门人（尹、王再传。）

　　文节林艾轩先生光朝

　　林光朝，字谦之，莆田人。自少闻吴中陆子正学于尹和靖，因往从之，由是专心圣贤践履之学。隆兴元年，年五十，始进士及第，调袁州司户参军。与刘朔咸以名儒荐对，论龙大渊、曾觌罪，改左承奉郎、知永福县。累官国子司业，兼太子侍读，兼史职。因不往贺枢密张说，出为广西提点刑狱。广东、荆、襄茶寇为乱，先生乃自将郡兵，檄摧锋统制路海、钤辖黄进各以军分控要害。会徙转运副使，留屯不去，督二将遮击之，贼惊惧，宵遁。帝闻，嘉其儒生知兵，加直宝谟阁，召拜国子祭酒，兼太子左谕德。淳熙四年，除中书舍人，封还曾觌所荐谢廓然内批。改工部侍郎，不拜，以集英殿修撰出知婺州。因引疾，提举兴国宫。卒，年六十五，谥文节，学者称艾轩先生。先生学通《六经》，贯百氏，言动必以礼，四方来学者亡虑数百人，然未尝著书，（云濠案：先生着有《艾轩集》九卷，附录一卷。）惟口授学者，使之心通理解。尝曰：「道之本体，全于太虚。《六经》既发明之，后世注解已涉支离，若复增加，道愈远矣。」又曰：「日用是根株，言语文字是注脚。」（梓材案：《艾轩家传》一卷，其从子成季所述，见《直斋书录解题》。）说者谓南渡后倡伊洛之学于东南者，自先生始云。

　　艾轩语

　　「不亦说乎」，说，不馁也。「时习」，如车轮运转时，此尚未见得如何，谗顷刻推不去，便觉前者为说之义。起居语默，运转不停，此为时习。谗一失节则馁矣，乃知不馁即为说。

　　忠恕者，谓夫子之道乃如是。忠恕，有足者皆可至也。非是以忠恕说一贯。忠恕违道不远，要当如是发语耳。

　　有才藻之人，谗有一分简忽气象，要做甚！吾夫子谓虽「有周公之才美，使骄且吝」，即「不足观」。此语久久，乃如一泓秋水，须眉自见。

　　（梓材谨案：以上三条，盖皆艾轩《与杨次山书》中语。）

　　世间惟有荣辱毁誉所不到者，为建德之国。

　　附录

　　公与龟山之孙杨次山书有云：某幼闻李太白、石曼卿之为人，即踊跃道其事。又读《晋书》，见一样人物，如寒蝉孤洁，不入俗调，心甚乐之。一日，对方次云及六兄谈：（六兄乃夹漈也。）「古人如此，终是不俗。」六兄云：「此数人来孔子之门，一日着脚不定。」某乃悟夫子之门，为人物准的，千岁人物，要得入此窠样中，乃无愧。千岁而上，有多少豪杰可以共学入道，恨不令闻此语。陈寔、管宁、元德秀，姿禀如许，数百年中乃一见，又却不闻道，此大可惜。

　　答人问「忠恕而已矣」曰：南人偏识荔枝奇，滋味难言只自知。刚被北人来借问

　　，香酣两字且酬伊。

　　自喻有曰：「修水佳人白玉兰，花前何似妾容颜。从来未省伤春意，犹自楼头画远山。」又曰：「莫怪骚人太颉颃，曾闻阿母语刘郎。神仙本是无言说，尸解由来最下方。」

　　林竹溪《鬳斋学记》曰：《诗序》不出于子夏，亦未必出于毛公。非溪西、艾轩二先生，未有具此眼者。（补。）

　　◆艾轩讲友

　　正献陈先生俊卿（别见《武夷学案》。）

　　知州吴先生松年（别见《周许诸儒学案》。）

　　忠定赵先生汝愚（别见《玉山学案》。）

　　文安陆象山先生九渊（别为《象山学案》。）

　　正字方次云先生翥（别见《震泽学案》。）

　　县令陈西轩先生昭度

　　陈昭度，字符矩，仙游人。与林艾轩、方次云友善，自号西轩子。为藤州教授，以致知谨独教学者。终长乐令。（补。）

　　◆艾轩门人（尹、王三传。）

　　文介林网山先生亦之

　　林亦之，字学可，福清人。（一作龙江人。）艾轩尝讲学于莆之红泉，及卒，学者请先生继其席。赵忠定帅闽，尝以先生之行业上于朝。未几卒，学者称网山先生。景定间，赠迪功郎，有集。（云濠案：《网山集》非复原本，《四库书目》称「掇拾丛残，姑备插架」。）

　　（梓材谨案：《闽书》言先生师艾轩三十余年，为学一本躬行，能继其师说。赵忠帅闽，辟入东井书堂。又云：景定间林希逸追举其贤，赐谥文介。）

　　著作刘先生夙

　　刘夙，字宾之，莆田人也。生毁齿，日读千字，尝时时习诵其所记忆者。同门黄刍笑曰：「患健忘邪﹖」答曰：「我心乐此。诵久，乐益深矣。」偕其弟朔受业艾轩之门。以绍兴二十一年进士，累官温州教授。永嘉人才正盛，陈止斋、叶水心方为诸生，先生一见即奇之。召试馆职，策问荐举之敝，对曰：「此执政大臣为惠而不知为政致之也。陈执中、章子厚，人知其为小人也，然能不以官私其亲。今将告执政曰：『子为执中乎﹖为子厚乎﹖』则艴然怒矣。至其行事，则有为二人所不为者。」时传诵之。除正字，移枢密院编修，兼国史院编修，乞侍养不就。陈良佑、周操合疏留之，除著作佐郎。孝宗锐意恢复，内廷设射驰球，大雨水蝗害稼，而曾觌、龙大渊挟声势，阴进退，士大夫皆相顾莫敢言，言辄逐。隆兴二年七月，先生轮对，奏曰：「群臣不以尧、舜事陛下，臣不识忌讳，窃深愤之。」上曰：「天下事可言者，第言勿隐。」对曰：「自去夏至今，日再食，东南三地震，比又积阴弥月，所至水潦，蝗食雨中，为异尤大。在廷谓陛下宜避殿损膳自责矣，而至今不闻德音。左右近习盗陛下权。且长淮无一兵之戍，而陛下乃亲技击，骋衔辔，岂缓急欲为自将地乎﹖阎德、陈敏近堕马失臂，梁珂亦摧折濒死，陛下所亲见也。」上为改容，遂下诏曰：「政事不修，灾异数见，江、浙水潦，害于秋成，朕甚惧焉。其自八月朔，不御正殿，减常膳，令侍从至馆职疏朕阙失及当今急务。」先生又上封事曰：「陛下引旧寮谋政事，得如张阐、王十朋可也，乃与觌、大渊辈觞咏唱酬，字而不名，罢宰相，易大将，待其言而后决。严法守，裁徼幸，自宫掖近侍始可也。梁珂一年三受醲赏，他内目一日迁四使，而但减卿监郎曹数十员。昔姚崇以十事要其君，曰：『能用则就，不用则去。』今陛下以五事要其臣，曰：『不能如是则去，能如是则留。』然则安用大臣﹖孔道辅首论曹利用、罗崇勋使罢去，吕诲、范纯仁力谏濮王不可称亲。今么如杨倓辈，尚熟视不敢议，然则安用台谏﹖」又言：「国初僭叛虽平，人情未一，故设逻卒。今徒用之以监谤，岂可不畏！」又曰：「禹恶旨酒，汤不迩声色。夫宴游无度，甚则有流荡戏狎之患。御幸无节，其终为人兽杂乱之祸。愿陛下罢行前事，应天以实，庶可消弭灾变。」疏入，亟求罢。留之数日，不可；以为湖北安抚参议，不行。干道元年，奉祠。三年，觌、大渊出，起先生知衢州，复奏君子小人之辨，曰：「人主不示天下以所好，而常禁其所偏。上然之。在州期年，政平讼简，州人绘像祠之。曾觌副贺金正旦使，道衢，入谒，先生不内。移知温州，会旱，全家淡食请命，虽奉母亦以素馔。已而以病奉祠，州人为之出涕。其归也，莆亦大旱，手条捄荒十余事行之，得以不饥。孝宗之志恢复也，士无不以此说进，虽朱子亦言之。尝遇先生于李侍郎浩座上，先生弗是也，侍郎亦如先生意。他日，朱子谓人曰：「吾乃为宾之、德远夹攻。」南轩张子尤重先生，曰：「王龟龄弗逮也。」先生兄弟并以名德重于朝，顾皆不得大用。干道六年，其弟卒，年四十四。先生以次年亦卒，年四十八，四方悲之如亲戚，艾轩皆为位而哭，周益公因率诸朝士哭之于其邸。艾轩曰：「吾为国受吊也。」又曰：「宾之爱君均于爱亲，忧国过于忧身。古有遗直，今难其人。」所著有《春秋》解。（修。）

　　附录

　　干道五年，曾觌召归，过衢州，守臣刘宾之谕以入城决不相见，觌乃取道城外。

　　真西山序《春秋讲议》曰：昌黎公寄玉川子诗有「《春秋》三传束高阁」之语，学者疑之，谓未有舍传而可求经者。今观著作刘公讲义，一以圣笔为据依。其论秦穆公以人从死者，晋文之召王，宋襄之用人于社，皆以经证传之失，所谓伟然者也。昔欧阳子患伪说之乱经，着为论辩，自谓时虽莫同，千岁之后必有予同。曾未二百年，而刘公之论《春秋》，盖与之合。公而有知，当不恨后世之无子云矣。所讲纔十有二条，《麟经》大旨，略尽于此。其言曰：「吾闻法　吏以一字轻重矣，未闻圣人以一字轻重《春秋》也。」旨哉言乎！足以破世儒之陋学者。其深味之！

　　正字刘先生朔

　　刘朔，字复之，（云濠案：先生名一作翔。考闽书，翔字图南，福州水口人，绍兴十五年进《易解》者，别一人。）著作弟也。天下称为「二刘」。以绍兴三十年进士，为温州司户。少治《易》，其兄谓曰：「《春秋》为王氏茅塞久矣！」由是更治《春秋》，名其家。温州大饥，继以大疫，先生计口受禄，以其余散糜粥，日有常数，同僚以及富人争效之。亲为病者切脉施药，晨往晏罢，径入徐出。或谓之曰：「将毋为堂上忧﹖」曰：「此吾老母意也。」所全活数万人。聚道旁弃儿常百计，募乳妪饲之，听无子者择取。比满秩，灾疫尚未尽消，民泣曰：「司户去，吾侪且死。」先是，著作以先生迎养于温，故亦求其教授于温。既召试，先生摄学事。永嘉学术之盛，兄弟皆与有力焉。召对，奏曰：「陛下何不延纳愤激敢言之士，而听讦直难堪之言，因以自考成败得失﹖」因言曾觌、龙大渊罪状。以是不得留，先生乞奉岳祠。孝宗念之，犹得知福清县。福之支邑，月责羡钱而无经赋，先生尽罢之，复请缓输数月。大帅感其言，为并旁县俱宽之。听讼，使两辞自诣，无追呼者。市食挂钱于门，民当其物持钱而去。县庭常空，不复知械索所在。王参政之望为帅自尊，僚属卑屈甚，先生以友谊责之，之望不悦也，于是复请祠归。再召对，虞允文赞恢复锐甚，希进者趋和之，先生谏曰：「臣观今日，通和未为失策。昔富弼累增岁币，今减十万矣；往时两淮不许备守，今江北诸城增陴浚隍矣；前此江上教兵，彼辄呵问，今沿淮分屯，鼓声达泗、颍矣。敌或示我弱，殆不可测。宜选兵将，广储峙，责成于端重堪事者，从容以待其变。若募彼人向导，挟异国济师，合中原响赴而兵不必众，就敌人储聚而粟不必多。凭虚蹈空，过为指料，将有临危失据之忧。此所谓决天下于一掷者也。」上竦然。除正字。时朝列之以持重观衅为词者，惟先生兄弟，既而允文卒无功。先生又言归附人宜散处州县，不当聚畿甸，从之。以疾求福建参议，行至信安，卒。自先生去温，其兄复守温，惠政相埒，温人念念不置，每见莆人，辄问二刘公安否。闻其相继卒也，哭之失声。先生与其兄齐名，著作挺特，不肯轻以声色假人，先生稍济以和易。至于轻禄位而重出处，厚名分而薄势利，尽言于朝，尽心于官，公是非，励廉隅，则所同也。尝谓朋友讲习，为古今至乐。又曰：「天下至大也，千岁至远也，所不可一日无者，公论也。朋友群居，敬畏之心所由生，而公论之所由出也。穷山永夕，篝灯共语，尝闻钟声未已。」其卒也，家无留赀。所著有《春秋纪年图》。著作三子，其著者曰弥正、弥邵；正字三字，其著者曰起晦。（修。）

　　附录

　　林谦之、刘复之以名儒荐对，及曾、龙罪恶，皆补县，自是无敢言者。

　　侍讲陈先生士楚

　　陈士楚，字英仲，莆田人。早从林艾轩游。干道中登第，淳熙末召为国子监簿。光宗立，除司封郎，兼嘉王府直讲。迁军器少监，出使江东。宁宗朝，历起居舍人。明年，除侍讲。尝讲《周书》《无逸篇》，喻小人在朝、君子在野之意，上嘉纳之。未几，卒。（补。）

　　县丞黄先生刍

　　黄刍，字季野，艾轩门人。志行高古，同游士自刘夙、刘朔、林亦之而下，皆推让焉。一第而夭，竟止怀安县丞。（修。）

　　林先生阿盥

　　陈先生叔盥（合传。）

　　林阿盥，字载德，福清人。与同邑陈叔盥并游艾轩之门，闽人谓之「二盥」。阿盥问《六经》根源，无所入，而欲投江，艾轩称之为渔盐中胶鬲。叔盥少从于红泉，出揖客，面容然。艾轩曰：「心不负人，面无容。」叔盥悟而自力，遂以行义名。（参《福清儒林传》。）

　　魏先生几

　　魏几，字天随，福清人。受学艾轩，以「克己复礼」问，答曰：「五湖明月。」因以颖悟，赋《丹霞夹明月》，有「半白在梨花」之句，人以「半白梨花郎」目之。（同上。）
</div>
    <div class="pagination">
<a href="宋元学案_page204.html">上一页</a><span>...</span><a href="宋元学案_page200.html">200</a><a href="宋元学案_page201.html">201</a><a href="宋元学案_page202.html">202</a><a href="宋元学案_page203.html">203</a><a href="宋元学案_page204.html">204</a><span class="current-page">205</span><a href="宋元学案_page206.html">206</a><a href="宋元学案_page207.html">207</a><a href="宋元学案_page208.html">208</a><a href="宋元学案_page209.html">209</a><a href="宋元学案_page210.html">210</a><span>...</span><a href="宋元学案_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
