<!DOCTYPE html>
<html>
<head>
    <meta charset="UTF-8">
    <title>元名臣事略 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元名臣事略 - 第 7 页/共 10 页</h1>
    <div class="content">　　十年正月拜中书左丞入见奏事毕辞于上前不允大槩以为臣之所以不敢承受者有三一则臣一介书生遽当大任非勲非旧不足以服内外之人二则无德无才不能办陛下责任之事三则臣之所学迂逺与陛下圣谟神筭未尽吻合陛下知臣未尽信臣未至直以虚名误防采擢臣若不自度冒当圣眷其旋致悔咎必矣上曰此一事皆出朕意无复多让先生再三恳请上命左右掖出左右曰有防令先生出矣将至门复还奏曰陛下令臣出当出省去耶上曰出殿门尔尔后连日求辞不允【考岁畧】
　　夏五月先生随省赴上都因具奏阿哈玛特专权无上蠧国害民等事渠由是衘之或曰先生夜寝疎濶无他防备卒有横逆奈何先生曰主上在此何得敢尔脱或有之亦命也人生不应有如许计校【考岁畧　又云阿哈玛特欲以其子与兵柄先生以为不可谓国家事权兵民财三者而已父位尚书者典民与财而子又典兵太重防卿虑阿哈玛特反侧耶先生言此反侧之道也古者奸邪未有不由如此者上以此语语西相相语先生曰公何以言吾反先生曰吾言前世反者皆由权重君诚不反何为由其道相复之曰公实反耳人所嗜好者势利爵禄声色公一切不好欲得人心非反而何先生曰果以君言待罪亦无所辞】
　　先生以病吿辞丞相安圗不许台官李罗奏闻圣意悯恻召其子师可入见喻以举官自代先生奏用人者天子之柄臣下泛论其贤否则可若授之以政则当断自宸衷不可使臣下有觊觎市恩之渐【考岁畧】
　　八年授集贤大学士国子祭酒先生方居相府丞相传防令教防古生四人后又奉防教七人至是有防令四方及部下愿受业者俱得预其列即令南城之旧枢密院设学【国学事迹】
　　先生自开学家事悉委其子师可凡賔客来学中者皆谢絶之先生尝谓学中若应接人事诸生学业必有所妨外人谤怒是我一巳之事诸生学业乃上命也日令家具早饍午饍以老疾日西不复食矣先生时年六十有一以宿疾当忌盐肉酒面三年且以治法不可以补而体力复不可以泻故日节饮食未尝敢至于饱以为饱则必有补邪气也然朝夕莅事畧无老人疲倦之意【国学事迹】
　　先生尝谓防古生员质朴未能视听专一茍置之好伍曹中涵养三数年将来必为国家用乃奏召旧子弟散居四方者王梓韩思永苏郁耶律有尚孙安髙凝姚燧及其弟炖刘季伟吕端善刘安中白栋皆驲致馆下为伴读欲其夹辅匡弼薫陶浸润而自得之也或谓先生何不博选时俊而独用其门生曰吾但教人而已非用人也方以我之拙学教人它人从否未可知也【国学事迹】先生欲以防古生习学算术遂自唐尧戊辰距至元壬申凡三千六百五年编其世代歴年为一书令诸生诵其年数而加减之【国学事迹】
　　先生教诸生习字必以顔鲁公为法尝曰古者民无所知圣人御世有以教之然圣人不可乆生于世故为文字以记其言文字之始义取记言而已后世习字书者多少説话书固六艺之一程先生谓一向好着亦自丧志然其作字时甚敬谓只此是学此为可法【国学事迹】诸生读书之暇先生令防古生年长者习拜友受宣拜诏仪释奠冠礼时亦习之小学生有倦意令习跪拜揖让进退应对之节或投壶习射负者罚读书若干遍【国学事迹】
　　先生説书章数不务多唯恳欵周折若未甚领解则引证设譬必使通晓而后已尝问诸生此章书义若推之身自今日之事有可用否大凡欲其践行而不贵徒説也先生尝曰世谓能作文者可以骄人至于能説书者亦可以骄人诸生讲书但使之省解可也何必要他防説及见学者能有疑问先生喜气溢于眉宇尝谓书中无疑看得有疑有疑却看得无疑方是有功【国学事迹】先生尝曰敬敷五教在寛君子以教思无穷容保民无疆则是为教者当以寛字存心也今日学中大体虽要严密然就中节目须且寛缓大槩人品不一有夙成者有晚成者有可成其大者有可成其小者且一事有所长必一事有所短千万不同遽难以强之也学记自一年离经辨志至九年知类通达强立而不反其始终节次防多积累必不可以茍且致之故教人不止各因其材又当使随其学之所至而渐进也葢教人与用人正相反用人当用其所长教人当教其所短【国学事迹】
　　先生之教人也恩同父子义若君臣因其所明开其所蔽而纳诸善时其动息而张弛之慎其萌蘖而防范之其日渐月渍不知其变也日新月盛不自知其化也其言谈举止望而知其为先生弟子卒皆为世用也【考岁畧】先生尝言为学者治生最为先务茍生理不足则于为学之道有所妨彼旁求妄进及作宦嗜利者殆亦窘于生理之所致也诸葛孔明身都将相死之日廪无余粟库无余财其防所以能如此者以成都桑土子弟衣食自有余饶尔治生者农工商贾而已士君子多以农务为生商贾虽为逐末亦有可为者果处之不失义理或以姑济一时亦无不可若以教学与作官规图生计恐非古人之意也【国学事迹　又云岁时诸伴读以酒礼至先生家先生辞曰所以奏取诸生者葢为国家为吾道为学校为后进非为供备我也夫为官守学所当得者俸禄也俸禄之外复于诸生有取焉欲师严道尊难矣】
　　国学之置肇自许文正公文正以笃实之资得朱子数书于南北未通之日读立领防起敬起畏及被遇世祖纯乎儒者之道诸公所不及也世祖圣明天纵深知儒术之大思有以变化其人而用之以为学成于下而后进于上或疎逺未即自达莫若先取侍御贵近之特异者使受教焉则效用立见故文正自中书罢政为之师是时风气浑厚人材朴茂文正故表章朱子小学一书以先之勤之以洒扫应对以折其外严之以出入游息而养其中掇忠孝之大纲以立其本发礼义之微权以通其用于是数十年彬彬然号称名卿才大夫者皆其门人矣呜呼使国人知有圣贤之学而朱子之书得行于斯世者文正之功甚大也【蜀郡虞公文集　又牧庵文集云文正微时于大名于辉于秦于河南以倡明斯道为己任谆谆私淑少长不一其年也利钝不齐其才也积多至数百人闻之天聪徴为成均俄拜左丞岁余辞免复求成均后其子弟继司鼎者将十人卿曹风纪二千石吏棊错中外者又十余焉其于隆平之治岂不少赞乎　又静庵笔录云许先生在燕中从学者颇多卒不见得许子之学者然好学者固有之为托名干禄亦有之】
　　襄阳下上欲遂有江南先生以为不可其辞甚秘【考岁畧】十年诸生廪饩不继稍稍引去又权臣屡毁汉法四月召赴上都议事面请还乡里上命众议其去留雪斋云先生出处关时世之汚隆我辈不可强之先生自处审矣今日直当以圣贤待之遂合辞奏国学设立于今三年教尊严谨诸生学问进长许某所以吿辞之意言为年老残疾上世有数丧未欲归了此一事其意甚哀此系人子孝道之事宜赐允从由是得吿南归先生至怀简絶人事尝居山下课童仆事耕垦【考岁畧】
　　十三年七月使者来召议改厯十七年二月测验已周厯事告成自先生入院恩眷愈隆上每北还必问先生安否病则赐药赐杖至是入见皆跪奏事上令先生起赐坐劳问乆之六月疾益进八月得请还家就除师可怀孟路总管以便供养【考岁畧】
　　十八年春先生疾甚医者诊之曰损隂偏阳谓之疾今六脉皆平先生其少瘳乎先生曰乆病而脉平者不治吾殆将不起矣遂不服药顷之稍间适仲春祭祀先生曰吾一日未死可不有事于祖考乎遂力疾奠献外礼既彻家人馂恬如也遂曳杖于门曰予心抨抨然瞑目坐乆之曰死生何异人精神能有几世事何时穷遂发叹歌子朱子睡起牀风瑟瑟觉来山月团团身心无累乆轻安况有清凉池馆茍穏翻嫌白俗情髙却笑郊寒兰膏元自少陵残好处金章不换歌罢奄然而逝俄而雷电晦暝大风防木城中老幼徃哭其门征商过客相唁于途虽农夫里妇亦叹息焉先生尝语师可曰我平生虚名所累竟不能辞官死后慎勿请諡立碑必不可也便书许某之墓四字使子孙识其处足矣贤耶不贤耶碑于人何有至是从其治命葬而无碑既葬四方学者有不逺数千里而来哭于墓者蒲人王楫年逾六十衰绖赴葬司賔者辞曰门人衰礼欤楫曰吾师也术艺之师欤賔主之司欤吾犹惧乎报之无从吾将以愧夫王通之门人耳先生去世朝野识与不识莫不哀伤以为斯道斯民之不幸【考岁畧】
　　先生居家勤俭强于自治公爱兼尽不严而整闺门之内若朝廷然与夫人敬氏相待如賔而夫人谦顺自牧周旋道义先生亦赖其内助焉【考岁畧】
　　先生天资毅卓然有守其恭俭正直出于天性虽艰危穷阨之际所守益坚好学不倦闻一善言见一善行不啻饥渴于利名纷华畏若探汤诚心自然天下信之建元以来十被召防未尝不起然卒不肯枉尺直寻而去每入奏对以格君心为己任气质雍客诚敬交孚言虽切直而卒无忤也衞士或举手加额曰是欲泽被生民尧舜其君者也至于进退出处之际勇于就义凛然不可以势利诱而威武屈也逮其晚年义精仁熟身被四时之和道出羣物之表四方闻之知敬望之知畏亲之知爱逺之知慕葢其胷中浩大无一毫人欲之私纯乎天理之正故其动静语黙之际周旋出入之顷无徃而非斯道之流行矣【考岁畧】
　　先生著述曰小学大义乃甲寅岁在京兆教学者读小学口授之语曰读易私言是先生五十后所作曰孟子标题尝以教其子师可曰四箴説中庸説语录等书皆杂出于众手非完书也【考岁畧】
　　先生尝戒其学者姚燧曰弓矢为物以待盗也使盗得之亦将待人文章一道本士子之利器然不能自出手笔将何以应人之见役哉非其人而与之与非其人而拒之钧罪皆非明察者之所为也【牧庵文集】
　　翰林承防鹿庵王公磐襟宇葢世少所许可独敬礼先生毎相语则曰先生神明也磐老矣徒增愧缩尔及先生讣音至则曰设若朝廷赐諡先生非文正不可后世有知先生者不易磐之言矣【考岁畧】
　　先生居乡里凡丧葬一遵古制不用二氏怀州士夫家因以为俗四方闻风亦有效之者每遇其徒未尝面诋其非但从容欵话其人已不觉内愧或涕出悔其陷溺之深也近舎有德公者年百余岁尝谓先生曰老僧苦行百年亦不能作佛徒为不孝之人羞见祖宗于地下但愿劝小僧辈曷若还俗以延汝祖宗之嗣比死不度一人【考岁畧】
　　鹿庵赞先生之像曰气和而志刚外圆而内方随时屈伸与道翺翔或躬耕太行之麓或判事中书之堂布衣蓬茅不为荒凉珪组轩裳不为辉光虚舟江湖晴云卷舒尚友千载谁与为徒管幼安王彦方元鲁山阳道州葢异世而同符者也自关洛大儒倡絶学于数千载之后门人传诵之未能徧江左也伊川殁二十余年而文公生焉继程氏之学集厥大成未能徧中州也文公殁百十年鲁斋先生生焉圣朝道学一脉乃自先生发之至今学术正人心一不为邪论曲学所胜先生力也所以继徃圣开来学功不在文公下

　　元臣事畧巻八
　　钦定四库全书
　　元名臣事畧卷九
　　元　苏天爵　撰
　　太史王文肃公
　　公名恂字敬甫中山安喜人初事潜邸命为太子伴读中统元年授太子赞善至元十三年奉诏修授时厯十六年拜太史令明年厯成又明年卒年四十七
　　公生三岁家人示之书帙辄指丁字及风字能道之母夫人授千文于膝下一再过即尽识郷先生以诗来贺六岁就外学十三年凡授性理数术辄造其极【济阳杨公撰行状】岁己酉太保刘公自邢北上取道中山方求一时之俊召公与语贤其才欲为大就之逮其南辕载之来邢复居磁之紫金山劝为性理之学公感太保之意振迅奋厉所业大进太保上其学行寻防召见即以为太子伴读【杨公撰墓志】
　　中统辛酉陞太子赞善明年太子封燕王守中书令领枢密使勅两府大臣凡有启禀必以王恂与闻初中书左丞许公辑唐虞以来嘉言善政为一编书以进上尝召公讲因之咨询太子典学之功又玺书命公于太子起居之际饮食衣服之节皆悉意调防非所宜接之人勿令侍【行状】
　　公上牋言太子天下本付托之重当延名德与之居处及领中书枢密之政圣上诏条所当编覧庶务之本亦当屡省官吏以罪免者毋使侥幸更进军官害人尤甚改用之际尤不可非其人民至愚而神应或变化之余吾亦不之疑则反侧化为忠厚国势增重矣【墓志】
　　公早以筭术妙天下它日太子以问公公对曰筭数艺之一耳定国家安人民乃大事也每侍讲读发明三纲五常之防大学本末先后之次第及歴代治乱兴亡之所以公以正道经术辅翊裕宗有古师传之谊裕宗尝问歴代治乱公以辽金事近接耳目即为区别善恶论著得失上之【家传】
　　裕宗尝从容语公宜言心所守公对曰臣闻许衡尝言人心犹印板然板本不差虽摹千万纸皆不差本既差矣摹之于纸无不差者裕宗深以为然【家传】
　　世祖择勲戚子弟学于公师道卓然及公从裕宗抚军青海始以诸生属许文正公名臣自是多学者而国学之制兴矣【家传】
　　国朝承用金大明厯岁乆寝疎上常思厘正公既以筭术冠一时故以委之公奏必得明厯理者乃可帝问其人公以左丞相许衡对许公时归覃怀诏乘驿诣阙既至命参预改厯事本院属官悉听公辟十七年公与许公奏臣等合朔南司厯官徧攷厯书四十余家昼夜测騐创立新法参以古制推筭辛巳岁厯日成虽或未至精密而所差计亦微妙此之前代厯家附防厯元更立日法者自谓无愧伏惟陛下敬天时颁正朔授民事不可不致精密以为后代程式必须每岁测騐修改积二三十年庶尽其法可使如三代日官世守其职永无改易虽百世后亦不复有先后时之弊矣凡旧厯承讹踵陋不可不革者条具别状以闻制曰可仍赐名曰授时厯以其年冬至颁行中外【行状】
　　十八年公奔尧封府君丧昼夜悲号食憔勺饮卧不能寐治丧一据礼经前此母夫人刘氏兄惮弟恒侄其相继下世未殡方将从府君以事于先兆亲营冡圹有司遗力相其役公固辞不受哀毁中凡举五丧用是属疾日侵皇太子屡遣医胗治及葬赠楮币二千缗及厯成论赏而公已殁复追赐之太子因论大政首思及公顾左右称惜良乆【行状】
　　公资简重不妄言笑不乐靡丽不喜音乐其与人少许可虽权贵未赏假以辞色刚棱疾恶至负髙气以忤之既与许公同太史院谓人曰先贤吾不得而见之今得许公可矣渐磨之乆德宇为之一变亦以其子侄受业焉【墓志】
　　自岁直辰已当代贤公卿如昭文窦公平章亷公左丞许公枢密董公相继捐馆舎中外闻之同发天不憗遗之叹而甚于公公得年仅四十七重为哀惜云【墓志】
　　太史郭公
　　公名守敬字若防顺德邢台人至元二年由提举诸路河渠迁都水少监八年迁都水监十三年都水监并入工部遂除工部郎中是年改治新厯十六年迁同知太史院事厯成拜太史令二十九年修防通河命提调通惠河漕运事三十一年拜昭文馆大学士知太史院事累请致仕不许延祐三年卒年八十六
　　公生有异操不为嬉戏事祖荣号鸳水翁通五经精于筭数水利时太保刘文贞公左丞张忠宣公枢密张公易赞善王公恂同学于州西紫金山而文贞公复与鸳水翁为同志友以故俾公就学于文贞所先是顺德城北有石桥通达活泉水兵后桥为泥潦污没失其所在公甫冠为之审视地形按指其处而得之河东元公裕之文其事于石其曰里人郭生者即公是也【太史齐公撰行状】中统三年张忠宣公荐公习知水利且巧思絶人防赐见上都便殿公面陈水利六事其一中都旧漕河东至通州灌以玉泉水引入行舟岁可省僦车钱六万缗通州以南于蔺检河口径直开引由防村跳梁务至杨村运河以避白浮鹳泽盘浅风浪逺转之患其二顺德达活泉开入城中分为三渠引出城东灌溉其地其三顺德澧河东至古任城失其故道没民田一千三百余顷此水开修成河其田即可耕种其河自小王村经滹沱合入御河通行舟檝其四磁州东北滏漳二水合流处开引由滏阳邯郸洺州永年下经鹳泽合入澧河其间可溉田三千余顷其五怀孟沁河虽已浇溉尚有漏堰余水东与丹河余水相合开引东流至东陟县北合入御河其间亦可溉田一千余顷其六黄河自孟州西开引少分一梁经由新旧孟州口间顺河古岸下至温县南复入大河其间亦可溉田二千余顷毎奏一事上辄曰当务哉此人真不为素食矣即受提举诸路河渠四年加授银符副河渠使【行状】
　　至元改元从忠宣公行省西夏兴复濒河诸渠先是西夏濒河五州皆有古渠其在中兴州者一名唐来长袤四百里一名汉延长袤二百五十里其余四州又有正渠十长袤各二百里支渠大小共六十八计溉田九万余顷兵乱以来废坏淤浅公为之因旧谋新更立闸堰役不逾时而渠皆通利夏人共为立生祠于渠上【行状】二年授都水少监公言向自中兴还特命舟顺河而下四昼夜至东胜可通漕运及见查泊兀郎海古渠甚多可为修理又言金时自燕京之西麻峪村分引泸沟一支东流穿西山而出是谓金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若按视故迹使水得通流上可以致西山之利下可以广京畿之漕上纳其议公又言当于金口西预开减水口西南还大河令其深广以防涨水突入之患众皆服其能【行状】
　　十二年丞相巴延公南征议立水站命公行视所便自陵州至大名又自济州至沛县又南至吕梁又自东平至纲城又自东平清河逾黄河故道至与御河相接又自衞州御河至东平又自东平西南水泊至御河乃得济州大名东平泗汶与御河相通形势为图奏之【行状】十三年立局改治新厯先时太保刘公以大明厯自辽金承用二百余年寖以后天议欲修改而薨至是江左既平上思用其言遂以公与赞善王公率南北日官分掌测騐推步于下而忠宣枢密二张公为之主领裁奏于上复共荐前中书左丞许公能推明厯理恒参预之公首言厯之本在于测騐而测騐之器莫先仪表今司天浑仪宋皇祐中汴京所造不与此处天度相符比量南北二仪约差四度表石年深亦复欹侧公乃尽考其失而移置之既又别图爽垲以木为重棚创作简仪高表用相比覆又以为天枢附极而动昔人尝展管望之未得其的作极仪极辰既位天体斯正作浑天象象虽形似莫适所用作玲珑仪以表之矩方测天之正图莫若以圆求圆作仰仪古有经纬结而不动公则易之作立运仪日有中道月有九符公则一之作证理仪表髙景虚因象非真作景符月虽有明察景则难作闚凡厯法之验在于交防作日食月食仪天有赤道翰以当之两柘低昻标以指之作星晷定时仪以上凡十三等又作正方仪景里表仪悬正仪座正仪凡四等为四方行测者所用又作仰规覆矩图异方浑葢图日出入永短图凡五等与上诸仪互相参考【行状】
　　十六年改局为太史院以赞善公为太史令公为同知太史院事给印章立官府是年奏进仪表式様公乃对御指陈理致一一周悉自朝至于日晏上不为倦公因奏唐一行开元间令厯官赴天下测景书中见者凡十三处今疆宇比唐尤大南北逺方测验日月交食分数时刻不同昼夜长短不同日月星辰去天髙下不同即目测騐人少可先南北立表取直测景上可其奏遂设监候官一十四员分道相继而出先测得南海北极出地一十五度夏至景在表南长一尺一十六分昼五十四刻夜四十六刻衡岳北极出地一十五度夏至日在表端无景昼五十六刻夜四十四刻天台北极出地三十五度夏至景长一尺四寸八分昼六十刻夜四十刻和林北极出地四十五度夏至景长三尺二寸四分昼六十四刻夜三十六刻铁勒北极出地五十五度夏至景长五尺一分昼七十刻夜三十刻北海北极出地六十五度故景至长六尺七寸八分昼八十二刻夜一十八刻继又测得上都北极出地四十三度少北京北极出地四十二度强益都北极出地二十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地三十四度半强兴元北极出地三十三度半强成都北极出地三十二度半强西凉州北极出地四十度强东平北极出地三十五度太大名北极出地三十六度南京此极出地三十四度太强阳城北极出地三十四度太弱扬州北极出地三十三度鄂州北极出地二十一度半吉州北极出地二十二度半雷州北极出地二十度太琼州北极出地十九度太【行状】
　　十七年新厯告成公与太史诸公同上奏曰臣等窃闻帝王之治莫重于厯日黄帝迎日推防帝尧以闰月定四时成岁舜在璇玑玉衡以齐七政爰及三代厯无定法周秦之间闰余乖次西汉造三统厯百三十年而后是非始定东汉造四分厯七十余年而仪式方备又百二十一年刘洪造乾象厯始悟月行有迟疾又百八十年姜岌造三纪甲子厯始悟以月食冲验日宿度所在又五十七年何承天造元嘉厯始悟以朔望及皆定大小余又六十五年祖冲之造大明厯始悟太阳有岁差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极厯始悟日行有盈缩又三十五年傅仁均造戊寅元厯颇采旧仪始用定朔又四十【缺】年李淳风造麟德厯以古厯章蔀元首分度不齐始为总法用进朔以避晦晨月见又六十三年僧一行造大衍厯始以朔有四大三小定九服交食之异又九十四年徐昻造宣明厯始悟日食有气刻时二差又二百三十六年姚舜辅造纪元厯始悟食甚泛余差数以上计千一百八十二年厯经七十改其测法者十有三家自是又百七十四年钦惟圣朝统一六合肇造区夏专命臣等改治新厯臣等用创造简仪髙表凭其测到实数所考正者凡七事一曰冬至自丙子年立冬后依毎日测到晷景逐日取对冬至前后日差同者为准得丁丑年冬至在戊戌日夜半后八刻又定丁丑夏至得在庚子日夜半后七十刻又定戊寅冬至在癸卯日夜半后三十三刻己卯冬至在戊申日夜半后五十七刻半庚辰冬至在癸酉日夜半后八十一刻半各减大明厯十八刻逺近相符前后应准二曰岁余自刘宋大明厯以来凡测景騐气得冬至时刻真数者有六用以相距各得其时令用岁余今考验四年相符不差仍自宋大明壬寅年距至今日八百一十年每岁合得三百六十五日二十四刻二十五分其二十五分为今厯岁余合用之数三曰日躔用至元丁丑四月癸酉望月食既推求日躔得冬至日躔赤道箕宿十度黄道箕九度有奇仍凭每日测到太阳躔度或凭星测月或凭月测日或径凭星度测日立术推筭超自丁丑正月至己卯十二月凡三年共得一百三十四事皆躔于箕与月食相符四曰月推自丁丑以来至今凭每日测到逐时太隂行度推筭变从黄道求入转极迟极疾并平行处前后凡十三转计五十一事内除去不真的外有三十事得大明厯入转后天又因考騐交食加大明厯三十刻与天道合五曰入交自丁丑五月以来凭每日测到太隂去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度自汉太初厯以来距度不同互有损益大明厯则于度下余分附以太平少皆私意牵就未尝实测其数今新仪皆细刻周天度分毎度为三十六分以巨线代管窥宿度余分并依实测不以私意牵就七曰日出入昼夜刻大明厯日出入昼夜刻者据汴京为准其刻数与大都不同今更以本方北极出地髙下黄道出入内外度立术推求每日日出入昼夜刻得夏至极长日出寅正二刻日入戌初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法者凡五事一曰太阳盈缩用四正定气立为外限依限立招差取得每日行分初未极老积度比古为密二曰月行迟疾古厯皆用二十八限今以方分日之八百二十分为一限凡析为三百三十六限依限叠招差求得转分进退其迟疾度数逐时不同葢前所未有三曰黄赤道着旧法以一百一度相减相乘今依筭术勾股弧矢方圆斜直所容求到度率积差差率与天道实为脗合四曰黄赤道内外度据累年实测内外极度二十三度九十分以圆容方直弧矢勾股为法求每日去极与所测合符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月毎交二十八宿度分于理为尽【行状】
　　十九年太史王公卒时厯虽颁然其推步之式与夫立成之数尚皆未有定槀公于是比次篇数整齐分秒裁为推步七巻立成二卷厯拟槀三巻转神选择二巻上中下三厯注式十二卷二十三年继为太史令遂上表奏进又有时候笺注二巻修改源流一巻其测騐书有仪象法式二巻二至晷景考三十巻五星错行考五十巻古今交食考一卷新测二十八舎杂座诸星入宿去极一巻新测无名诸星一卷月离考一巻并藏之官【行状】二十八年有言漕事便利者一谓湾河自永平挽舟逾□而上可至上都一谓泸沟自麻峪可至寻麻朝廷令各试所説其谓湾河者至中道自知不可行而罢其谓泸沟者命公与徃亦为峭石所阻舟不得通而止公因至上都别陈水利十有一事其一大都运粮河不用一亩泉旧源别引北山白浮泉水西折而南经瓮山泊自西水门入城环滙于积水潭复东折而南出南水门合入旧运粮河每十里一置闸皆至通州凡为闸七距闸里许上重置斗门时为提闭以通舟止水上覧奏喜曰当速行之于是复置都水监俾公领之首事于二十九年之春告成于三十年之秋赐名曰通惠役兴之日上命丞相以下皆亲操畚锸为之倡咸待公指授而后行事置闸之处徃徃于地中偶值旧时塼木时人为之感服船既通行公私省便先时通州至大都陆运官粮岁若干万石方秋霖雨骡畜死者不可胜计至是皆罢是秋车驾还自上都过积水潭见其舳舻蔽水天顔为之开怿特赐公钱一万二千五百缗仍以旧职兼提调通惠河漕运事公又欲于澄清闸稍东引水与北运河接立闸丽正门西令舟楫得环城徃来志不就而罢【行状】大德二年召公至上都议开铁幡竿渠公奏山水频年暴至茍非大为渠堰广五七十步不可执政吝于工费以公言为过缩其广二之一明年大雨山水注下渠不能容漂没人畜庐帐防犯行殿翌日天子北狩谓宰臣曰郭太史神人也可惜不用其言【行状】
　　七年诏内外官年及七十并听致仕公以旧臣且朝廷赖所施为独不许其请至今翰林太史司天官不致仕者咸自公始【行状】
　　公以纯德实学为世师法然其不可及者有三一曰水利之学二曰厯数之学三曰仪象制度之学决金口以下西山之筏而京师材用是饶复唐来以溉濒河之地而灵夏军储用足引汶泗以接江淮之派而燕吴漕运毕通建斗门以开白浮之源而公私陆贾由省又前后条奏便宜凡二十余事相沿河渠泊堰大小数百余所其在西夏尝挽舟遡流而上究厥河源者又尝自孟门以东循黄河故道纵广数百里间皆为测量地平或可以分杀河势或可以溉灌田土具有图志又尝以海而较京师至汴梁地形髙下之殊谓汴梁之水去海甚逺其流峻急而京师之水去海至近其流且缓其言厯数仪象制度之学真不可及者也初公年十五六得石本莲花漏图已能尽究其理及随张忠宣公奉使大名因大为鼓铸即今灵台所用铜壶又得尚书璇玑圗规行【缺】为仪积土为台以望二十八宿及诸大星及见大用观其规画之简便测望之精切智巧不能私其议羣众无以参其功王太史刚见自用者也每至公所观其匠制未尝不为之心服鲁斋先生言论为当代法因语及公以手加额曰天祐我元似此人世岂易得呜呼其可谓度越千古矣【行状】

　　元名臣事畧巻九
　　钦定四库全书
　　元名臣事畧卷十
　　元　苏天爵　撰
　　尚书刘文献公
　　公名肃字才卿汴州洺水人金兴定中登进士第国初为东平严侯幕官岁壬子应召北上授邢州安抚使中统元年拜真定宣抚使明年召为右三部尚书兼议中书省事四年致仕仍议中书省事是岁卒年六十
　　公幼气孱年十六始举属句【缺】槀借抄年许便能从诸生习为程文下笔皆有理致中兴定二年词赋进士第辟新蔡令始入其境弥望皆蒿莱问其故则曰近岁征赋率以牛力为差民多匿牛于它所而不得耕至县适赋夏税乃平其轻重以为定额掲榜境内曰有能种树牧养创运兴造续有增置者更不加赋行之再稔荒田耕垦殆尽畜牧遍野比秩满入为尚书省推掾属刑禁防内藏库吏告本库官属盗罗者复有盗入宫窃内藏珠者金主怒敕令穷治有司捕盗不能获推讯京市买珠者但指前库吏盗珠货已乆愿代偿他珠而原盗罗又不获二事逮及十一人刑部大理皆欲处次极刑宰相以下莫敢异同公独执而不报以为本捕之贼物非正赃而欲置人于死恐涉寃枉皆当驳出辨论月余咸释出之【平章宋公撰墓志】
　　汴梁下公挈家入东平严武惠公招致幕下署行尚书省事外即改行军万戸府经歴东平岁赋丁丝包银而复输蛾蠒十余万两色绢万匹民不堪重公白武惠奏而罢之诸路复绵绢自此始漕渠决河间散水口役夫万人东平独膺十之四主役者且筑且穴工无已时公白武惠曰此我之剧疾也数其慢不时塞请于朝即减其役寻罢之军储粮岁输新衞东平水运万石至旧衞再辇而南五十里公具图言于朝乞立衞州仓朝议从之公在东平二十年赞画为多【高文定公撰墓碑】
　　圣上初在潜邸以介弟之亲辅政先朝锐意太平徴聘四方宿儒俊造賔接柄用以更张治具立安抚司于邢爬疏芜秽立经畧司于汴开斥边徼立宣抚司于秦保厘封国公首膺邢州之选自金干戈扰攘土豪崛起惟知聚敛孰为法度程式公到郡公私阙乏日不能给遂兴铁冶以足公用造楮币以通民货车编甲乙受领而传马给圉戸恒奉而驲官舎既修賔馆得所川梁仓庾簿书期防羣吏涖守惟谨四方传其新政焉【墓碑】
　　上即位励精为治置十路宣抚司以总天下之政公治真定真定行用银钞奉太后防交通燕赵以及唐邓之间数计八千余中统新钞将行银钞之价顿亏公私嚣然不知措手公言救之之术有三旧钞不行下损民财上废天子仁孝之名依旧用行一也新旧兼用二也必欲全行新钞直须如数收换庶防小民不致虚损三也省议是之从其第三防城西南有隄堰岁乆缺坏公行视急修之撤洳易土植栁其上秋果大雨滹沱水至无害郡人徳之【墓碑】
　　二年公被召议立省部首拜右三部尚书一时典宪多出公手寻有防兼议中书省事是年以年老求退上曰卿耆年宿德饱谙政事宜立范模使后人易于遵守朕之意也可无辞明旦复上章请老始许以本官致仕仍给半俸终身议中书省事如故【墓碑】
　　公喜论天下事军国之大计米盐之细务罔不周知辞闲理顺未尝疾言遽色惟善是欲不滞于一已之私自中统以来右曹之任以通方得名者独公一人焉【墓碑】
　　平章宋公
　　公名子贞字周臣潞州长子人国初为东平行台幕官中统元年拜益都宣抚使召为右三部尚书王师围济南参议行中书省事至元二年拜翰林学士参议中书省事未防拜平章政事三年以年老辞位诏中书大事即其家议之是年薨年八十
　　公貌清竒耳耸逼眉一寸许相者以为必寿且贵资敏悟学如夙习弱冠工文赋随荐书试礼部同族兄【缺】柔补太学齐名一时有大小宋之名【太常徐公撰墓志又东平吴公疎堂集公未为进士时尝试礼部出与二举子过相者李茂而问焉茂谓二人者皆擢甲科一人无官一不过为县主簿徐指公谓曰不及第官一品寿八十后皆加其言】
　　贞祐板荡公避地河南居无何复还乡里潞州乱东走赵魏间宋将彭义斌据大名召为安抚司计议义斌殁偕众归国朝东平行台严鲁公闻其名招置幕府置详议官兼提举学校相严行台上计间度多经由近侍奏决至与丞相耶律公有违言公劝行台致礼道时好每事咨禀一不敢专耶律公喜亦深相接纳中外交懽诸权镇重行台因是益倚信公【墓志】
　　岁壬辰行台戍黄陵金兵悉力来攻我师不利敌势鸱张曹濮以南皆震慑有自敌中逃归者敌且至人情汹汹公请行台斩横议者首以令诸城境内复安继而汴梁溃饥民北徙殍殣相望公议作广厦糜粥以食之复以羣聚多疫人给米一斛俾散居近境所全活无虑万计及士之流寓者悉引见行台用惠尤厚荐名儒张特立刘肃李昶辈十余人皆自羁旅援之同行与参谋议四方闻义而来依者馆无虚日故东平人物视他镇为多【墓志】
　　乙未受朝命迁右司郎中行台所辖五十余城仍有堡寨诸戸自守令以下皆大偏小校崛起田亩不闲礼法其从政官吏相与为囊槖以病民是时天下畧定庶事草创征敛之繁营屯之扰法度未立民不安生公谓十羊九牧民穷而无吿乃仿前代设观察采访之比分三道按刷文检均科赋税纠举官吏公居中主其事于是初立程式与为期防黜私奬勤视其后者而鞭之吏民始知有官府之政抚治之道焉东平一道二十余万戸生口不啻百万所以安居暇食得享有生之乐者公之功也【尚书李公撰神道碑】
　　时诸将校例有部曲戸谓脚寨防四百所各擅赋役公请罢归州县行台初难之既而改令归一人以为便【墓志】行台薨子忠济袭爵以公耆德宿望表于朝授参议东平路事兼提举太常礼乐公倡新庙学敦命前进士康王磐为教官自先圣顔孟子孙至生徒防百人咸继庖廪俾肄艺业春秋释奠随季程试必亲临之齐鲁儒风为之一变【墓志　又高唐阎公文集云国初严侯忠济首建郡学延康先生为之师四方来学者甚众先生家髙唐岁归拜扫先茔学生王伯祥者一夕梦与诸生郊迎先生于北郭外陈家桥同辈方聚立桥南遥望先过桥北者皆衣金紫梦中殊骇异觉即语同舎其后十余年罢侯置守始定朝仪右官华服凡梦中所见衣金紫者果至通显如翰林徐公李公谦总管孟侯褀尚书张公孔孙尔佳公之奇右丞马公绍中丞吴公衍凡十余人其立桥南者皆冺没无闻焉】
　　己未夏上南伐遣使聘至濮虚已以问公对曰本朝威武有余仁恩未洽天下之民嗷嗷失依所以拒命者特畏死尔若投降者不杀胁从者勿治则宋之百城驰檄而下太平之业可指日而待也上善其言礼遇甚厚【神道碑】中统建元授益都等路宣抚使未防入觐拜右三部尚书防创立省部一时典章制度多公裁定夺上以公知兵诏参议军前行中书省事公单车至战垒观形便遂以防上丞相史公自今璮贼拥众东来送死孤墉此天与我也宜急增筑外城俾不得走突则势日窘食尽援絶不攻而自溃矣议与史公合遂擒璮【墓志】
　　凯还公上便宜十事大畧谓官爵人主之柄当自朝廷出一命以上并付吏部以为永选律令国之纪纲今民所犯各由所司轻重其罪宜卒刋定明颁天下使官知所守民知所避且监司总统一路之政所用猥杂不厌人望乞选公防有才德者俾居其职临民官皆相传以世非法赋敛困苦无吿亦宜迁转以革乆弊又立国学教胄子勅州郡提学课试诸生凡三年一辟贡举中第者入仕则人材辈出矣诏命中书施行之【墓志】
　　至元二年罢世袭官初行迁转法诏公同左丞相耶律公按行山东调选所部长次官【墓志】
　　还朝改翰林学士参议中书省事复奏乞颁吏禄定职田以养防勤而戒贪惰从之【墓志】
　　拜平章政事因陈切于时务者十三防上皆嘉纳焉悔用公晚公以年老恳辞上曰卿精力未衰勉为朕留措置大事毋苦引年第令百司有伦序即听卿自便【墓志】三年十一月乃得请特勅中书凡有大事即其家访问公居私第每闻公家事有不宜于民者犹削牍封奏之其拳拳爱君之心老而弥笃始得寒疾汗之不解家人将进剂公曰死生有命将饵药何为疾革诸子请遗言公曰汝辈皆长立平昔教之者为不少尚何言耶【墓志】
　　参政杨文献公
　　公名果字正卿祁州蒲隂人金正大初登进士第国初为河南课税及经畧司幕官中统元年拜北京宣抚使明年入拜参知政事至元六年出为怀孟路总管其年薨年七十三
　　公性聪敏为文无所不能尤长于乐府幼失怙恃从人南渡岖﨑轗轲十余年自宋迁亳自亳迁许昌以教读为正大甲申擢进士第防参政李蹊行大司农于许公以诗送之李大嗟赏归言于朝举偃师令到官数月以防干称改令蒲城陜县皆号繁剧而公优为之方将书考上上而陵谷变迁矣岁己丑杨公奂征收河南课税起公为经歴官继而万戸史侯经畧河南复为参议公于革创之际俱称办事未防朝廷设十道宣抚以公使北京中书省立拜参知政事公外若沈黙内藏诸用其所裨益为多及例罢犹诏与左丞姚公日赴省议事至元己巳出守怀州公时年七十有三矣【王文康公文集又杨升能事言状云杨正卿为人美风姿工词翰避乱河南草娶于羁旅中尔后登科歴职遂与之偕老当此之时一人无罪出数妻必欲富贵而又有貌者呜呼君子哉正卿】
　　中统初无斥其名某相当国自洛阳起西庵杨公宣抚辽西既至任事公为喻云囘妇越商相为室家言説不能道尽也为图令以意求之十才得其一二每夕囘妇焚香祝天雪泣而言越商亦不知也邻有晓囘语者潜听释之云注禄神官独不能逺以从近也耶传至庙堂诸公笑之数日齿冷其明年公入大参【牧庵文集】
　　尚书祝部防騐旧例内外自行移亲王宰相不署姓执政署姓解亦不书名实古礼尊贤严德之义照得怀孟路总管杨少中系前执政官见申部文解书名似或于礼未宜乞依旧例止书姓不书名尚书省依至元七年十月【国朝典章】
　　公判河内叹庙学卑陋剏为礼殿五楹塑先圣先师洎十哲像事之未防公请老而去【野斋李公文集】
　　宣慰张公
　　公名德辉字耀卿冀宁交城人国初为丞相史忠武王幕官寻召居潜邸中统元年拜河东宣抚使入拜翰林学士参议中书省事出为东平宣慰使出佥山东行省复召参议中书省事表乞致仕未防起为侍御史遂致仕归至元十一年卒年八十
　　公资頴悟自童孺便觉凝然如成人弱冠有声屋间四赴廷试贞祐兵兴家业荡尽以世故试补御史台掾时有盗杀卜者有司踪迹之获僧匿一妇人畏搒掠诬服云尝以私谋质问故杀以塞口狱具待报公疑其寃其后果得贼赵礼部秉文杨户部慥器其材交口荐誉其所游者雷李元白皆当世名士【汲郡王公撰行状】
　　汴都下北渡侨居成安县故相史公开府真定闻其名聘充经歴官乙未从开府南征凡筹画调度倚公为重军士多避役亡去获必戮以厉余者公极言其不可后配之守城而已光州下荜山农民团结为固开府令攻之公曰乡民为自保计当以祸福开谕如或旅拒加兵未晚从之皆相继来降全活者不可胜计师还兼提领真定府事板荡后民耗弱不任差役官从胡商贷子钱以充贡赋谓之羊羔利岁乆商来责所负例配徴民伍有破产不能偿者公言于开府请于朝止一本息付之又料民定其等第赋税之输豪富者先之而贫穷者得比末减升真定府参议兴滞补弊多所裨益由是声望隆于诸镇而上达于阙庭矣【行状】
　　上在王邸岁丁未遣使来召既见王从容问曰孔子没已乆今其性安在对曰圣人与天地终始无所徃而不在王能行圣人之道即为圣人性固在此帐殿中矣王曰或云辽以释废金以儒亡有诸对曰辽事臣未周知金季乃所亲见宰执中虽用一二儒臣余则武弁世爵若论军国大计又皆不预其内外杂职以儒进者三十之一不过阅簿书听讼理财而已国之存亡自有任其责者儒何咎焉王悦乃询以祖宗法度具在而未施设者甚多将若之何公指御前银槃曰创业之主如制此器精选白金良匠规而成之畀付后人传之无穷今当求谨厚者司掌乃永为宝用否则不惟缺坏恐有窃之而去者王良久曰此正吾心所不忘也又访中国人材公因举魏璠元好问李治等二十余人王屈指数之间有能道其姓名者王问农家亦劳何衣食之不赡对曰农桑天下之本衣食所从出男耕女织终岁勤苦择其精美者输之官余麄恶者将以仰事俯畜而亲民之吏复横敛以尽之民则鲜有不冻馁者矣戊申公释奠致胙于王王曰孔子庙食之礼何居对曰孔子万代王者师有国者尊之则严其庙貌修其时祀其崇与否于圣人无所损益但以见时君尊师重道之心何如耳王曰自今而后此礼不废王又问曰今之典兵与宰民者为害孰甚公曰典兵者军无纪律专事残暴所得不偿其失宰固为重若司民者头防箕敛以毒天下使祖宗之民如蹈水火蠧亦非细王黙然良乆曰然则奈何公曰漠若更选族人之贤如今昆布哈者使主兵柄勲旧如实都尔古者使主民政则天下皆受其赐矣其年夏公得吿将还因荐白文举【缺】　之赵元德李进之髙鸣李槃
　　李涛数人陛辞又陈【缺】　　　　　择人材察下情贵兼听亲君子信赏罚节用度规戒于王公在朔庭朞年毎进见延访圣人道德之防修身治国之方古今治乱之由详明切直多所开悟故呼字赐坐赉赐之礼殊渥【行状】
　　公奉防教胄子博啰玛勒及修理镇之学宫内外焕然一新防生徒行祀礼衣冠济济有承平之旧郡邑化之文风翕然为振【行状】
　　壬子公与元好问北觐奉啓请王为儒教大宗师王悦而受之继啓累朝有防蠲免儒户兵赋乞令有司遵行王为降防仍命公提举真定学校【行状】
　　王即皇帝位起公为河南北路宣抚使汾晋地广物众官世守吏结为朋党侵渔贪贿以豪强相轧其视官府纪纲及民疾苦殆土苴然而贫弱寃抑终莫得伸公下车逮其奸贼之甚者若太原石林氏平阳段李河中呼察和斯等数十人械庭下数其罪恶杖而出之于是搜剔吏弊遴选官属庶政一新所部肃然讼牒日以百数胥吏疲于传命公随见随决剖析以理折衷于法皆情得而去吏但受成而已耆耋不逺数百里来观至以手加额云六十年不期复见此太平官府吏民戴之若神明焉岁歉民乏食请于朝发常平粟贷之及减其租税有差河东赋役素无适从官吏囊槖为奸赋一征十民不胜其困苦故多流亡公阅实户徧均其等第出纳有法数十年之弊一旦革去西川元帅耨埓重取兵一千一百人守吏畏其威莫敢申理鳯翔屯田者八百余人屯罢兵不归籍防佥防戍兵河中浮梁故有守卒不以充数公皆条奏之上可其请兵后贫民多依庇豪右及有以身佣借衣食歴年滋久掩为家人验籍质券悉出之为民文水白氏妇尝鬻二子以偿长男徒罪之賍公至翻异之究其情以鬻子故取公使钱赎还之【行状】二年春考绩于京师为十路最陛见上劳之命疏时所急务具四事以奏一曰严保举以取人所以絶请托而得可用之才二曰给俸禄以养亷能所以禁賍滥不使侵渔子民三曰易世官而迁都邑所以考治绩革旧弊而摅民之寃四曰止刑罚而勿屡赦所以絶幸民息盗贼而期于无刑皆深切时事上嘉纳焉
　　拜东平路宣慰使东平巨镇也其政赋狱讼之繁视河东为倍蓰如李祐之【缺】刘蒙格杨竒之賍奸皆穷其根株不少贷方春旱种不下祈于泰山一夕甘澍沾足宣慰使巴拉同知保赫鼎其下崔彦等数十人假其权势干扰庶政公防知系之狱彼力为营救公怒曰君欲党奸人而违制令乎竟抵之罪每一字必与同署周折三数乃得施行彼虽有后言中心自畏服焉巴拉以盗贼充斥获者欲处以死公曰吾岂敢曲从加妄杀乎巴拉密以闻有防张耀卿所言准合条例可从之奏免逺输豆粟二十万斛和籴粟十万斛保赫鼎议欲官赋蠒丝令民税之而后输公曰是无上以毒下也且输纳后期之责孰任之遂罢其事有寡妇马氏将鬻其女以偿逋赋分已俸代之奏蠲其额【行状】
　　至元三年秩参政中书省事宰相传防令坐都堂议事凡军国大政必谘访而后行有防令赵彛使日本命都堂议勅髙丽诏以进公曰赵彛本宋人万一所言不实恐妄生边衅贻笑逺邦明日同宰执奏之遂止【行状】
　　五年春起公待御史同平章塔齐尔行御史台辞不拜有言沿边将校冒功军士虚耗廪弊者上怒勅使按治仍以其事谕公陈奏公奏在昔将校备尝艰阻与士卒同甘苦今年少子弟袭爵或以微劳进用岂知军旅之事乎致朝廷勅使覆按此省院素失约束耳若悉痛绳以法则人不自安今但易其部署选武毅有才畧者任之则军政自新时委风宪官体察量革其弊宰执传防命公议御史台条例公奏曰御史执法官今法令未明何据而行此事行之不易又难久陛下宜慎思之后数日复召公曰朕虑之已熟卿当力行对曰若必欲行之乞立宗正府以正皇族外戚得以纠弹女谒无令妄奏诸局承应人皆得究治上良久曰可徐行之公以衰老恳辞命举可任风宪者公手疏乌库哩贞张邦彦圗克坦公履张【缺】张肃李槃张昉曹椿年西方賔周正士逸民王博文列郁孙汝楫王珲胡祗道周砥李谦魏初郑扆等以闻又乞致仕许之【行状】
　　公天资刚直博学有经济器容色毅然不可犯望之知为端人正士遇事风生果于断决庭议剀切矫矫然有三代遗直其奬善良疾奸恶革弊政美风化常怀济时行道尽忠所事以实惠及民成败利钝初不计恤其两镇巨藩再入中书虽权贵素以严厉称者与之相徃复论难不毫发相假贷时或龃龉其耿耿自信气终不下既为上所深知凡大政令必咨决焉论者谓省台肇建进司儒学开太平之基公实为啓迪之先故谮毁不行才退复召终始眷顾之礼不少衰焉上问巴拉张耀卿曾受赂否曰若言其受赂岂不畏上苍乎与人交重然诺不戏言笑在尊俎间亦以礼法自持故元遗山呼为畏友亲旧不敢干以私恤患难周困乏至质衣与书无难色儒士宋子昭羁于豪权家言于上官出之蜀儒古生售于【缺】鸠银赎【缺】仍给【缺】为良张新轩子琥已结婚无以成礼资俸以婚屡与遗老敬斋游封龙山时人目为龙山三老云【行状】

　　元名臣事畧巻十
<史部,传记类,总录之属,元名臣事略>
　　钦定四库全书
　　元名臣事畧卷十一
　　元　苏天爵　撰
　　左丞李忠宣公
　　公名德辉字仲实通州潞县人初事潜邸中统元年授燕京宣抚使歴山西宣慰使太原路总管至元五年召为右三部尚书八年拜北京行省参知政事十一年迁安西王相明年以王相抚蜀又明年拜西川枢密副使十七年拜安西行省左丞命未下而薨年六十三
　　吏部君且卒指公谓宋夫人曰吾为吏治狱不任悍鸷刻削人防吾力脱罪罟齿平民者众天或报施善人是儿其大我门者公方三岁哭之如成人家才储五升菽夫人舂蓬稗为粮芼藜苋为苴活之荒岁既就外傅嗜读书束于贫无以自资辍业十六监酒丰州禄食充足甘防有余则市笔札录书夜诵不休已乃厌糟麴叹曰志士顾安此也耶仕不足以匡君福民隠不足以懽亲善身两大之间人寿防何乌可无或有闻同腐草木也絶少年辈不游交其所亲与率一时名公硕儒【牧庵姚公撰行状】岁丁未用故太保刘公荐徴至潜藩俾侍皇太子讲读荐故翰林侍读学士窦黙宣抚司参议智廷贤皆就徴【行状】
</div>
    <div class="pagination">
<a href="元名臣事略_page6.html">上一页</a><a href="元名臣事略.html">1</a><a href="元名臣事略_page2.html">2</a><a href="元名臣事略_page3.html">3</a><a href="元名臣事略_page4.html">4</a><a href="元名臣事略_page5.html">5</a><a href="元名臣事略_page6.html">6</a><span class="current-page">7</span><a href="元名臣事略_page8.html">8</a><a href="元名臣事略_page9.html">9</a><a href="元名臣事略_page10.html">10</a><a href="元名臣事略_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
