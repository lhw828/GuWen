<!DOCTYPE html>
<html>
<head>
    <meta charset="UTF-8">
    <title>李相国论事集 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李相国论事集 - 第 6 页/共 6 页</h1>
    <div class="content">
　　宰臣于延英殿论政事毕，因言及国朝故事，上曰：“朕览《玄宗实录》，见开元初事，天下不得不理。玄宗初即位，亲见不理之由，遂锐意为政，有姚崇、宋璟、苏颋等辅弼左右，履正奉公，圣贤相合，鱼水相得，何缘而不至于理？及天宝末年，玄宗怠倦，为政务于不急之事，有李林甫、陈希烈、杨国忠等奸败倾陷，专权徇私，杨氏一门竞为祸本，又何因而不至于乱？前事是今日之龟鉴，朕当自惕厉。卿等各以此为诫，庶几免于此也。”宰臣等兢惕踧躇，拜贺圣言，皆洞理乱之本也。 

　　○上言须惜官 

　　上于延英殿谓宰臣曰：“古人言：官不必备，惟其人。卿各有亲故，则必有冗食者。卿当与朕惜官以弘公道。”吉甫奏曰：“臣每用一官，未尝不访于公议，有堪奖进，始敢奏陈。至于亲故，不敢援引。”权德舆曰：“臣寡亲故，亦不敢进用。今奉宣示，更不敢有违旨。”李绛曰：“至公之道，实无亲疏，惟观其人才与职位相当。若有才用，虽是亲故，亦合进用。昔建中初，德宗临御天下，崔佑甫为相，半年之内，除官八百余员。德宗谓佑甫曰：‘卿除授太多，又闻多自亲故，何也？’佑甫对曰：‘所问当与不当，不看多之与少。其是臣亲故，方谙知其才器，尚不敢用，其不谙者，安敢与官？’德宗赏其言论，以谓所对公当，至今人称之。天后朝命官猥多，当时有车载斗量之语，及开元中，致朝廷赫赫，有名望事绩者，多是天后所进之人。有言：拔十失五，犹得其半。若拱默避情故之嫌，使圣朝阙济济多士之美，是依违容悦之臣，非圣主至公委任之道也。若于位实乖，情故可验，臣岂敢逃责，以妨贤路？”上曰：“如卿所言，至公之道，不论多少，只在至当尔。卿当我倚任，勿负斯言。” 

　　○论择采事 

　　元和八年冬，教坊使忽于外间采择人家子女，及有别室妓人，皆取以入，云奉密诏，众议喧然。宰臣李绛顾谓同列武元衡、李吉甫：“此事大亏损圣德，须有谏论。”吉甫曰：“此嗜欲间事，难言。从谏官上疏。”李绛曰：“居常称美相公，常病谏官论事为难，则推与谏官，可乎？且君为元首，臣作股肱，岂事有不合论者？”吉甫曰：“少间，待敕使出宣事，便讽之，可乎？”李绛曰：“敕使避事，却不敢言。出臣下口，入圣耳，讵可因人言乎？二相公皆旧人硕德，诚合保重。如绛蒙不次之恩，受非常之遇，顾以凡器，起居相位，无以塞责，获罪为幸。辄自上疏，不敢有累相公。”遂草疏，极言采择之弊，曰：“今日之理，实所可惜，流布四方，亏损圣德。伏恐不敢言者。臣过蒙厚恩，无裨盛化，敢陈愚瞽，伏希察纳。”草状毕，李、武并云：“请状一看，可乎？”李绛曰：“此是公状，何敢有隐？”两相遂共读之，皆泫然曰：“不知相公捐躯许国如此，虽两汉章疏，何以过此？”明日延英对见，上举手谓李绛曰：“昨日见卿状所论采择事，非卿尽忠于朕，何以及此？朕都不知向外事宜，是教坊使罪过，不喻朕意，以至于此。朕缘丹王已下四人，院中都无侍者，朕令其于乐宫中，及闾里有情愿者，厚与其父母钱帛，只取四人，四王各与一人。伊不会朕意，便敢如此搅扰人家。各有科责，朕已重罚矣。其所取人，并放归家讫。若非是卿发言，朕宁知过失？忠益诚尽，深嘉乃心。朕常居深宫，不知外事，已后脱有处分不合事宜，卿须依此论陈，不得遂成朕错。脱或有得卿所奏，暂未谕，守所见，未从其理，直须两度三度恳论，以至于五六，朕方冀开悟，以道理归当为限。卿等常宜以此为怀。”于是并起谢恩，至于感泣。退归，二相谓李绛：“岂知此？《太宗实录》中且无此事。相公事君之道，为臣之节，极是矣。实惭不逮，有愧于怀。”及晚，出中书，其先所取人并放归家，在于道路。此尧舜禹汤之德，若书之简策，足以彰示万古，岂寻常帝王可望清光哉！ 

　　●遗文 

　　◎奏疏 

　　○论刘从谏求为留后疏 

　　臣伏以兵机尚速，久即计生；威断贵定，疑即变起；人情未一，乃可伐谋；事势已分，则难命中。据刘悟八月十日得病，计是日便死，逗留掩匿，奏报已迟，朝廷既知，又数十日都未有处分，中外人意，共惜事机。今昭义兵众，必不尽同从谏之乱，纵有同者，不过所厚一二千人，直使一半叶同，尚有一半守顺。况从谏不曾久主兵马，威惠未加于人，又此道素亦贫穷，非时必无优赏。今朝廷但速除近泽潞四面一将帅充昭义节度，令倍程赴镇，从谏未及铺置，新使已到潞州。所谓先人有夺人之心，疾雷不及掩耳，真从天上落也。新使既到潞州，军心自有所系，从谏无位，何名主张？又设使未到已前，谋挠朝命，臣亦料得必无能为。若欲多分兵马守境，则事须给付器械，将校等既得器械，又已有正节度使，岂肯更为从谏腹心？若欲少分兵马，则不足抗拒新使之人。事宜物理，昭然可知。 

　　臣前月十七日，已面陈论，并具状闻奏讫，至今又二十余日，未有处分。恐潞州三军，会朝廷意旨，将欲效顺，即虑忽与从谏，将欲同恶，又却恐除别人，倘更被奸人为画狡计，虚张赏设钱数，兵士觊望，尤难指挥。今则已似太迟，失于制置，若更稽缓，事恐转生。伏望速赐裁断，仍先下明敕符，赐新节度使五十万匹物，令宣示三军，以其从来忠节，故有此赐，便节级赏设。续除刘从谏一军郡刺史，从谏既粗有得，必且择利而行，万万之中，无一二违拒。必若不从指挥，臣亦以为不假攻讨，盖山东三州，难自存立，若欲旁连魏镇，即须厚赂交通，若拟自保封疆，即须终日备御，四面受敌，必不支持，数月之间，定见覆败。况又闻山东官健，已不许自蓄刀兵，足明军心殊未得一，帐下之事，亦在不疑，长短此方义无便授从谏之理。今更于意外料度，倘从谏事急，将所亲厚三二千人，散授魏镇，必亦虏缚，送归阙廷，上取忠义之名，下快雠怨之志，此必然之理也。在魏、博、镇州，留一从谏，亦何所利？其将士三二千，既是从逆得散，却亦是国家一事，纵横揣度，股掌无逃。又以为直使山东之人，未得其便，偶俯受制，依违俟时，朝廷亦只要明敕四面诸军，严兵保境，勿令公私来往，勿使商旅通流，迟不一年，枭首必至。若或舍此数计，事或后时，即非愚臣所知，亦必他日追悔。臣不胜忧愤激切之至。 

　　○论仆射中丞相见仪制疏 

　　左右仆射，师长庶寮，开元中名之丞相，其后虽去三事机务，犹总百司之权，表状之中，不署其姓。尚书已下，每月合衙上日，百寮列班，宰相居上，中丞、御史，列位于廷。礼仪之崇，中外特异。所以自武德、贞观已来，圣君贤臣，布政除弊，不革此礼，谓为合宜。苟有不安，寻亦合废。近年缘有才不当位，恩加特拜者，遂从权便，不用旧仪。酌于群情，事实未当。今或有仆射初除，就中丞院门相看，即与欲参何殊？或中丞新授，亦无见仆射处及参贺处；或仆射先至，中丞后来，宪度乖宜，尊卑倒置。倘人才忝位，自合别授贤良；若朝命守官，岂得有亏法制？伏望下百寮详定事体，使永可遵行。 

　　○论回鹘请昏 

　　宪宗时，回纥使者再朝，遣伊难珠再请昏，未报，可汗以三千骑至鹈泉。于是振武以兵屯黑山，治天德城备虏。礼部尚书李绛奏言曰： 

　　回鹘盛强，北边空虚，一为风尘，则弱卒非抗敌之夫，孤城为不守之地。倘陛下怀此，增甲兵，饬城垒，中夏长策，生人大幸也。臣观今日处置，未得其要。夫边忧有五，请历言之。北狄贪没，唯利是视，比进马规直，再岁不至，岂厌缯帛利哉？殆欲风高马肥而肆侵轶。故外攘内备，必烦朝廷，一可忧。兵力未完，斥候未明，戈甲未备，城池未固，饬天德则虏必疑，虚西城则碛道无倚，二可忧。夫城保要害，攻守险易，当谋之边将。今乃规河塞之外，裁庙堂之上，虏猝犯塞，应接失便，三可忧。自修好以来，山川形胜，兵戍满虚，虏皆悉知。贼掠诸州，调发在旬朔外，其系累人畜，在旦夕内，比王师至，则虏已归，寇能入留，役亦转广，四可忧。北狄西戎，素相攻讨，故边无虞。今回鹘不市马，若与吐蕃结约解仇，则将臣闭壁惮战，边人拱手受祸，五可忧。又淮西吴少阳垂死，可乘其变，诸道兴发，役且十倍。臣谓宜听其昏，使守蕃礼，所谓三利也。和亲则烽燧不惊，城堞可理，盛兵以畜力，积粟以固军，一也；既无北顾忧，可南事淮右，申令于垂尽之寇，二也；北虏恃我戚，则西戎怨愈深，内不得宁，国家坐受其安，寇掠长息，三也。今舍三利，取五忧，甚计非。或曰降主费多，臣谓不然。我三分天下赋，以一事边。今东南大县，赋岁二十万缗，以一县赋为昏赀，非损寡得大乎？今惜昏费不与，假如王师北征，兵非三万，骑五千，不能捍且驰也，又如保十全之胜，一岁辄罢，其馈饷供拟，岂止一县赋哉？ 

　　帝不听。 

　　○论于季友尚主 

　　元和三年，山南东道节度使于頔，惮上英威，为于季友求尚主。上以普宁公主妻之。李绛谏：“頔虏族，季友庶孽，不足以辱帝女。”上曰：“此非卿所知。”頔大喜，上因使人讽之入朝，頔遂奉诏。 

　　○论尚德 

　　元和六年，李吉甫言于帝曰：“赏罚，人主之二柄，不可偏废。今惠泽已深，而威刑未振，中外解惰。愿加严以振之。”帝顾李绛曰：“何如？”绛曰：“王者之政，尚德不尚刑，岂可舍成康文景而效秦始皇父子乎？” 

　　帝曰：“然。”后于頔入对，亦劝上峻刑，帝谓宰相曰：“于頔大是奸臣，劝朕峻罚。卿知其意乎？”皆对曰：“不知也。” 

　　帝曰：“此欲使朕失人心耳。”吉甫失色，退而抑首不言笑竟日。 

　　○论徙受降城 

　　元和八年，振武河溢，毁受降城。节度使李光进奏请修城，兼理河防。李吉甫请徙于天德故城，以避河患。李绛、卢坦以为：“受降城，张仁愿所筑，当碛口，据虏要冲，美水草，守边之利地。欲避河患，退二三里可矣。天德故城，僻处确瘠，烽候不相应接。虏忽唐突，势无由知。是无故而蹙国二百里也。”城使周怀义奏利害，与坦、绛同。上卒用吉甫策，以受降城骑士隶天德军。 

　　李绛言于上曰：“边兵徒有其数而无其实，将帅但缘私役使，聚其货财以结权幸而已，未尝训练以备不虞。此不可不于无事之时，豫留圣意也。”受绛兵籍旧四百人，及天德交兵，才五十人，器械一弓而已，故绛言及之。 

　　○论备回鹘 

　　元和九年，李吉甫奏：“开元中，置宥州以领降户，宝应以来，因循遂废。今请复之，以备回鹘，抚党项。”上从之。先是回鹘屡请昏，朝廷以费广未许。李绛言：“回鹘凶强，不可无备；淮西穷蹙，事要经营。万一北方有警，则非步骑数万，不足抗御，而淮西遗丑，复延岁月之命。为国家费，岂特降主之比？”上不听。 

　　◎碑铭 

　　○兵部尚书王绍神道碑 

　　元和九年冬十一月晦，银青光禄大夫兵部尚书判户部事上柱国太原郡公食邑二千户王公殁于位。君失所重，人怀其旧。大事在戎，以宁祸乱，公实居兵部；聚人曰财，以迁有无，公实领地官。天子以兵、赋之柄俾于公，公以忠劳之力事于上。垂玉佩，累金印，锡圭锡剑，书社开国，郁积公望，绸缪主恩，出入三朝，始终二纪，非重而何？非旧而何？ 

　　公讳绍，字德素。其先秦将翦之后，翦孙离，楚汉之际，以秦围赵，死于师，子孙家于太原，世为令族。曾祖威，衡州耒阳令；祖思献，襄州襄阳令；父瑞，工部员外郎，及公贵，累赠礼部尚书。咸以盛时，沈于下位，积有惇德，宜生达人。公，尚书第三子也，少以厚实为士友所重。太师颜鲁公守吴兴，特器之，表授武康尉。相国萧徐公察守冯翊，并随府授檄。丁继太夫人忧，服除，累授殿中侍御史、江西观察推官，遂践台阁，自仓部员外郎迁户部、兵部郎中，专判户部事。未半岁，超拜户部侍郎，宠赐金紫，复加朝散大夫，即旧官判度支，特迁户部尚书，所领仍旧。顺宗谅暗，奸竖窃柄，拜工部尚书，以钱谷自（阙），俾去异己，诚私计也。上即位，天下文明，彝伦攸叙，检校吏部尚书，东都留守，判都省事，兼御史大夫，充东都畿汝州都防御使，保厘东郊，镇卫旧都，风令既行，奸盗出奔。迁检校尚书右仆射，徐州刺史，兼御史大夫，充武宁军节度、支度、营田，兼徐、泗、宿、濠等州观察处置等使。居镇六年，复征拜兵部尚书。明年春，诏兼判户部事。在位三岁，享龄七十有二，彻席于长安永乐里之私第。优诏追赠尚书右仆射。长子前门下省典仪元泰，次子剑南东川节度掌书记、大理评事、摄监察御史元质，幼子前右威卫仓曹参军元弼等，克禀《诗》《礼》，备著文行。以十年秋八月四日，奉窀穸于万年县之洪固乡，以夫人赠西河郡夫人相李氏祔焉。夫人，故河南少尹、知府事、赠工部侍郎造之长女，茂于懿范，归于令人，先公而殁，距兹十九年矣。异时同穴，周公之制也。 

　　夫君子之行己事上也，必执心而端其始，立事而保其中，践道而要其终。当建中末，盗起毂下，乘舆南狩，巴梁厄区，廥藏空虚，武旅气下，德宗色动。公时为御史大夫包佶水陆运盐铁判官，怀章表，披荆棘，悬束车马，陵践山谷，达本府之诚恳策书，献当使金彩缣帛，烂若波涛，积如邱陵。上于是敷大号以布天地之施，士由是濡厚泽以奋雷霆之用。将加宠授，以奖忠劳，公方以国难疚怀，求以诏书复命。致远之度，当时所称。岂不曰有其始乎？贞元中，公以材智，任职忠勤，注意不疑，可以进退海内之士，可以绾摄天下之柄，人心所倾，台位如寄。公理财以义，下不厌其取；处权以道，上不恶其专。内守持盈之诫，外弘推美之度，及门而进，与公同升，布于显列，由乎阴骘，诚无二事，绩著一心。岂不曰有其中乎？元和初，徐方丧师，帅人怙乱，乐于祸以幸其利，鼓其变以成其私，氛沴已凝，气焰方作。公授钺以出，投袂而驰，倍道而乘其未备，轻骑而出其不意，先迷得主，大众归心。于是安进达以三百骑叛于河城，械系而行乎军令；唐重靖以一千人奔于埇桥，檄召而收其武力。散私积以劳赏，发义徒以祛弊，推以诚信，涤其疵瑕，顽固革心，疆内如春，武经戎略，存为故事。岂不曰有其终乎？是三者，忠存于国，政在于人，遗绩未映，美化犹新。况乎显持世权，阴行相事，造膝承顾，沃心献议，注百辟之耳目，奔九流之车骑，入司国赋之重，出膺邦阃之寄，考终厥命，归全于位。非夫贞固干事，明哲保身，曷以臻于是乎？然则篆贞珉，表陵谷，庶乎实德，宜无愧辞。其洪纤之迹，显晦之用，应机之速，奋才以光赫其位，得君以薰灼于时，备用于陇西之状，精核于弘农之志。今所书，大者远者而已。文有详略，盖《春秋》之义焉。铭曰： 

　　天赋才兮遇有期，臣择君兮审厥时。公之达兮世所资，道之行兮人罕窥。筦国榷兮家以肥，庭邦赋兮物不欺。人意倾兮主念随，阴德及兮显命施。龙上空兮盗乘机，位阳尊兮奸用奇。圣运启兮大人造，王气荡兮英风扫。用邦镇兮徐方道，洛邑思兮彭城祷。顺者化兮叛者讨，肃如霜兮偃如草。中外便兮恩宠殊，迁司马兮领司徒。趋丹墀兮伏青蒲，杜私门兮辟公途。期方远兮帝命俞，运何屈兮吾道孤。松楸列兮龟筮符，琬玉琢兮陵谷虞。往矣已焉兮，噫嚱呜呼！ 

　　◎赋 

　　○太清宫观紫极舞赋（以“大乐与天地同和”为韵） 

　　开元中，赐海内以正朔，示天下以礼乐。舞紫极于宫廷，飨玄元于云幄。乃树以旌旃，设以宫悬。由中出以表静，用上荐于告虔。盛德之容，昭之于行缀；至和之节，奉之以周旋。激乎流音之下，存乎大乐之先。八佾以敷，肃然舞于清庙；九奏之作，杳若享乎钧天。如是则文始不得盛于汉日，大章未可比于尧年。振万古而独出，岂百王之相沿。洎乎秉翟而叙，候乐以举。协黄钟，歌大吕。乍阳开于箫管，忽阴闭于祝敔。淹速以度，正直是与。若中止而离立，复徐动而进旅。和之感物，应鸟兽以跄跄；礼以成文，垂衣裳之楚楚。由以俾有司夙夜在公，候吉日鼓钟于宫。方将万舞，爰节八风。于以易其俗，于以告厥功。因乎所自，制在其中。申敬也，其恭翼翼；宣滞也，其乐融融。齐无声于合莫，感有情而统同。则其业之所肄，习之则利。作兹新乐，著为故事。享当其时，舞于此地。退而成列，周庙之干戚以陈；折而复旋，鲁宫之羽龠斯备。美乎！冠之象以峨峨，舞其容以傞傞。合九变之节，动四气之和。散玄风以条畅，洽皇化之宏多。是时也，天地泰，人神会。舞有容，歌无外。故曰作乐以象德，有功而可大。
</div>
    <div class="pagination">
<a href="李相国论事集_page5.html">上一页</a><a href="李相国论事集.html">1</a><a href="李相国论事集_page2.html">2</a><a href="李相国论事集_page3.html">3</a><a href="李相国论事集_page4.html">4</a><a href="李相国论事集_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
