<!DOCTYPE html>
<html>
<head>
    <meta charset="UTF-8">
    <title>宋元学案 - 第 201 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 201 页/共 437 页</h1>
    <div class="content">
　　范许诸儒学案表

　　范浚　　　　　　（从子）端臣　　　　　范处义

　　（默成讲友。）

　　虞唐佐

　　柴

　　陈九言

　　邵恂

　　高栴

　　（父廉。）

　　张龟年

　　许翰

　　（梁溪讲友。）

　　高元之

　　（崧老续传。）

　　许忻　　　　　　　陆九龄（别为《梭山复斋学案》。）

　　（紫微讲友。并程学同调。）

　　萧楚　　　　　　　胡铨（别见武夷学案。）

　　冯澥

　　（父山。）

　　（伊川门人。）

　　（安定、濂溪再传。）

　　范许诸儒学案序录

　　祖望谨案：伊洛既出，诸儒各有所承。范香溪生婺中，独为崛起，其言无不与伊洛合，晦翁取之。又有襄陵许吏部，得中原之文献，别为一家。萧三顾则尝学于伊洛，而不肯卒业，自以其所学孤行，亦狷者邪﹖述《范许诸儒学案》。（梓材案：是卷诸儒多别为一家者，谢山特立《学案》以类叙之。）

　　◆默成讲友

　　贤良范香溪先生浚

　　范浚，字茂明，兰溪人也。世家膴仕，先生独不近荣利，笃志圣贤之学，以治心养气为本。绍兴中，以贤良荐，因秦氏当国不起。婺守延之入学主讲，亦辞不就。闭门讲道，危坐一室，尘几败帷，处之泰然。学者称为香溪先生。先生之文，世之所诵习者，朱子所取《心箴》而已，（云濠案：《香溪集》有元吴师道跋，称朱子取其《心箴》注《孟子》。）他罕有知者。元之胡仲子始表章之，谓其多超然自得之语，不独《心箴》也。朱子谓先生不知从谁学。案先生《答潘默成书》云「肤受末学，本无传承。所自喜者，徒以师心谋道，尚见古人自得之意，不孑孑为世俗趋募耳！」然则先生之学，所谓得之遗经者也。顾当南北宋之交，关、洛之书盛行浙东，永嘉九先生而后，默成一辈多属杨、尹之徒。先生所为文集，若未尝见关、洛诸公书者，故绝口不及也。而其言则多与之合。先生又及与默成交，此事之不可解者。要之，是时学者如闽之支离先生陆亦颜、屏山先生刘彦冲以及先生，皆承伊洛之风而出者。虽不在见知、闻知之列，而同车合辙，可谓豪杰之士也。所著有《香溪集》三十二卷。（云濠案：《香溪》集二十二卷，为其门人高栴所编，其侄端臣刊之，收入《四库集部》。）抑予读先生进策五卷，及《上李丞相书》，则甚有志于用世，特以其时之不可而自晦耳，固非石隐者流也。

　　香溪文集

　　茫茫堪舆，俯仰无垠；人生两间，眇然有身。是身之微，太仓稊米；参为三才，曰惟心耳。往古来今，孰无是心；心为形役，乃兽乃禽。惟口耳目，手足动静；投间抵隙，为厥心病。一心之微，众欲攻之；其与存者，呜呼几希。君子存诚，克念克敬；天君泰然，百体从令（《心箴》。）

　　古之人进乎进，知至至之；止乎止，知终终之。不进不止，不止不能不进。（《进学斋铭》。）

　　善利之念起于心者，其始甚微；而其得失之相去也，若九地之下与重天之颠。虽舜也，一罔念而狂；虽跖也，一克念而圣。于危微之际得之。（《舜跖图说》。）　　

　　孟子曰：「耻之于人大矣！」夫耻，入道之端也。人之知非而耻者，必惕然动乎中，赧然见乎色，瞿然见乎四体。是孰使之然哉﹖其必有觉之者矣。然则无耻则无觉，与木石等，耻之为义不大哉﹖然有是耻心而能充之者，千百而一焉。穿窬，士所耻也；而所以耻穿窬之心则不能充，故于穿窬则耻，于穿窬之类则不耻。孔子曰：「色厉而内荏，其犹穿窬之盗。」又曰：「情疏而貌亲，在小人则穿窬之盗也。」孟子亦云：「以言餂，以不言餂，皆穿窬之类也。」圣贤之于耻心，必使人充之如此。故曰：耻，入道之端也。（《耻说》。）

　　传有之曰：「日悔昨，月悔朔。」至哉，古人之善学也！人非尧、舜，不能每事尽善，惟过而悔，悔而改，则所以为过者亡矣。古之圣贤，未有不由悔而成者。成汤悔，故改过不吝；太甲悔，故自怨自艾；仲尼悔，故曰「于予与改是」；颜渊悔，故有不善未尝不知，知之未尝复行；子路悔，故人告之以过则喜；子夏悔，故投杖而拜；曾子悔，故曰「我过矣」然非必失诸言行而后悔之也，过生于心则即悔，悔勿复失诸言行而已矣。（《悔说》。）

　　高帝诛项籍，围鲁，鲁诸儒尚讲习弦歌不绝，可谓信之笃、守之固矣。人之所甚畏者，死也。死且不夺，更何物足以移之！逮鲁邴氏以铁冶起，富至巨万，鲁人于是多歆慕之，去文学而趋利，至使世谓鲁人好利甚于周人。利之能败人也如此！（《题货殖传》。）

　　天降衷曰命，人受之曰性，性所存曰心。惟心无外，有外非心；惟性无伪，有伪非性也。伪而有外者曰意。意，人之私也。（《性论》。）

　　祖望谨案：此于「意」之义未融，然亦自有见。

　　守约是俭德。俭于听可以养虚，俭于视可以养神，俭于言可以养气。凡俭皆可以悠久而无穷。（《太甲三篇论》。）

　　人谁不欲使人谓正人君子﹖而卒不免为常人，至或陷于大恶者，患在心违其貌而安于自欺。夫人之自欺非一：知善之可好而勿为，是自欺；知不善之可恶而姑为之，是自欺；实无是善而贪其名，是自欺；实有是恶而辞以过，是自欺；实所不知而曰我知之，是自欺；色取仁而居之不疑，是自欺；求诸人而无诸己，是自欺；有诸己而非诸人，是自欺。其目殆未可殚言而悉数也。彼欲以欺人，而不知一日之间，自欺者实多，而欺人者不能十一，且未能欺人而先自欺，几何不陷于大恶邪！夫人有杀心，辄形于声；有欲炙心，辄形于色；有惧心，目动而言肆；有异心，视远而足高。其心甚微，而形　于外者已不可掩如此，乃欲掩其不善而着其善，自欺孰甚焉！是以古之学者必慎独。不睹不闻，所谓独也。（《慎独斋记》。）

　　今人平旦出门，牵事逐食，营为百绪，暮必归居以休其身。然方动作疲剧昏睡，寤起则聪遽如昨。彼其心事躁扰，冥迷流浪，曾不少自存省，是知休其身不知休其心。夫人生而有知，不学则愚。愚则视不明，听不聪，思不达，虽有知，犹无知也。既学矣，不得其正则哆。哆则缘目而逐色，缘耳而逐声，缘思而逐欲，所以祸其生者，殆有甚于不学而愚。是以君子正之为贵。夫人受命于天，正性本具。君子保之，毙而后已，由是则可以无媿于天。且万物散殊，形生气化，未有无正性者。石可破，不可夺其坚；丹可磨，不可夺其赤。霜雪大挚，松色犹茂；风雨昼晦，鸡鸣自如。物且不移，人其可失正乎！《易》于《蒙》曰「养正」，于《颐》亦曰「养正」。《颐》，养也；而《蒙》为物，欲得其养，又其互体自二至上有《颐》象，故异卦而同辞。古之人见正事，闻正言，习正人，邪室不坐，邪蒿不食，行容必直，立容不跛，不倾听，不睇视，皆所以养正。而其要，则先正其心，是为圣之功也。水未必遽至于海，言水者必期于海；学未必遽至于圣，言学者必本于圣。盖道无本末。趋进唯诺，掬溜播洒，幼学也；而上达之理存焉。勉之哉！（《养正斋记》。）

　　学者之患，莫大乎自足而止，曰：「学如是，是亦足矣。」譬犹揭流涉波，溯沿上下，不出于断潢绝港，以为举天下之观水者皆莫吾若。使之浮沧江，并溟渤，渺弥汗漫，不见边际，彼将怅悔自失，自比于蹄涔杯坳之不暇。然则世之果自标异者，庸非不学者之过也哉！（《拙懒轩记》。）

　　宴坐虚堂，如临上官，如面重客，如前民甿而后胥徒。视一克念，如谐群言；患一失念，如耳道谤。不欺如是，则可对越鬼神，洞开金石。况此民其宁或我欺乎！（《永嘉县不欺堂记》。）

　　夫人之生，固有物焉，浑然天成，在善养无害而已。以礼制之，惧其放也。戒物之感，惧其诱也。居之虚静之地，欲其安也。饮天和如甘泉，味道腴如荐草。惩忿窒欲，如去败群。致一不二，如恶多歧。勉之慎之，曰自牧之。（《自牧斋记》。）

　　凡益之道，非能赘夫固有而增多之也。惟性至大，初无限量。益动而巽，日进无疆，则凡德之裕，皆所固有。《易》曰：「《益》长裕而不设。」益岂由人乎哉！惟夫知于自知，故友直；不足于信，故友谅；末学寡陋，故友多闻。然卒所以得益，皆在我不在彼也。（《三益斋记》。）

　　学者，觉也。觉由于心。心且不存，何觉之有！人之念虑横生，扰扰万绪，羡慕耽嗜，厌恶憎嫉，得丧欣戚，觖望很忿，怵迫忧惧，凡私意妄识，交午丛集，纷纭于中，汩乱变迁，无或宁止，虽魂交梦见，亦且颠冥迷愤，悠扬流遁。彼其方寸荡摇，如疾风振海，涛浪汹涌，求一息之安且不可得，则存其心不亦难乎！然彼纷纭于中者，浮念耳，邪思耳，物交而引之耳。虽百虑烦扰，而所谓至静者，固自若也。故孟子曰：「养心莫善于寡欲。」使不诱于外，此存心之权舆也。至若藏心于渊，则必有事焉而勿正。能于勿忘勿助之间，默识乎所谓至静者，此存心之奥也。凡学，始于存心，中于尽心，终于尽性。方其存心也，犹有存之者焉，非所谓尽心。未能尽心，安能尽性﹖孟子曰：「尽其心者知其性。」盖心既尽而空洞清明，然后知性之为性，皆天理也。（《存心斋记》。）

　　古之学者，用心于内，深造自得，默识神解，何暇事无益之言哉！（《讷斋记》。）

　　韩退之曰：「世无孔子，不当在弟子之列。」岂知得师之义乎！孔子学无常师。大而师天地，故上律天时，下袭水土；小而师万物，故于山乐其高，于水取其有本。于《易》之象，《诗》之比兴，凡物理之见于经者，举取之。上而师古圣贤，祖述尧、舜，宪章文、武，窃比于老彭；下而于人无所不师，故曰：「三人行，必有我师焉。」岂必弟子云乎哉！大抵古人之学，不越乎穷理。理之所存，师之所存也。乔梓，父子之师也；常棣，兄弟子师也；嘤鸣，朋友之师也；羔羊跪乳，有礼之师也；蛾子时术，进学之师也；石泉潜流而清，慎独之师也；劲松凌寒而秀，厉操之师也；兰之馨，鲍之臭，善恶之师也。有是物必有是理，无非吾师，况在人乎！见舌而知守柔，顾影而知持后，于吾身犹得师焉，况在人乎！退之于是乎失言。（《答胡英彦书》。）

　　处人所难处，始见学力至与未至。士当以弘毅自期，乃能任重而力行不怠，居困而心亨自如。今人质既薄，学且不固，一落莫则大戚戚以闷，苟可以脱寒饿而济其欲者，无不为也。不知士君子所谓穷，特其人穷耳！其人之天，孰能穷之﹖「是心如太虚，外物如浮云。浮云有去来，太虚无得丧。」明此，虽临死生如坦途，况外物乎！（《答罗骏夫书》。）

　　许翰，字崧老，拱州襄邑人。中元佑进士第。宣和中，召为给事中。为书抵时相，请罢云中之师。高丽入贡，调民开运河，舍人孙傅论高丽于国无功，不宜兴大役，傅坐罢。先生谓傅不当黜，时相怒，落职，得举江州太平观。靖康初，复以给事中召。改御史中丞，上疏陈决胜之策。种师道罢，先生言师道名将，沈毅有谋，不可使解兵柄。钦宗谓其老难用，先生曰：「秦始皇老王翦而用李信，兵辱于楚。汉宣帝老赵充国，而卒能成金城之功。自吕望以夹，用老将收功者难一二数。以古揆今，师道虽老，可用也。」且谓：「金人此行，存亡所系，宜起师道邀击之。」上不能用。擢中大夫，同知枢密院，论益不合，以病去，除延康殿学士、知亳州。高宗即位，以荐召，复延康殿学士，拜尚书右丞，兼权门下侍郎。宗忠简泽论车驾不宜南幸，且劾黄潜善等，潜善请罢忠简，先生极论以为不可。李忠定纲罢，先生言：「纲忠义英发，舍之无以佐中兴。今罢纲，臣留无益。」力求去。时潜善奏诛陈东，先生谓所亲曰：「吾与东皆争李纲者。东戮东市，吾在庙堂可乎﹖」求去益力，章八上，以资政殿大学士提举洞霄宫，复以言者落职。绍兴初，复资政殿学士。卒，赠光禄大夫。先生通经术，正直不挠，历事三朝，致位政府，忠忱发臆，不脱儒者本色。顾以熏莸异味，斥逐而死，君子惜之。所著书有《论语解》、《春秋传》。（参史传。）

　　（梓材谨案：楼攻媿志高端叔墓云：「少读襄陵许公翰书，及从沙随程公迥，故尤邃于《春秋》。」是先生为吾乡高氏《春秋》学之所从出也。又案吏部员外郎忻乃其弟，尝撰《右丞行状》一卷，见《直斋书录解题。）

　　◆紫微讲友

　　吏部许子礼先生忻
</div>
    <div class="pagination">
<a href="宋元学案_page200.html">上一页</a><span>...</span><a href="宋元学案_page196.html">196</a><a href="宋元学案_page197.html">197</a><a href="宋元学案_page198.html">198</a><a href="宋元学案_page199.html">199</a><a href="宋元学案_page200.html">200</a><span class="current-page">201</span><a href="宋元学案_page202.html">202</a><a href="宋元学案_page203.html">203</a><a href="宋元学案_page204.html">204</a><a href="宋元学案_page205.html">205</a><a href="宋元学案_page206.html">206</a><span>...</span><a href="宋元学案_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
