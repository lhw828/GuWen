<!DOCTYPE html>
<html>
<head>
    <meta charset="UTF-8">
    <title>宋元学案 - 第 13 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 13 页/共 437 页</h1>
    <div class="content">
　　光芒四出曰孛。不言所在之次者，见于旦也。文十四年有星孛入于北斗，昭十七年有星孛入于大辰。此不言所在之次者，见于旦可知也。（冬十有一月，有星孛于东方。）

　　睢阳子集（补。）

　　孔子而下，称大儒者，曰孟轲、荀卿、扬雄。至于董仲舒，则忽而不举，何哉﹖仲舒对策，推明孔子，抑黜百家，诸不在六艺之科者皆绝其道，勿使并进，斯可谓尽心于圣人之道者也。暴秦之后，圣道晦而复明者，仲舒之力。（《董仲舒》。）

　　史固称汉孝元少而好儒，及即位，登用儒生，委之以政，故贡、薛之徒迭为宰相。而上牵制文义，优游不断，孝宣之业衰焉。噫！昔宣帝尝怒元帝言用儒生，将乱其家者也，亦不思之甚矣。向使元帝能纳萧望之、刘更生之谋，安有衰灭﹖盖用儒而不能委之以政尔。（《书汉元帝赞后》。）

　　国家踵隋、唐之制，专以词赋取人，故天下之士皆致力于声病对偶之间，探索圣贤之阃奥者百无一二。而非挺然特出，不徇世俗之士，孰克舍彼而取此！

　　专守王弼、韩康伯之说而求于《大易》，吾未见其能尽于《大易》也。专守《左氏》、《公羊》、《谷梁》、杜、何、范氏之说而求于《春秋》，吾未见其能尽于《春秋》也。专守毛苌、郑康成之说而求于《诗》，吾未见其能尽于《诗》也。专守孔氏之说而求于《书》，吾未见其能尽于《书》也。（以上《与范天章书》。）

　　文者，道之用也。道者，教之本也。故必得之于心，而后成之于言。自汉至唐，以文垂世者众矣。然多杨、墨、佛、老虚无报应之事，沈、谢、徐、庾妖艳邪侈之辞。始终仁义，不叛不杂者，惟董仲舒、扬雄、王通、韩愈。（《与张洞书》。）

　　《传》曰：「四郊多垒，此卿大夫之辱也。地广大，荒而不治，此亦士之辱也。」噫，仁义不行，礼乐不作，儒者之辱与！夫仁义礼乐，治世之本也，王道所由兴，人伦所由正。舍其本，则何所为哉﹖噫，儒者之辱，始于战国。杨、墨乱之于前，申、韩杂之于后。汉、魏而下，则又甚焉。佛、老之徒横于中国，彼以死生祸福、虚无报应为事，千万其端，绐我生民，绝灭仁义，屏弃礼乐，以涂塞天下之耳目。天下之人，愚众贤寡，惧其死生祸福报应人之若彼也，莫不争奉而竞趋之。观其相与为群，纷纷扰扰，周乎天下，于是其教与儒齐彄并驾，峙而为三。吁，可怪也！去君臣之礼，绝父子之戚，灭夫妇之义。儒者不以仁义礼乐为心则已，若以为心，得不鸣鼓而攻之乎﹖凡今之人，与人争詈，小有所不胜，尚以为辱，矧以夷狄诸子之法乱我圣人之教，其为辱也大矣。噫，圣人不生，怪乱不平。章甫其冠，逢掖其衣，不知其辱，反从而尊之，得不为罪人乎﹖由汉、魏而下千余岁，其源流既深，其本支既固。不得其位，不翦其类，其将柰何！其将柰何！（儒辱。

　　附录

　　先生退居泰山之阳，枯槁憔悴，须眉皓白。故相李文定迪守，见之，叹曰：「先生年五十，一室独居，谁事左右﹖不幸风雨饮食生疾，柰何﹖吾弟之女甚贤，可以奉箕帚。」先生固辞。文定曰：「吾女不妻先生，不过一官人妻。先生德高天下，幸李氏，荣贵莫大于此」先生曰：「宰相女不以妻公侯贵戚，而固以嫁山谷衰老藜藿不充之人。相国之贤，古无有也。予安敢不承！」其女亦甘淡泊，事先生尽礼，当时士大夫莫不贤之。（《渑水燕谈》。）

　　范文正在睢阳掌学，有孙秀才者索游，上谒文正，赠钱一千。明年，孙生复过睢阳，谒文正，又赠一千。因问：「何为汲汲于道路﹖」生戚然动色曰：「母老，无以为养。若日得百钱，甘旨足矣。」文正曰：「吾观子辞气，非乞客也。二年仆仆，所得几何，而废学多矣！吾今补子学职，月可得三千以供养，子能安于学乎﹖」生大喜。于是授以《春秋》，而孙生笃学，不舍昼夜。明年，文正去睢阳，孙生亦辞归。后十年，闻泰山下有孙明复先生以春秋教授学者，道德高迈。朝廷召至，乃昔日索游孙秀才也。（《杨公笔录》。）

　　祖望谨案：此段稍可疑，宜再考。先生说于李文定公时，年已五十矣，疑其稍长于范文正公，未必反受《春秋》于文正也。（梓材案：泰山以淳化三年壬辰生。文正以端拱三年己丑生，实长于泰山三岁。）且本传言文正实荐先生入国子，则此所云朝廷召至，文正乃知之者，不已谬乎！

　　欧阳文忠曰：先生治《春秋》，不惑传注，不为曲说乱经。其言简易，明于诸侯大夫功罪，以考时之盛衰，而推见王道之治乱，得于经之本义为多。（补。）

　　王得臣曰：泰山着《春秋尊王发微》，以为凡经所书，皆变古乱常则书，故曰「《春褒秋》无」，盖与谷梁子所谓「常事不书」之义同。（补。）

　　朱子曰：近时言《春秋》，皆计较利害，大义却不曾见。如唐之陆淳，本朝孙明复之徒，虽未能深于圣经，然观其推言治道，凛凛然可畏，终得圣人意思。（补。）

　　百家谨案：石徂徕《泰山书院记》：「自周以上观之，贤人之达者，陶、傅说、伊尹、吕望、召公、毕公是也。自周以下观之，贤人之穷者，孟子、杨子、文中子、韩吏部是也。然较其功业德行，穷不易达。吏部后三百年，贤人之穷者又有泰山先生。孟子、杨子、文中子、吏部皆以其道授弟子；既授弟子，复传之于书；其书大行，其道大耀。先生亦以其道授弟子；既授弟子，亦将传之于书；将使其书大行，其道大耀。乃于泰山之阳起学舍讲堂，聚先圣之书满屋，与群弟子而居之。当时从游之贵者，孟子则有梁惠王、齐宣王、滕文公之属，杨则有刘歆、桓谭之属，文中子则有越公之属，吏部则有裴晋公、郑相国、张仆射之属。门人之高第者，孟则有万章、公孙丑、乐正克之徒，杨则有侯芭、刘棻之徒，文中子则有董常、程元、薛收、李靖、杜如晦、房、魏之徒，吏部则有李观、李翱、李汉、张籍、皇甫湜之徒。今先生从游之贵者，故王沂公、蔡贰卿、李泰州、孔中丞，今李丞相、范经略、明子京、张安道、士熙道、祖择之；门人之高第者，石介、刘牧、姜潜、张洞、李缊。足以相望于千百年之间矣，孰谓先生穷乎！大哉，圣贤之道无屯泰。孟子、杨子、文中子、吏部，皆屯于无位与小官，而孟子泰于七篇，杨子泰于《法言》、《太玄》，文中子泰于《续经》、《中说》，吏部泰于《原道》、《论佛骨表》十余万言。先生尝以为尽孔子之心者《大易》，尽孔子之用者《春秋》，是二大经，圣人之极笔也，治世之大法也，故作《易说》六十四篇，《春秋尊王发微》十二篇。疑四凶之不去，十六相之不举，故作《尧权》。防后世之篡夺，诸侯之僭偪，故作《舜制》。辨注家之误，正世子之名，故作《正名解》。美出处之得，明传嗣之嫡，故作《四皓论》。先生述作，上宗周、孔，下拟韩、孟，是亦为泰，先生孰少之哉！介乐先生之道，大先生之为，请以此说刊之石，陷于讲堂之西壁。」又徂徕与祖择之书云：「自周以上观之，圣人之穷者惟孔子；自周以下观之，贤人之穷者惟泰山明复先生。」今先生之书不可尽见，但以徂徕之学问而为其尊戴如此，即可以知先生矣。嗟乎，师道之难言也！视学问重，则其视师也必尊；视学问轻，则其视师也自忽。故庐陵之志先生墓曰：「鲁多学者，其尤贤而道者石介。自介而下，皆以弟子事之。孔给事道辅闻先生之风，就见之，介执杖履侍左右，先生坐则立，升降拜则扶之。及其往谢也，亦然。鲁人既素高此两人，由是始识师弟子之礼，莫不嗟叹之。」呜呼，观于徂徕事师之严，虽不见先生之书，不可以知先生之道之尊哉﹖

　　◆泰山学侣

　　文昭胡安定先生瑗（别为《安定学案》。）

　　◆泰山同调

　　评事士熙道先生建中

　　主簿刘子望先生颜（并为《士刘诸儒学案》。）

　　◆泰山门人

　　直讲石徂徕先生介

　　石介，字守道，奉符人。第进士，历郓州，南京推官，笃学有志尚，乐善疾恶，喜声名，遇事奋然敢为。以论赦书，罢为镇南掌书记。代父丙远官，为嘉州军事判官。丁父母艰，垢面跣足，躬耕徂徕山下，葬不葬者七十丧。以《易》教授其徒，鲁人称徂徕先生。入为国子监直讲、太子中允、直集贤院，学者从之甚众。常患文章之弊，佛、老为蠹，着《怪说》三篇及《中国论》，言去此三者，乃可以有为。又着《唐鉴》，以戒奸臣、宦官、宫女，指切当时，无所忌讳。庆历三年，吕夷简罢相，夏竦罢枢密使，而杜公衍、章公得象、晏公殊、贾公昌朝、范公仲淹、富公弼、韩公琦同时执政，欧阳公修、余公靖、王公素、蔡公襄并为谏官。先生喜曰：「此盛事也！」乃作《庆历圣德诗》，略曰：「众贤之进，如茅斯拔；大奸之去，如距斯脱。」众贤指杜等，大奸斥竦也。泰山见之曰：「子祸始此矣！」先生不自安，求出，判濮州。未赴，卒于家，年四十一。会孔直温谋畔，搜其家，得先生书。夏竦欲因以修报复，且中伤杜公等，因言介诈死，北走契丹，请发棺以验。诏下，时杜公在兖，以语官属，龚鼎臣愿以阖族保介必死。提点刑狱吕居简亦曰：﹞隍G走，孥戮非酷。不然，国家无故剖人冢墓，何以示后世﹖且介死必有亲属门生会葬，苟召问无异，亦足应诏。」于是众数百同保，乃免斲棺。子弟羁管他州，亦得还。先生家故贫，妻子不免冻馁，富、韩二公共买田以赡养之。有《徂徕集》行于世。（云濠案：《徂徕集》三十卷。谢山《学案札记》：《徂徕易解》五卷。陈直斋曰：所解止六十四卦，亦无大发明。）

　　（梓材谨案：《宋史》《范忠宣传》云：「仲淹门下多贤士，如胡瑗、孙复、石介、李觏之徒，纯仁皆与从游。」知胡、孙、石、李四先生皆在文正门下，而先生与盱江辈行较后于安定、泰山，则列之文正门人可也。）

　　春秋说

　　称「人」者贬也；而人不必皆贬，微者亦称人。称爵者褒也，而爵未必纯褒，讥者亦称爵。继故不书即位，而桓、宣则书。即位妾母不称夫人，而成风则称夫人。失地之君名，而卫侯奔楚则不名。未踰年之君称子，而郑伯伐许则不称子。会盟先主会者，而瓦屋之盟则先宋。征伐首主兵者，而甗之师则后齐。母弟一也，而或称之以见其恶，或没之以着其罪。天王一也，或称天以着其失，或去天以示其非。

　　《春秋》为无王而作，孰谓隐为贤且让而始之哉！（以上《总论》。）

　　子叔姬先书被执，次书来归，非郯、之比。夫商人弒君自立，又虐其国君之母，天子不能讨，诸侯不能伐。季孙行父再如晋，诸侯为是盟于扈，皆无能为而退，徒得单伯之至、子叔姬之归而已，而兴兵以侵鲁者未已也。于以见晋霸之不竞也，于以见诸侯之有弒君者而莫之讨也，于以见齐之横而鲁之弱也。（文十四年，齐人执子叔姬。）

　　翚弒隐公，遂弒子赤。桓公之立，逆女使翚；宣公之立，逆女使遂。斯二人者，在国以为贼，而桓、宣以为忠也。故终桓、宣之世，翚、遂皆称公子，无异词。（宣元年，公子遂如齐逆女。）

　　礼有重轻先后之不同。以祭视绎，则祭为重而绎为轻；以绎视卿佐之丧，则绎为轻而卿佐之丧为重。有国者当图其称也。（壬午，犹绎，《万》入去钥。）

　　内取外邑皆曰取，如取郜、取防、取訾娄。外归鲁地皆曰归。如济西、龟阴及讙、阐、汶阳田，鲁地也，齐人以归于我，当曰归，今而曰取者，盖因晋力而取之也。归者其意也；取者我也，非其志也。于后齐复事晋，故八年使韩穿来言归之于齐。然此年齐归我田书曰取，八年齐取我田乃曰归者，取之自晋，归之自晋，以见鲁国之命制于晋而已。故虽我田也，而不得偃然有之，其犹寄尔。故齐归我田书曰「取」，犹若取之于外者；齐取我田书曰「归」，犹若齐之所有也。（成十年，取汶阳田。）

　　公之此行，内有侨如之患，外不见于霸主，故危而致之。（成二六年，公至自会。）

　　不书「及」，内之也。鄫有国而私属于鲁，鲁之私属鄫也，皆不臣之着也。（襄五年，叔孙豹、鄫世子巫如晋。）

　　成九年为蒲之会，将以合吴，而吴不至，故十五年诸侯之大夫会之于钟离。前三年悼公盟鸡泽，使荀会逆吴子而又不至，故此年使鲁先会之于善道。凡此皆往会之也。至秋戚之会，序吴于列而不复殊者，因来会也。凡序吴者，来会我也；殊吴者，往会之也。（襄五年，仲孙蔑、卫孙林父会吴于善道。）

　　日食之变，起于交也。有虽交而不食者，春秋二百四十二年而日食三十六。有频交而食者，此年及二十四年，三年之内连月而食者再也。诸儒以为历无此法，或传写之误。然汉之时亦有频食者，高帝三年及文帝前三年十月晦、十一月晦是也。天道至远，不可得而知。后世执推步之术，案交会之度而求之，亦已难矣。（襄二十一年，九月庚戌朔，日有食之。冬十月庚辰朔，日有食之。）

　　徂徕文集

　　尧、舜、禹、汤、文、武、周、孔之道，万世常行，不可易之道也。佛、老以妖妄怪诞之教坏乱之，杨亿以淫巧浮伪之言破碎之。（《怪说》。）

　　慈溪黄氏曰：徂徕先生学正识卓，辟邪说，卫正道，上继韩子以达于孟子，真百世之师也。杨亿不过文词浮靡，其害本不至与佛、老等，而　亦辟之峻如此，盖宋兴八十年，浮靡之习方开，为所怪也。使先生生乎今之世，见托儒者之名售佛、老之说者，辟之又当何如哉﹖

　　狗当吾户，猫捕吾鼠，鸡知天时，有功于人，食人之食可矣。彼素飧尸禄，将狗猫鸡之不若乎！（《责素飧》。）

　　天地间必然无有者有三：无神仙，无黄金术，无佛。大凡穷天下而奉之者，一人也。莫贵于一人，天地两间苟所有者，求之莫不得也。秦始皇求为仙，汉武帝求为黄金，梁武帝求为佛，勤亦至矣，而始皇远游死，梁武饿死，汉武铸黄金不成。吾故知三者之必无也。（《辨惑》。）

　　郑康成注《文王世子》云：「文王以忧勤损寿」之说，大非也。文王享年九十有七，岂为损寿乎﹖夫忧勤天下者，圣人之心也。安乐一身，匹夫之情也。后世人君皆耽于逸乐，寿命不长，康成之罪也。（《忧勤非损寿论》。）

　　辱书谓士熙道言天下人有感应为失，至乃谓：「人自人，天自天，天人不相与。断然以行乎大中之道，行之则有福，异之则有祸，非有感应也。」夫能行大中之道，则是为善，善降之福，是人以善感天，天以福应善人。不能行大中之道，则是为恶，恶则降之祸，是人以恶感天，天以祸应恶也。此所谓感应者也。而曰非感应，吾所未达也。人亦天，天亦人，天人相去，其间不容发。但天阴下人，不如国家昭昭然设爵赏刑罚以示人善恶。《书》曰「天工人其代之。」《易》曰：「兼三才而两之。」文中子曰：「三才之道不相离。」又《干卦》曰：「先天而天弗违，后天而奉天时。」杨雄曰：「天辟乎上，地辟乎下，人辟乎中。」天人果不相与乎﹖熙道通天地人者，故言人必言天，言天必言人。文中子曰：「《春秋》其以天道终乎！《元经》其以人事终乎！」天人相与之际，甚可畏也，故君子备之。言人而遗乎天，言天而遗乎人，未尽天人之道也。（《与范奉礼书》。以上洲原本。）

　　攘臂欲操万丈戈，力与熙道攻浮■　。（《上孙先生书》。）

　　有非常之事，然后有非常之人。有非常之人，然后有非常之功。今元昊猖狂，亦非常也。求非常之事，立非常之功，莫若阁下。然建大厦者非一材，维泰山者非一绳。（《上韩密学经略书》。）

　　日月，天之目。御史，天子之目。（《上李杂端书》。）

　　合天下之公也，虽其亲昵，人不谓之私。用一人之私也，虽其疏远，人不谓之公。（《上王沂公书》。）

　　昔郭代公为太学生，家信至，寄钱四十万为学粮。有缞服叫门，云：「五代未葬」，代公即命以车一时载去，略无留者，亦不问姓氏。代公其年绝粮，不能成举。柳河东布衣时坐酒肆中，有书生在其侧，言贫无以葬，柳即搜于其家，得白金百余两，钱数万，遗之。故代公富贵功业，光隆于唐；河东文章声名，照映本朝。（《上王状元书乞助改葬石氏七十丧》。）

　　生幸而值如孔子、孟轲者同其时，居幸而遭如孔子、孟轲者同其里，则是坐遇孔、孟，亲见圣贤，不隔数千百年得其人而师之，不走万数千里获其师而学之也。（《上孙少傅书》。）

　　频见仆所为文，仆文字实不足动人。然仆之心能专正道，不敢跬步叛去圣人，其文则无悖理害教者，斯亦鄙夫硁硁然有一节之长也。书中又言仆书字怪且异，古亦无，今亦无，为天下非之。此诚仆之病也。此为之不能也。然永叔谓我特异于人，似不知我也。仆诚亦有自异于众者，则非永叔之所谓也。今天下为佛、老，其徒嚣嚣乎声，附合响应，仆独挺然自持吾圣人之道。今天下为杨亿，其众哓哓乎口，一唱百和，仆独确然自守吾圣人之经。兹是仆有异乎众者。然亦非特为取高于人，道适当然也。（答《欧阳永叔书》。）
</div>
    <div class="pagination">
<a href="宋元学案_page12.html">上一页</a><span>...</span><a href="宋元学案_page8.html">8</a><a href="宋元学案_page9.html">9</a><a href="宋元学案_page10.html">10</a><a href="宋元学案_page11.html">11</a><a href="宋元学案_page12.html">12</a><span class="current-page">13</span><a href="宋元学案_page14.html">14</a><a href="宋元学案_page15.html">15</a><a href="宋元学案_page16.html">16</a><a href="宋元学案_page17.html">17</a><a href="宋元学案_page18.html">18</a><span>...</span><a href="宋元学案_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
