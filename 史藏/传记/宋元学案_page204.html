<!DOCTYPE html>
<html>
<head>
    <meta charset="UTF-8">
    <title>宋元学案 - 第 204 页/共 437 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋元学案 - 第 204 页/共 437 页</h1>
    <div class="content">
　　附录

　　张南轩答先生书曰：汪端明以「正大」二字奉告，此意固美，然要须有下手处。「弘毅」，乃学者下手处也。学者用功，常患于偏，弘则惧夫肆，毅则惧夫拘，是非弘毅也，气习之所乘也。在学者初用功，亦无怪其有此，然要知其为病，而致吾存养穷索之功。

　　县令张先生杰

　　张杰，字孟远，衢州人也。大父澄，从韩蕲王讨闽，死王事。先生明隽闳达，才气横厉。尝游张魏公之门，魏公奇之。干、淳间，遍与张、朱、吕三公交，而师事者为玉山。以上书见忤于赵卫公。知安吉，大水，蠲民租，太守不可，先生力与之抗。太守上章求避，先生亦请祠，终身不出，亦不媿师门者也。观东莱所以称先生，其人大类同甫一流。

　　司直赵先生焯

　　赵焯，字景昭，开封人也。东莱介之以见玉山曰：「新太平州司户赵焯，旧与从游，有志于正学，练达世故，于辈流中不易得。愿一听謦欬，傥有以语之，想必能佩服。亦季路同年也。」先生复师事玉山，最与张杰善，官司直。

　　忠惠郑先生侨（附从父厚、樵。）

　　郑侨，字惠叔，莆田人也。从父曰厚，曰樵，世所称溪东、溪西二先生者也。溪东、西兄弟以稽古之学传其家，而先生又婿于玉山之门，故其践履醇如也。干道五年，进士第一。高宗崩，孝宗在德寿宫，欲行终丧之礼，群臣表请还内。先生疏争之曰：「丧不离次，礼也。」孝宗为之泣下。使金，以其主有疾，欲令于合门投进国书，先生以敌国礼争之，讫得成礼。累官参知政事、知枢密院事。朱子之罢，四入札留之，不报。党禁起，高似孙作《右道学图》，以先生为巨首，谓其庇之也。出知福州，陛辞，请「平国论而无偏听，严边防而无轻信」。说者以为侂冑始于锢道学，终于用兵，先生两言，尽其生平。以观文殿学士卒，赠太师，谥忠惠。

　　◆赵氏家学

　　安无赵先生崇宪

　　赵崇宪，字履常，忠定长子。淳熙八年，以取应对策第一。时忠定侍立殿上，降，再拜以谢。孝宗顾近臣曰：「汝愚年几何，已有子如此！」越三年，复以进士擢甲科，上谓执政曰：「此汝愚子，岂即前科取应对第一人者邪﹖」忠定帅蜀，辟书写机宜文字，改江西转运司干办公事。忠定既贬卒，先生阖门自处。后复忠定官，升先生为籍田令，先生拜命感泣，陈疏力辞，以为「先臣之冤未白，而其孤先被宠光，非公朝所以劝忠孝、励廉耻之意。」复引陈了翁论司马温公、吕申公复官事申言之，乞下三省集议，辩其诬蔑，昭示中外，使先臣之谗谤既明，而宪圣拥佑之功德益显，并请改正诬史，垂万世之公。累迁著作佐郎，兼权考功郎。因闵雨上封事，勉圣学以广聪明，教储贰以固根本，防左右近习窃弄之渐，察奸憸余党窥伺之萌，皆恳恳为上言之。请外，知江州，疏蠲和籴，以纾民困。瑞昌民负茶引钱，新旧累积，追及子孙，亟请以新券一偿旧券二，诏从其议。迁转运判官，兼帅漕司事。初，忠定捐私钱百余万创养济院，俾四方宾旅之疾病者得药与食，岁久寖移为他用。先生至，寻修复，立规约数十条，以愈疾之多寡为赏罚，并收鞠弃儿。更定社仓利弊。知静江府、广西经略安抚，减平赋税，严民夷交通之禁，条上朝廷，颇釆其言，然未及尽用也。先生天性笃孝，父殁，终丧不饮酒食肉，比御犹弗入。都监而后，累世以孝行闻，时人难之。（参史传。）

　　朝请赵节斋先生崇度

　　赵崇度，字履节，号节斋，忠定子。由承务郎为右曹郎中，提举湖南常平，改江西，终朝散大夫。先生自少聪颖，年十六，谒朱文公于考亭，文公器之，授以《大学》一编，曰：「修己治人之法，不出此书。」后忠定归卧里门，又授以《通鉴》，曰：「读是，可以见古今兴坏存亡之故。」先生天才逸发，落笔娓娓动人，而文公迪之以经，欲其知道以立本也；忠定博之以史，欲其知变以致用也。先生衣被父师之教，自励如玉雪，不忍秋毫点污。真西山铭其墓，称先生劲气直节，实似忠定，儗诸忠宣昆季，各得文正之一体。着有《磬湖集》、《左氏常谈》、《史髓》、《节斋闻记》等书。（参《真西山集》。）

　　机幕赵先生崇模

　　赵崇模者，忠定子也。刘后溪帅荆襄，辟为机幕。时亦辟赵师劭之弟，先生以师劭官药局时请斩忠定以谢天下，义不与其子弟接，草笺辞谢。后溪遽勒师劭之弟。

　　京幕赵先生崇实

　　赵崇实者，忠定少子也。诚朴出于天性。游京幕，为元寮有声。早卒。

　　直阁赵先生必愿

　　赵必愿，字立夫，忠定孙，安抚子，勉斋之徒也。初以恩补承务郎。登进士，知崇安县，修学政，乡选善士。授湖广总所干办公事。居父丧，从学于勉斋。服除，知全州，访立周濂溪后。后知台州，一循大父之政，建陈了翁祠，政教兼举。累迁至户部侍郎、同详定敕令，请立国本。兼给事中、权户部尚书。抗言「全蜀遗烬，靡有孓遗」，「君臣动色，太平自贺」，又以言忤丞相史嵩之，司谏郑起潜论罢，以宝谟阁直学士奉祠。淳佑五年，起知福州，兼福建安抚使。以平易近民，忠信厚俗，行乡饮酒礼，旌贤士，奖高年，裁僧寺。尤留意武备，以军礼见戎帅，申明左巽军节制事宜。凡四年，卒，赠银青光禄大夫。先生才周器博，心平量广，而又早闻家庭忠孝之训，师友正士之言，渊源有自，故所立卓然可称。（参史传。）

　　知州赵先生良淳（别见《双峰学案》。）

　　◆陈氏家学

　　清惠陈先生昉

　　陈昉，字叔方，宣奉岘之子。以父任知浦城县。盗起邻郡，先生措置得宜，迄不犯境。继而老弱阻饥，极力赈救，境内以安。真西山荐之朝，与刘克庄等号「端平八士」。迁司农丞，累权吏部侍郎。丐去，知福州，重士爱民，威惠兼至，蠲宿逋，却例册。去郡之日，帑庾充牣。闽人论良牧，必以先生为首。召为工部侍郎。景定初，知建宁府，属邑产禾一本四十余穗，人以为善政所感。除吏部尚书，拜端明殿学士，致仕。卒，谥清惠。（《参温州旧志》。）

　　承旨陈公齐先生均（别见《西山真氏学案》。）

　　◆郑氏家学（刘、杨四传。）

　　直阁郑先生寅

　　郑寅，字子敬，忠惠子也。累官知吉州。召对，以言济王冤状忤权臣，黜。端平初，召为左司郎，兼权枢密副都承旨。首请为济王立庙，又力陈三边无备，宿患未除，正纪纲，抑侥幸，裁滥赏，汰兵，以张国势。出知漳州，进直宝章阁。先生博习典故，得其外王父玉山之传，李燔、陈宓皆重之。

　　◆郑氏门人

　　忠简王浑尺先生介（别见《丽泽诸儒学案》。）
 卷四十七　艾轩学案（黄氏原本、全氏修定）
　　艾轩学案（黄宗羲原本　　黄百家纂辑　　全祖望修定）

　　艾轩学案表

　　林光朝　　　　林亦之　　陈藻　　　　　林希逸

　　（陆子正门人。

　　和靖、震泽再　刘翼

　　传。）　　　　刘夙　　（子）弥正　　（孙）克庄　　洪天锡　　丘葵（别见《北溪

　　学案》。）　

　　（孙）克逊

　　（伊川三传。）　　　　（子）弥邵

　　（安定、濂溪、涑　　　　孟涣（别见《槐堂诸儒学案》。）　　

　　水、百源四传。）　　　　刘朔　　（子）起晦

　　孟涣（别见《槐堂诸儒学案》。）

　　陈士楚

　　黄刍

　　林阿盥

　　黄叔盥

　　魏几

　　陈俊卿（别见《武夷学案》。）

　　吴松年（别见《周许诸儒学案》。）

　　赵汝愚（别见《玉山学案》。）

　　陆九渊（别为《象山学案》。）
</div>
    <div class="pagination">
<a href="宋元学案_page203.html">上一页</a><span>...</span><a href="宋元学案_page199.html">199</a><a href="宋元学案_page200.html">200</a><a href="宋元学案_page201.html">201</a><a href="宋元学案_page202.html">202</a><a href="宋元学案_page203.html">203</a><span class="current-page">204</span><a href="宋元学案_page205.html">205</a><a href="宋元学案_page206.html">206</a><a href="宋元学案_page207.html">207</a><a href="宋元学案_page208.html">208</a><a href="宋元学案_page209.html">209</a><span>...</span><a href="宋元学案_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
