<!DOCTYPE html>
<html>
 <head>
  <meta charset="utf-8"/>
  <title>
   史传三编 - 第 9 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史传三编 - 第 9 页/共 21 页
  </h1>
  <div class="content">
   史传三编卷二十一
　　钦定四库全书
　　史传三编卷二十二
　　大学士朱轼撰
　　名臣传十四
　　唐
　　马周
　　马周字賔玉博州茌平人也少孤家贫嗜学善诗春秋然性旷迈乡人以无细谨薄之武德中补州助敎以不屑治事去客密州赵仁本髙其才资给使入关留汴爲浚仪令崔贤所辱遂激而西舍新丰逆旅主人不之顾周命酒一斗八升悠然独酌众异焉至长安舍中郎将常何家贞观五年诏百官言得失周爲何条二十事太宗怪问何何曰此非臣所能家客马周爲之帝令召周未至使者数軰敦趣及见与语大悦诏直门下省明年拜监察御史奉使称职帝以何得人赐帛三百匹周上疏曰臣每观前史见贤者忠孝事未尝不掩卷长想思履其迹臣不幸蚤失父母犬马之养已无所施顾来事可爲者惟忠义而已陛下不以臣愚擢臣不次輙竭区区伏见大安宫在宫城右墙宇门阙方紫极爲卑小东宫皇太子居之而在内大安至尊居之反在外太上皇虽志清俭爱惜人力而蕃夷朝见四方观听有不足焉臣愿务从髙显以称万方之望伏读明诏以二月幸九成宫窃惟太上皇春秋髙陛下宜朝夕视膳今所幸宫去京三百里而逺万一太上皇思感欲见陛下何以逮之今兹本爲避暑行也太上皇留热处陛下走凉处温凊之道臣所未安伏见诏宗室功臣悉就藩国遂贻子孙世守其政与国无疆臣谓陛下宜思所以安存之富贵之何必使世官也且尧舜之父有朱均之子若令有不肖子袭封嗣职兆庶被殃正欲絶之则子文之治犹在也正欲存之则栾黡之恶已暴也必曰与其毒害于见存之人毋宁割爱于已亡之臣则向之所谓爱之重之者适所以伤之也臣谓宜赋以茅土畴以户邑必有材行随器而授虽干翮非强亦可以免累汉光武不任功臣以吏事所以终全其世愿陛下深思其事使得奉大恩而终全其福禄臣闻圣人之治天下莫不以孝为夲故曰孝莫大于严父严父莫大于配天国之大事在祀与戎孔子亦曰吾不与祭如不祭自陛下践祚宗庙之享未尝亲事窃惟圣情以乘舆一出所费无艺故忍孝思以便百姓而一代史官不书皇帝入庙将何以贻厥孙谋示来叶耶臣知大孝诚不在爼豆之间然圣人训人必以己先之示不忘本也臣闻致化之道在求贤审官孔子曰惟名与器不可以假人是言愼举之爲重也伏见王长通白明逹本乐工舆皂韦槃提斛斯正无他材独解调马虽术逾等夷可厚赐金帛今超授髙爵与外廷朝防驺竖倡子鸣玉曵履臣窃耻之帝善其言除侍御史又言臣厯观夏商周汉之有天下传祚相继多者八百余年少者犹四五百年皆积德累业防结于人岂无僻王頼先哲以免自魏晋逮周隋多者五六十年少者二三十年良由创业之君不务仁化当时仅能自守后无遗德可思故传嗣之主其政少衰一夫大呼天下土崩今陛下虽以大功定天下而积德日浅当隆禹汤文武之道使防有余地爲子孙立万世之基自古明王虽因人设敎大要节俭于身防加于人故其下爱之如父母卜祚遐长今百姓承丧乱之后比于隋时才十分之一而徭役相望兄去弟还陛下虽诏减省而有司徒行文书役之如故四五年来百姓颇怨嗟以爲陛下不存养之汉文帝惜百金之费而罢露台集上书以爲殿帷所幸愼夫人衣不曵地景帝亦以锦绣纂组妨害女工特诏除之所以百姓安乐至孝武帝虽穷奢极侈承文景遗德故人心不摇向使髙祖之后即値武帝天下必不能全又益州及京师诸处营造供奉器物并诸王妃主服餙皆过靡丽臣闻昧旦丕显后世犹怠作法于治后世犹乱陛下少处人间知百姓疾苦前代成败目所亲见尚犹如此而况皇太子生长深宫不更外事即万歳后圣虑之所当忧也臣窃寻自古黎庻怨畔未有能重安者凡脩政敎当脩之于可修之时故人主每见前代之亡则知其政敎之所由丧而不知其身之失故纣笑桀之亡幽厉笑纣之亡隋炀帝又笑齐魏之失国也今之视炀帝犹炀帝之视齐魏也贞观初率土荒俭一匹绢才易斗米而天下帖然者百姓知陛下忧怜之故人自安无谤讟也五六年来频岁丰稔一匹绢易粟十余斛而百姓咸怨以为陛下不忧怜之何则今营爲者多不急之务也自古以来国之兴亡不在蓄积多少而在百姓苦乐且以近事騐之隋贮洛口仓而李宻因之积布帛东都而王世充因之西京府库亦为国家之用积贮固有国之常要当人有余力而后收之岂人劳而强敛之以资宼耶夫俭以息人贞观初陛下己躬爲之若人劳而不息万一中国水旱而邉方有警狂狡窃发非徒旰食晏寝而已古语云动人以行不以言应天以实不以文陛下诚欲励精为政不烦逺采上古但及贞观初则天下幸甚昔贾谊谓汉文帝可痛哭者诸王年少傅相制之长大之后必生祸乱臣窃观今功臣诸王陛下之日必无他心万代之后不可不虑汉晋以来乱天下者皆由树置失宜不豫爲节制人主岂不知其然溺于私爱耳今诸王宠遇过厚臣愚虑之非特恃防骄侈也昔魏武帝宠陈思王文帝即位防守禁闭先帝示防太多故嗣主疑而畏之此武帝宠陈思适所以苦之也且帝子身食大国何患不富而优赐曾无限极语曰贫不学俭富不学奢言自然也今大圣创业岂惟处置见子弟当制长久之法使万代奉行臣闻天下以人爲本使百姓安乐在刺史县令耳县令既众不可皆贤但州得贤刺史可矣古者郡守县令皆选贤德欲有所用必先试以临人或由二千石髙第入爲宰相今独重内官县令刺史颇轻其选刺史多武夫勲人或京官不称职始出补外折冲果毅身力强者入爲中郎将其次乃补边州而以德行才术擢者十不得一所以百姓未安殆由于此防奏帝称善谓侍臣曰刺史朕当自选县令宜诏京官五品以上各举一人拜周给事中转中书舍人周善于敷奏机辨明鋭动中事防裁处周密帝每曰我蹔不见周即思之岑文本谓所亲曰马君论事防文切理无一言可损益听之纚纚令人忘倦然鸢肩火色腾上必速恐不能久累迁中书侍郎兼右庶子十八年迁中书令帝征辽东留定州辅太子还摄吏部尚书进银青光禄大夫帝飞白书鸾凤冲霄必资羽翼股肱之寄诚在忠良十六字赐之周寝疾取所上章奏稿悉焚之曰毋彰君过取身后名也卒年四十八陪葬昭陵初帝遇周厚周颇自负尝遣人以图购宅众以其素无赀皆窃笑他日白有佳宅直二百万周遽以闻诏有司给直并赐奴婢杂物周领选时特黜浚仪令以其尝辱己也
　　论曰周微时落拓无所容何其惫也及爲人陈事动主知相见恨晚又何遇之奇也草茅特逹慷慨而谈国家之务洋洋乎无所忌讳彼亦自以不世遭逢欲倾生平肺腑报知遇忠矣方之贾长沙魏郑国间实堪踵武唐书以不逮傅说吕望惜之无乃责备太过乎
　　禇遂良
　　禇遂良字登善钱塘人亮子也贞观中爲起居郎太宗尝叹虞世南死无与论书者魏徴白见遂良帝令侍书时方博购王羲之故帖独遂良能辨质真僞备论所出帝将有事泰山至洛阳星孛太微犯郎位遂良谏曰陛下拨乱反正功超古初方告成岱宗而彗輙见此天意有所未合昔汉武帝行岱礼优柔者数年臣愚愿加详虑帝悟遂罢封襌迁谏议大夫知起居注帝欲观之对曰今之起居古左右史也善恶必记未闻天子自取而观帝曰朕有不善亦记耶对曰臣职载笔君举必书刘洎曰使遂良不记天下之人亦记之帝尝怪舜造漆器禹雕其爼谏者十余不止遂良曰雕琢害力农纂绣伤女红漆器不已必金玉为之故谏者捄其源使不得开及夫横流则无复事矣帝咨美之时皇幼子皆外任都督刺史遂良固谏以爲刺史民之师师得人则安失人则劳皇子幼宜留京师敎以经学畏仰天威不敢犯禁养成德器然后敦遣帝嘉纳之时太子承干失德魏王泰有宠人物辐辏月给过于太子遂良上防曰圣人制礼尊嫡卑庻庶子虽爱不得逾嫡所以塞嫌疑之渐除祸乱之源也昔汉窦太后宠梁孝王卒以忧死宣帝宠淮阳王亦防至于败今魏王新出閤宜示以礼则训以谦俭乃爲良器此所谓圣人之敎不肃而成者也一日帝问侍臣以国家急务遂良曰太子亲王宜有定分此爲最急帝是其言使魏徴傅太子然太子卒以罪废既废魏王泰间侍帝许立爲嗣谓大臣曰昨日泰投我怀言臣今始得爲陛下子臣有一子百年后当杀之传国晋王朕闻其语甚怜之遂良曰陛下失言安有爲天下主而杀其爱子授国他人者乎陛下昔以承干爲嗣复宠爱泰故纷纷至此今若必立泰非别置晋王不可帝泣即定防立晋王爲太子授遂良太子賔客尝谏絶薛延陀失大信帝不纳帝欲自讨辽东遂良固劝无行谓一不胜师必再兴再兴爲忿兵兵忿者胜负不可必帝然之防李勣诋其计帝意遂决遂良惧上言臣请譬之一身両京腹心也四境手足也殊裔絶域殆非支体所属髙丽王陛下所立莫离支杀之讨其逆夷其地固不可失但遣一二慎将付锐兵十万翔旝云輣唾手可取昔侯君集李靖犹能撅髙昌缨突厥陛下止发踪指示得归功圣朝臣闻渉辽而左水潦荒漫决非万乘六师所宜行是时帝锐意荡平不见省进黄门侍郎叅综朝政谏却莫离支贡金引春秋纳郜鼎爲词帝以其使属吏及平髙昌歳调兵千人徃戍复论不可劝立麴文泰子弟亦不用突厥宼西州帝始悔之帝于寝宫侧别置院居太子遂良谏以父子不可滞爱滞爱者多愆宜许太子近师傅专学艺以广懿德帝从其言防父丧免起复拜中书令帝寝疾与长孙无忌并召入卧内以霍光诸葛亮委之令尽诚辅太子又语太子无忌遂良在而无忧国家事髙宗即位封河南郡公累迁尚书右仆射与无忌同心辅政帝亦敬礼二人纳善勤民故永徽初政有贞观之风六年帝将立武昭仪召无忌李勣与遂良入内殿遂良曰今日之召多爲中宫上意既决逆之必死太尉元舅司空功臣不可使上有杀元舅功臣之名遂良起于草茅无汗马之劳致位至此且受顾托不以死争之何以下见先帝勣称疾无忌等入帝曰罪莫大于絶嗣皇后无子今欲立昭仪谓何遂良曰皇后名家子先帝爲陛下娶之临崩执陛下手语臣曰朕佳儿佳妇今以付卿玉音在耳非有大故不可废也帝不悦翌日复言对曰陛下必欲易皇后请更择令族何必武氏武氏经事先帝众所共知万代之后谓陛下何如主帝羞默遂良因置笏殿阶叩头流血曰还陛下笏丐归田里帝大怒命引出武氏在中大言曰何不扑杀此獠无忌曰遂良受先帝顾命有罪不可加刑于志宁不敢言侍中韩瑗因间奏事涕泣极谏上不纳明日又谏悲不自胜上命引出瑗又上疏谏曰妲己倾殷褒姒灭周毎览前古常兴太息不谓今尘黩圣代陛下不用臣言臣恐宗庙不血食矣来济上表谏曰王者立后上法乾坤必择礼敎名家幽间令淑副四海之望称神只之意孝成纵欲以婢爲后使皇统亡絶社稷倾沦惟陛下详察帝皆不纳他日李勣入见帝问之曰朕欲立武昭仪爲后遂良固执不可遂良既顾命大臣事当且已乎对曰此陛下家事何必更问外人帝意遂决乃左迁遂良潭州都督寻转桂州韩瑗上防言遂良体国忘家损身徇物风霜其操鐡石其心社稷之旧臣陛下之贤佐无罪斥去内外咸嗟愿鉴无辜以慰众望不聼瑗复言曰昔微子去殷国随以亡张华不死晋不及乱陛下无故弃逐旧臣恐非国家之福帝终不纳显庆二年再贬遂良爱州刺史上疏自陈顾命定防情事冀感悟上意卒不省而韩瑗来济并以忠谏坐遂良党贬死逾年遂良卒年六十三瑗字伯玉京兆三原人来济江都人
　　论曰褚遂良忠谏名臣也或疑其谮死刘洎唐书亦病之李贽藏书至列于艺学之流悲夫髙宗昏庸牝晨穿鼻彼佞如勣固不足道虽以无忌之贤亦且弗能强谏遂良激切廷争窜死荒徼知有国而不知有身魏文贞宋广平之俦匹也而谓有谮人于死之事固未可信
　　裴行俭
　　裴行俭字守约绛州闻喜人也以父仁基爲王世充所害防补文生贞观中举明经调左屯卫仓曹叅军大将军蘓定方授以用兵奇术显庆二年迁长安令坐私论立武昭仪事贬官麟德二年擢安西都防西域诸国多慕义归附召爲司文少卿迁吏部侍郎典选十余载甚有能名始设长名榜铨注等法又定州县升降资拟髙下爲故事上元三年吐蕃叛出爲洮州道左二军总管又改秦州右军调露元年十姓可汗阿史那都支及李遮匐诱蕃落以动安西与吐蕃连和朝廷欲讨之行俭议曰吐蕃叛涣方炽敬元失律审礼丧元安可更爲西方生事今波斯王死其子质京师宜遣使立之道过二蕃以便宜制事可不劳而成也帝即诏行俭册送波斯王且爲安抚大食使经莫贺延碛风砂昼冥导引者迷路将士不胜饥渴行俭止营致祭下令曰水泉非逺众乃少安俄而云彻风恬行数百歩果得善水草至西州诸蕃郊迎行俭召豪杰千余人自随扬言大热未可进驻军湏秋都支觇知之不设备徐召四鎭酋长以畋猎爲名隂勒部伍倍道而进去都支帐十余里遣所亲问都支安否召与相见都支本与匐计及秋来拒忽闻使至仓卒不知所出率子弟五百余人诣营谒遂禽之传其箭召诸部酋长悉来请命并执送碎叶城简精骑约赍袭遮匐道获遮匐使者释之俾前徃谕其主言都支己禽状于是遮匐亦降悉俘至京师迁礼部尚书兼右卫大将军冬十月突厥阿史德温傅奉职二部俱反立泥熟匐爲可汗二十四州酋长皆叛应都防萧嗣业战死诏行俭爲定襄道行军大总管讨之行俭诈爲粮车三百乘伏壮士陌刀劲弩于中用羸兵挽进潜以精兵踵其后赋果来掠羸兵弃而走贼方解鞍牧马取粮车中而壮士突出伏兵又至杀获几尽自是粮车无敢近者大军次单于北暮立营堑濠既周行俭命徙营髙冈吏白士已安堵不可动弗听促徙之比夜风雨暴至前营所水深丈余众惊骇问何以知行俭曰自今第如我节制不必问所以知也贼拒战黑山数败杀僞可汗泥熟匐持首来降行俭又计禽奉职乃还明年阿史那伏念复与温傅合行俭总诸军屯陉口纵反间说伏念与温傅相贰伏念惧密送欵请防温傅自効行俭秘之而密以闻后数日望见烟尘涨天而南斥候皆惶骇行俭曰此伏念执温傅来降非他也顾受降如受敌勅严备遣单使徃劳既而果然于是突厥余党悉平帝大悦封闻喜县公侍中裴炎害其功谮斩伏念及温傅于市行俭叹曰浑濬之事古今耻之但恐杀降则后无复来矣遂称疾不出永淳元年卒年六十四生平以草名家髙宗用绢素令书文选一部甚秘爱之尝言褚遂良非精笔佳墨不书惟余与虞世南不择笔墨书更妍防有文集二十卷选谱十卷草字杂体数万言行于世又爲营阵部伍四十六诀武后诏武承嗣就第取去不复传隂阳厯术无所不通尤好取人善甄拔贤俊有人伦之鉴在吏部时见苏味道王勮许以皆掌铨衡李敬元盛称王勃杨炯卢照隣骆賔王之才行俭曰士之致远先器识而后文艺勃等虽有文才而浮躁浅露岂享爵禄之器耶炯沉静可至令长余得令终爲幸后咸如所料所引偏裨若程务挺王方翼张防最刘敬同李多黑齿常之皆爲名将平都支出玛瑙盘示将士广二尺文彩灿然军吏趋跌碎之惶怖叩头流血行俭笑曰尔非故也何至是所赐都支资产金器三千及槖驼马牛皆分给亲故洎麾下数日輙尽
　　论曰行俭才兼文武有人伦之鉴其器量亦不可及令长秉铨衡和钧石岂不爲有唐名相乃仅仅以知兵显而史氏遂以将帅目之惜夫士君子无所不学经文纬武非有两途可爲知者道耳内则佐天子作舟霖于苍生外则爲国家扬皇威于万里此之谓读书人岂必如邓弼所云一服儒衣遂奄奄欲絶哉行俭用兵以谋畧见奇不以血刃著绩儒将风期尤其可传者也
　　狄仁杰
　　狄仁杰字怀英并州太原人也爲儿时同舘生有被害者吏就诘众争辨仁杰诵读不置吏让之答曰黄卷中方与圣贤对何暇偶俗吏语耶举明经调汴州参军爲吏诬诉黜陟使阎立本异其才谢曰观过知仁君可谓沧海遗珠矣荐授并州法曹亲任河阳仁杰登太行山反顾见白云孤飞谓左右曰吾亲舍其下瞻怅久之云移乃去同僚郑崇质母老疾当使絶域仁杰谓曰若可贻亲万里忧乎诣长史蔺仁基请代行仁基叹曰北斗以南一人而已时方与司马李孝廉不平相谓曰吾等可少愧矣遂相待如初迁大理丞岁中断久狱万七千人称平恕左威卫大将军权善才右监门中郎将范怀义坐误斧昭陵柏髙宗诏诛之仁杰奏不应死帝怒曰是使我爲不孝子必杀之仁杰引张释之对文帝盗玉环事争之得免授侍御史左司郎中王本立怙宠自肆仁杰劾奏其恶有诏原之仁杰曰朝廷借乏贤如本立者不少陛下惜有罪亏成法奈何臣愿先斥爲羣臣戒夲立抵罪由是朝廷肃然使岐州有亡卒数百剽行人道不通官捕繋之余党纷纷不能制仁杰患其穷且乱乃明开首原格出繋者使相暁皆自防归帝叹其逹权迁度支郎中髙宗幸汾阳宫爲知顿使辇道出妬女祠相传盛服过者致风雷之变并州长史李冲元发卒开别道仁杰曰天子之行风伯清尘雨师洒道何妬女避耶止其役帝壮之俄爲宁州刺史抚和戎落郡人立碑以颂徴拜冬官侍郎充江南廵抚使奏毁淫祠千七百所只留夏禹呉泰伯季札伍员四祠而已转文昌右丞复出爲豫州刺史时越王贞支党二千人皆论死仁杰释其械密疏曰臣欲有所陈似爲逆人申理不言且累陛下钦恤意表成复毁不能自定然此皆非本恶诖误至此诏悉戍邉囚出宁州父老迎劳曰狄使君活汝耶相与哭碑下斋三日乃去天授二年入爲地官侍郎同鳯阁鸾台平章事后谓曰卿在汝南有善政然有谮卿者欲知乎谢曰不愿知诚有过臣当改后叹爲长者未防来俊臣诬以谋反与平章事任知古等七人同入制狱先是俊臣请降敕一问即承反者待减死仁杰等下狱俊臣以此诱之仁杰曰有周革命万物维新唐室旧臣甘从诛戮反固实俊臣使王德寿示意令引平章事杨执柔爲党叹曰皇天后土使仁杰爲此乎以首触柱血流沫靣德寿惧而谢之仁杰裂衾帛书寃状置绵衣中谓德寿曰天时方热请授家人去其绵衣德寿许之仁杰子得书称变以闻时俊臣已诈爲仁杰作谢死表矣书上得召见后问曰卿承反何耶对曰不承则已死于考掠矣后曰何爲作谢死表对曰无之出表示之乃知其诈于是与同诬任知古魏元忠等七人悉免死皆贬县令丹防冀州河北震动召爲魏州刺史时驱民保城脩守具仁杰至曰贼尚逺何事疲民悉就田作来则吾自拒之敌闻其名引去俄转幽州都督后自制金字十二于紫袍并赐龟带以旌其忠复同平章事时发兵戍疏勒四鎭百姓怨苦仁杰痛切极谏不见纳张易之尝从容问自安计仁杰曰惟劝迎庐陵王可以免祸时武承嗣三思营求爲太子仁杰从容言于后曰太宗栉风沐雨亲冐锋镝以定天下传之子孙大帝以二子托陛下陛下今欲移之他族无乃非天意乎且姑侄之与母子孰亲陛下立子则千秋万岁后配食太庙立侄则未闻侄爲天子而祔姑于庙者也后曰此朕家事卿勿与知仁杰曰王者以四海爲家四海之内何者不爲陛下家事况元首股肱义同一体臣备位宰相岂得有所不预知乎因劝后召还庐陵王曰臣观天人未厌唐德比匈奴犯边陛下使三思募士逾月不及千人庐陵王代之不浃日輙五万今欲继统非庐陵王不可后怒罢议久之谓仁杰曰朕夜梦大鹦鹉两翼皆折对曰武者陛下姓两翼二子也陛下起二子则两翼振矣他日又问朕数梦双陆不胜何也仁杰与王方庆同辞对曰双陆不胜无子也天意者以儆陛下乎后感悟即日遣迎庐陵王于房州王至后匿之帐中召仁杰仁杰再三请情词切至涕下不能止后乃使王出曰还汝太子仁杰降拜顿首曰太子归未有知者人言纷纷何所取信乃复令出舍龙门具礼迎还中外大悦突厥宼赵定诏仁杰安抚河北时民多胁从贼去惧诛仁杰请赦勿问可其奏仁杰于是抚慰百姓得突厥所驱掠者悉递还本贯散粮运以赈贫乏脩邮驿以济旋师自食疏粝禁其下不得侵扰百姓犯者必斩河北遂安还除内史后幸三阳宫有僧邀车驾观葬舍利后许之仁杰跪于马前曰此不足以屈天下之主彼僧人诡谲直欲招致万乘以惑远近之人耳后中道而还曰以成吾直臣之气时丹将有李楷固骆务整者尝败唐兵二人来降有司请族之仁杰曰二人骁勇絶伦能尽力于所事必能尽力于我若抚之以德皆爲我用矣奏以爲将军使将兵撃契丹余党悉平之献俘含枢殿后召公卿合宴举觞属仁杰曰公之功也后将造浮屠大像度费数百万官不能足令天下僧尼日施一钱以助仁杰谏曰功不使鬼必在役人物不天来终湏地岀不损百姓将何以求昔梁武简文舍施无限及三淮沸浪五岭腾烟列刹盈衢无救危亡之祸缁衣蔽路岂有勤王之师方今水旱不节边境未宁若费官财又尽人力一隅有难何以救之后曰公敎朕爲善何得相违遂罢役圣厯三年卒七十一諡文惠睿宗时进封梁公仁杰在位常以进贤爲务或谓曰桃李悉在公门矣仁杰曰荐贤爲国非爲私也卒以所荐张柬之桓彦范敬晖姚崇等光复中兴论曰仁杰心乎唐者也是时武氏已老太子犹存忍辱事牝主君子谅之谓其机深谋长欲成匡复之功有不得不然耳人臣之义茍利国家无所不可向令仁杰洁身以去自爲谋则忠矣万一小人乘闲攘夺太子不复唐祚以斩国何頼焉措置国是随宜补救从容岁月使武氏不疑羣宵不忌然后房州帝子得有反正之日葢用心苦矣纲目于武氏命官皆书周独仁杰柬之爲相则否亦深许其爲唐臣非僞周之私人也
　　徐有功
　　徐有功名敏以字行国子博士文远孙也袭封东莞县男复举明经补蒲州司法参军爲政仁不忍杖罚民服其恩相约毋敢犯讫代不辱一人累迁司刑丞时武后僣位畏唐大臣谋己于是周兴来俊臣丘神勣王义等揣识后指置总监牧院诸狱捕将相大臣俾相钩逮楚掠备极又污引天下豪杰驰使者即按一切以反论吏争以周内穷诋相髙后輙劝以官赏相告言者无虚日朝野震恐莫敢正言独有功数犯顔争枉直后厉语折抑持论益坚时博州刺史琅琊王冲责息钱于贵乡与尉顔余庆相闻知冲既坐逆诛魏州人告余庆豫冲谋后令俊臣鞫治以反状闻侍御史魏元忠请诛死籍其家诏可有功曰永昌赦令与虺贞同恶魁首已伏诛支党未发者原之书曰殱厥渠魁律以造意爲首防赦文已伏诛则魁首无遗矣余庆赦后被言是谓支党今以支爲首是以生入死也赦而复罪不如勿赦生而复杀不如勿生窃谓朝廷不当尔后怒曰何谓魁首答曰魁者大帅首者元谋后曰余庆安得不爲魁首答曰魁首虺贞已伏诛余庆今方论罪非支党而何后意解遂免死当是时左右及卫仗在廷陛者数百人皆缩项不敢息而有功气定言详嶻然不挠有韩纪孝者受徐敬业官爵已物故推事使顾仲琰请籍其家诏报可有功追议曰律谋反者斩身亡即无斩法无斩法则不得相缘所缘之人亡则所因之罪减诏从之如此获宥者数十百姓累迁秋官郎中阁侍郎任知古冬官尚书裴行本等七人被诬当死后谓宰相曰古人以杀止杀今我以恩止杀就羣公丐知古等赐以再生可乎俊臣张知默固请如法后不许俊臣独引行本更騐前罪有功奏曰俊臣违陛下再生之赐不可以示信于是悉免死道州刺史李仁褒兄弟爲人诬搆有功争之不能得秋官侍郎周兴劾之曰汉法附下罔上者斩有功故出反囚罪当诛请按之后不许犹坐免官俄起爲左肃政台侍御史辞曰臣闻鹿走山林而命系庖陛下以法官用臣臣守正行法必坐此死矣后固授之天下闻有功复进洒然相贺时有诏公坐流私坐徒以上防赦免逾百日不首者复论有功奏曰凡律告赦前事以其罪坐之若无告言所犯终不自发如告言赦前事则与律乖今赦前之罪不自言者还以法论即恩虽布而一罪不能贷臣窃爲陛下不取后更诏五品以上议可又上疏曰天下员有定比选者日多选曹诿嘱公行嚣谤满路近岁人多逆节事表生情法外搆理而刻薄吏驱扇成奸虽朝堂进表列匦内牒呌阍弗听叩鼓弗闻使伸其寃正增其枉诚令天官铨注有所不平法司推断舞法深诋三司理匦受所上章拥塞不白者皆许臣按騐劾发夺防贬劳不越月逾时可致刑措后纳之窦孝谌妻厐爲其奴诬告厌诅给事中薛季昶鞫之厐当死子希瑊讼寃有功明其枉季昶劾有功党恶逆当弃市有功方视事令史泣以告有功笑曰岂独吾死而诸人长不死耶安歩去后诏诘曰公比断狱多失出何也对曰失出人臣小过好生陛下大德后默然厐得减死有功免爲民起拜右司郎中转司刑少卿与皇甫文备同按狱复诬有功纵逆党乆之文备坐事下狱有功出之或曰彼尝防君于死今生之何也对曰尔所言者私忿我所守者公法不可以私害公尝谓所亲曰大理人命所系不可阿防诡词以求茍免故有功爲狱常持平守正以雪寃罔凡三坐大辟将死泰然不忧赦之亦不喜后以此重之所全活甚众酷吏爲少衰然疾之如仇矣加司仆少卿卒年六十八赠司刑卿中宗即位赠越州都督授一子官防昌中追諡忠正有鹿城主簿潘好礼慕有功爲人论之曰昔称张释之爲廷尉天下无寃人然当文帝之时守法易也有功居革命之际周兴来俊臣等掩义隐贼有功守死明道身濵殆者数矣此其贤于释之逺甚或称有功仁恕过汉于张起居舍人卢若虚曰徐公当雷霆之震而能全仁恕虽千载未见其比论曰诗曰风雨如晦鸡鸣不已有功当虐吏方张之时屡濵于危然据道执正始终无以异何所恃而能若是葢其仁恕不可解于心是以视物犹已古之仁人乎
　　张柬之
　　张柬之字孟将襄阳人少涉经史尤笃好三礼入太学祭酒令狐德棻异其才以王佐期之中进士第授清源丞永昌元年以贤良召对防擢第一年七十余矣授监察御史迁鳯阁舍人以言事忤防出爲合州刺史转蜀州故事岁以兵五百戍姚州地险瘴到屯輙死柬之论其弊请罢戍兵置郡畧曰臣谨按姚州古哀牢国东汉光武末始请内属置永昌郡统之赋其盐布氊罽以利中土刘先主据蜀甲兵不充诸葛亮五月渡泸收其产入以益军故蜀志称亮南征后国以富饶此前世置郡以其利之也今盐布之税不供戈戟賨货之资不入而空竭府库驱率平人身膏草野朝廷无丝发利而百姓防终身之酷臣窃爲国家痛之徃诸葛亮破南中即用渠帅统之不置汉官不留戍兵言置官留兵有三不易置官必番汉杂居猜嫌将起留兵转粮爲患滋重故纪纲粗立自然乆定臣谓亮之防诚尽覊縻之要今宜罢姚州嶲府岁时朝觐同诸国废泸南诸镇而设关泸北非命使不许交通增嶲屯兵择清良吏以统之后不纳俄爲荆州大都督府长史后谓狄仁杰曰安得一奇士用之仁杰曰陛下求文章资歴今宰相李峤蘓味道足矣岂文士龌龊不足与成天下务哉后曰然仁杰曰荆州长史张柬之虽老宰相材也用之必尽节于国后召爲洛州司马他日又求人仁杰曰臣尝荐张柬之未用也后曰迁之矣曰臣荐宰相非司马也乃授司刑少卿迁秋官侍郎姚崇亦论其沉厚有谋能断大事即日召见拜鳯阁侍郎同平章事柬之遂与平章事崔元晖中台右丞敬晖司刑少卿桓彦范相王司马袁恕己等谋诛二张匡复唐室以羽林大将军李多祚素慷慨可动以义柬之从容问曰将军居北门防年矣答曰三十年曰然则今日击钟鼎食贵重当世非大帝恩乎多祚泣曰死不敢忘柬之曰既知感恩必思以报今东宫乃大帝子廹于嬖竖宗社废兴将军寕有意乎多祚仰天痛哭自誓曰茍利国家惟相公所使柬之遂与定谋初柬之与荆州长史杨元琰相代语及太后革命事元琰慨然有匡复之志及柬之爲相引元琰爲右羽林将军又用彦范晖及右散骑侍郎李湛皆爲羽林将军典禁兵易之等疑惧以其党武攸宜参之俄而姚崇自灵武至都柬之彦范相谓曰事济矣遂以其谋告之时太子于北门起居彦范晖谒见密陈其防太子许之柬之元晖彦范乃与左威卫将军薛思行等帅羽林兵五百余人至武门遣多祚湛及内置郎王同皎诣柬宫迎太子斩关而入斩易之昌宗于庑下进至后所寝长生殿后惊起问曰乱者谁耶多祚等对曰易之昌宗谋反臣等奉太子令诛之恐有泄漏不敢以闻且请传位太子以顺天人之望于是收张昌期等皆斩之枭二张首于天津南收其党韦承庆房融崔神庆等系狱以太后制命太子监国遣使宣谕诸州明日中宗即位大赦惟易之党不原爲周兴等所枉者咸令清雪子女配没者免之相王旦加号安国相王皇族皆复属籍叙官爵其爲后所杀者访求其柩改葬之柬之以功擢天官尚书同鳯阁鸾台三品封汉阳郡公俄进汉阳王与敬晖元晖彦范恕己同封名曰五王寔罢其政事也表求养疾授襄州刺史帝赋诗祖道诏羣臣饯定鼎门外至州持下以法虽亲故无所贷防汉水涨齧城郭因礨石爲隄以遏湍怒阖境頼之恳辞王爵弗许俄以三思计贬新州司马又流泷州忧愤卒年八十二桓彦范字士则润州丹阳人爲御史中丞时尝与宋璟同请案张昌宗谋逆罪疏请扬豫博三州之罗酷吏者悉赦之中宗正位每临朝韦后必施帷殿上预闻政事彦范极谏至引鲁桓齐姜牝鸡司晨事爲朂后三思矫诏枉杀道逢彦范防曵竹槎上肉尽杖死崔元晖安平人性至孝后久疾常奏言皇太子相王皆仁明孝友宜侍医药不宜引异姓出入禁闼后以流徙卒于道敬晖平阳人初爲卫州刺史有治绩放琼州时被杀袁恕已东光人中宗立常斥去佞巧杨务亷被杀于环州
　　论曰张柬之经世奇才也举贤良第一年七十余及爲相已八十矣平章三月遂诛二张复唐室旋干转坤功葢千载惜不戮三思夷诸武去疾留根无乃老而闇乎所以人主用贤贵及其锋而用之











　　史传三编卷二十二
&lt;史部,传记类,总录之属,史传三编&gt;
　　钦定四库全书
　　史传三编卷二十三
　　大学士朱轼撰
　　名臣传十五
　　唐
　　姚崇
　　姚崇字元之陜州硖石人也本名元崇武后以其同突厥反者命以字行后避开元尊号又改名崇崇少倜傥尚气节年二十爲猎师呼鹰逐兽自喜张璟藏语以当位王佐无自弃故折节读书举下笔成章科累迁夏官郎中武后贤之拜侍郎后问周兴来俊臣诛后不闻有反逆以前论死得无寃枉崇曰当时坐谋反死者率皆兴等罗织陛下使近臣覆讯近臣尚不自保何敢动摇今天启圣心凶竖殱夷臣敢以一门百口保内外官无反者矣后悦赐银千两进鳯阁鸾台平章事未防张易之私有请于崇崇不纳谮出爲灵武道大总管张柬之等谋诛二张崇适还叅计议论功封梁县侯寻出爲亳州刺史歴宋常越许四州睿宗时拜尚书进中书令与宋璟密奏太平公主干政危东宫请出公主及二王于外张説请太子监国以息异议崇赞之曰张説所言社稷之至计也帝从之已而爲公主所搆事中变贬申州刺史明皇即位欲相之崇知帝大度鋭于治先设十事以坚帝意不可则辞帝曰试言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来壬佞冐触宪网皆得以宠自解臣愿法行自近可乎后氏临朝喉舌之任出阉人之口臣愿宦竖不预政可乎戚里贡献以自媚于上公卿方鎭寖亦爲之臣愿租赋外一切絶之可乎外戚贵主更相用事班序荒杂臣愿戚属不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮抑臣愿羣臣皆得批逆鳞犯忌讳可乎武后造福先寺上皇造金仙玉眞二观费钜百万臣请絶道佛营造可乎汉以防莽阎梁乱天下国家爲甚臣愿推此鉴戒爲万代法可乎帝曰朕能行之崇乃顿首谢翌日拜兵部尚书同中书门下三品封梁国公迁紫薇令中宗以来贵戚争营佛寺度僧尼富户彊丁削髪避役至是崇上言佛图澄不能存赵鸠摩罗什不能存秦齐襄梁武未免祸殃夫佛不在外悟之于心行事利益使苍生安稳是谓佛理乌用奸人以汩眞敎帝善之诏天下沙汰僧尼髪而农者万二千人时帝方励精图治朝夕咨访他宰相畏帝威皆谦惮惟崇应答如响遇事裁决无滞碍故帝独专任之崇偶有事谒告十余日政务委积卢怀愼不能决惶恐入谢帝曰卿坐鎭雅俗耳崇既至须臾裁决俱尽崇常于帝前序次郎吏帝左右顾不主其语崇惧再三言之卒不答崇趋出内侍髙力士曰陛下新即位宜与大臣裁可否今崇亟言陛下不应非虚怀纳谏者帝曰我任崇以政大事吾当与决至用郎吏崇顾不能而重烦我耶崇闻乃安由是进贤退不肖黜陟以明开元三年山东蝗民不敢杀拜且祭崇遣御史督州县捉之怀愼以杀蝗太多恐伤和气崇曰奈何不忍于蝗而忍人之饥死若杀蝗有祸臣请当之四年复蝗崇又命捕汴州刺史倪若水上言蝗乃天灾刘聪捕之不克为害益甚崇牒若水曰聪僞主德不胜妖今日圣朝妖不胜德古之良守蝗不入境今坐视食苖不捄刺史其谓何若水惧乃纵捕得蝗十四万石议者犹喧哗不止帝疑复问崇曰庸儒泥文不知事变魏与后秦小忍不除至牛马相噉其毛民遂相食今纵不能捕尽不犹愈于养以遗患乎帝然之蝗害顿息卢怀慎卒源乾曜代之崇病谒告凡大政事帝必令乾曜就咨乾曜所奏善帝曰是必崇画之有不合则曰何不问崇帝以崇第僻远诏徙寓四方馆馆华大崇让不敢居帝曰恨不使处禁中何避也久之崇还政举宋璟自代乃以开府仪同三司致仕时开元四年也诏五日一参入阁供奉八年授太子少保九年卒年七十二諡文献遗戒薄葬治丧不许用浮屠法崇三爲宰相皆兼兵部尚书缘边屯戍斥堠士马储械无不谙记时承外戚干政之后纲纪大坏先天末宰相至十七人台省要职不可胜数崇常先有司罢冗职修制度择百官各当其材由是天子责成于下而权归于上天下以治
　　论曰姚崇救时相也舎人齐干言之矣即崇所自任亦无以过于此崇轶事尚多大抵好将顺用权术故畧其瑕而取其瑜然作相时陈十事于始率皆施行罢相时荐宋璟自代不负所托可谓得相体矣
　　宋璟
　　宋璟邢州南和人也举进士第爲监察御史武后髙其才迁鳯阁舍人居官鲠正张易之引张说证魏元忠不轨将廷辨璟谓説曰名义至重鬼神难欺不可党邪防正获罪流窜其荣多矣若有不测璟当叩阁力争与子偕死努力爲之万代瞻仰在此举也説感其言始以正对寻迁御史中丞防许州人杨元嗣告张昌宗名术士占相谋不轨后命平章事韦承庆司刑卿崔神庆与璟同鞫之神庆奏言昌宗语已奏闻法当首原璟独请穷治后曰易之等己自言于朕璟曰谋反无容以首原请下吏明国法后温言解之璟曰臣知言出祸随然激于义虽死不悔后不怿姚璹遽宣诏令出璟曰圣主在此不烦宰相擅宣勅命后不得已许收就狱俄诏原之勅二张诣璟谢璟拒不见顾左右叹曰悔不先碎竖子首使令复乱国经后宴朝堂二张皆位璟上易之素惮璟虚位揖曰公当今第一人胡下坐璟曰才劣位卑张卿以爲第一何也天官侍郎郑善果曰公奈何卿五郎璟曰以官言之正当爲卿君非张家奴何郎之有举坐悚惕时自武三思以下皆谨事易之兄弟璟独不爲礼二张积怒常欲中伤之诏按狱掦州璟奏此御史职耳复诏按幽州都督屈突仲翔辞曰中丞非大事不出仲翔罪止犯赃今使臣徃此必有危臣者既而诏副李峤使陇蜀璟复言陇右无变臣以中丞副峤非故事易之等初冀璟出则劾奏诛之计既不行乃伺璟家婚礼遣客行刺璟乘庳车舍他所得免神龙中累迁黄门侍郎武三思怙宠数千请璟正色曰今复子明辟王宜以侯就第安得尚干朝政防韦月将告三思乱宫掖诏斩月将璟请付狱帝怒岸巾出侧门谓曰朕谓已诛矣尚何请璟曰人言中宫私三思陛下不问即诛之臣恐天下有窃议者帝愈怒璟曰必欲斩月将请先斩臣不然不敢奉诏乃流月将岭南寻出璟贝州刺史歴杭相二州爲政清毅羣下无敢犯者迁洛州长史睿宗立以吏部尚书同中书门下平章事厘革铨政旧弊流品以清太平公主谋倾东宫又尝乘辇邀宰相于光范门外讽以易置东宫众皆失色璟抗言曰东宫有大功于天下眞宗庙社稷之主奈何忽有此议遂与姚崇密言于上曰宋王陛下之元子豳王髙宗之长孙公主交搆其间将使东宫不安请出宋王豳王皆爲刺史罢岐薛二王左右羽林太平公主武攸暨皆于东都安置上从其言且以太子监国既而中变贬楚州刺史歴兖冀魏三州河北按察使进幽州都督以国子祭酒留守东都迁雍州长史开元初徙广州都督敎民陶瓦以易茅茨筑堵列肆永无灾患四年召拜刑部尚书西京留守遣内侍杨思朂迎之璟在途不与思朂交一言朂自负贵幸诉于帝帝嗟叹良乆益重璟寻迁吏部兼侍中璟爲相务在择人随材任使百官各称其职刑赏无私犯顔正谏帝甚敬惮虽不合意亦曲从之毎进见便殿帝爲之起去则临轩送之与姚崇同敬礼他相莫如也突厥默啜世爲中国患郝灵佺得其首自谓不世之功璟以天子好武功恐后日宠利者爲国生事痛抑其赏五年帝将幸东都防太庙四室坏帝素服避殿以问璟及苏颋仝对曰陛下三年之制未终遽尔行幸恐未天心故灾异爲戒愿且停之姚崇以爲旧材腐坏适与行防帝遂行至东都以驰道隘黜河南尹及知顿使官璟曰陛下方事廵幸即以道不治罪二臣臣恐将来民受其弊帝遽命舍之璟曰陛下以怒责之以臣言免之是过归于上而恩在下也姑听待罪于朝然后诏还其职帝善之累封广平郡公尝命制皇子公主名号封进复命别择一羙称及佳邑封上璟奏言七子均养风人所称今若同等别封或母宠子爱恐伤鸤鸠之义臣不敢奉诏帝益重之贞观旧制谏官史官随宰相奏事有失即匡羙恶必记自许敬宗李义甫用事政多私僻奏事官多俟仗下屏左右密奏谏官史官不得预闻璟欲复贞观之政制自今事非的须秘密者皆令对仗奏闻史官仍依故事括州司马李邕仪州司马郑勉并有才畧文词璟以二人多是非好立异改变若全引进咎悔必生若弃之则才用可惜并迁逺州刺史后父王仁皎卒将葬请用窦孝谌故事筑坟髙五丈一尺帝许之璟请如着令已奏可明日复诏如孝谌璟还诏曰僣礼厚葬前世所戒韦庻人追王其父擅作鄷陵祸不旋踵岂可复蹈前辙臣所以再三进言者欲全朝廷之政成中宫之美耳帝悦曰朕毎欲正身率下于后宁有私耶然人所难言公乃能之可其奏赐彩绢四百匹防日食素服避殿璟奏君子耻言浮于行愿动天以诚无事虚文臣闻日食修德月食修刑亲君子逺小人絶女谒放谗夫所谓修德也囹圄不扰兵甲不渎官无苛治军不轻进所谓修刑也帝嘉纳王毛仲有宠百官附之毛仲嫁女帝问所须毛仲曰臣万事已备但未得客帝曰知汝所不能致者一人尔必宋璟也明日诏璟诣其第日中璟乃至饮不尽巵遽称腹痛归其刚直之操老而弥笃如此璟爲相毎事必争上以王仁琛藩邸故吏墨勅与五品官璟曰仁琛向缘旧恩已获优改乂是后族须杜舆言乞下吏部检勘茍无过犯请依资稍优注拟从之宁王宪奏选人薛嗣先请授微官璟奏嗣先以懿亲之故固应微假官资然自太阳当御斜封墨勅一皆杜絶望付吏部知由正敕从之先是朝集使往往赍货入京师将还多迁官璟奏一切勒还以革其弊璟又疾负罪而妄诉不己者悉付御史台治之人多怨之者防天旱优人作魃状戏于帝前问魃何爲出对曰奉相公处分又问何故对曰负寃者三百余人相公悉以系狱故不得不出耳帝心以为然时江淮间恶钱尤甚璟使监察御史萧隐之按之隐之严急烦扰于是贬隐之官遂并罢璟爲左丞相与苏颋同罢时开元八年也是时左右丞相者左右仆射也罢政事者居之二十一年致仕归东都越五年卒年七十有五赠太尉谥文贞后张嘉贞爲相阅堂案见其危言切议未尝不失声叹息当时以姚崇善应变成务璟善守法持正二人志操不同然协心辅政使赋役寛平刑法清省百姓富庻以故唐世贤相前称房杜后称姚宋他人莫得比焉
　　论曰宋璟刚方正直房杜且当谢不敏况姚崇乎遭遇明皇匡君正国用致开元之治独怪其当武韦二后时昏虐薰灼而介石之贞始终不挠履尾而不爲所咥岂天于端人正士别有保佑而安全之耶抑有义有命工于趋避者果无益耶读宋璟传可以顽亷懦立矣
　　韩休
　　韩休京兆长安人也少工文词始应制举授桃林丞复条对国政中乙科擢左补阙判主爵员外郎累迁至礼部侍郎知制诰出爲虢州刺史虢于东西京爲近州乘舆经行刍牧旁午休请均赋他郡宰相张説不可休固请吏白恐忤相意休曰刺史幸知民之敝而不救岂爲政哉虽得罪所甘心焉卒如所请以母丧去服除爲工部侍郎知制诰迁尚书右丞开元二十一年帝使萧嵩择相嵩称休志行遂拜黄门侍郎同平章事休性方直不务进趋既爲相天下翕然宜之万年尉李美玉有罪帝将放之岭南休曰尉小官犯非大恶今金吾大将军程伯献恃恩而贪宅室舆马僣法度臣请先伯献而后美玉帝不许休固争曰罪细且不容而巨猾乃置弗问陛下不出伯献臣不敢奉诏帝不能夺初嵩以休恬和易制故荐之及与共事守正不阿时或折正嵩嵩不能平又凡时政得失言之未尝不尽宋璟叹曰不意休乃能尔仁者之勇也帝尝猎苑中或大张乐稍过甚必视左右曰韩休知否言未已谏疏已至帝时引鉴默然不乐左右曰韩休爲相陛下殊瘦于旧戚戚无一日懽何不逐之帝曰吾虽瘦天下肥矣萧嵩每启事顺防我退而思天下寝不安韩休敷陈治道多讦直我退而思天下寝必安吾用韩休爲社稷计也加银青光防大夫是冬十月罢爲工部尚书迁太子少师封宜阳县子卒年六十八谥文忠
　　论曰韩休刚直亚于宋璟然当是时明皇已倦勤矣葢自开元初年以至八年姚宋相继爲相朝廷清明百职修理比隆贞观者以此及十三年封防山十四年大有年明皇之志已盈故宇文融以利臣柄用宋璟以罢政事虚拥右丞相之名然当时作相者张说张嘉贞诸人品虽未纯才堪理国裴光庭萧嵩等才本庸流心非奸匪犹平而未陂之时也及开元末年称贤相者不过休与张九龄耳李林甫牛仙客杨愼矜等渐见进用女谒内萌谗人交张开元之业衰矣惜哉韩休三月相之十月罢之虽欲施爲庸可得乎
　　张九龄
　　张九龄字子寿粤之曲江人也七岁知属文十三以书干刺史王方庆方庆曰是必致远张说谪岭南一见厚遇之与通谱系成进士调校书郎以道侔伊吕科防高第爲左拾遗明皇即位未郊九龄言陛下绍休圣绪于今五年而未行大报怠于事天不可又言元元之众悬命于县令宅生于刺史欲治之本莫若重守令宜科定其资凡不歴都督刺史虽有髙第不得任侍郎列卿不歴县令虽有善政不得任台郎给舍又古之选士惟取称职今不正其本而设巧于末吏部条章举赢千百求精于案牍而忽于人才是所谓遗剑中流刻舟以记者也时张说爲宰相亲重之尝曰后岀词人之冠也迁中书舍人内供奉封曲江男防帝封泰山说多引两省录事主书及所亲摄官升山超阶至五品九龄当草诏谓说曰官爵者天下公器先德望后劳旧今登封告成而清流隔于殊恩胥吏乃滥章恐四方失望方进草尚可以改说不从己而果得谤九龄亦改太常少卿出爲冀州刺史以母老表换洪州都督徙桂州兼岭南按察使帝思张说常荐其才可备顾问召爲秘书少监集贤院学士迁工部侍郎知制诰数乞终养不许以其弟九臯九章爲岭南刺史歳时聼给驿省家迁中书侍郎以母防解是歳夺哀拜平章事固辞不许明年迁中书令帝欲相李林甫九龄曰宰相系国安危陛下相林甫臣恐他日爲社稷忧不听范阳节度使张守珪以斩可突单于功欲用爲侍中九龄曰宰相代天理物不可以爲赏功之具帝曰假其名若何对曰名器不可假也守珪才破契丹即以爲相若尽灭东北二宼陛下何以加之帝乃止既又欲以凉州都督牛仙客爲尚书九龄曰不可尚书古之纳言唐兴以来惟旧相及敭歴中外有德望者乃爲之仙客本河湟使典使班常伯天下其谓何帝曰然则加实封对曰封爵所以劝有功也边将积谷缮械乃常职耳赏以金帛爲可裂地则非所宜帝默然林甫曰仙客宰相才也何有于尚书九龄书生不逹大体帝悦明日复以实封爲言九龄固执如初帝怒曰卿以仙客寒微耶卿固素有门阀哉九龄曰臣荒陬孤生陛下过聼以文学用臣出入台阁典司诰命有年矣仙客目不知书若大任之恐不惬众望林甫退而言曰茍有才识何必辞学帝由是决用仙客九龄戾防遂惧爲林甫所中因赐白羽扇献赋自况其末云茍効用之得所虽杀身其何怨又曰纵秋气之移夺终感防于箧中帝虽优答然寖疎之时帝在位久渐肆奢欲怠于政事九龄遇事无大小皆力争所推引皆正人遂以尚书右丞相罢政事而用仙客又以尝荐周子谅爲御史而子谅弹仙客非宰相才帝杖而流之林甫奏九龄举非其人贬荆州长史久之封始兴县伯请归展墓卒年六十八諡文献九龄体微弱而有醖借风度凝然后帝每用人必问曰风度能如张九龄不先是帝千秋节王公并献寳鉴九龄独述前世兴废之源爲书五卷号千秋金鉴录以伸讽谕武惠妃谋防太子瑛使人伺其过失以间帝大怒欲并废鄂王瑶光王琚九龄曰陛下享国长久子孙蕃昌天下之人方以爲庆今三子皆已成人不闻大过奈何一旦以无根之语废之乎且太子天下本不可轻摇陛下必欲爲此臣不敢奉诏是时林甫交搆其间妃遣宦奴告九龄曰有废必有兴公爲援宰相可常处也九龄叱曰房幄安得有外言遽奏之帝爲动色故终九龄之相太子无患安禄山以范阳偏校入奏事气骄蹇九龄谓裴光庭曰乱幽州者此胡雏也后败于奚契丹张守珪执送京师九龄署其状曰穰苴出师必诛庄贾孙武习战犹戮宫嫔守珪法行于军禄山不宜免死帝不许赦之九龄固争曰防山狼子野心且有逆相宜诛之以絶后患帝曰卿勿以王夷甫识石勒枉害忠良竟不聼帝后在蜀思其忠爲泣下因遣使祭韶州厚恤其家开元后天下称曲江公而不名云
　　论曰九龄忠贞鲠直亦宋璟之流亚也知林甫他日爲庙社之忧料防山必乱烛照数计天寳间事已了然矣使明皇能用其言安有踉跄蜀道之困哉名爲宰相而未尝一日信任唐自求覆九龄其将奈之何
　　张廵　许远
　　张廵邓州南阳人也开元末登进士第歴眞源令防山反谯守杨万石逼廵爲长史使西迎贼廵率吏民哭于元皇帝庙起兵讨贼至雍丘其令令狐潮已从逆防吏民百余将杀之潮出行部囚相与解防杀守者而迎廵入城以拒潮廵屠潮妻子磔城上潮大怒以众四万薄城廵谓诸将曰贼兵锐有轻我心今出不意击之必惊溃乃分千人乘城而自驱数队出直冲贼阵人马辟易贼退明日复进设百楼攻城廵束刍灌膏焚之贼不得上积六十余日大小三百战潮乃败走潮素与廵有旧至城下自说廵廵曰君平生以忠义自许今日之举忠义何在潮惭而退围守复四十日朝廷声闻不通大将六人白廵以兵势不敌且上存亡未可知不如降廵阳许诺明日堂上设天子畵像率军士朝皆感泣引六将至责以大义斩之防粮乏潮饷贼盐米数百艘且至廵夜壁城南潮悉军来拒廵遣勇士衔枚渡河取盐米千斛焚其余而还城中矢尽廵防藁爲人披黑衣夜缒城下潮兵争射之得矢数十万其后复夜缒人贼笑不设备乃以死士五百斫潮营潮军大乱焚垒幕追奔十余里贼惭益兵来围廵使雷万春立城上与潮语贼射之靣中六矢而不动潮疑木人谍得其实乃大惊遥谓廵曰向见雷将军知足下军令矣然其如天道何廵曰君未识人伦焉知天道未几薪水竭绐潮退二舍欲引军走许之空城四出三十里撤屋发木还爲备潮怒围复合廵又曰归我马三十匹我且出奔君取城矣潮归马廵悉给骁将约曰贼至人取一将明日潮来三十骑突出禽将十四斩首百余收其牛马器械潮遁还陈留不复出于是河南节度使虢王巨屯彭城假廵先锋俄而鲁东平济隂防于贼巨引兵走临淮贼将杨朝宗谋趋宁陵絶廵饷道廵乃防众保宁陵始与睢阳太守许逺相见是日朝宗来寇遣雷万春南霁云等与战寕陵北大破之斩将二十杀贼万余朝宗遁去诏拜廵河南节度副使至德二载禄山死庆绪遣尹子奇将突厥兵十三万攻睢阳许逺告急廵引兵入睢阳助之励士固守日中二十战气不衰逺自以才不及廵请专治军粮战具居廵下廵受不辞昼夜苦战十六日禽贼将六十余人杀卒二万子奇大败遁去诏拜廵御史中丞逺侍御史已而子奇复围城廵椎牛飨士悉军拒战贼望见兵少大笑廵率诸将冲贼阵贼大溃逐北数十里防方刈麦廵夜济师鸣鼓严队若将出战贼申警不得休息俄息鼓贼弛备廵与霁云万春等各将五十骑开门突出径抵子奇所斩将防旗杀贼五千余人有大酋引千骑乘城招廵廵隂缒勇士数十人伏隍中城上鼓噪禽之复缒登陴贼皆愕眙廵欲射子奇而不识剡蒿爲矢中者谓廵矢尽走白子奇廵乃使霁云射之中其左目子奇走还七月复围睢阳城中食尽士日给米一勺杂树皮茶纸爲食皆饥病不能彀贼以云梯傅堞廵出钩干拄之不得进又以钩车木马攻城廵輙破碎之贼服其机不复攻惟穿壕立栅以守时贺兰进明屯临淮廵使霁云请救兵引三十骑冐围出贼万众遮之霁云左右射皆披靡既见进明进明不肯出师爱霁云欲留之爲具食霁云泣曰睢阳之人不食月余矣霁云虽欲独食且不下咽大夫坐拥强兵无分灾救急之意岂忠臣义士所爲乎霁云既不能逹主将之命请留一指示信以归报中丞因防佩刀断指一坐皆惊爲出涕卒不食去抽矢囬射浮图曰吾破贼还必灭贺兰此矢所以志也次宁陵得廉坦兵三千且战且行至城下大战坏贼营死伤之外仅得千人驱贼牛数百入城将士相持而泣贼知无援围益急众议东奔廵逺谋曰睢阳江淮保障也若弃之贼乘胜而南江淮必亡且师饥众行必不逹不如死守茶纸既尽乃食马马尽罗雀掘防或煮铠弩以食雀防又尽食老弱妇女廵出爱妾曰诸军经年乏食而忠义不衰吾恨不能割肌啖汝宁惜一妾遂杀以飨士逺亦杀奴僮哺卒人知必死莫有叛者所余才四百人十月癸丑贼登城莫能战廵西向拜曰臣力竭矣生不能报陛下死当爲厉鬼以杀贼城遂防与逺俱执众见之大哭廵曰安之勿怖死乃命也子奇问曰闻公毎战大呼輙皆裂齿碎何也曰吾志呑逆贼恨力不能耳子奇以刀抉视之廵大骂附贼犬彘不絶口子奇又胁霁云降廵呼曰南八男儿死尔不可爲不义屈霁云笑曰欲将有爲也公知我者敢不死遂与姚訚雷万春等三十六人俱遇害生致许逺于洛阳至偃师亦不屈死廵逺俱年四十九廵长七尺羙须髯读书不过三复爲文章不立稿所在士卒居人一见问姓名后无不识歴大小四百余战斩将三百杀贼卒十二万人用兵不依古法令诸将敎战各以其意或问之答曰贼将务驰突云合鸟散变态百出不可以古法拘吾止使兵识将意将识士情上下相习人自爲战耳其甲械皆取之于敌未尝自修推诚待人无所疑贰临危应变出奇无穷号令明赏罸信与众共甘苦寒暑虽厮养必整衣见之故其下争致死力能以少击众未尝败肃宗诏张镐率四节度救睢阳廵亡三日而镐至十日而广平王收东京时谓廵蔽障江淮沮贼势天下不亡乃其功也诏赠廵逺等死事诸人并录其子孙立庙睢阳岁时致祭赐睢阳雍丘徭税
　　许逺者敬宗曾孙爲人寛厚长者明于吏治防山反或荐于朝召拜睢阳太守逺与廵同年生而廵长故呼廵爲兄大厯中廵子去疾上书以逺畏死误国家事请追夺官爵诏下百官议皆以逺守睢阳子奇屠城以生致主将爲功其后廵死不足惑当时去疾尚幼事未详知且艰难以来忠烈未有先二人者事载简书若日星不可妄议乃止元和时韩愈读李翰所爲廵传以爲阙逺事非是且力明逺之不畏死愈于褒贬尤愼非无据也论曰张廵忠义贯星日薄云霄且其才亦不世出使假以尺寸之柄驰驱中原收复两京岂出子仪下逺才稍不逮廵然推贤让能同心共济至死不少囘屈可谓志士仁人相得益彰矣嗟彼孤城饿卒经数百战而未尝一败卒障江淮以保东南半壁韩愈谓天下不亡二公之力岂过论哉
　　顔杲卿　眞卿
　　顔杲卿字昕师古五世从孙也以文儒世家父元孙有名垂拱间终濠州刺史杲卿以防调遂州参军开元中迁范阳户曹防山闻其名表爲常山太守及反至藁城杲卿力不能拒偕长史袁履谦迎之禄山予二人金紫质其子弟使守常山又使假子李钦凑以兵七千屯土门杲卿指其衣谓履谦曰何爲着此履谦悟因共谋举兵讨贼适真卿在平原斩叚子光遣甥卢逖至常山约起兵断贼北道杲卿大喜即矫禄山命召钦凑计事醉而斩之贼将髙邈何干年适至皆禽械并钦凑首送京师传檄河北言王师二十万入土城遣郭仲邕领百骑爲先锋驰而南曳柴掦尘望者谓大军至贼张献诚方围饶阳弃甲走于是河北十七郡皆斩僞刺史传首常山防山惧使史思明蔡希德昼夜攻常山杲卿起兵才八日守备未完告急王承业拥兵不救六日而防与履谦同被执胁使降不应加刃少子季明颈上曰降活而子亦不应遂并卢逖杀之致杲卿洛阳数之曰吾擢尔太守何所负而反杲卿瞠目骂曰汝本营州牧羊奴天子擢汝爲三道节度使恩幸无比何负于汝而反乎我世爲唐臣守忠义恨不斩汝万叚岂从汝反耶防山大怒防之天津桥柱节解以肉噉之骂不絶口贼钩断其舌曰复能骂否乃含糊而絶年六十五履谦被断手足贼党在旁咀血喷其靣贼脔之杲卿宗子近属皆遇害顔氏死者三十余人杨国忠用张通幽之谮不加褒赠眞卿表其枉乃杖杀通幽赠杲卿太子太保諡忠节眞卿字清臣与杲卿同五世袓少母殷氏躬加训导既长博学工词章事亲孝开元中登进士又擢制科再迁监察御史使河陇时五原有寃狱天久旱真卿辩狱而雨郡人呼御史雨焉复使河东劾奏朔方令郑延祚母死不葬三十年有诏终身不齿迁殿中侍御史以不附杨国忠出为平原太守度安防山必反阳托霖雨增陴濬隍简丁壮储仓廪日与賔客泛舟饮酒以纾禄山之疑果以其书生不虞也防山反河朔尽防独平原城守具备又使参军李平驰奏帝方叹河北二十四郡无一忠臣及平至大喜谓左右曰朕不识真卿何如人乃能若此时平原有静塞兵三千乃益募士得万人以録事参军李择交统之以刁万岁等五人分总部伍大飨士城西门谕以举兵讨贼慷慨泣下咸感励由是饶阳太守卢全诚济南太守李随清河长史王怀忠景城司马李暐邺郡太守王焘各以众归军声大振贼破东都遣段子光传李憕卢奕蒋清首狥河北真卿斩子光绐诸将曰吾素识三人其首皆非是藏三首结刍续体敛而祭私爲位以哭是时顔杲卿爲常山太守斩贼将李钦凑等十七郡自归推真卿爲盟主兵二十万絶燕赵诏拜真卿户部侍郎加河北招讨采访使攻魏郡防之肃宗即位灵武拜工部尚书仍领使禄山遣史思明等攻河北诸郡复防真卿谋于众曰贼锐甚委身辱国非计也不如赴行在至德元载弃郡渡河至鳯翔授御史大夫时朝廷虽草昧而真卿绳治如平日劾侍郎崔漪谏议大夫李何忌都虞管崇嗣等百官肃然两京复帝遣左司郎中李选告宗庙祝署嗣皇帝真卿谓礼仪使崔器曰上皇在蜀可乎器遽奏改之帝以爲逹识又建言春秋新宫灾鲁成公三日哭今太庙爲贼毁请筑坛于野皇帝东向哭然后遣使不从宰相厌其多言出爲冯翊太守转蒲州刺史爲御史唐旻诬劾贬饶州乾元一年拜浙西节度使度刘展必反预战备李峘以爲生事毁之召爲刑部侍郎展卒举兵渡淮峘奔江右李辅国迁上皇西内真卿率百官问起居辅国恶之贬蓬州刺史代宗立累迁尚书右丞帝自陜还真卿请先谒陵庙而即宫宰相元载以爲迂真卿怒曰用舍在公言者何罪然朝廷事岂堪公再破坏耶载衔之俄拜刑部尚书知省事封鲁郡公元载专权畏羣臣论奏请自今百官论事皆先白宰相真卿上疏曰诸司长官者逹官也皆得专逹于天子郎官御史陛下腹心耳目之臣也故天下事无大小得失皆俾访察以闻此古明目逹聪也今陛下欲自屏耳目使不聪明则天下何望焉太宗着司门式云其无门籍有急奏者皆令门司与仗家引奏无得关碍所以防壅蔽也李林甫爲相羣臣不先咨宰相奏事者托以他故中伤之陵夷至于今日其所从来者渐矣夫君子难进易退朝廷开不讳之路羣臣犹恐不言况怀厌怠令宰相宣进止不得直进从此人不奏事陛下闻见止于数人天下之士钳口结舌陛下便谓无事可论岂知惧不敢进则林甫国忠复起矣臣谓今日之事旷古未有虽林甫国忠犹不敢公然爲之陛下倘不蚤悟渐成孤立后虽悔之亦无及矣载以爲诽谤贬峡州别驾载诛杨绾荐之擢刑部尚书进吏部帝崩爲礼仪使时丧乱后典法湮废真卿博识今古屡建议厘正爲权臣沮抑德宗立杨炎当国又以直不容改太子少师犹领使及卢杞爲相益不喜改太子太师罢使数遣人问以方鎭所便欲出之真卿见杞辞曰先中丞传首平原面流血吾不敢以衣拭亲舌防之公忍不见容乎矍然下拜而衔恨切骨李希烈防汝州建议遣真卿徃谕李勉以爲失元老贻朝廷羞不聼至河南河南尹郑叔则劝勿徃真卿曰君命也不可避与其子书但诫以奉家庙抚诸孤而已既至宣诏防希烈养子千余环绕嫚骂防刀拟之真卿色不变希烈以身扞麾众退乃就馆逼上疏雪罪罢兵真卿不从希烈遣李元平说之真卿叱曰汝受国委任不能致命顾吾无兵戮汝尚说我耶希烈大防使倡优斥侮朝廷真卿怒曰公人臣奈何如是拂衣起希烈大惭时朱滔王武俊田说李纳皆称王各遣使诣希烈劝进希烈召真卿示之曰四王见推不谋而同岂吾独爲朝廷所忌无所自容耶真卿曰此乃四凶何谓四王相公不自保功业爲唐名臣乃与乱臣贼子相从求与之同覆灭耶希烈不悦他日又与四使同宴四使谓希烈曰闻太师名德久矣公欲建大号求宰相无如太师者真卿叱曰汝知有骂安防山而死者顔杲卿乎吾兄也虽被执诟贼不絶口吾今年且八十官太师吾守吾节死而后已岂受防軰胁耶羣贼失色乃以兵拘守掘坎于庭示不屈且阬真卿怡然防其党周曾康秀林等谋袭希烈奉真卿爲帅事泄乃拘真卿蔡州度必死预作遗表墓志祭文希烈僣号问仪式答曰老夫耄矣所记诸侯朝觐礼耳贼积薪于庭示不屈且焚真卿起赴火贼遽止之已而李晟复长安希烈弟希倩坐朱泚党诛希烈怒遣中使至蔡州杀真卿中使曰有敕真卿再拜中使曰今赐卿死真卿曰老臣无状罪当死不知使者防日发长安使者曰自大梁来真卿曰然则贼尔何谓敕耶遂缢杀之年七十六真卿立朝正色刚而有礼非公言正道不萌于心天下不以姓名称而独曰鲁公善正草书笔法遒劲爲世所寳
　　论曰杲卿真卿各以一郡起兵讨贼事虽无成大义凛千载矣义声一动河北响应以二公之才乌合二十万而常山未及旬日平原亦终不支胡氏史论谓明皇保奸弃贤天固不使得忠义之报信夫杲卿骂贼百世下如闻其声真卿立朝忠贞劲直侃侃乎社稷之佐临难则抗节贼庭至死不屈二人爲唐室增光岂小哉















　　史传三编卷二十三
　　钦定四库全书
　　史传三编卷二十四
　　大学士朱轼撰
　　名臣传十六
　　唐
　　郭子仪
　　郭子仪华州郑人也以武举异等累迁朔方节度使讨安禄山先是安思顺为朔方子仪与李光弼俱牙将不相能及代思顺光弼入见曰死固甘乞免妻子子仪趋下堂抱而泣曰今国乱主危岂怀私忿时耶执手相持而拜因率军东讨收静边军斩贼将周万顷败髙秀岩于河曲遂收云中马邑引兵下井陉与光弼合破史思明众数万平藁城破赵郡又破之于沙河禄山益出精兵战战未决戮一将以徇复大破之昼扬兵夜捣垒贼不得休息复乘其倦与光弼仆固怀恩等击之嘉山斩获六万思明奔博陵于是河北诸郡皆斩贼守迎王师防哥舒翰败绩潼关帝出奔蜀肃宗卽位灵武诏子仪班师乃帅步骑五万赴行在时朝廷草昧众单寡军容阙然子仪至国威始振人有兴复之望焉拜子仪兵部尚书同平章事仍总节度贼将阿史那从礼诱河曲九姓六州诸部数万廹行在子仪与回纥葛逻支撃败之河曲遂平至徳二年大破崔干祐于潼关干祐退保蒲津又攻蒲津平之自是潼陕之间无复冦扰安禄山死诏还凤翔进司空充关内河东副元帅率师趋长安与贼将安太清安守忠战失利收合余众保武功俄从元帅广平王率蕃汉兵十五万收复长安与贼将李归仁大战自午至酉斩首六万级生禽二万贼帅张通儒弃城走翼日王入京师老防夹道呼曰不图今日复见官军王休士三日遂东安庆绪遣严庄悉众十万助通儒旌帜钲鼓径百余里子仪以军横贯其营李嗣业率回纥从后夹撃大败之庄等走洛阳挟庆绪渡河保相州遂收东都于是河东河西河南州县悉平帝入长安遣使迎上皇子仪以功加司徒封代国公入朝帝遣具军容迎灞上劳曰国家再造卿之力也乾元元年破贼河上执安守忠以献复朝京师进中书令诏九节度大举讨庆绪以鱼朝恩为观军容使而不立元帅子仪收复卫州执贼安庆和斩首四万进围相州引漳水以灌城城中粮尽人相食庆绪求救于思明思明至会大风防木跬步不相物色诸节度溃还子仪独全军保河阳时王师众而无统进退相顾望故败为鱼朝恩所谮召子仪还以光弼代领朔方兵思明再防河洛西蕃扰畿辅朝廷旰食复以子仪为诸道兵马都统以兵趋范阳朝恩又沮解之明年光弼败邙山失河阳又明年河中乱杀李国贞太原乱邓景山乃复以子仪为朔方河中北庭潞仪泽沁等州节度兼兴平定国副元帅封汾阳郡王屯绛州时帝已不豫羣臣莫得见子仪固请乃引至卧内谓曰河东事一以委卿子仪至屯诛首恶王元振等数十人辛云景闻之亦杀害景山者诸镇皆惕息代宗立程元振用事罢子仪副元帅子仪惧防裒肃宗所赐诏勅千余篇上之复自陈诉帝优诏答初帝与子仪平两京同天下忧患至是悔悟眷礼弥重史朝义尚盗洛欲使副雍王东讨朝恩元振交訾而止久之梁崇义据襄州叛回纥吐蕃防河西残泾州犯奉天武功遽拜子仪为关内副元帅镇咸阳时罢归已久部曲离散逮承诏麾下才数十骑驱民马补行队至咸阳蕃兵已过渭水并南山而东帝走幸陜子仪南收兵得武关防卒数千泣谕将士共雪国耻皆感激思奋帝恐吐蕃出潼关徴子仪诣行在子仪表曰臣不收京城无以见陛下若兵出蓝田敌亦不敢东向帝许之防张知节迎子仪于洛南乃遣知节率乌崇福长孙全绪为前锋营韩公堆撃鼓讙山张旗帜夜丛万炬以疑贼于是吐蕃夜溃遂遣李忠义屯苑中王仲升守朝堂斩射生将王抚以徇破贼书闻命子仪为京城留守自变生仓卒天子出走天下皆咎元振元振惧说帝都洛阳已可其讣子仪奏请还都曰雍州古称天府右陇蜀左崤函负清渭浊河之固地方数千里汉所以成帝业也故髙祖入关定天下先帝兴朔方诛庆绪陛下席西土戮朝义虽天道助顺亦地势则然比吐蕃凭陵而不能抗者臣能言其畧夫六军皆市井人窜虚名逃实赋一日驱以就战有百奔而无一前又宦寺掩迷庶政荒夺遂令陛下彷徨露越在陜服斯委任失人岂地之非良哉今道路流言不识信否咸谓且都洛阳洛阳自大盗以来焚埃畧尽寰服不满千户千里萧条何以奉万乘牲饩供百官次舎哉陛下意者以京畿新罹剽蹂国用不足乎昔卫为狄灭文公庐于漕衣大布之衣冠大帛之冠卒复旧邦况赫赫天子躬俭节用寜为一诸侯下哉臣愿陛下斥素餐去冗食抑阉寺任直臣薄征弛役防隐抚鳏委宰相以简贤任能付臣以训兵御侮则中兴之功日月可冀帝得奏泣谓左右曰子仪固社稷臣也朕西决矣乃还长安旣见子仪谓用卿晚故至此因赐鐡劵图形凌烟阁广德二年仆固怀恩反诏子仪为副元帅河中节度等使怀恩将士闻之皆曰吾辈从怀恩为不义何面目见汾阳王子仪至河中怀恩走云州复诱吐蕃回纥数十万众入防朝廷震恐诏子仪屯奉天召问方畧子仪曰怀恩勇而少恩士心不附所以能入防者因思归之士耳怀恩本臣偏禆其麾下皆臣部曲必不忍以锋刄相向无能为也至奉天诸将请战子仪曰客兵深入利于速战彼下素徳我吾缓之当自擕贰因下令敢言战者斩坚壁数日果不战而遁子仪以安史昔据洛阳故置节度使以制其要冲今大盗已平而所在聚兵耗蠧百姓表请罢之仍自河中为始从之遂罢河中节度及耀徳军入朝进尚书令以太宗尝为此官固辞不受永泰元年怀恩尽诱吐蕃回纥党项羗浑奴刺等三十万众掠泾邠躏凤翔入醴泉奉天京师大震急召子仪屯泾阳军才万人比到敌围已合子仪命诸将严设守备而不战时怀恩暴疾死囘纥吐蕃争长不相睦子仪使李光瓒说囘纥共击吐蕃囘纥曰令公在此乎绐我耳若在此可得见乎光瓒报子仪子仪遂挺身往说之与数骑开门出传呼曰令公来囘纥大惊其帅药葛罗执弓注矢立阵前子仪免胄释甲投鎗而进诸酋长相顾曰是也皆下马罗拜子仪亦下马执药葛罗手让之曰汝囘纥有大功于唐唐之报汝亦不薄奈何负约深入吾地背恩德而助叛臣且怀恩叛君弃母于汝何有今吾挺身而来听汝杀之我之将士必致死与汝战矣药葛罗曰怀恩欺我言天可汗晏驾令公亦捐舘我是以来今皆不然怀恩又为天所杀我曹岂肯与令公战乎子仪因曰吐蕃无道所掠之财不可胜载马牛杂畜长数百里此天赐汝也全师而继好破敌以取富为汝计甚便药葛罗曰吾为怀恩所悮负公诚深请为公尽力以谢过子仪命取酒与其酋长共饮申盟誓诸酋皆大喜曰向者巫师言此行甚安穏不与唐战见一大人而还今果然矣吐蕃知其谋夜遁遣白元光合囘纥众追之俘斩六万尽还所掠士女入朝加实封二百户复还河中大厯二年吐蕃防泾州诏屯泾阳败之于灵州明年还河中吐蕃复防灵武诏屯奉天又击败之议者以吐蕃数为冦马璘在邠不能支乃以子仪兼邠寜节度使屯邠州徳宗嗣位诏还朝赐号尚父加太尉中书令实封二千戸建中二年卒年八十五赠太师陪葬建陵谥忠武配享代宗庙廷子仪事上诚御下恕赏罚必信每降城下邑所至辄得人士心遭幸臣鱼朝恩程元振短毁无纤毫顾望握兵处外闻诏命卽日就道故谗间不行方破吐蕃灵州时朝恩使人发其父墓子仪入朝中外大惧帝唁之子仪叩头号泣曰臣久主兵不能禁士卒残人墓今及此乃天谴也朝恩又尝约子仪修具元载使人告曰军容将不利于公将士请衷甲从子仪不许但以家僮十数人往朝恩曰何车骑之寡也语以所闻且曰恐烦公经营耳朝恩拊膺流涕曰非公长者能无疑乎田承嗣傲狠不轨子仪遣使至承嗣西望再拜谓使者曰此膝不屈于人久矣李灵耀据汴州公私财赋一皆遏絶独子仪封币道其境不敢留卽持兵卫送麾下李怀光浑瑊等宿将数十皆王侯贵重子仪頥指进退如家人然代宗呼为大臣而不名天下以其身为安危者二十余年校中书令考二十四八子七壻皆贵显朝廷诸孙不能尽识至问安但颔之而已富贵夀考终始哀荥人臣之道无阙焉子曜旰晞昢晤暧曙映而四以才显
　　论曰子仪一生惟忠与诚而已功葢唐室而主不疑权倾天下而众不嫉忠诚之所感也在易中孚可化豚鱼孔子曰言忠信行笃敬虽蛮貊行矣于囘纥鱼朝恩等见之
　　李光弼
　　李光弼营州栁城人也父楷洛本契丹酋长开元初封蓟国公光弼幼持节行读书执礼父忧终丧不入妻室禄山之乱子仪荐其能诏摄御史大夫河东节度副使领朔方兵救常山次真定常山民兵执安思义降光弼不杀时颜杲卿死后郡为战区露胔蔽野光弼酹而哭之出为贼幽闭者恤其家民心大悦贼将史思明李立节蔡希徳等攻饶阳光弼用思义计按军入守复提轻兵敛旗鼓伺贼方饭袭杀之且尽思明惧引去因东出井陉与子仪合击思明大败走赵郡立节战死希徳走钜鹿遂收藁城等十余县进攻赵郡拔之又与子仪击之嘉山大破之肃宗即位诏以兵赴灵武授户部尚书同平章事兼太原尹北京留守监军御史崔众以前使王承业军政弛谬毎狎侮之至是诏以兵付光弼众慢易如旧不即付兵光弼收众将斩之会使者至除众御史中丞光弼曰众有罪当斩今但斩侍御史若宣制命即斩中丞使者纳诏不敢出遂斩众以徇威震三军至徳二载思明等引兵十万攻太原时城中卒不满万众议培城光弼曰城环四十里贼至兴役是先自困也乃撤屋为櫑石车飞礟击贼死伤十二复穿地道迎之思明梯冲出近城辄陷贼宴城下令倡优詈侮光弼遣人从地道中曵其足入斩之自是贼行皆视地徙营稍逺光弼伪约降而穿贼营地为沟榰以木至期勒军城上遣将将数千人出若送欵者俄而贼营忽陷因鼓噪骑乘之俘斩万计思明引还留希徳围守又击败之斩首七万亦遁去又收清夷横野等军擒李义以归晋司空封郑国公乾元元年代子仪为朔方节度副元帅兵马使张用济惮其严有异议光弼俟其入谒斩之辕门诸将慑伏次汴州闻许叔冀降思明乘胜西向乃如东京留守韦陟请退保潼关光弼曰委五百里而守关贼势益张不如移军河阳北阻泽潞胜则出败则守表里相应贼不得西遂檄河南尹率吏民避贼而自悉军趋河阳众二万才十日粮与士卒均甘苦贼入洛阳城空无所得遂引兵河阳使骁将刘龙仙嫚骂挑战光弼遣白孝徳以骑五十驰之孝徳拥二矛策马乱流而渡瞠目大呼斩龙仙首以还思明有良马千余匹浴于河南光弼索军中牡马五百絷其驹而出之思明马悉浮渡河尽驱入域思明怒泛火船欲烧浮桥光弼先置长竿承以巨木裹铁乂竿上以迎船遇乂不能进湏臾自焚尽光弼与战中潬西大破之南城守将李抱玉出竒兵败贼帅周挚挚复攻中潬光弼使荔非元礼击败之挚并兵与安太清攻北城光弼登陴望曰彼军虽锐而嚣不足虞也日中当破及期未决问贼阵何所最坚曰西北隅命郝廷玉当之问其次曰东南隅命论惟贞当之自以刀纳鞾中有决死之志执大旗令望吾三麾至地诸军毕入生死以之既而廷玉军不前趣左右取其首来廷玉曰马中矢非怯也命易马仆固懐恩小却又命取其首怀恩更前决战光弼连飐其旗三军齐奋斩俘人马数万思明大败遁去擒徐璜玉李秦授等太清走怀州上元元年加太尉中书令进围怀州思明来救迎战沁水上又破之光弼壁野水渡既夕还军留牙将雍希颢守营令曰贼将高晖李日越万人敌也必来刼我若至勿与战降则与偕来左右皆窃之是夜日越果以铁骑五百至知太尉已去谓其下曰我受命云何今顾获希颢归必死矣遂降希颢与俱至光弼厚礼之表授特进右金吾大将军晖闻之亦降皆如所料诸军决丹水灌怀州未下令廷玉由地道入得其军号登陴大呼王师乘城擒安太清杨希仲送京师已而思明用谍间鱼朝恩防之帝使使者督战光弼不得行已意出次邙山怀恩不用命遂大败怀州复防朝义乘胜畧申光等十三州光弼复舆疾入徐州朝义围李岑于宋州光弼使田神功击走之实应元年封临淮郡王朝恩元振用事深忌光弼而元振疾之尤甚光弼惧不免及同平章事来瑱以防死光弼愈惧不知所措吐蕃防京师代宗诏入援亦畏祸迁延不敢行由是诸将隂怀去就多不禀命恚忿成疾未几卒年五十七谥武穆光弼治军严重指顾号令诸将莫敢仰视谋定而后战能以少制众与郭子仪齐名事继母孝与弟友爱时人称之
　　论曰光弼贤将也其用兵峻厉严肃料敌如神唐室中兴厥功为钜独异其起戎行而能持节行读书执礼以孝友着闻斯岂寻常将帅所可同年语欤使时无朝恩元振不以忧防惧祸来晚节全镜之埃则汾阳何以过焉
　　杨绾
　　杨绾字公权华隂人少孤家贫事母谨甚性沉静独处一室左右图史凝尘满席淡如也第进士补太子正字举词藻宏丽科擢右拾遗肃宗即位累迁中书舍人歴礼部侍郎建议复古徳行乡举里选孝亷力田等科罢明经进士其意谓古之选士必取行实今进士试杂文明经加帖括公卿以此待士长老以此训子诵帖括以侥幸又令举人投牒自应欲其返淳朴崇亷譲何可得也请置孝亷科令县取行着乡闾学知经术者荐之于州刺史考试升之于省人占一经问经义二十条对策三道上第注官中第出身下第罢归宰相以为明经进士行之已久不可遽改事虽不行时论伟之俄迁吏部精覈人物品裁清允天下服其公元载秉政忌绾望高又孤立自守不肯一私谒建言太学当得天下名儒拜为国子祭酒外示尊重实以散地处之载日贪冒天下士议益归绾帝知自擢为太常卿以郊庙礼仪久废借绾振起载败拜平章事修国史制下之日朝野相贺郭子仪方宴客闻之减座中声乐五分之四京兆尹黎干毎出入从骑数百即日省之止存十骑御史中丞崔寛第舎侈亟毁撤之绾奏罢诸州团练守捉使减观察诸道判官员之半又言旧制刺史被代皆降鱼书开元后威柄外移置诸道采访使得専停刺史自今刺史有不职本道使具条以闻不得擅追停及差人署摄帝善之初元载以仕进者多乐京师恶其廹已乃薄京官俸于是京官不能自给常从外官乞贷至是绾奏増之又定节度使以下至主簿尉禄廪使优狭相均始兵兴从权官品同而禄例差及四方既定元载王缙偷以为利因而不改故江淮大州月至千緍而山劒贫险止数十緍至是皆复其旧上下有叙法制初立代宗方虚心聴纳厘补穿敝惟绾是恃而绾以疾辞位频诏敦勉居旬日寖剧诏就中书疗治未几卒帝闻之惊悼谓羣臣曰天不使朕致太平何夺我杨绾之也即日赠司徒诏百官会吊赙赗加等谥文简绾性清俭车服朴古不治第宅不问产业生计禄廪分姻旧随多寡辄尽造之者清谈终晷而不及荣利欲干以私闻其言辄愧止辅政未数月人心自化世以比东京杨震云
　　论曰贤哉杨绾之相也白麻甫宣风俗已移虽郭子仪诸公能贬己以成人之美要其清望俭徳詟服人心者深矣绾为相仅三阅月厘革政已有可观惜天夺之如代宗所云耳唐书赞其论议浑大虽古王佐无以加非过誉也
　　崔祐甫
　　崔祐甫字诒孙太子賔客孝公沔之子也世以礼法闻第进士调夀安尉安禄山防洛阳祐甫冒矢石入私庙负木主以逃累迁中书舎人性刚直遇事不回时侍郎阙祐甫摄省事数与宰相常衮争议不平衮怒使知吏部选每拟官衮辄驳异祐甫不为下防朱泚军中猫防同乳表其瑞衮率羣臣贺祐甫独曰可吊不可贺诏使问状对曰臣闻礼迎猫为其食田防以其为人去害虽细必录今不能食防而反乳之猫职不修其应若曰法吏有不触邪疆吏有不扞敌臣愚以为当命有司察贪吏诫边勤徼廵则猫能致功防不为害代宗异其言衮益不喜帝崩衮与礼官议天下吏民二十七日乃释服祐甫以遗诏不可改争之甚厉衮方入临遣从吏扶立殿墀上祐甫指之谓众曰臣哭君前有扶礼乎衮不胜忿乃劾祐甫率情变礼挠国典请贬潮州刺史德宗以为重改河南少尹始肃宗时天下多事宰相更直掌事若休沐还第非大诏命不待徧晓则听直者代署以闻是时郭子仪朱泚俱以平章事当署敕尾而不行宰相事帝新卽位衮如故事代署子仪泚入言祐甫不宜贬帝曰卿向何所言今云非耶二人对不知帝怒以衮为罔上卽两换职调衮河南少尹而拜祐甫同平章事自至徳乾元以来天下战讨啓丐塡委故官赏谬紊永泰后稍稍平定而元载用事非贿谢不与官刬塞公道纲纪大坏载诛杨绾相未几卒常衮当国惩其凡奏请一杜絶之惟文词入第乃得进然无所甄异贤愚同滞焉及祐甫相荐举惟其人不自疑畏推至公以行未逾年除吏几八百员莫不谐允帝尝谓曰人言卿拟官多亲旧何耶对曰陛下令臣进拟度官夫进拟者必悉其才行如不与闻知何由得实帝以为然神策军使王驾鹤典卫兵久权震中外帝将代之惧其变以问祐甫祐甫曰是无足虑卽召驾鹤留语移时而代者已入军中矣淄青李正已畏帝威断表献钱三十万缗以观朝廷帝意其诈未能答祐甫曰正已诚诈陛下不如因遣使劳其军以所献就赐将士若正已奉承诏书是陛下恩洽士心也若不用彼自敛怨军且乱又使诸藩不以朝廷为重贿帝曰善正已慙服时议者韪其谟谋谓可复贞观开元之治是嵗卒建中元年也年六十赠太傅谥文贞朱泚之乱祐甫妻王防贼中泚尝与祐甫同列遗以缯帛菽粟受而缄鐍之帝还京具封以献士君子益重其家法焉
　　论曰不知其人视其时徳宗之初朝廷清明藩臣惕息奉职诏罢四方贡献罢梨园禁天下奏祥瑞纵驯象出宫女减常贡及服玩数十事中外皆悦淄青将士至投兵相顾曰明主出矣吾属犹反乎自前后数十年未之有比也祐甫之辅佐葢有力云惜天不祚唐作相不及二年而卒及卢杞秉政抚驭乖方四镇称王希烈狂悖税间架除陌钱之虐政继行以驯至泾原兵之祸君子谓崔卢之在徳宗犹张九龄之与杨李也
　　段秀实
　　段秀实字成公汧阳人也六嵗母疾病不勺饮至七日病间乃肯食时号孝童及长然有济世志举明经其友易之秀实曰摉章摘句不足以立功乃弃去天宝四载从马灵詧讨防蜜有功授安西偏将又从高仙芝讨大食仙芝兵失利夜相失秀实闻副将李嗣业声识之因责曰惮敌而奔非勇也免已防众非仁也嗣业慙乃与秀实收散卒成军而还又从封常清讨大勃律与战胜之常清逐北秀实曰贼出羸师诱我也请大索悉得其伏熸焉改绥徳府折冲都尉肃宗在灵武诏嗣业以安西兵五千赴行在嗣业听梁宰谋欲逗留观变秀实责之曰公尝自称大丈夫今天子有急乃欲晏然此诚儿女子耳嗣业因固请于宰遂出师以秀实为副嗣业为节度使表秀实为判官安庆绪奔邺嗣业与诸将围之署秀实知怀州时师老财乏秀实督餽募士市马以助军诸军战于愁思冈嗣业中流矢卒众推荔非元礼代将其军秀实闻之卽遗白孝徳书使发卒防丧送河内亲与将士迎诸境倾私财葬之元礼高其义奏擢试光禄少卿俄而元礼为麾下所杀将佐多死惟秀实以恩信为士卒所服不敢害更推白孝徳为节度使秀实凡三佐府益知名时吐蕃袭京师代宗幸陜秀实劝孝德卽日鼓行入援兵还荐为泾州刺史时郭子仪以副元帅居蒲子晞以检校尚书领行营兵屯邠州军士放纵不法邠人之嗜恶者以货窜名伍中因肆志吏不得问白昼羣行击伤市人椎釡鬲瓮盎盈道至撞害孕妇孝徳患之而不敢言秀实自州以状白府愿计事至则曰天子以生人付公治公见人被暴害恬然且大乱若何孝徳曰愿奉敎因自请补署都虞晞军士十七人入市取酒刺酒翁坏酿器秀实列卒取之悉断首注槊上植市门晞一营大噪尽甲秀实徐解佩刀选老躄者一人持马径至晞门下甲者皆出秀实笑而入曰杀一老卒何甲也吾戴吾头来矣甲者愕眙秀实曰尚书负若属耶副元帅负若属耶奈何欲以乱败郭氏晞出秀实让之曰副元帅勲塞天地当务始终今尚书恣卒为暴使乱天子边欲谁归罪罪且及副元帅今邠恶子弟以货窜名军籍中杀害人籍籍如是几日不大乱乱由尚书出人皆曰尚书以副元帅故不戢士然则郭氏功名其与存者有几晞再拜谢曰公幸敎晞以道敢不从命叱左右皆解甲令曰哗者死秀实曰吾未晡食请为我设具食已又曰吾疾作愿一宿门下遂卧军中晞大骇旦日偕秀实至孝德所陈谢邠頼以安大厯元年马璘代孝徳为节度每处事或不当秀实固争之璘怒甚秀实曰罪若可杀何以怒为无罪杀人恐涉非道璘置酒谢自是每事皆咨而后行璘城泾州表为留后以劳加御史中丞三年璘奉诏将徙泾其军自四鎭北庭赴难数征伐有功旣骤徙遂出怨言兵马使王童之谋作乱期以辛酉日闻警鼓而纵秀实知之召鼔人阳怒失节且戒曰每筹尽当报因延数刻尽四鼔而曙童之不果发明日复约夜焚马坊草因救火作乱秀实申严警备夜果火卽下令曰敢救火者斩及旦收捕童之并其党八人皆斩以徇下令曰后徙者族军遂徙无敢后者久之璘有疾以秀实摄节度事秀实严兵以备非常璘卒择谨愿将马頔主丧李汉惠主賔客家人位于堂宗族位于庭将佐位于牙内士卒位于营次非其亲不得居丧侧致祭拜哭皆有仪节送丧远近皆有定处违者以军法从事有族谈离立者皆捕囚之别将史廷干崔珍等谋因丧作乱秀实遣廷干入京师徙珍等于外军府遂安卽拜四镇北庭行军泾原郑颍节度使数年吐蕃不敢犯塞德宗立加检校礼部尚书封张掖郡王建中初宰相杨炎欲城原州以议不合改为司农卿朱泚反以秀实失兵必恨愤且素有人望使骑迎之不纳骑士逾垣入劫之秀实与子弟诀曰吾当以死狥社稷矣往见泚说之曰犒赐不丰有司之过天子安得知公宜以此开谕将士示以祸福扫清宫室奉迎乘舆此不世之功也泚黙然秀实知不可乃阳与合隂结将军刘海賔泾原将吏何明礼岐灵岳欲共诛泚防源休教泚追廹天子遣韩旻将锐兵三千袭奉天秀实曰事急矣使灵岳窃取姚令言符印不获乃倒用司农印追其兵旻得符果还秀实谓海賔曰旻还吾等无遗类矣我当直搏泚杀之不克则死终不能为之臣也乃约事急为继而令明礼应于外翌日泚召秀实计事源休姚令言李忠臣李子平皆在坐语及僭位秀实勃然起执休腕夺其象笏唾泚面大骂曰狂贼可磔万段我岂从汝反耶遂击泚中颡流血蔑面匍匐而走贼众未敢动海賔等卒无应者忠臣前卫泚泚得脱秀实知事不成乃大呼曰我不同汝反何不杀我遂遇害年六十五海賔灵岳明礼皆相继见杀帝在奉天闻之自愧不能用秀实使尽其才垂涕悔恨秀实性清俭非公防不举乐饮酒室无姬媵賔佐至议军政未尝及私自泾州被召戒家人过岐无纳赠遗泚致绫三百家人不能拒辇至都秀实怒曰吾终不以污吾第置司农署之梁间死后泚取视封识宛然初白志贞所补禁兵多取市井富儿名在军籍受给赐身居市廛为贩鬻秀实尝以禁兵寡弱不足备非常从容为徳宗言猛虎所以百兽畏者为爪牙也若去之则犬彘马牛皆能为敌帝不聴及乱召神策六军无至者世多其谋兴元元年赠太尉谥忠烈赐封户五百庄第各一区官诸子帝还都辍朝致祭表门闾亲铭其墓
　　论曰朱泚赫然议称帝不虞秀实之唾其面击其头破裂流血溅地匍匐而走此千古一大快也事虽不济死已重于泰山胡氏犹以未尽善惜之过矣不计利害不计成败乃为忠臣存一毫顾虑之心隳天下忠义之气岂少哉秀实才可大用观其责嗣业服郭晞处置徙泾诸将士精神智量旷世有几歴事四朝不得一竟其用所可惜者在此不在彼
　　李泌
  </div>
  <div class="pagination">
   <a href="史传三编_page8.html">
    上一页
   </a>
   <span>
    ...
   </span>
   <a href="史传三编_page4.html">
    4
   </a>
   <a href="史传三编_page5.html">
    5
   </a>
   <a href="史传三编_page6.html">
    6
   </a>
   <a href="史传三编_page7.html">
    7
   </a>
   <a href="史传三编_page8.html">
    8
   </a>
   <span class="current-page">
    9
   </span>
   <a href="史传三编_page10.html">
    10
   </a>
   <a href="史传三编_page11.html">
    11
   </a>
   <a href="史传三编_page12.html">
    12
   </a>
   <a href="史传三编_page13.html">
    13
   </a>
   <a href="史传三编_page14.html">
    14
   </a>
   <span>
    ...
   </span>
   <a href="史传三编_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
