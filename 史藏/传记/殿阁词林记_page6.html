<!DOCTYPE html>
<html>
 <head>
  <meta charset="utf-8"/>
  <title>
   殿阁词林记 - 第 6 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   殿阁词林记 - 第 6 页/共 8 页
  </h1>
  <div class="content">
   奏事
洪武三年七月己亥礼部尚书崔亮奏凡诸儒官于御前奏事或进呈文字退立二三步毋辄近御案凡立必于东西隅不得直前制曰可永乐四年令六部及近侍官有事当商略者皆于晚朝陈奏景泰二年令午朝翰林院先奏事学士周叙尝上疏曰臣职叨班行伏见永乐洪熙宣徳三朝临御大班既退即于门上说事各衙门官轮流向前君臣相与商确政务罄尽所言人懐畏惮而事几不泄成宻勿庙堂之美自正统以来王振擅权独立在旁于是辅弼大臣及近侍官员不得召对亦不敢尽言以致醸成今日之祸宜令羣臣依旧制轮流向前说事止与敷对者令知他人不得预闻庶得吐露肝胆而不宣泄于外然竟莫能行今按杨士竒所録曰翰林诸臣奏事退如此之类不一而足今上召问大臣多于文华进讲后或御无逸殿及太髙玄殿尝问辅臣李时曰道南欲令同鼎臣教庶吉士何如时对曰宋仁宗欲用苏轼典制韩琦以为太早今道南才识俊茂须久养之大用未晚上曰朕御书文札今道南编纂时曰然他日辅臣荐余光有才上曰余光未必如道南卿何以此对后御咸阳宫圣谕曰礼部覆道南庙议何乃坚执遂唯唯而退
便殿
国初信用儒臣谒见无时毎出御奉诸门有奏事常规退御便殿有特以事入诣奏者许径入洪武二十九年五月戊寅命詹事府翰林院尚寳司中书舍人六科给事中仪礼司于午门内入者各给牌为验已而罢之使近侍官得日至便殿奏事永乐二十二年八月杨士竒新改华葢殿大学士谢恩毕闻惜薪司奏准北京山东枣薪八十万供宫中香炭之用士竒入将奏之时蹇义夏原吉奏事未退上望见士竒笑谓蹇夏曰新华葢学士来奏事必有理试共听之士竒言诏下裁两日今闻惜薪司传旨赋枣八十万得无过多虽是岁例然诏书所减除者皆岁例上喜曰吾固知学士言有理吾数日来宫中事丛脞此是急遽中答之不暇致审即命减除四十万景泰中侍讲刘定之抗疏言凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示惩劝君臣之间询谋互相可否以求至当此前代故事祖宗成法也遵而行之则剖决万几日益以熟审察百官日益以明圣政益新天命益隆矣若乃仍如前日无事但以奏本进入拟旨批出臣恐偏听生奸独任成乱治化无由时雍也疏上不省今按圣祖时出入禁御以至临朝侍臣侍从者有所拟议欲修播告则翰林院官承旨草制中书舍人当御誊写谓之副墨尚寳官用寳实时发行若有憸邪在侧或事当叅驳则六科给事中十三道御史抗声于御前执奏谓之对仗弹劾云
入直
洪武永乐洪熙宣徳四朝近侍官轮班入直若本院官则日在馆阁吴况刘三吾胡广杨士竒胡俨王英王直辈尝有内直倡和诗曽棨东华门内新馆初成入直有作云东华楼观郁岩嶤髙阁新成抗碧霄秘府图书金作匮御沟流水玉为桥草分碧色承殷辂鸟弄歌声和舜韶当直几畨清坐乆隔帘时有御香飘葢当时车驾尝临幸馆阁故也不独宣召燕对与供奉文字而已
宿直
洪武三年剖符封功名命学士宋濂议五等封爵宿大本堂讨论达旦永乐中内阁七人者常召至燕寝论事或命假寐至达旦始出成祖出狩崩于榆木川仁宗命尚书蹇义夏原吉学士杨荣杨士竒侍读王直侍讲王英同定大丧礼议国政宿内阁者凡七日今上御西苑仁寿宫命内阁大学士入宿延和门内直房
侍逰
圣祖制大诰首以君臣同游为言故当时儒臣毎侍上游观禁苑凡亭楼台阁靡不登眺以通上下之情成地天交也学士宋濂尝侍游后苑观获上曰农事成矣对曰国以民为本民以食为天陛下知稼穑之艰难念生民之疾苦实盛徳也洪武六年正月丙午上御武楼召御史中丞陈寜太子赞善大夫宋濂赐坐左右谈嘉祥之应勅中使人取所储膏露于宫中盛以翠罂玉洁珠圆世所未覩已而舁爨器至用金杓炼水二升火既匀水势成涛上起自龙帐中亲启罂以投须臾融化与水为一上取杓倾泻二内侍举幕承之渣滓巳静重漉以绛纱囊上饮一爵而分赐宁与濂焉且曰此天地至和所凝也卿等服之去沈疴享遐龄矣宁等饮毕奠爵于几顿首而退赋甘露浆诗以侈其荣濂所陈说不为隠蔽尝曰君犹父也天日其可欺邪一日上问曰卿昨饮酒座客为谁馔为何物濂悉以其实对上笑曰卿饮时朕令人视之果如卿言卿信不欺我久益厚之每燕见必命坐赐茶每旦令侍膳询访旧章讲求治道或至夜分乃退永乐中学士解缙胡广等七人每令节燕闲陪驾幸东西二苑登万岁侍宴广寒殿泛太液以为常多为歌诗以纪之宣宗时宸游尤多宣徳七年七月上登万岁山坐广寒殿召翰林儒臣侍命周览都畿山川形势即毕上谕以元兴之故曰兹山兹宇顺帝所日宴游者也岂不可感侍臣叩首曰纣之荒周之监也又尝召游太液池上亲射鳬获之命以羞侍臣英宗复辟始命诸大臣同游天顺三年十月十日内阁学士李贤彭时吕原扈驾校猎南海子海子距城南二十里方百六十里辟四门缭以崇墉中有水泉三处獐鹿雉兎育其中籍海户千余家守视每猎海戸合围纵骑士于中亦所以训武也是日扈从官皆蒙颁赐獐鹿雉兎而内阁比诸人差厚云四年四月六日辰刻上御南熏殿召尚书王翱李贤马昻学士彭时吕原五人入侍命内侍三人鼓琴上曰琴音和平足以养性情曩在南宫自抚一二曲今不暇矣所传曲调得于太监李永昌经事先朝精于琴是三人者皆不及也贤等对曰由此不辍亦可精矣因顿首曰愿皇上歌南风之诗以解民愠幸甚上起入赐厢鹤顶博带举授五人者皆叩头谢二十日上御西苑阅武臣骑射召贤五人侍是日所阅皆侯伯都督都指挥指挥隶三营把总管操者总兵官会昌侯孙继祖广宁侯刘安怀宁伯孙镗都督赵辅具名籍进呈令逐一驰马射箭以三箭为率上亲按籍记中否比中例试毕赐钞有差总兵暨贤五人各赐钞十二月阅御监勇士骑射亦如之自是将士咸感徳畏威知所奋励云常观君臣之际上贵致其礼下贵尽其诚若私眤媟亵流连光景殆非圣祖所谓同游之初意也巳嘉靖十二年四月十三日上御环碧殿试演马歌曰朱夏纔入四月中乗闲试马出深宫惟兹七马壮且雄登霄未可拟跳涧或峥嵘爰因演步至环碧命诸左右来辅弼同游同游兮祖训昭赞襄赞襄兮须竭力朕非商髙宗诸辅勿我弃旱为霖兮羮作梅启心务期沃朕心俾令汤孙继祖烈庶几政化维日新
燕和
洪武二年十一月上御外朝召学士宋濂危素詹同等饮亲御翰墨赋冬日诗诸臣皆和焉六年开局禁中修大明日厯十一月十五日御史中丞诚意伯刘基偕学士宋濂詹同侍上燕干清宫之便阁同被酒而还时善书监生黄昶在馆同爱其有俊才赋诗赠之字大如斚少选奉御传宣召濂等赴右顺门会上适乗辇而坐同余酲犹未解上谓之曰卿醉犹未醒邪同对曰在史馆中犹能赋诗赠黄秀才谓昶也上曰诗何在同对曰在史馆中上顾濂亟取之既上奏上笑谓濂曰朕即和同诗卿当为朕书之濂于是受命书焉同诗不过称昶才美而御制诗则并及君臣燕饮之故濂归与昶言之以为词垣盛事八月甲午上观水有上秋水赋者言不契道乃更为之赋成召学士宋濂等观之且令各撰赋以进濂率同列撰成俱于东黄阁次第投献上皆亲览焉复加品评于其间已而赐坐勅大官进天厨竒珍内臣行觞上顾濂曰卿何不尽饮濂出跽奏曰臣荷陛下圣慈赐以醇醪敢不如诏第臣年衰迈恐志不慑气或愆于礼度无以上承宠光尔上曰卿姑试之濂即席而饮将彻上复顾曰卿宜更釂一觞濂再起固辞上曰一觞岂解醉人乎卒饮之濂举觞至口端又复瑟缩者三上叹曰男子何不慷慨为对曰天威咫尺间不敢重有所渎勉强一吸至尽上大悦顾濂颜面变頳顿觉精神霞飘若行浮云中上复叹曰卿宜自述一诗朕亦为卿赋醉歌二奉御捧黄绫案进上挥翰如飞须臾成楚辞一章濂既醉下笔倾欹字不成行甫缀五韵上遽召至前命编修朱右重书以遗濂遂谕曰卿藏之以示子孙非惟见朕宠爱卿亦可见一时君臣道合共乐太平之盛也濂行五拜礼叩头以谢上更勅给事中宋善等赋醉学士歌云宣宗尤喜为诗初即位起学士李时勉而任用之一日幸文渊阁赐诸学士饮呼时勉谓曰卿非朕安得饮此酒时勉顿首谢他日侍游东苑上赐时勉酒酌以御瓯时勉顿首辞曰臣可与陛下同饮不敢同器上悦命易以银爵既醉上出御制诗俾赓之宣徳六年上御制诗一章赐尚书胡濙蹇义大学士杨士竒杨荣且曰朕茂膺天眷惟尔四人赞翼之功赐宴尽欢而罢明日士竒荣各奉和以献又尝召大学士黄淮燕饮万岁山淮献诗他日陛辞复燕饮于太液池御制长歌以赠焉语在第五卷嗟乎虞廷喜起巻阿游歌不闻乆矣至我朝而续夫燕所以示慈惠也诗所以道性情也燕饮赓和之际而至情蔼然逈出千古祖宗盛时上下之交有如是哉
召对
祖宗以来凡燕闲执政大臣左右近侍时常召见英宗嗣位此礼遂废惟有大事则传奉召之问对一二语遽出景泰中大臣専擅英宗复辟始知其由乃亲决章奏日与学士李贤议之凡便殿入奏旧规每朝退独进不待呼召径诣入见以承顾问然同列彭时吕原恒不得与焉上尝谓景泰不理政务或用人升官谢恩不知所以文武大臣未尝接言上下之情如何得通贤曰自古明君常与大臣相接若接贤士大夫之时多亲宦官官妾之时少天下何患不治上曰如此天下岂不治安又李东阳曰东阳自乙卯承乏内阁时孝庙临朝渊黙自朝叅复命经筵日讲之外罕接天颜凡有拟奏陈说答问之类每用本票揭帖大则具题本虽日积月累往往不能尽弘治十年三月二十二日朝食前忽遣太监韦泰驰至阁亟呼曰宣四先生叩其故曰不知臣溥臣健臣东阳臣迁亟具衣冠至文华殿叩头毕上曰近前于是直扣御榻司礼监取本皆环跪于案侧上曰看文书诸中官取本付臣溥等各一本上曰与先生辈计较臣溥等看毕相与议定又分置朱砚朱笔授片纸数幅于臣东阳臣迁批辞以次陈奏得允乃録于纸上以进上览毕亲批本面或更定二三字或删去一二句皆应手疾书宸翰清逸畧无凝滞上挥余本谓左右曰此皆常行事不过该衙门知道耳乃皆叩头退上顾左右曰吃茶出文华殿尚膳监捧茶以俟葢时出急召未有宿办也自是平台暖阁稍稍召对并及部院大臣询其政务若欲复祖宗之旧者及孝肃太皇太后之丧议礼考文乆或移晷多或连日蔼然若家人父子上既明习国事天语严宻议论层出或累数十句臣下虽承欢造膝欲尽一二语至无间可入或不竟其辞而退退而寻绎所受亦不能悉记
召慰
编修杨士竒始入内阁每敷对望见天威犹有惧色成祖召而慰之曰朕知尔文学亲擢于此尔但尽心勿自疑畏英庙既复位御文华殿召大学士髙榖学士商辂谓曰朕在南宫知尔二人无偏向心如今正要用尔宜用心办事成化四年彗星见言官劾内阁大臣商辂等辂遂求退宪宗谓曰朕用卿不可欲加人言至诘责言者曰唐太宗用王魏朕用商辂有何不可欲加谴调辂奏言臣尝劝陛下优容言官已荷嘉纳如修撰罗伦辈复请召用今因论臣而交责之如公论何上以为然乃释言官不问召辂至御座前慰谕之
殿阁词林记卷十二
●钦定四库全书
殿阁词林记巻十三
（明）黄佐　廖道南 撰
宸翰
圣祖尝出御制诗文以示词臣太子正字桂彦良即大声诵之琅然左右惊愕学士承旨詹同私戒之上闻之谓曰儒者事君正当诚意毋事矫揉也又尝出御制勑使彦良指摘彦良受命尽言洪武二十年二月甲辰御注尚书洪范成先是命儒臣书洪范揭于两庑座右朝夕观览乃自为注至是成召赞善刘三吾曰朕观洪范一篇帝王为治之要道也所以叙彛伦立皇极保万民叙四时成百谷本于天道验于人事箕子为武王陈之武王犹自谦曰五帝之道我未能焉朕毎为惕然遂疏其旨朝夕省览三吾对曰陛下留心是书上明圣道下福生民为万世开太平者也宣徳七年七月宣宗燕闲阅内库书画得元赵孟俯所绘豳风图因赋长诗一章召翰林词臣示之曰豳诗周公陈后稷公刘王业之由与民情早晚之宜以告成王使知稼穑艰难万世人君皆当鉴此朕爱斯图为赋诗欲揭于便殿之壁朝夕在目有所儆励尔其书于图之右九年十二月宣宗退朝御文华殿召少傅杨士竒等出御书洪范篇及御制序文示之且谕之曰所论或未当卿等当直言勿隐士竒等对曰圣谕皆当真得古人精藴上曰朕在宫中虽寒暑不废书册士竒等对曰帝王勤学问则宗社生民有赖矣惟愿陛下始终此心上笑曰卿等亦常须直言朕不为忤嘉靖十年九月十五日今上命书周公无逸篇于西苑无逸殿壁叙曰无逸殿之所作者寓戒逸之意者也夫劳者人之所共恶逸者人之所同好故周公以是告戒成王者也朕于今年春因命西苑隙地耕耨之以举农事卜吉择皇祖文皇帝旧宫之迎和门内之南建帝社稷坛以祀帝社帝稷每岁春告秋报行礼宫门外之东建殿亭一区殿曰无逸亭名豳风围以小厦垣墙迎和门外之南作一亭曰省耕以备朕时省之小憇于此又于北之空地起仓厫一座曰恒裕前为一亭曰省敛之所工起于春三月之十六日讫于九月之十五日殿中壁奉刻我皇考睿制农家忙律附以朕所记于末左书周公之书无逸篇北书朕之所作题豳风图诗告成朕亲为此记以示将来夫斯作也非朕所伪饰而为之也于以思皇考之圣训俾不至失忘后世以体朕此意庶知以劳而多兴逸而速亡知农事之艰难民命之所系国本之所闗上至郊庙粢盛之所供下及于官禄百需之所赖皆在此务勤励己劝示于民亿载之休永安盘石之固未必非为政之要务者故记之垂后云尔又曰殿之作与夫工之始末已载于左朕于是复以无逸之义而申说之夫逸者人君之大戒也何谓安逸自适人之常性孰不欲髙枕晏卧于终日游情于声乐之场放恣于酒色之地以为嬉娯恬快而无所劳困殊不知昏荡其性者以此懈堕其志者以此戕身伐命者以此危家亡国者率以此至于失礼丧义悖亲违君伤伦败俗皆自逸肆中来故曰晏安如鸩毒朕虽冲弱每以此为大防故取周公之无逸一书七月一诗揭于殿亭夫公之意以稼穑之艰难与小人之依告于王意葢谓譬农家后生不知祖父之勤而以逸失之况人君之宫生内长者安可不思祖宗创造之艰而耽于逸豫乎亦以使首先以农桑为重王业之基实在乎此朕罔知特以务先自励而风天下以及置蚕室于迎和门内之北立先蚕坛于此毎岁命皇后率宫职行祭告采桑礼于中庶使此心不敢怠忽以寓勉力之意耳若夫思圣祖创建之艰难保洪图于永固则在于敬天恤民亲贤讲学修身以端化本正心以贞治原持其敬协乎一以求不负我皇天与我皇祖之所付托及我皇考之所垂望者在是矣朕不徳尤望臣邻之所匡赞凡覩斯者勿以文害意以答朕之望焉故为说
制诰
翰林职代王言唐以应奉文字待诏北门与中书舍人分掌制勅谕诰两制宋始有知制诰之名然初入院者旋即得迁其后试博学宏辞科者始获任用然属之中书国朝两制悉归本院非鸿儒歴显秩者不得掌而以中书主誊写呉元年十二月乙丑上命开读诏赦前期翰林院官承制草诏及文武官除授合用诰命勅命皆即日撰写故学士陶安宋濂辈皆曰制诰于时封拜无虚日安等尝拟撰诰命千余首以待而犹不足乃使诸儒士在馆者分局代为之其后定一考封赠之制初除授所领诰勅皆革去于是其务稍省矣永乐初内阁七人掌内外两制杨荣金幼孜诸人自署职衔亦曰知制诰用洪武时故事也仁宗始命内阁専典内制而择学士一人専管文官诰勅正统以后罢之文官诰勅皆属内阁如永乐时弘治七年复设以学士年深或尚书侍郎兼者为之亦得以知制诰自署两制遂稍分矣按宋两制曰册文表本青词密词祝文斋文诏书批答口宣内制也曰皇后皇妃追封先代皇女皇族册封进封文武百官迁擢致仕加恩等诰勅外制也若国朝内制则制勅诏旨诰命册表寳文郊祀祭文享庙祭文皇太后受册寳谒谢文皇后受册寳谒告文皇妃受册祭文祭陵文皇太子亲王等冠辞祝辞亲征禡祭旗纛露布巡狩所至祭山川旗纛軷祭文骠骑祭马神等及五祀祭文大丧及皇妃赠谥等册文亲王妃公主郡王妃世子世孙及妃镇国等将军丧塟祭文谥册塘志谕祭文及文武大臣谕祭文经筵讲章及题奏揭帖之属外制则文官诰勅而已凡五府六部等衙门请勅行事备词奏请既得旨移文本院依奏草勅内阁实时拟撰文官诰勅之类亦然进稿毕编类勘合中书舍人领出书写其王府谥册等文礼部抄出施行原稿具缴纳云
表笺
洪武六年九月庚戌诏禁四六文辞先是上命翰林儒臣择唐宋名儒表笺可为法者遂以韩愈贺雨表柳宗元代柳公绰谢表进上命中书省臣録二表颁为天下式谕羣臣曰唐虞三代典谟训诰之辞质实不华诚可为千万世法汉魏之间犹为近古晋宋时文体日衰骈丽绮靡而古法荡然矣唐宋名儒辈出虽欲变之而卒未能近时若诏诰章表之类仍蹈旧习朕尝厌其雕琢殊异古体且使事实为浮文所蔽其自今凡诰谕臣下之辞务从简古以革弊习尔中书省宜播告中外臣民凡表笺奏疏毋用四六对偶悉从典雅十二年六月壬申命翰林院定皇太子与诸王往复书笺之式二十九年八月上以天下诸司所进表笺多务竒巧艳浮心甚厌之乃命学士刘三吾右赞善王俊华撰庆贺谢恩表笺成式颁于天下诸司令如式録进自是词垣秉笔者多用散文如宋濂进大明律表是也成祖时有白鹊之瑞行在礼部行南京庆贺自皇太子监国下及五府六部例各进表时杨士竒以病在告监国表命庶子赞善呈稿东宫命尚书蹇义持以示士竒曰甚寂寥且不着题以贺白龟白鹿皆可因命改之士竒改一聨云望金门而送喜驯彤陛以有仪后増一聨云与凤同类跄跄于帝舜之庭如玉其辉翯翯在文王之囿义以进仁宗喜曰此方是帝王家白鹊适内使陈昻进御馔撤以赐之且传旨使勉进药食早相见也按国初升除犹具表陈谢其后惟状元率诸进士谢恩衍圣公及公侯伯袭封谢恩始用之车驾幸馆阁及太学初开经筵及有非常之赐亦具谢表朝廷有大喜庆及诸祥瑞具贺表进呈实録及书籍等皆具进呈表例本院词臣司之若有东宫则増一笺云会典凡南京各衙门遇朝廷册立大礼及上徽号等项合用庆贺表笺南京礼部行南京翰林院撰进
应制
本院以供奉文字为职凡被命有所述作则谓之应制然祖宗时皆出于面命或相与赓和其后惟中官传谕旨而已丙午年六月旱上祷雨钟山获应赋七言喜雨诗命待制黄哲等赓和已而诸将告捷多令翰林诸儒臣应制赋诗上亲加评品洪武元年十一月召大本堂诸儒试以钟山蟠龙赋时与文学之臣燕饮赓和语在赓歌巻大诰三编成命学士刘三吾为序既成上评以为无疵祖训成学士宋濂被命序其后精诚録成则命大学士呉沈序之太子正字桂彦良入见上命制香几赞司直郎汪仲鲁被命制续薫风南来诸曲皆称旨洪武八年五月丁丑上御端门召翰林词臣出示巨桃半核葢元内库所藏物其长五寸广四寸七分有刻西王母赐汉武桃及宣和殿十字命宋濂撰蟠桃核赋又尝命宋濂咏鹰濂七举足而成有自古戒禽荒之言上称赏曰卿可谓善谏矣十年十月造观心亭上临观亲幸其中召濂为记十二月上制十题命典籍呉伯宗赋之援笔立就词语峻洁上嘉其才敏赐织金锦衣尝幸清流闗赋诗命扈从儒臣和之起居注刘季道有治定不教生纵逸功成犹遣歴间闗之句上叹赏曰可谓安不忘危赐以白金文绮又起居注蒋子■〈术上灬下〉应命即物赋咏立成上大悦时宠赐和章一日命羣儒撰纵豢鹤文呉府伴读王骥操觚立就学士宋濂为之进呈上称善及日将南至大祀于圜丘上复命羣臣赋七言律十二韵冠以三百言序骥与黄昶先成跽读御榻前上听毕加奬励命进学禁林云十五年学士宋讷撰宣圣庙碑称旨改文渊阁大学士先是二年二月乙亥立皇陵碑学士承旨危素承命撰文寻以多润饰乃出御制一篇阅江楼成宋濂被命撰文称旨初徐达还上御龙江亭命魏观赋诗观云乾坤喜气溢天颜大将中原奏凯还日丽九斿来象辂云连千骑拥龙闗神功烈烈铭周鼎宗社巍巍峙泰山会见凌烟髙百尺宸光常炳画图间又云白旄黄钺两京平甘雨和风四海清师出万全非用武将资三杰在推诚苍龙挟雨迎车骑彩凤穿云送斾旌献颂偶蒙天一咲行看作乐着功成可谓同游矣永乐八年成祖北征至野狐岭召学士胡广赋平蛮诗杨荣曰圣主尊居四海安天教仇敌自相残上甚嘉之未几谍知敌帅布尼雅实哩与其下阿噜台雠杀东西奔遁乃召荣谕曰此贼果自残灭汝前日之诗安知不为谶乎荣下马叩首谢上喜命赐羊酒三月乙未次清水源水皆苦鹻不可饮人马俱渴明日营西北二三里许忽有泉涌出清澈可爱命广与荣往观遣中宫以银瓶汲取上亲甞之味甚甘美赐广等饮讫士马争趋之皆给足命曰神应泉又明日应制撰神应泉诗铭上嘉之各赐上尊又尝命诸文学侍从赋天马海青歌修撰曾棨最先成为上所褒美宣徳中毎遇令节各令词臣应制赋诗是时太平无事上留意词艺翰林儒臣常常命赋京师八景以献曰琼岛春云曰大液晴波曰西山霁雪曰玉泉埀虹曰卢沟晓月曰蓟门烟树曰金台夕照曰居庸迭翠英宗増其二曰南苑秋风东郊时雨为十景焉景泰中学士倪谦辈应制赋诗中官尝立候以进成化初学士刘定之应制赋元夕诗絶句百首顷刻而成又尝以东风解冻春山雪霁等为题命翰林学士等分咏之弘治初上注意讲学遣太监戴义传示圣意命学士李东阳等各撰诗十首用寓启沃东阳拟十题各撰七言律诗一章曰敬天曰法祖曰勤政曰务学曰任贤曰纳諌曰节用曰爱民曰恤刑曰讲武葢美不忘规焉嘉靖八年正月元夕臣道南应制撰灯词十五首以进上亲制一章云黄道开蓬殿青阳溢泰穹赏心纔令节养志自慈宫珠佩轩车从霞觞祝颂同千秋还万岁物阜与民丰九年七月敬一亭成上复命儒臣落成锡宴进诗十年演马环碧殿御制歌词赐同游诸臣和之十三年臣自徽州赐环上亲洒锺粹宫词命和之赐金绮有差十五年三月上谒诸陵撰泛舟赋命同游诸臣和之
视草
凡代言先具藁进呈御览允而后行诸播告两制皆然洪武中有大政令词臣録圣语不敢増损故凡诏令多你每好生等字者皆圣祖所面授也其后始令本院官为之渐至骈丽永乐二年杨士竒等进呈勑边将藁上曰武臣边将不谙文理只用直言俗说使之通晓庶不误事他日编入实录却用文六年冬巡狩北京诏书命士竒视草上览之再三喜曰简当更勿改易其择日书之颁下又曰试与诸尚书观之皆称善独兵部刘儁私于士竒曰请以有字易自字如何士竒曰善即以告于众皆曰义无相逺不足易且上既善之矣士竒独以闻请易之黄淮于上前执不足易士竒曰于国家大体当用儁言上顾士竒曰从汝明日谕胡广曰杨士竒能服善难得二十二年十月仁宗御西角门视朝罢时风寒顾谓翰林臣曰朕与卿等居重城中犹觉凛凛如此守边将士昼夜严警殆不可胜遂命书勑遣使以钞币赐缘边将士宣徳五年二月上御南济宫召杨士竒谕曰吾欲下寛恤之令今独与尔商之然吾未能悉知尔当效帮助遂命内侍具楮笔上曰免灾伤税粮当是首事闻民间亏欠畜马驴骡所司追偿甚迫民计无出亦甚艰难部官坐视不言对曰陛下圣念及此生民之幸然所当寛恤者殆非此两事因言百姓积年负欠薪刍及采办买办之物所司责偿甚急各处官田起科不一而租额皆重苏州尤甚细民至于逃徙部符下郡县一槩派征非出产处百姓数十倍价买纳刑狱冤滥者多工匠之弊四方逺近每戸不闻几丁悉征在京多为所管之人私役南方运粮甚艰而仓廪无闗防奸人盗窃动辄数万若此者请有以处之上以为然即令草敇明旦颁行遂令尚饍赐馔勅谕既下上闻众心悦戴召士竒赐钞三千缗文绮二端及羊酒士竒叩首受赐上笑曰薄用润笔耳七年二月上召士竒至文华殿谕曰五年二月与尔南济宫论寛恤事今两阅岁矣民事不又有可恤者乎士竒复言戸部沮格官田减租及课程选举等数事且曰臣一人见闻不广愿更得一人同论此事上曰若多令人知即勅谕未下事已徧播于外矣曰大臣中固有谨厚者上曰胡濙谨厚汝与之密议就录稿进来于是退同濙议増十数事通録进呈上悦玺书遂下凡此类皆君臣同心之故也景泰末易储大学士陈循等阴主其事诏既下视草实出循吏部尚书何文渊谓人曰诏语天佑下民作之君父有天下传之子吾所为也独石闗报捷诏奬之循视草乃反谯责厥后与文渊皆被祸天顺初承天门灾上下诏躬责岳正视草歴陈弊政词极切直天下传之有飞语指为谤讪七月内批降正为广东钦州同知繇是言之视草固非易事也
褒荅
洪武十五年二月太子正字桂彦良入朝献万世太平治要策凡十二事上嘉纳之永乐七年侍讲杨士竒撰周易直指仁宗在东宫凡决疑必用蓍而以易断士竒因进曰易固为卜筮作然文王周公所系辞凡修齐治平之道悉具请编辑以备观览遂辑成书仁宗览之赐名曰周易大义赐士竒绣衣银带先是徐好古作尚书直指金幼孜作春秋直指各有发明成化末学士邱浚纂大学衍义补书成适孝宗登极表上之上批荅有曰卿所纂书考据精详论述该博有裨政治朕甚嘉之赐白银二十两纻丝二表里升浚礼部尚书乃若进呈歌颂诗赋在国初学士宋濂进平江汉颂待制王祎进平江西颂圣祖曰吾固知浙东有二儒者卿与宋濂耳学问之博卿不如濂才思之雄濂不如卿洪武二年十月甲戌膏露降于干清宫后苑松树宋濂献膏露颂三年四月陜西寳鸡县进瑞麦弘文馆学士刘基进瑞麦颂五月戊申祀地祇于方丘基复进方丘颂四年八月明升平基又进平西蜀颂上为文答焉五年六月句容县民张观园生嘉瓜双实同蒂圆如合璧礼部尚书陶凯奉之以献宋濂进嘉瓜颂二十九年天下多嘉禾之瑞学士刘三吾进嘉禾赋永乐二年八月周王畋于钧州获驺虞九月丁未王献于阙下侍读梁潜进驺虞诗侍讲杨荣进颂已而奏甘露屡降嘉禾呈瑞外国献麒麟白雉玄兎白鹿白象灵犀白兎之属荣与学士胡广金幼孜梁潜等咸为诗歌以进三年九月朔颁圣祖御书嘉禾诗于诸王及近臣先是洪武二十八年九月庚戌北平永清卫之龙门有禾异茎同穂上在潜邸遣使驰献圣祖亲御宸翰赋长诗一章以赐上念手泽之存摹勒于石装治成轴分赐诸王及学士解缙等又适有嘉禾之瑞缙献嘉禾颂四年二月视学上服皮弁行四拜礼御彛伦堂赐祭酒胡俨司业张智坐讲文武三品以上及翰林儒臣皆坐坐以听赐毕赐答明日俨等率师生上表谢赐赉有差大燕羣臣于奉天门学士胡广进视学诗一时词林诸臣咸和之八年五月己卯上北征布尼雅实哩于玄溟河七月壬午驾还士竒献平边颂及铙歌鼓吹词十二年六月亲征卫喇特萨里奇尔又北之于图喇河八月驾还庶子邹缉献清边颂十七年十一月甘露降于孝陵松栢学士王直献瑞应甘露诗十八年正月礼部郎中周讷请封禅大臣有阴主之者于是学士胡广献却封禅颂上遂止宣德二年三月驺虞复见大学士杨荣献颂上褒赏之三年九月荣扈从北征凯还进平边诗凡十篇各立题命意上览之喜屡沐白金钞币之赐自是毎同游荣与杨士竒等多以诗进遇令节被召宴游亦多以诗谢恩自正统后此事■〈穴上浸下〉不闻矣嘉靖十三年十一月肇祀皇天于圜丘今上亲制大报曰朕肃懐大报作此数字以见意耳不顾是否乃与卿等及言鼎臣道南又并三分献二礼官或一看卿等各尽所以赞佐戒进文辞以和来御制大报歌云岁次甲午兮阳月之八日新冬肃羣臣而朝趋泰坛兮钦大报之叩苍穹朕以微薄菲质兮荷洪眷下及而主兆庶愧绵才愚资兮惧无以上副恩隆思欲康此民以图报称兮惭无学以出其治源爰肇复泰禋兮兹当四举愚衷匪直慎始兮思惟厥终谘右左丞弼兮其尽启沃以匡佐期世道跻于煕皥兮庶或仰承乎眷崇臣道南恭和四章上褒答曰尔所衍和歌奏进留览嗣是甘露降于显陵松林山赐臣道南一罂进瑞应膏露颂泰神殿祈雪有应臣进瑞应灵雪赋及黄河清于陜州之灵寳臣进瑞应河清赋河南郑府进白鹊臣进白鹊颂四川抚臣宋沧进白兎臣进白兎赋暨福建抚臣汪鋐进白鹿臣进白鹿赋圣驾幸大学赐学士列坐听讲臣进圣主临廱颂圜丘成臣进大祀圜丘赋上谕内阁辅臣李时曰此是道南所上圜丘赋卿可详着来闻方泽成臣进大祭方泽颂及帝王庙成臣进景徳崇圣颂九庙初建臣进列圣禋颂上咸褒答云览奏具见忠意赋颂着史馆纂入己亥三月大狩龙飞臣进圣主南巡江汉赋及景云颂四篇上命行在礼部送史馆圣驾旋京泛舟金海御诗云紫殿四头胜槩舒晨辉朝彩映芙渠波光潋灔千尺翠镜色飞浮十里余莲红的的明素鹭荷緑阴阴覆锦鱼触目伤心佳景处莫伸昔日奉慈娯
殿阁词林记卷十三
●钦定四库全书
殿阁词林记卷十四
（明）黄佐　廖道南 撰
殿策
圣祖策进士多亲制策问洪武四年十八年皆然其后或命本院儒臣拟撰以进取自圣裁而用之永乐初成祖思求博闻多识之士命学士解缙采天文律厯礼乐制度拟撰为题上意士子必为所窘及得曾棨卷记诵详尽叹异以为第一人御笔批曰贯通经史识达天人有讲习之学有忠爱之诚擢魁天下昭我文明尚资启沃惟良显哉其第二人周述第三人周孟简亦皆批评前此所未有也今上临轩策士其第一甲三人皆亲赐裁定批数语于巻首彬彬然有永乐之风焉
殿试
会典云凡殿试读卷官内阁于大学士学士等官内具名从该部奏请至日与各衙门该读巻官详定试卷次日同赴文华殿内阁官将第一甲三巻以次进读俟御笔批定出将二甲三甲姓名填写黄榜又次日早同赴华葢殿内阁官进至御座前以次拆卷将姓名籍贯面奏司礼监官授制勅房官填榜毕开写传胪帖子内阁官一员捧榜出至奉天殿授礼部尚书制勅房官将帖子授鸿胪寺官传胪其受卷弥封掌卷官从内阁于本院及春坊等官并制勅房官内推选与各衙门官相兼职事本院坊局始不过五人后增至七人遂为例按读巻官国初用祭酒修撰等官正綂中犹预其后非执政大臣不得与而其去取之柄则在内阁殿试之明日大学士择其中优者三卷圏点以朱明早持诣文华殿读之御笔亲标其名第又明日即传胪矣葢读卷止在一日咸病其太亟不能徧观故本院坊局之执事者始得试巻时预鉴别其髙下为差等以付读卷官内阁乃易于裁定叶盛曰景泰二年盛为殿试弥封官最知读卷事第一甲葢阁老预属意于受卷官已得之余皆分送读卷诸大臣且率以三分上一等次二等各置一所少顷阁老收上一等则判二甲次二等则判三甲也将午三人者持一甲卷诣文华进读午后填黄榜明早榜出矣葢辰巳二时榜中人次已定若曰须一一品量髙下次第固有所不能也嘉靖壬辰今上御文华殿辅臣以次读巻其第二卷孔天胤对农桑策云帝王敦本以厚天下之生达权以通天下之变则臣道南所拔也至乙未殿试策问其第二卷孙升对云人君有仁以聨天下之心有礼以一天下之轨又出臣道南所拔上皆亲赐批巻君相造命岂亦有数乎
会试
凡会试考试官礼部奏行内阁于大学士学士等官及詹事府春坊司经局官内具名奏请钦命其同考试官于本院侍读等官及春坊司经局官与各衙门官相兼推选收掌试卷官用制勅房官一员按国初科举第一场问四书疑一道五经义各一道第二场论一道诏诰章表内科一道第三场策一道犹循元制也洪武四年会试陜西河南山东山西江西湖广广之东西福建为行中书者十一俊髦皆集而髙句丽之士与焉以礼部尚书陶凯与前侍讲学士潘庭坚为主司侍读学士詹同国子司业宋濂吏部员外郎原本前贡士鲍恂为同考取中试者俞友仁等一百二十人其后罢之十八年复以科举取士始定今制以待诏朱善前典籍聂铉为考试官取中试者黄子澄等四百七十二人二十一年取施显等九十五人二十四年取黄观等三十二人二十七年取彭徳等一百人三十年取宋琮等三十八人北士皆黜学士刘三吾为考试官竟以是获罪上乃命本院官考择下第北士六十一人廷试之语见覆试类革除庚辰科礼部左侍郎兼学士董伦侍讲学士兼太常寺髙巽志为考试官取呉博等一百一十人永乐二年侍读学士解缙侍读黄淮为考试官取杨相等四百七十二人遵洪武乙丑例也葢自是取士多寡临期请自上裁云四年取朱缙等二百二十人七年取陈璲等一百人十年左谕徳兼侍读杨士竒右谕徳兼侍讲金幼孜为考试官取林志等一百人十三年修撰兼右赞善梁潜为考试官取王英等三百五十人十六年侍讲曾棨为考试官取董璘等二百五十人十九年左春坊大学士杨士竒为考试官取陈中等二百人二十二年侍读学士曾棨为考试官取叶恩等一百五十人宣徳二年右春坊大学士曾棨为考试官取赵鼎等一百人开科以来兼取南北士而南士往往数倍于北宣宗即位始诏礼部岁取百人南士十六北士十四着为令既而更定中科文各退五为中数焉五年侍读学士李时勉侍读钱习礼为考试官取陈诏等一百人八年少保兼大学士致仕黄淮为考试官取刘哲等一百人正綂元年詹事兼侍读学士王直侍讲学士陈循为考试官取刘定之等一百人四年礼部左侍郎兼侍讲学士王直学士蔺从善为考试官取杨鼎等一百人七年礼部侍郎兼学士王英侍读学士苗衷为考试官取姚夔等一百五十人十年学士钱习礼侍讲学士马愉为考试官取商辂等一百五十人十三年工部右侍郎兼侍讲学士髙谷侍讲杜宁为考试官取岳正等一百五十人景泰二年戸部右侍郎兼学士江渊修撰林文为考试官取呉汇等二百一人同考试官有侍讲刘俨秩视修撰为髙葢科第后于文故也五年兵部左侍郎翰林院学士兼左春坊大学士商辂司经局洗马兼修撰李绍为考试官取彭华等三百五十人天顺元年学士薛瑄通政司右叅议兼侍讲吕原为考试官取夏积等三百人四年学士吕原尚寳司少卿兼修撰柯潜为考试官取陈选等一百五十人是科会试举子不中者奏考官校文颠倒宜正其罪上疑之召问李贤贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷于部前以示众众议方息七年学士陈文尚寳司少卿兼修撰柯潜为考试官场屋灾诏八月补试以太常少卿兼学士彭时侍读学士钱溥为考试官而同考试官先后两入帘不改命者修撰王献也取呉釴等二百五十人成化二年太常少卿兼侍读学士刘定之学士万安为考试官取章■〈樊，心代大〉等三百五十人五年太常寺卿兼侍读学士刘珝侍读学士刘吉为考试官取费誾等二百五人八年礼部左侍郎兼学士万安司经局洗马江朝宗为考试官取呉寛等二百五十人十一年少詹事兼侍讲学士徐溥侍讲学士丘浚为考试官取王鏊等三百人十四年礼部尚书兼学士刘吉学士彭华为考试官取梁储等三百五十人十七年太常寺卿兼学士徐溥少詹事兼学士王献为考试官取赵寛等三百人二十年詹事兼学士彭华左庶子刘健为考试官取储巏等三百人时有势家子在选朱墨巻不合华黜之失志者欲甘心焉卒亦无所害二十三年守臣有言中士日众而额如故者事下礼部集议南北仍各退二以益之太子少保兵部尚书兼学士尹直谕徳吴寛为考试官取程楷等三百五十人弘治三年礼部尚书兼文渊阁大学士徐溥少詹事兼侍读学士汪谐为考试官取钱福等三百人六年太常少卿兼侍讲学士李东阳少詹事兼侍讲学士陆简为考试官取汪俊等三百人九年詹事兼侍讲学士谢迁侍读学士王鏊为考试官取陈澜等三百人十二年太子少保礼部尚书兼文渊阁大学士李东阳掌詹事府事礼部右侍郎兼学士程敏政为考试官取伦文叙等三百人时敏政有异议同考试官给事中林廷玉发其事礼科给事中华■〈日上永下〉劾之敏政遂得罪十五年吏部左侍郎兼学士呉寛侍读学士刘机为考试官取鲁铎等三百人十八年詹事府掌詹事太常寺卿兼学士张元祯左春坊大学士兼侍读学士杨廷和为考试官取董玘等三百人正徳三年少傅兼太子太傅戸部尚书武英殿大学士王鏊掌詹事府事吏部尚书兼学士梁储为考试官取邵鋭等三百五十人六年少傅兼太子太傅吏部尚书武英殿大学士刘忠掌詹事府事吏部侍郎兼学士靳贵为考试官取邹守益等三百五十人九年少傅兼太子太傅吏部尚书谨身殿大学士梁储学士毛澄为考试官取霍韬等四百人十二年太子太保戸部尚书兼武英殿大学士靳贵少詹事兼学士顾清为考试官取伦以训等三百五十人十五年礼部左侍郎兼学士石珤侍讲学士李廷相为考试官取张浩等三百五十人葢会试去取在各房同考试官而叅定髙下则考试官柄之歴科典制虽同而凡取士多寡则临期裁定故备记如此若同考试官正綂以前犹叅用外官教职景泰后始纯用京职本院外则六科部属行人司弘治以来定本院官九人其余六科部属得与共十四人正徳辛未以易书诗房巻浩繁各增其一本院官十一人与六科部属共十七人云按国朝以文取士大槩以词达为本天顺间晚宋文字盛行于时如论范论学绳尺之类士子翕然宗之文遂一变侍讲学士丘浚每考试凡恠词险语皆痛斥之众不恤也及为祭酒尤谆谆为学者言之文体乃复浑厚成化己未会试学以至乎圣人之道论举子桑悦巻有我去而夫子来也等句浚黜之他日会试悦策有曰腹中有长剑一日几回磨检讨呉汝贤复黜之前辈取士不苟如此
复试
洪武三十年丁丑六月辛巳朔上御奉天殿策试下第举人先是礼部会试天下士中试者少被黜落者咸以为言上命翰林儒臣考下第甲中择文理优长者得六十一人至是复廷试之擢韩克忠为第一仍赐克忠等进士及第出身有差乙酉以克忠为修撰第二人王恕第三人焦胜为编修七月命太常寺丞张显宗署国子祭酒事因命克忠署司业事其见宠擢如此永乐二年成祖临轩策士传胪明日进会试所选副榜士于廷亲试之上御右顺门命侍讲杨士竒金幼孜谕旨令就试者从容尽所藴毋茍且取具命光禄给食中官夕给烛遂亲拔三人命进学翰林余第为二等付吏部除学官其第一人则周翰也预修永乐大典七年除典籍云按宣徳间副榜举人得冠带读书太学葢循此制也自是至正统后副榜始不复廷试矣杨士竒云宣徳丁未以前有十五科前此南北士合试未有北士占首选者有之实自丁未始王直云自洪武辛亥至正綂丙辰为二十科葢皆并韩克忠一榜数之也
乡试
凡顺天府应天府乡试本府以考试官请与会试同葢重畿甸以为天下先也按洪武庚戌京闱主考为前御史中丞刘基治书御史秦裕伯同考为侍讲学士詹同弘文馆学士眭稼起居注乐韶凤尚寳丞魏潜国史宋濂辛亥京闱主考则兵部尚书呉琳国子司业宋濂也永乐癸未命侍讲胡广编修王达为应天府考试官赐宴于本府自是遂为例正綂戊午侍讲学士曽鹤龄主考顺天府乡试初试之夕场屋火试卷有残缺者有司惧罪不敢以更试为言惟欲请葺场屋以终后两试鹤龄曰必更试然后百弊涤至公着不然虽无所私亦招外谤朝廷何惜一日之费以成此盛举哉有司具二说以进命下悉如鹤龄所言后皆慑服得士云景泰丙子洗马柯潜奉命主考应天府乡试舟维淮上有举子鬻私者暮夜投潜潜叱之彼固以请以所赂遗署前潜怒命执付有司惩以法成化甲午左庶子黎淳主考顺天府乡试有试巻竒甚后场不类疑有弊勾稽墨巻果得誊録生截卷状移外帘按其事而取是巻为解首则名士马中锡也此三事皆可为应变之法景泰庚午侍讲学士刘铉主考顺天府及揭晓第一人刘宣乃卢龙军士也同事者欲更之铉争曰朝廷立贤无方不可乃止时论韪铉丙子顺天主考为春坊大学士刘俨侍讲学士吕原少保兼大学士陈循王文用事循子英文子伦入试俱不中二人论奏俨原不公有旨令翰林并科道覆考英伦文字遂以为合格得特赐举人俨等问罪还职礼科给事中张宁劾奏循等罪状乞黜罢不报英宗复辟文被诛循谪戍英伦皆除名嘉靖十五年八月顺天请考官内阁以学士张壁主考臣道南初自徽郡召还是月初六日陪祀西苑上命着学士道南去考时吏部尚书汪鋐属其二子云程云卿三鼓造门馈金三千两臣即令呼隔邻锦衣陆堂遣校尉侦之迟明乃去复嘱提调府丞张汉致意臣与侍读张衮及同考等官焚香出题稍迟进呈严密闗节不通权臣具奏进题太慢张孚敬遂拟旨云考试以进题为重廖道南等受命主考縁何不行慎重以致迟慢礼部从重叅来及臣道南辞宴上曰道南召用未久准预鹿鸣宴于是汪鋐上疏举刘三吾不取韩克忠被诛事臣以刘俨事对之乃已
试录
凡乡试录旧制例进呈祖宗时令翰林院儒臣评驳之后其制渐弛成化十四年天下乡试録多舛谬或犯国讳少詹事兼侍读黎淳摘奏数十条下礼部翰林院议治考试提调官罪且申定格例行之至今按是年山东刻文论语义不曰坚乎磨而不磷不曰白乎涅而不缁最为纰缪遂逮举人张天瑞治之以墨卷不同乃止
程试
国朝乡试诸录会试进士登科録具有成式葢科举自两京外乡试付之藩臬以为未信也会试则以名籍付礼部考试付翰林暨于亲试则有殿最而无黜陟葢以为可信矣其所刻程文自乡试以至于殿试皆宜刻士子所作庶为传信流弊之极至于制策亦多代笔岂所以教之忠欤按洪武甲子乡试乙丑会试初为小録以传然惟列董事之官试士之题及中选者之等第籍贯经籍而已其録前后虽有序然犹未録士子之文以为程序也次科戊辰加刻程文自后永为定式但此后五科其间命官列衔或多随时不一永乐以后其制始一定而不更易矣然永乐中各省乡试犹有儒士主考品官同考者其序文亦不拘篇数景泰中序文禁称公考官正用实授教官序为前后二篇以两京为法也然两京序文称臣独与会试同云按初场例出四书义三道正统元年会试出大学论语中庸而不及孟子成化元年顺天府乡试出论语二道孟子一道而不及大学中庸其后定大学中庸内量出一道论语孟子各出一道遂为例二场洪武四年以射礼论为题其后止用经书圣制书中成语三场策问先是惟以经史疑难及国家之大者言之其后始有出于经史之外并及琐屑隐僻若序文则弘治五年顺天乡试犹具岁月后皆不然也叶盛曰文衡之任亦难矣言语文学不足以变士习服士心亦漫浪为之耳正徳己未会试王抑庵主考试第二名张穆兵马策其原卷起语云兵本以卫民非兵无以安夫民之生马所以资兵非马无以足夫兵之用会试録云兵以卫民非兵无以安生马以资兵非马无以足兵用两句减去八字抑庵笔也自是举子以造语简严典重为尚然抑庵又称永乐辛丑杨文贞公同会试文衡务先典实之作以洗浮腐之弊喜曽鹤龄诸作多梓行之至今评程文者以是科为最葢洪武永乐间程文体皆浑厚不特是科而已诚宜録出以正文体而变士习至若登科録永乐甲申二甲刻所对策十余篇其后革正徳三年二甲第一人三甲第一人俱刻策事出焦芳辈非制也燕对録曰正徳六年四月十三日讲毕复召至暖阁叩头毕上手取会试録一本付司礼监太监张永授臣东阳等内有白纸票粘于纸上者三皆指摘所刻文字错误处上曰今欲别有施行但念衙门体面恐不好看与先生辈知之臣东阳出至暖阁留寘案上永令内臣送至内阁是年大学士刘忠累疏辞疾闻此事而去葢已有先入之说矣
武举
凡武举第三场考试官兵部请命如两京乡试之制正徳三年始刻录前后有序赐会武宴一如文试九年十二年亦如之惟十五年兵部尚书王琼变其制止用第一道刻文三篇本院官二员并兵部公侯伯皆为考验官今照旧规出策二道论一道嘉靖十一年臣道南暨王用宾蒙上命主考得周干等六十员其末则今都督陆锦衣炳也是科众号得人
评文
洪武中圣祖召词臣评论诗法太子正字桂彦良每应制先众而就尝进曰治道具在六经典谟训诰愿留圣意诗非所急也上深然之自是恩遇隆洽称曰老桂不名永乐七年仁宗东宫赞善王汝玉每日于文华后殿道说赋诗之法一日顾杨士竒又曰古人善为诗者其髙下优劣何如士竒对曰诗以言志明良喜起之歌南熏之诗唐虞之君之志最为尚矣如汉髙祖大风歌唐太宗雪耻除凶之作所尚者霸力皆非王道若武帝秋风辞志气已衰如隋炀帝陈后主所为万世之鉴戒也仁宗曰太祖髙皇帝有诗集甚多何谓诗不足为士竒对曰帝王之学所重者不在诗太祖皇帝圣学之大者在尚书及诸书注作诗特其余事今当致力于重且大者其余事可姑缓仁宗曰世之儒者亦作诗否士竒对曰儒者鲜不作诗然有道徳之儒若记诵词章谓之俗儒人主尤当致辨于此时仁宗监国视朝之暇専意文事因览文章正宗一日谕士竒曰真徳秀学识甚正选辑此书有益学者对曰徳秀是道学之儒所以志识端正所著大学衍义一书有益学者为君不可不知为臣不可不知君臣不观衍义为治皆茍而已嘉靖五年五月日食臣道南进洪范疏今上命顾鼎臣讲洪范大学士杨一清请讲大学衍义每月三八日轮日讲官二员进讲臣道南预焉初讲许敬宗奸邪章次讲李林甫劝帝西幸章张孚敬闻之怒又复讲林甫贺野无遗贤章孚敬怒不可解语桂萼曰行当黜之毋使预讲僚也赖圣明简注每启沃文华时必顾左右曰道南来否后复进讲杨国忠奸邪二章及元载结宦者李辅国以自固卢杞忌张镒出之凤翔忌杨炎贬之崖州至李逢吉则又结宦者王守澄孚敬大怒十二年七月初三日彗星见顾鼎臣轮讲不到遂诬道南暨蔡昂不行代讲谪知徽湖圣明洞鉴召复原秩其谮始不行云
正体
国初文体承元末之陋皆务竒博圣祖思有以变之凡擢用词臣务令浑厚醇正洪武二年三月戊申上谓侍读学士詹同曰古人为文章或以明道徳或以通当世之务如典谟之言明白易知无深恠险僻之语至如诸葛孔明出师表亦何尝雕刻为文而诚意溢出至今使人诵之自然忠义感激近世文士不究道徳之本不达当世之务立辞虽艰深而意实浅近即使过于相如扬雄何禆实用自今翰林为文但取通道理明世务者毋事浮藻于戏大哉皇言乎万世之通训也然近日文体或务追秦汉而失之险或驾言韩欧而失之弱本院儒臣宜知所守然风靡者多矣举圣谟以戒敇之最急务也
奏启
洪武十四年十二月丁巳命翰林院编修检讨典籍左春坊左司直郎正字赞读考驳诸司奏启以闻如平允则署其御曰翰林院兼平驳诸司文章某官某例名书之永乐以后四方章疏经御览者内有难词难字始令本院考究不复先期评驳
记録
学士宋濂尝辑洪武政纪此日录之始也自后学士解缙有大明帝典洪武中事大学士杨士竒有三朝圣谕録纪永乐宣徳时际遇召对诸事天顺日録大学士李贤所著虽纪时政然旁及论建与所传闻彭时有可斋杂记専纪当时见用之事而本院故事多书厥后尹直有謇斋琐缀李东阳有燕对録按宋有时政房每遇上召对即贴黄具写付之虽胜国亦然若録以传信亦圣政聿新之一助也
屏衺
先王之制一道徳以同俗其有造言非圣者必刑无赦圣祖崇重儒术以濂洛闗闽为宗罔敢有悖焉者也永乐中饶州士人朱季支献所著书斥濂洛闗闽之说上览之怒曰此儒之贼也时礼部尚书李至刚学士解缙侍读胡广侍讲杨士竒侍侧上示以其书缙曰惑世诬民莫甚于此至刚曰不罪之无以示儆宜杖之屏诸四裔士竒曰当尽毁所著书庶几不误后人广曰闻其人年已七十毁书示儆足矣上曰谤先贤毁正道治之可拘常例耶遣行人押季支还饶州会布政司及府州县官与其乡士人明谕其罪而笞以示罚悉索其所著书
殿阁词林记卷十四
●钦定四库全书
殿阁词林记巻十五
（明）黄佐　廖道南 撰
经筵
英宗嗣位年九龄大学士杨士竒等始奏请开经筵疏略曰去年十月宣宗皇帝御左顺门召臣士竒谕之曰明年春暖东宫出文华殿读书凡内外侍从俱用慎择贤良廉谨之臣臣士竒对曰此国家第一事正惟其时伏望陛下留心不幸先帝上宾臣未敢遽言此事至重不敢久黙兹遇山陵毕早开经筵以进圣学因具合行事宜今当预择讲官必得问学贯通言行端正老成重厚识达大体者数人以供其职乞预命吏部礼部翰林院公同推举具名陈奏取自上裁又曰天子就学其事体与皇太子亲王不同乞先命礼部翰林详定讲筵礼仪陈奏又曰凡起居出入一应随侍及使用之人皆宜选拣行动端庄立心行己正当者使在左右如或其人动举轻佻语言亵慢立心行己不正者皆宜早去之若不早去随侍既乆情意相洽不觉其非言听计从后来欲去其势难矣正统元年二月勑曰朕祗奉天命嗣承祖宗大寳统御天下用主神人弗遑夙夜永惟厥道必学乃明今以初九日十九日御经筵尔翰林春坊儒臣分直侍讲夫道原出于天尧舜禹汤文武以隆政教而周公孔子阐明之我祖宗世所师法以安天下卿等宜安心竭诚相与讨论务归至当毋隠而勿彰毋曲以偏好庶明于行以兴治化以福苍生罔忝天与祖宗之命钦哉以太师英国公张辅知经筵事少傅兵部尚书兼华盖殿大学士杨士竒少傅工部尚书兼谨身殿大学士杨荣礼部尚书兼学士杨溥同知经筵事詹事府少詹事兼侍读学士王直少詹事兼侍讲学士王英侍读学士李时勉钱习礼侍讲学士陈循侍读苗衷侍讲高榖修撰马愉曹鼐兼经筵官遂为定制其后各部侍郎出自本院者得与焉然是时吏部郎中李茂弘已窃有谓君臣之情不通经筵徒为文具之叹矣会典所载经筵初开仪注开用勲臣一人知经筵事内阁大学士或知同知经筵事六部尚书左右都御史通政司大理寺卿及学士等官侍班翰林院春坊等官及国子祭酒二员进讲翰林春坊等官二员展书给事中御史各二员侍仪鸿胪寺锦衣卫堂上官各一员供事又鸣赞一员赞礼序班四员举案侯伯一人领将军先期直殿内官于文华殿设御座及御案于殿内御座之东稍南设讲案于御案之南稍东是日早司礼监官先陈所讲四书经史各一册置御案又各一册置讲案先四书东经西史先期轮讲官撰四书经或史讲章各一篇预置于册内是日早上御奉天门早朝毕退御文华殿升御座将军侍卫如仪鸿胪寺官引知经筵及侍班讲读执事侍仪等官于丹陛上行五拜三叩礼礼毕以次上殿依品级东西序立知经筵官序于侍班官上侍仪御史给事中各二员于殿内之南分东西北向立序班二员举御案置御座前二员举讲案置御讲之南正中鸿胪寺官赞进讲讲官一员从东班出一员从西班出诣讲案前稍南北向并立鸿胪寺官赞鞠躬拜叩头兴平身毕展书官一员从东班出进诣御案前跪展四书毕起退立于御案之东稍南讲官一员进讲诣案前立奏讲某书讲毕稍退展书官复诣御案前跪掩四书毕退就东班又展书官一员从西班出进诣御案前跪展经毕起退立于御案之西稍南讲官一员进至讲案前立奏讲某经或某史毕少退仍并展书官复诣御案前跪掩书毕退就西班鸿胪寺赞讲官鞠躬拜叩头兴平身礼毕各退就东西班序班二员举讲案退置原所鸿胪寺官赞礼毕命赐宴鸿胪寺等官及讲官皆跪承旨光禄寺官设宴于左顺门宴毕叩头出
月讲
会典载月讲常仪云毎月初二十二二十二日会讲先期司礼监官陈设书籍御案如前仪至期俟上御文华殿侍卫侍仪执事进讲赐宴礼同但各官止行叩头礼孝宗时经筵虽隆冬盛暑不废弘治十年四月二日当会讲以享太庙有旨改是月之三日至期遇雨又改四日盖圣学之勤不以事而废如此嘉靖十年八月癸夘西苑豳风亭落成上御无逸殿命辅臣李时翟銮坐讲暨日讲官顾鼎臣谢丕张潮臣道南分撰书无逸诗豳风讲章进呈毕设宴列坐于亭之两旁天颜澄霁玉音宣畅盖君臣同游之盛如此次日臣道南进讲文华殿首揭君子所其无逸章嗣后进讲书经康诰惟民康乂章召诰顾畏民碞章及孟子践形章理义悦心章被袗衣皷琴章君子反经章毎横经竭忱上临黼座俯躬咨询虚心听纳一日讲官刘龙进孟子至诚章上批曰龙于至诚能动乃云迩者黄河清是至诚之验也未免近谀但其末云谦以履盈约以保泰此二句却好又伦以训进论语阳肤为士师章讲章上批云以训讲哀矜勿喜云是慈悲怜悯夫慈悲二字是释氏之教也朕所传者二帝三王之道所习者孔孟之学也非释氏之教也及魏校进书经讲罪疑惟轻章上批云桂萼荐校善觧经义朕昨观其讲章并未有过人者且其前后率多腴词难居近侍着吏部调南京用上之圣明知人如此直与尧舜同一道矣
日讲
会典载日讲官仪云凡日讲止用讲读官内阁大学士侍班不用侍卫侍仪执事等官待班讲读等官入见行叩头礼东西分立先读四书次读经或读史每本读十数遍直讲官先讲四书次讲经或讲史务在直说大义明白易晓讲读后侍书官侍上习书毕各官叩头退每三日一温讲将前所讲书通讲一遍若讲官中有事故同列代讲其直解则讲毕补进嘉靖十二年五月内臣道南轮讲论语髙宗谅阴以下三章时汪鋐拜冢宰恳祈张孚敬改题以其有君薨听于冢宰句也臣道南执不之改孚敬即上掲帖上批云览卿等奏朕悉已旧日讲官徐缙讲孟敬子撤去二节人之将死不讲夫死生人道之常何讳之有如卿等言则忠谠之论何由得闻还着道南照旧进讲次日臣道南讲毕进说云臣按说命梦帝赉予良弼其代予言又云其惟不言言乃雍即是以观古之人君心纯乎孝故宅忧而不暇于有言古之人臣心纯乎忠故摄政而不嫌于代言然必有髙宗之圣而后可以用傅说之言必有傅说之贤而后可以辅髙宗之德不然则莽操懿温之流又将以冢宰借口于千万世矣时孚敬闻之大怒出谓鋐曰讲官欲中之伤又明日进讲大学衍义许敬宗立武昭仪章及李林甫嫉李邕章杨国忠比李辅国章元载陷颜真卿章卢杞嫉张镒章李逢吉结王守澄章江充害戾太子章孚敬积憾至十三年七月初三日彗星见轮顾鼎臣席春进讲鼎臣未到孚敬遂叅臣道南及蔡昂不行代讲乃谪道南于徽正欲鋐反噬也圣明轸念旋即赐环而奸党无所容其欺矣
咨讲
国初己亥年正月圣祖克婺州置分中书省诏诸名儒会食省中日令二人进讲经史敷陈治道此论道讲学之始也吴元年初创设博士厅令博士许存仁等日讲尚书等书及有天下令文学侍从之臣毎于御前讲说经史无定日亦无定所寻设华盖文华武英等殿说书以儒士沈德辈为之其后惟本院及殿阁大学士专其事罢诸殿说书官然圣学缉熈甚力毎进讲必反复讨论以求义理之极致讲毕必议及政事以为常洪武三年二月上御东阁学士宋濂待制王祎等进讲太学传之十章至有土有人濂等反复言之上曰人者国之本徳者身之本德厚则人懐人安则国固故人主有仁厚之德则人归之如父母人心既归则有土有财自然之理也若德不足以懐众虽有财亦何用哉十六年八月上御谨身殿东阁大学士吴沈等进讲周书罔有立政用憸人上曰有小人必败君子故唐虞任禹稷必去四凶鲁用仲尼必去少正夘沈曰书云去邪勿疑所以深致其戒上曰国家不幸有小人如蓄毒药不急去之必为身患有小人巧于悦上忍于贼下人君若但喜其顺适己意任其所为而不问譬如犬马伤人人不怨畜犬马者乎十八年九月上御华盖殿命文渊阁大学士朱善讲周易至家人上曰齐家治国其理无二使一家之间长幼内外各尽其分事事循理则一家治矣一家既治达之一国以至天下亦举而措之耳朕观其要只在诚实而有威严诚则笃亲爱之恩严则无闺门之失善对曰诚如圣谕大学士李贤天顺日录有曰髙庙看书议论英发毎儒臣进讲必有辨说因讲夷狄之有君不如诸夏之亡也辨曰夷狄僻逺不知仁义礼智之道孔子之意盖谓中国虽无君长人亦知礼义胜似夷狄之有君长者宋儒乃谓中国之人不如夷狄岂不谬哉又讲攻乎异端斯害也已辨曰攻是攻城之攻已止也孔子之意盖谓攻去异端则邪说之害止而正道可行也宋儒乃以攻为专治而欲精之为害已甚岂不谬哉如此辨者甚多汉唐以来人君能事诗书如此留意者亦不多见由圣资髙迈所以不袭故常而发前贤所未发也宣德二年三月己酉上御文华殿翰林儒臣进讲孟子离娄章上曰伯夷太公皆处海濵而归文王及武王伐纣太公佐之伯夷叩马而諌所见何以不同讲臣对曰太公以救民为心伯夷以君臣为重上曰太公之心在当时伯夷之心在万世无非为天下生民也三年二月癸酉进讲舜典上曰观二典三谟则知万世君臣为治之道不出乎此厯象日月星辰以閠月定四时天道以明治水土奠髙山大川分别九州岛任土作贡地道以成克明峻德以至恊和万邦人道以建九官十二牧所掌礼乐刑政及养民之道后世建官繁简虽不同大要不出乎此当时君臣都俞吁咈更相告戒用图治功气象蔼然何后世之不能及也讲官对曰明良相逢故治化之盛如此上曰天生圣人为后世法孔子删书断自唐虞使人知有尧舜所谓万世帝王之师也十月庚寅儒臣进讲春秋上曰圣人匡世之功忧世之心备见此书当时先王礼乐法度日以隳废乱臣贼子接迹而起有此书而后天下知尊周又曰孔子作此书以尊周为本孟子乃以王天下劝齐梁之君何也对曰孔子之时天下犹知宗周孟子之时不复知有周矣上曰圣贤之心实为天下生民计孟子时不有王者兴何以解生民之涂炭遂赐讲官命左右送菓茗四年四月甲申上御便殿与儒臣论史问汉唐诸君在位孰久对曰武帝玄宗上曰汉武好大喜功海内虚耗晚年能惩前过玄宗初政有贞观之风久而恣欲疎忠任邪遂致祸乱窜身失国武帝犹为彼善于此又曰善心生则明欲心生则暗武帝以田千秋为贤玄宗以李林甫为贤此治乱所由异也今上初命顾鼎臣讲洪范及臣道南讲无逸章御制诗赐讲官曰自昔圣哲务民义其所重者惟曰农文武兴周继二代功有攸自庆有锺后稷实始肇王业公刘稼穑追遗踪男亲耕耨谨东作妇勤蚕织以御冬对时举事罔敢忽率以俭约守以恭百年积累膺眷命天人允恊云风从周公拳拳辅王室成王践阼何雍容沃心申告端化本细大必举不厌重乃知为君贵法祖敬以逢吉怠必凶书垂无逸诗七月王者当服之心胸圣贤之言岂欺我躬行庶见臻时雍
呈讲
凡讲官侍读者日在左右或进读必谛聴髙皇帝尝御华盖殿文渊阁学士朱善进读心箴毕上曰人心道心有倚伏之几盖仁爱之心生则忮害之心息正直之心存则邪诐之心消羞恶之心形则贪鄙之心絶忠悫之心萌则巧伪之心伏故人常持此心不为情欲所蔽至公无私自无物我之累耳永乐二年八月学士解缙等进呈大学正心章讲义上览之至再谕缙等曰人君诚不可有此好乐一有好乐泥而不返则欲必胜理若心能静虗事来则应事去如明镜止水自然纯是天理朕毎退朝黙坐未尝不思管束此心为切要也杨士竒等先于六月亦进呈文华殿大学讲义上览毕称善因曰先儒谓尧典克明峻德一章一部大学皆具士竒对曰诚如圣谕尧舜禹汤文武数圣人凡修诸躬施于家国天下者皆大学之理上曰孟子道性善必举尧舜尔等于讲说道理处必举前古为证庶几明白易入又曰帝王之学贵切已实用讲说之际一切浮泛无益之语勿用盖留神融会必妙悟至理而后已成化初洗马杨守陈进讲武成篇曰鲁论称舜无为而治周书称武王垂拱而天下治然后世人主有深居禁中委政内侍者召阎乐之祸有髙拱无为惟宠嬖艳者启禄山之乱何也尧舜之所以无为者由其封山浚川以至举相去凶无一不尽其道武王之所以垂拱者由其列爵分土崇德报功无一不究其心皆尝忧劳以有为乃能佚乐而无为也后世人主则孟子所谓安其危利其菑乐其所以亡者耳惟陛下留意时左右听者悚然守陈真善于启迪者矣孝宗时尝召大学士刘健李东阳谢迁议事因谓曰昨日令李荣来说日讲时刘机讲陈善闭邪陈字解做陈说不是止云敷陈其说乃可耳皆应曰诺徤进曰昨李荣又说以善道启沃他他字不是上微笑曰他字也不妨大抵讲书湏要明白透彻直言无讳道理皆是书上原有的不是纂出若不说尽也无进益且先生辈与翰林院是辅导之职皆所当言徤对曰臣等若不敢言则其余百官无敢言者矣上曰然迁曰圣明如此讲官愈好尽心今上御讲筵虚心听纳一日问顾鼎臣曰尧典舜典是何人撰述对曰史臣所撰曰当时唐虞两朝只数百言说尽何其简要后世若宋史何其浩繁也即命史臣删述
入直
洪武中令儒臣更番入禁中毎日用一员进讲侍直误者论罪大学士吴沉尝坐进讲迟误被劾永乐以后多渥典自设经筵后讲官不复入直惟令本院及坊局官相轮侍班乆之选为展书官又自展书乃得充月讲官若日讲则用年资深而品秩尊者正统中修撰商辂侍班上廉知其名谕学士曹鼐等曰商辂着展书宜选一人与辂为对初选修撰王玉弗称旨再选编修陈文乃俞允未逾月复谕鼐曰商辂陈文着讲书盖自后鲜出新擢云
趋召
圣祖时凡观经史中有句读字义未明者必召翰林儒臣质之虽有知书内侍能文宫人不得近盖不特紬绎义理而已洪武末侍讲方希直有诗云风暖彤庭尚薄寒御炉香绕玉栏干黄门忽报文渊阁天子看书召讲官即其事也成祖寳训云上亲朝之暇輙御便殿阅书史或召翰林儒臣讲论永乐以后盖莫不然今上召臣道南于徽州至都城通惠河厂中已奏闻御札曰圣母近违和今臻安吉诣皇伯母宫谢视疾拟明日吉慈躬出宫朕惟亲安其子之欢庆当何如拟奉寿安宴以称寿承欢鼎臣道南各撰致语二篇来用遂召至平台赏以金绮
陈说
祖宗时讲官于讲书后得言时政阙失及陈论所见洪武中大学士吴沈进讲毕进去邪勿疑之说因曰小人懐奸甚似忠信不可不察上曰然宪宗在东驾览学士刘珝周官无逸篇文王懐保惠鲜章遂及时事数十天颜豫悦深有契于心未几嗣大位即却贡献减财赋罢诸道镇守官皆昔所论也弘治侍讲学士李东阳大旱应诏言事摘经筵所讲孟子中要论切于治道者析为数条极论其理而时政得失以类附焉上嘉纳之虽非面陈然均之为启沃之义
恩赉
正统初经筵始开赐宴于礼部知经筵官赏白金八十两寳钞四千贯文绮四表里同知经筵及讲官赏白金五十两寳钞二千贯文绮四表里侍班官赏白金三十两寳钞三千贯文绮二表里余皆赏寳钞有差具本称谢有曰万几有暇恒亲御于经筵多闻是求肆详延于儒雅臣等荷丝纶之饬励继宴赐之便蕃于缉熙殚厥心允洽周成之德念始终典于学敬陈商说之篇已而讲官各赐厢金玳瑁香带大红织金纱罗袭衣冠履皆具天顺八年八月宪宗御经筵讲官学士柯潜等赐白金三十两寳钞三千贯文绮二表里而庶子兼侍读徐溥侍读倪岳编修彭华等与焉成化四年十二月赐经筵儒臣七人袭衣冠履时柯潜已闻父丧上命即其家赐之十二年大学士商辂等题奏言太常寺卿兼侍读刘珝日讲经筵进讲经史其劳与少詹事兼侍读学士柯潜李泰同十四年四月十二日皇太子御左春坊进讲大学首章退宴文华门十二日上御经筵进讲中庸二十章退宴左顺门宠锡稠迭前此所未有也孝宗时尤重经筵学士程敏政记其事云弘治元年三月十二日初开经筵赐宴及白金寳镪十三日文华后殿早进读尚书孟子及午进读大学衍义以为常讲毕赐茶上皆呼先生而不名四月二十八日以后屡赐桃杏郁李莲房鲜笋青梅枇杷杨梅雪梨鲜藕五月二十九日以后屡赐敏政等具表称谢且记之以诗有曰黄封尽帯干清字朱实平分上苑香七月二十日文华殿后讲上顾中官赐讲臣冠帯鞾袍敏政预赐织金云鴈绯袍一副金帯一及乌纱帽皂韈面谢讫上顾谓曰先生辛苦咸对曰此皆职分当为顿首而退有诗记之云日映罘罳晓殿清湛恩稠迭驾亲临褒衣红濯天机锦束帯黄分内帑金久幸清班容官履渐惭华发点朝簮经生职分寻常事消得君王念苦辛时上最重儒臣学士张元祯短小毎进讲上俯几听之嘉靖五年正月上召大学士杨一清费鋐石珤及编修孙承恩臣道南暨张治王用宾等至文华殿谕曰大典未备特命卿等纂修以埀后世各赉白金文绮有差嗣是毎遇经筵日讲召讲官顾鼎臣谢丕及臣道南蔡昂赐赉无筭臣道南悉记以诗赐枇杷菓诗云炎日殊珍出尚方赐来犹染御园香珠丸云篚承优渥玉液霞罂敢自甞赋拟上林风韵别贡縁南国露华芳翠笼函赐同袍士蕙圃兰皋倍宠光赐鲥鱼诗云暑雨经旬湿不开雪鳞氷舰自南来御庖珍馔传中使讲幄金盘出上裁荐鲔未湏歌寝庙钓鳌何必羡蓬莱素餐忝窃惭无补鱼藻空懐絶代才赐鲜笋诗云端居玉署槐阴细拜赐金门竹笋新仙苑青霄分鳯族御题彤管浃龙鳞娟娟秀色犹含雨袅袅柔芳尚帯春却忆潇湘千畆地野人持赠未为珍赐鲜藕诗云承明供奉罗珍馔中使仍传赐藕鲜捧出禁垣三锡宠荐来家庙寸衷虔润含天上金茎露清挹峰头玉井莲自是龙池有仙种江南风物敢争先赐讲官大帯诗云南郊禋荐劳明主上界仙班重讲臣寳帯颁从三接昼玉堂先领一阳春光逾照乗连城价宠倍通天絶域珍揣分敢云稽古力立朝端委报君身
殿阁词林记卷十五
●钦定四库全书
殿阁词林记巻十六
（明）黄佐　廖道南 撰
顾问
侍从文学之臣论思献纳自汉已然至唐始设翰林以言语文字备顾问因有天子私人与内相之目而待制轮对有非诸司所敢望者国初儒臣虽布衣皆得备顾问及置本院凡上御奉天华盖谨身文华武英诸殿文渊阁东阁东西黄阁文楼武楼奉天左顺右顺中右思善等门并出入禁籞无不从游又定为入直即唐之待制也奏事即宋之轮对也宣宗尝谓侍臣曰君臣一体犹元首之有股肱故于儒臣毎燕见必从容咨访使尽其意此所以上下交而德业成也正统以后入直奏事之制既废凡有宣召获承顾问咸歆艳以为荣尝观洪武中太祖尝祀方丘患心不宁以问学士宋濂濂对曰孟轲有言养心莫善于寡欲审能行之心清而身泰矣上深然之夫以逆耳之言能格心如濂真以道事君者也然濂毎有陈对絶不以语人署温树二字于居室之壁有问及内事者指以示之禔身慎几事之密若濂者诚可为备顾问之法永乐时内阁七人惟杨荣金幼孜黄淮杨士竒当顾问时从容详慎亦濂之亚云
责难
圣祖立国使人人得以尽言倚毗近侍尤切洪武二十九年十一月以修撰张信为侍读编修戴德彛为侍讲谕之曰官翰林者虽以论思为职然既列近侍旦夕在朕左右凡国家政治得失生民利病当知无不言昔唐陆贽崔羣李绛之徒在翰林皆能正言谠论补益当时显闻后世尔等当以自期毋负朕擢用之意永乐三年四月成祖御奉天门视朝罢召六科给事中谕曰朕日临百官可否庶政或有失中者尔等宜直言无隠又顾翰林学士解缙等曰敢为之臣易求敢言之臣难得敢为者强于已敢言者强于君所以王魏之风世不多见若使进言者无所畏听言者无所忤天下何患不治朕与尔等皆勉之又尝谓诸近臣曰早来在宫中偶忘一事问左右皆不能记忆盖沈思久而后得之朕以一人之智处万几之繁岂能一一记忆不忘一一处置不误拾遗补过近侍之职自今事之丛脞者尔等但悉记之以备顾问所行有未合理亦当直諌朕自起兵以来未尝违忤直諌尔等慎勿有所顾避
将顺
圣祖欲省刑学士詹同承顾问顿首贺曰陛下之言及此天下之庆也因言古者刑不上大夫上深然之又尝当春月欲行刑以为疑问于左司直郎汪仲鲁顿首涕泣曰此天地之仁也请即免行刑上允所奏郕戾王之葬也左右请以汪妃殉英庙不忍以问大学士徐有贞李贤贤言景泰初汪后即不得志况二女皆幼可悯臣愚以为宜厚遇之上怃然以为是又思建庶人幽大内久欲赦之左右多以为不可召问贤贤曰陛下此一念太祖在天之灵实临之尧舜存心不过如此上意遂决遣中官卫送之居鳯阳听出入自便上厌左右招权纳贿与贤言之贤谓人君之权不可下移惟自揽取则彼之势自消上曰然无此相碍何事不顺吾五更二点起拜祖宗毕即出视朝循此旧规不敢有悞退朝至文华殿或有政事访问大臣商确复省章奏贤曰自古贤君修德勤政莫不皆然愿陛下持此不衰坚如金石可以为尧舜之君矣上一日又曰中官蒋冕尝効劳其实谗乱朕初复位即于太后前言曰皇后无子当换朕即斥之及东宫既立冕复曰其母如何朕曰当为皇贵妃乃止以此逺絶之贤曰谗说殄行自古帝王所深恶者絶之最是贤之善于将顺此类也故当时奏对无不当上心者成化十一年十一月诏复郕戾王位号初下羣臣议又遣太监懐恩等至内阁问大学士商辂万安等辂力陈所以当复之故言甚剀切左右皆泣辂亦泣上闻之感动疏入即允辂举手加额曰皇上此举尧舜之盛德也遂上景皇帝尊谥云
调停
成祖廵狩汉庶人髙煦窥伺储贰上不能无疑永乐九年三月翰林诸臣奏事右顺门特召杨士竒问曰汝辅监国久东宫所行果如何对曰孝敬上曰试言其事对曰凡事宗庙笾豆之类皆亲阅自车驾北征恒切懐忧不遑宁居日中昃始食及勅使至始释然寛慰上曰闻辅臣中独尔能持直道不见忤否对曰臣性愚戅但见容纳且殿下天资甚高非众人所能及或有过未尝不知知之未尝不悔而速改之且用心以爱人为本将来不负陛下付托上甚喜命尚膳赐酒馔十四年上在北京闻髙煦有异志及还以问士竒曰汝与蹇义在此汉府事皆当悉知昨问义不肯言汝盍言之如朕未知汝辈虑有离间之罪朕既知矣汝何虑对曰汉王始受册封国云南不肯行改青州又坚不行今朝廷将徙都彼欲留守南京天下皆疑其心惟陛下善处之乃诏削其两护卫处之乐安州曰此去北京甚迩即其作祸可朝发而夕擒也宣德元年髙煦果反车驾亲征罪人既得师还六部惟尚书陈山迎驾山见上言宜乗胜移师向彰德袭执赵王上召杨荣蹇义夏原吉杨士竒谋之有以为可者上令士竒草勅士竒执不从遂还京一日问士竒曰言者论赵王日益多奈何士竒请遣驸马广平侯袁容赍玺书徃开谕之上从其请王喜即献护卫且上表谢而言者顿息自是上待赵王日益亲厚而薄陈山踰数月召士竒至南斋宫谕之曰吾赵叔不失亲亲之礼尔有力焉自今毋以见忤为嫌遂赐白金寳楮文绮若士竒者可谓善调护朝廷骨肉之间者矣景泰中易储一事当国者有腼颜焉
论荐
圣祖尝问及廷臣臧否宋濓惟举荐名士称其善者不置问否者为谁对曰善者与臣为友故知之否者纵有臣不知也自是毎用人多命本院官举而用之宣德三年六月召杨荣杨士竒谓曰祖宗时朝臣无贪者宣宗因问其甚者荣以都御史刘观对士竒曰风宪所以警肃百僚宪长如此则诸侯皆效之上抚掌叹曰除恶务本又问廷臣中谁可使掌宪士竒对曰通政使顾佐廉公有威荣曰佐亦尝为京兆尹政清弊革上喜曰顾佐乃能如此命赐茶而退数日擢佐右都御史乃治观罪及士竒寝疾英宗遣内官询人才举检讨李绍等五人以对皆至大用天顺中李贤在内阁奬进廉士首举耿九畴为都御史轩輗为刑部尚书年富为户部尚书九畴为权臣所排輗不得志去贤屡言于上还之礼部缺侍郎有求近习荐升者上问贤贤曰不知其人臣所知者学士李绍可任因言士风不振多夤縁求进如用绍请于黼座召吏部面命之庶几士类知警上从之命下之日倾朝愯然初石亨以文臣总军务于边使武臣不得逞因请罢之居无何边徼骚然上悟其非命贤举可任廵抚者贤以都御史李秉芮钊白圭王宇陈翌荐后松潘冦发荐都督许贵徃平靖之成化中编修陈音抗疏言异端日炽宜召还尚书李秉修撰罗伦编修张元祯评事章懋给事中王徽举人陈献章置之台諌革去法王佛子真人位号禁创寺观则正人用妖妄息矣不报景泰末学士商辂荐司直郎林聪诏复职后聪忤宰执欲加重辟辂力辨之宪宗朝聪遂拜南京礼部右侍郎姚夔考满至京辂又荐留后夔荐歴吏礼二部尚书亦辂汲引之故也
申救
洪武初朝臣有上疏万余言者太祖厌其迂衍欲罪之宋濂对曰彼应诏上疏其心为朝廷耳奚可深罪乎上乃览疏有足采者召阿意者骂曰若向非濂言几不悞罪言者耶洪熈初大理少卿弋谦数言事有言其卖直沽名者杨士竒对曰主圣则臣直惟陛下容之不然进言者将惧矣仁宗免其朝叅令专坐司视事自是一月余言事者少仁宗谕士竒曰自免弋谦朝言者不至岂果无事可言遂令士竒书勅引过命谦如旧朝叅令百官言事毋以谦为戒景泰五年十月给事中有忤执政者大学士髙谷请从轻典卒得左迁七年顺天府郷试太常卿刘俨为考官时大学士陈循之子英王文之子伦入试不中二人交章奏俨欲寘于法谷时病强起预考考毕入言曰大臣子与寒士并进已不可况又不安于命欲构考官可乎由是俨得释旨中下以英伦为特赐举人谷由此与二人不合屡求退然天顺中彭时在内阁上方倚任李贤日与面议贤退乃谘访于时有不可者时毎执不肯初或相忤久之相恊后锦衣卫指挥使门达用事忌贤阴中伤之上怒曰贤且得罪但当专用彭时中贵以语时时矍然曰何遽至此因为力辨其诬得释一日钦天监汤序言变异上以问修撰岳正正曰奸臣未有闻于朝著者若求之人人自危耳序术疏浅不足信事遂寝弘治中武岗知州刘逊为岷府奏讦被逮科道奏乞寛贷上怒俱下之狱大学士刘徤等言逊情轻谴重言官为国尽忠槩以为罪后有大利害谁可言者上乃释之正德二年尚寳卿崔璇御史姚祥张彧主事张伟给事中安奎咸被系时刘瑾用事欲俱令枷号大学士李东阳俱申捄寛释一日早朝有文书一巻投于丹墀録瑾过恶上命瑾等诘问无肯承者遂执朝官三百余人诏送狱东阳奏此事必阴谋所为同朝诸臣仓卒拜起岂能知之乃尽得释
  </div>
  <div class="pagination">
   <a href="殿阁词林记_page5.html">
    上一页
   </a>
   <a href="殿阁词林记.html">
    1
   </a>
   <a href="殿阁词林记_page2.html">
    2
   </a>
   <a href="殿阁词林记_page3.html">
    3
   </a>
   <a href="殿阁词林记_page4.html">
    4
   </a>
   <a href="殿阁词林记_page5.html">
    5
   </a>
   <span class="current-page">
    6
   </span>
   <a href="殿阁词林记_page7.html">
    7
   </a>
   <a href="殿阁词林记_page8.html">
    8
   </a>
   <a href="殿阁词林记_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
