<!DOCTYPE html>
<html>
<head>
    <meta charset="UTF-8">
    <title>元名臣事略 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元名臣事略 - 第 5 页/共 10 页</h1>
    <div class="content">








　　元名臣事畧巻六
<史部,传记类,总录之属,元名臣事略>
　　钦定四库全书
　　元名臣事畧巻七
　　元　苏天爵　撰
　　太保刘文正公
　　公名秉忠字仲晦顺徳邢台人少隐武安山因祝发从释氏防后居云中从海云师应召北上留侍潜邸凡征伐谋议皆与焉至元初翰林王鹗请公改正衣冠诏从之遂拜太保参领中书省事十一年薨年五十九
　　公风骨秀异志气英爽不覊家贫年十七为邢台节度使府令史以养其亲一日因案牍事有不惬意投笔叹曰吾家奕世衣冠今乃汨没为刀笔吏乎即弃去隠于武安山天宁禅师闻之遣其徒招致为僧以公知书工翰墨命掌书记后逰云中值海云禅师被召北觐过云中闻公博学多艺能求相见既见约公俱行谒上于潜邸一见应对称防自是屡承顾问及征云南还公遂见留【王文忠公撰神道碑】
　　録事公卒讣音至公恳求奔丧上赐黄金百两仍遣使送至邢州公持服营事服除被召后还和林公献书陈时事所宜者数十条率皆尊主庇民之事上嘉纳之【神道碑】
　　邢州古民郡也国初为某官食邑州旧万余户兵兴以来不满五七百公言于上曰今邢州破壊如此当得良二千石如真定张耕洺水刘肃者治之犹可完复如故上从之请于宪宗以耕为邢州安抚使肃副之两人皆儒者亷平方正既至苏枯弱强爬蠧剔荒由是流民四集宅尔宅畋尔田未防改邢州为顺徳府【韦轩李公撰文集序】癸丑从征大理克城之日令行禁止未尝妄戮一人公之谋居多甲寅从征云南已未从伐宋由杨罗渡济汉江公曰古者军赏不逾时盖急武功作士气也今三军暴露于外乆所至必防而未获少酬其劳可使近臣一人慰藉之上曰善即命呼鲁苏以谕其志故人人踊跃皆乐为用进围鄂州阅三月宋人乞和全师而还【文集序】丙辰上始建城市而修宫室乃命公相宅公以桓州东滦水北之龙冈卜云其吉厥既得卜则经营不三年而毕务命曰开平寻升为上都【文集序】
　　上神武善断每临阵前无坚敌而中心仁爱公常賛之以天地以好生为徳佛氏以慈悲济物为心方便救防所全活者不可胜计【神道碑】
　　庚申上正位宸极命公曰凡治天下之大经养民之良法卿其议拟以奏公即上采祖宗旧典参以古制之宜扵今者条列以闻深称上意诏下之日纲举目张一时人材咸见录用文物灿然一新【张忠宣公撰行状】
　　至元元年翰林承防王鹗奏言书记秉忠效忠藩邸积有嵗年参帷幄之密谋定社稷之大计忠勤劳绩宜被褒崇今圣明御极万物维新秉忠犹以野服散号守其初心深所未安宜与正其衣冠崇以显秩上览奏即日会有司备礼册授公光禄大夫位太保参领中书省事赐第于奉光坊给少府宫籍监户甚众公斋居蔬食终日澹然与平昔略不少异【神道碑　又图克坦公履撰墓志云公既大拜以天下之重为己任以身徇国知无不为奏建国号定都邑颁章服立朝仪事无巨细有闗于国家大体者条举而缕陈之无有遗者　又鲁斋文集云初太保之奏朝仪也因言髙帝有言吾乃今知皇帝之贵也防汉髙眼孔小朕岂如是】
　　十一年扈从至上都居南屏山精舍俨然端坐无疾而薨讣闻上嗟悼不已谓羣臣曰秉忠事朕三十余年小心慎密不避险艰事有可否言无隠情又其隂阳术数之精占事知来若合符契惟朕知之他人不能得与闻也【神道碑】
　　公自幼好学至老不衰通晓音律精算数善推步仰观占六壬遁甲易经象数邵氏皇极之书靡不周知初丁太夫人忧毁瘠骨立衣一敝裘三嵗不易及録事公卒虽身从天竺之教而服食贬损容貌哀戚与循礼典而执通丧者无少异也【神道碑】
　　国家列圣相承咸以武功戡定祸乱丰功伟绩之臣不为不多若夫辅佐圣天子开文明之治立太平之基光守成之业者实维公为称首上在潜邸士之所以涉逺道冒风霜而至者往往有所陈诉祈请惟公独无所求闲燕之际每承顾问辄推荐南州人物可备器使者宜见録用由是弓旌之招蒲轮所迓耆儒硕徳竒才异能之士茅拔茹连至无虚月逮今三十年间敭歴朝省班布郡县賛维新之化成治安之功者皆公平昔推荐之余也【神道碑】
　　丞相史忠武王
　　王名天泽大都永清人嵗乙酉嗣其兄职为都元帅己丑授真定大名河间济南东平五路万户壬子授河南经略使中统元年授河南宣抚使尽兼江淮军马经略使二年入拜中书右丞相至元三年皇子燕王领中书省兼任枢密使遂拜中书左丞相兼枢密副使八年加开府仪同三司平章军国重事十一年与丞相巴延总兵伐宋至郢以疾还十二年薨年七十四
　　嵗庚辰金将武仙以真定降太师国王命公兄天倪充河北西路兵马都元帅即镇守俾仙贰焉公时年二十余身长八尺骑射拳勇絶人属櫜鞬署帐前总领【汲郡王公撰家传】
　　乙酉春公防母北归武仙叛都帅遇害府僚王守道追公及燕曰变起仓猝部曲散在近郊即廻斾当不招自至公毅然曰不共国之仇死亦当往况不死耶遂倾赀装易铠仗而南行次满城得士马甚众遣监军季伯佑言状于王就请兵济讨即命公绍兄职仍以国将实讷岱统精甲三千为援合势进攻卢奴仙骁将葛铁枪拥万众来援公彻围逆之奋先将士洒血驰战呼声动地无不一当千葛气褫防日暮退依沽水为阻公料其退归敌必宵遁果然乗之众大溃生擒铁枪军威大振遂下中山略无极拔赵州进驻野头仙惧奔西山之抱犊砦其年夏六月复真定无防宋将彭义斌隂与仙合又图窃取公同国将御诸賛皇扼仙军不得进义斌势蹙燎山自固公令监军孙某提鋭卒五十略其后公以铁骑蹂之斩义斌戏下自是义勇之名轩襮燕赵间后数月仙潜纳反者匿大厯寺后斩闗为内应公跳走藁守帅董俊以全军授公复与实讷岱破走仙主帅忿怒其反覆驱万人出将焉以示威公曰是皆吾民我力不能及一旦委去不幸为贼胁制今杀之何罪乃全释之公乃缮城壁储武备为不可犯之计嵗荒食艰尝甘攻苦与众共之于是招流散拊疮痍披荆榛掇瓦砾数年间官府民众以次完治然商公抱犊诸栅仙之巢穴也不即剪覆终遗后患随攻下之仙防窜而去继又取相卫蚁尖苍峪马武京等砦【家传】
　　太宗即位公入觐朝议方选三大元帅分统汉地兵上素闻公贤以杖麾公及刘哈玛尔萧札居右诏为万户其居左者悉千夫长遂以真定河间大名东平济南五诸侯兵焉【家传】
　　庚寅冬围仙于汲金将完顔哈逹以众十万来援兵始交不利诸将乗虚一时奔北公独以千人绕出敌后挺刄横击败一都尉军既而复与大军合攻仙逸去复取卫州【家传】
　　壬辰太宗由白波渡河诏公以兵防河南至则睿宗已破哈达军于三峰山命公略地京东遂招降太康懐县瓦冈睢州追杀帅臣完顔庆善努于阳邑【家传】
　　金主东播复自黄龙冈来袭我新卫公闻之轻骑驰赴比至已合围奋戈突城下呼守者曰汝等勉力援兵继来复跃出敌愕睨明日大军至内外夹击败走蒲城公尾其后金将完顔布呼将兵尚八万我军杀掠殆尽金主以单舸东保归徳公与诸军防睢阳萨竒苏欲薄城背水而营公曰若敌来犯我进退失据此岂驻兵地耶公以事赴汴比还萨竒苏全军皆没【家传】
　　金主入蔡诸道兵围之公当其北面汝水阻其前乃结篾潜度血战连日金遂亡【西溪王公撰行状】
　　金亡公还赵视师自乙未版籍后政烦赋重急于星火以民猝不能办有司贷贾胡子钱代输积累倍称谓之
　　羊羔利嵗月稍积操籍来征民至卖田鬻妻子有不能给者公诣阙奏其事官为代偿一本息而止军则中户充籍其征赋差贫富为定额诏皆从之诸路永为定制【家传】
　　戊戌己亥间仍嵗蝗旱复假贷以足贡赋积银至万三千余锭公度民不可重困乃先倾其家资次及族属官吏均配以偿遂折其券【家传】
　　监郡孟克萨勒以国兵数万散处州郡间伐桑蹂稼生意悴然公奏太后悉徙居岭北于是田里有遂生之乐迄今真定兵甲民数胜于他郡由公牧养其根本故也【家传】
　　国朝自金亡嵗有事于宋公未尝不在戎行枣阳之役城小而坚主帅忿其攻乆不援命径乗其城公先登战愈力克焉其攻襄阳也宋以舟师数千陈峭石滩犄角以缀我师公驱猛士两舸直前之彼气既夺奋槊荡决覆溺者万计及取光化复引絙首上立陷其城复州之役敌以鬭舰三千艘锁湖面为栅破则复自续遂募勇敢士四十辈亲鼓而前壊荡无遗敌惧而降其攻夀春也宋人以我围远势分缓急首尾莫应敌乗夜果来斫营公单骑逆战手格杀数人戏下继至尽驱敌人入淮水至若掀滁州蹂盱眙掇寳应濒江诸湖且破且降者二十余所虽会诸道兵共事其伐谋制胜忾敌树功未尝不在羣帅之右及策勲盟府推让行间寸长不掩故诸将曲尽其智能士卒乐出其死力论者谓公智信仁勇有古良将风上在潜邸壬子春行幕驻岭上极知汉地不治河南陕西尤甚宪宗方倚任于伊啰斡齐乃因朝觐请分河外所属而试治之乞不令伊啰斡齐有所钤制诏许之是时河南民无依恃差役急迫流离者多军无纪律暴掠平民莫敢谁何邉无备御宋人跳踉内地之民多被杀掳上举公与赵公璧立经略司于汴而代治焉公扵是选贤才居幕府以清其源置提领布郡县以察奸均赋税以苏疲困更钞法以通有无设行仓以给军饷人始免攘夺矣立邉城以遏宼冲民皆得以保全矣诛奸恶以肃官吏立屯田保甲以实邉鄙利则兴之害则去之不一二年而河南大治行于野民安其乐郊出于涂商免其露处观民俗则既庶而有教察军志则又知夫怯私鬭而勇公战威行惠布阳开阴肃内外修治略无遗策河流逺润卫亦复承平之旧宋为堕其北门矣【行状】
　　癸丑夏上在六盘召公议经略司事公因奏曰始臣摄先兄军民之职先兄有二子民权已归其长楫兵柄又归其次权臣可退休矣上曰无夫之妇无父之子谁当顾恤此卿之良徳也问以退休之由公对曰臣一门三要职分所当辞上曰昔青吉斯皇帝封有功者十人为千夫长因谕众曰今所封之人有年幼者汝等无疑此人父兄俱有功于国未及封赏而死岂得不报又一家三子其一袭父职其次多才能固不以既官一人而不用也又其次或立功效亦不以已官二人而不用也岂无一门三要职者竟不许辞【行状】
　　丁巳春诏左丞相阿勒达尔勾较诸路财赋阿勒达尔性苛刻锻链罗织转功为罪例遭陵辱公以勲旧独容假之公曰经略事我实主之是非功罪理当我责今舍焉而罪余人心何能安用是得释者甚众【家传】
　　戊午秋扈宪宗西征明年夏驻合之钓鱼山秋疫作方议回銮宋将吕文徳率艟艨千余蔽嘉陵江来犯逆战不利上命公御之乃分兵为两翼跨江注射新总舟师顺流縦击获钜舰数百艘追至重庆三战三防率全师而还
　　中统元年上即位首韶公问以治国安民之术公具疏以闻大略以为朝廷当先立省部以正纪纲设监司以督诸路霈恩泽以安反侧退贪残以任贤能颁俸秩以养廉禁贿赂以防奸应能上下丕应内外休息上嘉纳之命公之鄂渚江上军既还诏授公河南宣抚使兼江淮诸翼军马经畧使【行状】
　　二年夏五月拜中书右丞相公既秉钧衡细大之务知无不为然言必虑其所终符必稽其所始不强时之不能不禁民之必犯体时顺势通变制宜于是立中书以正纪纲分六部以综名实设抚司以肃州郡退贪残以简贤能霈恩泽以安反侧颁禄秩以养廉节禁贿赂以絶幸门又定省规十条董正其机务【家传】
　　宪宗初年括户余百万至是诸色占役者强半悉奏罢之赋税丝法尽均一论思之际处国相儒臣间调谐弥缝必使情通理得期于事集功成泽被生民而已自是上下交孚帝载熙缉中书无留务矣故中统初元文物休明阶太平之治者公之力俱多【家传】
　　秋九月扈从北征次锡黙圗与额埓布格遇上命锡津将右军公将左军合大势蹵之北兵溃遁【家传】
　　三年春李璮阴结宋人以益都叛率军据济南上命亲王哈必齐总诸道兵讨之璮凶势甚张继命公往公受命不至其家轻骑奔赴至则亟筑长围树木栅遏其侵轶使内外不相闻凡四月城中食尽军溃出降生擒璮斩军门诛同恶数十人余悉縦令归家明日引军吏行未至益都城中人已开门迎降初公将行上临轩授诏责公以专征之任俾诸将皆聼节度公自始至还未尝以诏防示人其谦退慎密如此入见上慰劳公悉归功诸将若无一毫出于已者【王文忠公撰神道碑】
　　三齐平公首奏兵民之权不可并居一门行之请自臣家始史氏子弟即日皆解绂而退【家传】
　　至元三年皇太子燕王领中书省兼判枢密院以公为左丞相枢密副使遂议建三卫及留兵寓农之策不二三年国容军实蔚然可观【家传】
　　六年朝廷营取襄汉诏公与驸马呼喇珠往经画之至则相要害起一字城聫亘诸堡贮兵储絶声援示以乆驻必取之基明年以疾还【家传】
　　八年授开府仪同三司平章军国重事仍令丞相安图谕公曰中书省尚书省御史台或一月或一旬遇有大事卿可商量小事不必烦卿也【神道碑】
　　十年宋将吕文焕以襄阳内附圣天子赫然有扫清六合混一车书之意明年春诏公与丞相巴延总大军自襄阳水陆并进趣鄂渚渡江中道病不能进上闻遣使劳公仍慰谕曰卿自朕祖宗以来宣力者多矣又首事南伐异日功成皆卿力也勿以小疾阻行使为忧劳可且北归善自调防【又牧庵文集云公方将百万之众南伐至江而疾诏他将専制而还公于军其辞若曰画剪宋防汝也成功而疾汝安可言诚有不讳碑汝之勲班汝之罚虽不可必死者之知能知之者非人与汝子孙耶】公还真定上又遣其子杜与尚医驰视因附奏曰臣大限有终死不足惜第愿天兵渡江以杀掠为戒言讫而薨略不及其家事【家传】
　　公忠亮有大节出入将相近五十年其元勲硕徳柱石四朝师表百辟殆古社稷臣而气貌仍然若无所为者及临大事论大政夷大难毅然以天下之重自任要以竭忠徇国尊主庇民为心一以至诚将之其视富贵权势敛然畏避若将有浼于巳者其善始令终世拟之郭汾阳而器量涵识虑明哲又根于天性然【家传】公孝敬友爱忠信诚笃明而恕寛而肃言约而理到气和而色庄人诬之而不辨人誉之而不喜劳而不伐有功而不徳见利不茍就见害不茍避其行已也知时识势其临事也应变制宜【行状】
　　公年四十始折节读书酷嗜资治通鉴真积力乆义精理贯至成败是非往往立论出人意表虽老师宿儒有不加详者至于矢论庙堂运筹帷幄良法美意契合融防见诸行事者诚无愧于古人【家传】
　　初武仙既害都元帅公绍其职及兄子楫长即奏请以职归之太宗曰但闻争官者多让职者鲜卿此举殊可嘉尚朕自有官畀之即诏楫为真定路兵马都总管又奏次侄权充唐邓军百户宪宗驻六盘也诏发民为兵使拟公子为帅公曰吾兄弟三人大兄之子俱显仲之子未也幸先之使者嗟服竟以侄子枢先新军百户【行状】
　　公尝戒其子侄曰史氏起陇亩际风云凉徳薄效其将防何今身名显赫宗族昌炽如是何以答乾坤大造累朝之恩私乎若以王事殁身邉野裹马革归吾素愿也汝等谨服此训茍违吾言与暴吾丘墓等耳【家传】初公之取卫也获卫士富察辅之公问金朝才干之人汝识者谁辅之以近侍局副使李正臣对及破归徳缚数人将杀之公问一缚者为谁曰我李正臣也公救免遣人防送至真定后任为参谋一路事悉聼其施为措注焉每南征北觐公必署空名委劄数十通有可用者即书畀之或防间之公一不聼卫既为公食邑即命军前参议王昌龄治之卫前为萧帅所节制凡萧氏所署矫虔之吏所行蠧政一切罢之失职者造为诬毁公用之愈笃其知人之明用人之専如此【行状】
　　北渡后名士多流寓失所知公好贤乐善偕来游依若王滹南元遗山李敬斋白枢密曹南湖刘房山段继昌圗克坦侍讲公为料其生理賔礼甚厚暇则与之讲究经史推明治道其张颐斋陈之纲杨西庵孙议事张条山擢用荐达至通显云【家传】
　　宪宗驻合州也一夕诏巩昌汪帅及东诸侯军各摘鋭士若干以备宿卫命公总之有邉将富察琚者偃蹇不为下公含容之明年珲塔噶平行台上其功独琚名阙公问之或以前事对公曰若战功最多其可后哉遂均赏赉其忘过记功又如此【家传】
　　公初大拜朝野交庆公门阁萧然有面説公不以威权自长者公因举唐周墀为相问于韦澳曰力小任重何以能济澳曰愿相公无权墀谔然不知所谓澳曰刑赏爵禄与天下共之何权之有言者悚服而退【家传】自中统建元以来中书省官少即五十员多至七十员列坐一堂凡政事议行之际所见异同互相轩轾待其国相可否之然后为定公于其间审其无害则行之不疑若有失当心平气和委曲论列期合于理而已不以诡随为得计不以循黙为知体故在中书十余年或奉行上意或更张事宜弥缝扶持天下阴受其赐者不可胜计【行状】
　　尝有上书奏先朝太宰请以汾阳王郭子仪济阳王曹彬封諡者上曰朕想郭子仪曹彬皆有显功终身无大过以致如此今所奏岂其然哉朕所知者史天泽其人也【行状】
　　平章防文正王
　　王名希宪字善甫辉和尔氏由父官防访使氏焉初事潜邸嵗癸丑授京兆宣抚使丁巳宣抚司罢中统元年复为京兆宣抚使未防拜中书右丞行秦蜀省事就拜平章政事四年召入朝拜中书平章政事至元二年分省山东逾月召还七年罢行十一年行省事北京明年行省江陵十四年以疾召还十七年薨年五十
　　公以辛夘五月二十五日生于燕适孝懿公防访使命下孝懿喜曰是儿必大吾门吾闻古者以官受氏天将以廉氏吾宗乎吾其从之举族承命【河南高公撰家传】
　　公幼魁伟举止异常九嵗家人盗五马逸去已而俱归失所盗物时法制未定盗咸当死孝懿怒将付有司公泣谏止之卒活此四人孝懿北上魏国夫人留居山中有豪奴两人酗酒出恶言公曰是防我也即械系府狱杖之家人悉震惧无敢哗者公仁义之施见诸防年者已如此【家传】
　　年十九侍孝懿北觐入侍世祖潜藩上亦因其多智有威容论议宏深恩顾殊絶【家传】
　　公于书嗜好尤笃虽食息之顷未尝去手一日方读孟子闻急召因懐以进上问何书对曰孟子上问其説谓何公以性善义利之分爱牛之心扩而充之足以恩及四海为对上善其説目为防孟子【家传】
　　诸贵臣校射上前一贵臣顾公取三矢似欲授公公曰尔岂亿我为不能耶顾吾用弓差软诸贵假以劲弓三发连中诸贵惊服曰真文武全材有用书生【家传】上初以京兆分地置宣抚司歳甲寅还自云南即命公为宣抚使京兆诸郡臂指陇蜀诸王贵藩环拥周布户杂羌戎尤号难治公访民瘼不惮设施摧摘奸强扶植贫弱事无遗使少暇则延访耆宿如鲁斋许公雪斋姚公咸待以师友荐许公于潜邸充京兆提学俾教育人材为根本计辟河南智仲可参幕府扁所居堂曰止善公退则坐于中明经读史凡义理精粗事务得失研究纎密必归于是而后已【家传】
　　富民贷钱民间至本息相当责入其本又以其息为券嵗月责偿号羊羔利其征取之暴如夏以火迫冬置凌室民不胜其毒公正其罪虽嵗月逾乆毋过本息对偿余皆取券焚之后着之令【家传】
　　国朝创制凡名为士类者母奴借独京兆多豪右废格不行公至一如令有稍通章句者亦来儌幸其主蓄憾勿置公哀其情出私钱赎之俾附儒籍【家传】
　　民有其妻与卜者厌诅其夫置毒杀之狱成僚佐皆言方大旱宜减死卜者公并署伏法澍随应【家传】嵗丁巳宪宗以世祖尝受命经理河南闗右入防者言谓王府诸臣多擅权为奸利事命其贵强相阿勒达尔以丞相行省事刘太平以参知政事佐之钩校括索不遗余力又取诸路酷吏分领其事复大开告讦虐焰恟恟公言关中宣抚一司某当身任佐属受成事而已事竟卒无毫发得自是河南闗右诸司诏并停寝公还王府凡府属汉人之在行者悉命公领之如古纳言【家传】嵗己未宪宗方驻跸合州而世祖已径渡大江取鄂城克之日命公入籍府库公引儒生百余拜伏军门因言今王师一举渡江宜令军中应俘获南儒并以官钱遣还家以广异恩上嘉纳之所还者五百余人【家传】宪宗讣至且闻河朔摘军之扰诸军守鄂公从世祖北还因陈大计曰殿下太祖嫡孙先皇母弟前征云南尅期抚定暨今南伐率先取鄂天道可知且殿下收召贤杰悉洽人望子育黎庶率土归心今先皇奄弃万国神器无主而殿下位亲望重功徳兼隆天意人心灼然可见上颇然之且命公前行审察事变公闻刘太平暨先朝大将霍鲁懐复至闗右又念先帝经蜀尝留大将浑都海以骑兵四万屯守六盘及征南诸军尚散处秦蜀太平自先朝用事与诸将要结素习险诈又畏主上英果因闗右形便扇摇民心惊动汾晋河南诚非细故及上既渡河悉以闻奏遣赵良弼西行假以他故侦伺事情上深然之【家传】
　　宪宗南征留季弟额埒布格居守北庭及讣闻遣其用事臣托果斯征兵河朔大肆凶暴真定名士李槃尝以庄圣太后命侍额埓布格讲读及托果斯至真定怒槃不附已械系之狱燕南诸路震骇无所控语公间访槃系于狱言于上释之民情大悦【家传】
　　上欲赐塔齐尔王饮膳难其人公请行既至王甚欢语及上渡江事公曰主上圣徳神功天顺人归髙出前古臣下论议已定大王位属为尊若至开平首当推戴无为他人所先王大然之许以身任其事公还奏其言上曰如此大事卿辄言之何不畏甚耶对曰臣所读书云时然后言臣语言之顷得其诚心故言【家传】
　　嵗庚申春上在开平诸王宗室相继劝进上谦让未许公以天时人事进言曰今额埓布格虽殿下母弟彼以前尝居守专制有年设有奸人俾正位号以玺书见征我为后时今若早承大统颁告徳音彼虽迁延宿留便名叛逆安危逆顺间不容髪宜早定大计上良乆曰汝等能叶心辅翼吾意巳决促篆宝文一冶而成众皆称贺翌日上登宝位【家传】
　　时鄂兵未还公奏言宋尝压以天威彼已破胆或遣信使谕以息兵讲好诸军北归则恩威并着上善其言乃遣使如宋【家传】
　　赵良弼还自闗右奏言刘太平霍鲁懐已行尚书省独收闗中诸处钱谷名为应接川蜀实欲据有其地与六盘相为表里其势张甚又西川大帅耨埒一军私属与六盘密迩其副将竒塔特布哈亲戚军属并在北庭其心皆不可测又闻额埓布格已分遣心腹易置诸将又散金帛分赉将吏大抵皆如公言上既即位以秦蜀地重非公莫可及分十道宣抚乃以闗右四川并为一道者命公为宣抚使公受命驰赴太平霍鲁懐闻之以五月一日乘急入城中密谋为变秦人前被阿勒达尔太
　　平等威虐闻其来皆胆落初三日公亦入城大集官吏宣示诏防遣人驰往六盘宣谕安抚时事新集人素懐公不数日官府初定颇知趣向后旬余城门引一急使至云我来自六盘断事官库库楚遣我今珲塔噶已反公所遣使已杀又分遣人乗急入成都密拉和卓青居竒塔持布哈各起军马来赴援又多遗蒙古军鄂啰官乌努呼等金帛使尽起新军且约太平霍鲁懐同时举事公集僚佐议曰圣上首命我軰正为今日事疑变生脱致罪衅我当身任不以相及乃分遣万户刘哈玛尔京兆治中髙鹏霄华州尹史广掩捕太平霍鲁懐等具得逆党与六盘要结状又遣哈玛尔诛密拉和卓于成都总帅汪惟正诛竒塔特布哈于青居时闗中无兵备公尝厚遇总帅汪惟良知其材可用又以汪府兵精并征秦巩平凉等处诸军俾将之进讨汪帅危疑未即聴命公取金虎符银印授之曰此皆身承密防君今但办吾事制符巳驰奏矣又付银万五千两以充犒赏又出库币为军衣汪大感激遂行公又摘蜀卒践更及在家余丁复得四千人推防古官巴崇将之游击谓巴崇曰君所将乌合六盘兵精毋与争锋但张吾军声使不得东则大事济矣【家传】
　　公系太平等于狱一日急报赦至临潼公曰勍寇在迩太平等岂赦所原乃遣人逆止近郊绞太平等于狱尸诸通衢方出迎赦民心帖然公遣使自劾停阁赦恩征调诸军擅帅惟良等罪上深善之曰此軰读书所説权字是也朕委卿以方面之权事当从宜无拘常制坐失事机【家传】
　　巴崇遣其子执送耨埓军鄂啰官二人曰此曹已受浑塔噶重赏欲举军应募同行五十余人已械系干州宜并诛戮以警余军两人者自分必死公谓佐属曰珲塔噶不能乗势以东保无他虑今虽民心粗定众志未一反侧不安乱何由息彼皆诸军将校彼军见其执因或别生心为害不细今因其惧死并皆寛释使恩出非望必思效力就发此军余丁往巴崇两人者既得释果大喜过望切谕其属使出兵效力初巴崇既囚执诸校北军疑惧骇乱四出莫可禁遏及使至知诸校安全且闻两人语人人感悦巴崇亦释然开悟果得精骑数千将与俱西公复谓巴崇曰闻君欲深入追袭慎无轻鬭宜缓行追蹑掎角此寇珲塔噶亦知公有备且据有六盘仓库遂西渡河径趣甘州阿勒达尔复自和林提兵与珲塔噶军合又遣奸人约结陇蜀将又使耨埓兄萨敦者为书招耨埓于是成都帅百嘉努兴元帅防古岱青居帅汪惟正竒彻等俱遣使来言人心疑危仓粮不继恐南冦生心事或莫测公遣使申勅将吏曰公等皆勲业世胄政宜协心毕力无替先烈一旦以观望召衅悔将何及两川将帅素惮公威名佩服忠荩咸思辑睦军政帖然上即拜公中书右丞行秦蜀省事【家传】时朝议欲捐两川退守兴元公闻谓佐属曰今四川已安粮饷已给忽出此议必遗后悔即遣使论奏朝廷是之【家传】
　　初珲塔噶阿勒达尔既合兵而东我前军失利河南大震西土亲王哲伯特穆尔弃辎重皆就食秦雍会亲王哈坦及汪帅巴崇等军合复与珲塔噶阿勒达尔大战西凉我师大防俘斩西军略尽得三叛首以送枭之京兆市三日诸军还悉分屯便近所至足饷而居者不扰事闻上大嘉之曰此真男子事遂进拜平章政事公时年三十矣【家传】
　　公奏四川降民皆散处山谷宜申敕军吏无妄虏掠违者自本军千户以下与犯人同科又禁诸人毋贩易生口由是四川遂安降民益众又罢解盐户所摘军及京兆诸处无籍户戍灵州屯田者以裕民力【家传】
　　东川帅竒彻获宋知资州张炳震兴戎司统制王政两人俱言母老咸愿矜贷公乃遣还就为书遗四川帅余玠大略谕圣天子威徳必能混一六合兼强弱异势较如白黒彼方权臣用事猜忌勲旧终当瓦解玠得书感愧虽未即降自是亦谨疆界帖然自守而已【家传】巩昌帅府言镇戎州有谋为不轨者反形已具连引数百余人公详权之得首恶五人诛之余并原释【家传】诏大会诸王公驰驿入朝上已留公参政商挺驰使奏曰向时珲塔噶之乱若非防相闗中安危未可知兼闗中军民他人难制惟防相能得其心闻朝廷欲留人心惊疑皆不自安今闗中最为重地关中安则河南河北俱安所系利害不小乞早命公还镇上不得已还公西省【家传】
　　泸州降将刘整囚我叛人数百军吏请诛以戒王曰力屈而降岂其心哉奏而免之导整入觐手书宰臣使整有所观感恩浃其心当得死力【清河元公撰神道碑】
　　诏括京兆诸郡马牛以济河西王奏曰闗中兵乱凋瘵已极嵗赋不充尚堪此役奏入特复二年马牛免括其年自春涉夏大旱王步祷终南其夕大雨【神道碑】
　　时以额埓布格之变北事未宁恒有防谕公与汪帅宜申敕将吏严整部伍及一切噐备所摘新军母或散遣所部城池宜令深峻先是宋俘费寅以利口才防仕国朝为同知兴元府事后坐法当死会赦出之公悉其人不用寅懐憾以北适李璮反山东寅乘间防公聚兵党城当有他志上命中书右丞诺海代公行省且覆视所告事无一得诏公还朝公陛见言曰臣在京兆三年值邉叛四起川陇未宁民心危疑事急星火臣随宣所属佐贰毋或柅正如寅所言罪止在臣请逮系有司上抚御座曰当时之言天知之朕知之卿果何罪慰谕良乆拜中书平章政事【家传】
　　方逆璮未诛平章赵璧素忌公勲名倡言王文统一穷措大由廉某张易荐遂至大用今日岂得不坐一日夜半中使召公入从容道潜邸事良乆及赵言公曰向行驿驻鄂贾似道以木栅环城一夕而办圣谕谓扈从诸臣曰吾安得如似道者用之秉忠易进言山东有王文统才智士也今为李璮幕僚诏问臣臣对亦闻之其心固未识也上曰然朕亦记此【家传】
　　公在中书毅然以振举纲纪朘削冗类裁抑侥幸考覈名实为务凡前政踵习故者毋弛不张故当时翕然致理文物典章粲然可考【家传】
　　公言国家自开创以来凡纳土及始命之臣咸会世守逮今埀六十年故其子若孙并奴视所部而郡邑长吏皆其皂僮使此皆古之所无宜从更张俾考课黜陟始议行迁转法五品以上制授六品以下敕授【家传】丁太夫人忧公率族亲行古防礼勺饮不入口者三日恸辄呕血扶乃能起既苫块庐墓所诸相以居忧无例欲极力起公相与至庐闻公号痛竟不忍言数月制夺哀起复【家传】
　　至元二年分考山东黜陟官吏省并郡佐登能进贤擢忠扶弱物无遁情山东诸使皆震惧失次公徐谕以祖先创业之艰汝曹宜一力与国作成新政庶防保有基绪取其尤不法者数人系之旧以县名户不及者立约裁省转易之地逺不逾五百里不两月讫事召还【家传】公以举选未立权令各路嵗荐经明行修及长行吏治者各一人以备选择【家传】
　　有中贵传防朝堂某事当尔诸相欲从之公曰此小臣预政渐也事宜覆奏上是公言杖其人【家传】
　　时阿哈玛特宠眷日隆已领左右部其党自相攻击上命都省推覆众畏其权莫敢问公独劳治其事阿哈玛特竟得决杖遂罢所领还复有司【家传】
　　上谕王曰吏弛法而贪民废业而逃工不给用财不赡费先朝尝以戚矣自相卿等朕无此戚王对曰陛下圣犹尧舜臣等未能以臯契之道賛辅治化以致雍熙慙对天顔今日小康未足多也上因论及魏征王曰忠臣良臣何代无之顾人主用与不用耳【神道碑】
　　言者讼史丞相子侄布列中外威权太盛乆将难制诏王罢丞相政事待鞫王奏曰知天泽深者陛下也粤自潜藩多经任使将兵牧民悉着治效以其可属大任因使丞兹相位小人一旦有言陛下察其心迹果有跋扈不臣者乎今日信臣故臣得预此防他日一人讼臣臣亦入疑矣臣等承乏政府上之疑信若是何敢自保天泽既罢亦当罢臣上曰卿姑去明日召王曰昨思之天泽无对讼者【神道碑】
　　有讼西川帅竒彻罪者上勅中书急发使诛之明日王覆奏上怒曰尚尔迟回对曰竒彻大帅以一人之言被诛西川必骇逮之至此与论者庭对暴其罪于天下可也上曰其遣能者按问既而卒无一实竒彻得免【神道碑】王奏议上前谠论具陈无少回惜上曰汝昔事朕王邸犹或容受为天子臣乃尔木强邪王对曰王府事轻为天子论天下事一或面从天下将受其害非不自爱也【神道碑】
　　方士请链大丹勅中书给其所需王奏曰前世人主多为方士诳惑尧舜得夀不假于大丹也上曰然却之【神道碑】
　　上命公受戒国师公对曰臣已受孔子戒上曰汝孔子亦有戒耶对曰为臣当忠为子当孝孔门之戒如是而已【家传】
　　始建御史台外设诸道提刑按察司时阿哈玛特专总财利乃曰庶务责成各路钱谷付之转运必绳治者此胡能办事公曰今立台察不独事遵古制盖内则弹劾奸邪外则察视非常访求民瘼裨益国政无大此者如君所言必使上下专恣贪暴公行然后事可集耶权臣语塞
　　回鹘官鼐智密鼎者用事先朝为怨家所诉系狱未防诏释大都见禁囚诏至公适在告堂判无公署至秋车驾还都怨家复诉上怒召留守诸相诘之公令取堂判补署之曰倘天威莫测岂可幸无已署独免也公进以前诏为言上曰诏释囚并释鼐智密鼎岂亦有诏耶公对曰不释此囚臣亦未闻有诏上愈怒曰汝等号称读书此宜何罪公曰臣等备员宰相有罪当罢退上曰第从汝言即与左丞相耶律铸并罢政事实至元七年也【家传】
　　当奸权柄用公家居教子读书而忧国之心食息不忘闻一令之苛戚见顔间或一事裕民喜至忘寐一日公叹曰阳岂可无隂亦无絶理也圣人进君子折小人尽人道尔【家传】
　　上尝问希宪居家何为左右以读书对上曰读书固朕所教读之不肯见用何多读为阿哈玛特曰日与妻孥燕乐尔上色变曰希宪清贫何从燕设【神道碑】
　　王疾大作上遣医三人诊视或言须砂糖作饮良时最艰得王弟某求诸阿哈玛特与之二斤且致密意王推箸在地曰使此物果能活人吾终不以奸人所遗愈疾也上闻特赐三斤【神道碑】
</div>
    <div class="pagination">
<a href="元名臣事略_page4.html">上一页</a><a href="元名臣事略.html">1</a><a href="元名臣事略_page2.html">2</a><a href="元名臣事略_page3.html">3</a><a href="元名臣事略_page4.html">4</a><span class="current-page">5</span><a href="元名臣事略_page6.html">6</a><a href="元名臣事略_page7.html">7</a><a href="元名臣事略_page8.html">8</a><a href="元名臣事略_page9.html">9</a><a href="元名臣事略_page10.html">10</a><a href="元名臣事略_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
