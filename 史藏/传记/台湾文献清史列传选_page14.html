<!DOCTYPE html>
<html>
 <head>
  <meta charset="utf-8"/>
  <title>
   台湾文献清史列传选 - 第 14 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   台湾文献清史列传选 - 第 14 页/共 22 页
  </h1>
  <div class="content">
   咸丰元年三月，广西贼起，上命偕都统巴清德随大学士赛尚阿前往剿办。六月，抵广西省城，疏陈汰兵勇、明纪律、购间谍、散贼党、断接济、行团练等事；奏入，上以筹划均合机宜，特赏黄马褂。时贼据紫荆山，前以新墟为门户，后以猪仔峡、双髻山为要隘；赛尚阿饬达洪阿偕总兵秦定三、李能臣、经文岱等分路攻新墟。达洪阿攻其西南，自辰至未，歼贼四百余，焚其炮台；越日，巴清德等先后夺猪仔峡、双髻山隘口。奏上，谕曰：『达洪阿及各镇将等围攻新墟，均能同心戮力，奋勇争先。见已夺据山后要隘，势若建瓴；前路攻剿，自更得手。计日扫穴擒渠，当即同膺懋赏』。八月，以旧疾复发，请在浔州调理；谕曰：『达洪阿自抵军营以来，奋勇剿贼、不辞劳瘁，以致旧疾复发，朕心实深眷念！着毋庸仍留军营，即来京安心调理；病痊，照旧在京保职』。二年二月，署正红旗汉军都统。四月，署正黄旗护军统领。九月，署正白旗护军统领。

　　三年九月，粤贼犯直隶，命达洪阿选八旗兵驰赴临洺关偕侍郎培成、庆祺、副都统多尔济、那木凯等并力剿捕。时钦差大臣胜保等败贼于杨柳青，贼遂窜扰静海、独流两处。十月，达洪阿随胜保抵独流，以大炮击贼，贼倾巢出，我兵分东西两岸击退之；复率健锐、火器各营兵合诸军进攻，四战皆捷，毁贼垒十余处：得旨嘉奖。十一月，胜保赴下西河，令军中列阵严待。时逆匪分股出扑，被我兵击败；正追剿间，副都统佟鉴足滑踣地，贼蜂拥回击，天津县谢子澄单马救之皆阵亡，候选知府朱镇亦中枪伤。赖官兵大至，贼始窜回。时达洪阿督北路兵，先退；上以达洪阿始则贪功锐进、继则轻退失机，命革职，交胜保差遣，责令带罪自效。四年二月，贼南窜献县，达洪阿迎击于西门，横截贼阵，歼戮甚伙；奏入，开复原官。三月，与将军瑞昌等攻贼于阜城县，达洪阿战尤力，身受枪伤，犹裹创督战，遂患病；特赏如意拔毒散，交其子户部员外郎穆克金布赍往看视。

　　寻卒于军；谕曰：『镶白旗满洲副都统达洪阿，由火器营鸟枪护军校，历升总兵。嘉庆年间，曾征滑县；道光年间，防堵台湾：均有劳绩。经朕简任副都统、右翼总兵，派往广西带兵，因病召还。此次剿办直隶境内贼匪，先因失挫获咎，旋因出力即予开复；该员冲锋陷阵，奋勇可嘉！昨因身受枪伤，犹复裹创力战，当赏伊侄孙福成二等侍卫；并赏给药料，命伊子穆克金布前往看视。方冀调理速痊，藉资倚畀；兹闻溘逝，轸惜殊深！着加恩赏加都统衔，即照都统阵亡例赐恤，准其入城治丧。任内一切处分，悉予开复。应得恤典，该衙门察例具奏。伊子员外郎穆克金布，着俟百日孝满后，由该旗带领引见』。寻赐恤如例，予谥「武壮」。赏骑都尉兼一云骑尉世职；袭完时，以恩骑尉世袭罔替。同治元年，穆宗毅皇帝极御，追念死事诸臣，各赐祭一坛；达洪阿与焉。

　　子穆克金布，户部员外郎，袭世职。

　　－－见原书卷四十四「大臣传续编」（九）。

　　怡良

　　怡良，瓜尔佳氏；满洲正红旗人。嘉庆二十一年，由监生，补刑部笔帖式。道光二年，升主事。五年，升员外郎。

　　八年二月，京察一等，记名以道、府用。六月，授广东广州府遗缺知府。十二月，补高州府知府。十一年六月，以回避布政使桂良，调补广西南宁府知府。十月，擢云南盐法道。十二年七月，授山东盐运使。九月，擢安徽按察使。十三年正月，调江苏按察使。十月，丁母忧。十四年二月，百日孝满，署江苏按察使。七月，署江西布政使。十六年二月，服阕，调署江苏布政使。八月，实授，兼护理巡抚。十月，粮船水手纠众行劫，饬属缉获；奏明惩办。十七年，奏请缓征江、淮各属旧欠；允之。

　　十八年二月，擢广东巡抚。十一月，闽浙总督锺祥以福建额存火药不敷，奏请赴粤采买硝黄；怡良奏言：『广东山海交错，捕盗、防夷皆恃枪炮；不得不酌留硝斤，以备缓急。请准令采办粤硝八万斤，分四年买运；毋再议加』。又以御史黄乐之奏广东、湖南交界沿河地面屡有抢劫巨案，请筹议巡防；命怡良饬属勘明。寻奏言：『乐昌、乳源、宜章三县交界，山木丛杂、河道险僻，匪徒出没；请将三巩桥原增协防外委改驻清水江口，三巩桥仍设卡三座，以资防守。又于乐昌界之神头岭、乳源界之古松亭各添卡二座，协同巡防；并责成罗渡司巡检及两地营弁分督巡查』。下部议行。初，上以广东水陆口岸为鸦片烟贩出没之区，屡经严饬怡良率属拏办；至是，怡良奏派水师各协将弁巡缉。十二月，报获纹银、鸦片共一百四十一起，烟膏、烟泥万余斤，获烟枪、烟具及自行呈缴者亦以万计；上嘉其查缉认真，下部议叙。十九年正月，以虎门海口为粤海中路咽喉、通商番船络绎往来，偕总督邓廷桢、提督关天培周览形势，请于横档山前海面较狭处设铁链木排，并于威远炮台之西添建炮台一座；从之。二月，英船驶泊南澳洋面，总兵沈镇邦调集舟师逐之；惠、潮各属亦报获烟泥万余两。怡良以英船意图销私，缉捕虽严，夷情变诈，欲售其奸；宜益奋勉奉办，庶奸犯既绝其勾通，英人即无所希冀。疏入，报闻。先是，上命湖广总督林则徐为钦差大臣，驰赴广东查办海口事宜；三月，奏「虎门英吉利趸船已将鸦片尽数呈缴」。上以怡良协同查办，下部议叙。时查缉鸦片法纪綦严，豪猾贪重利，怨言浸兴；甚至编为歌谣，肆行诋毁。邓廷桢以闻，上以则徐、廷桢、怡良皆亲信大臣，不得因群言淆惑，稍形懈弛；谕令密访编造歌谣之人，拏讯重治。二十年正月，以御史骆秉章奏陈整饬洋务五条：一、慎选洋商，以专责成；一、严禁孖毡，以防勾串；一、严禁洋人久住省馆，以绝弊端；一、禁止洋船湾泊省河，以防偷漏；一、内地洋银、纹银，一律严禁出洋。怡良遵旨偕林则徐将已办及见定章程分晰覆奏；下军机大臣议行。三月，奏烧毁外洋匪艇篷簝、拏获伪扮洋人兑买鸦片之奸及接济匪徒；得旨嘉奖。十二月，署粤海关监督。二十一年正月，英人既陷定海、复回粤攻陷炮台，上命靖逆将军奕山调兵致讨；钦差大臣署两广总督琦善奏请暂示羁縻，怡良与广州将军阿精阿不肯会衔。上知琦善怯懦、所奏不实，命严加议处，仍令督剿；而琦善到粤后自称专办洋务，不令怡良等与闻。先是，琦善尝奏『香港地方紧要，若以资敌，必至屯兵聚粮、建台设炮，觊觎广东』。至是，复请准其于广东通商，并给以香港泊舟寄居；未及奉允，即任英人占据。怡良上其状，上震怒，褫琦善职拏问；以怡良兼署总督。二月，英人陷虎门炮台，提督关天培等死之；命怡良会同参赞大臣杨芳进剿。三月，怡良奏请准令英人所属之港脚商船在粤贸易，上以各省调兵已有七千余、尚不及时进剿，有意阻挠，怠慢军心；下部严议，革职留任。

　　九月，命为钦差大臣，赴福建会办军务。十二月，署闽浙总督。二十二年正月，实授。三月，奏台湾夷氛未靖，商贩不前；应解兵米榖石配运维艰，请改为一半折色。九月，英人就抚，上命怡良及巡抚刘鸿翱等妥议福建善后事宜，并咨商两江总督耆英妥定通商章程。旋署福州将军。二十三年三月，违例奏请将同知仝卜年开复留任；部议降一级调用，上加恩改为降二级留任。初，台湾镇总兵达洪阿、台湾道姚莹奏报迭次于港口击沈英船，擒斩多名；及英人就抚后，投文诉称「前在台洋遭风，达洪阿等朦奏邀功」。上命怡良渡台查办；怡良亦如英人所诉入奏，褫达洪阿、姚莹职。五月，因病奏请开缺；得旨：准开缺，回旗调理。

　　咸丰二年四月，授福州将军。旋命偕协办大学士杜受田查山东赈务；又遵查邳州知州马轶群勒捐酷刑、任性妄为，请旨革职。八月，遵议河员处分，偕杜受田奏：『河道总督处分，前经王大臣等悉心会议，改为降级留任，奉旨允准。今若复改重，恐仍启厅员从中挟制等弊，转非慎重河防之道。且历查河工失事旧案，总视大吏之勤惰，不尽关处分之重轻。请勿庸议改』。报闻。

　　三年正月，检讨沈大谟条陈海防宜用渔船以助水师，其利有六；上命沿海诸省督、抚各按地方情形，悉心体察。怡良奏言：『闽省沿海渔船大小不一，不能安设炮位、配坐多人，无以制胜。且水师二十余营，每营选配三十船，需船六、七百只；若按船给租，则每岁非数十万金不可：非惟无补水师，兼亦虚糜帑项。惟闽省水师巡洋捕盗，每就近雇募渔船，近海扼要设伏，或以侦探贼踪、或令诱敌、或令随防。请申明旧章，将所属渔船编号设簿，核实点验；如或有事雇用，即可酌量选配：庶平时无丝毫之费、临事得指臂之助』。下部议行。二月，授两江总督。时发逆陷江宁，命迅赴新任，并将前调福建精兵二千名催赴江南防剿。寻以捐输军饷，赏戴花翎。五月，带兵驻常州防堵。九月，收复川沙厅城，擒诛从逆要犯。十月，奏剿上海逆匪获胜，并获乍浦贼艇，绝其外援。十一月，钦差大臣向荣奏「调署江南提督和春赴徐州」，怡良以镇江军务紧要，请仍留和春办理；允之。十二月，奏『河运水涸难行，海运必由扬州各途出江；逆氛尚炽，未敢冒险尝试。拟查照江、广易米解银之议』。下部核议。四年正月，奏陈上海洋人情形，略言：『上海通商已逾十年，传教更久，莫可挽救；必须设法制驭洋人，绝其幸灾之心，俾不能从中取利。计惟以保护客商为名，密咨闽、浙、江西等省通饬贩运湖丝、茶叶商人，如有运赴上海销售者，均行停止。俟克复后，方准照旧运买：则彼失其自然之利，必愿迅速克复，自能严为查察济贼，奸民定可敛迹』。时户部筹议浙江海运章程，改由刘河口受兑放洋；上以刘河口为江苏所辖，恐江、浙委员呼应不灵，命怡良派委大员设局妥速筹办。二月，户部奏参江苏海运办理迟延；下部议处。寻奏言：『江苏各厅、州、县向有摊补官垫民欠及兵差不敷等款，皆系见任各官以征收钱粮之羡余，弥前官之欠项。该州、县恃有「奏明派拟」之案，即明目张胆，暴敛横征。究之所补无几，而小民之脂膏脧削殆尽；以致民欠曰多，不得已而办歉收，恳恩缓征。递年推展，徒有摊补库项之虚名，转致短收正供之大弊；于政体、国计，两无裨益。本年新漕既经蠲减缓征，又将向年积弊一概扫除，各州、县已无羡余可得；恳将此款暂行停摊，俟军务告竣，察看情形办理』。得旨允行。三月，官军攻上海不克，兵溃；怡良奏言：『英人包藏祸心，已非一日。此次忽有烧营之事，兵勇临时惊溃，实堪愤懑！但人数众多，势难概绳以法；惟有速为招集，责令仍赴军前，克期攻复沪城自赎』。旋又密陈：『夷情渐就安帖，见已暗备攻城之法。查夷情诡谲，貌虽逊顺，中怀叵测；仍密饬带兵官时加防范』。四月，率属捐输，下部优叙。时侦知俄国兵船来沪，有尽取英吉利、美利坚、法兰西三国货船之说。虑其别有要求，密疏奏陈；上命速行探明具奏。又奏：『美利坚公使亲赍国书到沪，称两广总督以公忙支吾，因欲亲到焦山求见两江总督，请为代进附片密陈。夷酋以「叶名琛公忙支吾」为词，原不足信；然绝之已甚，转使得以借口。设或径赴天津，见当直隶用兵、且海运赴津之际，诸多窒碍。况此次批驳之后，倘再四求见仍不准行，彼将谓惮于一晤，殊觉非体！惟有钦遵前旨，示以大方，相机办理。若接见后，于商税事宜轻议更张或别有要求，则惟有仗义执言，仍令赴粤』。上谕：『随时妥为办理；不准迁就了事，示之以柔』。六月，偕江西巡抚陈启迈奏言：『古安府属之莲花厅界接湖南茶陵州，楚省土匪冲突堪虞。原设弁兵，不敷防范；请将永新营都司移驻莲花厅，以莲花厅把总改驻永新。又查从湖南至莲花厅必经富溪村，地连三州，藏奸尤易；请将黄陂司巡检移驻富溪村，以资缉捕』。下部议行。先是，怡良尝奏淮北引盐滞销、贩情拮据，请将代纳淮南悬课暂行停纳；寻副都御史袁甲三奏请就在坝积盐筹运济饷，部议如甲三奏。闰七月，怡良奏「筹运济饷之议窒碍难行，其代纳淮南悬引一款，仍请暂停」。上以怡良既称可以维系新纲、又无伤于鹾局，自必确有把握；命会同河道总督杨以增设法办理，袁甲三无庸会办。九月，袁甲三条陈淮北盐务，并参署盐运使郭沛霖、运判许惇诗营私捏详，朦吓怡良；上命怡良派员严究。十月，密陈美使到口日期及接见情形；上谕以「事事镇定，勿任其要求」。五年正月，覆奏查明郭沛霖、许惇诗尚无挟私舞弊，惟惇诗于袁甲三批驳各条延不禀复；得旨：『许惇诗交部议处。所有淮北开纲征课及筹补减免悬引事宜，责成怡良认真整顿』。并谕：『袁甲三带兵皖省，无庸兼办盐务。其淮北一带疏通销路，命安徽巡抚福济协同怡良督销』。初，怡良奏「淮南引地梗阻，灶丁失业，拟请试行就场抽税之法」；经户部将附场食盐抽税议覆准行。其出江岸盐，仍令照就场征课科则。至是，奏言：『东坝以上江路不通，销盐无路，灶户、煎丁颠连困苦。照三百文抽纳，贩情尚未踊跃；若更议加增，窃恐有名无实。不得不权宜变通，请将东坝出江岸盐仍照原奏办理』。下部议行。三月，淮北盐纲营销皖、豫日形壅滞，怡良奏言：『因各贩运盐经由阜阳、霍邱、固始县界，所有船户等肆行舞弊，致亏客本。又信阳、罗山二处为营销最畅之区，光山系必由之路；近亦私设盐卡，盘踞需索：以致客贩畏葸不前』。得旨：令巡抚英桂、福济各饬所属于淮盐经过处拏禁船户人等私卖搀和等弊。六月，山东洋面盗匪滋事；怡良檄总兵叶万清率兵护送漕船，并饬游击张凤翔管带师船随漕至石岛交替。上以山东巡抚崇恩奏「匪势猖獗，宜厚集兵力以资攻剿」，命怡良再选战船，委员赴山东合击；怡良饬都司周建勋等带罾船、艇船驰赴会剿。七月，英人欲令兵船赴北洋帮捕海盗，怡良饬署苏松太道吴健彰谕令毋庸前往。嗣崇恩奏：『英人驾大轮船驶至之罘岛海口，自称为上海宁波公雇而来，并呈出船票及苏松太道谕帖；旋赴奉天』。谕曰：『山东、奉天洋面皆非英人应到之地，火轮船虽由商雇，究属英船；岂可听其驾驶北行！此端一开，彼将任意游行，何所底止！且内洋盗匪自有师船、勇船剿捕，何必借助外人，致令将来借口！命怡良饬调拖、罾各船迅速北上，与奉天、山东合力剿办；严谕商民不准借用彼力，并将苏松太道谕帖原委查明具奏』。十一月，奏『淮北销盐未畅，未便将盐钞杂款责令坝贩加带，致误正课。所有外支经费，协贴淮南尚虑不敷，实难再增盐钞一款。淮南引地连遭贼扰，至今片引不行；见办设厂抽税，正项钱粮尚且减征，此项盐钞尤属无从筹款。请俟口路肃清，淮商开办新纲，再行通盘筹办』。命下所司议行。又奏：『遵旨严讯吴健彰被参各款，虽无通外养贼、侵吞关税实据，惟以职官与洋行商伙往来，不知引嫌；至贼匪攻陷上海，既不能堵御，乃避居洋行，捏报公出：情节较重。拟发新疆效力』。从之。十二月，以潮勇在苏州滋扰，抢夺行李，请禁私船出海；上命沿海督、抚各饬所属于海船出洋时悉遵旧制，不准私造船只渡载人口、货物。初，袁甲三为和春、福济奏参革职；寻赴都察院呈诉冤抑，上命怡良秉公查办。怡良奏言：『袁甲三前驻临淮，所发勇粮皆照军营奏定章程支给。其节省之项，亦充公拨出，并无冒销肥己及油篓藏银寄回原籍之事。所参强勒捐输、民间怨恨，亦无确据』。旋奏「皖、豫捻匪猖獗，请饬袁甲三帮办防剿事务」，上以「甲三前在临淮防堵、办理不善，致招物议，再赴徐州恐亦未能得力」；未允。六年正月，偕江苏巡抚吉尔杭阿、漕运总督邵经会议海运章程十条：『一、派员设局督办，查兑赴津；一、熟田漕、白正耗仍应就数起运，并将支剩给丁余耗一律起运交仓；一、津通经费，照案筹备支放；一、蠲减缓缺南粮，应先筹补备放；一、米船放洋，雇募船勇巡护，并责成沿海水师防护；一、剥船食耗等米仍备带本色，作正开销；一、天津交米之后，循旧责成经纪；一、沙船领运漕粮，悉遵成案；一、米船抵津及州、县剥兑，应分定限期；一、停运旗丁，分别调剂』。又奏：『皖、豫捻匪猖獗，徐州戒严；请敕漕运总督邵灿驰赴清江督办江北防剿』。三月，侦知逆匪分股内犯，添调本省营兵二千名赴金陵大营随钦差大臣向荣协剿。初，湖南巡抚骆秉章奏「采买淮盐以济民食，并准、楚分岸纳课以济军需」；上以湖南需盐甚亟，命怡良备十万引迅速解往。至是，怡良奏言：『淮南引地梗塞，三年于兹。正拟借道浙河运往江西，招商接办；而临江等府贼氛忽炽，道路中梗。请俟江西运道肃清后，再行筹办』。从之。又遵旨查江苏办理歉缓情形，覆称「布政使杨能格实无偏护属员、捏报荒灾之弊」。七月，命暂署钦差大臣，督办江南军务。八月，以旧疾复发，请简钦差大臣；上命和春驰赴接办。时淮北通、泰所属各场被旱，怡良奏『灶丁困苦异常，若不亟筹抚恤，恐致流而为盗。请留折银及协贴银万两，备抚恤灶丁之用』。得旨：准其动用。又查参『总兵虎嵩林赴援金坛迁延不进，致逆匪环城筑垒；复任听兵勇退至丹阳县之珥陵，几至贻误军机。请革职，暂行留任』。允之。时贼匪环攻金坛县城，官军击一面，则三面来援；怡良与西安将军福兴、福建漳州镇总兵张国梁商由丹阳大营抽拨兵勇前往堵剿。又虑贼情诡谲，势蹙他窜；迅摧张国梁速将金坛贼股克日剿减。国梁督师连战皆胜，贼宵遁，金坛围解。怡良调派徐州镇总兵傅振邦带同参将李定泰驰赴溧阳探剿匿匪，以杜旁窜；又檄虎嵩林折回金坛相继防堵、总兵李志和带勇驻扎珥陵，以防回窜丹阳；仍严饬各镇互相联络，以固苏、常门户。嗣探知金坛败匪窃踞宝堰为巢穴，怡良派副将王浚等赴陶家巷铺筑营与参将李若珠等严堵内犯之路。适张国梁已攻克东坝贼垒，带队驰到；督令移营进逼，贼败溃，逃回句容；傅振邦乘胜攻复高淳县城，遂约虎嵩林合兵进取溧水。怡良以东坝为江、浙、安徽门户，宜以劲兵扼要；因檄湖北提督德安驻扎严守，并为傅振邦、虎嵩林接应。上虑福兴、张国梁不能和衷，谕怡良密查；怡良奏言：『二人并无不和情事。惟张国梁与士卒同甘苦，每战必亲临阵，将士之优劣皆了然于胸，故所向有功，能得士心；福兴则颖敏明白、虑远思深，而勇往不及张国梁。兵民无知，不免有重张、轻福之心，因之或有芥蒂。今虽未形诸外，恐久之必有龃龉。如能俟和春到营后，将福兴调离江南，必能有所展布』。疏入，旋命福兴赴江西剿贼。又奏：『上海通商各国应交江海关税银，因上年匪徒滋事、贸易未能照常，前查明美利坚积欠税钞银三十五万余两，其使臣情愿缴八万一千五百余两、又从前已纳税银二万七千六百余两，其未缴银两为数尚巨』。上念洋商拮据系属实情，命将咸丰四年六月十八日以前欠交税银豁免。又偕江苏巡抚赵德辙奏言：『广东潮州等处莠民以投仕勇为名，散处苏州城外，犷悍不法；持械行劫，盗案迭出。密饬员弁带领兵勇于阊门外分路截拏一百九十余名，获器械、赃物无算』。治如律。十一月，复以久病，先后请假调理；得旨：赏假两月。七年正月，率属倡捐军饷；上命查明怡良子弟，给予奖叙。复奏：『江苏上年旱、蝗成灾，米缺价昂，饷需无出；请留起运交仓漕粮二十五万石，以充军饷』。如所请行。四月，奏「病难速痊，请开缺回旗」；允之。

　　同治二年，卒。

　　－－见原书卷四十八「大臣画一传档后编」（四）。

　　穆彰阿

　　穆彰阿，郭佳氏；满洲镶蓝旗人。嘉庆十年进士，改翰林院庶吉士。十三年，散馆，授检讨。十四年三月，升右春坊右赞善。五月，迁翰林院侍讲。十五年五月，充日讲起居注官。六月，充浙江乡试副考官。十六年，转侍读。十七年，大考二等，升詹事府少詹事。十八年二月，升詹事。十二月，迁通政使司通政使。十九年五月，升内阁学士兼礼部侍郎衔。六月，以直隶通州一带河淤滞漕，命偕光禄寺少卿吴邦庆前往督率通永道等克期挑浚。八月，兼镶红旗蒙古副都统。九月，稽查中书科事务。十月，升礼部右侍郎，调镶红旗满洲副都统。十一月，署工部右侍郎兼管钱法堂事务，命偕工部右侍郎鲍桂星前赴通州查验西仓米石。十二月，署刑部左侍郎。二十年四月，署理藩院右侍郎。十月，署刑部右侍郎，命协纂「续编石渠宝笈」。十二月，刑部一日进立决本二十二件，堂司各官俱坐因循积压；下部严议，穆彰阿降三品京堂候补。二十一年二月，补光禄寺卿。五月，升内阁学士兼礼部侍郎衔。十月，充玉牒馆副总裁。十一月，兼正红旗蒙古副都统。二十二年三月，升兵部右侍郎。七月，署正黄旗蒙古副都统，兼署正黄旗护军统领。八月，调正白旗满洲副都统。十一月，以玉牒馆呈进汉字本贝勒绵志之女姓氏错误，下部议处。二十三年三月，命偕兵部尚书和瑛赴直隶保定审明僧人证法妒奸谋杀之案，谳定如律。五月，调刑部右侍郎，充武英殿总裁。七月，历署吏部左右侍郎、镶红旗满洲副都统、正白旗护军统领、右翼总兵。九月，调兵部右侍郎。十月，调工部左侍郎兼右翼总兵。二十四年正月，命祭告长白山等处。四月，署翰林院掌院学士。五月，管理光禄寺事务。十月，以文颖馆不戒于火，迅即扑灭；下部议叙。十一月，署刑部右侍郎。十二月，署镶黄旗满洲副都统。以满洲正白旗进呈世职名单书写错误，下部议处。寻调正红旗蒙古副都统。二十五年三月，调左翼总兵、正蓝旗满洲副都统。仁宗睿皇帝升遐，由热河奉移梓宫还京，穆彰阿以恭办沿途桥道，加一级。十二月，命恭办昌陵工程。

　　道光元年三月，充总管内务府大臣，赏戴花翎；并以昌陵奉安礼成，加三级。七月，调户部右侍郎兼管钱法堂事务，署右翼前锋统领，稽查三库。二年正月，管理会同四译馆事务。三月，以前在工部侍郎任内失察办工司员法克精额等朋比得赃、销算朦混，部议降三级留任；又以户部会议仓场办理以放代盘措置失宜，降二级留任－－俱于次年元旦恩予分别减免。六月，充江南乡试正考官。三年三月，充会试副考官。四月，转左侍郎。六月，蒙古已革塔布囊布里讷什占地加租案发，命偕都察院左都御史松筠赴热河查办；鞫实，治如例。并以热河都统庆保办理过当，有乖体制，请下部议处；允之。七月，管理上驷院事务。九月，升都察院左都御史。四年二月，升理藩院尚书，仍署左都御史并署镶江旗汉军都统。闰七月，命恭办宝华峪万年吉地工程。十二月，兼镶红旗蒙古都统。五年六月，以江、广漕船滞运，久逾到通期限，命署漕运总督，驰赴水次督押尾帮前进；寻漕船全数挽出江境，下部议叙。十月，以本年淮河盘坝剥运等用费俱系旗丁自行措办，奏请筹款津贴；允之。旋召回京；十一月，丁父忧，赏银三百两。十二月，赐紫禁城骑马。

　　六年二月，署工部尚书。时新漕试行海运，命赴天津监收米石；事竣，上以其迅速蒇事，加三级。七月，复署漕运总督，押回空粮船南下。九月，召回京。十二月，升工部尚书。七年正月，兼步兵统领。三月，以南河办工谬误，命偕大学士蒋攸铦赴江南查看关孟两滩新河旧河情形并履勘高堰一带。寻奏请将两江总督琦善、南河总督张井等分别严加仪处，仍责成琦善等虚衷商榷、竭力补救，随时奏明妥办；允之。旋回京。五月，命在军机大臣上学习行走，罢步兵统领。七月，调镶白旗汉军都统，充崇文门监督。九月，疏陈海运章程八条：『一、见行海运各州县津贴既从减省，其征收民间漕粮，不得借口加折浮征。一、米数既多，雇用民船剥运，由江省按照市价计日给费，毋任胥役刁难克扣。一、雇募沙船水手人等，由江省查明，或于运脚内拨出若干、或于到津收买余米内每石划出若干作为水手赏项、或谕该商等加给身工，务令一律踊跃。一、兑米时按船全数给与耗米；到津收米时除有事故以耗米抵补外，若无故短少，即严追惩办。一、纤夫由江省按每石津贴纤费若干，给沙船自行雇募；若土棍把持，即访拏严惩。船多时剥运不及，应分剥载往北仓暂卸，陆续起运。一、民船既可少雇，囤费自不多糜；沙船起卸时，由经纪眼同斛交剥船，即责令经纪等承运承交。一、剥船运脚，由直督饬属核给；如有搀和、盗卖、短少等弊，官剥、民剥一体治罪，仍按数赔补。一、沙船起米完竣，必穵土压载，方能出口；由直督饬属豫拨官地穵取，毋任土棍掯阻』。上韪其言，下所司议行。是月，以宝华峪工竣、孝穆成皇后奉安礼成，下部优叙。十二月，署步兵统领。八年正月，以逆回张格尔就擒奏捷，赏太子少保衔充军机大臣，并下部照军功议叙；罢总管内务府大臣。四月，命在南书房行走。八月，恭送「玉牒」尊藏盛京并以明年东巡谒祖陵，命查阅各处行宫桥道。九月，以宝华峪地宫浸水由地平工程办理不善，穆彰阿前接办时不能指出，部议革职；上念其在工仅止一年，改为革职留任，仍分赔工程银两。九年三月，充翰林院掌院学士。寻兼经筵日讲起居注官，并署步兵统领。八月，随驾诣盛京，谒祖陵礼成，加二级。十年三月，署镶黄旗汉军都统。四月，署总管内务府大臣。五月至十一月，两署步军统领。七月，署兵都尚书，十月，户部假照案发，以前在侍郎任内失察，降四级留任；嗣于次年上五旬万寿，并前革留处分恩予开复。十一年四月，命恭办万年吉地工程；并谕『万年吉地命为「龙泉峪」；所有建立规模因地制宜，俱从简约』。六月，管理户部三库事务。七月，署正白旗满洲都统。以江南河湖漫溢，命偕工部尚书朱士彦等前往查办；甫抵清江浦，即遵旨回京。八月，调兵部尚书、镶白旗满洲都统。十二月，仍调工部尚书。十二年三月，充会试副考官。九月，以江南桃源厅奸民陈端等偷穵官堤、龙窝汛十三堡河溢，命赴南河偕两江总督陶澍查办。嗣首犯未获，先将厅汛员弁及从犯鞫讯，奏请治罪。十月，御史瞿溶奏劾湖北巡抚杨泽曾等十款，命穆彰阿赴湖北查办；其南河谳案及查勘工程，交朱士彦及户部左侍郎敬征等办理。十一月，授内大臣。先是，瞿溶接据假名湖北已革知县左章昺列款致书，率行奏劾；适穆彰阿以提讯左章昺坚不承认入奏，谕传瞿溶询悉前由。至是，偕湖广总督讷尔经额遵旨严讯，并将瞿溶交出原书款单与左章昺所书履历，供词核对，字迹不符；遂以左章昺实未列款讦诉奏覆，上命讷尔经额将匿名揭帖之人密缉严办。又以翰林院侍讲学士蒋立镛奏参「湖北孝感、黄陂等县劫案迭出，并江、汉岁修堤工迁延」各款，谕交穆彰阿查办。十三年正月，偕讷尔经额查覆，略言：『荆州堤工，已于上年腊月水涸兴修工竣；孝感、黄陂等县，自去秋捻匪窜扰，业经营、县搜获多名，提省讯办奏结。见在尚无讳盗不报被控案据』。奏入，即回京。道经河南，复遵旨查明各州、县并无以丰报歉、挪补亏款情事；俱报闻。三月，以失察银库郎中奎秀等得赃舞弊，下部议处。五月，调户部尚书。十四年七月，充阅兵大臣。八月，充顺天乡试正考官。十一月，调吏部尚书。寻命以吏部尚书协办大学士，兼署工部尚书。自嘉庆二十三年至是年，四充经筵讲官。十五年正月，充文渊阁领阁事。二月，署步军统领。三月，充会试正考官。九月，以恭办龙泉峪工竣，赏用紫缰并太子太保衔。十二月，以孝穆成皇后、孝慎成皇后奉安礼成，加一级。十六年正月，充上书房总师傅，罢尚书房行走。二月，经筵误班，下部议处。六月，署步兵统领。七月，充国史馆总裁，充武英殿大学士管理工部事务兼署吏部尚书，稽查钦奉上谕事件处。九月，以圆明园不戒于火，迅即扑熄；加一级。十月，仍命在南书房行走。十一月，署正黄旗领侍卫内大臣，调镶黄旗满州都统。十七年三月，署直隶总督。七月，充玉牒馆督催总裁、崇文门监督。十八年三月，充会试正考官。五月，晋文华殿大学士。八月，丁毋忧，赏银五百两。十一月，管理三库事务。十九年四月，署镶白旗满洲都统。五月，偕宗人府宗令肃亲王敬敏等议奏鸦片烟吸食兴贩并官员失察、胥役贿纵、商船窝藏、关津偷漏、棍徒冒充官人、奸民栽赃诬陷各罪名共三十九条，如所议行。六月，四川总督宝兴以川省赋轻，近年夷匪不靖、军需浩繁，援案奏请按粮捐贴；穆彰阿偕军机大臣大学士潘世恩等遵旨议覆，略言『军需藉资民力，不可率以为常。与其按亩加课为补救之方，曷若借帑生息为经久之计。请于各省秋拨应报项下借拨一百万两，以三十余万两为防兵经费；其六十余万两或发商生息、或置田收租，所获息银以四万两为常年经费，其三万余两按年提存司库、归还原借款项』。允之。二十年正月，管理理藩院事务。七月，署正黄旗满洲都统。二十一年，六十生辰，御书「寿■〈宀禹〉延祺」额、「表率群僚资弼亮，赞襄同德畀康强」联句、「福、寿、禄、喜、龙」字及珍绮等件赐之。

　　时英吉利船滋扰浙江，各海口戒严；二十二年正月，命赴天津偕直隶总督讷尔经额筹办防堵事宜。十一月，英人就抚，讷尔经额奏筹天津善后章程－－御外八条、清内七条、经费一条，偕军机大臣大学士潘世恩等遵旨议奏，应如所请；允之。是年九月，署户部尚书。二十三年正月，户部颜料库冒领案发，坐失察，降三级留任。四月，户部银库亏空案发，穆彰阿以前充管库查库大臣，褫职留任；次年，以罚赔银两全缴，恩予开复。先是，英人迭次犯顺，钦差大臣耆英由广州将军调任两江总督，先后办理防剿，均奏请议抚；至是，耆英仍以钦差大臣驰往广东筹办通商章程。寻奏称：『粤海关原定税则，议增税银之货五十六种、议减六十四种，并原例未载新增十三种。其福州、厦门、宁波、上海亦按新定税则，一体开关』。七月，穆彰阿议从其请。闰七月，耆英疏陈整顿税务九条，穆彰阿复奏请敕各省遵办：均从之。初，福建台湾镇总兵达洪阿、台湾道姚莹以「英人迭次窥伺台湾，饬员弁计诱，沈其舟，奋力斩馘」奏，获优叙。至是，英人就抚，诉称前数次在台洋遭风遇害，达洪阿等系朦奏邀功；命闽浙总督怡良渡台查办，亦如英人所诉入奏。上褫达洪阿、姚莹职，命穆彰阿等会同审讯。八月，穆彰阿等讯拟奏上，上以「达洪阿等在台有年，尚有微劳足录；业经革职，着毋庸议」。先是，耆英奏陈意大里亚通商章程四条。意大里亚僦居澳门输税地租，遇有修造请领牌照，立法具有深意，未可听其任便修造；所称澳门土税不必定以担数，是否指贩货之多寡，抑论收税之轻重？令耆英查明声覆。二十四年正月，耆英奏：『各国领事皆文移往来，独意大里亚仍照旧章，事转窒碍。各国兴造，议定三巴门围墙为界；不妨宽其禁令。若仍领牌照，彼将有词侵轶，恐不成事体。至限定担数，杜弊适以滋弊；不如宽其限制，就贩货之多寡验明抽税，犹可冀日有起色』。穆彰阿奏从其议。二月，署步兵统领、正白旗满洲都统。是月，上谒东陵，命留京办事。四月，翰林院编修李汝峤考试试差以怀挟夺职治罪；穆彰阿曾疏荐李汝峤入直上书房，坐保举不慎，镌级留任。

　　二十五年三月，充会试正考官。八月，充崇文门监督。二十六年三月，扈驾诣南苑行围，赏穿黄马褂。九月，署步兵统领。十月，充玉牒馆督催总裁。二十八年二月，上谒西陵，命留京办事。三月，恭修「玉牒」告成，赏缎匹。二十九年二月，以奏保翰林院编修童福承入直上书房，经给事中陈坛以童福承品行不端劾奏；上以穆彰阿于师傅重选粗率不慎，罢上书房总师傅，并降四级留任。十一月，复充上书房总师傅。自道光十一年至是年，七届京察，穆彰阿均下部议叙。三十年正月，文宗显皇帝御极；二月，充实录馆监修总裁。自嘉庆十九年十月至是年四月，历充会试覆试阅卷大臣、教习庶吉士各七次，朝考阅卷大臣、考试试差阅卷大臣各六次，庶吉士散馆阅卷大臣五次，殿试读卷官、武殿试读卷官、大考翰詹阅卷大臣、拔贡朝考阅卷大臣各一次。九月，宣宗成皇帝梓宫奉移慕陵礼成，穆彰阿以管理工部事务，加二级。

　　十月，朱笔罪穆彰阿、耆英曰：『任贤去邪，诚人君之首务也。去邪不断，则任贤不专。方今天下，因循废堕，可谓极矣。吏治日坏，人心日浇，是朕之过；然献替可否，匡朕不逮，则二、三大臣之职也。穆彰阿身任大学士，受累朝知遇之恩；不思其难其慎、同德同心，乃保位贪荣，妨贤病国。小忠小信，阴柔以售其奸；伪学伪才，揣摩以逢主意。从前夷务之兴，穆彰阿倾排异己，深堪痛恨！如达洪阿、姚莹之尽忠尽力，有碍于己，必欲陷之；耆英之无耻丧良，同恶相济，尽力全之。似此固宠窃权者，不可枚举。我皇考大公至正，惟知以诚心待人；穆彰阿得以肆行无忌。若使圣明早烛其奸，则必立置重典，断不姑容。穆彰阿恃恩益纵，始终不悛。自本年正月朕亲政之初，遇事模棱，缄口不言；迨数月后，则渐施其伎俩。如英船至天津，伊欲引耆英为腹心以遂其谋，欲使天下群黎复遭荼毒；其心阴险，实不可问！潘世恩等保林则徐，伊屡言林则徐柔弱病躯，不堪录用。及朕派林则徐驰往粤西剿办土匪，穆彰阿又屡言林则徐未知能去否！伪言荧惑，使朕不知外事，其罪实在于此。至若耆英之自外生成、畏葸无能，殊堪诧异！伊前在广东时，惟抑民以奉外，罔顾国家；如进城之说，非明验乎？上乖天道、下逆人情，几至变生不测！赖我皇考洞悉其伪，速令来京；然不即予罢斥，亦必有待也。今年耆英于召对时，数言及英人如何可畏、如何必应事周旋；欺朕不知其奸，欲常保禄位。是其丧尽天良，愈辩愈彰，直同狂吠，尤不足惜！穆彰阿暗而难知，耆英显而易见；然贻害国家，厥罪惟均。若不立申国法，何以肃纲纪而正人心！又何以使朕不负皇考付托之重欤！第念穆彰阿系三朝旧臣，若一旦置之重法，朕心实有不忍。着从宽革职，永不叙用。至伊二人行私罔上，乃天下所共见者；朕不为已甚，姑不深问。办理此事，朕熟思审处，计之久矣；实不得已之苦衷，尔诸臣其共谅之！嗣后京外大小文武各官，务当激发天良，公忠体国；俾平素因循取巧之积习，一旦悚然改悔，毋畏难，毋苟安。凡有益于国计民生诸大端者，直陈勿隐；毋得仍顾师生之谊、援引之恩，守正不阿，靖恭尔位：朕实有厚望焉！布告中外，咸知朕意』。

　　咸丰三年，捐备军饷，赏五品顶带。六年，故。

　　子萨麟，刑部员外郎；萨征，礼部员外郎；萨廉、萨善，候补笔帖式。

　　－－见原书卷四十「大臣传续编」（五）。

　　刘韵珂

　　刘韵珂，山东汶上人，拔贡生。嘉庆十九年，朝考一等，以七品小京官用，分刑部；期满，升额外主事。道光六年，补官。七年，升员外郎。八年，京察一等，记名以道、府用。十一月，升郎中。旋授安徽徽州府知府。十年，调安庆府。十二年，升云南盐法道。十三年，擢浙江按察使。十五年正月，署布政使。二月，丁父忧。十八年五月，服阕；六月，授广西按察使。七月，升四川布政使。

　　二十年，擢浙江巡抚。先是，英人陷定海，上褫巡抚乌尔恭额职，以韵珂代之；奏请筹款设局宁波府城抚恤难民、添铸杭嘉绍台温各府滨海口岸炮位，均从之。二十一年，定海再陷；上以韵珂专在省城筹防、未能兼顾与乌尔恭额尚属有间，下部议处，坐镌级留任。二十二年二月，劾金华府知府崇福等监造军器未能合法，并自请议处；坐降一级留任。时海疆未靖，命韵珂会同钦差大臣耆英筹办防堵。四月，乍浦失守；下部严议革职，加恩改革职留任。八月，上以军兴费繁，谕直省督、抚熟筹良法；韵珂奏言：『每届采办杭绸、绣线等物料例价银四十余万两，请暂停解，撙节巨款』。会大学士穆彰阿因办河工请增盐价，韵珂具陈浙纲壅滞，乞恩免加：均诏如所议行。九月，以英人受抚，奏请分别疏通水道、裁撤船勇，并请抚恤乍浦一十五庄难民、修盖满营兵房；允之。十月，遵旨查覆被兵之慈溪等县应纳新赋，分别蠲减。十一月，以运道通行，浙漕请仍征本色。十二月，请酌免松、浙各场积欠灶课：先后下部议行。二十三年四月，兼署杭州织造。五月，以温州府经历周得锳署永嘉县，与例不符；部议降一级调用，上改为降三级留任。

　　六月，擢闽浙总督。时定海洋面有英船泊岸、起造房屋，与民互市；韵珂奏言：『浙江向未与外人交易，见在通商，须于开市之先料理妥协。其有浙、粤情形不同者，应于钦差大臣耆英等定章之外，稍加变通；先申要约，俾免胶执贻误』。报闻。又条奏『会筹海疆善后事宜二十四则：一、提标左营兵丁，改为外海水师。一、镇海营改隶提督管辖。一、昌石营都司移驻石浦，酌添兵丁。一、乍浦营参将升为副将，酌增兵数。一、海盐之澉浦，请设外海水师。一、海宁州添设内河水师。一、见拟添设之员弁、兵丁，即在本省各营裁拨。一、大荆营都司移驻澉浦，营务并归守备办理；处州镇属丽水营都司移驻海宁，营务处并归处州镇中营游击兼管；安吉营及杭嘉湖道所辖之海防营各裁千总一员、嘉兴协之枫岭营太平营各裁把总一员，拨赴海宁澉浦分驻。其大荆、丽水两都司既改为外海、内河水师，应作为水师题缺，由外拣补。一、陆路兵丁，应选十之三专习火器。一、乍浦驻防旗兵，应习陆战。一、水师应令以巡缉为操练。一、水师各镇照例出洋统巡，并按期会哨。一、提督每年亲赴沿海各营校阅。一、澉抚每年亲赴乍浦等处校阅。一、水师额设战船，俟同安梭船造成试验后，按营分别安设；钱塘江内添设相宜船只，练习水战。一、水师应招募善泅之人教习各兵。一、海口之招宝、金鸡两山及乍浦等处炮台，照旧修复；并择要添筑。一、镇海乍浦之后路均添炮台，并将海宁州凤凰山原建炮台移置山下。一、陆路海盐、海宁交界之谈仙镇建筑石寨，内修炮台。一、沿海城寨择要修复，备藏兵船。一、浙江非水田、即山路，不宜骑战，酌裁马兵；所省经费，作为练兵赏需。一、选练枪炮所须火药、铅丸，分别添制。一、各处炮台及战船内应配炮位，分别添铸；各营遗失器械，并饬如数补制。一、修建各炮台及城垣、衙署、兵房工程，分别动款兴办；并劝谕捐输接济』。得旨：各下所司分别议行。二十四年三月，奏言：『各国开市厦门，极为静谧；惟地势僻远，商货未能全销。请将报验起卸之货，按则征输。其未验、未卸者，免其纳税，准赴他口销售。又洋商因厦门民居稠密，屡有火患；请即在鼓浪屿居住。查鼓浪屿见虽为洋人所占，乙巳年即须缴还。若准其在彼栖止，恐将来久假不归；即经咨请耆英谕禁。至豫杜偷漏之法、稽查洋人之方，亦经列具条款，与该领事逐事面约；似税课已无虞走漏，地方亦可冀敉安。福州一口，如将来通商，并当循照厦门见定各条参酌办理』。从之。十二月，以保送学习水师云骑尉杨长耀赴部考验枪炮、不谙施放，部议韵珂原保，应降二级调用；上改为降二级留任。二十五年八月，奏英人移寓厦门新馆，鼓浪屿全境收复；报闻。十二月，奏委员稽查天主教流弊；略曰：『查法兰西国之天主教，与英吉利等国之耶稣教无异。英国重贸易而轻传教，法国则重传教而轻贸易。查天主教原以劝善为主，亦不过礼拜诵经、供奉图像，与别项邪教不同。是以耆英奏请：凡内地民人入教者果止循守教规、真心向善，亦从其便。将是近来人情变幻，或犯罪而投入教中、或窝匪而冀逃网外；迨官役查拏，又将藉词习教，肆行抗违。设外人不知习教者正多为匪，一闻查拏，必以违约为辞；甚或明知为匪，而多方袒护。如本年江西、湖北等省拏办邪教，外人闻知，以违约相难，啧啧饶舌；即系前车。是查办稍有未善，不特地方难期静谧，并足酿构边衅；其流弊已不可胜言。矧闽中地处边陲，俗尚刁悍；若有藉习教为匪之事，断非地方官耳目所能遍及。自应派委妥员，分段先事稽查；总期习教之人止于为善、传教之地不致藏奸，方为良策。如有藉端滋事之徒，一经访获，即向传教之人理谕明白：止据其滋事实迹惩办，于习教名目毫不牵及；使外人无所借口』。疏入，上是之。二十六年，奏请将台湾凤山县城移建埤头；二十八年，奏请将金华协右营守备移驻丽水：均下部议行。三十年，因病请假；谕曰：『闽浙海疆紧要，刘韵珂既系久病增剧，毋庸赏假；着即开缺，回籍调理』。

　　初，韵珂论劾泉州府经历何士邠赃私，拟戍军台；寻在押脱逃。咸丰二年，上以韵珂市恩宽纵，有旨革职。三年，以捐助军饷，赏六品顶带。复以先后捐输围练经费，赏四品卿衔。同治元年，召来京。二年，引见；以三品京堂候补。因病未痊，赏假回籍调理。三年，卒。

　　子步墀，河南通判；孙廷选，一品荫生。

　　－－见原书卷四十八「大臣画一传档后编」（四）。

　　薛焕

　　薛焕。四川兴文人。道光二十四年举人，报捐知县。二十九年，选授江苏金山县知县。会新阳水灾，檄署新阳县；视赈事讫，乃赴本任。咸丰元年四月，以漕船兑开迟延，褫职留任。寻以趱兑无误，有旨开复。八月，以疏防盗案，复褫职；嗣于限内获犯，复原官，仍留江苏补用。

　　三年，报捐知府，指省江苏。四年正月，巡抚许乃钊檄带川勇千五百人剿粤匪于上海。三月，贼劫上海北营，焕随布政使吉尔杭阿堵御甚严，贼不能入。两江总督怡良等上其功，得旨：记名，遇有江苏知府缺出，开单请简。是月，授松江府知府。适奉贤民抗粮，势将为变；焕驰至，逮治一、二人，余皆帖服。五年，调苏州府知府。嗣以官军克上海，焕截拏余匪出力；六年正月，赏戴花翎。旋捐盐运使衔。时广东潮州等处莠民以投充壮勇为名，散处苏州城外，持械为盗；士民苦之。八月，焕侦知匪踪集阊门外杠子地方，相聚饮博；密约营弁、绅士率兵分路掩击，擒首、从一百九十余人诛之，境内以安。事闻，命以道员记名，遇缺请旨简放。七年五月，擢苏松粮储道。六月，调苏松太道。八年，迁按察使；未履任。适英吉利、美利坚两国船自广东驶至上海，欲求通商；又约同法兰西船，由上海驶赴天津。焕诇彼等踪迹，先后禀经两江总督何桂清等飞章入告。九年三月，御史蒋志章疏保「焕有胆略，任上海道时，洋人畏服。请特召来京，交科尔沁亲王僧格林沁相时委用」。未几，洋船为僧格林沁击败；六月，入觐。八月，以办理上海善后事竣，下部议叙。十一月，擢江宁布政使。十年二月，赏加巡抚衔，帮办海口通商事宜。三月，粤匪窜偪常州，焕复驰回常州防堵。闰三月，调江苏布政使。旋署钦差大臣关防，办理五口通商事宜；又署两江总督。五月，升江苏巡抚，仍署两江总督。时粤匪连陷苏、常、太仓各州府县；六月，复陷松江府，青浦县：焕下部议处。旋檄候补道张景渠等会民团克松江；得旨嘉奖。先是，嘉定县踞匪弃城去；至是，复失。平望镇为江、浙要道，亦既克又陷。金坛县被围急，焕与总兵冯子材援之。嘉定距上海六十余里，中间南翔、真茹二镇，为陆路冲要；贼筑墙于南翔西南两路，招集土匪，图窜上海。焕饬知县刘郇膏集团分布真茹及江桥镇，又调兵分屯罗店、月浦，固宝山门户；并檄苏州府知府吴云等环攻青浦、署常州府知府周沐润规复江阴、水师各船扼守江南，防贼北渡。太仓州毗连嘉定，饬游击富安等守之。适青浦官军失利，松江复陷。七月，贼犯上海，环攻七昼夜；焕与上海道吴煦等分门固守，贼解围去，随饬参将陈汝霖复松江。南翔镇踞匪经野鸡墩民团歼除殆尽，乘胜进攻嘉定、青浦。疏入，赏头品顶戴。又劾冯子材迁延误军事，坐革职，暂留军营听候查办。是月，命办理广州、福州、厦门、宁波、上海及内江三口、潮州、琼州、台湾、淡水各口通商事务。十二月，疏请『按照通商税则，令外商自运米赴津，官为采买；按时定价，不必豫给价银采办』。下所司议行。十一年正月，以捐输军饷，下部优叙。三月，浙江贼氛大炽，扰及松江边境，嘉定、青浦游匪复出肆扰；焕与提督曾秉忠一面堵御嘉定、青浦之贼，派兵扼守金山，并收集浙省溃兵协堵金山卫城一带。五月，曾秉忠等剿贼金山，胜之。六日，青浦踞贼出扑大营；檄参将李恒嵩设伏抵御，擒馘甚多。七月，疏请设立筹饷总局，以候补盐运使金安清总办南、北两台筹饷事务，并请将贻误军需之福建司道议处；皆从之。九月，御史杨荣绪等劾焕贪劣各款，上命两江总督曾国藩查奏。寻奏言：『薛焕任苏州府，颇着循声；上海道任内办理关税及外国事宜，亦臻妥协。洎擢巡抚，驻师上海，每月糜饷二十余万，不能专办一路之贼。江苏所存地方，惟镇江、扬州尚据形胜；未尝亲至两郡，又不能多济饷项以联声援。上年奏请禁用广勇，而所信任之曾秉忠、冯日坤等所部半系广勇；曾秉忠之勇劫掠洋船，冯日坤之勇在金山围杀绅团多人。自苏、常失陷，人民萃于上海，人浮于事。每有差委，率由营求而得；或并于无可差委之中，曲谋位置之法。上海既繁盛，苏州之书籍、字画自贼中贩鬻而出者，焕设书画局购买名迹。谕旨所询「株守上海，一筹莫展；官吏奔竞，娱情古玩」：与臣所闻，大略相同。至折内所称「办理通商以来，广通贿赂」等语，风闻薛焕九年由臬司通京途次，有失银之案；在京，有馈遗之情。此外，别无所闻。至薛焕偷安一隅，物议繁滋。苏省财赋之区，贼氛正炽；恐不能胜此重任』。报闻。是冬，贼陷奉贤、南汇、川沙，偪近宝山及吴淞口。焕与曾秉忠所部四万人分防要隘，难当大敌；咨请曾国藩派委副将滕嗣林赴湖南募精锐万余，嗣林仅以七百人归。曾国藩奏派道员曾国荃赴沪助剿未能速至，焕竭蹶布置；而自浙江杭、嘉、湖相继失陷后，逆氛愈不可制。两省绅士多僦居上海，群请暂借英、法两国驻沪外兵助剿；适贼自奉贤等处直犯上海，英、法文武协力抵御。同治元年正月，焕具疏以闻，有旨嘉奖。贼犯松江，美国人华尔及其副总领白齐文率队迎击，败之。二月，随同官军剿平天马山、辰山、高桥、萧塘等处贼垒，焕又檄李恒嵩会同外兵解泗泾围。三月，华尔会英、法、俄三国兵攻破王家寺贼营，上海西路肃清。是月，上命道员李鸿章署江苏巡抚，焕以头品顶戴充办理通商事务大臣。先是，有言焕增兵糜饷及借兵外国为非者；四月，焕疏言：『自咸丰十年上海解围之后，日与司道计议：欲保城池，先在扼防要隘；是以为松江而设塘桥、泗泾、广富林诸营，为上海而设七宝、真茹、野鸡墩诸营，为宝山而环城设营。年来大小数百战而贼不能直薄城下者，未尝不赖堵截之师：此增兵之万不容巳者也。自苏、浙有借兵助剿之说，遂谓洋人为可恃；不知洋人之向背视我之强弱为转移，兵力不厚则为彼所轻，有欲借其力而不能者。至管带兵勇实乏将材，惟有于奖勉之中，时示警戒之意；使其努力自强，以冀外国之兵乐为相助。抑臣更有鳃鳃过计者，华尔本吴煦等雇募教习兵勇，若练成劲旋归我调遣，何尝不善！乃自五战五胜以来，隐然有不受羁靮之意；且每战必求重赏，溪壑亦未易盈。吴煦等犹以为长城可倚；窃谓驾驭外国之人，似应操纵在我，惟有默为裁制以化其桀骜之气，庶可得其用而不受其害』。是月，授全权大臣，办理比利时国通商事务。十二月，命焕来京另候简用。

　　二年四月，署礼部左侍郎，在总理各国通商事务衙门行走。五月，授工部右侍郎兼管钱法堂事务。三年，署都察院左副都御史。通政使司通政使王拯劾焕贪邪各款，略言：『焕任江苏巡抚时，经人迭次纠参以外任之不胜，又岂朝班之可玷。臣亦知总理衙门事务，非该员所能为政；朝廷不得已，而以该员厕于其间，俾与各国虚与委蛇。第以该员委琐龌龊，俨然高位；未免为中国耻辱，甚或启外邦轻侮之心。就令人材难得或有微长，固当酌量裁抑，以示区别』。四月，焕劾王拯吸食洋烟。谕曰：『国家广开言路，整饬官常，惟期内外臣工奉公守法，屏除私见。若为大员，则平日束身立行，益当谨饬自爱，不受人以指摘之端。至被参人员，尤宜知「止谤自修」之义，痛自愧厉；岂可意图报复，讦人阴私！本年三月间，通政使司通政使王拯曾以佥壬滥列，请将侍郎薛焕量加裁抑。至薛焕巡抚任内被参各款，前此业经曾国藩查明覆奏，尚无实据；惟办理通商事务，颇为熟悉。而此次王拯折内，亦未能指实款迹；是以将折留中，暂缓查办。乃本月初九日薛焕奏参王拯吸食鸦片烟，请加惩处等语；薛焕被人参劾，不能扪心自反，辄将王拯吸食鸦片烟列入弹章，显系意存报复。有为而为，非因公论列者可比；此风断不可长。薛焕着实降五级调用，以为逞私攻讦者戒；并着仍在总理各国事务衙门行走，以观后效』。寻以内阁侍读学士补用。五年五月，请假回籍省亲。十二月，吁请终养。七年，丁父忧。九年，丁母忧。

　　十一年，服阕；光绪元年，命偕湖广总督李瀚章赴滇查办洋人马嘉理被戕一案。寻劾办理不善之腾越厅同知吴启亮等以弭衅端；允之。事竣，回籍。

　　六年，卒。

　　－－见原书卷五十三「大臣画一传档后编」（九）。

　　徐宗干

　　徐宗干，江苏通州人。嘉庆二十五年进士，以知县用，分山东。道光元年，署曲阜县知县数月，案无留牍。寻补武城县知县。二年，大堤口决，合而复开者再；宗干露坐小舟，周历灾区抚恤之。三年，临清教匪马进忠等谋逆，随巡抚琦善往剿，平之。四年，调泰安县知县。八年，充山东乡试同考官。十年，大计卓异。十一年，充山东乡试同考官。以历年钱漕全完，加五级；并得旨：不论俸满即升。又以获盗多名，加三级。泰安地丁银四万两向以钱折纳，嗣银价昂贵，不敷火耗、解运费；民求加羡，不许。然在任十年，终无逋赋。县南徂徕山为盗薮，深入剿捕，并严治掖刀匪徒，盗贼屏息。修岱麓书院，购经史藏其中。设醴泉义塾于岱麓，延师教民俊秀；朔、望，偕师生行释奠礼。十三年，升高唐州知州。十四年，复充山东乡试同考官。十七年正月，潍县教匪马刚等戕官谋逆，随巡抚经额布剿擒之。时议将首犯解省监禁候旨，宗干以戕官之犯未可稍稽，请于巡抚就地戮之；众心以安。潍邑距省五百里，其缘坐家属妇女百余人，并请就地发遣，免其解省。任高唐四年，朔、望及三、八日宣讲「圣谕广训衍义」。放告之日，老幼麇至，堂下皆满。暇，则辟门坐堂上观书；有呼冤者，立召问之。听讼，每至夜分始退；复微服巡行，幽僻曲巷亦遍历之。州境内有十虎棍徒，诛治殆尽。修鸣山书院；乡试前期，令诸生至院，授以餐，亲督课之。尝访一炷香教匪，令黠役入其党侦得实，于其聚会日密掩捕之，无一脱者；罪其魁，余宥之自新。六月，署临清直隶州知州。值运道水浅，亲自督挽粮艘，复以捐修运河剥船；下部议叙。十八年，升济宁直隶州知州。二十一年，岁旱，宗干为文祷于峄山，雨立沛。撤淫祠，改祀先贤樊子、高子、曹子、郑子；访其后裔，使奉祀之。割三官庙僧道田，为渔山书院膏火。朔、望，令狱吏诵御史陆陇其「劝谕盗犯文」并宣讲「圣谕」，使狱囚环听；察其实心愧悔者，给以工值，令挑浚河泥或积土牛防汛，以食其力。词讼待质者，按日分除在标牌以悬之，无敢私押者。时金乡县民挑浚彭河，下游屯民集千余人阻之，刀械误伤差员，势汹汹；宗干闻报，轻骑往。中途遇役赍书文请兵，宗干取文书怀之，叱役返。抵境，晓谕解散，屯民皆匍匐自首。大吏欲置重典，宗干以为民畏水灾，非与官敌；聚众出于阻工，殴官非其本意：力争之，乃遣戍为首者七人。寻署兖州府知府。以捐修济宁州城垣、学宫，赏加知府衔。兖属邹县、滋阳河堤年久残缺，兼苦雨涝；民修以工巨不能集，请借帑于上官，辄格不行。宗干上言：『水利为民田所关，民田为国课所出。暂时停工，省费有限；历年缓灾，为数甚多。况涸复启征，所得倍蓗于所用。为民计，即所以为国计也』。卒奉谕旨允行。

　　二十二年，以巡抚托浑布遵旨保奏，入都引见；旋授四川成都府遗缺知府。召见，谕以「实心实力，勿染外官习气」。二十三年三月，补保宁府知府；寻兼署川北道。时南江县因奉文采伐柏木修造广东战船，旋经停止；乡民以官为私，集数千人断其木，几成大狱。宗干单骑往，集首事者数语解散之。

　　四月，擢福建汀漳龙道。漳属有械斗案，官莫敢问。宗干莅任后，先以他事买舟泊城外，密书带壮勇胥役若干授阍者，令逾时始拆阅。祇身夜登舟至其地，牌示「不焚屋、不准从人犯秋毫」。道遇差弁，向宗干附耳语，请速返；宗干不为动，壮勇数十人亦至，直入庄内，老幼环集。有积仇久斗不休者，集两造，令同酒食以解之；谕「子弟为非者，既往不咎；见在犯事者，当自献」。皆唯唯；设鼓乐、香案送登舟。一时著名巨匪皆投首，并自缚其子弟及党羽来献。二十五年，丁母忧。

　　二十七年，服阕在籍，授福建台湾道。初，闽浙总督刘韵珂密疏宗干「廉正明达，精勤果锐；前在汀漳龙道任内除暴安良械斗、掳赎之风顿减，漳民至今思之」；故有是命。咸丰元年，以前在山东「误接滥抵流摊赔款」，部议革职留任。二年六月，剿擒结盟竖旗之匪犯王涌等；十二月，以剿灭谋逆之匪犯洪纪等办理迅速：先后下部议叙。旋经总督季芝昌疏陈宗干「循声懋着，讲求吏治；整顿地方并剿擒匪犯，调度合宜」；赏戴花翎。三年四月，匪徒洪泰等谋逆，连陷台湾、凤山两县，扑郡城；宗干偕总兵恒裕督率将弁、联络庄董，防剿兼施。时有旨命宗干带兵内渡剿漳、泉逆匪，以台地扰乱，中止。六月，官军复凤山县；寻擒首逆杨汶爱等。八月，逆匪扰及噶玛兰厅，经宗干督兵剿平之；逆首吴瑳等就擒。四年正月，擢按察使。先是，台郡戒严，宗干以与恒裕意见不合，密呈督、抚请将总兵委员署理，并自请开缺；经巡抚王懿德奏参撤任，调回内地察看。八月，王懿德疏陈：『上年台湾、凤山等县逆匪分窜滋扰，经宗干克期扑灭，无烦内地兵力，得以迅速蒇事；第远隔重洋，底蕴难以周知。兹朝夕相见，留心体察，洵属有才、有识之员。乞将宗干留于闽省差委，并请各省按察使缺出，仍一体简放』。得旨：『着来京，交吏部带领引见』。 

　　五年十一月，抵京，迭荷召对。十二月，命赴河南帮同英桂办理剿匪事宜。六年，命赴安徽帮同福济办理剿匪事宜；英桂旋以防剿需人，奏请暂留河南；允之。七年正月，授浙江按察使。九月，以前在河南剿贼出力，赏加布政使衔。十一月，署布政使。九年正月，实授。十月，以短解甘饷，降三级调用。十年六月，命交江北团练大臣晏端书等差委。旋经江南团练大臣庞锺璐奏请以宗干办理通、泰一带团练事宜，允之。十一年六月，以办理团练出力，赏还布政使衔。十二月，命来京听候简用。

　　同治元年正月，擢福建巡抚。二年四月，奏请将三品武职之参、游大员停止捐输；下所司议行。十月，匪首李阿四窜扰延、汀各属，台湾逆首戴万生陷彰化县；先后剿擒之。三年二月，江西窜匪犯汀郡边境；四月，饬署按察使徐晓峰等率师驻延郡防剿。五月，饬延建邵道康国器击贼，并收复江西新城县城。六月，檄署汀州镇总兵关镇国、署汀州府知府朱以鉴击贼，并收复江西端金县城。九月，逆首李世贤、汪海洋等由广东突犯汀郡，直扑漳城；时龙岩州、云霄厅及武平、永定、南靖、平和等县相继失守，宗干咨请江苏巡抚李鸿章派兵来援。闽浙总督左宗棠亦由浙督师入闽，宗干自请督师出剿，得旨留办省防。四年五月，偕左宗棠饬提督高连升、黄少春等剿平各贼，闽境肃清。九月，偕左宗棠派兵剿捕兴、泉、漳、永各属小刀会匪首要各犯，次第擒斩；得旨嘉奖。

　　五年正月，以捐输军饷，下部议叙。十月，卒。福州将军兼署闽浙总督英桂、调任陕甘总督左宗棠合词疏陈：『宗干以循良着闻，蒙列圣特擢，洊至藩、臬。皇上御极之初，特授福建巡抚。台湾小丑跳梁、汀郡寇氛偪扰、上下游各郡匪盗时复鸱张，宗干战守兼筹，次第平定。同治三年，巨逆李世贤、汪海洋突犯漳、龙，宗干会商剿办、练团、筹饷并规画援剿事宜、料理转运各务，昼夜勤瘁，未敢告劳。其居官廉惠得民，所至皆有声绩。日坐堂皇，手治官书；自为牧令，至今皆然。即在病中，未尝废事。病笃，犹以闽事及西征饷事相问，语不及私』。谕曰：『徐宗干居官廉惠，所至有声。由道、府洊至藩、臬，擢授福建巡抚；战守兼筹，将台湾、汀州各匪次第平定。及发逆突犯漳州，办团、筹饷，倍着勤劳。本年九月间，偶患脾泄，方给假调养，以资倚任；讵意因病出缺，身后萧然，无异寒素。披览遗折，悼惜良深！徐宗干着照巡抚例赐恤，任内一切处分悉予开复。历任政绩，着编入国史循良传；并加恩予谥，入祀福建名宦祠。伊子中书科中书徐毓海，俟服阕后，由该部带领引见：用示笃念荩臣至意』。寻赐祭葬，予谥「清惠」。子毓海，恩赏主事。

　　－－见原书卷四十九「大臣画一传档后编」（五）。

　　林文察

　　林文察，福建彰化人，今隶台湾县。咸丰八年，由军功随剿台湾淡水厅及斗六冈等匪出力，奖六品顶翎。寻捐银助饷，以游击分发福建补用。九年，闽浙总督王懿德等檄带台勇会剿建阳土匪，先登陷阵。十年，九垄山股匪郭万淙等出掠建宁、邵武各乡，汀州龙岩股匪胡熊等扰宁洋、永安，文察随军力剿，擒伪军师等一百八十六人。郭逆遁，麇集邵武之上山坊；文察合军蹙之，遂降。胡熊窜踞东坂土寨，文察随大军破擒之，胡熊伏诛。闽浙总督庆端等疏言：『文察涉险穷追，勇冠全军；迅奏肤功，实赖文察之力』。得旨：擢参将、换花翎，赏「固勇」巴图鲁名号。寻捐助饷钱五万串，加副将衔。

　　十一年正月，檄调援浙。时粤匪陷江山，肆掠大溪滩一带；文察冒雨搏战，胜之。即督队攻城，毁城外贼垒；移营双塔底及乌木山，先击败诱战贼，并尽杀西山援贼。攀城而登，贼惊，夺门出；伏发，歼焉，遂克江山。是役文察以孤军二千困重围，卒能以少胜多，转败为功。捷闻，以副将尽先补用，赏换「乌讷思齐」巴图鲁名号。四月，福建汀州及连城陷，文察奉调回闽。五月，破贼金鸡岭；声言由亨子堡攻连城，自率小队伏江防一带，令勇首廖得全赴堡诱敌。贼倾巢迎战，连城贼出助之，得全战且走；贼追之，不虞伏兵之猝起也，骇窜，多自践死者。立拔连城；乘胜攻汀州，克之。庆端上其功，命以总兵记名简放。六月，沙县土匪为乱，官军往剿，失利；七月，文察驰至再战，平之。时粤匪自皖南窜浙江，分陷金、衢、严各郡县，众数十万；杭州将军瑞昌疏调文察入浙。文察所统台勇仅存五百余，派员赴台添募，未能速进；十二月，杭州陷，有旨令文察与前皖南道李元度分道援杭州。未几，杭州贼自去。同治元年正月，庆端檄文察率所部由处州一路进，兼顾处、衢。适衢州被围，文察星夜驰援，围解；进拔常山，方进兵，闻讣丁忧。庆端以文察有谋勇，疏请留营带兵；允之。二月，杭州复陷，龙游、遂安、寿昌聚贼愈多，处州、松阳、遂昌踞匪偪闽省西路之浦城、松溪、政和及北路寿宁各州县；文察与参将林文明进军龙泉，署浙江按察使张铨庆出松溪为文察后路策应。四月，处州贼分股聚松阳之大港头，文察派队袭其后；别遣兵由云和之五都夜劫贼营，贼弃垒遁碧湖。军还龙泉，会民团克遂昌；贼并聚松阳，其蔓延云和、景宁者，复击走之。文察以一军当三面剧贼，庆端恐其失机，令步步为营，妥筹战守；文察与总兵曾玉明合军进规处州郡县。是时两江总督曾国藩以查办闽浙总督庆端各款，疏称『闽中健将，文察为最；克复邵武、汀州，皆独力打仗，不避艰险』。上嘉文察勇敢善战，谕庆端妥为调遣。六月，松阳贼络绎于汤溪、武义间；文察与副将曾元福等三路进剿，毁二十余垒，斩馘千余。既又设伏，令曾元福假作民团诱贼出，殪三、四百人。七月，补四川建昌镇总兵。时处州贼势已衰，大股屯金华境上；命文察规复处州、直捣金华，联络衢郡楚军声势，以为恢复全浙计。寻攻松阳，七十余日未下；远道转运，饷不时至。文察勉以忠义，饥卒皆奋。适碧湖贼数千运军实以济松阳，文察驰扼南坑，出不意，击败之，随拔附近各垒；进攻旧市，设左右伏破之。乘胜与松阳、遂昌民团夜袭松阳，复其城。闰八月，自松阳历碧湖、苏埠口、太坪、兰埠抵处州，五战皆捷。与各军合攻郡城，贼坚守，炮石雨下；文察与总兵秦如虎攻愈急，贼穷，乘间由东、北二门遁，追斩无算，并克缙云。得旨：加提督衔，仍下部优叙。十一月，移军武义之李村，前军小挫；文察驰至，贼始退。十二月，贼分股踞王村、徐村、岭下阳街，来扑李村；文察横陈其师于贼中，贼溃而复至，文察戒各营俟贼近濠，乃击。如是者十余次，最后乃伺其归，开壁逐之，平岭下阳逆垒；王村、徐村贼遁入城。是月，调福建福宁镇总兵。二年二月，克武义。由是，浦江、义乌贼悉奔渡江。既而绍兴及萧山各匪俱窜徽州，浙东肃清；文察仍军武义。
  </div>
  <div class="pagination">
   <a href="台湾文献清史列传选_page13.html">
    上一页
   </a>
   <span>
    ...
   </span>
   <a href="台湾文献清史列传选_page9.html">
    9
   </a>
   <a href="台湾文献清史列传选_page10.html">
    10
   </a>
   <a href="台湾文献清史列传选_page11.html">
    11
   </a>
   <a href="台湾文献清史列传选_page12.html">
    12
   </a>
   <a href="台湾文献清史列传选_page13.html">
    13
   </a>
   <span class="current-page">
    14
   </span>
   <a href="台湾文献清史列传选_page15.html">
    15
   </a>
   <a href="台湾文献清史列传选_page16.html">
    16
   </a>
   <a href="台湾文献清史列传选_page17.html">
    17
   </a>
   <a href="台湾文献清史列传选_page18.html">
    18
   </a>
   <a href="台湾文献清史列传选_page19.html">
    19
   </a>
   <span>
    ...
   </span>
   <a href="台湾文献清史列传选_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
