<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 17 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 17 页/共 35 页
  </h1>
  <div class="content">
   四月甲辰右光禄大夫知枢宻院事孙固卒
　　固自元祐三年四月除门下侍郎是年四月以知枢宻院事卒再执政凡二年车驾幸其第临奠辍视朝赠开府仪同三司赐神道碑额曰纯亮遗表恩泽例外更特与三人差遣大观二年三月初申孙固等四十五人欲与出党籍奉圣旨除孙固安焘贾易外余陆佃等四十二人并出籍四月敇孙固系神宗随龙人特与出籍
　　十二月辛卯朔许将罢尚书右丞【为中大夫资政殿学士知定州】将自元祐四年六月除尚书右丞至是年十二月罢执政逾一年先是将累表乞外御史中丞苏辙累言将过失而将亦累表陈乞外任哲宗批可特除资政殿学士转一官知定州所命词作自请均劳逸之意【拜罢録】将乞赴兴龙节上寿仍乞缀寄禄官班更不赴坐诏立班在六部尚书上余依【长编】元祐六年【辛未】
　　二月辛卯刘挚右仆射【自守门下侍郎太中大夫除右仆射兼中书侍郎】制曰王者以得人辅政为功宰相以代天理物为任故三阶色齐则风雨莫不次序百姓内附则阴阳以之恊和朕难其才久虚右揆登进贤辅孚告外廷【具官刘挚】受才清明渉道纯粹知足以经天下之务学足以防先王之言勤劳百为论议一致被遇先帝徧仪台阁之华陪辅朕躬参预钧衡之任而能弥缝以藏其用夑调不失其中故诹访于师言俾秉持于大政坐论西省进贰文昌増衍爰田陪敦真赋于戯朕稽前载之迹考名臣之心房杜以能断善谋治効几乎三代姚宋以应变持正功业盛于一时勉舒尔猷允蹈前美
　　同日苏辙尚书右丞【自龙图阁学士御史中丞迁中大夫除】
　　王岩叟签书枢宻院事【自龙图阁待制知开封府签书枢宻直学士除】
　　辙字子由眉州眉山人父洵辙与兄轼同举进士又同策制举岩叟字彦霖大名清平人神宗立二年辙以书言事防王安石初用以执政领三司神宗以辙为属安石欲行青苗法辙曰以钱贷民出纳之际吏縁为奸钱入民手虽良民不免妄用及其纳钱虽富民不免违限恐鞭棰必用州县不胜烦矣安石曰君言极有理自此不复言青苗防河北转运王广防言与安石合青苗法遂行哲宗立为御史中丞自元祐革新庶政至是五年矣一时人心已定惟元丰旧党犹在近臣患之欲引用以平宿怨谓之调停辙奏疏极论谓此人若返岂肯但已哉必将戕害正人渐复旧事以快私愤惟陛下断自圣心不为流言所惑毋使小人一进后有噬脐之悔宣仁后覧奏谓宰执曰苏辙疑吾君臣兼用邪正其言极中理是年二月除尚书右丞辙尚书右丞命既下而右司谏兼权给事中杨康国不书读诏范祖禹书读行下其后康国屡请罢辙康国之奏曰辙之兄弟谓其无文学则非也蹈道则未也其学乃学为仪秦者也其文率务驰骋好作为纵横捭阖无安静理故亦类其为人也比安石则不及当与章惇蔡确吕惠卿上下其所为文华丽浮侈滛陛下若恱苏辙文学而用之不疑是又用一安石也辙以文学自负而刚狠好胜则与安石无异矣不报【丁未録】韩琦留守北京辟岩叟为属韩绛代琦复留岩叟岩叟谢曰岩叟魏公之客不愿出他门也士君子称之是年二月拜签书枢宻院事宣仁后谕曰知卿材故不次进用岩叟逊谢而进曰臣闻有以君子小人参用之説告陛下者此误陛下也自古君子小人无参用之理小人既进则君子必引类而去若君子与小人竞进则危乱之基也不可不察
　　十一月乙酉朔刘挚罢右仆射【为观文殿学士知郓州】
　　制曰用其言而显其身所以崇君子之正直进以礼而退以义所以敦大臣之始终在国体之冝然实朕心之致慎惟吾宰弼荐贡嚢封根于至诚躬乃自厚肆孚明命播告外廷【具官刘挚】渊源闳愽而持之以易良亷隅静方而廸之以柔则术足以熈千载之统谋足以诏万世之微越予求助之初嘉乃尽规之节众正是頼尔猷居多谓樊侯无吐茹之嫌资之补衮而傅説有朝夕之诲倚以济川方垂拱以仰成亦几康而相敇施徳云茂歴年未朞亟辞揆叙之繁深服谦光之益抗章弗已陈义甚高易退之风勉从厥志是用疏秘殿之华职付东维之巨藩式均贤劳兹示体貌于戯民人社稷无容中外之殊元首股肱固匪明良之异若斧藻其徳毋金玉尔音乃心王家同底于治
　　挚自元祐六年二月拜相至是年十一月罢入相不及一年言者论挚奸囘险诈力引私党为臣不忠父死于衡委而不葬为子不孝挚于是抗章辞位而有是命其后挚自作家庙记以辨当时之寃而刘安世为其集序云【拜罢録】刘挚罢相麻制以从所乞为辞初麻制过门下给事中朱光庭封还言挚忠义自奋力辨邪正有功朝廷擢之大位一旦以疑而罢天下不见其过言者若指臣为朋党愿被斥逐不辞御史中丞郑雍言光庭朋党乞正其罪殿中侍御史杨畏又言挚多朋党必相救援愿一切勿聼于是光庭与挚相继俱罢光庭之封还麻制也吕大防尝召光庭谕旨光庭不至故但以本官出知亳州八年三月光庭为集贤殿修撰知潞州初刘挚罢相光庭充给事中封还诏书坐是以本官出守至是复职【长编】先是御史中丞郑雍言挚之子即王巩婿方巩之不检事体量未到堂遽除宻州体量得实不加冲替才罢其宻州而已左正言虞策亦论挚操心不公屈挠大法阴结党与共图其私乞付其章于外帝不肯防章惇诸子故与挚善答书有自爱以俟休复之语郑雍及御史杨畏得之即释其语上之曰休复出周易以俟休复者俟他日太皇太后复辟也又挚预交章惇子弟为嚢槖以兾后福疏奏上始有逐挚意矣是时王巩既得罪挚方卧家自劾右丞苏辙以尝荐巩亦待罪签书王岩叟以为挚辙俱正人不可去上书留之时台谏论挚与邢恕别简反接见章惇子弟牢笼为后日之计于是上以邢恕章惇之事语岩叟岩叟论其不然退又上奏挚亦上奏自辨上终不恱挚又求外不已遂罢政云【丁未録】
　　辛丑中大夫守中书侍郎傅尧俞卒
　　尧俞自元祐四年十一月除中书侍郎是年十一月卒执政凡二年太皇太后谓执政曰尧俞清直人又曰金玉人也可惜不至宰相对曰尧俞自仁宗时至今始终一节有德望真可为朝廷惜上辍朝临奠赠右银青光禄大夫諡献简司马光尝谓邵雍曰清直勇三德人所难兼吾于钦之畏焉雍曰钦之清而不耀直而不激勇而不猛尤为难矣时以雍之言为然【长编】
　　元祐七年【壬申】
　　五月丙午王岩叟罢签书枢宻院事【枢宻直学士除端明殿学士知郑州】岩叟自元祐六年二月签书枢宻院事是年五月罢在枢府逾一年先是有御史杨畏言岩叟天资至险彊愎狥情父子豫政货赂公行监察御史黄庆基言岩叟黩法狥私彊狠自用父荀龙子扩交通货贿窃弄威福而岩叟遂称疾章再上故有是命【拜罢録】八年七月癸酉端明殿学士左朝奉郎知河阳王岩叟卒赠左正议大夫绍圣四年五月上曰岩叟用心极可罪当时贬蔡确意不在确盖有倾揺之意布曰此必有人言蔡确定防有功逐确则有废立之意上又曰梁焘亦然十一月先是上与辅臣语及元祐政事曰王岩叟朱光庭軰凶慝日肆无所忌惮如光庭尽散河北斛斗先帝经营储蓄一日而更尤凶肆所言皆可恠至谓曽肇为奸臣之弟辅臣因歴数元祐言者议论过当而上怒程頥为甚遂有涪州编管之命
　　六月辛酉苏颂右仆射【自守尚书左丞为左光禄大夫守尚书右仆射兼中书侍郎】制曰朕荷天地之贶继祖宗之成上承文毋之慈万机俾乂下頼辅臣之正一徳交修眷俊老之精忠合外廷之公议延登相位敷告治朝【具官苏颂】粹资中和休誉英特学冨经邦之道文高华国之章浃万事之周材宿四朝之伟望逮予初政归尔近班进服天官抑人才之阿党优游翰苑还帝制之坦明暨擢寘于近司颇接闻于宻论雍容雅正多援古以开陈练逹精明亦宜今而裁制维是深识居然逺猷是用躐陞右弼之崇兼防西台之重秩阶増峻勲爵并隆申衍爰田陪敦真食并见允文之庆尤为稽古之荣于戱惟圣贤相遇之难以君臣得时为盛矧惟成德恊我至公如房乔之善建嘉谋遽启唐风之竞如魏相之好观故事终扶汉道之尊勉跂前修用孚美业
　　同日苏辙门下侍郎【自守尚书右丞迁中大夫除】
　　韩忠彦知枢宻院事【自同知枢宻院事迁中大夫除】
　　范百禄中书侍郎【自翰林学士太中大夫除】
　　梁焘尚书左丞【自翰林学士迁中大夫除】
　　郑雍尚书右丞【自太中大夫御史中丞除】
　　刘奉世签书枢宻院事【自左朝议大夫寳文殿待制权户部尚书迁枢宻直学士除】百禄字子功镇之犹子也父锴为衞尉寺丞中进士第又中制科焘字况之郓州人父蒨兵部员外郎雍字公肃襄邑人举进士甲科奉世字仲冯州临江人中书舍人攽之子○焘辞尚书左丞愿于旧臣耆徳疎逺之地图任老成拣拔隽良庶使辅佐得人朝廷増重章累入上遣中书趣拜焘内谢日太皇太后曰尽出官家意焘再三称谢太皇太后曰官家圣徳日成正要卿等辅佐焘对曰臣不敢不尽忠如范纯仁韩维軰在外贤徳尚多愿陛下留意太皇太后曰比来朝廷有何阙政焘对曰今圣政日新天下安静如边防河患内外议究湏博询通习其事者校利害为之如边事须问西人河事湏问河北人参酌又上疏言范祖禹刘安世久在侍从宜置诸左右使断国事又言安焘将皆旧人可倚任者一日议两制差除执政异同不决吕大防顾焘问谁可焘曰相公久居朝廷收养人材固多宜自有人惟是不以爱憎牵于偏聴以朝廷得人为已任此所望于公也大防曰苦乏材焘曰天下何尝乏材但好人不肯自向前求进湏朝廷识防则有以来之立贤无方不患无人也大防曰湏在识别分明焘曰公生明则识别自然明矣【长编】元祐八年【癸酉】
　　三月癸未蘓颂罢右仆射【依前左光禄大夫观文殿大学士集禧观使】制曰朕登贤辅弼所以图几康之功均逸燕闲所以尽始终之遇诞扬成命敷告治庭【具官苏颂】蹈徳冲和愽闻通贯乐处厚以敦薄善援古以证今法从宗工儒林祭酒践更众职夷险一心先朝训官居独当于清问迩英进读滋有益于多闻实应王人之求式观贤业之効擢从政路进执宰衡曽未期年屡求归老嘉能迁而安退足戒得以兴防礼虽及于家忠未轻于去国是用跻华秘殿休养真宫腆厥茂恩适其高志于戱优游自裕即解秉钧之劳阙失有闻毋忘补衮之素勉修兹义允笃于衷
　　颂自元祐七年八月拜相至是年二月罢为相不及一年先是侍御史贾易坐言事出既复监司更赦除知苏州颂以谓非允论于帘前同列有曰贾易奸邪颂曰易为御史不避权要号为敢言且尝论今执政之臣未见其奸邪之迹今自监司为州则是更赦反下迁众欲加贴职颂亦以为未可有旨再议防左相吕大防在告议未决而御史杨畏来之邵即言颂稽留诏命颂乃上章待罪固辞老疾故有是命【拜罢録】三月壬午诏右仆射苏颂累上表引年乞解机政可依所请特除观文殿学士充集禧观使初进呈防章论颂稽留制书尚书左丞梁焘曰颂为宰相理防差除可谓称任矣况论差除执政皆得可否为相复不得论本省事乎台章又以颂子为太常博士同舍多有迁擢焘曰差除皆宰执合议方敢将上取旨如一有不同又且罢议非颂敢专也至如父子家庭间语外人岂得知之若臆度猜疑即诬告巧饰何所不至此不可不察颂既罢相以观文殿大学士宫祠便居焘又争曰颂罢之非宜愿两宫察言者之妄留颂以遏倾揺之风朝廷辄罢宰相事体极重太皇太后曰自是颂不肯住焘曰若用自请即职名非故事不可降职处外以示踈逺颂得以大学士留京师【长编】乙未苏颂称感寒壅望许上封章俾还闾里诏不允除大朝防外仍特免朝防七月观文殿大学士集禧观使苏颂再表乞致仕诏不允其后又力请老乃以颂知扬州颂又乞致仕又不允绍圣四年九月观文殿大学士左光禄大夫中太一宫使苏颂上表乞致仕诏颂为太子少师依旧观文殿大学士致仕建中靖国元年太子太保致仕苏颂卒邹浩状其行
　　辛卯范百禄罢中书侍郎【为太中大夫充资政殿学士知河中府】
　　百禄自元祐七年五月除中书侍郎是年三月罢执政凡一年先是右仆射苏颂以稽留诏书罢政御史黄庆基三疏论百禄实位中书岂有同罪异罚之理百禄援引亲党与苏轼苏辙结为朋比牢不可破以吕陶为右史岑象求为诸王府説书皆川人也以至久待阙而夺与他人方劾治而遽加进用狥私害政望赐罢绌遂有是命【拜罢録】先是苏颂既以争论牵复贾易罢相而百禄以同省待罪请外不许其时侍御史杨畏监察御史黄庆基来之邵亦攻百禄时百禄已再请外又不许乃即露章自言奏入遂罢初罢百禄不除职尚书左丞梁焘争之乃除资政殿学士知河中府绍圣元年闰四月壬申资政殿学士太中大夫新知河南府范百禄卒上为辍朝赙钱五十万赠银青光禄大夫
　　六月戊午梁焘罢尚书左丞【罢同醴泉观使】
　　焘以元祐七年六月除尚书左丞是年六月罢执政凡一年焘力求罢免而有是命故事宫观使非宰相不除遂置同使之名焘以特置使名恩礼优重官制以来未有前比所不敢当愿得便郡以就安飬章四上改知頴昌府云【拜罢録】先是焘以疾求医有诏与在京宫观使以故事非宰相不除使遂置同使之名以宠之焘初以议边事不合即属疾求罢章屡上皆遣内侍封还仍问所以必去之理并宻访人材焘曰信任不笃言不见聼而询人才之可用者非臣敢当也使者再至乃具奏曰陛下必欲知可大用之人无且图任旧人中坚正纯厚有人望者不牵左右好恶之言以移圣意天下幸甚既授资政殿学士同醴泉观使又四上章求补外寻出知頴昌临行遣内侍赐茶药宣谕曰已用卿言复相范纯仁矣【长编】
　　七月丙子朔范纯仁右仆射【自观文殿学士除通议大夫尚书右仆射兼中书侍
　　郎】
　　制曰朕嗣宅丕后若昔大猷劳于求贤职在论相眷言旧徳还位宰司乃颁命书播告在位【具官范纯仁】秉心直谅履道坦夷寛闳出于天资忠义本于家学始终一节出入四朝向解钧衡乆临藩屏介圭修觐喜见仪刑公衮言归益隆礼貌是用延登右弼仰应中台宠正文阶増陪井赋于戱高宗恭黙思道得傅説以代言康王垂拱仰成有毕公之正色唯贤能俊杰尽其用则阴阳寒暑得其和外镇四邉内附百姓非至公不能成庶务非一徳无以底丕平其殚乃心无替朕命
　　纯仁自元祐三年四月与吕大防并相四年六月罢在相位不及一年至是再入相先是刘挚罢相上复欲用纯仁乃出御扎以问宰臣吕大防大防对以进退大臣非臣所敢僣预如所宣示实允群议遂遣御药院李倬赍诏书赐茶药召纯仁赴阙既至入对延和殿遂降是命纯仁乞收还新命上遣御药张士良赐诏书不许纯仁又辞又不许纯仁辞至六七遂就位【丁未録】纯仁既相遂入谢太皇太后谕曰相公且与吕大防等同心恊力又曰人言相公必先进王觌彭汝砺如何纯仁曰臣方欲荐此二人望陛下早用之他日又谓纯仁曰公父仲淹劝仁宗尽子道可谓忠臣公名望众人所归必能继绍前人纯仁顿首谢曰臣不肖何足以当陛下奨劝委任之意然不敢不勉【长编】初诏知頴昌府范纯仁令乘驿赴阙侍御史杨畏闻将以纯仁为右仆射言纯仁去岁帅太原府守边无状上下失备西贼乘之犯麟州蹂践千里死者数万人方罢帅降官名在谪籍而陛下遽命以为相是赏罚不正而功罪未判也自是连疏不聼或曰畏与苏辙俱蜀人前击刘挚后撃苏颂皆隂为辙道地太皇太后觉畏意故复自外召用纯仁畏寻又言辙不可大用云十二月纯仁言臣多疾早衰自叨宰执以来益为职所困窃位已将五月辅政迄无寸长上辜拣求又况受命之始已招弹击之言伏望察其至诚退之以礼诏不允
　　绍圣元年【甲戌　元祐九年四月癸丑改元】
　　二月丁未李清臣中书侍郎【自资政殿学士守戸部尚书迁正议大夫除】邓温伯尚书左丞【自端明殿学士守兵部尚书迁右光禄大夫除】
　　清臣中书侍郎制曰朕荷祖宗之休托士民之上夙夜祗惧不遑康宁顾与共图天下之治者大臣数人而已自非明哲俊徳望隆一时者孰膺此选哉【具官李清臣】有疏通之才兼硕茂之质高文大册既已杰出于儒林崇议闳言固尝着闻于国论尚处丞辖屡辞政机朕难重违其情既去思之益至而出临方面入緫计权皆有显庸达于朕聼是用加位一等进秩西台忠信嘉谟尔之素有酬我知遇于兹发扬往惟钦哉毋替朕命
　　温伯尚书左丞制曰朕丕承先猷祗守鸿业永惟四辅之职实参万务之机宜得老成以资弼亮【具官邓温伯】业履纯裕学术渊通久跻侍从之华夙掌翰林之任出更藩牧入位夏卿渴闻猷为副于名实是用擢升左辖进贰揆臣外正徳于百官内恊谟于三事仍迁阶秩弥示眷恩为国以贤良伫賛襄之益事君尽道无忘宻勿之诚祗服训言期底于治
　　清臣首倡绍述温伯和之吕大防时奉使永厚陵下范纯仁奏乞除执政上即用清臣及温伯二人久在外不得志遂以元丰事激怒上意清臣尤力【长编】时二人并为大行太皇太后山陵礼仪使自真定召入未至清臣已除中书侍郎权知贡举温伯已除尚书左丞权同知贡举上令入内内侍省差使臣宣问三月乙酉廷策多士策题清臣所进也门下侍郎苏辙论之辙之奏曰臣伏见御试策题歴诋近岁行事有欲复熈宁元丰故事之意臣窃观神宗皇帝以天纵之才行大有为之志其所设施度越前古盖有百世而不变者先帝在位近二十年而终身不受尊号裁损宗室恩止袒免减朝廷无穷之费出卖坊塲雇募衙前免民间破家之患罢黜诸科诵数之学训练诸将慵惰之兵置寄禄之官复六曹之旧严重禄之法禁交谒之私行浅攻之策以折西戎之狂收六色之钱以免杂役之困其微至于设抵当卖熟药凡如此类皆先帝之圣谟睿筭有利无害而元祐以来上下奉行未尝失坠者也至如其他事有失当何世无之父作之于前而子救之于后后先相济此则圣人之孝若轻变九年已行之事擢任累世不用之人人怀私忿而以彰先帝之失为词则大事去矣上以苏辙奏中引汉武以比先帝之圣失当李清臣因而中之上怒甚辙竟出知汝州吕大防罢相清臣首变元祐之政欲以取相位以门下侍郎苏辙在上未能迁一日对哲宗言苏辙兄弟改变先帝法度辙奏曰陛下即位宣仁后垂帘之初臣兄方起自谪籍臣亦被召清臣时为左丞今日反谓臣兄弟变先帝之法是欺也清臣辞屈乃曰苏辙尝以汉武比先帝哲宗震怒而辙由此罢黜辙既去位外召章惇拜左仆射惇未至相位尚虚清臣益有觊觎之心独当国亟变元丰法度除诸路常平使者已而惇至清臣既不得作相遂与惇为敌【事略】邓润甫字温伯建昌人尝避高鲁王讳以字为名字圣求绍圣初复旧名王安石当国以润甫为编修中书条例检正中书户房事累迁翰林学士兼掌皇子閤牋记凡一时大手笔独倚润甫焉哲宗时言者论润甫草蔡确制谓其有定策功以龙图阁学士知亳州后复以翰林学士承旨召除端明殿学士绍圣元年润甫首陈武王能广文王之声成王嗣述文武之道遂拜尚书左丞
　　三月乙亥吕大防罢相【观文殿大学士右光禄大夫知頴昌府改知永兴军】制曰登贤入辅俨师长于天工均逸出藩宻股肱于王室视内外之用虽异要始终之遇无殊咨尔在廷聼予施命【具官吕大防】凝方重之质冨将明之才修责难之恭以致君恢包荒之度以安众任可大乎贤人之业期永底乎烝民之生夙夜百为忧劳一致改元而后与政歴九年之间有国以来首相踵三人之乆慎乃经徳抚我嘉师兴言总览之初实倚远猷之助恳祈避宠难抑能迁是宜跻秘殿隆儒之华兼开府陪京之寄崇阶进秩衍食増田膺乃茂恩钦其旧服于戱毋忘君忧不同畎亩之人自亮臣忠益厉庙堂之日惟既乃义永臻厥休大防自元祐三年四月拜相四年二月提举修神宗皇帝实録七年兼修神宗皇帝正史至是年三月罢在相位凡七年初元祐六年五月甲子延和奏事罢吕大防留身乞退引李徳裕论云姚崇宋璟作相亦不过三年本朝吕夷简虽三入然亦不过三年遂出居报恩院后三日宣押供职如故非双日特为垂帘未尝有此恩礼也七年十二月大防以疾恳求罢政太皇太后宣谕曰主上富于春秋相公未可去位更少俟岁月吾亦就东朝矣大防乃不敢请复起视事八年七月丁卯太皇太后有疾谓大防等曰公等亦冝早求退令官家别用一畨人乃呼左右问曽赐出社饭否因谓大防曰公等各出吃一匙社饭明年社饭时思量老身也是年三月乙亥大防罢相初制下知頴昌府后二日改知永兴军宣仁上僊充山陵使囘乃有是命大防当宣仁圣烈皇后垂帘时位首相逾六年上春秋既长大防但专意辅导未尝建议亲政虽宣仁圣烈有复辟之志卒不得伸当国日久群怨交归焉及宣仁圣烈始袝庙殿中侍御史来之邵乞先逐大防以破大臣朋党因防神宗所简防之人章惇安焘吕惠卿等以备进用大防亦自求去位上亟从之【长编】左正言上官均言大防善操国柄不畏公议以张耒秦观浮薄之徒撰次国史掩没先帝盛美以李之纯为御史中丞杨畏虞防来之邵皆任谏官御史所弹击者皆受宻谕或附防风旨以济其欲舍人主书诰命给事主行封駮范祖禹乔执中吴安诗吕希纯皆附防好恶随意上下所缴駮者皆大防所恶所掩蔽者皆大防所爱至隳坏先帝役法官制学校科举之制士民失业弃神考经画塞徼要害之地招西戎侵侮之患虽出守藩郡典刑未正左司谏翟恩言近论吕大防等擅作威福相与诬窜吕惠卿蔡确乞各正罪犯监察御史周秩言以太母之谦恭尽下以陛下之天纵生知既逾冠婚之年又已郊见天地大防怙权作奸不能建议复辟而乃盛引王府官为执政谋为附益力援党与以为台谏不避亲嫌邀用事中人与同书局令妻室入内希求恩宠未正典刑可特落观文殿大学士降授右正议大夫知随州八月诏应吕大防等永不得引用朞数及赦恩叙复先是曽布独对言大礼恩宥在近去岁贬谪人不知何以处之上应声曰莫不可牵复岁月未久亦不可迁徙布曰诚如圣谕蔡确五年不移惠卿十年止得移居住处吴安厚等十年不与知州军此皆元祐中所起例自可依此至元符元年八月权殿中侍御史邓棐言吕大防有子景山见任宣义郎乞依范祖禹等诸子勒停例施行诏大防诸子并勒停永不收叙绍圣四年四月乙亥责授舒州团练副使循州安置吕大防卒先是大防以光禄卿分司南京安州居住防泾原帅吕大忠被召问边事既对上语大忠曰久要见卿曽得大防信否对曰近得之上曰安否又曰大臣要其过海朕独处之安州知之否对曰举族荷陛下厚恩上曰有书再三説与且将息忍耐大防朴实为人所卖候二三年可再相见大忠再拜谢退而喜甚因章惇召飰诘其对上语大忠尽告之潘适叹曰失言矣必为深悔未几章惇果建言大防与司马光同罪异罚遂有循州之行大防既南行至防州瑞金语其子曰吾不复南矣吾死尔归吕氏尚有余种苟在瘴郷无俱全之理后数日卒既卒上犹问执政曰大防因何至防州其家后请归独得旨归上之念大防深矣议者由是知痛贬元祐党人皆非上本意也
　　丁酉苏辙罢门下侍郎【自太中大夫依前官知汝州】
　　制曰朕以躬上承烈考之绪夙夜只饬惧无以丕扬休功实頼左右辅弼之丞克承厥志其或身在此地倡为奸言怫于众闻朕不敢赦【具官苏辙】顷被选擢与闻事机义当恊恭以辅初政而乃忘体国之义狥习非之私始则宻奏以指陈终则宣言而听至引汉武上方先朝欲以穷奢黩武之姿加之经徳秉哲之主言而及此心其谓何其觧东台之官出守列郡之寄尚为寛典姑务省循
　　辙自元祐六年二月除尚书右丞七年五月守门下侍郎是年三月罢执政凡三年先是辙言御试策题歴诋近岁行事有欲复熈宁元丰故事之意其必有人妄意陛下牵于父子之恩不复深防逺虑故劝陛下复行此事小人取快一时【云　云】昔汉武帝外事四夷内兴宫室财赋匮竭于是修盐鐡酤平准均输之政民不堪命几至大乱昭帝即位委任霍光罢去烦苛汉室乃定愿陛下勿轻改奏入不报辙又复言辙既再具劄子上固不恱李清臣邓温伯又先媒蘖之及面论上益怒遂责辙以汉武事上比先帝引喻甚失当辙复曰汉武帝明主也上曰卿所言其意但谓武帝穷兵黩武末年下哀痛之诏此岂明主乎辙恐趍下殿待罪上声甚厉范纯仁独进曰史称武帝雄才大略为汉七制之主辙果如此称先帝非谤也陛下亲政之初进退大臣当以礼不宜如此急暴上怒稍霁辙退举笏谢纯仁曰公佛地位人也归家亟具奏乞赐屏逐诏以辙为端明殿学士知汝州权中书舍人吴安诗草制曰文学风节天下所闻擢任大臣本出朕意事有可否固宜指陈而言或过中引义非是朕虽曲为含忍在尔自亦难安原诚终是爱君薄责尚期改过上批苏辙引用汉武故事比拟先帝事体失宜所进入词语不着事实朕进退大臣非率易也岂义不得已可止散官知汝州仍别撰词【长编】四月侍御史虞策等言苏辙近以论事失当责守汝州而吴安诗命制有风节天下所闻及原诚本于爱君之语命词乖剌如此质之公议难逭典刑又监察御史郭知章言安诗行苏辙语重轻尚狥于私情褒贬不归于公议不加黜责何以惩戒诏安诗罢起居郎乙巳侍御史虞策言辙引汉武帝比先朝今止守近郡请远谪以惩其咎上曰已谪矣可止也辙既至汝乃以表谢上【同上】
　　四月壬戌章惇左仆射【自资政殿学士降授通议大夫提举洞霄宫除左正议大夫守
　　尚书左仆射兼门下侍郎】
　　制曰为政之道无竞惟人思得骨鲠挺特之纯臣遹修弥纶康济之绪业图我旧徳冠于宗工孚号大廷播告多士【具官章惇】器博以大志刚而明才之所施则酬酢万变而无穷学之所造则贯通百家而不惑蚤席华问浸登近班自结圣神之知荐跻丞弼之地佑我昭考格于丕平肆予纉服之初身任受遗之托定策社稷底宁邦家方政令出于帷权柄归于廊庙善政良法多所纷更正色危言不惮彊御十年去国一徳保躬虽风波并起于畏途而金石不渝乎素履朕亲揽机务缉熈事功悼创业垂统之艰难念继体守文之怵惕典刑具在绩効可稽防观民情以知利害之实斟酌时变以适増损之宜克昭前人之光实繄良弼之助矧封疆无以惩外侮田里无以安常生四方之休戚壅于上闻羣臣之忠邪愆于公议眷求真宰秉我国成是用起尔燕间之中位诸公辅之上超进録秩宠陪戸封南山岩岩久隆师尹之望赤舄几几行俟衮衣之归于戱贤能相推而庶官和号令必臧而下民若如治梓材汝惟丹雘若作和汝惟盐梅朕方注意以伫壮猷尔其奋庸以叶朕志修明百度率厉庶工期共恢于逺图尚无替于先烈亟共尔位终底厥成【曽布词】
　　是岁四月癸丑改元壬戌章惇拜相先是吕大防欲用侍御史杨畏为谏议大夫要纯仁同书名进拟纯仁曰上新聼政谏官当求正人畏倾邪不可用大防素称畏敢言且先宻约畏助已纯仁遂固求避位大防竟超迁畏为礼部侍郎畏寻上疏言神宗更法立制以垂万世乞赐讲求以成继述之道上即召畏登对询畏以先朝故臣孰可召用者朕皆不能尽知可详具姓名宻以闻畏即疏章惇安焘吕惠卿邓温伯李清臣等行义各加品题且宻奏万言具言神宗所以建立法度之意乞诏章惇为宰相上皆嘉纳之初吕大防既超迁畏礼部侍郎畏知大防当去惇必复用时惇居苏州畏先托惇之妻侄张扩者致意云畏度事势轻重因吕大防苏辙以逐刘挚梁焘辈又欲并逐大防及辙而二人觉之罢畏言职畏迹在元祐心在熈宁元丰首为相公开路者及惇趋召百官郊迎畏独请间猥自陈述语多斥大防有直省官闻之叹曰杨侍郎前日谄事吕相公亦如今日见章相公也惇信其言六月又迁畏吏部侍郎畏既叛吕大防附章惇及李清臣安焘与惇异议势相侵敌复阴附安李而惇徐觉其险诈曽布蔡卞又尽以平生所为告惇二年正月右正言张商英言畏反覆遂出畏成徳军○章惇拜相制词翰林学士曽布所草也上谕布惇有定策之功不比他人故特除左仆射惇方降官布因言惇尝为正大夫而此时未分左右今转一官即止迁右似未安上令迁左遂以左正议大夫守尚书左仆射闰四月乙未章惇入见遂就职丙申诏惇提举修神宗皇帝实録国史【长编】绍圣初章惇以宰相召道过山阳与陈瓘适相遇惇素闻瓘名独请登舟共载而行访以当世之务曰计将安出瓘曰请以所乗舟为喻偏重其可行乎或左或右其一偏也明此则可行矣惇黙然未荅瓘复曰上方虚心以待公公必有以副上意者敢问将欲施行之序以何事为先何事当急谁为君子谁为小人谅有素定之论愿闻其略惇复竚思良久曰司马光奸邪所当先辨无急于此瓘曰相公误矣此犹欲平舟势而移左以置右也果然将失天下之望矣惇厉色视瓘曰光辅母后独掌政柄不务纂绍先烈肆意大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣乃为之极论熈丰元祐之事以为元丰之政多异熈宁则先志固已变而行之温公不明先志而用母改子之説行之太遽所以纷纷至于今日为今日计唯当絶臣下之私情融祖宗之善意消朋党持中道庶乎可以救若又以熈丰元祐为説无以厌服公论恐纷纷未艾辞辨渊源议论劲正惇虽迕意亦颇惊异遂有兼取元祐之语留瓘共饭而别【此据丁未録陈瓘增入】自宣仁上賔改元绍圣三省首为上言蔡确新州之寃累经恩赦遂追复右正议大夫寻再追复观文殿学士赠特进上以章惇定策有功召除尚书左仆射范纯仁遂自右仆射出知頴昌府时吕惠卿亦自建州安置复资政殿学士于是诏黄履为御史中丞蔡卞为翰林学士知制诰兼侍读林希为中书舍人履等交章论吕大防刘挚苏辙于是大防等皆降授而苏轼亦责宁逺军节度副使惠州安置又责授州别驾昌化军安置履等又论梁焘刘安世吴安诗韩川孙升等皆落职降授七月诏司马光吕公着追所赠并所赐諡诰及神道碑额仍下逐处倒碑磨毁王岩叟所赐官亦行追夺吕大防刘挚苏辙各分司与梁焘刘安世并居住而范纯仁亦追一官以章惇指纯仁等为司马光党人故也十月又以中书舍人林希兼侍读十二月责范祖禹赵彦若黄庭坚并以散官安置先是祖禹等于元祐中同修神宗实録上即位命蔡卞曽布林希同修正史于是蔡卞首谓祖禹等所载多无据依请重加参订章惇因言其欺诞遂有此责二年正月又诏吕大防追还两官赵彦若范祖禹陆佃曽肇黄庭坚各降一官八月诏吕大防等永不以恩数叙复九月皇后孟氏废后之废实惇迎合于外而内侍郝随挤【阙】于内以故无敢异议者其后上颇有悔悟意尝曰章惇坏我名节故元符末皇太后复后位号者推上遗志而行之也四年二月司马光追贬清海军节度副使吕公着建武节度副使王岩叟雷州别驾赵瞻傅尧俞夺所赠官并韩维尽追致仕遗表恩泽范百禄胡宗愈止与二人余亦追之又吕大防刘挚等合三十三人各降斥有差河东节度使太师致仕文彦博亦降为太子太保元符元年五月诏刘挚梁焘诸子并勒停又诏范祖禹刘安世并王岩叟朱光庭诸子勒停永不收叙二年十月吴安诗而下凡三十人责降有差以囘河罚也王囘而下二十一人追贬各有差俱坐以银绢遗邹浩时右正言邹浩送新州覊管囘等且致简叙别故也二年九月监察御史常安民论章惇以大臣为绍述之説实假此名以复私怨一时朋附之流从而和之遂至已甚故凡劝陛下绍述者皆欲托先帝以行奸谋谓他事难惑圣虑若闻先帝则易为感动故欲快恩雠陷良善者湏假此以移陛下意至引王凤乱汉林甫乱唐以比惇擅作威福又并论蔡京林希惇等积怒合力排陷遂责监滁州酒税
　　同日范纯仁罢相【为右正议大夫充观文殿大学士知頴昌府京西北路安抚使】制曰谟谋庙堂入则股肱于大政偃息藩翰出则师帅于一方维时宗工引疾辞位均逸近辅敷告在廷【具官范纯仁】端良禀于世资乐易成于天性有砥名砺行之志有面折廷争之风越自累朝寖更华选暨冲人之嗣服适文母之仰成咨于臣邻付以宥宻一践枢要再持国均朕恭已绍庭向明图治缉熈绪业追遹先猷方有望于弼谐遽固辞于机务重违尔志姑即厥安増视秩之华名进陪封之宠数式隆体貌何吝眷私于戏论道经邦尝在倚毗之地承流宣化勿忘励翼之心祗服朕言往恭尔位
　　纯仁自元祐八年七月拜相至是年四月罢再相不及一年先是纯仁自頴昌召还复为右仆射于事无所私隠同列或病之防左仆射吕大防引杨畏为谏议大夫以自助纯仁以畏不端不可用大防曰岂以畏尝言相公邪门下侍郎苏辙从旁诵其弹文纯仁曰不知也纯仁由是乞罢政上遣中使谕纯仁曰方用宿徳大臣更不须入文字必不从所乞又以诏书赐之奏又上上又遣内侍宣谕又赐以诏纯仁请益坚于是上面谕吕大防曰范纯仁求去甚坚卿湏为朕留不可使去又赐诏书不许纯仁复连章固请上不得已遂除纯仁观文殿学士加右正议大夫知頴昌府事陛辞日命坐赐茶慰劳甚渥上曰卿徳硕望朝廷所倚頼然坚不肯为朕少留卿虽在外两为宰相凡有所见于时政有可裨益者但入文字言来无事形迹纯仁顿首受命遂之任【丁未録】上既亲政言者争论垂帘时纯仁数称疾求罢最后出居慈孝寺録诏以进且言近闻狂人播拟策自云尝经御览又防官章疏或已取用其説甚非陛下尊奉先太后勤劳公正保佑圣躬之意伏乞特降明诏以信万方今妄为诋讦者既多陛下容之则妨圣孝惩之则恐不忍不若以诏禁约事得两便讫不从纯仁固求罢而有是命【长编　狂人拟策赵天启文字或是】绍圣元年七月三省言范纯仁韩维朋附司马光长纵羣凶毁讪先帝变乱法度以快不逞之心内范纯仁仍首建弃地之议滋飬邉患诏纯仁特降一官为通议大夫差遣如故初章惇请责纯仁上曰纯仁持议公平非党也但不肯为朕留耳惇曰不肯留即党也诏勉从请徙知河南府又改陈州二年九月知陈州范纯仁落观文殿大学士知随州先是范纯仁当政时上尝问贬窜之人殆难终废纯仁前賛曰陛下及此尧舜用心也至是明堂肆赦章惇蔡卞先疏吕大防以下数十人终身勿徙纯仁闻之忧愤上奏奏入大忤惇等意诏纯仁立异邀名沮抑朝廷已行之命故有是责上始亦有意从纯仁所奏章惇力主前议遂责之纯仁晩年益以天下自任尤留意人材或问其所储蓄人材可为今日用者荅曰陈瓘又问其次曰陈瓘自好也言瓘可以独当天下之重也后瓘为谏官于蔡京奸状未着之前极论无一不效故京尤忌畏之得祸最酷终以废死【丁未録】
　　闰四月甲申安焘门下侍郎【自观文殿学士右正议大夫除】
　　五月辛亥刘奉世罢签书枢宻院事【为端明殿学士真定府路安抚使兼
　　知成徳军】
　　奉世自元祐七年五月除签书枢宻院事是年五月罢执政凡二年奉世再乞罢政故有是命三年九月曽布对上曰元祐中王岩叟凶焰最甚幸死而漏网今存而漏网者莫如刘奉世元祐政事皆以奉世为谋主此漏网之尤者上笑然之
　　乙丑尚书左丞邓润甫卒
　　润甫自绍圣元年二月除尚书左丞是年五月薨于位执政凡三月官至右光禄大夫车驾临奠辍视朝三日以在职日亡殁及曽掌藩邸牋表特赠开府仪同三司
　　六月癸未曽布同知枢宻院事【自翰林学士承防知制诰兼侍读迁中大夫除】布字子宣南丰人防孤学于其兄巩熈宁初王安石执政荐之因上书召见论事合意遂除崇政殿説书迁检正中书六房公事新法青苗助役皆布与吕惠卿建议安石尝曰法之初行异论纷纷始终以为可行者吕惠卿曽布也始终以为不可行者司马光也余人则一出焉一入焉尔熈宁五年十二月知制诰曽布为翰林学士初吕惠卿既除捡正欲布罢职王安石固请留布曰得两人恊济则臣愚短庶几寡过上许之及是又欲留布上曰学士职任高不可为幕属安石又请留布修中书条例上曰惠卿吏才尤精宻不湏留布也安石乃已哲宗元祐九年布自高阳徙江宁诏许入觐布言先帝政事当复施行且乞改元以顺天意四月拜翰林学士遂改元祐九年为绍圣元年哲宗新政擢拜同知枢宻院事七月布既正谢上面谕以不可雷同布曰臣唯知以赤心不欺事上庶可塞责
　　绍圣二年【乙亥】
　　十月甲子郑雍罢尚书右丞【自太中大夫除资政殿学士知陈州】
　　雍以元祐七年五月除尚书右丞是年十月罢执政凡三年先是御史中丞黄履御史周秩以雍尝为宫寮交章论劾内出其章付三省雍亦再疏称疾乞解机务诏不许防上怒秩言事迎合黜知广徳军雍复起视事逾年乃去位章惇之贬斥元祐旧臣皆以白帖子行遣安焘李清臣与惇争论不已上亦疑惇惇甚恐雍私语惇曰用白帖子有王安石故事惇大喜取其案牍白上惇遂安议者谓雍欲以此结惇也然雍竟罢绌【长编】明年蹇序辰言雍在元祐间与弃地之谋落资政殿学士元符二年七月辛酉太中大夫提举崇福宫郑雍卒
　　甲戌许将尚书左丞【自守吏部尚书兼侍读迁通议大夫除】
　　蔡卞尚书右丞【自翰林学士兼侍读修国史迁太中大夫除】
　　卞字元度兴化军仙逰人与兄京同举进士王安石以子妻之卞有辞辨貌柔顺而中险与章惇安惇缔交起史祸以中范祖禹赵彦若黄庭坚兴同文舘狱以陷刘挚梁焘刘安世等斥逐元祐之臣禁锢其子孙时号二蔡二惇云
　　十一月乙未安焘罢门下侍郎【自右正议大夫除观文殿学士知河南府】焘以绍圣元年五月除守门下侍郎至是年十二月罢再执政逾一年焘旧与章惇相好及同省执政惇意焘必助已而焘浸多駮议惇惮且恶之所以排陷焘者无所不至上祠明堂斋于太庙焘为仪仗使后宫有絶驰道穿仗而过者焘即具弹奏已而常安民谏刘美人侍祠语尤讦上大怒欲逐之焘言安民以言为职虽过当愿少寛假惇因是白上曰焘与安民素相表里今安民狂妄如此而焘力为救解其意可见也安民既责焘不自安又与惇争陈厚狱厚亦坐责焘遂求去位上从之【长编】是年十月焘以亲年老乞罢政除宫观差遣留京师时王众狱将决章惇益肆焘知不敌故求去也上谓韩忠彦曽布曰安焘再三乞宫观留京师旧无此例布曰此不唯于朝廷事体未安于焘自处似无防耻既罢政事何顔尚安歩列中京师士人大抵不知义理少防耻上曰焘乃京师人遂降诏谕焘焘奏乞知郑州以便飬亲诏从所请【同上】明年蹇序辰言焘元祐中尝与弃地之谋落观文殿学士中书舍人叶涛再缴曽布曰陛下尝言焘在元祐中非丁忧不去位上曰何止此不然几作相渠附防元祐【阙】众所知涛何以再缴布曰焘在枢宻院所更改先朝百余事皆不当若以此谕之岂敢不奉行
　　绍圣三年【丙子】
　　正月丙子韩忠彦罢知枢宻院事【自太中大夫除观文殿学士知真定府】忠彦自元祐四年六月除守尚书左丞七年五月除知枢宻院事至是年正月罢执政凡七年初绍圣元年七月庚戌知枢宻院事韩忠彦乞罢不许后六日复故上谕执政曰忠彦无他不湏尔布曰其为人颇近厚在元祐中无过无可去之理又言琦勲业后世罕有其比是年正月枢宻院奏事毕忠彦留身请外径上马仍面谕曽布以欲得河阳又白章惇匄得一善地遂迁出时十二月癸未也翌日布入对上遽问忠彦已迁出又曰忠彦别无事亦不至奸险布曰然已而章惇言忠彦处置边事多可笑上甚骇之忠彦请不已乃有是命四年二月观文殿学士太中大夫韩忠彦降充资政殿学士依旧知定州先是忠彦自定州改知成都府中书舍人蹇序辰缴还词头言者又论忠彦在西府时主弃地之议诏忠彦可特依前太中大夫降充资政殿学士差遣如故【丁未録】
　　正月庚戌李清臣罢中书侍郎【自正议大夫除资政殿大学士知河南府】清臣自绍圣元年二月除守中书侍郎至是年正月罢再执政凡三年先是妇人岳氏遮道呌呼诬告清臣谋反岳氏乃澶州娼尝为清臣姑之子田嗣宗外妇三年十一月清臣言近为一妇人唐突车驾辄及臣姓名事出非意狱将具言者论清臣当罢清臣惧始求去或曰清臣数与章惇议不合嗣宗狱所由起意本在清臣也初议罢清臣不除职惇谓清臣受遗帘前绍圣初首复政事当加恩礼上从之嗣宗既伏诛后六日而清臣有是命【长编】八月先是蔡硕女婿文康世尝与硕言刘唐老谓文及甫曰时事中变上台当赤族其他执政奉行者当枭首从官当窜岭南又言苏辙范祖禹刘安世等当还为执政盖五月辛未诏榜有幸时事中变之语故唐老云云硕既闻康世言遽令康世録之特示蔡京京具以白上或又告唐老与及甫共谋为变欲诛章惇蔡卞等仍宻结岭南责降元祐人事连河南府李清臣等上疑其事时淮南转运副使周秩尝攻文彦博不入元祐党三省因请委体量得实即付狱十二月资政殿大学士知河南府李清臣知成都府始朝廷命周秩宻察河南变事秩入对上谓曰彼欲尽诛大臣则将置朕何地乎盖疑其不然也时复召吕升卿于河北令待命国门俟体究果有实状即遣如岭南族元祐责降诸人秩寻至河南捕刘唐老等置别屋仍辟程公孙专体访于外公孙素名能刺人事者也于是更徙清臣入蜀秩徐考验唐老等实未尝谋变而欲诛大臣之语则有之乃具奏语初不及乗舆上亟诏勿治唐老等皆释去升卿亦还河北清臣知河南如故元符元年七月先是绍圣初蔡确母明氏尝进状言刘挚有司马昭之谋又有副封上三省而中书不行至是同文狱作蔡京深探其狱以为前受明氏告言隠而不治者悉当罪之遂诏清臣落资政殿大学士依旧知河南然明氏状顷不进呈章惇安焘郑雍俱与黄履乃白上谓惇焘雍俱为有罪之人于是上令放罪【丁未録】
　　二月乙未故左仆射司马光追贬清海军节度副使【故正
　　议大夫赠太师温国公諡文正】
　　故司空平章军国事吕公着追贬建武军节度副使【故赠
　　太师申国公】
　　先是元丰末神宗尝谓辅臣曰明年建储当以司马光吕公着为师保及公着薨吕大防奉勅为公着神道一碑乃首载神宗圣语上又亲题其额曰纯诚厚徳之碑其碑曰公着始与司马光同辅政于是推本先帝之意盖欲鞭策四荒以彊中国阜蕃邦财以佐其费有司奉行失其本旨先帝固尝患之矣故欲更而未暇与已更而未定其诏墨记言具在可考者如诘青苗之害则曰常平泉谷以御水旱而贪散以求利至十之七八国失拯救之利而民之责偿被笞棰者众责兴利之敝则曰太伤鄙细有损国体他事类此者亦与指挥戒用兵之失则曰安南西师兵夫死伤皆不下二十万有司失一死罪其责不轻今无故辄置四十万人于死地朝廷不得不任其咎救官制之敝则曰更新官制以覈正吏治至今颁行无绪有以啓侮四方贻讥后世可速裁议无致稽延令如旧日中书之比于是二公与同志者建请以常平旧法改青苗以嘉祐差役参改募役罢保马以复监牧损保甲教选以便农作除市易之令寛茶盐之禁赐边砦赎亡民以和西戎于是民呼欢皷舞以为便而沮议者上则大臣下则用事之小吏盖不可胜数司马光既卧疾于家公与数人同拯其太皇太后为去其异议者而后定自此先帝之善政施于无穷其为下所误以病民者删革之而有绪矣公初与王安石友善后安石秉政为中丞安石冀其助已公极论其过失由此怨公至以险语中伤而公不屈也至章惇欲起史祸先于日歴时政记删去以司马光吕公着为师保圣语又欲发光公着墓取碑铭毁之上曰何益于国议累日不决是时御史中丞黄履右正言张商英监察御史周秩交章论之十数且请重责大防挚辙等至是章惇乃以履等章疏进呈且曰前后臣僚论列司马光等罪恶未正典刑及吕大防等罪大罚轻未厌公论事可考据者凡十九疏遂诏司马光吕公着各追所赠官并諡告追所赐神道碑仍下陜府鄂州各差官许会本县于逐官坟所拆去碑楼及倒碑磨毁奉敕所撰碑文讫奏时绍圣元年五月也且诏今日以前已行遣责降斥外应其余一切不问余者亦勿复言仍具録前项臣僚章疏降下朝堂出榜暁谕初章惇力请发光公着墓上不许惇退上顾许将曰卿独无言何也将对曰臣以为发人之墓非盛徳事上曰朕意正如此然至是犹毁碑楼磨神道碑追赐额俱勉从惇也曽布宻启请罢毁碑事疏入不报【丁未録】○四年二月三省言司马光吕公着倡为奸谋诋毁先帝变更法度肆造邪诬偶縁已死未正典刑尚且优以恩数及其子孙亲属使后世乱臣贼子何以惩艾光遂追贬清海军节度副使公着追贬建武军节度副使光与公着制词皆叶涛所草也三月奉圣防司马光吕公着所得恩例并行追夺监察御史周秩言公着除司空平章军国事窃縁朝廷先以太师文彦博为光所引既召而来谏官言其奸邪不可辅政朝廷乃以平章军国重事处之止于重事稍夺其权公着之所知也及公着之命乃去重字事无大小皆得平章名虽亚于彦博权则过之实兼三省侍中中书令尚书令之职自国朝以来虽有大功如赵普王旦命以此职未有敢当之者而公着不避嫌疑而居之及吕大防刘挚苏辙皆公着所引为国大奸遂诏司马光吕公着各追官諡及所赐神道碑【长编】始曽布在翰林章惇为布言将以司马光吕公着等付两制议用卢多逊例又令史院检多逊及丁谓李廸故事既进呈而上不许乃已惇又请发冡斵棺上坚不许及是竟从惇请追赠官諡告并所赐神道碑额盖黾勉从之时光与公着既追贬赵瞻傅尧俞夺所赠官并韩维尽追致仕遗表恩泽孙固范百禄胡宗愈止与二人余亦追之初章惇议追光等恩数曽布曰恶恶止其身不若更追削之惇曰何益削其恩乃实事布曰虽快意苐恐例不可开其后邢恕又谓章惇曰司马光亦疑太后有废立事元丰八年三月五日神宗晏驾是月二十日范租禹自西京赴召光送别谓祖禹曰方今主少国疑宣训事犹可虑宣训北齐娄太后宫名也娄太后废孙少主立子常山王恕为此语觊以实宣仁徐邸之谤先有是説使天下必信之方祖禹赴召时神宗犹在御光安得有主少国疑之语也然惇得恕语即为竒货遂又追贬光朱崖司戸参军公着昌化军司戸参军惇谓退黜元丰大臣改变熈宁法度光不解此公着素有家风敎之也【丁未録】元符三年五月光追复太子少保徽宗崇宁元年正月勑司马光肆为诋诬妄议宗庙已行之法度靡不变更所进之人才靡不斥逐追降右正议大夫二年四月御史中丞言景灵西宫二殿绘像臣僚有元祐之臣尝得罪于二圣者欲望令有司删削诏吕大防范纯仁刘挚范百禄梁焘郑雍赵瞻王岩叟并除去钦宗即位靖康元年正月追赠光太师三月臣僚言光之后再絶乞奏其见有曾孙使之世禄不絶有侄华州郑县丞司马朴亦乞改除以称朝廷褒显之意奉圣防除同判西京国子监五月请别差官刋修神宗实録司马光配飨哲宗庙廷二年三月诏司马光孤遗月赐钱米绍兴八年正月诏曽孙伋特授右承务郎徽宗皇子生公着复太子太保蔡京擅朝复降左光禄大夫指公着为奸党首恶始置元祐党籍刻石文徳殿及尚书省又颁其书天下立石于监司郡守防事其后徽宗因灾异感悟毁石刻除党禁复公着银青光禄大夫建炎四年追复司空同平章军国事赠太师晋国公諡正献
　　同日故端明殿学士王岩叟追贬雷州别驾【初赠左正议大夫】初绍圣元年五月三省言同司马光奉勑王岩叟所赠官亦行追夺是年二月勅左朝奉郎王岩叟资险狡之智而济以敢为挟凶邪之权而为之死党厚诬先烈愚弄朕躬变法度于已孚挤勲劳于必死可追贬雷州别驾追遗表恩例元符元年七月蔡京奏文及甫狱具刘挚王岩叟范祖禹刘安世朱光庭子孙并勒停三年五月降宁逺军节度行军司马王岩叟追复朝奉郎崇宁元年正月缴纳元追复告绍兴元年赐諡恭简【褒贬録】
　　癸未前宰相吕大防责授舒州团练副使循州安置【自降
　　授中大夫守光禄卿分司南京安州居住责授】
　　初绍圣元年十二月三省进呈前后实録院取防到诋诬漏落意欲掩覆先烈应提举以下官各行贬责故大防自降授左正议大夫行秘书监分司南京郢州居住特降授中大夫守光禄卿分司南京安州居住是年二月章惇言司马光等已追贬而吕大防刘挚梁焘等亦宜量罪示罚凡三十七人皆贬大防遂责授舒州团练副使循州安置大防等责词皆叶涛所草也初吕大忠既以所得于上大防可复相见之语告章惇因为通判潘适具言适叹曰公失言矣必为深悔大忠寻辞加职请纳职名量移大防不许于是大防再责循州或曰循州责上语实激之盖章惇等疑上意复欲进用元祐人故也四月防州申大防卒元符三年五月追复光禄大夫崇宁元年复降授太中大夫建炎四年诏吕公着吕大防范纯仁皆盛徳元老同居庙堂国势奠安四方顺服而遭罹贬斥未获昭雪可速行褒赠诏追复观文殿大学士左正议大夫赠太师追封宣国公吕大防特追复左光禄大夫赠諡正愍【褒贬録】
　　前宰相刘挚责授鼎州团练副使新州安置【自降授左朝议大夫
　　试光禄卿分司南京蕲州居住责授】
　　初绍圣元年五月臣僚言刘挚昨为言官引王岩叟朱光庭刘安世等论变法于下司马光吕公着行之于上挚为罪首合正典刑挚遂自观文殿学士左太中大夫知青州落职降授左朝议大夫知黄州未几三省言臣寮前后论列刘挚奸恶罪大责轻乞正典刑遂罢知黄州试光禄卿分司南京蕲州居住是年二月责授鼎州团练副使新州安置四年十二月刘挚卒于新州先是蔡京安惇共置文及甫并尚洙所告事将大有所诛戮防星变上怒稍怠然京惇极力煆炼不少置已而梁焘先卒于化州后七日挚亦卒于新州众皆疑两人不得其死明年二月朝廷乃闻挚死不许归家属令于英州居住其五月狱乃罢元符元年二月诏差河北运副吕升卿河南提举董必并为广南西路察访蔡京等究治同文馆狱卒不得其要领乃更遣升卿及必使岭外谋尽杀元祐党人时刘挚梁焘已前死朝廷犹未知也后因曽布奏事言升卿必皆不可遣诏吕升卿差充察访指挥更不施行董必自东路改使西路【长编】元符元年七月蔡京奏文及甫狱具勅刘挚王岩叟等子孙并勒停三年五月追复中大夫十二月京东诸司奏伏见故宰相刘挚自岭外亡殁近得朝旨归乞朝廷追恤勑特依宰臣恩例崇宁元年正月复降朝请大夫建炎三年正月追复观文殿大学士赠通议大夫绍兴元年八月特赠少师十月赐諡忠肃六年正月特赠太师兖国公【褒贬録】
　　前门下侍郎苏辙责授化州别驾雷州安置【自降授左朝议大夫
　　守少府监分司南京筠州居住责授】
　　初绍圣元年三月辙以引汉武上方先朝遂自门下侍郎出知汝州四月勑知汝州苏辙如汝父子兄弟挟机权变诈之术托于文学惊愚惑众辙昔以贤良方正对策于廷专斥上躬有司言辙怀奸不忠如汉谷永宜从罢斥我仁祖优容特命以官在神考时献书纵言时事召见诹访更预讨论与轼大倡丑言未尝加罪仰惟三圣厚恩宜何以报垂帘之初老奸擅国置在言路使诋先朝反以君父为仇无复臣子之义至于大防中分国柄罔上则合谋取胜狥私则立党相倾【云　云】可降授左朝议大夫知袁州五月以御史谏官列章交上再降授左朝议大夫试少府监分司南京筠州居住是年二月勑苏辙操倾侧孽臣之心挟纵横策士之计始与兄轼共为诋欺晩同相光恊比险恶造无根之词以欺世聚不逞之党以蔽朝谓邪説为谠言指善政为苛法【云　云】可责授化州别驾雷州安置元符三年正月移永州安置四月收叙士大夫失职者授濠州团练使岳州居住九月诏还故秩复太中大夫提举凤翔府上清太平宫任便居住崇宁元年正月勑苏辙更不复职名大观二年五月降授朝请大夫罢宫观政和二年九月复太中大夫致仕十二月追复端明殿学士特赠宣奉大夫淳熈元年七月礼部尚书赵雄请赐諡勑特諡文定
　　前资政殿学士梁焘责授雷州别驾化州安置【自降左中散大
　　夫守少府监分司南京鄂州居住责授】
　　焘自绍圣元年六月自资政殿学士中大夫知郓州落职降中散大夫知鄂州三年八月三省同奉圣旨焘等縁为执政官罢政所得恩例及举官并罢更不施行是年二月勑左中散大夫守少府少监分司南京鄂州居住梁焘责授雷州别驾化州安置四年十一月焘卒于化州诸子援吕大防例乞归不许家属寻徙昭州元符三年五月追复左中散大夫崇宁元年正月复降朝奉大夫绍兴二年七月追复资政殿学士太中大夫
　　前宰相范纯仁责授武安军节度副使永州安置【自降授通
　　议大夫知随州责授】
　　纯仁自绍圣元年三月罢相授右正议大夫充观文殿大学士知颍昌府六月以纯仁首建弃地之议特降授通议大夫差遣如故二年九月自知陈州落职依前官知随州是年二月勑纯仁立异以邀名匿情而趋利始议称亲则造诬于英祖晩言变法则归过于先朝欺君以助邪谋弃地以开边隙遂尸宰辅乃复朋奸忘未正之典刑沮已行之命令【云　云】可责授武安军节度副使永州安置元符三年正月收叙士大夫失职者复左中散大夫光禄卿分司南京邓州居住六月复右正议大夫提举西京嵩山崇福宫许归颍昌府七月特授充观文殿大学士中太一宫使仍诏疾速赴阙崇宁元年十二月三省同奉圣旨范纯仁不应諡忠宣定议覆议官罚铜十斤其范纯仁神道碑令磨毁建炎四年十二月诏褒赠吕公着范纯仁吕大防故观文殿大学士右正议大夫范纯仁特赠太师追封许国公各给还元諡应合得恩例并各依元任官职给还绍兴二年七月广东运判范正国言乞给还父纯仁御书世济忠直之碑为神道碑额诏依
　　前端明殿学士刘奉世落职分司南京栁州居住【自端明殿
　　学士知成都府落职前中大夫行光禄卿】
　　奉世自绍圣元年五月自签书枢宻院事除端明殿学士知真定府是年二月自知成都府落职依前中大夫行光禄卿分司南京柳州居住十一月臣寮言奉世当元祐间先合刘挚阴为谋主倾害策立顾命大臣有不利宗社之意挚既去即附吕大防苏辙内交陈衍相为表里遂登政府宣仁疾之际奸谋逆计皆奉世与大防苏辙通同其恶不在二人之下奉世遂责授隰州团练副使郴州安置元符三年正月复左朝议大夫少府少监分司南京光州居住四月收叙士大夫失职者复中大夫提举亳州明道宫许归陈州五月复端明殿学士依前官知定州寻知大名府崇宁元年正月勑应元祐并元符末今来责降人苏辙等五十四人令三省籍记姓名内刘奉世永不与在京差遣五月臣寮言今元祐得罪之大者惟奉世以前执政恩礼自处甚失天下之望奉勑端明殿学士知郓州刘奉世落职依前中大夫知徐州十月臣寮上言元祐之初共成党与变坏法度等人朝廷近已施行所有元符之末共成党与变更法度复为元祐之人伏望详酌施行奉勑知徐州刘奉世提举西京崇福宫沂州居住其余吕希纯龚原等二十七人各与宫观随州居住政和三年九月除端明殿学士致仕
　　前资政殿学士致仕韩维落职特授左朝议大夫致仕
　　【前以太子少师致仕】
　　初绍圣元年六月三省言范纯仁韩维朋附司马光变乱法度以快不逞之心内范纯仁首建弃地之议已特降授韩维致仕特置不问是年四月勑资政殿大学士太子少师致仕韩维首賛邪谋厚诬先烈落职降授左朝议大夫致仕四年五月勑降授左朝议大夫致仕韩维以先帝东宫旧臣在元丰末朝朋附司马光最为尽力比观旧奏益见奸心密陈邪説则专逹帷曲致谢章则显遗君上遂责授崇信军节度副使依旧致仕均州居住其子韩宗儒等奏臣父维元祐之初虽防朝廷擢用至论国事与司马光数有异同及奏论梁维简迁授不当备位政府才及一年两月防赐罢绌自后不复预朝廷议论以致仕归老臣父维见年八十一素多疾病各愿纳在身官爵乞不去田里许之元符元年五月上幸睿成宫诏韩维特复左朝议大夫致仕维寻卒年八十二三年五月追复资政殿大学士太子太傅崇宁元年正月勑韩维系神宗潜邸人所复职名及赠官免追夺
　　甲申前太师致仕文彦博降授太子少保致仕【落河东节度管内观察处置等使开府仪同三司太原尹特降授太子少保致仕依前潞国公】
　　初绍圣元年六月臣寮言彦博受国厚恩不思报效诋毁政事怨疾先朝又言彦博背负国恩伏请检详本末推考是非诏彦博年及耄期四朝旧相先帝待遇恩礼至厚宜加濶畧以优老臣特置不问四年二月三省言司马光吕公着倡为奸谋诋毁先帝偶縁已死未正典刑至于告老之人亦宜少示惩沮奉勑文彦博备公卿于三朝更将相者四纪起于闾里退居之中付以军国平章之重以理财裕民之政为暴刻箕敛之科以经武斥地之勲为冦攘草窃之计遂自太师致仕落河东节度开府仪同三司大原尹特降授太子少保致仕其子文当昨縁彦博致仕授五防主簿可追夺闰二月勑彦博诸子并令解官侍飬四年五月丁巳降授太子少保潞国公致仕文彦博卒上特辍朝一日后数日枢宻院奏事上顾曽布曰彦博已死布曰老而不死终被谪命乃即世上曰此人极不佳布曰臣常以为背负先帝莫如此人元祐中年已八十一此时但能不来足以保富贵既不免来又附防如此上曰非止附防语斥先朝甚不逊布曰如悔过还生之类殆非臣子之所冝言元符三年五月勑嗣位五月三下恩书放流窜逐系踵生还尚念故老元臣尝位丞弼或夺爵身后或陨命贬中霈泽之行岂限存殁时彦博已卒遂追复河东节度管内观察处置等使太师开府仪同三司太原尹潞国公崇宁元年正月复追降太子太保余如故政和四年四月御笔比览神考元丰中训语及得故臣之子韩粹彦文及甫所奏明其父功审问至和嘉祐援立定策之勲彦博可除罪籍复旧官与所得恩泽仍与付国史院记载其实以为尽忠任职之劝可追赠太子太保五月又追复太师五年七月彦博之子维申以彦博嘉祐中定策之功与神宗褒诏来上特赐諡恭烈六年正月上以文彦博被遇四朝定储首议其子维申可除直秘阁知陜州八年正月改諡忠烈
　　故左仆射王珪追贬万安军司戸【故金紫光禄大夫赠太师四月丁未附见】初上之嗣位邢恕蔡确自谓有定策功既而确死贬所恕亦斥不用心恨之其后恕帅中山防高遵裕子士京为西京苐七副将士京庸暗恕一日置酒从容诱士京以官爵谓王珪为相时欲立徐王遣其兄士充道语言于禁中士充时已亡恕因令王棫为士京作奏上之珪由是得罪士京遂转皇城副使而棫亦得供备库使士京后亦恨章惇不【阙】进用屡欲自陈其实元符末遵裕防子高士育始上书明其事之非【丁未録】三省言元丰八年二月二十九日御史中丞黄履奏访闻两府大臣尝议奏议皇子就建储事王珪辄语李清臣云他自家事外廷不当预蔡确章惇闻之对众穷其所立珪不得已方云上自有子珪惇乃宣言于众其事遂定臣又闻王珪阴交高遵裕尝招其子士充达语言陛下以槐位处珪凡十有六年今圣躬偶感防疾而珪已怀二心是年二月给事中叶祖洽论珪迟疑顾望乞正珪之罪诏珪遗表恩例并行追夺其子孙次逺监当差遣仍永不住近京路分所赐宅拘收入官曽布又尝自叙云三省先论司马光等阴谋废立故不逾两旬再行追贬相继窜吕大防等于是又发扬王珪观望以明定策之功追贬王珪其意初不在蔡确特借此以感动上耳林希亦语布曰贬窜者未足道但设此言以离间宣仁使上于宣仁不能无疑致其骨肉间有芥蔕此尤为可愤【长编】
　　闰二月壬寅曽布知枢宻院事【自同知枢宻院事迁太中大夫除】林希同知枢宻院事【自翰林学士知制诰迁太中大夫】
　　章惇之初拜相也曾布在翰林章惇制词极其称美望惇用为同执政惇忌之止拜同知宻院于是又迁布知枢宻院枢宻故事日得独对惇疑布更引希同知枢宻院使察之希寻为布所诱亦背惇布与惇益不合卒倾惇夺其位【长编】时章惇为相斥逐元祐臣寮士心不附布説请辟致名士如陈瓘黄廷坚悉罗致之防哲宗升遐钦圣宪肃皇后召宰执问谁可当立布奏惟太后令惇由是得罪布遂继惇为相【事略】绍圣三年正月先是上谕曽布三省欲降防行北郊礼布曰陛下继志述事此乃所以伸先帝之志厌天下之异议有识之士闻之必相与庆翌日同进呈布因言臣累奏云前日众説不同臣尝奏以为废先王之典礼屈先帝之正论狥流俗之常情伸元祐之邪説惇曰此四句可谓尽矣四年十一月曾布言敕牓中有幸时事中变之语邢恕亦以为縁此语引惹刘唐老等谤讪陛下在上朝廷清明时事安得中变此非诏令之语也希亦曰如绍圣之变元祐乃为变安得有此上又曰只恐元祐人复用布曰陛下在上则元祐之人安有复用之理元符二年十二月先是上谕曾布曰环庆路经畧安抚使知庆州高遵惠再检见元祐有疏论罢吏禄以为先帝法度不问是非一切欲改此大臣有私意于其间不可不察又规切太母曰不可致怨天下此极不可得布曰当时敢出此语诚众人所难陛下累欲召遵惠若尔尤不可不召未几遵惠卒希字子中福州人先是元祐中除希中书舍人为孙升刘挚诸御史所论出知苏州至是章惇入相思甘心于元祐故臣命词掖当求以为元祐敌者乃进希寳文阁直学士自亳社易知成都希既过阙惇首卜其所向果怨元祐者即白留希为中书舍人遂就职十月中书舍人林希兼侍读初章惇请以林希除侍读上不许惇力请之以为希命词宣力为多上虽黾勉从惇然殊不乐【丁未録】希又修神宗国史时方推明绍述尽黜元祐群臣自吕大防刘挚苏轼苏辙等书命皆希为之初章惇用事尝曰元祐初司马光作相用苏轼掌制所以能鼓动四方安得斯人而用之或曰希可遂下迁中书舍人惇仍许以为同执政一日希草制罢掷笔于地曰坏了名节矣迁吏部尚书翰林学士拜同知枢宻院事希怨惇不引为同省执政遂背惇上又云林旦在元祐中有诋毁先朝文字独不曽行遣以希故也布曰近日程頥编管恕以为谋出于希盖恕本頥门人忌其来因以倾之上曰此是众论非独出于希然希亦曾云编管却不妨布曰臣在史院见蔡卞云有文字击邓绾云绾事王安石互荐其心病子雱舍居婿蔡卞卞失色云乃以此见目此亦是及先朝事然其所陈乃与先帝所批论事荐人不循分守之语无异但语侵卞大恶卞亦不得不怒蔡氏兄弟与希相失亦以此也【蔡逰王珪门下又与章惇相得】
　　同日许将中书侍郎【自守尚书左丞迁正议大夫除】
　　蔡卞尚书左丞【自守中大夫守尚书右丞除】
　　黄履尚书右丞【自试吏部尚书迁中大夫除】
　　将等既拜内见任执政官并依旧在职以待新命上谕曾布及将卞曰此叙迁而已元祐以来须三入劄子故事无此更不须再入布等皆奉诏【长编】绍圣三年九月曾布因言蔡卞最阴巧而章惇轻率以相媚悦故多为其所误凡惇所主张人物多出于卞至议论之际惇邈然如自已出而卞噤不启口此亦陛下所见也上笑曰多为其所使十二月曽布又言章惇聦明临事不敢固执易以理屈许将心亦向正臣有见闻皆可与之论辨唯卞阴险憸邪不易为善但知营私立党而已四年四月初太学博士林自用蔡卞之意倡言于太学曰神考知王荆公不尽尚不及滕文公之知孟子也士大夫皆骇其言于是校书郎陈瓘谒章惇求外任因具以告惇惇大怒召自面骂之章蔡由是不咸陈瓘为太学博士薛昻林自之徒为正録皆蔡卞之党也竞推尊安石而挤元祐禁戒士人不得习元祐学术卞方议毁通鉴板瓘闻之因策士题特引序文以明神考有训于是林自骇异而谓瓘曰此岂神考亲制耶瓘曰谁言其非也又曰神考少年之文尔瓘曰圣人之学得于天性有始有卒岂有少长之异乎林自辞屈愧歉遽以告卞乃宻令学中置版高阁不敢复议毁矣瓘又尝为别试主文林自复谓蔡卞曰闻陈瓘欲尽取史学而黜通经之士意欲沮坏国是而动揺吾荆公之学卞既积怒谋将因此害瓘而遂禁絶史学计画已定唯候瓘所取士求疵立説而行之瓘固预料其如此乃于前五名悉取谈经及纯用王氏之学者卞无以发然五名之下往往皆博洽稽古之士也瓘尝曰当时若无矫谲则势必相激史学往往遂废矣故随时所以救时不必取快目前也【此据丁未録陈瓘増入】九月御札权吏部尚书兼侍读邢恕为御史中丞章惇实启上也恕尝谓惇有定策功惇每疑元祐人复用谋诛絶之知恕肯任此事故不以序迁改蔡卞乞用安惇上不许时惇与卞已不咸恕即上疏论朋党便欲威福与夺皆自已出【云　云】元符元年三月曾布言蔡京与章惇相失亦因京卞有兄弟并进之衅而惇昌言于人云自三代以来无此故事故京深怨之二年二月曾布言章惇蔡卞施行元祐人众论皆谓过当然此岂为诋訾先朝大抵多报私怨耳惇卞初相得故惇于卞言无不聼及与卞相失则卞多持其所短故惇畏之不敢不从但陪笑而已众莫不笑之今朝廷政事一出于卞惇无敢违者上曰蔡京尤与惇不足布曰惇于蔡氏兄弟无不畏者近颇欲屈意求和于京而京不为之屈众尤哂之宰相每以义理处事何畏之有惇短处多故不能弹压众人人皆不畏之而未免畏人也五月曾布言大约今日士人皆分惇卞门下奔竞好进之士不趍惇则趋卞然惇性踈率多为卞所窥虽与卞相失然极畏卞臣尝问惇诸处阙官不除人惇曰才除一人又云是元祐党或有何罪恶以此不能除得其意盖指卞也然惇卞各有所偏故是非无以相胜八月曾布因言近嵗奸憸之立朝者多以元丰之法为不可改一有议论及此则指以为异意欲以罗织善类又或挟此以遂其私意近科诏下有司检近例欲以国子监解额许开封府举人就试众皆以为未便独蔡卞坚执元丰七年先朝已罢不可改同列自章惇而下论议数四终莫能夺惇叹曰此岂先帝所为此时正是卞及舒亶朱服軰力主此议耳闻者莫不然之既而谏官邹浩三章极论上亦以元丰已罢拒之盖先入之言也卞自此专政意甚于前矣十月上又曰蔡京与卞果不相得布曰此众所共知方天若与京甚宻而卞不甚与之刘□与卞甚宻而京亦不喜□此可见大畧大抵因娣姒不相能又争入政府先后以此弥不足上曰兄弟间乃如此惇卞面相毁訾甚峻惇多以言语伤人布曰惇性暴率多轻发卞则阴巧能窥伺其所短故卞多胜惇多屈必无所逃圣鍳布曰卞与惇皆有党而卞之党为多惇之党衰卞之党盛故众皆畏卞而惇亦畏之谓卞为不立党尤不可也三年三月枢宻院奏事曾布独留布因言陛下知章惇蔡卞近来相失每更相猜贰议论之际互相观望以至差除不能佥谐往往列二三人取决圣断上曰何为若此相失布曰大约皆谋身而已昔相朋比今相疑忌莫非为私计未尝志于国事大抵积小事遂成衅隙而惇尤疑蔡京以其在经筵时时造膝阴有所中伤上曰惇深不乐京布曰京兄弟气焰人无不畏之者惇以引蔡肇安师文为京等所指目深恐中其谗间蔡京在经筵卞在政府两人窥伺而交攻之惇不得不惧以此于议事但容黙而已上曰京与惇何以相失布因言其故上曰惇性轻率布曰惇虽轻率议论亦多平直卞之巧难测愿陛下更加审详上防笑而已上又问两人曲直如何布曰引常立郑居中则曲在卞引刘正夫则曲在惇然卞之党与甚盛气【阙】　畏邢恕安惇軰皆重足一迹惇以此尤畏之也初惇与卞相悦每事聼信凡所引上殿人多卞门下士外议极以为不平上曰湏是易卞于西府勿令预其事乃可布曰惇以先朝定策受遗陛下初亲政事即擢作相然臣自初秉政即曾开陈以谓惇初相便逐彭汝砺用朱服蹇序辰以此失天下人心然皆为卞所误又卞之荐常立立踪迹败露如此陛下若早赐移易不唯有补政事亦可以保全章惇上深欣纳布因言常立事众怒益深其后卞等果作诉理之事仇布而罹诉理之祸者七百余人讫于布之家流离破散而卞等报复之意犹未快也【丁未録】履字安中邵武军人元符二年五月以进筑西安城除通议大夫
　　元符元年【戊寅　五年六月戊寅朔改元】
  </div>
  <div class="pagination">
   <a href="宋宰辅编年录_page16.html">
    上一页
   </a>
   <span>
    ...
   </span>
   <a href="宋宰辅编年录_page12.html">
    12
   </a>
   <a href="宋宰辅编年录_page13.html">
    13
   </a>
   <a href="宋宰辅编年录_page14.html">
    14
   </a>
   <a href="宋宰辅编年录_page15.html">
    15
   </a>
   <a href="宋宰辅编年录_page16.html">
    16
   </a>
   <span class="current-page">
    17
   </span>
   <a href="宋宰辅编年录_page18.html">
    18
   </a>
   <a href="宋宰辅编年录_page19.html">
    19
   </a>
   <a href="宋宰辅编年录_page20.html">
    20
   </a>
   <a href="宋宰辅编年录_page21.html">
    21
   </a>
   <a href="宋宰辅编年录_page22.html">
    22
   </a>
   <span>
    ...
   </span>
   <a href="宋宰辅编年录_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
