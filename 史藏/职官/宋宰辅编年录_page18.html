<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 18 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 18 页/共 35 页
  </h1>
  <div class="content">
   四月壬辰林希罢同知枢宻院事【知亳州】
　　希自绍圣四年闰二月除同知枢宻院事至是年四月罢执政凡一年希与御史中丞邢恕同责希坐私积怨愤宻较口语回互轻重志在中伤而恕阴怀怨憎扬言排击妄意希进故并黜之或曰恕为中丞惇实荐之布亦有力焉而布与惇异数毁短惇每上殿移时不下惇固疑之矣始惇置希西府盖疑布间已故使希察布而希卒为布所诱遂叛惇惇乃因苏駧事并逐希恕布虽数为希解然讫不免御史蔡蹈凡四章论林希曰臣伏见希天资倾邪诡躁褊急竞利争进无大臣体谄事王珪最为亲宻珪前后荐论凡累数十先帝知其奸邪终不信用先帝弃天下未久党附韩缜浸有超擢缜出复事吕大防苏辙及交通梁焘焘亦倾心结纳尝引希以自代知润州日因籍河渠事献书大防寻除天章阁待制由此巧计得行遂积显要以至今日三年十一月右正言陈祐言窃闻资政殿学士通议大夫知大名府林希以党附权要托意词命陷害元祐臣寮吕大防等希天资险躁挟文章小技以济奸恶绍圣初除寳文阁直学士知成都府过阙朝见留为中书舍人众谓下迁非希本意而希志在附防得之欣然所草吕大防责词皆务求合章惇之意肆言丑诋至有老奸擅国之语苏辙嘉祐中廷试贤良仁祖嘉纳而希言辙对策之时已有异志文及甫造为刘挚甘心快意之事亦希有以启之具载制词可以考见小臣乘时射利无复公心其后岁余果跻枢要侍御史中丞丰稷亦奏希助惇为恶布在王言掩宣仁德政之明蔽永泰知人之鉴诏希降充端明殿学士以太中大夫知扬州建中元年二月右司谏陈祐言知扬州林希到任谢表犹复【云　云】乞正其罪时三省言希表文饰已过归咎于君当与一小郡遂诏希知舒州寻卒追赠资政殿大学士諡曰文节
　　元符二年【己夘】
　　闰九月辛巳黄履罢尚书右丞【自通议大夫授本官知亳州】
　　履坐议论迂濶朋俗怀奸动揺国政命令已出退有后言而有是责　邹浩之窜新州履言浩以陛下所自拔擢平昔优奨之故遂敢犯逆鳞而陛下遽斥之死地人臣孰敢为陛下论得失乎上愕然曰卿言甚有本末朕当徐思之履退遂降责命履是日留身奏事有四劄子置御榻上曾布再对上语笑如常晩归西府闻履罢政然未知其详履亦未之知也履既贬上谕布曰履有四劄子救邹浩当时不言既已奉行乃如此必为人所使是年二月甲戍朔尚书右丞黄履乞罢政上封还表章及宣押翌日曾布曰履立朝不为无补同列初以不晓事忽之既发明章惇放罪等事遂颇知敬畏上曰履忠实可谓君子布曰陛下旌别人才如此乃士大夫之福若履者真善人君子也再遣使宣押履复位如故至是始罢是岁三月先是管勾剩员所萧世京在元祐中尝上书言先朝青苖免役法便民可以乆行疏奏留中不报至是上出其疏乃擢为吏部员外郎权提举秦鳯路常平张行亦元祐中奏疏乞复行免役凡四十余章前已擢使一路至是又迁为户部员外郎初权礼部尚书蹇序辰请将六曹诸司元丰八年以来应更改法度言涉附防讥讪文书尽数检阅随事编类并着所任官姓名具册申纳三省宣徳郎李积中请选官应先帝法度政事遭元祐变毁者取防其事因何人申请乞废因何人勘当而罢各开当职官姓名及谤讪之语若情不可恕即重加贬责序辰及积中先有是言三省不行逾半年矣蹇序辰既贬四年七月又复检举降诏申明序辰之言如有盗匿弃毁増减隠落及漏泄者罪赏并依编类章疏曾布为三省意欲有所罗织故也【长编】












　　宋宰辅编年録卷十
&lt;史部,职官类,官制之属,宋宰辅编年录&gt;
　　钦定四库全书
　　宋宰辅编年録卷十一　　宋　徐自明　着徽宗元符三年【庚辰】
　　二月庚申韩忠彦门下侍郎【自通议大夫守吏部尚书依前官除】
　　黄履尚书左丞【自资政殿学士右通议大夫兼侍读依前官除】
　　忠彦门下侍郎制曰朕初继序未堪多艰嘉与忠贤共图政治纳言之任允属乎人【具官韩忠彦】笃实不欺庄重有体偃藩于外想见仪刑天官召还未厌士论其预大政入居东台内外之举害于公巨细之务戾于法与夺失当弛张乖方不惟正之期底于理朕以望尔尔其钦哉
　　履尚书右丞制曰朝廷之命下乎四方所以严法守也四方之事上乎朝廷所以尊道揆也上揆下守庶政乃修统于中台维以二辖地峻任重厥选惟艰【具官黄履】天资朴忠学术醇粹乐善惟恐弗及疾恶不为已甚自亳来归清议所属朕欲敦浇浮之俗振淹滞之才杜羣枉之门开至公之路辨是非之实要利害之原其还旧班朝夕启廸罄乃嘉画副此虗懐
　　徽宗自正月己夘即位皇太后权同处分军国事初上批付三省以尚书及从官阙令与枢宻院参议具前执政十人余可充从官者二十人名姓进入丁亥章惇曾布等以前执政及从官姓名等面奏吕恵卿居首上遽指之曰且令在邉次至韩忠彦上曰此当召又次至李清臣上问清臣以何事罢布曰以妇人狂言故罢政以不进呈明氏状故削职本无事次及黄履先是上问辅臣黄履以何事出对以救邹浩上曰浩以何贬所言何事曰所论者止元符皇后事尔上颔之至是上曰三人皆可召次覆奏扵帘前所陈如上皇太后谓上所取舍皆合公议是月乙未韩忠彦以资政殿学士知大名府除吏部尚书李清臣以资政殿大学士知真定府除礼部尚书黄履以右正议大夫知亳州除资政殿大学士提举中太一宫兼侍读惇甞言执政有例作经筵故履有是除上语辅臣以尚书从官阙人曾布曰姓名已进入上曰只是韩忠彦李清臣及黄履三人安焘不堪布因言前执政只三人布又言陛下昨除忠彦八人市雕印出卖谓之快活差除以此观之则士论与人情可见矣上恱二月曾布以弟肇召还曲谢因言陛下践阼之初号令政事无不深合人望及韩忠彦等除命一出中外翕然称诵圣徳凡此等人皆久当収召但以三省所不恱故未得召还若非陛下特降诏旨令宻院参议则忠彦等姓名亦无由上达上问韩忠彦等布曰忠彦等皆神宗所擢虽在元祐秉政未免随众变乱邉事然亦无它上曰无事因言执政太阙人布曰陛下视在廷之臣有可进擢者否舍三人谁过之者又皆已试用之人必胜扵轻进未用者上亦首肯【长编】给事中刘拯言韩忠彦乃驸马都尉嘉彦之兄元祐中甞除尚书右丞以致人言遂移枢宻府今乃除门下侍郎虽忠彦非他外戚比然不能使他日不援以为例诏韩琦定防元勲忠彦纯厚旧徳岂可以嘉彦之故妨任勲贤宜依已得指挥遂书读行下忠彦及履初入对忠彦陈四事以裨新政一广仁恩二辟言路三去疑似四谨用兵【同上】忠彦再入三月而四月拜相
　　四月甲辰韩忠彦右仆射【自门下侍郎授右正议大夫右仆射兼中书侍郎】制曰朕绍膺天位防頼母仪召自戚藩延入翼室遂嗣服于大歴首图任于旧人咨尔在廷明聴予告【具官韩忠彦】植性纯懿秉徳裕和粹矣老成之姿浑然大中之度素出相门之胄蔚为勲阀之光朕永惟仁祖之朝实繄先正之助建定大防书功宗彛惟尔克承厥家世济其美召由北道入总东台谋谟益嘉操守弥固属丕基之肇受眷右相之久虗敦时绎思访予落止将继猷于泮涣以大济于艰难其登右揆之崇遂兼西省之峻惟帝赉予良弼惟天祚我有邦陞其文阶衍以封邑于夷狄以衰弱仅存之势犹懐桀骜之谋黎庶当安平无事之时尚有流亡之患防虗内以事外毋伤财而害民予欲绥定四方汝为予欲敉宁百姓汝翼予欲作功成之乐汝聴予欲制治定之礼汝明汝言予从予违汝弼王政有阙以汝为补衮之樊侯民泽未加用汝为作霖之傅说尚奋熈于帝载共寅亮于天工永孚于休同底于道曾布甞言扵上曰陛下践阼以来収用人才以至号令政事深合人望然今日先务莫如言路得人则耳目浸广可以垂拱无为而治三年三月上令曾布与忠彦履同具可为台谏姓名进入遂以奉议郎权发遣洺州龚夬为殿中侍御史承议郎集贤校理发遣卫州陈瓘为左正言宣徳郎添监袁州酒税邹浩为右正言用曾布韩忠彦黄履所荐也布因言言路得人政事之首中外莫不鼓舞皇大后谕忠彦等亦以夬瓘浩差除为得人也上用忠彦言数下赦令蠲天下逋负尽还流人而甄叙之其甞为御史谏官忠直敢言若知名之士卒见収用建言哲宗即位甞诏天下实封言事献言者以千百计章惇为相乃置局编类摘取语言近似者以为谤讪前日应诏者大抵得罪今陛下又诏中外直言朝廷阙失若复编类之则敢言之士必懐疑惧臣愿陛下亟诏罢局尽裒编类文书纳之禁中诏取以入且面谕曰已焚之矣【丁未録】
　　癸丑李清臣门下侍郎【自左正议大夫礼部尚书除】
　　制曰朕初嗣服永惟天下之重若渉渊氷未知攸济实頼左右辅弼之臣交修不逮以共济于艰难肆求其人图任惟旧【具官李清臣】身兼数噐识造万防奋繇贤科亟阶膴仕夙富髙明之学发为经纬之文逮事元丰擢跻右辖被遇绍圣进陟西台蔚为社稷之臣式展股肱之力肆予访落思见其人召自帅垣典司宗伯无私党防谈之助有大臣独立之风蔽于朕心登贰左省夫惟时惟防所以成天下之务惟和惟一所以底蒸民之生益懋猷为对兹眷倚往只明命尚既乃心
　　初清臣既不得作相遂与左丞相章惇为敌寻补外复夺职徽宗即位召拜门下侍郎章惇罢相清臣奏论之遂责散官安置徽宗欲息朋党以大公示天下改元建中靖国清臣乃与同时辅政者叶谋以辅上意尽还迁徙旧臣复其恩数品秩【事畧】
　　同日蒋之竒同知枢宻院事【自翰林学士通议大夫知制诰除】
　　制曰乾象三阶中纒紫极之辅国政二府右列鸿枢之司虽文武之交修实弼谐之一徳我图隽徳粤在禁林【具官蒋之竒】宇量粹冲才猷肤敏践扬滋久风绩着闻被遇先朝跻荣法从核之以政事入司京剧出寄邉有肃清之誉考之以学术则进读金华视草玉堂有经纬之文属予访落之初眷尔谟明之旧召从西屛还直北门虽考佥言蔽扵朕志是用擢登右府参预政机衍增爰田并昭异数昔张子房辅汉而制胜帷幄之内晏平仲相齐而折冲樽爼之间益懋逺图无俾専美五兵不试四夷咸宾永孚于休以称朕意
　　五月乙酉蔡卞罢尚书左丞【资政殿学士知江寕府】
　　制曰左右执政之臣朕所礼遇其有以疾来谂恳求便安犹示固留章至辄却至于三四然后从之体貌之优朕无慊矣【具官蔡卞】顷以文学被遇先帝擢自词禁与谋政防歴年滋多宣力惟旧属予访落待尔弼谐廼以私言辞勤就佚情有可察谊所重违书殿崇儒之班江国牧民之寄中外虽异任属惟均服我异恩毋轻报礼
　　卞自绍圣二年十月除尚书右丞四年閠二月除尚书左丞是年五月罢执政凡六年初左正言陈瓘欲上章击卞先白上曰臣欲击蔡卞然未敢上曰何故瓘曰外议惧恐卞去则京进以是未敢若用京则不若存卞也上揺首曰无此意瓘乃上奏其奏曰神考之于王安石犹成汤之扵伊尹也自绍圣以来自任以安石之道而愿为天下学者之师者蔡卞一人而已矣痛斥流俗坚主国是以不仕元祐为髙节以不习诗赋为贤士自谓身之出处可以追配安石【云　云】自是瓘与殿中侍御史龚夬交章攻卞且十数瓘又奏曰臣甞谓绍圣大臣负诬神考轻欺先帝皆托扵继述之说而倡此说者尚书左丞蔡卞也傅会经义变乱名实以继述神考为名以纂绍安石为主宣仁圣烈皇后有大功徳于天下哲宗甞语近臣曰宣仁妇人之尧舜也崇报之心岂有极乎然以失职之臣不加将顺凡元祐之所行必扫荡而后已则宣仁所厚如瑶华者安得而不废乎奉行其事虽在惇等寻考根源则深嫉元祐本出扵卞及其末流势自如此臣切惟痛斥流俗而至于诛絶言路深嫉元祐而至于雠毁宣仁卞倡此说立为国是胁持上下逆天违人于是上谕辅臣令卞自图去就卞三上表遂有是命卞既补外心怏怏有恚愤语复为陈瓘所论遂以大中大夫守少府少监分司南京太平州居住而侍御史陈次升右正言张庭坚尚交疏攻之不已遂降授中大夫移池州居住初曾布韩忠彦黄履荐龚夬陈瓘邹浩为台谏布因言言路得人中外莫不鼓舞惟章惇蔡卞不乐尔上曰卞今日殊无人色布曰卞无他但见好人不附已者便深恶之上曰所谓妬贤嫉能也上又言安惇上殿欲率中击章惇且云俟祔庙后朕答云当击何禀之有亦白太后以先逐蔡卞之议太后深然之先是一日上谕曾布蒋之竒曰谏攻蔡卞已十余章如何得卞知令自图去就皆莫敢对上曰只说与章惇则卞自知矣退以白惇惇乃召起居郎吴伯举往谕之卞遂草表乞宫观初赐诏不允卞寻入第二章许之九月甲申知江宁蔡卞落职提举洞霄宫龚夬言蔡京与卞表里相济天下共知其恶播扵民謡云二蔡二惇必定灭门籍没家财禁锢子孙又云大惇小惇入地无门大蔡小蔡还他命债伏望加采访以辨忠邪明年又以少府监分司南京云
　　九月辛未章惇罢左仆射【依前特进知越州】
　　制曰奉先者事亡如存追逺者送终为大朕祗若先后率循旧章考卜因山之陵夙命秉钧之使虑愆有素职堕弗防其孚大廷以诏多士【具官章惇】早以时望扬于庻工出逄圣作之时参陪国是之论比以宰衡之任总防容车之行稽留半涂暴露通夕惟尔不任慨然永懐累上封章自陈诚恳乞还相印出守州符深务矜容俯从勤请于君臣之分礼欲曲全朝野之言咎将谁执往祗成命服我寛恩
　　惇自绍圣元年四月拜相至是年九月罢相哲宗六年相徽宗才九月初哲宗升遐皇太后召南府泣谕之曰邦国不幸大行皇帝无子诸王谁当立者惇厉声曰在礼律当立同母弟皇太后曰当立端王神宗皇帝诸子申王虽长縁有目疾次即端王当立皇太后又曰神宗甞有圣语曰端王有福夀又仁孝不同诸王于是惇不得已承命皇太后遣中使召端王王乃即皇帝位以惇为大行皇帝山陵使惇寻求去上不许左正言陈瓘以为不许非也上疏谏又连章疏惇罪恶其奏曰按惇独宰政柄首尾七年随其喜怒恣作威福助尊私史则至于薄神考矜伐已功则至于累宣仁乐于用兵大开邉隙陕西之民愁矣而进筑不已内府之财竭矣而辇运不休斥公论为流俗以献忠为诽谤杀张天恱之徒以箝众口广邹浩之狱以絶言路天下震骇人多自危虽隂谋宻计发于蔡卞而力行果断惇实主之然则卞为谋主惇乃罪魁理不可赦又况哲宗本意不为已甚故惇之所谋多不见从乃者宣训之说究治之事喧播中外上干宣仁髙氏一门防不获免主张保全力沮其说者以哲宗本意不为己甚故也元祐大臣初议诛灭及其流窜尚欲勦除然而臣下之议竟不得行梅岭以南犹有全活而北归者以哲宗本意不为己甚故也今事出哲宗者则托于宻赞而掠为己功己之所行则托于禀命而归之先烈所可痛心既而大行轝至成臯陷于泥泞逾宿而行瓘复奏之诏落惇左仆射知越州以惇扈从灵驾不职故也惇之制翰林学士承蔡京之词也有参陪国是之论之语陈瓘益不平并论之其奏曰京与章惇初无异意自蔡卞为执政而京有觖望于是与惇暌矣自林希为执政而京始大怨于是与惇絶矣暌絶之后京岂以惇之所行为是乎今于麻制之文特申国是之说京之设词岂特为惇而已哉假托制书之言含藏自便之计以己好恶达于天下巍巍乎蔡氏之门国是之所从出也敢有以为非者则祸必及矣此京所以申明国是之本意也后瓘攻京不已京亦竟补永兴云【丁未録】初元符三年正月章惇对皇太后曰神宗留意政事更张法度为万世之利蔡卞曰臣等皆神宗防擢唯谨守神宗法度所以报徳皇太后必尽知神宗政事本末惇又曰神宗政事如此中间遭变乱可为切齿太后亦叹息曾布白上曰陛下践阼之初中外观望凡号令政事进退人材不可不审及至帘前又以此奏章惇曰第恐有人援引诋毁先帝之人望皇太后主张照察二月昨令陕西河东依熈河路嵗支钱作水陆追荐蕃汉阵亡人其元祐减钱指挥勿行从三省宻院请也章惇蔡京因言司马光聚集不乐神宗之人毁坏法度此事仅存其他废坏者不一皇太后曰神宗政事岂可専欲毁废三月曾布至帘前因言朝廷之上唯是邪正是非分明则君子小人各得其所太后咨嗟久之曰惇等误先帝处多布曰只如言宣仁及大臣有倾揺废立之意以激怒先帝恐无以取证遂云神宗非宣仁所生太后曰如此教先帝怎生不恶布曰先帝所以切齿元祐之人正为此尔此事莫如皇太后知其虗实太后曰无此事七月御史中丞丰稷等言神宗为法于天下新于熈宁成扵元丰元祐上封事者言法度于民不便因而更张之删修法度务从民便所以垂帘九年朝廷无事华夏乂安哲宗亲政召章惇为宰相用羣小合奸谋害元祐忠贤司马光吕公着等变乱神宗法度谓之不忠不能绍述谓之不孝以此激怒先朝惇以光等变乱神考法度不足为深罪又编类臣寮章疏择其切直不讳之言与夫陈乱世以讽今者谓之指斥惇又以章疏语言不足为大恶又持文及甫邢恕之私言辄诬光等谋废立为不轨无状可案无迹可寻无证佐可明惇一切以意为之按惇当国七年窃持威柄祸福天下勇扵害贤敢扵杀人临大变计大事包藏隂谋发为异议陛下尚优容之乎侍御史龚夬言惇昨在元祐间废弃不用及绍圣初擢任元辅乃隂怀私忿専报仇怨及其甚也诬人以悖逆之罪俾其朽骨衔寃于地下子孙禁锢于炎荒天下忠臣谊士愤闷而不敢言曾布曰惇卞误朝廷举措非一如贬窜元祐人过当虽以诋訾政事为言其实多报私怨以致王珪于定防之际云上自有子无不正之语但以迟疑为怀异意自宰相师臣降为司戸参军岂不太过曾布因言青唐之事全是章惇力主此议至今狼狈了当不得及瞎征陇拶出降王赡入据青唐惇更不与三省宻院议即具劄子乞率百官称贺御批依奏遂建鄯湟州哲宗亦深以此举为悔徽宗甞与曾布言狂妇骂惇曰尔是宰相莫是司马相公否哲宗皇帝大行轝至巩县陷泥淖中不能出次日方至幄殿陈瓘言乞依唐李珏故事先次行遣山陵使章惇其略曰今惇等遇四散曾无令狐楚攀驾之心陷泞不前尚稽李珏之罸九月甲子朔左仆射章惇上表乞罢政诏答不允遣中使押入又径出曾布曰唐李珏事政与惇相类初罢为太常卿再贬浙西及昭州上曰然又曰朕不欲用定防事贬惇但以扈从灵驾不职坐之韩忠彦曰例当放辞谢上曰不必尔令庭下辞谢而去可也忠彦曰宰相罢例张盖系笏头带禁中击杖子若只令庭下辞谢其辱甚矣左司谏陈瓘言按惇初倡异议欲揺大防久稽天讨公论沸腾臣亦屡以为言而陛下谓臣曰惇负哲宗其罪固多朕之初政方以百姓为心岂欲以已事责人乎令惇奉使无状但夺相印安可已乎【长编】九月新知越州章惇责授武昌军节度副使潭州安置
　　制曰依势作威法所不赦怀谖迷国罪何可逃用为去恶之刑以谨为臣之戒【具官章惇】处心忮忍赋性隂邪凡陈开导之言无非杀伐之事隂挟仇怨妄肆中伤或称谋危上躬或托谤讪宗庙摈除禁近视若孤豚排斥搢绅弃如断梗投之荒裔肯使生还杀戮无辜道路以目乖气异连年靡宁自古奸臣未有尔比
　　初惇既罢相以本官知越州而右司谏陈瓘论其责轻攻之不己门下侍郎李清臣亦抗章论之遂有是命清臣之奏曰章惇为相朝廷属以政事为之不置次辅而惇不念体国其所以开导上聴者莫非忮忍杀伐之事以已之平日仇怨或托谤讪宗庙或称谋危上躬窜逐南方投之死地故贬人并骨肉死者不得归存者悉为囚徒又因编类章疏防详诉理受祸者一千余家自古奸臣少惇比者今既罢去尚以特进守藩人心鬰抑盍加诛殛以慰民望惇遂责散官安置【事畧】责词中书舍人徐勣所作○建中靖国元年二月诏武昌军节度副使潭州安置章惇责授雷州司戸参军
　　惇贬雷州司戸制曰宰辅之政当以安社稷为心属时艰难而包藏奸谋规挠大计公肆横议无所忌惮搜慝殄行作孽自己虽务矜贷义何可容【责授武昌军节度副使潭州安置章惇】天资险肤果于凶徳绍圣之初擢登宰席不能以义自克酬称恩遇依势作威窃防权柄挤仇报徳渎乱典刑人神怨恫达于荒徼方先帝奄弃天下中外震惊廼复扵定防之际隂懐异志独倡奸言頼母后圣明睿意先定克正名分神噐有归肆朕纂服之初言章沓至含容掩覆抑而不扬舆论沸腾囊封继上佥以彰善瘅恶出于公义上承天心非朕可私处以常刑宜在显戮投寘南峤实为寛恩
　　先是左正言任伯雨歴疏惇罪恶并及蔡卞其奏曰切以惇卞奸凶前古未有公然诬罔欲追废宣仁圣烈皇后又因哲宗之疑使非辜废元祐皇后夫以太皇太后及皇后可废则何所不至犯上不道死有余责又更诬告元祐大臣并编排防详理诉涂炭衣冠毒流天下死党五人共成其事迷误哲宗枉受恶名今若不正惇卞等罪名无以明哲宗之心雪哲宗之谤盖卞谋之惇行之蔡卞之恶有过章惇至绍圣初蔡卞还朝以为宣仁有废立之意乞追废为庶人哲宗亲政六年未甞有他过失独此数事结怨天下皆卞为之今若不正典刑使哲宗有欲黜太后之谤废皇后之恶杀直言之耻编管谏官之失投殛忠良之讥皆卞谋之惇行之至是三省进呈遂有是命先是绍圣中安惇为中书舍人建议与蹇序辰编排元祐臣寮章疏一时搢绅罹其祸者千余人元符初惇为御史中丞又请防详诉理诏惇与序辰防详内元状陈衍及诉理所防详语言于先朝不顺者具名以闻于是罹其祸者又七百余人蔡渭又援证文及甫书欲以族诛刘挚梁焘等左正言陈瓘甞奏论之安惇蹇序辰文及甫蔡渭并追贬皆章惇蔡卞初实相与成之故伯雨以为言曾布进曰惇罪状不可不明又不可指名乞召中书舍人上官均至政事堂命以草词之意务令防而显恐蔡邸不安从之伯雨又言臣又风闻辽使言辽主去年吃食以闻中国贬黜章惇辽主不觉放筯跳起曰甚好甚好南朝错用此人辽使又曰何故如此行遣以此观之惇之奸凶不独孟子所谓国人皆曰可杀虽四海九州好我恶我莫不以为可杀也至是三省取旨上亦谕三省曰当日帘前厉声横议太母以理折之【云　云】范纯礼进曰惇如圣谕不为过词色甚厉布曰如此即须过海上大笑曰只教这下遂以雷州司戸处之先是中书舍人曾肇劝上求言三月辛夘遂下求直言之诏扵是李深上疏极论章惇奸邪愿其恶而流窜之未防惇罢相出知越州未至责授武昌军节度副使潭州安置再贬雷州司戸参军百姓歌之曰大惇小惇入地无门小惇谓安惇其为人所嫉如此崇宁初党祸再作三省检会甞言元符后事者悉加窜逐而深扵此疏有章惇内谋废置固结隂助之语诏深除名勒停送复州编管同贬者邹浩任伯陈瓘龚夬等合十有三人云【丁未录】崇宁四年十一月舒州团练副使湖州居住章惇卒夫人张氏甚贤惇在苏州时将赴召会夫人病且死谓惇曰公行作相唯不可报怨惇既拜相荐蔡卞为右丞林希为中书舍人张商英为谏官蔡卞为王荆公复雠又以元祐中除知广州为置已于死地林希在元祐间以修撰出知苏州不除待制张商英在元祐初为开封府推官欲作言官简苏内翰子瞻云老僧欲住乌寺呵佛骂祖一廵如何偶馆职孙抃过子瞻窃得其简示吕申公之子希纯白申公申公不恱出商英为河东路提刑三人皆怨元祐宰辅者故惇为蔡卞所刼大肆罗织窜逐元祐诸公过岭过海张商英力诋元祐诸公尤诋申公及文靖公林希行元祐诸公谪词遂至毁骂其追贬司马温公制曰元祐之初老奸擅国者葢以诋宣仁后也惇本出文潞公门下卞刼之贬潞公吕相防仲与惇为甥舅卞刼之贬防仲惇与苏子瞻故相善卞刼之贬子瞻如诬谤宣仁与废立皇后皆得罪天下后世者惇至迁谪方悔用卞亦无及矣惇追贬司马温公为崖州司戸吕申公为昌化军司戸王珪为崖州司戸皆诬防惇后于钦圣后帘前论立上皇实有异意亦贬雷州司戸以死盖天之道也惇既作相属张夫人小祥谓太学博士陈莹中曰悼亡不堪奈何莹中曰与其悲伤无益曷若念临终之言盖讥其报怨也莹中本用惇荐自此踈之惇之议论不与时軰同虽为王荆公门下士见蔡卞以荆公为圣人乃曰某不敢以王介甫作圣人元祐司马温公秉政惇犹在二府温公复差役旧法于天下限五日施行虽范丞相韩少师苏端明亦与公论不同蔡确在相位不出一言蔡京知开封府用五日内行差役于诸邑惇言如保甲保马一日不罢有一日害若役法则熈寕初以遽改免役后有今改差役当议论尽善然后施行遽改恐后亦有议者以惇言为有理惇聪明过人若不用蔡卞等小人不诬防宣仁不废立皇后不与元祐党役不起兵祸亦有可称者矣王荆公既行新法凡有徳行老成之人皆指为流俗下才専用吕恵卿曾布及惇三人布为翰林学士三司使与荆公论市易不合出之恵卿为参知政事荆公罢相发荆公无使上知私书荆公复相絶之惟惇不肯背荆公为三司使参知政事门下侍郎以至拜相惇与恵卿外相善呼之为兄心实忌之故惇作相恵卿不得入朝帅延安累年止于建节也初神宗用王荆公之言始有熈河之役盖师行十余年不息迨闻永乐之失神宗当宁恸哭大臣不敢仰视自此思吕申公之言乃厌用兵而帝亦因此感疾故元祐宰辅推本圣意不赏邉功専务懐柔四裔西夏请故地以环庆延安府非要害城寨还之至惇作相以为蹙国弃地罪其帅臣诸路皆进筑新寨収复故地邉事复兴关中之民大困上皇登极初弃湟鄯等州曾布蔡京为相复取之贬熈河帅臣前日议弃者枢宻安公焘主弃河外地亦贬蔡京又取东西川防峡唐之地故三路之民亦困蔡京王黼又结女真以攻辽卒致天下大乱推其祸端自王安石与章惇始以此为罪其大者悲夫用兵之祸可胜讳哉大观四年六月追复通议大夫申国公章惇追复特进子孙并依例与差遣绍兴中太上皇帝因览任伯雨前章具言惇卞所以诬诋宣仁状于是追贬惇为昭化军节度副使卞为单州团练副使
　　十月丁酉韩忠彦左仆射【自尚书右仆射除进封仪国公】
　　壬寅曾布右仆射【自知枢宻院事授右银青光禄大夫守尚书右仆射兼中书侍郎】忠彦左仆射制曰朕仰惟前代训廸厥猷敷求哲人考慎其相畴若予采是资世徳之良屡省乃成俾陟冢司之任咨尔有众明聴朕言【具官韩忠彦】敏识造防令猷经逺智足以任四海之重才足以应万事之机属予访落之初擢总代工之右百辟承式万邦作孚旌其世庸进是位序正名左揆分侍东台增衍爰田陪敦真赋于在昔大有为之主必有不二心之臣用保斯民以登乃辟子帅正则孰敢不正民防中而惟尔之中其允廸于前人以有闻于永世
　　布右仆射制曰左右置相以总吾喉舌之司东西分台以干我钧衡之任居中如鼎足之峙承上若台符之聫相须而成阙一不可廼登次辅以告大庭【具官曾布】敏识造防懿文贯道噐周小大之用智适古今之宜被神考特逹之知亟跻禁从膺先朝倚注之重久执事枢能悉心公家宣力夙夜忠以廸上谊不辞难忧勤百为壮老一节肆朕纂临之始大嘉翼戴之劳参稽师言图任旧徳文昌端揆之列紫防陪侍之班合兹宠名作我近弼仍迁阶秩增衍戸封于朕有休息百姓之心汝则觌文而匿武朕有总覈庶工之志汝则胜实而去华以至甄序材良敦奨正直澄清风俗振肃纪纲使万物各得其平无一夫或失其所汝之职也尚往钦哉
　　时中使召蔡京鏁院拜韩忠彦左仆射京欲探刺徽宗之意徐奏请曰麻词未审合作専任一相或作分命两相之意徽宗曰专任一相翌日京出宣言曰子宣不复相矣已而复召曾肇草制布拜右仆射制曰东西分台左右建辅盖有为云【事畧】忠彦既为左相柔懦天下事多决于布议以元祐绍圣均为有失欲以大公至正消释朋党明年改元建中靖国邪正杂用忠彦遂罢去布独当国渐进绍述之说明年又改元崇宁【阙】　十一月先是左正言任伯雨言肇亲兄布见任右仆射一居宰辅钧衡之任一处禁宻论思之地人情岂无嫌畏陈次升亦言伏见右仆射曾布顷居枢府阿顺宰臣进用匪人大开邉隙费财用如粪壤轻人命如草芥今独归罪章惇未知布之所职何事进防亲故罗列京局以为耳目任用门人寘之台谏以为腹心不以人材为国用惟以爵赏为私恩况布之登用方且弥月凶忒气焰薫炙中外若更迁延日乆根盘基固必贻国患又言曾布近荐引门人王觌为中丞贾易为右谏议大夫若隂相结纳肆为朋党陛下孤立谁与为助若有不公谁敢拟议
　　十一月戊寅安焘知枢宻院事【自观文殿学士左正议大夫提举中太一宫兼
　　集禧观公事兼侍读除】
　　制曰朕祗绍天明率时绍考人惟求旧政贵有常盖典刑不若老成而髙才必有厚徳与之图事揆防庶务叶谋计安矧钧枢辅弼之臣皆帷幄股肱之寄虗而不补非贤防居【具官安焘】惇大而有容直方而不挠识足以任天下之重气足以潜君子之刚擢自裕陵进陪机筦受知先帝复賛宰司独立而无朋攘袂而正议挺特有不夺之志逡巡多易退之风嵗寒松栢之后雕鉴明尘垢之不止累年去国注想仪刑俾领眞祠入侍经幄逮兹燕见允协师虞其还近班复冠西府惟正人之用舍系国步之污隆朕方居安而虑危尔其以静而制动俾威灵憺乎殊俗而帝命式于九围永肩一心同底于道上初即位批付三省以尚书及从官阙令具姓名进入章惇曾布等以前执政及从官姓名等面奏布指安焘曰陛下知此人否元丰末旧人皆去唯焘至元祐四年丁忧乃罢上颔之及姓名已进入上曰只是韩忠彦李清臣及黄履三人安焘不堪布因言前执政只三人至是始除知枢宻院事
　　庚辰黄履罢尚书左丞【除资政殿大学士依前左正议大夫充提举中太乙宫兼集禧
　　观公事】
　　履自元符三年正月除尚书左丞是年十一月罢在执政仅一年寻卒履始以文学进初附蔡确谋定防事后附章惇排击元祐之臣时议嫉之后以复后事追贬郴州团练副使【事畧】
　　辛邜范纯礼守尚书右丞【自礼部尚书迁中大夫除】
　　制曰朕纂服之初永惟继志之艰虚心揆道考慎辅弼之臣左右予翼一徳协心以底于治夙夜以思乃得良佐【具官范纯礼】噐识沉深世服忠义学通体要能蹈其所知端静寡欲不移于宠利荐更要剧蔚有休望揆诸师言蔽以朕志进丞中台翊亮庶政夫惟忠可以革朋比之枉惟明可以审是非之辨惟刚可以济机务之要尚摅乃志以绍前人之休往其钦哉无替朕命
　　纯礼字彛叟文正公仲淹之子
　　建中靖国元年【辛巳】
　　正月癸亥前宰相观文殿大学士中太乙宫使范纯仁卒先是纯仁以论救吕大防责守随州至随以失明上章请老章上章惇令邸吏不得进再贬武安军节度副使永州安置命下之日纯仁欣然而往每诸子怨章惇纯仁必怒止之江行赴贬舟覆扶纯仁出衣尽湿顾诸子曰此岂章惇为之哉至永州纯仁之诸子闻少师韩维谪均州其子告惇以少师执政日与司马光议论多不合得免行欲以纯仁与司马光议役法不同为言求归白纯仁纯仁曰吾用君实荐以至宰相同列论事不合即可汝軰以为今日之言不可也有愧而生者不若无愧而死诸子即止上初即位钦圣太皇后同聴政纯仁自永州先以朝议大夫光禄卿分司南京邓州居住盖二圣欲用纯仁矣遣中使蔡克明至永州赐茶药宻谕曰皇帝与皇太后甚知相公在先朝言事忠直今虗位以待相公不知目疾如何用何人医治只为左右有不是当人阻隔相公纯仁顿首谢又曰太后问相公官家即位行事如何天下人何说纯仁曰老臣与逺方之人惟知鼓舞圣徳又曰天下有不便事但奏来纯仁曰敢不奉诏又曰离阙下日二圣再三言太后在宫中皇帝在藩邸甚知相公是直臣纯仁感泣不已俄进右正议大夫提举嵩山崇福宫许归颍昌府至是还次南京复观文殿大学士为中太乙宫使时元符三年七月辛未也又赐诏书召纯仁赴阙供职纯仁已病捧诏泣曰上果用我矣目明全失风痹不随恩重命轻死有余责即驰表谢上行次雍丘上又遣中使赐银合茶药趣纯仁入觐仍宣谕渇见之意纯仁辞以乆抱羸疾不可勉强中使曰圣上甚欲一见相公亦自有优待老臣礼数公遂上章力辞乞赐骸骨归田里又遣中使赐银绢各五百以继道路之费又遣国医诊视仍戒谕竢纯仁疾愈乃得归纯仁上章谢上以纯仁坚乞归颍川飬疾不得已许之上每对辅臣宣谕曰范纯仁得一识其面足矣纯仁归诏数问起居安否状上批其奏曰卿有忠言嘉谋宜时有陈奏以副朕眷待耆徳求治之意纯仁表谢疾益甚请老诏不许比诏至纯仁逝矣先是纯仁疾革精识不乱戒诸子曰国恩至重殊乏补报吾殁之后当从约不可妄以私事干朝廷又口占遗表凡八事命门生李之仪次第之其表曰伏望陛下深絶朋党之论详察邪正之归披抉幽隠以尽人材屏斥竒巧以厚风俗爱惜生灵而无轻议邉事包容狂直而无易逐言官若宣仁之诬谤未明致保佑之忧勤不显本权臣务快其私忿非防陵实谓之当然以至未究流人之往愆悉以圣恩而特叙尚使存没犹污瑕疵表闻上与太皇太后震悼赐白金三千两仍宣谕慰抚诸孤遵守治命一切不敢于祈但上表称谢而已遗表言宣仁之诬谤未明盖纯仁思所以报宣仁后之托也诸子以其所言俱朝廷大事且防后患以纯仁口占画一缴申颍昌府用府印寄军资库纯仁将李之仪作行状且论平生立朝行已之大莭蔡京用事小人附会言纯仁之子正平等撰造中使至永州传宣圣语以为遗表非纯仁意也正平与李之仪皆下御史狱捶楚甚苦其后所騐皆实狱遂觧正平之仪犹各编管正平之家死于岭外者十余人独正平遇赦得归不出仕终身为选人初纯仁既卒有司考行諡之曰忠宣邓忠臣覆议是之崇宁初党祸既作乃追纯仁諡告其元定覆议官各罸铜十斤及正平得罪议者并论邓忠臣可黜忠臣由是罢知汝州纯仁性夷寛甞曰吾平生好学得之忠恕而已自为布衣至宰相亷俭如一俸赐悉以广义庄前后任子恩多先踈族没之日防子五孙皆未官曾肇甞曰使纯仁之言行于熈宁元丰时后必无纷更尽用于元祐中必无绍圣大臣雠复之祸云【丁未录】王称曰纯仁忠厚仁恕不澄不挠人莫能窥其际而其爱君忧国之心凛然有仲淹之风噫使熈寕用其言则元祐无改更之患元祐用其说则绍圣无党锢之祸矣
　　六月戊午范纯礼罢尚书右丞【自中大夫罢依前官知颍昌府】
　　制曰朕简防俊良擢居丞弼与之协图机政而镇抚四裔或忘敬谨遽致人言考事探情初繇谬误承流宣泽盖致寛慈【具官范纯礼】世济忠嘉天资简厚似续荣问延登近司伫告逺猷共熈庶绩而乃失致思于出话自程奏以引愆罢居纲辖之严往服藩维之寄念绍先正翊戴我家广土众民亦足观政
　　纯礼自元符三年十一月除尚书右丞至是年六月罢执政逾半年因言章论列遂上章乞罢故有是命崇寕元年十二月降授朝议大夫试秘书少监分司南京徐州居住五年八月左朝议大夫提举南京鸿庆宫范纯礼卒
　　七月丙寅安焘罢知枢宻院事【自左正议大夫罢授观文殿学士依前官知河
　　南府兼西京留守】
　　制曰入冠枢庭之重出司留钥之严朕所褒优防间内外【具官安焘】以深忠直道受知于裕陵以厚徳丰功被遇于哲庙周旋二府仪表四方逮予躬政之初起自复常之后还居宥宻正頼谋谟而乃亟上封章力陈病瘁既悃诚之莫夺在劳逸以宜均加秘殿之隆名进文阶之峻秩往临旧治式便尔私书不云乎虽尔身在外乃心防不在王室尚体兹意勿忘告猷
　　焘凡三执政八月而罢其将请去也焘奏曰自绍圣元符以来用事之臣但持绍述之虗名以诳惑君父上则欲固宠位以快恩雠下则欲希进用而肆朋附并为一谈牢不可破自为谋则善矣然未甞以毫发为朝廷计者也坐弃湟州降端明殿学士再责宁国军节度副使汉阳军安置既而复湟州降栁州团练副使后复太中大夫卒年七十五焘卒后五年始尽复故官【云　事云畧】
　　丁亥蒋之竒知枢宻院事【自正议大夫同知枢宻院事除】
　　陆佃尚书右丞【自试吏部尚书迁中大夫除】
　　佃尚书右丞制曰二三执政之臣所以委聼共图防务者也休戚所系华夏同之茍非其人曷敢轻用【具官陆佃】蚤繇道学被遇神宗擢寘从班休有善誉虽数更于事变益足信其诚心逮予纉服之初入冠列卿之重而能铨衡弗紊献纳居多眷惟右辖之求式副登庸之意仍迁峻秩并示殊恩噫朕方建用皇极而世或执偏以自是朕方懋昭大徳而世或懐利以相倾推原厥由宜必有在尔既见而知之矣勉思所以同寅协恭救此之者毋使众贤和于朝则万物和于野専美于前载
　　同日章楶同知枢宻院事【自端明殿学士通议大夫提举中太乙宫兼集禧观事除】制曰朕惟天下治安之本实在二府故文武虽若异任而眷注未甞不均必求其人以賛枢极【具官章楶】受知哲庙擢付帅权既生致于酋豪且广恢于境土屡形防奏数被褒嘉眷宥宻之须才越班聫而登用蔽自朕志宠示殊恩惟不忍肝脑之涂郊原故能爱重人命惟备见飞挽之耗帑廪故能慎惜邦财事在变通尔知之矣勉思所以善其后者以副朕跻民仁夀之意
　　十月乙未李清臣罢门下侍郎【自右光禄大夫依前官资政殿学士知大名府
　　兼北京留守】
　　制曰朕纂承大业属济艰难图惟旧人作我辅弼孜孜夙夜惟二三执政是頼庶防相与有为发明朕心以昭前人之功【具官李清臣】顷在元丰甞登贰政聪敏明达夙为神考知遇肆朕初服亟命召还旋陟东台共图机务方期报称遽请闲官顾惟股肱之臣朕所礼貎弗违尔志特厚宠光锡宻殿之崇名为北门之巨屏毋分内外勉靖兵民服我休恩尚収来效
　　清臣自元符三年四月除门下侍郎是年十月罢执政逾一年清臣与时论浸不合移疾甚恳故有是命崇宁元年正月己夘资政殿大学士右光禄大夫李清臣卒晁补之状其行卒时年七十一赠金紫光禄大夫闰六月壬午李清臣追贬武安军节度副使先是元符中李清臣为门下侍郎甞上疏力数章惇罪至是有诏谓臣寮所论章惇多诞谩无实状三省乃检曽论惇之疏进呈遂有是命言者又以清臣与韩忠彦黄履执政日请复元祐皇后义非所安再贬雷州司戸参军王称曰人臣以公正为忠朝廷以安静为福绍圣之初清臣复被任用不以公正事上而乃谋取宰相首以绍述激怒上意自是朋党之论起而士夫防其患矫诬之说行而圣后负其谤朝廷不复安静而清臣亦不得相矣
　　十一月丙子陆佃尚书左丞【自中大夫守尚书右丞除】
　　温益尚书右丞【自试吏部尚书兼侍读迁中大夫除】
　　制曰朕惟继志守成任大责重夙夜只慎务求一徳一心之人相与辅佐庶防协济有为同底于道【具官温益】素守忠嘉秉志明达谋谟则不失正议论则无隠情事朕潜邸熟观所为擢置经幄沃闻谠言式当京尹之繁仍处天官之长总覈吏治誉望日休进登右辖之崇允恊在廷之论眷惟宿徳旧人实朕股肱心膂宜悉聪明之虑往禆政务之机一正是非母牵毁誉
　　益字禹弼泉州人
　　崇寜元年【壬午】
　　正月庚申韩忠彦罢左仆射【观文殿大学士知大名府兼北京留守】制曰入则经体賛元允厘庶绩出则承流宣化以迄外庸若时元臣往殿近服用猷告于多士其孚命于大廷【具官韩忠彦】躬受美材世载令问被遇神考冠于仪曹受知泰陵长兹枢府爰始嗣服延登宰司斯奉若于先王以克绍于乃辟然士有覆出之恶而人无事上之忠靡大猷之是经孰执其咎頼朕志之先定不溃于成封奏继来人言荐至其觧钧衡之重俾司留籥之严仍宠其行用加厥职于戱进退以礼无用舍之殊出处惟均何内外之异无替朕命往哉惟休
　　忠彦自元符三年四月拜相至是年五月罢入相凡二年余忠彦进左仆射而曾布为右相不协谏官吴林王能甫助布排忠彦遂以观文殿大学士知大名府初忠彦为相稍复元祐之政天下翕然望治至是论者称元祐之初哲宗践祚之始大臣变乱神考之法度斥神考之人材者忠彦李清臣为之首愿示惩戒乃有是命未防言者复论其变乱绍述之政复还辠戾之党比之元祐抑又甚焉乞罢职名以厌士论遂罢观文殿大学士是月庚午司马光而下四十有四人追夺黜降有差司马光降授右正议大夫吕公着文彦吕大防刘挚等皆追夺外韩维孙固系神宗潜邸人已复职名及赠官免追夺乙亥诏三省籍记苏辙而下五十有四人不得与在京差遣仍勅牓朝堂应元祐并元符末今来责降人除韩忠彦曾任宰臣安焘依前任执政官王觌丰稷见在侍从外苏辙范纯礼刘奉世刘安世等令三省籍记姓名更不得与在京差遣诏曰昔在元祐权臣诋诬先烈肆为纷更绍圣亲览政机灼见羣慝斥逐流窜具正典刑肆朕纂承与之洗涤悉复収召寘诸朝廷而缔交弥固惟以阻壊事功报复仇怨为事必欲一变熈宁元丰之法度为元祐之法而后已凡所论列深骇朕聴至其党与则迁叙不次无复旧章廼择其尤者第加裁削余一切释而不问【丁未録】大观三年二月韩忠彦复宣奉大夫仪国公致仕八月己亥卒年七十二初章惇为相斥逐元祐臣寮士心不附曾布诡情辟致名士如陈瓘张庭坚俱居门下欲以倾惇上即位召忠彦为相惇以异议既逐布以定防功拜右仆射忠彦柔懦天下事多决于布议以元祐绍圣均为有失欲以大公至正消释朋党明年改元为建中靖国邪正杂用忠彦遂罢去布独当国渐进绍述之说明年又改元为崇宁蔡京于是召用而布亦得罪崇宁元年罢为观文殿大学士知润州
　　己夘陆佃罢尚书左丞【依前太中大夫知亳州】
　　制曰执政大臣朕所亲信而是非去就宜厌服中外茍异于是公议难逃【具官陆佃】顷为史官以朋党得罪名在责籍元符之末迁叙过优朝廷以近甞降诏置而不问爯为执政始末奉行处之安然殊不引避岂止昧于防隅亦无悔过戴恩之意其罢纲辖尚假州麾勉服训词毋忘循习
　　佃自建中靖国元年七月除尚书右丞十一月除尚书左丞至是年五月罢执政防一年
　　庚辰许将门下侍郎【自右银青光禄大夫守中书侍郎除】
　　温益中书侍郎【自中大夫守尚书右丞除】
　　蔡京尚书左丞【自翰林学士承防中大夫知制诰兼侍读修国史充实録修撰除】赵挺之尚书右丞【自试　部尚书兼侍读修国史编修国朝　要迁中大夫除】将门下侍郎制曰咸一徳以格天求贤是重厘百工而熈载服采其难眷惟邦国之基实頼钧衡之力宜迁峻列懋称肤功【具官许将】学造天人之防识该今古之变其守也审不可挠之渊澄而代有终无不载之坤厚践歴所为之多矣终始自得之裕如乆执政机载隆徳望奉谋猷而入告辩邪正以中行好恶既同议论惟一朕志虽定尔功为多擢贰黄门式符舆论正直是与益崇辅弼之权仁义已明更俟賛襄之効克成丕绩永孚于休益中书侍即制曰君臣一徳则好恶不约而同上下协心则垂拱无为而治况右辖惟防之任乃甘盘旧学之臣我图尔功懋迁峻列【具官温益】清规亮节直道纯诚动而必徐应事为之不茍宿之弥壮慎业履之攸勤久歴从班旋跻政府论议悉归于中道是非不惑于异端仁义既明俗风遂一断自朕志擢贰西台非道不陈克纉隆平之运见贤而用实资翊亮之功往哉汝谐尚格予训京尚书左丞制曰非常之才必遇圣明之主可大之业是资豪杰之臣陟我俊良为时辅弼【具官蔡京】先朝硕徳当世名儒其自得之富矣经纶之术不可尚也居然博厚之称属神考之有为继泰陵之克绍更张述作盖甞廷议而躬行沮格废兴又且目覩而心愤力变难囘之俗必行已试之言肆朕明父子兄弟之恩而尔难上下君臣之义中台纲辖宜以命之不约而同已明好恶之一无为而治更宜翊亮之勤往哉惟钦母烦多训
　　挺之尚书右丞制曰得人谓之仁虽圣王之难事见贤而后用乃天下之至公眷我骏良宜登辅弼【具官赵挺之】仁义重而名节着志意修而富贵轻不磷不缁盛矣难污之行弥明弥壮超然特立之心更是非之最多终理义之自得屡周嵗律绵歴从班明君臣父子之恩辩好恶是非之党善人是頼公议是修总辖中台故以命尔正直是与克谐夣卜之求道徳一同益懋賛襄之力往祗厥位永孚于休
　　崇宁二年七月将以収复湟州除金紫光禄大夫五年五月以収复鄯廓除特进益执政仅半年二年正月壬寅卒于位益资诡谲始以潜邸旧僚进而阿附二蔡持论不正深为物议所贬京字元长兴化军仙逰人陈瓘因朝会见京视日久而不瞬甞以语人曰京之精神如此它日必贵然矜其禀赋敢敌太阳吾恐此人得志必擅私逞欲无君自肆矣寻居谏省遂攻其恶京闻瓘言因所亲以自解且致情恳而以甘言啖瓘瓘使答之曰杜诗所谓射人先射马擒贼必擒王不得自己也于是攻之愈力草四章将上会闻隔对不得见乃悉缴而奏之其奏曰绍圣之初哲宗之意本无适莫章惇虽挟功自恣然其初犹有兼取元祐之意京自成都而来与其弟卞共毁宣仁共欺哲宗京之得售其说自役法始从大改役法以后事事无不大改兄弟同朝埙箎相和无有一事不如其意当此之时不以所闻神考圣训告于哲宗至于今日然后引所自书实録以为证验唱为不经之论而欲迁神考于西宫其为矫诬可谓明矣京以矫诬之笔妄增实録之事以矫诬之舌伪造神考之训朝廷用矫诬之言而轻改宗庙信矫诬之说而力沮言者臣恐自此矫诬之人无复忌惮矣今朝廷大事又皆委曲迁就而为一京之地公议汹汹人不敢言京当绍圣之初与其弟卞俱在朝廷导賛章惇共作威福卞则隂为谋画惇则果断力行且谋且行者京也哲宗笃于绍述一于委任事无大小信惇不疑卞于此时假绍述之说以主私史惇于此时因委任之笃自明已功京则盛推安石之圣过于神考以合其弟又推定防之功毁蔑宣仁以合章惇惇之矜伐京为有助卞之乖悖京实賛之当此之时言官常安民屡攻其罪京与惇卞共怒安民恊力排陷斥为奸党而孙谔董敦逸陈次升亦因论京相继黜逐哲宗晩得邹浩不由进拟寘之言路浩能忘身狥国京又因其得罪从而挤毁是以七年之间五害言者凡所施行得以自恣遂使当时之所行皆为今日之所改卞之尊绍王氏知有安石岂知有神考知有金陵岂知有京师絶灭史学一似王衍重南轻北分裂有萌臣之痛心黙忧非一日也陛下融会南北去卞不疑然而京尚未去人实忧之兄弟一心皆为国害一去一留失政刑矣熈宁之末王安石吕恵卿纷争以后天下之士分为两党神宗患之于是自安石既退恵卿既出之后不复用此两人而两门之士则皆兼取而并用之也当时天下之士初有王党吕党而朋党之祸终不及于朝廷者用此术耳自京卞用事以来牢笼荐引天下之士处要路得美官者不下数百千人其间才智艺能之士可用之人诚不为少若京去朝廷则私门之士数百千人者皆为朝廷之用矣京在朝廷则皆蔡氏之党也然则消党之术唯在去京而已国家内外无事一百四十年亦至于保飬隂邪必成心腹之患瓘又论哲宗实録不当止以蔡京兼修疏奏上甚感其言宻赐瓘黄金百两上谓辅臣曰瓘言事极不可得暂贬亦不久前日遣人以金百两赐之瓘受赐泣下布曰陛下待遇如此冝其感泣也元符三年十月京遂以翰林学士承旨出知永兴军至是除尚书左丞京执政凡二月而相挺之字正夫宻州诸城人
　　閠六月壬戍曾布罢右仆射【观文殿大学士右银青光禄大夫知润州】制曰审去就之分者大臣所以尽道优进退之礼者人君所以观忠载嘉次辅之贤申锡偃藩之命顾内外之或异在体貌以惟均诞布防书式孚群聴【具官曾布】噐识闳性资聪明早发越于猷为久践更于事任从容应物有王佐之才慷慨立朝得仁者之勇被遇神考翺翔侍从之华见知泰陵宻勿枢机之府肆朕纉承之始登于弼亮之司丕扬继述之功尤頼将明之助遽露诚悃祈觧政机虽眷倚之弥加览封章之屡至眷其有守实亦重违是用峻秘殿之隆名镇丹阳之便郡遂其休逸宠厥勤劳于戯论道经邦居则仪刑于百辟承流宣化出则师帅于一方往服渥恩乃心王室
　　布自元符三年十月拜相是年閠六月罢入相仅逾一年钱遹言曾布呼吸立成祸福喜怒遽变炎凉钩致齐人之疑言欲破绍圣之信史于是布连抗章乞罢遂有是命初布于元祐末欲以元祐兼绍圣而行故力排蔡京至崇宁初知上意有所向矣又欲力排韩忠彦而専其政无何蔡京为左丞大与布乖会布拟陈祐甫为戸部侍郎京于榻前奏曰爵禄者陛下之爵禄柰何使宰相私其亲布之壻陈廸祐甫之子也布忿然争辩久之声色稍厉温益叱曰曾布上前安得失礼上不恱而罢翌日交攻布布由是得罪二年十月臣僚言郭知章掌制命曾布罢乃托王言过为溢美有从容应物有王佐之才慷慨立朝得仁者之勇知章遂罢七月布落观文殿大学士提举亳州太清宫太平州居住时侍御史钱遹言曾布初与韩忠彦李清臣结为死党既登相位析交离党日夜争胜不及半月首罢市易变法之论相因而至于是范纯粹乞差衙校以害神考之免役李夷行乞复诗赋以害神考之经术力引王古为戸书以掌开閤敛散之权王觌为中丞以定是非可否之论又奏布与宦官阎守懃等相交结使门人李士京通道言语及讽金山寺献地以应防记等事遂有是命是月丁酉布降中大夫守司农少卿分司南京钱遹言陛下入继大统大母垂帘曾布乞独班奏事力引韩忠彦李清臣丰稷曾肇之徒鳞集于朝忠彦引陈瓘龚夬曾布引陈次升李清臣丰稷合党缔交造端设计睥睨宫禁莫敢谁何欲变乱当时事实以诬毁哲庙李勣乃布肇姻家率尔上书乞废元符皇后伏望重行窜殛布遂责降忠彦崇福宫清臣肇稷等皆贬责崇宁元年十一月布甞荐学官赵谂而谂反遂责授武泰军节度副使衡州安置十二月以弃湟州责授贺州别驾二年五月贬亷州司戸依旧衡州安置大观元年八月太中大夫提举西京嵩山崇福宫曾布卒赠观文殿大学士谥文肃
　　七月戊子蔡京右仆射【自守尚书左丞授通议大夫守尚书右仆射兼中书侍郎】制曰文章万化之源源清而流洁仆射百僚之表表正而景端若昔保邦敷求俊徳肆予共政厥有旧人咸造于庭明聴朕训【具官蔡京】才髙而识逺气粹而行方早逄圣旦之有为徧歴儒林之妙选徊翔滋久趣操益醇出殿侯藩入居翰苑适当元符之末命预闻翼室之多艰去就甚明忠嘉具在人之艰矣动以浮言天实临之赉予良弼是用延登右揆总领西台超进文阶增陪井赋慨念熈宁之盛际辟开端揆之宏基弛役休农尊经造士明亲疎之制定郊庙之仪修义利之和聫比闾之政国马蕃于汧渭洛舟尾乎江淮周卿率属以阜民禹迹播河而入海经纶有序威徳无邉而曲士陋儒防知本末强宗巨党相与变更凡情狃于寻常美意从而蠧壊頼遗俗故家之未逺有孝思公议之尚存慎图厥终正在今日于武王继志昭哉文考之功曹参守规讲若萧何之迹其辅台徳永孚于休
　　先是元符末哲宗升遐上即位钦圣太后垂帘同聴政召范纯仁于永州虗宰席以待纯仁纯仁病不能朝乃拜韩忠彦为左仆射曾布为右仆射明年改建中靖国钦圣太后上僊布为山陵使乃宻谕中丞赵挺之建议绍述还朝与忠彦势相敌渐逐忠彦荐引之士尽复绍圣元符之政忠彦怨布于是曰布之自为计者绍述耳吾当用能绍述者胜之遂召京京之用自韩忠彦始起居郎邓洵武又为爱莫助之之图以献其说以为陛下方绍述先志羣臣无助之者其图如司马迁年表例为旁行分为左右自宰相执政侍从台谏郎官馆阁学校分而为七左曰元丰右曰元祐左序助绍述者以温益为首其余不过三四人如赵挺之范致虗王能甫钱遹也右序举辅相公卿百执事皆在焉多至百余人又于左序别书一人姓名于宰相下而掩之徽宗视之则京也徽宗谓曾布曰洵武言非相蔡京不可与卿不同柰何布曰洵武所陈既与臣所见不同自不当与议遂以其图付温益益欣然奉行乞籍记异论之人于是上决意用京矣至是遂以京右仆射【丁未録叅事畧】徽宗初即位二月以登极赦恩迁徙窜谪之人范纯仁而下十有入人恩叙有差四月范纯仁等十有九人复官有差五月文彦博而下三十三人追复有差先是上复政议者以瑶华复位司马光等叙官为所当先陈瓘时为左正言独以为幽废母后追贬故相彼皆立名以行非细故也方今计当先辨明诬防昭雪非辜诛责造意之人然后发为号令以礼行之庶防可无后患不然必遗后悔无益也朝廷以公论久欝且欲快恱人情遂遽施行之词命既出陈瓘益坚前说乃上疏言司马光等复官朝廷昭雪寃枉之恵不可不发于训词三省进呈瓘疏韩忠彦请改撰司马光吕公着告命上曰但贬邢恕于恕训词中具载此意则天下皆知之矣告命遂不改其后崇宁间蔡京用事尽改建中之政党祸再作人始服瓘之先见也【丁未録】自京为相即召知扬州蔡卞为中太乙宫使兼侍读徙雷州司戸章惇为舒州团练副使睦州居住九月乙未勅中书省开具元符三年臣寮章疏姓名分为邪正上中下三等有邪等尤甚者丁酉贬责韩忠彦曾布李清臣黄履曾肇丰稷龚夬等合二十一人以甞议元符皇后故也己亥勅中书省应系元祐谪籍并元符末叙复过当之人各具元籍定姓名人数进入不得与在京差遣中书开具姓名文臣曾任宰相执政官文彦博吕公着司马光安焘吕大防刘挚梁焘王岩叟范纯仁韩忠彦王珪王存郑雍尧俞赵瞻韩维孙固范百禄胡宗愈李清臣苏辙刘奉世范纯礼陆佃曾任待制已上官苏轼范祖禹等三十五人余官秦观张耒等四十八人十月丙子废黜周常等二十有七人臣寮上言以元符之末共成党与变更法度复为元祐等人故也十一月壬辰诏党人子孙不许擅到阙下甲辰上书人范柔中等停降有差诏元符末所上章疏其间言当于理又力陈父子兄弟继述友恭之义者四十一人悉令旌擢外附会奸慝诬毁先帝政事者总五百四十一人然言有浅深罪有轻重取其诋谤指斥邪等中尤甚者三十人系范柔中等并逐处羁管十二月癸丑责韩忠彦安焘等各居住安置其罪有差以弃湟州也二年正月乙酉邹浩王觌等并居住任伯雨陈瓘等并编管以前上书言涉邪防故也先是役法新旧差募二议俱有弊王安石主雇役司马光主差役范纯仁苏轼俱光门下士亦以差役为未便章惇安石门下士尚以雇役为未尽纯仁轼惇虽贤否不同然悉聪明暁吏事兼知南北风俗其所论甚公各不私其所主元祐初光复差役改雇役惇议限止五日太速后必有光不以为然惇争辨竟以罪去蔡京时知开封府用五日限尽改畿县雇役之法为差役至政事堂白光光喜曰使人人如待制何患法之不行绍圣初惇入相复议以雇役改差役置司讲论以李深为编所防详利害文字専一防详役法除蔡京为戸部尚书兼提举于是京欲掩涂元祐迎合之迹乃白惇曰取熈寕元丰法施行之尔尚何讲为惇信之遂请人额雇直一从元丰旧李深持不可争之不能得出通判通远军建中靖国初复召深为司农寺丞専领戸部役法于是取出钱之重者悉申明蠲减之至是蔡京复用事党祸再作李深送吏部与合入差遣【并同上】
　　庚子章楶罢同知枢宻院事【自通议大夫罢为资政殿学士中太乙宫使】制曰陈力不能义所当止知足不辱道莫与京维时弼臣乃国俊老深明出处之大致用示始终之至恩【具官章楶】直亮而刚明忠勤而壮毅能守正而不胶于变善书防而不诡于经顷者节制一方威名万里生擒劲敌坐解重围非徒月三防之来抑亦日百里之辟属元祐朋奸之复作嗟熈宁成之至危大肆邦诬防开邉隙逮延登于枢筦因助振于国威方资经制之良遽爽节宣之适章屡却而复上志愈坚而不囘祈即便安务从和理陞华秘殿授节祠宫亦既完难进易退之风行且致勿药有喜之庆将安将乐永介夀康言旋言归尚副虗伫楶自建中靖国元年七月除同知枢宻院事至是年七月罢执政仅一年楶以疾乞罢故有是命未防卒諡庄简
　　八月己夘赵挺之尚书左丞【自中大夫尚书右丞除】
　　张商英尚书右丞【自翰林学士知制诰兼侍读修国史实録修撰迁中大夫除】商英尚书右丞制曰左右大臣朕所与谋谟庶政计安天下自非智识开明趣操纯正则焉足以居辅弼之任哉【具官张商英】徳度寛和才猷劲敏学博而知要志大而敢为经术光于本朝言词妙于天下蚤被先朝之识擢蔚有当时之盛名逮予临御之初召从逺服宻助扬功之志肆厥有成凛然儒英实我国噐是用延登右辖参賛万机夫后徳惟臣允頼賛襄之助身帅以正乃清风化之原永肩一心同底于道
　　商英字天觉蜀州新津人
　　十月癸亥蒋之竒罢知枢宻院事【自右正议大夫授依前官充观文殿学士
　　知杭州】
　　制曰朝廷之上辅弼之臣入则总枢机之繁以承庙略出则制兵民之重以壮藩维内外之任匪轻体貌之隆惟一【具官蒋之竒】材猷大噐识闳深贯穿百家之书该通六艺之意学为劝讲文以代言威名著于敌中教治行于辇下践更膴仕被遇累朝进掌枢衡遂制兵武惟时塞垣彻警羗戎咸宾方有頼于论思乃屡形于冲退勉从均逸之义用举优贤之章加以秘殿之隆名往镇余杭之巨屏虽乃身在外获遂解于政机而雅意本朝宜无忘于辰告茂尔告履体予眷懐
　　之竒自元符三年四月除同知枢宻院事建中靖国元年七月除知枢宻院事至是年十月罢执政逾二年俄夺职以疾告归提举灵仙观卒复观文殿学士
　　同日蔡卞知枢宻院事【自资政殿学士左正议大夫充太乙宫使兼侍读除】制曰枢宻右府实本兵柄内参帷幄之议外以镇抚四方绥防元戎賛成庙畧惟兹重任实頼世臣可图其人诞颁命告【具官蔡卞】学际天人材兼文武议论达国家之大体谋谟绍典诰之遗风而乃秉徳髙明植志刚大擢自神考进陟从班受知泰陵遂参大政粤予嗣服遭家多难不能保臣邻之亲慨然失股肱之助仪刑注想亦既弥年亟兹召还深沃朕志虽论道帷幄固可闻于忠嘉而进位枢衡又将隆于弼亮朕方待尔以甚盛之举尔其为朕图非常之功并奏埙箎之和益观华蕚之茂惟兄弟之义相与冀军国之政交修为卿一门自我作古于精兵略以料敌决胜严武事以保大定功惟裕陵有遵艺祖遗业之心顾躬有承神考戎防之志宜卒前人之图事庶扬丕绩于无疆永孚于休尚有嘉宠二年七月以収复湟州除左光禄大夫三年五月以収复鄯廓除金紫光禄大夫
  </div>
  <div class="pagination">
   <a href="宋宰辅编年录_page17.html">
    上一页
   </a>
   <span>
    ...
   </span>
   <a href="宋宰辅编年录_page13.html">
    13
   </a>
   <a href="宋宰辅编年录_page14.html">
    14
   </a>
   <a href="宋宰辅编年录_page15.html">
    15
   </a>
   <a href="宋宰辅编年录_page16.html">
    16
   </a>
   <a href="宋宰辅编年录_page17.html">
    17
   </a>
   <span class="current-page">
    18
   </span>
   <a href="宋宰辅编年录_page19.html">
    19
   </a>
   <a href="宋宰辅编年录_page20.html">
    20
   </a>
   <a href="宋宰辅编年录_page21.html">
    21
   </a>
   <a href="宋宰辅编年录_page22.html">
    22
   </a>
   <a href="宋宰辅编年录_page23.html">
    23
   </a>
   <span>
    ...
   </span>
   <a href="宋宰辅编年录_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
