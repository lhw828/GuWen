<!DOCTYPE html>
<html>
<head>
    <meta charset="UTF-8">
    <title>词林典故 - 第 29 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词林典故 - 第 29 页/共 39 页</h1>
    <div class="content">　　是日掌院学士具公服进院诣
　　先师祠行礼如前仪礼毕至穿堂拜印出坐大堂书公座讫满汉掌院学士对拜一跪三叩头毕读讲学士已下以次进揖掌院学士并出位答揖其首领官等亦进谒如仪
　　教习庶吉士上任
　　是日教习庶吉士在东安门内具公服馆长致辞请乃进院一甲三人及诸庶吉士具公服躬迎谒祠如前礼毕满汉教习对拜庶吉士行晋谒礼北面再拜教习者亦答拜馆吏列分习满汉书人数请上书庶吉士以次至前教习防笔示课程讫皆退
　　翰林官入署
　　凡掌院学士读讲学士侍读侍讲入署馆吏皆逓声传呼其编检办院事者亦如之凡庶吉士入署俱于二门外下马授职编检则于登瀛门内下马侍读侍讲于甬道近月台前下马读讲学士掌院学士于堂檐下马















　　词林典故卷六上
　　钦定四库全书
　　词林典故卷六下
　　署【附詹事府教习馆】
　　古者建官列署示职业之所治有常涖也考唐宋间他曺官外设公而翰林以待诏禁中故独称内署迄无定所元置翰林院厥制稍异至明建院于长安左门之东玉河之西则今之岿然者是也
　　国初明之旧而加厘整焉时则与内院实相表里不为专治自乾隆八年奉
　　诏更新规制益焕璇题珠牓辉映
　　天书炜乎煌哉吮毫诠次者惟惧阆苑蓬山难穷绘画
　　又何待逺结神游之想欤
　　唐
　　唐贞观二年以史馆门下省踈逺奏徙于中书省【唐书】
　　唐故事驾在大内即于明福门置院驾在兴庆宫则于金明门内置院后改在右银防之北第一门牓曰翰林之门入门直西为学士院其北门为翰林院北防五间东一间是承防阁子并学士杂处之南北二防皆有悬铃以示呼召虚廊曲壁多画怪石松屋院内古槐松玉蘂药树柿子木瓜庵罗咺山桃李杏樱桃紫蔷薇辛夷蒲萄冬青玫瑰凌霄牡丹山丹芍药石竹紫花芜菁青菊当陆戎葵萱草紫苑署学士至者杂植其间【翰林志】
　　唐翰林院者在银防门内麟徳殿西重廊之后学士院者开元二十六年之所置在翰林之南别户东向其后又置东翰林院于金銮殿之西【翰林故事】
　　唐翰林院北防前堦有花甎道冬中日及五甎为入直之李程好晩入恒过八甎乃至众呼为八甎学士【翰林志】
　　唐翰林院有龙口渠通内苑大之后必飘诸花蕊经由而出有百种香色名不可尽【云仙杂记】
　　唐学士院第三防学士阁子当前有巨槐号槐防旧传居此阁者多至入相【全唐诗话】
　　唐秘书省内有落星石薛少保画鹤贺监草书郎余庆画鳯相传号为四絶元和中韩公武为秘书监挟弹中一鹤之眼时谓之五絶【旧闻记】
　　宋
　　宋二京学士院并在枢密宣徽院之北盖表其深严宥密焉【续翰林志】
　　宋玉堂东西壁延袤数丈悉画水风涛浩拟瀛洲之象也【待诏董羽之笔】修篁皓鹤悉图廊庑竒花异木罗植轩砌每外喧已寂内务不至风传禁漏月色满庭真人世之仙境也【同上】
　　宋旧学士院在枢密院之后其南庑与枢密院后廊中分门乃西向玉堂本以待乘舆行幸非学士所得常居惟礼上之日畧坐其东受院吏叅谒其后为主廊北出直集英殿则所谓北门也学士仅有直舍分于门之两旁毎锁院受诏与中使坐主廊后辟两直舍各分其一门与北门通为三以照壁限其中屏间命待诏鲍询画花竹于上与玉堂郭春江晩景屏相配【避暑録话】
　　按宋学士退朝入院典禁中宣命往来皆行北门而正门行者无防不特取其便事亦以存故事也説见石林燕语
　　又按笔谈云学士院玉堂太宗曽亲幸至今惟学士上日许正坐他日皆不敢独坐故事堂中设视草防每草制则具衣冠据防而坐今不复如此但存空防而已
　　宋内院逼近禁闱地复狭窄前后书诏繁萃积于房廊多所损润苏易简乃于玉堂后庑建二书阁东西交映藻绘间设自是文籍有附焉阁之上下悉命僧巨然画烟岚暁景以布之【次续翰林志】
　　宋学士院正防曰玉堂盖道家之名翰林志言居翰苑者皆谓凌玉清遡紫霄岂止于登瀛洲哉亦曰登玉堂焉自是遂以玉堂为学士院之称而不为牓太宗时乃以红罗飞白玉堂之署四字赐易简绍圣间以避英庙讳去二字止曰玉堂云【石林燕语】
　　宋内诸司舍屋惟秘阁最宏壮阁下穹窿髙敞谓之木天【夣溪笔谈】
　　宋学士院中有防鹊栖于玉堂之后海棠树每学士防食必徘翔集或鸣噪必有大诏令或宣召之事因谓之灵鹊【谈苑】
　　宋绍兴十三年十二月诏建秘书省明年六月落成省在懐庆坊北大门内有右文殿殿后有秘阁阁前有拜阁防阁后有道山堂堂东二楹监居之堂西二楹少监居之南二楹丞居之又次三楹馆职分居之【馆阁録】
　　宋秘书省道山堂东第一楹为仪鸾司次为翰林司又次为修书案又北二楹为国史库又次为著作之庭庭后为汗靑轩【后改名天教亭】蓬峦在汗青轩后北有酴醿架又北有羣玉亭亭东有鹤砌亭南又有芸香亭东迳至羣玉亭西迳至松坡穿菊径径前临池跨池有桥亭度桥有席珍亭亭东北有橘洲又东北有东冈冈北有药洞入有采良门门内有茹芝馆洞北有过廊又北有涤砚涧跨涧有木桥又北缭羣玉亭后又西北有泉曰濯缨泉西有亭曰锦隠【后改名莱亭】西径有射圃入有延门入门有亭曰绎志又西有亭曰方查北有松坡又西临池跨池有木桥度桥有亭曰含章亭西北有兰畦又北有西坂园内有竹二亩杂树百五十六【同上】
　　宋因唐制院中复置铃索【续馆阁録】
　　元
　　元翰林院以金乌珠第为之欧阳楚公诗翰林老屋势深防此是金家太子宫是也【瀛洲道古録】
　　元国史院庭中有鼇石马祖常诗阁铃不响文书静相对鼇日赋诗【道园学古録】
　　明
　　明翰林院在东长安门外北向其西则銮驾库东则玉河桥元之鸿胪署也【春明夣余録】
　　按朱彛尊瀛洲道古録云孙氏春明夣余録谓翰林院本元之鸿胪署焦氏玉堂丛语载宣徳七年以故鸿胪寺为翰林院考元史百官志止有侍仪使无鸿胪所云故鸿胪寺当是永乐年间所建尔虽年逺无稽而彛尊之言于理为近
　　明初建官以本院为近侍衙门故公署虽在外而僚属相聚恒在馆阁洪武初建翰林院于皇城内学士而下晩朝即宿其中扁之曰词林永乐中行在本院官仍在禁内供奉不别立公署正统七年八月诏建于长安左门外玉河西岸而东岸则为詹事府焉正堂三间中设大学士侍读学士侍讲学士公座左为史官堂右为讲读堂首领官房在仪门之外之右嘉靖戊子始建御制五箴碑于敬一亭亭树于堂之南左则刘文定井井之外为莲池右则柯竹岩亭亭之前为土山【殿阁词林记】案此称院署建于正统七年八月而焦氏玉堂丛语则又以为建于宣徳七年未知孰是
　　明京师翰林院门左右各积有飞沙髙三四尺并枑梐若短墙然微风一动则坌起出入者厌之世庙中掌院某尝令除去官僚罢谪防空沙还积如故或以为形势宜尔【燕山丛録】
　　明翰林院为斋宿委积之所内有东阁学士聚焉为朝退防揖之地史馆为讲读史官所聚集皆无公座至修史之日旋设十馆于东角门之右事竣去之【震泽长语】
　　明翰林院第三防史官防也又曰槐防即今翰林院正防之西偏史官所居是也【俨山集】
　　明翰林院刘井学士刘定之所浚在公署后堂之左柯亭学士柯潜所建在公署后堂之右后堂有二栢亦潜所种【翰林记】
　　按翰林记潜教习庶吉士时李东阳承诏受业及东阳复教习庶吉士出学士栢为题弋阳汪俊有一日百匝行树底之句怅然感之因衍为一篇曰我行树隂日千匝叶风枝自萧飒惟有诸生识我情旁人不觧空嘲狎我见先生种树年我身尚短树及肩枝蟠江山地可缩手斡造化天无权琼防翠阁何森爽院桞庭花敢争长芘防长留六月隂盘廻直与孤云上材堪五鳯难为用根到九泉终不枉零落青袍防故人琤琮玉佩空遗响当时院长文安公柯亭刘井相西东百年遗爱岂独此此树欲比人中龙树犹如此我何似已媿斑白非儿童名収榱桷有先后夀比金石无终穷下堂再拜想顔色仰正拂长髯风于是唱和成卷
　　明柯潜既综院章就词林后圃结清风亭亭下凿池莳莲决渠引泉公退偃坐其中翛然真若登瀛洲者【玉堂丛语】
　　明翰林院瀛洲亭在内堂之右故有隙地一区万厯秋甃为方池搆亭中央额曰瀛洲池逼近玉河堤闻先是亦尝引河水一勺入池而今遂湮塞无敢以上请者【燕都游览志】
　　明杨守随掌翰林院院之后有巨桞数章参天蔽日民之输廪米者欲曝于庭患桞隂之翳之也请伐其最钜者公不许作伐老桞赋示意【涌幢小品】
　　明宣徳七年六月赐御制翰林院箴揭于院之后朱髹牓字用金涂之【殿阁词林记】
　　明嘉靖五年十月上制敬一箴及注范浚心箴程颐视聼言动四箴颁赐大学士费宏等防谢请勅工部于翰林院筑亭立石以垂永久从之七年二月敬一亭成【明世宗实録】
　　明翰林院寳善亭三楹在院东偏轩牕虚豁旁临玉河环防乔木学士大夫静观之所也【燕都游览志】
　　明翰林院尊道堂修吉堂瀛洲亭寳善亭原心亭成乐轩大小门牕竹帘钩俱工部器皿厰办送【翰苑须知】
　　明嘉靖甲戌五月翰林院中吏舍有白燕一双献之内阁又池中莲花早开相君并以献上温防谕答之【谷城山房笔麈】
　　明万厯二年翰林院中白燕防乳辅臣以献两宫并赏焉【长安客话】
　　明张位在翰苑尝上防请令史官行人奉使四方各求遗书一部送翰林收蔵得防允行【谷城山房笔麈】
　　明翰林院在玉河西岸四译馆焉【明一统志】按燕都游览志四译馆在玉河桥之西永乐五年十一月始设命礼部选国子监生蒋礼等三十八人翰林院习译书人月给米一石遇开科令就试仍译所作文字合格出身置馆于长安左门外处之盖四译馆本属翰林所辖故其署舍亦复相近自景泰三年八月提督译书郎刘文等请建馆于廊房之南隙地自此其署遂移今其故基不可考矣
　　皇朝
　　国初并翰林院于内三院词臣皆直宿
　　禁城后复专设院署防堂门庑有因有剙百年定制视前代为加备焉谨胪次之如左
　　院门凡三楹北向中县髹漆牓署如其名前设枑梐木左右各一
　　谨按王士正居易録云署前积沙号沙堤形家言风水所系近稍去其半数月学士孟亮揆沈上墉侍读王钟灵等七人皆去位学士朱典赞善赵执信祭酒曺禾亦以他事诖误去其验如此馆中相传遂为故实厥后重葺时监修各官戒勿复去云门之内为仪门凡三楹北向门左有掌院学士题名碑东西两旁角门各一皆北向仪门之内有门牓曰登瀛直甬道中
　　大堂三楹北向院之正衙也中县
　　圣祖御书道徳仁艺额堂下墀左设日表一
　　谨按池北偶谈云明内阁大学士皆于翰林院上任故院中设阁老公座于上而掌院学士反居其旁诸学士称阁老曰中堂以此后遂相沿勿改堂之西偏事三楹官读讲者居之牓曰读讲东偏史官编检居之牓曰编检堂前左右廊屋各十五楹为吏舍入左廊中围门内为状元中凡三楹西房四楹副焉右廊围门内南向者为昌黎祠北向者为土谷祠各三楹
　　谨按严绳孙西神脞説云建置官署必立土谷祠翰林院所祀则昌黎伯韩子也乾隆九年重新祠宇同官集议以昌黎为土谷祠未洽典礼因别建一祠故是年诸臣栢梁赓韵诗有昌黎文伯社兹乡之句
　　堂之后为穿堂凡三楹北向上县
　　皇上御书稽古论思额
　　穿堂之左为待诏右为典簿东西向各三楹其牓亦如之
　　谨按二前各有古槐一株盖百余年物也又陈元龙爱日堂集载大学士张英掌院事时手植槐数十株曽有诗云种槐幸得依刘井他日清隂满玉堂词林传诵之穿堂之内为后堂凡五楹南向中设
　　寳座列
　　御屏
　　上临幸时所御也左右壁砻石刻
　　御制是日复得诗四首并示诸臣诗其东西屋二楹别
　　户扄之为蔵书之库
　　后堂院内东偏有井覆以亭曰刘井而柯亭则峙其西望之翼然
　　御制诗刘井柯亭取次看着胜迹也
　　自后堂而南有门直两亭间牓曰敬一亭之门门内曰敬一亭凡五楹北向中贮
　　圣祖御书赐陈廷敬龙飞鳯舞四字石刻一升平嘉宴诗
　　石刻一壁间砻石刻
　　皇上乾隆九年栢梁赓韵诗及东壁图书府四十字分韵诗左右碑亭各一其旧有碑则明嘉靖间所颁敬一亭箴范浚心箴程子视聼言动四箴及当时臣工奉勅勒石所以识月日者也
　　自刘井而东有门门之内为清秘堂凡三楹南向中设
　　寳座
</div>
    <div class="pagination">
<a href="词林典故_page28.html">上一页</a><span>...</span><a href="词林典故_page24.html">24</a><a href="词林典故_page25.html">25</a><a href="词林典故_page26.html">26</a><a href="词林典故_page27.html">27</a><a href="词林典故_page28.html">28</a><span class="current-page">29</span><a href="词林典故_page30.html">30</a><a href="词林典故_page31.html">31</a><a href="词林典故_page32.html">32</a><a href="词林典故_page33.html">33</a><a href="词林典故_page34.html">34</a><span>...</span><a href="词林典故_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
