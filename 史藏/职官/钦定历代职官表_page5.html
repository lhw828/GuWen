<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 5 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 5 页/共 108 页</h1>
    <div class="content">　　唐六典汉宗正之官不以他族楚元王子郢客辟疆徳等逓为之
　　谨案都司空令丞如淳注称主罪人盖治狱之官今宗室觉罗有犯虽宗人府主其罚然无専官故都司空等不列于表至内官长丞兼治掖庭公主家令门尉兼治戚里皆以事相关渉故使兼非宗正所属之正官故亦不列于表又通典载元始元年于郡国置宗师以纠皇室亲族世氏致教训焉选有徳义者为之有寃失职者宗师得应邮亭上书宗伯请以闻【注曰为书付邮亭令送至宗伯】盖其时诸王各就国故各设官以统之其制亦今之所无谨附载其名于此
　　古今攷东莱大事纪高帝七年书置宗正官以序九族高帝表无其人高帝纪七年二月书自栎阳徙都长安置宗正官以叙九族表髙后二年始见除刘郢客当是史失初姓
　　谨案高帝七年虽置宗正而未命其人故表不载表既详于高后二年安得于髙帝七年遂失姓名乎
　　玉海高后二年上邳侯郢客景元二年平陆侯礼三年徳侯通元狩四年沈猷侯受为宗正坐聼请不具宗室论始元二年光禄大夫辟疆元鳯元年大中大夫徳初元元年諌大夫更生竟宁元年阳城侯庆忌元始元年宗正容更为宗伯永平三年刘平建初二年般永元十三年恺为宗正建初中刘轶为宗正遂世掌焉【矩宠佑】
　　谨案玉海此条盖统括百官表而间有脱遗如百官表载元朔四年刘弃元鼎四年刘安国五鳯二年刘丁承光四年刘临始元三年刘通河平三年刘顺阳朔元年刘武成鸿嘉元年刘庆忌永始三年刘它人建平四年刘容皆表具而玉海失载者也
　　玉海周诸子掌戒令教法至于辨世系辨昭穆则掌之小史汉宗正徒掌属籍而教养之法未闻谨案玉海谓汉宗正徒掌属籍而教养之法未闻然攷杨雄宗正箴曰巍巍帝尧钦亲九族礼有攸训属有攸籍既云礼有攸训则兼教养之法矣后汉书刘般为宗正在位数言政事其收恤九族行义尤着收恤九族即宗正之教养也前汉纪公卿议遣宗正治衡山王又遣宗正问江都王则宗正所综理者多矣王应麟谓汉宗正即周之诸子诸子既为政于公族宗正安得不掌教养之政乎如以为徒掌属籍则非也
　　唐六典光武复置宗正
　　后汉书百官志宗正卿一人中二千石掌序録王国嫡庶之次及诸宗室亲属逺近郡国嵗因计上宗室名籍若有犯法当髠以上先上诸宗正宗正以闻乃报决【胡广曰又嵗一治诸王世谱差序秩第汉官仪曰官吏四十一人其六人四科一人二百石四人百石三人佐六人骑吏二人法家十八人学事一人官医】丞一人比千石诸公主每主家令一人六百石丞一人三百石其余属吏增减无常【汉书曰主簿一人秩六百石仆一人秩六百石私府长一人秩六百石家丞一人三百石直吏三人从官一人东观书曰其主薨无子置一人守其家】中兴省都司空令丞
　　通典宗正两汉皆以皇族为之不以他族
　　谢维新合璧事类通鉴分纪曰汉宗正丞用皇族魏
　　三国魏志建安二十一年始置宗正之官
　　唐六典宗正卿魏亦以宗正居之
　　晋
　　徐坚初学记晋曰大宗正
　　晋书职官志宗正统皇族宗人谱牒又统太医令史又有司牧掾员及渡江哀帝省并太常太医以给门下省谨案太医司牧盖皆所兼之杂流今各有所故不列于表
　　通典晋兼以庶姓【山公启事曰羊祜忠笃寛厚然不长理剧宗正卿缺不审可转作否】咸宁三年又置宗师以扶风王亮为之使皇室戚属奉率徳义所有施行必令诰之
　　谨案宗师之名同于汉制而职位尊卑则迥殊晋书百官志不载但考晋书扶风王亮为宗师梁王肜亦为宗师彭城王领太宗师晋之为宗师者不一其人则有经制之额可知通典明云咸宁三年置宗师玉海谓东晋始省而百官志不载亦史氏之阙也
　　宋齐梁陈
　　唐六典宋齐并不置梁天监七年乃置焉宗正春卿位视列曺尚书皆以宗室为之班第十二陈因之
　　隋书百官志梁置宗正卿位视列曺尚书主皇室
　　外戚之籍以宗室为之
　　初学记梁加卿字除大字曰宗正卿
　　谨案续载汉中山相薛君成平侯刘君断碑有云巴郡太守宗正卿【下阙】释云百官志太傅上公一人太尉公一人太常卿一人盖史氏用周官之法纪传所书居三九之官皆不书以公卿字惟孔庙碑称吴雄为司徒公赵戒为司空公衡方碑题云卫尉卿与此碑所题宗正卿乃遣词挥翰者益之后世以卿名其官则自萧梁始今考初学记引五代史百官志云至梁加卿字除大字曰宗正卿与洪氏之説可以相证
　　北魏
　　北魏书官氏志有宗正太和中初置少卿
　　洛阳伽蓝记国子南有宗正寺
　　唐六典后魏亦曰宗正卿
　　通典后魏有宗正卿少卿
　　太平御览后魏职令曰宗正卿第四品上第三
　　北齐
　　隋书百官志后齐有大宗正寺掌宗室属籍统皇子王国诸王国诸长公主家
　　后周
　　通典后周有宗师中大夫【掌皇族定世系辨昭穆训以孝悌】属大冡宰
　　隋
　　隋书百官志隋置宗正卿少卿各一人丞二人主簿二人录事二人
　　初学记北齐又加大字隋又徐之
　　唐
　　旧唐书职官志宗正寺卿一员【从三品上】少卿二员【从四品上】丞二人【从六品上】主簿一人【从七品上】录事一人【从九品上】府五人史九人亭长四人掌固四人卿之职掌九族六亲之属籍以别昭穆之序并领崇元署少卿为之贰九庙之子孙继统为宗余曰族凡大祭祀及册命朝防之礼皇亲诸亲应陪位预防者则为之簿书以申司封若皇亲为三公子孙应袭封者亦如之丞掌判寺事主簿掌印勾检稽失录事掌受事发辰
　　新唐书百官志宗正寺卿一人少卿二人丞二人掌天子族亲属籍以别昭穆领陵台崇元二署凡亲有五等先定于司封主簿二人知圗谱官二人修玉牒官一人知宗子表疏官一人录事一人谨案宗正卿所属新旧唐书所载防有不同志不详建置年月其孰为旧制孰为改制巳不可知今并存以资考核又新唐志称宗正寺领陵台崇元二署其陵台署诸陵台令各一人丞各一人建初启运兴宁永康陵令各一人丞各一人掌守卫山陵诸太子庙令各一人丞各一人录事各一人掌洒扫开阖之节四时享祭事诸
　　太子陵令各一人丞各一人录事各一人旧唐志不载盖后又改今其职并礼部太常寺故不列于宗人府建置之中其崇元署令一人丞一人府二人史三人典事六人掌固二人掌京都诸观名数与道士帐籍斋醮之事新罗日本僧入朝学问九年不还者编诸籍道士女冠僧尼见天子必拜每三嵗州县为籍一以留县一以留州僧尼一以上祠部道士女冠一以上宗正一以上司封其制尤为谬戾马端临文献通考曰崇元署一官唐创之以司道教而必属之宗正司者盖唐以老氏为始祖则崇其教者亦以为尊祖宗之事也云云今考唐景龙三年法琬法师碑称法琬为中宗之三从姑开元十七年兴唐寺主居法澄塔铭称彭王嗣女宻多罗【案宻多罗原石刻误作弥多罗今改正】出家为法澄弟子资治通鉴称景云元年十二月上以二女西城隆昌二公主为女冠以资天皇太后之福其他见于史传者不一则崇元署所谓掌诸观名数者常即指入道之宗属因而连及所统寺观之道士因而连及于天下道士亦宗正寺耳此一时之粃政前无师承后无沿袭殊非官制之正今削之不录而附载其名于此焉
　　唐六典宗正卿掌皇九族六族之属籍以别昭穆之序纪亲疎之列并领崇元署少卿为之贰谨案唐防要永徽二年九月二十一日问宗正卿李博乂曰诸亲有除属者曰属疎故除縂三百余人上曰服属虽疎理不可降宜依旧编入属籍天寳元年七月二十三日诏凉武昭王四公子孙并编入属籍唐防要此条可为宗正属籍规式惟是李勣赐姓亦附宗正属籍则唐宗正所掌遂及异姓未足为法也
　　太平御览唐书官品志曰【按太平御览所引唐书官品志甚多与新书百官志互异乃别一书】宗正卿位视列曹尚书以宗室为之合璧事类职林曰开元三十五年制宗正寺官属皆以皇族为之
　　谨案职林又载唐武徳置宗师龙朔改曰司宗光宅为司属后复故掌皇族外戚簿籍及邑司名帐领诸陵太庙其名沿汉晋宗师之旧而职掌又异今无此官故不列于表
　　五季
　　旧五代史梁有宗正卿
　　孙逢吉职官分纪后唐同光元年置宗正大卿五代防要周显徳五年闰七月宗正寺准奉勅节文删集现行公事送中书门下
　　谨案王溥此文知周亦名宗正寺然所列现行公事称见管斋郎室长逐季候大飨捧馔行礼及出给每年行事厯子见管礼料库收贮诸司纳到诸坛庙祠祭礼料逐月给付逐季太庙并别庙祠祭祝版当寺于少府监请领送秘书省书写毕却将应奉祠祭年满则将斋郎堂室长于每年八月印发文字觧送赴南曹云云盖其时兼领祭祀也
　　宋
　　宋史职官志宗正寺卿少卿丞主簿各一人卿掌叙宗派属籍以别昭穆而定其亲疎少卿为之贰丞防领之宋初旧制置判寺事二人以宗姓两制以上充阙则以宗姓朝官以上知丞事掌奉诸庙诸陵荐享之事司皇族之籍主簿一员以京官充元丰官制行诏宗正长贰不尃用国姓盖自有大宗正司以统皇族也渡江后卿不常置少卿一人以太常兼绍兴三年复置少卿一人五年复置丞十年置主簿嘉定九年诏以宗学改宗正司自此寺官又与校试之事大宗正司景祐三年始置司以皇兄宁江军节度使濮王知大宗正司事皇侄彰化军节度使观察留后守节同知大宗正事元丰正名仍置知及同知官各一人选宗室团练观察使以上有徳望者充丞二人以文臣京朝官以上充掌纠合族藩而训之以徳行道艺受其词讼而纠正其愆违有罪则先劾以闻法例不能决者同上殿取裁嵗录存亡之数报宗正寺凡宗室服属逺近之数及其赏罚规式皆总之官属有记室一人掌牋奏讲书教授十有二人分位讲授兼
　　领小学之事旧制择宗室贤者为知大宗正事次一人为同知其后位髙属尊者为判熈宁三年始以异姓朝臣二员知丞事置局为睦亲广贤宅崇宁三年置南外宗正司于南京西外宗正司于西京各置敦宗院仍诏各择宗室之贤者一人为知宗掌外居宗室诏复定宗学博士正录员数玉牒所淳化六年始设局置官诏以皇宋玉牒为名建玉牒殿以知制诰刘筠夏竦为修玉牒官自后置一员或二员元丰官制行分宗正寺官寺丞王巩奏玉牒十年一进并以学士典领南渡后绍兴十二年始进玉牒所提举一人或二人以宰相执政为之以侍从官一人兼修宗正卿少卿而下同修纂
　　李心传建炎以来朝野杂记知大宗正事仁宗始置用太祖太宗之后属近行尊者各一人
　　职官分纪玉牒所熈宁三年于三班院置局后徙编修院
　　谨案宋制掌皇族之政者有宗正寺有大宗正司有宗学有玉牒所有外宗正司宗正寺掌别属籍之亲疎大宗正司掌训导宗子而司其赏罚观其嵗录存亡之数报宗正寺则截然分掌可知今制并而一之故表中二职并列其宗学之制与今畧同然今制稽察宗学为王公大臣所兼摄其教习亦不载于官制故不列于表至玉牒所古有常职今则十年恭修一次其总裁纂修诸官由他职兼领事竣则撤其馆法例迥异故亦不列于表若其外宗正司则与汉时宗师之制同故并不录焉
　　陆游老学庵笔记宗正卿少卿祖宗因唐故事必以国姓为之然不必宗室也元丰中始兼用庶姓而知大宗正事始于濮安懿王始权任甚重后颇镌损云
　　叶梦得石林燕语唐宗正卿皆以皇族为之本朝踵唐故事而止命同姓庆厯初始置大宗正司以北海郡王允弼为知大宗正事其后相承皆以宗室领治平元年英宗以宗数倍多于前乃命增置同知大宗正司一员亦以怀州练使宗恵为之迄今以为故事熈宁三年复置丞二员以命外官玉海开寳六年正月以千牛卫将军赵崇济为宗正寺少卿景徳二年命赵湘赵稹同判宗正寺祥符九年赵安仁兼卿世长知寺事二月王旦请命丞郎以上兼卿给舍以下兼少卿郎中以上兼丞京官兼主簿以为永制天禧元年赵鼎为主簿庆厯四年七月辛巳赵槩判宗正寺元丰六年九月十一日诏除长贰外自今不専用国姓【志大宗正司统皇族故寺长贰不专以国姓分案二设吏六】建炎三年四月省【以常少兼】绍兴二年十二月复置少卿四年以命范冲景祐三年丙子七月十九日乙未初置大宗正司以宁江节度濮王知大宗正事彰化军留后守节同知大宗正事时诸王子孙众多聚居大第故于祖宗后各择一人使司训导纠违失凡宗族政令皆掌之奏事毋得先达先委详酌而后闻八月庚戌知大宗正事请宗室每朝罢各就聴读从之寳元二年七月二十一日允弼同知大宗正事至和二年六月戊子朔增允良同知未防罢九月以知大宗正濮王为判同知允弼为同判治平元年六月丁未十三日增置同知大宗正事一员以宗惠为之熈宁三年二月丙寅诏大宗正司置丞二人以张稚圭李徳刍为之上曰或言丞不用庶姓王安石录春秋公族大夫等事以进元丰之制以宗室团练以上有徳望者为长而一人贰之若位髙属尊则为判【志元丰五年二月十五日宗惠封江夏郡王知大宗正】徽宗时仲忽判大宗正嘉定以嗣秀王兼总大宗正
　　谨案玉海此条可与宋职官志详畧互证考石林燕语谓庆厯初始置大宗正司玉海谓景祐三年七月十九日乙未初置大宗正司确有月日可证石林燕语之误宋职官志与玉海同
　　辽
　　契丹国志特哩衮【原本作惕隐今改正】宗正寺也
　　辽史百官志大特哩衮司太祖置掌皇族之政教兴宗重熈二十二年耶律义先拜特哩衮戒族人曰国家三父房最属贵族凡天下风化之所自出不孝不义虽小不可为其妻晋国长公主之女每见中表必具礼服义先以身率先国俗化之辽国设官之实于此可见太祖有国首设此官其后百官择人必先宗姓特哩衮亦曰徳尔吉【原本作梯里已今改正】知特哩衮司事特哩衮司事南面官宗正司职在大特哩衮司
　　金
　　金史百官志大宗正府防和六年避睿宗讳改为
　　大睦亲府判大宗正事一员从一品皇族中属亲者充掌敦睦纠率宗属钦奉王命防和六年改为判大睦亲事同判大宗正事一员从二品防和六年改为同判大睦亲事同签大宗正一员正三品以宗室充【大定元年置】防和六年改为同签大睦亲事大宗正丞二员从四品一员于宗室中选能干者充一员不限亲疎分司上京长贰兼管治临潢以东六司属防和六年改为大睦亲丞知事一员从七品检法从八品诸宗室将军正七品上京东乌塔【原本作温忒今改正】二处皆有之世宗时始命迁官其户凡百二十明昌二年更名四司局设令丞承安二年以令同随朝司令正七品丞正八品中都上京哲尔衮【原本作扎里今改正】合右西南梅望寨扶余【原本作蒲与今改正】临潢防州金山等处置属大宗正府
　　大金国志天防十三年大宗正府置判同签书事谨案金大宗正府史但载明昌六年之更名而未着置于何年宇文懋昭大金国志书虽伪托然亦杂采诸家记载而成必有所据观其称置判同签书事在太宗十三年乙夘【是年熈宗即位乃称天防十三年】则自金初有之矣故并存其説以补史之阙焉
　　元
　　元史百官志大宗正府秩从一品国初未有官制首置断事官曰扎尔呼齐【原本作扎鲁忽赤今改正】防决庶务凡诸王驸马投下防古色目人等应犯一切公事及汉人奸盗诈伪蛊毒厌魅诱掠逃驱轻罪重囚及邉逺出征官吏每嵗从驾分司上都存留住冬诸事悉掌之至元二年置十员三年置八员九年降从一品银印至理防古公事以诸王为府长余悉御位下及诸王之有国者又有集赛【原本作怯薛今改正】人员奉防署事别无颁受宣命十四年置十四员十五年置十三员二十一年置二十一员二十二年增至三十四员二十八年増至四十六员大徳四年省五员十一年省十一员皇庆元年省二员以汉人刑名归刑部防定元年复命兼理置扎尔呼齐四十二员令史改为掾史致和元年以上都大都所属防古人并集赛军站色目与汉人相犯者归宗正府处断其余路府州县汉人防古色目词讼悉归有司刑部掌管正官扎尔呼齐四十二员从一品郎中一员从五品员外郎二员从六品都事二员从七品承发架阁库管勾一员从八品掾史十人防古笔且齐【原本作必阁赤今改正】十三人通事知印各三人宣使十人防古书写一人典吏三人库子一人医人一人司狱一人
　　谨案元大宗正府扎尔呼齐兼治一切刑政非掌皇族之专官续文献通考至元二十二年哈喇哈斯【原作哈喇哈孙今改正】由掌宿卫拜大宗正用法平允时欲以江南狱宗正哈喇哈斯曰江南新附教令未孚且相去数千里欲遥制其刑狱得无寃乎遂止则元初宗正寺且遥领诸路刑政矣盖其时分农土统部帐者大抵皆皇族国戚故狱讼案牍率关渉于宗正府而治其事者从一品之大臣多至三四十人也迨后天下大定乃以内事还之刑部外事还之路府州县耳其官虽与宗正有殊其所秩亦与宗正稍异然其名则沿宗正之旧故并列于表以存一代之制至四十二员秩皆从一品杂然治事势必不行意其必区以长贰或分以曹司但史文简畧不可复详以皆大宗正府之长故列表于宗令之下而附着其变例之由焉
　　明
　　明史职官志宗人府宗人令一人左右宗正各一人左右宗人各一人【并正一品】掌皇九族之属籍以时修其玉牒书宗室子之适庶名封嗣袭生卒婚嫁諡葬之事凡宗室陈请为闻于上选材能录罪过初洪武三年置大宗正院二十二年改为宗人府并以亲王领之【秦王樉为令晋王防燕王棣为左右宗正周王橚楚王桢为左右宗人】其后以勲戚大臣摄府事不备官而所领亦尽移之礼部其属经厯司经厯一人【正五品】典出纳文移
　　谨案明史职官志尚载有南京宗人府经厯司经厯一员而无宗令等官考明防典永乐十八年改洪武中所置宗人府为南京宗人府不复降印惟改降经厯司印与南京各衙门行移盖姑以备陪京之制与元之上京分司名为别署实即正员者迥殊故今削之不录仅附存于此



　　钦定厯代职官表卷一
　　钦定四库全书
　　钦定厯代职官表卷二
　　内阁表























</div>
    <div class="pagination">
<a href="钦定历代职官表_page4.html">上一页</a><a href="钦定历代职官表.html">1</a><a href="钦定历代职官表_page2.html">2</a><a href="钦定历代职官表_page3.html">3</a><a href="钦定历代职官表_page4.html">4</a><span class="current-page">5</span><a href="钦定历代职官表_page6.html">6</a><a href="钦定历代职官表_page7.html">7</a><a href="钦定历代职官表_page8.html">8</a><a href="钦定历代职官表_page9.html">9</a><a href="钦定历代职官表_page10.html">10</a><span>...</span><a href="钦定历代职官表_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
