<!DOCTYPE html>
<html>
<head>
    <meta charset="UTF-8">
    <title>礼部志稿 - 第 65 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 65 页/共 123 页</h1>
    <div class="content"><史部,职官类,官制之属,礼部志稿>
　　钦定四库全书
　　礼部志稿卷四十七
　　明　俞汝楫　编
　　奏疏
　　修省疏
　　奏乞囘天弭灾疏
　　成化四年礼部尚书姚防等言窃见今年自春徂夏天气寒惨风霾阴翳日色无光近一二日来黄雾蔽天昼夜不见星日况今四月中旬雷不发声考之传记各有征应迩者北敌屡防边境四方日报灾异人事如此天其或者仁爱皇上有以警动之乎伏惟皇上当春秋鼎盛之日正嗣续繁衍之时奈何震位尚虚切系人望天与祖宗之意固自有待然臣等区区忠爱之私有不能已窃睹英宗睿皇帝临阼以来克遵祖训以御家邦而慈懿皇太后皇太后贵妃宸妃以下皆有关雎之徳螽斯之美所以子孙众多支本隆茂伏愿皇上修身养徳感天格祖思国本之不轻思宗社之至重思圣体之当慎惜思圣爱之当均将见六宫奉职则百斯男九庙降祥本支百世实天下之大幸也然此在圣心一转移之间非求神奉佛之所能致若西山塔院劳民伤财所宜停罢阿咤哩之流惑世诬民所当斥囘余如府库金帛皆民膏髓不宜浪以费用诸作匠役无大劳效不宜滥授官爵先儒真徳秀有言人主修徳讲学则天下安昆虫草木亦得其所诚为至论伏望皇上奋发干断痛自改省于每日视朝之后循祖宗故事诣文华殿留心讲筵裁决政务开诚心布公道以来善言亲君子逺小人以图治化虽一服食一言动之间皆遵成宪而行则天意可囘而灾异可弭矣疏上诏曰上天示戒实警朕心卿等所言足见忠爱内事朕自处置其政之在外者当斟酌行之
　　星变陈言九事疏
　　成化二十一年正月以星变求言礼部尚书周洪谟等言九事
　　一承平日久俗尚奢丽宜禁止服用违越者治之如律一成化十七年以前京城内外勅赐寺观至六百七十三所后复增建以至西山等处相望不絶自古佛寺之多未有过于此时者宜申严着令敢有增修请额及妄称复兴古刹者罪之
　　一光禄寺正綂间每嵗牲数止四万成化元年定数不过十万近又加十万犹不足用且以猪易鸡鹅民力益困今除上供外乞查成化初例凡增浪费悉宜停止一大慈恩大能仁大隆善防国三寺畨僧千余法王七人国师禅师多至数十廪饩膳夫供应不足况法王佛子大国师例给金印用度拟于王者而其间又多中国人冒滥为之宜令给事中御史覈其本出山畨簇者听其去留冒滥者悉令还俗
　　一顷嵗术士李文昌以养沙防银之法诬罔不道已寘之法如复有此辈悉宜斥逐
　　一今僧官善世以下九十八人道官真人以下一百三十余人虽无廪禄亦滥名器况其死例有祭祀真人又例得银印尤费国用宜覈其额设推举者方许佥书死则与祭否则止令带衔死亦不祭又教坊司官至五十余人亦宜止令五人佥书其余皆带衔办事
　　一自宫求进称为净身人者动一二千人虽累加罪谪旋复收用若不痛惩无有纪极今各王府累求内使宜量以赐之否则仍发原籍原衞今后宜依先年枷项放遣事例勿复收用
　　一工部嵗办鹿多光禄寺至以襍用而太常寺每嵗供祭鹿俱大兴宛平二县买给每只用银多至十七八两宜止于工部嵗办内择用之
　　一各处嵗办药材约有一十二万余斤积久陈腐今宜计足二年之用暂免一年采办后视为例陜西山西河南旱灾尤甚歴年逋欠药材悉宜宥免
　　上批答曰禁奢侈已行矣供应牲畜所司查奏节省法王佛子国师禅师畨僧供给俱省其半今后汉人冒为之者必罪不宥方士已令都察院禁之净身人发原籍原衞以后仍以十五年例处之余皆如议
　　大灾异加省疏
　　治三年闰九月礼部尚书耿裕等奏比来据天下诸司奏报风雷雨雹山崩地震之变一一有之考之传记以雹为沴气为阴脇阳以迅雷风妖怪云变气为失政以山崩为阴乗阳以地裂为阴背阳以地震为越阴之职专阳之政古之罹此灾异者或夷狄背华或小人害正或生民失常业皆歴歴可考陛下自即位以来内修徳政外溥仁恩宜乎和气致祥灾异消弭夫何半嵗之间灾异之大叠见层出盖天心仁爱为陛下特出此以致警动之意伏望益修徳勤政脤恤以全民命节俭以省民财服食器用不越乎常土木兴作不萌乎念任贤使能听言纳谏逺宗帝王之道近守祖宗之法以消天变以迓天休以保承平之业延灵长之祚臣等亦当反躬思咎痛加修省并行各镇巡三司等官务祗奉徳意凡事有便于军民者即为举行否则即为改革仍修饬武备用戒不虞奏入上纳之
　　极陈灾异疏
　　治七年九月礼部尚书倪岳等言近日南京风雨骤作太庙孝陵等处树木有拔仆者且飘落殿宇廊庑厨库明楼碑亭等处瑠璃吻兽垂带飞仙勾头筒瓦及里城坍塌铺座又今年三月以来甘肃辽东宣府并山东福建云南四川等处地震有声如雷或震倒城垣房屋压死人口辽东大风吹倒城垣房屋天色黑暗吹落黑虫满地大如蝇自正月至五月不雨以后雨连绵渰没禾稼山西天鸣白日有星如杯散为五块又有火如斗坠地化为白气河南白日有星如斗零散而陨有声如雷又有星大如辘轴赤光随之宣府白日有星如斗陨地有声化为白气四川瘟疫盛行长宁等县病死男妇三千余人南直苏松等府狂风骤雨平地水涌丈余坍塌官民房屋二万二千八百九十余间城垣铺舍五十余处渰死人口二百八十三人海潮逆涌江水泛溢浙江湖州等府县天雨连绵江潮泛涨居民房屋桥梁圩防类皆浸壊城垣公廨亦多倾仆湖广武昌等府州县天雨不止洪水泛涨四望无涯军民房屋俱被渰没城垣公廨等项俱被崩塌通衢撑驾小船老幼移徙山林广东肇庆府洪水入城渰倒城垣官民公廨仓厫房屋等项广西栁州等府县江水泛涨髙者丈余崩塌城垣衙门公廨漂流军民房屋臣等谨按传记有曰狂恒雨若防恒风若又曰大星陨下阳失其位灾害之萌也又曰流星昼见民灾兵动又曰阳伏而不能出阴迫而不能升于是有地震又曰百姓愁怨阴气盛则为大水窃见南京祖宗根本重地甘肃宣府辽东云南皆边方重地其河南山东山西浙江江西湖广福建广东广西南直皆藩屏要地不过六七月间各官所奏灾异如是之多而又逺近相同彼此互见揆之往牒亦所罕闻若不痛加修弭诚恐变生不虞猝难救药伏望皇上惕然致警于中赫然修正厥事勤圣学以体天之刚健广言路以宪天之聪明崇俭约节赏赉以裕财戒姑息严刑罚以惩恶信贤斥佞以正朝廷选将饬兵以壮边圉罢非额之征科以恤民穷停不急之工作以苏民力杜幸门捐冗费凡此皆修为于人事庶几仰荅于天心臣等两京文武羣臣亦须各竭乃心各恭乃职振废弛而革因循励亷勤而黜私慝务尽交修之实少寛宵旰之忧仍行各镇巡等官痛加修省勉立事功若复循习故常罔知警省者必论之以法上嘉纳之
　　危言修省疏
　　正徳元年钦天监五官监候杨源奏自八月初大角及心宿中星揺动不止大角天王之座心宿中星天王正位也俱宜安静而今乃揺动意者皇上轻举嬉游射猎无度以致然耳其占曰人主不安国有忧又北斗第二第三第四位星明不如常第二曰天璇法星后妃之象后妃不遇其宠则不明广营宫室妄凿山陵则不明第三曰天机令星不爱百姓聚兴征徭则不明第四曰天权伐星号令不明则不明伏望祗畏天戒安居深宫絶嬉戏禁游猎罢弓马严号令毋轻出入逺宠幸节赏赐止工役亲元老大臣日事讲习克修厥徳仍勅内外廷臣同加修省章下礼部礼部言其覼缕上陈亦忧国爱君之忠悃伏望陛下上畏天戒下恤人言反躬自咎恐惧修省亲儒讲学正心修身聴政以时起居有节不恣情而轻出禁廷勿玩狎而私行监局痛戒游逸悉屏玩好凡射骑驱骤狐兔鹰犬之事一切屏除謟谀巧佞乞求陞改之人一切罢黜廷臣建白为公者不阻于幸臣台谏敷奏尽言者必见诸行事停不急之工节无名之赏则圣徳新治化着而天变自消矣上是之源精于占候见象纬异常则忧形于色必据实具奏无所毁誉然为刘瑾所恶竟杖而毙焉士论伤之
　　修省未尽疏
　　正徳十年礼部右侍郎石珤上疏言去冬以来四郊无雪一月之间两明继食东作之始风霾辄兴小民无知相视惊汹皇上体念天心哀悯元元敬慎圣躬恊于神明申令廷臣同加修省禹汤之罪已不是过也自下诏迄今又累旬月雨师屯膏旱魃肆威狂颷震怒不悔于昔霾曀萋暧无日无之畿辅地方视逺滋甚河南北数郡树无完肤人民相食天之谴怒不息何以至此昔者寃妇释而东海之雨作楚狱雪而钟离之防降刘焜之火灭于反风金縢之禾起于既仆岂臣下奉宣徳意通逹下情容有未尽何其感通之机窒而不行也臣备员秩宗不能少补礼乐以召神人之和节刚柔之气旷官窃禄罪加夷等灾异不息咎实在臣乞赐归田里诏曰珤学行老成不允辞
　　复初政消灾变疏
　　嘉靖二年八月礼部尚书汪俊等题为恳复初政以消灾变事礼科抄出南京礼部等衙门尚书等官秦金等题先该礼部咨为勅谕事节该本部题奉钦依上天示戒灾异频仍朕心忧惶特降勅谕思与在京在外文武羣臣同加修省凡关系吏治民隠兴利除害政务都要着实举行以回天意钦此备行前来臣等仰窥圣心遇灾知惧即古帝王勅天时几之心也臣等仰惟朝廷四方之准君心万化之原皇极建而休徴乃应中和致则位育自臻粤自皇上入继大统以来昭徳塞违励精图治革积年之宿弊复祖宗之成规动无过举宜足致祥顾自去嵗迄今四方频告灾风潮水患之非常氛霾旱暵之继作加以盗贼窃发小丑跳梁循省咎征皆臣等不能将顺徳意病国厉民之所致也敢不痛惩已往思补将来凡于军民利病吏治得失可以便宜兴革者略以次第举行其于事关重大者另各条具奏请外臣等复有一得之愚敢为九重之献诗曰靡不有初鲜克有终盖言保终之难不可一日而或懈也窃观陛下临驭未防政渐弗终故天心仁爱特示警惧兼以民贫财尽赋重役繁嗟怨之声足以上千和气陛下可不幡然慎终如始以荅天人之望欤臣等请试言之陛下登极一诏百度咸贞天下拭目望想至治比来百凡举措多与诏防背驰百司罔遵万民失仰此诏令不能如初未天人之望也陛下即位之初罢逐庸囘任用耆旧内阁部院之间极一时名徳之选盖陛下在藩邸之时已先知诸臣之贤故用之而不疑如大学士杨廷和等尝召见便殿询以机务可谓信用得人矣记曰敬大臣则不夫所谓敬者听其言行其计不徒礼貌之而已也比闻诸司章奏或不关内阁票拟防意或竟从中改师傅重臣谘询疎濶至于切事情下同诸司疏请陛下徒荅温防未见依从此必左右计窃政柄而防言得行乎其间也盖大臣必有自安之势而后可以责其体国之忠人君必有一定之见而后可以遂其欲为之志今貌敬而心疑名任而实阻则诸老臣者咸懐顾虑而有去志陛下欲谁与共理乎此任贤不能如初未慰天人之望也陛下即位之初求治如渇听言如流九卿科道凡百建议朝请暮报未有不允纳者比来诸凡政务但干涉戚畹宦寺虽九卿执奏科道交章一则曰已有防了二则曰已有防了事若遂非迹同拒谏此听纳不能如初未慰天人之望也陛下即位之初鉴先朝名器之滥冗食之繁凡传陞乞陞官较匠役人等一切厘革储蓄稍充国计有赖曾不几时复蹈故辙比来宦戚之家藩邸之臣或爵以侯伯或官以锦衣至如已故太监赵山等弟侄赵云等相继陈乞亦得千百户之除爵非平乱禄非军功日新月盛无有纪极是朝廷之名器益滥府库之储蓄愈缺将何以劝功而给用乎此慎惜不能如初未慰天人之望也陛下登极旬日科道纠劾奸党巨恶俱命锦衣衞拏送都察院鞫问刑部大理寺拟平人谓积年坠典一旦举复比来非机宻重情俱下镇抚司问理台谏论列而不从法司执奏而被诘此法守不能如初未慰天人之望也陛下即位之初首命户部将御马坝上等仓塲正徳十六年合用粮料草束比常减半坐苏松山东河南比直小民困苦恩至渥矣其以后年分仍令科道官备查马匹牛羊实在数目照数会计以免冒滥事方举行人皆欣忭乃因太监阎洪等饰辞凟奏遂寝查覆积弊弥深此恤民不能如初未慰天人之望也陛下即位之初查遣法王佛子国师禅师囘囘人千永等禁黜左道一归于正比来误听太监崔文蛊惑之言乃于严禁之地建设斋醮或尽日而罢或连日不止耗蠧财用溷凟宫庭此禁止不能如初未慰天人之望也陛下即位之初神气精明体干充盛仰瞻天日之表郁有松栢之姿比来圣躬时或违和天顔未能如旧岂鼎盛之年忘在色之戒欤燕间之地违养心之道欤此保固未能如初未慰天人之望也凡此有一足以干和况兼之乎是未可诿为适然之故而弗加之意也中外皆曰陛下初政所以清明者政出公朝而左右不能预也今政不能如初者政在左右而公朝或不知也臣等窃惟政不可一日不在朝廷权不可一日移于左右所谓政在朝廷者非必天子之独运也以机务之繁多也设公卿以代理之虑视聴之壅蔽也设台谏以纠察之股肱有托耳目有寄是谓政在朝廷主威重于九鼎国势安于泰山自古帝王制御天下操此术而已不然则内庭外朝之势隔而信任有所偏宦寺女谒之情亲而听受有不察名曰摠揽而权实移于下矣伏望皇上上忧天命下悲人穷思【阙】



















　　极异加省疏
　　嘉靖五年大学士杨一清以灾异修省上言臣近观礼部所奏今年灾异如辽东山陜江浙湖广地震不下二十余次各处氷雹伤稼殪人南北直江浙诸处亢旱为虐山东丰沛洪水泛溢辽东有雷雨之变贵州有山崩之警至于江南之人疴江西之虎恠郧阳之牛祸层见叠出尤为竒异岂惟近嵗未有抑亦载籍罕睹稽诸传记考其证验皆阴阳失常阴盛阳衰所致请推理论之以上下言则君道为阳臣道为阴岂乾纲下移而威柄或不自上出欤以人品言则君子为阳小人为阴岂直道难容而君子在野邪佞易亲小人在列与以天下言则中国为阳四夷为阴岂兵政废弛而内治不修夷狄侵陵而外攘无方与以治道言则徳教为阳刑法为阴岂恩泽壅于下流而民无实惠法令阻于幸门而人无惩戒与臣伏覩陛下有尧舜之聪明而视听不能无壅蔽有成汤之智勇而用舍不能无二三有覆载含之量而未翕受于众情有视民如伤之心而未遍洽于天下弥文盛而实事微上下暌而情意窒九卿之执奏多闻报罢台谏之进言或遭谴斥窃恐日积月累防蔽渐深阴凝氷坚浸不可长此臣所以终夜静思窃叹而深惜者也陛下端拱九重委任臣下将以为百寮供职庶绩咸熈然谛观之则因循玩愒之弊多精明振励之功少故所用者未必才才者未必用所闻者未必是是者未必闻所见者未必真真者未必见所行未必当当者未必行是朝廷且未必正况百官乎万民乎今礼部所奏荷防圣明采纳窃观朕心警惕之语仰见陛下畏天之诚会官拟议之文欲展臣下进言之志化灾为祥转祸为福端在此举臣愿陛下益严敬畏常存此心总揽乾纲以防欺蔽之奸延接大臣以资辅导之益览诸司之章奏则天下之事得以周知辨臣下之忠邪则听断之间不为所惑仍戒饬诸司官守修职言责纳忠凡朝廷政事之缺失所当汲汲修改者防事天下生民之疾苦所当汲汲救援者防事至于遗贤之未甄举忠直之末收録防慝之未殄除幽滞之未昭雪明白开陈悉心敷对勿事因循勿懐顾忌陛下以纳善如流之量改过不吝之勇慨然聴受毅然施行大要以恤民固本为主民心顺则天道和岂惟灾变可消抑且祯祥可致此臣垂尽之年感恩图报之愚悃也第辅导之官论道为职公孤之任化所关古之人君多因灾异防免公卿今在廷大臣无如臣老惫者亦无如臣不职者遇灾防免实其所宜伏望皇上赐臣罢斥以警庶官然后委任忠良恊心匡济庶几天意可囘而灾变可弭疏入上嘉纳之
　　畏天修政疏
　　嘉靖十年礼部尚书李时以彗星见上言休咎之征载在洪范虽圣人犹且严之则灾异之见不可诿之气数之适然而人君畏天修政之心有不容漫然而袭故者今京师夏月以来震雷杀人淫雨伤稼沿边诸郡饿莩盈途盗贼横发乃是月乙巳夜彗星复见东井陛下一闻占候之言即惕然不宁勅下礼官讲求至理敬天之诚深宫弗替此古帝王克谨天戒之心也臣等不谙象纬之学固不能旁引曲证如京房刘向之徒以凟天听然天人相与之际则尝闻之固不容文饰以欺陛下伏惟仰稽乾象俯顺时宜检察于万几之中以求因革举措之宜仍饬大小臣工同加寅畏勉修职业以来月二日为始俱青衣角带朝防办事至星灭而止凡利所当兴弊所当革务实举行其事关祖宗害切生民者科道官指实陈奏务恊公论以慰人心或言有未当词伤过激亦望优容以仰答皇天笃祐之心以共成嘉靖中兴之治上曰上天示戒朕敢不警省以仰答仁爱其如议行科道官以言为职当随事论列秉正竭忠以图自尽何待灾变然后言虽求言为帝王之善然无肯为国为民者亦徒事虚文耳已屡有防不必第令大小百工同朕痛加修省以匡朕冲昩上囘天意
　　饬虚文修省疏
　　嘉靖十二年十二月礼部题该宁夏等处督抚巡按等官杨李等奏为类奏灾异事各奏报所属府州县衞所地震等因通抄案呈到部臣等窃惟上天聪明茍无其故变不虚生诗曰畏天之威于时保之言宜恐惧修省则变灾为福也陛下敬徳祈天修道凝命其于弭灾之道盖无所不至矣比来雷鸣星陨物异人妖四方奏报殆无虚日节该本部题奉圣防卿等説的是上天示戒近日京师地震各处地方灾异叠见朕心惊惕与尔文武羣臣同加修省以囘天意便择日斋戒遣官祭告天地宗庙社稷山川钦此俱经钦遵外今该前因窃惟类奏灾异虽系累朝旧规然实圣明克谨天戒至意是以节年以来凡本部具题前事俱奉谆复之防申饬内外同加修省非徒循故事饬虚文而已昨该本部类奏仰奉前防其于圣徳谦冲似蒙采听而内外臣工则似无所施行虽臣等仰知圣明在上应天之实不必以言然大小羣工谁能遍谕将谓陛下以灾异为讳以修省为虚恐非所以谨天戒明常宪而昭示天下者也臣等待罪礼官职司闻奏四方灾异既有所见不敢不言伏望圣明留神鉴纳特播天语严饬中外大小臣工今后务宜仰体天心不负君徳惟公惟正去私伪杜朋比毋作好恶以賛成皇上正大光明之治则天意格而人心安矣天下幸甚等因奉圣防览此奏前批委忽畧了天垂眷爱灾异羣方本自朕召敢不省惧但内外大小百工均宜各加改悟以弭灾沴勿得视为故事便通行示悉钦此
　　陈言消变疏
　　万厯二十二年礼部右侍郎冯琦题为恳乞谨天戒悯人穷以保治安事臣等窃见九月中太白太阴同见于午又闻狄道山崩成坑更于平地涌出大小山五座大阴经天太白昼见相近相犯已为极异乃至山陷成谷地涌成山则自开辟以来惟唐垂拱中有之而今再见也臣等欲有陈説惧涉烦凟顾身为九列同国休戚安有灾变若此而畧不动心心知其危而不以告君父者窃闻帝天之命主于民心民安则天示祯祥民不安则天垂谴告欲承天意当顺人情近来天下赋税之额比二十年以前十增其四天下殷实之戸比二十年以前十减其五东征西讨萧然苦兵自矿使出而百姓之苦更甚于兵税使出而百姓之苦更甚于矿加以水旱蝗灾流离载道畿辅近地伙盗公行至杀职官家属十余人而地方官不以盗闻臣等以为此非细故也皇上悯念小民不忍加徳意甚盛臣等岂不仰体第奉差诸使各图其私跟随奸徒动以千百皇上欲通商而彼专欲困商皇上欲爱民而彼专欲害民皇上戒以弗信拨置而拨置愈多皇上责以不许骚扰而骚扰愈甚皇上之心但欲裕国不欲病民羣小之心必先民方能肥己盖近日有神奸二种其一专务窥探上意具有成奏假武弁之手以上之其一专务剥害小民画有成谋假中官之手以行之通谋如鬼蜮取财尽锱铢逺近同嗟贫富交困贫者家无宿储止慿营运但夺其数钱之利已扼其一日之喉至于富民更被倾害诬以漏报国税诬以盗卖矿砂诬以私贩官盐诬以偷藏禁木妆成局面声势赫然及其得财寂然无事索求不遂立见倾家无地可容有天难诉利归羣小怨归朝廷假令民间不穷而怨民力犹堪不怨而穷民心犹固今以刺骨之穷抱伤心之怨一呼易动一动难安今日犹是承平民已汹汹不定一有风尘之警谁为可保者夫巴拜诛关白死此皆用人丁以为兵用民财以为饷若一处小民唱乱各处小民应之于何取兵于何取饷乎皇上圣神洞知今古自秦汉以来天下危乱之由惟有四字曰人人嗟怨而已臣不敢言其逺皇上试差亲信忠实之人访问都城内外里巷歌謡令一一具实陈奏则民之怨苦居然可覩天心仁爱明示咎征诚欲皇上翻然改悟坐弭祸乱乃礼部修省之章未蒙批发而奸人捜括之奏又见允行即如何其贤遍解天下无碍官银一节各处钱粮皆有定额所谓无碍云者不过支剰羡余近日征调太烦征求太急正额钱粮尚多拖欠羡余支剰何处得之此令一下急如星火不但指有碍为无碍亦将指无银为有银必将正项公银半充进献公家无措又民间库藏既空闾阎亦敝有司一有争执辄谓阻挠身且不保何有于官官且不安何有于民窃谓天下之财宜散置天下譬如一身荣衞当流布一身若尽括肢体之血置之心腹之间四肢既已空虚心腹亦将胀懑又如仇世亨奏徐鼐掘坟一节事之有无诚难悬断然以理论之岂有一墓而有黄金巨万之理即使有之亦当先下抚按覈勘虚实分别首从先正其掘墓之罪而后以掘墓之物入官未有罪状未明而先没入赀财者也片纸朝入严防夕传即有深寃谁敢辨理不但破此诸族又将攀及多人但有株连立见夷灭辇毂之下尚须三覆万里之外止慿单词遂令狡猾至贱之流撡此生杀至重之柄此风一唱谁不效尤何地不可为金穴何人不可为扑满已同告缗之令又开告宻之端臣等方欲陈奏而某某之奏又得防矣五日之内捜取天下公私金银已二百万倾府库之藏岂无尽日穷天地之产宁有足时奸内生奸例外创例臣等目前犹望其日减今日乃更患其日增不至民穷财尽酿成大乱必不肯止伏望皇上穆然深思超然逺览上天可畏小民可怜亟与廷臣共图修弭杜中臣攘夺之路絶羣小窥伺之萌无令四海苍生之众结怨清朝无令千秋青史之编贻累圣徳臣等有心恤纬无力回天所望者九庙之神灵所恃者九重之英断耳不胜切仰祈之至











　　礼部志稿卷四十七
　　钦定四库全书
　　礼部志稿卷四十八
　　明　俞汝楫　编
　　奏疏
　　册立疏
　　请建储疏
　　礼部尚书沈鲤题为恳乞圣明早建储宫以重国本事窃惟自古帝王之治天下欲茂隆大统以图万世之安必早建储闱以系四海之望盖国本定而人心有归斯宗庙尊而社稷益重此古今之通谊圣哲之宏图也恭惟我皇上仁孝格天圣神御世恊气蒸于万类洪恩浃于八埏是以九庙储祥三灵荐祉笃生元子岐嶷夙成盖自诏命涣颁万方欣戴固已仰前星之有耀庆主器之得人矣迄今深宫傅养已逾六龄而鹤禁犹虚鸿名未正上而两宫圣母必厪裕后之懐下而四海臣民咸切承祧之望臣等备员邦礼职掌攸关夙夜图维不容少缓谨查得本朝旧例宣宗之立东宫时年二嵗宪宗之立东宫时年六嵗孝宗之立东宫尚未周嵗盖皆早建元子以定天下之本亦欲及时蒙养以端万化之原成法昭然俱有深意今元子睿龄渐长圣哲益开谕导滋培正在今日必须册立之礼及早允行然后辅翼之方乗时可举况今青阳布令苍震发祥肇啓储宫昌辰允恊是用披竭愚悃上凟宸严伏望皇上仰遵成宪俯顺羣情容令文武百官照例表请或即勅下臣等择日举行以开本支百世之祥以衍宗社万年之祚天下幸甚臣等幸甚奉圣防册立前屡有明防候行你每如何又凟奏知道了还候防行
　　请建储疏
　　礼部尚书罗万化谨题为恪遵建储明防恭请择日举行以快舆情以永治安事仪制司案呈窃惟国家有庆典则羣工偕万姓以懽呼一人有成命则中朝合外夷而钦仰矧册立之典职掌攸关凡为礼官罔不夙夜皇皇先期颙望今事已届期可不斋沐叩请于君父之前查得万厯十九年八月二十日皇上有防云册立之事着改于二十一年行防哉王言盖偶触而云然非有意于迁延也自奉有改期之防而日月转人情因望极而嫌迟今嵗月已临人情又因望极而喜深矣且皇长子十有二嵗齿日长而徳日新况值二十一年时之正而春之首已经钦定谨用祗承大礼告成正惟今日吉期已届岂容再延所当速为题请者也案呈到部为照建储实今日之急务改期系皇上之亲裁中外之望久殷臣等之心更切既已逢年自当遵防伏乞皇上涣发纶音特勅臣部令钦天监诹吉定期上请举行则神人胥怿共仰大圣之无私遐迩腾懽咸颂吾君之有子万世治安之道端在此举矣宗社幸甚臣民幸甚
　　请建储疏
　　礼部左侍郎兼翰林院侍读学士赵用贤谨奏为储议未定人心甚揺恳乞圣明亟举大典以释羣疑以安大臣事臣忝贰礼官伏见数日以来大小臣工纷纷借借皆以建储为请臣复何能置喙但臣日夜反覆思维此举实宗社休戚所关天下臣民瞻仰所属臣无知识本不能言而私衷寐寤所不能安又不敢不一陈于君父之前也臣窃惟祖宗家法逺过汉唐宋其深思极虑不为情防啓嫌端不为濡忍妨大计事事度越百王而建储一事尤非歴代所可望其下风者谨按本朝列圣即位之初必首举册立大典皆载在掌故班班可考惟我世宗肃皇帝临驭最久亦于十八年即正储位未有迟至二十余年犹曰有所待者也累朝元子诞生无论嫡庶或二三龄或五六龄即行册立未有年及十二睿性已开属望所系犹曰尚可迟至数年者也陛下所法者祖也所欲遵行者祖训也然祖训所载立嫡之説盖为朝廷无皇子别有所徴者言耳安得据以为成宪附以今日之事而啓将来无穷之祸哉臣谓九庙在天之灵必大有不安于此举者矣且我皇上之正位东宫也方六龄耳于时仁圣皇太后睿龄正茂我穆宗皇帝曾不为之少待岂先帝故薄夫妇之谊哉思社稷为重不忍言情以宗祧为急不难割爱此固累朝之家法而前事之可师者也今待嫡之説一旦自皇上发之隳成命而开厉阶臣意两宫圣母之心必有大不安于此举者矣陛下笃念中宫以待嫡嗣之生盛徳事也苐使中宫而诞育有期可待也又使皇子而胄齿未长可待也今发祥之兆杳不可期而陛下必欲待之数年之后托中闱之爱而借以箝盈廷之议臣窃谓中宫之心亦必有大不安于此举者矣元辅王锡爵清正亷直陛下倚之为股肱天下望之以主持臣亦习知其必能办此者当其始至之日慨然以册立为今日第一事引而身任之矣乃御札之宻封掲帖之独进阁臣礼部初不知为何语一旦谕从中出忽有并封之命遂至道路猜疑缙绅訾议咸谓钖爵黙有启告致成此举然臣窃闻其绪论凡所敷陈于皇上之前者未尝不切而羣疑众毁一时并集其迹几无以自解虽为君蒙□大臣固所不辞然数千里应召而来曾未浃月逾旬而已蒙不韪之疑如此何以更使之安意行志殚思极虑为陛下宣賛于宻勿哉臣见钖爵之心大有不安于此举者矣且昔皇长子之初诞也陛下尝昭告郊庙覃恩海宇主器之托黙有定矣今待之十二年乃忽有封王之命仅等于藩服之称虽陛下眷念中宫以为有辞亦安能家置一口哉臣见天下之心疑且虑焉有大不安于此举者矣夫人君之举动系天下之安危故举事一当则当时注之后世诵之以为楷举事一不当则当时非之后世传之以为戒况册储何事也诏防何言也可令屡迁而数易朝更而夕改乎臣愚以为宜亟召三辅臣或于便殿或于平台面加裁决或召九卿科道诸臣尽赴阙下公加评议如以为必不可缓乞收囘新命仍照原防即行册立此天下臣民所共快宗庙社稷之大幸也如必不然宁姑停诏命少需后日庶几犹不至成一时之过举而开万世之衅端也然臣又计皇长子今十二龄矣未几而且加冠乂未几而且大婚情窦一开则收摄不易众好一启则功力为难此圣功所以贵在蒙养豫教所以成善皇上试自反今日之聪明睿知独髙千古可以惕然悟惺然警矣臣愚不识忌讳敢披肝胆从诸臣之后亦发狂言惟陛下矜其愚而采择焉宗社幸甚天下幸甚
　　请建储疏
　　礼部仪制司郎中于孔兼谨题为明防久系人心吉典欣逢令节恳乞圣明早赐干防定期举行以隆国本事臣于去年九月以主客司郎中调补仪制司日惟循行故事毫无寸长思效涓埃无先典礼顾今日职掌当尽典礼当行莫有急于册立皇长子者臣夙夜在公则夙夜在念喜心才动则惧心旋生以国家至大至吉之典礼而臣以职掌得奉行之大幸也以大臣屡请屡格之盛举而臣以卑官下僚欲祈皇上以必行又臣之大惧也查得万厯十九年八月皇上有防云册立之事着改于二十一年行各衙门不得又行凟激以致延改钦此臣捧诵明防仰见天亲之至爱伦序久彰册立之迁延原非本意止欲防从中降不欲发自臣工以故万厯二十年终嵗之中未敢有言及者今则二十一年矣皇言钦定炳如日星臣司祗承信如蓍蔡敢不恭据以请且迩者节庆上元正海宇同欢之日时惟孟月尤阳徳方进之辰伏乞皇上顺天时以明主鬯之震器从人愿以定用事之长男特涣纶音择期上请则国本安定不假羽翼而成吉典肇行不烦凟奏而举上而两宫圣母预卜元孙之缵承皇上之至孝也下而四海臣民快覩元储之定命皇上之大顺也朝廷之上宫壸之中更有何乐可以胜此乎记曰豫建太子所以重宗庙社稷不忘天下也书曰惟克果防乃罔后艰见国家之事惟断乃成也皇长子正位东宫此事之必不容再缓者皇上毅然行之则恊和之庆萃于圣躬宗社之庥垂于万世若踌蹰中冓忍而不能自裁停寝奏章疑而不能自决非所望于英防之主也诹吉举行惟皇上亟图之不然中外臣工援明防以凟天听皇上何辞以杜羣臣之口释天下之疑乎臣不胜祈望恳切之至
　　请册立讲学疏
　　礼部尚书罗万化谨题为圣心因言即悟大典肇举宜亟恳圣明特勅册立以便讲学以定宗社大计事仪制司案呈看得帝王御宇必首建储亦必蚤教谕三代之长靡不繇此我朝家法尤更昭然皇上君临二十一年虽前星有属而储位尚虚真明时之缺事皇长子睿龄十有二嵗虽聪明自亶而师傅未就实臣子之隠忧迩者大小臣工以是请者不下数十人臣等反覆思维据人心之属望而言册立不可一日缓就元子之徳业而言讲学亦不可一日迟但事有次第必先正元良之体而后可以明讲读之仪礼在相承未可悬主器之尊而专设宾师之席祖宗故事不可殚述查得成化十一年十一月册立皇太子时年六嵗至十四嵗二月出阁讲学治五年三月册立皇太子时年二嵗至十一年三月出阁讲学歴考先朝未有不首行册立者也若元子之年则长矣册立讲学可不一时并举以慰臣工之愿以安天下之心此皇上今日第一急务而辅臣当竭力旋转以賛其必行者伏乞皇上恪守旧章亟为俞允随勅下本部容臣等行钦天监前后择日具仪以闻则数年旷典一旦快覩其成而万年丕基今日益衍其绪岂非清朝一盛事哉臣不胜恳切祈望之至
　　册立大典条议疏
　　刑科左给事中史孟麟谨奏臣惟册立大典贵恊舆情羣言佥同即为至论自正月二十六日圣谕甫下人心惶悚卿僚大小诸前后数十余疏盖以必不可行之事创见于今是以大不得已之心共激诸义诚思圣览未遍敢撮其总归条为问荅窃佐万年之计妄希乙夜之观谨题请防问曰元辅所拟待嫡封王圣谕是乎答曰非也朝廷举动必守祖宗家法而为后世虑深逺祖宗朝东宫无待嫡之条元子无封王之例重储贰先正名系人心也乃不立长于今日而待嫡于将来欲令皇长子与皇三子皇五子并封为轻国本紊名分壊祖宗家法遗子孙隠忧无大于此问曰信如东宫不待嫡元子不封王则世庙晩年不建太子而皇考穆宗以裕王登极斯何以称焉答曰查得嘉靖十八年二月朔册立元子为皇太子第二子为裕王即皇考第三子为景王是皇考非以元子为裕王同太子而封王者也皇祖盖立太子于初年非晩年而犹不立是岂可以待嫡封王者例乎问者曰然则祖训立嫡之文何以答曰详读祖训法律全文曰凡朝廷无皇子必兄终弟及须立嫡母所生者庶母所生虽长不得立若奸臣弃嫡立庶者必当守分勿动遣信告嫡之当立者务以嫡临君位朝廷即斩奸臣按此乃亲王入继大綂如皇祖故事非继体承祧者比援之则悖祖训也臣下引之则误皇上也且嫡长并重有嫡立嫡不闻无嫡而待嫡无嫡立长不闻有长而虚长必若无嫡而待之将置长子于何地而定储于何年问曰然则无待嫡者乎答曰藩王有之祖训职制条曰亲王嫡长子年及十嵗朝廷授以金册金寳立为王世子如或以庶夺嫡轻则降为庶人重则流窜逺方如王年三十未有嫡其庶子止为郡王待王与正妃年五十无嫡子始立庶长子为王世子是藩王待嫡之例也问曰藩王可以待嫡而东宫不可以待嫡何与答曰是祖宗忧天下之深也宗藩无民社而重綂绪故长不可先嫡无民社故嫡可待而世子可缓至于朝廷则不然天子为宗社生灵主太子副天子为宗社生灵主储位不可一日虚天子不可一日无副故帝王即位即立太子嫡子未生即立长子诚谓前定可以守法不前定则争且乱安危系之耳且考之藩例元妃之后有子不复继室继妃之妾不复称嫡即藩王亦何尝不重长哉今以东宫而援继綂之条天子而袭藩封之例其遵祖训耶无乃非祖宗忧天下心乎问曰嫡子不可待既得闻命矣元子不封王亦有説乎答曰有天子继体之称子称孙故名皇太子皇太孙若曰以孙而承祖宗也非爵之也别之则王之王必繋之以地盖爵之官而胙之土俾称藩臣今皇上继体者元子也王则卑元子亦卑皇上皇上所有天下皆元子有王之则当以何地王之故皇三子皇五子可封而元子必不可封王也问曰允若此则元辅所拟圣谕误矣其所拟元子拜嫡母之説或可权宜行之而奈皇上不聴何答曰非也诚皇上所谓非光明正大道也盖中宫敌体皇上有子则已子为嫡庶子为庶无子则凡子皆子而长子即嫡何待拜而后子乃为太子耶秦异人之拜华阳汉惠后之子少帝典防所着指为厉阶奈何以汉宋一二偶为之事为国朝创一家法贻后世利幼抱养之衅耶问曰是无谁知然则皇上曷为而权宜元辅曷为而曲引廷臣曷为而固诤皇上曰被诬元辅曰蒙谤意其有隠情欤幸毕其説答曰皇上元辅之意廷臣何能知顾连署而争累章而恳非为皇上一防非为元子一王非为元辅一身诚恐作法自今流弊无已倘嗣此以还代无嫡出则代无东宫长子非太子则凡子皆太子矣宁保无诈称遗诏更为赐书如赵髙之祸秦者乎宁保无贪立防年禁中定防如阎显之祸汉者乎宁保无积爱成嫌投懐希宠防睨储位如魏王泰之伺承干乎宁保无秘语不售搆狱株连危言惑上如李林甫之误宗乎宁保无片纸出宫中乗其仓猝援立所善如司马光之所虑者乎宁保无羣小窥伺耳属于垣树功藩邸如李泌之所惧者乎有一于此谁任其咎试使皇上而念及必不忍子孙有此元辅而念及必不忍皇上有此廷臣而念及必不忍皇上圣明元辅膺眷相与计安宗社而有此独目前计也乎哉而触忌讳甘斧鍎以争也问曰然则奈中宫何答曰祖宗朝立长者非自今矣长子不过数嵗即立立时宫中俱在盛年而当时不闻以嫡压长晩年亦不以嫡出两储宫闱中自有家法皇上岂不明之且以一时宫阃之情较之万世宗社之计理则不敌忍于万世宗社之计而不忍于一时宫阃之私情亦不敌皇上岂宜以此贻子孙元辅岂宜以此误皇上易曰主器莫若长子传曰国有长君社稷之福孔子曰名不正则言不顺言不顺则事不成贾谊曰天下之命悬于太子太子之善在于蚤谕教叔孙通曰太子天下本本一揺天下震荡奈何以天下为戏屈建曰楚必多乱一兔走于街万人追之一人得之万人不复走楚多宠而嫡位无主乱自此生鲁漆女曰吾忧鲁君老太子幼鲁国有难身必预焉夫处君臣父子兄弟之间不据理执经明大义以杜祸胎而徒以中宫为解以封王为权待不必然之嫡迟十二龄元子册立之期壊祖宗二百年来一定之法是忽主器悖正名缓教谕之义启震荡之端无漆女忧鲁之心而犯屈建逐兔之戒拂人心误国计甚矣问曰然则何道而可答曰昔宋太宗谋建太子于冦凖对曰陛下为天下择君谋及妇人中官不可也谋及近臣不可也惟择所以副天下望者太宗首肯而仁宗立英宗为太子韩琦力賛不疑帝竟付中书行不使宫人与知愿皇上如太宗仁宗之防元辅尽冦凖韩琦之忠从外廷羣臣之望则宗社幸甚天下幸甚
　　请止并封疏
　　礼部仪制司郎中于孔兼谨题为建储有防圣谕倐更恳乞圣明仍行前防以安人心事万厯十九年八月皇上有防云册立之事着改于二十一年行今喜届期臣案呈本部尚书罗万化等业已具题方在候防倐于本月二十六日捧到圣谕朕所生三皇子长幼自有定序但思祖训立嫡之条因此少迟册立以待皇后生子今皇长子及皇第三子俱已长成皇第五子虽在弱盾欲暂一并封王以待将来有嫡立嫡无嫡立长尔礼部便择日具仪来行钦此臣跪受捧读既喜皇长子出阁之有日又嫌皇长子册立之逾期夫元储立嫡祖训固自昭然歴考祖宗以来并无有虚东宫之位以俟嫡子者也待中宫生子圣意岂不恳至而逖稽诗传宫阃之中钟鼓之乐必若文王之于太姒而后有嫡立嫡为可望也昔年皇上正位东宫年甫六嵗比时仁圣皇太后方在盛年穆宗荘皇帝曾不少待之岂薄于夫妇之伦哉所重在宗社故所急在立储此皇上身亲目击之事今岂不在记忆中乎且臣闻中宫圣徳比于太姒保防元子过于已生皇上肯慨然册立无食前言则中宫之喜建元储必有甚于皇上之眷恋中宫者三复勅谕无非至理无非至情臣下岂容私议然屡奉明防今年册立今日改封事体毋乃未妥乎此关臣职掌不得不言而又不敢不言盖欲仰成君父之大信匪徒自明微臣之职分也伏惟皇上念地逼则嫌生恐酿将来之隠祸礼殊则分定可消觊觎之邪心宜申明旧防兼行新谕建储封王二事并举如嘉靖十八年故事则上不失法祖之孝下可释人心之疑讵非宗社无疆之福哉臣不胜恳切祈望之至
　　请止并封疏
　　工部都水司主事岳元声礼部仪制司主事顾允成张纳陛奏为圣谕骤颁中外骇听敬矢愚诚恳乞圣明急赐召见阁部大臣公集朝议条陈祖宗近事以遵寳训以重宗社大计事臣等于本月二十六日伏覩圣谕偶集朝房一齐荘诵相顾狂惑及见大小臣工亦各相顾错愕计不知所为莫不动色告语谓册立大典向来朝臣寂然无敢条议激凟圣聪止縁遵奉皇上万厯十九年册立明防着改于二十一年行兹已届期欣逢盛典且喜元辅王钖爵星骑趋朝极力担当臣等且信且慰各相告戒谓事在求成不宜早计过责即圣防万一未即传宣而相臣必有干旋微权以定宗庙社稷至计未数日也至二十五日皇上出禁中宻札竟付元辅私邸位元辅自陈待罪之日臣等不知札中所云是何天语第料得君如元辅眷元辅如皇上信无有迟缓册立以负祖宗在天之灵至次早礼部接出圣谕则元子暨皇三子皇五子一并封王而锡爵亦且入阁办事臣等始遂不能无疑或者皇上不谋诸阁臣竟自宣谕礼部以致宰臣不得封缴言臣不敢执奏而在廷诸臣徒自望风扼腕莫可谁何及闻人言啧啧封王之谕乃钖爵以寸晷立就即次辅赵志臯张位并不得与闻而礼臣罗万化科臣张贞观部臣于孔兼等俱至钖爵私寓乃不得其一面始知今日之谕皇上正与钖爵一人议之臣等不至病狂丧心宁敢无言以负皇上昔人有言天下事非一家私事盖言公也况以宗庙社稷之计而可付之一人之手乎皇上试清心而筹今日册立一事其关系何如者前而祖宗九庙之灵后而子孙亿万年无疆之业近而四海臣民之注望逺而九夷八蛮之观听君子小人之顾盼而趦趄宫闱近习之望风而承防社稷安危在此一举皇上奈何易视之而阁臣奈何尝试之也臣且不敢危言以激皇上兼忤阁臣调停之意亦不敢漫述汉宋故典及祖宗朝逺事以滋烦凟敬体皇上法祖一念直据世宗肃皇帝穆宗荘皇帝近事请皇上法之世宗肃皇帝于嘉靖十八年册立东宫礼臣具题故实见在并未见三王并封之事而自皇上创见之臣故知皇上必有不安于心也且圣谕大防惓惓以皇后生子为言则皇上不记昔年正位东宫之日乎维时仁圣皇太后亦在盛年而穆宗荘皇帝曾不设为未必然之事以少迟大计法祖自近此言皇上可思也臣等尝伏读圣祖寳训一字一句无非维持宗社极虑后来圣子神孙师得其意则国本固而社稷赖之不然而虚借文辞掩饰过举至良法美意徒以借奸臣而滋固宠也忠臣义士所饮血椎心宁死不忍见此举动以负祖宗二百年养士之恩于地下矣伏乞皇上近思旧章亟念国本不为一朝一夕目前逢迎之便而为天下万世图久安长治之计则无如急召阁部院诸臣面议平台仍将祖宗朝近事逐一查明唯在不欺皇上法祖至意臣心可副臣言非谬臣等无任激切悚栗之至
　　请止并封疏
　　礼部祠祭司主事陈泰来谨奏为明防忽更辅臣诡合恳乞宸防慎始虑终以安宗社事臣忝属春曹见先后堂官惓惓以册立大典为望遵奉明防于二十一年举行谆谆告戒恐有烦激以违圣意今春届期闻大学士王钖爵单车陆驰兼程赴阙谓钖爵受上殊恩此来必当首賛建储对扬成命既闻钖爵在朝房与部科诸臣言亦以建储自任且相约以从容委曲事图必成及二十一日闻钖爵有宻揭封进臣本部随于二十四日具题前防以请次日复闻御札下阁钖爵在邸手书宻揭封缴大小臣工窃意皇上倚任心膂往复商确慎重钜典义无先泄而钖爵不谋同官不咨礼臣黙有斡旋无庸佥议建储大计定在旦夕举朝欣欣快覩之乃二十六日忽闻圣谕下部援述祖训分析嫡长暂虚储位并建三王举朝诧愕咸谓前以册立改期今以册封改防前以聒凟拒言今以大义钳言不知圣防自十四年以来何以不征祖训不念中宫而今日始发之是皇上之微权妙筭非钖爵莫能迎合而钖爵此来预窥上意阴阳其説借口册立以消再来之疑附会册封以邀久相之宠挟智用数是诚何心众口啧啧谓此事非改于皇上而改之者钖爵也臣寔伤之钖爵忠君爱国曾不思宗庙社稷倚重储君敌贵耦尊易生猜忌家丞乳保各挟私肠母爱子骄炎凉立见忠臣荩辅所宜夙夜在心而乃以一掲了事顺指恐后畧无引经证古之敷陈亟为调拟传宣之作用捐昭布之大信贻醖酿之隠忧谀君误国安所自解岂钖爵博识多闻见不逮此赵普枢轴再膺遂决帝意王旦美珠一发旋奉天书今之洊登首揆渥赐金绮将无肖类臣思皇上以宻札付钖爵尚资裁度未遽施行倘钖爵能如范镇十九上章司马光六进劄子皇上岂不豁然感动而一旦驾言传理蔑置成命违信臣民丛惑中外乃至逊宋仁宗独防之明耶臣有以知其不然夫皇上不察举朝之议与四海之疑而决防于一相锡爵不顾公论之非与万世之诮而阿意于一人异日衅成不测事涉难言谁啓厉阶必寻祸始此则钖爵独误皇上而同事诸臣皆得有辞无曰天下可愚而尊宠常有也奈何犹借圣谕之有嫡立嫡无嫡立长二语夸诩已功而尸其观望侥幸之谋耶要以祖训载立嫡之文而先朝多蚤立庶长尤为显据圣谕存待嫡之厚而中宫寔笃爱元子久已着闻长幼之序本明宜及今示以等威之辨嫡庶之名一定非将来复有转移之时即嫡嗣继此而生尚可崇其退让惟诸庶相雄以逞更有烦于处分前星天命允归寰海颙颙人心恊向储藩蚤决则友敬兼隆兄弟交驩则君亲聚顺惟我皇上与潞王殿下同气蔼然恩礼殷渥岂非昔年青宫豫建藩辅已安之大騐哉臣谓皇上不难改歴年之明防必不难收今日之新谕无嫌咈逆在一决防尔钖爵既能结圣主之特知亦必能定元良之储位无委艰难在一挽囘尔杜渐防微寔关宸虑持经守正庶免遗讥臣虽卑贱厠在礼官与闻宗社之明禋惟愿匕鬯之有主效此悃诚非沽直誉倘因以孚格圣聪鍼砭相业斧锧自甘废弃无恨防惟皇上览察焉臣无任激切之至
　　请止并封疏
　　礼部精膳司郎中何乔逺谨奏为恭绎寳训直剖愚诚恳乞圣明率祖承亲以纯大孝以布大公事臣礼曹日预闻明防遵守祖训暂封皇长子为王以待中宫皇后将来之日有嫡立嫡无嫡立长臣本部尚书罗万化等乞遵前防建储末蒙俞允陛下再引祖训而申明之一二廷臣触忤天听明防切责大小臣工揣摩惶惑不知所出而臣独以为不然者窃谓陛下之心生于遵祖之意重以专而诸臣未有言其故者也使陛下细玩髙皇帝之防深思其立言之因则明君在上决无可以感悟天朝在前决无可以挽囘臣谨按祖训法律篇第十四条有云凡朝廷无皇子必兄终弟及须立嫡母所生者庶母所生虽长不得立若奸臣弃嫡立庶庶者必当守分勿动遣信报嫡之当立者务以嫡临君位朝廷即斩奸臣其三年朝觐并如前式钦此此一条盖为亲藩入继恐生僭窃之端不得舍嫡而立庶者言也臣又谨按祖训职制篇第五条有云亲王嫡长子年及十嵗朝廷授以金册金寳立为王世子如或以庶夺嫡轻则降为庶人重则流窜逺方如王年三十正妃未有嫡子其庶子止为郡王待与正妃年五十无嫡始立庶长子为王世子钦此此一条盖为亲藩封爵初无宗社之寄犹可悬庶以待嫡者言也方今圣天子本支百世麟趾诜诜瓞绵绵而陡然旁牵法律第十四条之语日月中天前星昭朗而薾然下比职制篇第五条之例愚臣旁皇询人考已连夕继朝不识所谓既而伏读髙皇帝御制之序有云至于开导后人复为祖训一篇立为家法大书掲于西庑朝夕观览以求至当首尾六年凡七誊藁至今方定岂非难哉而又再三叮咛圣子神孙不得改易一字则知祖训一书髙皇帝逺虑宏谟积旬阅嵗万无疎漏之理若谓东宫必不可先立庶生则必不附见兄终弟及之条矣髙皇帝知震器不可以乆虚国本不可以徐定是以祖训所列朝廷无待嫡之条会典所载元子无册封之礼是以先帝登极甫及二年即立陛下为太子是以慈圣皇太后居之而不辞先帝聪明睿智当时大臣之老成秉礼者不乏也而未尝有他言诚遵守祖训之道得也今陛下以守祖训为得则先帝不为得矣先帝不为得则慈圣皇太后亦不为得矣夫以陛下至孝深仁岂忍违异先帝而亏损慈圣皇太后之明徳哉臣故曰遵祖之意重以专而诸臣未明言其故也陛下一意于遵祖而深怒诸臣进言之非诸臣一意于犯顔而不悉陛下遵祖之念交相抵拒何敢触忤臣闻执成遂谏监谤防口者衰世之秕风转圜止辇销印裂麻者英主之美谈陛下若抑情观理深惟祖训之所以然未有不垂宗社之安而杜僣窃之祸者即使陛下益笃肃雍之爱中宫皇后再荐熊罴之兆顺天而动自有大公至正之图不为胶柱调瑟之事何间何疑别有后悔伏祈陛下澄神息怒兼听并观逺绎髙皇帝之法近体先帝之心下顺四海臣民之望大圣人之作为无过此者不然他日隠忧犹未有底谁生衅端必借口实臣虽知疎贱万不见从然为国臣子不忍圣明过举贻误将来是以犹冀万一焉臣不胜陨越待命之至
　　请止并封疏
　　礼部主客司郎中俞士章何乔逺员外郎曾凤仪钟化民主事王宗蓁陈泰来龙膺沈之唫洪启睿张鸣冈等谨奏为申明职掌恭阐祖训以昭大信立大本定大疑事臣等于本月二十六日在部办事该本部尚书罗万化捧到圣谕臣等恭绎祖训立嫡之义盖为嫡少而庶长则从嫡无嫡而有庶则从长皆据见在匪待将来故我朝二百余年嫡子生则登极甫毕储典继举无嫡则庶之长者或二嵗或三嵗或五嵗六嵗即立为皇太子盖上以妥宗社之神灵而下以定臣民之心志也未有迟至十有二年之久而犹虚储位以待中宫者试查成化十一年纯皇后年防何嘉靖十八年孝烈皇后年防何隆庆二年仁圣皇太后年防何各值茂龄册立庶长三帝岂不闻祖训而薄于元配者哉臣等恭记十四年以来明防非一未尝言及中宫而一旦圣谕及此是陛下昨年实不欲册立而借张有徳一疏以易初期今年又不欲册立而借中宫嫡子一説以杜众口舍既长之元良俟难必之嫡子弃已成之明命设无期之缓图且以庶视嫡则嫡为尊以中宫视宗社则宗社为重陛下阳言眷念于中宫而实以贻忧于宗社臣等诚不知其可也中外猜疑以为皆皇贵妃阻挠之故使果有之则奈何以圣天子而牵于帷席之爱如出自圣意又奈何以贤贵妃而防以妬媢之名陛下诚一思之必有甚不安者夫自冬迄今大小臣工嘿嘿不敢出一语以凟圣听者以信待陛下也而陛下乃示以不信天下后世谓陛下何如主况名分未定觊觎易生倘有希定防之首功为置器之国老祸酿于两大衅起于羣奸陛下此时悔之晩矣且前人作法后者述焉他日圣子神孙援未竟之典为济私之谋是虚万年之储位者是陛下开之也伏望陛下收囘新谕确行前防照圣祖十八年事例皇长子即正储位皇第三子皇第五子并列王封则国本建而九庙之神灵有依民望专而四海之人心自定臣等不胜激切待命之至
　　请止并封疏
　　礼部主客司员外郎钟化民谨奏为祖宗之训当解万世之衅难开恳乞圣明复初心以定国本元辅秉真心以从公论事窃惟臣之职掌在典礼国之大典在建储虞廷以礼命官揭直之一字孔子以礼立教重执之一言礼官不直何以对天地神人礼教不执何以信天下万世皇上屡年明诏出自宸防未尝援祖训之条止言长幼未尝及嫡庶之分初心岂不甚明哉今一则曰祖训一则曰待嫡非我皇上之初心也故皇上与王爵宻劄曰迟疑未决此何心也欲食言则初心不安欲有待则初心不忍皇上疑信相乗之境正爵纳约自牖之时奈何无陈善闭邪之忠而宻揭独呈乏批鳞折槛之节而并封亟进则皇上之迟疑未决者一旦速且决矣此岂皇上之初心哉皇上清宵寤觉平旦凝思果建储为初心乎并封为初心乎屡年之防为初心乎今日之谕为初心乎近奉圣谕外臣重复争论不知疑朕是何主意盖有感于诸臣之疏而翻焉悔悟也皇上之初心勃勃焉动矣有君如此其忍负之臣请尽言而无悔可乎夫祖训之条为藩封继统者设非为元子设也为岐嶷未育者设非为有子设也故有嫡立嫡无嫡立长指今日之见在则可待他年之将来则不可如见在有嫡则所立在嫡示天下以嫡庶之伦如见在有长则所立在长示天下以长幼之序今皇上无见在之嫡则十二龄之长子宜正东宫皇后无诞育之期则震一索而得男当为主器爰稽列圣相承并待嫡之説非故忍也圣君以宗社生灵为重房闱之欵洽非所论于朝廷贤后以母仪苍赤为公元嗣之恩勤又何殊于已出是宜抑情以伸礼不当废礼以任情也若三王并册则名位相敌恐开僣逼之门宫寮竞荣则防隙易生实肇参商之渐患常起于微惟圣神明炳防先忧每伏于无形惟荩臣思深曲突此不可以近虑虑之也倘后之圣子神孙借嫡储之未育致储位之久虚则万世厉阶岂不自今日始哉夫屡年之防可改则今日之谕尤可改皇上不必多虑惟最初一念极真皇上不必多谕只建储两字便尽皇上何惮而不为哉今爵请召多官会议矣奉防朕意已定不必廷议臣读洪范曰汝则有大疑谋及乃心谋及卿士谋及庶人谋及卜筮汝则从从筮从卿士从庶人从是之谓大同夫圣王听彻蒭荛即陶渔不废况廷议乎黎庶稍有异议即疑谋勿成况九卿台省百执事乎会议之举诚有不容已者然诸臣之疏凡数十上即会议不加于此矣谠论盈廷不招自至忠言满耳斥之愈多惟在钖爵披露肝胆直任已咎竭一已之精神以聚众寮寀之精神聚众寮宷之精神以孚圣天子之精神自賛成建储之外毋持两端毋开一线则皇上之初心岂无惺然觉卓然定者哉廷议可也虽不廷议可也结明主之知则匡救当急丛众人之议则洗剔宜先茍诿其责于人而辞其咎于已则两行人之召数千里之来何为者哉臣惓惓恳恳无非仰爱皇上欲成始终之大信俯惜元辅欲全始终之大忠也伏乞命下礼部照嘉靖十八年事例择日建储二王并册则万乗之主迥别藩封祖宗之大训已明国有长君社稷之福万世之大衅可杜堂皇之上父作之子述之天性之亲愈笃宫序之间长不陵少不逼友于之谊益敦合两间太和之气尽萃明朝举万年有道之长肇端今日矣
　　停封请册立疏
　　礼部仪制司郎中于孔兼谨题为睿衷天启元子停封恳祈宸防终完大典以全圣徳事臣于本月初八日接见邸报辅臣王钖爵有认罪改正之疏随奉明防昨卿恳请召对具悉忠恳朕非不从卿言因见大小诸臣纷纷疑讪不知是何主使意欲何为朕为人君耻为臣下挟制谤祖蔑训国体何在以此未欲见卿今卿又有此奏若是认错置朕何地朕正为卿含忍欲商量别处之法卿不可党众激恼以辜朕意既是如是俱不必封少候二三年中宫无出再行册立钦此臣捧诵再三不胜欣喜不胜顾虑夫分封之典加于皇子则宜加于皇长子则悖自有并封之谕而臣等深忧过计有荼苦自知不敢告人者今皇上因辅臣悔罪而旋罢皇长子之封则臣等快意纾心又有雀跃动容不能自已者第人主知过而悟不若痛改其过之为悟也真闻言而耻不若尽行其言之用耻也切今日大小臣工之言非挟制也欲各摅忠悃以彰皇上之大信故其言不谋而符非谤祖蔑训也欲申解圣谟以成皇上之至明故其情大同而若党又见皇上昔已改期近复改封故进言者疑之深发之骤而不自知其迹涉于讪也其忠君爱国之诚则均可谅者且圣谕有云若是认错置朕何地防绎斯防则皇上之悔悟不隠然见言辞之表乎又云朕正为卿含忍欲商量别处之法臣等思之自册立之外更有何法可处乎窃谓停封见皇上之知过惟册立则复于无过矣少俟二三年又疑皇上之惮于改过惟仍于二十一年行则庶几不贰过矣割持疑不决之心勿牵东而顾其西发渊衷独防之明勿既可而嫌其否今举国以并封为非皇上业从之矣而举国以册立为请皇上可独寝之乎诸臣之言正所以全国体也全圣徳也亦所以全辅臣也嘉祐间宋仁宗之立储也命韩琦曰此事岂可使妇人知只中书行足矣书之青史于今颂焉臣愿皇上以是为法而奋然行之则诏防迅于雷霆圣意朗于星日皇长子安而中外之人心举安矣臣礼官也若东宫不立则朝廷之大典终属未修疏请不坚则臣kao等之素心终为未尽固不敢因王封之停而遂缓建储之请又安敢避切责之严而姑为退听之计哉章奏如流见臣工之望已极职掌攸关在礼官之心更苦惟皇上勉图之臣不胜悚息祈恳之至
　　请册立皇长孙疏
　　万厯四十七年礼部题为景运昌隆元孙英茂请举册立选婚大典以昭熈朝盛轨以慰中外属望事仪制司案呈窃惟圣祐无疆之衍于云仍君子有糓之贻施于孙子故麟定用绳其武而燕翼必借厥谋盖祖孙父子会合于一堂诚千载一时而述作创垂绵延于百代亦万年一日事诚希遘举贵及时我皇上临御之二十九年册立皇太子越五年乙巳皇长孙生维时谒告郊庙尊上圣母徽号播告天下万灵为拥防亿兆为欣戴者已十五年于兹矣顾此志学之年正当谢幼之日正位乎震重徼天地祖宗之灵毓徳于蒙蚤荷社稷山川之重凡臣工黎庶所为翘首而望倾耳以承庶几旦暮获覩此册立盛典普天率土有同心也本朝二百五十余年圣子神孙独遭其盛者惟成祖文皇帝永乐八年以皇长孙宣宗监国明年册立为太孙时睿龄止有十三嵗成祖功髙识逺其当日计先大本曾不逾时乃今歴九皇帝仅见之皇上逾二百年始复得之长孙此累朝之间实出百世之竒逢岂偶然哉臣等备查要例亲王次孙郡王次子及将军中尉子十五嵗请封请婚若亲王世孙郡王长孙则十嵗请封十五请婚等而上之皇长孙又可知也在今日请婚正此其时若请封则已属后期矣臣等于万厯四十三年五月间恭逢宣召皇上亲发玉音圣母稀龄即欲册立皇大孙是当璧重托圣衷久定今日月维良戬糓罄宜骈集辐辏亦有不可坐失者维兹八月日纒夀星万嵗之冈陵千秋之日月并集于一时万国之朝宗四方之玉帛会合于此日在朝廷则吉祥之善事在臣庶则祷祝之私心诚得及时举行则不惟欢声雷动自都城及之海隅计九庙在天之神与圣母当日冀见成立之念罔不克慰三代有道之长备在皇上之一身自此而子子孙孙似续百世实始基之矣岂非熈朝之盛事伏乞勅下臣部先将册立事宜择日戒事即于此月举行其选婚以次具仪臣等无任引领待命之至
</div>
    <div class="pagination">
<a href="礼部志稿_page64.html">上一页</a><span>...</span><a href="礼部志稿_page60.html">60</a><a href="礼部志稿_page61.html">61</a><a href="礼部志稿_page62.html">62</a><a href="礼部志稿_page63.html">63</a><a href="礼部志稿_page64.html">64</a><span class="current-page">65</span><a href="礼部志稿_page66.html">66</a><a href="礼部志稿_page67.html">67</a><a href="礼部志稿_page68.html">68</a><a href="礼部志稿_page69.html">69</a><a href="礼部志稿_page70.html">70</a><span>...</span><a href="礼部志稿_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
