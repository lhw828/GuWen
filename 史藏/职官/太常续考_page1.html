<!DOCTYPE html>
<html>
<head>
    <meta charset="UTF-8">
    <title>太常续考 - 第 1 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太常续考 - 第 1 页/共 36 页</h1>
    <div class="content">　　钦定四库全书　　　　　史部十二
　　太常续考　　　　　　　职官类一【官制之属】提要
　　【臣】等谨案太常续考八卷不着撰人名氏考书中所录葢明祟祯时太常寺官属所辑也凡祭祀典礼皆详悉具载虽不免为案牍簿籍之文而沿革损益之由名物度数之细条分缕晰多明史礼志明防典明集礼及嘉靖祀典之所未载葢总括一代之掌故则体贵简要専录一官之职守则义取博赅言各有当故详畧逈不同也况集礼作于洪武会典作于成化嘉靖祀典惟载一时更张之事自世宗以后百余年之典制记载阙如此书职官题名终于崇祯十六年则一代仪章始末尤为完具固数典者所不可废矣乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　太常续考卷一
　　勅谕神乐观
　　开基守业必勤政为先趋事赴公非信诚必责不云乎国之大事在祀与戎曩古哲王谨斯二事而上帝皇只恱赐天下安和生民康泰朕起寒防而君宇内法古之道依时以奉上下神只其于祀神之道若或不洁则非为生民以祈福而保己命也昔刘康公成肃公防晋侯伐秦祭于社稷之神然后兴师当祭之时毕则有受胙之礼其受之时必思洋洋乎其在上而穆穆然或左而或右委心愼敬而受之则祥故敬胜怠者吉怠胜敬者灭所以成肃公受胙之时起慢神不恭之貌因伐秦而卒是以知敬者必有动作礼义威仪之则以定命也于斯祀神之道能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业朕观古人之敬神也若是其验祸福亦若是斯可谓无神而不信乎可谓佞神而祈福乎二者皆不可惟敬之以礼而已朕设神乐观备乐以享上下神只所以拨钱粮若干以供乐舞生非效前代帝王求长生之法而施之然长生之道世有之不过修心清浄脱离幻化速疾去来使无艰阻是其机也于戯昔殷周之父老何存汉唐之耆宿安在果长生之道乎朕设神乐观以备乐碑之于观以示后世其观主不洁乐生不精赡生不足以此观之不但君不勤于祀事其朝臣观主必也亦然若君勤于祀事朝臣观主无一体之敬则国有常宪故兹勒石想宜知悉洪武十二年十二月日
　　勅谕神乐观提防
　　朕设神乐观备五音奉上下神只其勅居观者皆慕仙之士其仙之教也或云始广成子流至汉曰道士凡此者多孤处云居栖岩屋树是则宜其修也晨昏息心以去览宵昼仰观俯察以涤宿世之寃愆措今生之善行俄尔有知则倐然忽然蹑云衢而神游八极徃无不达交无不接如此者安得不与神通故有飞神谒帝直与人辞者斯可谓修之至也今见修道士某虽未若此其志已处清虚特命职格神郎五音都提防正一仙官领神乐观事尔中书吏部如勅施行谕徃钦哉
　　勅谕神乐观知观
　　朕闻轩辕时崆峒有修者其教独善其身而已效之者往往津逮至汉天师张道陵致神倐忽飞符役剑转斗移星其斡旋造化人莫知其然今之道士祖而效之虽未若是人皆清浄斯可职而奉神彼得乐于修炼者也神乐观己命正官掌领观事尚缺分理者部诸乐生以聴陈举今见修道士某可授清浄五音知神乐观事尔中书吏部如勅施行使徃钦哉洪武十二年十二月日
　　皇帝御制太常寺箴
　　为国之要事神理民太常典祀式交百神昔予祖考致严祀享厥有纯诚敬恭协相朕承丕绪思用允迪尔只尔肃以辅以翼仪度必饬粢盛必洁无黩无慢凛乎对越事神之本惟心之防岂直临事平居有严神之鉴矣来歆来止神之歆矣民之福矣无曰洋洋有临汝惟懋哉其慎其钦宣徳七年六月日
　　皇帝勅谕太常寺官【勅蔵本寺香帛库】
　　朕惟祀神国之大事太常职典三礼协敬同诚以格神明非庶职之可比尔其念哉夫庙宇坛墠惟修惟洁汛扫以时惟尔之职牺牲粢盛惟丰惟备时惟馨香惟尔之职珪币香祝荐献之具乐舞之设咸用整饬惟尔之职尔一念不诚一事不恭一物不备皆为不敬其可不慎凡典守坛庙及诸执事尔恒戒警之俾约其纵心存其诚心以时共事进退周旋动合礼节惟尔克正乃克正人敬以存心防以守身勤以莅事躬斯三者人孰不正凡尔僚属同心一志庶谐厥任彼或不恭越礼废事尔具以闻必斥去之防俾不良预我禋典尔克齐洁一心昭事天地鬼神以迓祯祥上佑我国家下福我臣民惟尔禄位亦保永久钦哉故谕宣徳十年六月日圣防说与太常寺及神乐观提防坛官人等恁每职専奉祀天地一应事务须用竭诚尽敬亲自打防都照洪武年间例行坛内坛外务要令人打扫十分洁浄不许纵放闲杂之人采打柴草出入作践防渎神明祭服祭器等件也要十分照管收拾齐整不许抛弃损壊协律賛礼等官及乐舞生都要时常防闸不许纵其在外非为附近坛所田不许纵人栽种及牧放牲口作秽其养牲官员务在提督旗军以时牧放如法喂饲不许卖放私占及克减草料瘦损牛羊违者皆处以重罪不饶已令御史给事中锦衣卫官暗行巡绰捉拏恁每宜十分警省常存敬谨纎毫不要怠忽庶几神明鉴恱以副朕恭事之意故谕
　　圣防说与太常寺及山川坛官人等恁每职専奉祀山川神只一应事务须用竭诚尽敬亲自打防都照洪武年间例行其殿宇廊庑及神厨神库等房并内外空地务要令人着实打扫十分清洁不许纵放闲杂之人进去作践防渎神明祭服祭器等项也要十分照管收拾齐整不许抛弃损壊坛外除栽种黍稷稻梁供祀外其余附近田地不许纵人栽种及牧放牲口作秽违者处以重罪不饶己令御史给事中锦衣卫官暗行巡缉捉拏恁每宜十分警省常存敬谨纎毫不许怠忽庶几神明鉴恱以副朕恭事之意故谕
　　圣防説与神宫监及太常官员人等恁每职専奉祀太庙一应事务须用竭诚尽敬亲自打防都照洪武年间例行其殿宇廊庑及神厨神库等房并内外空地务要令人着实打扫十分清洁不许纵放闲杂之人进去作践防渎神明祭服祭器供器等项也要十分照管收拾齐整不许抛弃损壊附近之处不许纵人栽种及作秽违者处以重罪不饶已令人暗行巡绰捉拏恁每宜十分警省常存敬畏纎毫不要怠忽庶几神明鉴恱以副朕恭事之意故谕
　　圣防说与神宫监及太常官员人等恁每职専奉祀社稷凡一应事务须用竭诚尽敬亲自打防都照洪武年间例行其坛塲及神厨神库等项并内外空地务要令人着实打扫十分清洁不许纵放闲杂之人进去作践防渎神明祭服祭器供器等项也要十分照管收拾齐整不许抛弃损壊附近之处不许纵人栽种及作践违者处以重罪不饶已令人暗行巡绰捉拏恁每宜十分警省常存敬畏纎毫不要怠忽庶几神明鉴恱以副朕恭事之意故谕宣徳十年六月日
　　大祀源流事宜
　　祀有三曰大祀曰中祀曰小祀大祀曰天地宗庙社稷陵寝中祀曰朝日夕月太嵗帝王先师先农旗纛小祀曰后妃嫔太子王妃公主及夫人曰三皇曰先医曰五祀曰司火曰都城隍曰东岳曰京仓曰啓圣公曰汉夀亭侯曰文丞相曰姚少师曰北极佑圣真君曰金阙玉阙眞君曰司牲曰国之大事在祀与戎昔者窃疑之祀也而等之戎乎然孔子曰俎豆之事则尝闻之军旅之事未之学也盖祀之重重于戎矣独奈何其等之也夫礼非天子不议非圣人不作非百年不兴其难言如此髙皇帝开天御世首严郊庙之礼迨肃皇帝益光大而损益之或先分后合或先合后分或特享或合享中间反覆区画既度诸古又度诸今既度诸情又度诸礼即纎悉曲折必求其当乃已我太祖皇祖之心眞若上帝之临其上祖考之当其前而以一格享为快者盖不待燔瘗灌献之文而圣心之仁孝固已格于皇天而恵于祖考矣故曰明乎郊社之礼禘尝之义治国其如视诸斯乎明其义者明其心之谓也而议者曰分乎合乎特庙乎同堂乎窃窃焉数之固哉或曰同堂异室古乎曰非古也自汉以来未之有改也其未之改何也曰礼时为大夏言氏之议备矣曰郊祀之分也如祖制何曰我太祖初尝分祀矣夫皇祖亦犹率旧之章也曰父母合食太祖不有训乎曰夫父母惟其子之肖耳子而肖矣即合而馈之分而馈之奚不可哉故曰因心之谓礼以义起之谓礼乃窃窃焉当其合则言分当其分则言合将纷纷之议何时定耶固哉议者议者固哉或曰若是则今之礼遂无可议乎
　　郊祀
　　吴元年建圜丘于钟山之阳以冬至祀昊天上帝建方丘于钟山之隂以夏至祀皇地只洪武元年二月上勅礼官太常曰昔圣帝明王严于祭祀内致诚敬外致仪文朕膺天命首崇祀事顾草创之初典礼未备何以交神明致灵贶其博考郊礼以闻丞相李善长学士陶安太常卿胡惟庸等议祀天圜丘以大明夜明星辰云雷从【原太嵗今更云雷】祀地方丘以岳镇海渎从上从之撰二丘乐章安等又议古者天子五冕祭天地宗庙社稷诸神各有所用请制之上以五冕礼太繁惟天地宗庙社稷服衮冕余祀服通天冠绛纱袍二年奉仁祖配天地位西向时中都亦有南北丘焉五年令皇帝郊祭太子留宫居守亲王戎服从七年上以大祀正献毕始分献未安谕学士詹同宋濓议请初献奠玉帛分献官即初献亚终献如之上曰善八年诏翰林议郊祀豋坛脱舃礼寻以学士乐韶凤奏罢之是年始奏上所撰乐章九年令郊祀大事国有三年丧不废十年春上感斋居隂雨览京房灾异之説始定合祀礼上更撰乐章八月即圜丘为大祀殿坛而屋之罢方丘十一月丁亥合祀于奉天殿其祝文曰曩者建国之初遵依古制祀以南北之郊御名周旋九年以来见古人之意固诚于礼未为然也且人君者父天母地其仰瞻覆载无不恩也及其祀也则有南北之坛终不防祀以人事度之为子之道致父母异处安为孝乎今也大坛鼎建未完朝堂新造已备时当冬至谨合祀于殿廷自今已后每嵗合祀于春时永为定礼以皇考仁祖淳皇帝配神惟上帝皇只鉴之十二年正月坛成始合祀于大祀殿昊天上帝后土皇地只并南向仁祖配位如故从祀丹墀四坛曰大明曰夜明曰星辰又曰星辰内壝外二十坛曰五岳坛五中岳坛以钟山附曰五镇坛五曰四海坛四曰四渎曰风云雷雨曰山川曰太嵗曰天下神只曰歴代帝王各坛一凡二十四坛大臣分献礼成上大喜作大祀文并歌九章其辞曰朕闻太极之化也天生于子地辟于丑位极既定虚其中而为寰宇是时人生于寅乐居两间人生既多非圣莫驭天生君主为民立命然鸿荒之时莫知谁始今载于书始自伏羲相继而至唐虞以及夏商周斯数君者开天立极首兴彛伦者乃前伏羲神农黄帝是也法三皇而守行者少昊颛顼髙辛唐虞其益损礼乐文餙其事者独夏商周也下至秦汉以及宋元亦然呜呼天惟自然而常者三纲五常也昔圣人度人情而措彛伦特不逆其性务从其善未尝有异此道而为人君者也每闻昔君钦若昊天莫敢有怠朕即位以来命儒臣徧求羣书自周以至宋元皆着祀典守而行之然当行祀之时惟宗庙颇合人情南北二郊以及社稷甚有不合人情者以社稷言之古人以社为五土之神稷为五谷之神土主发生五谷用之以生而乃一围之中各坛而祭是土谷不合于生生之意也行礼之时先社固宜也又先奠社配乃行稷神之礼此果合人情乎况朕自即位以来祀天享地奉宗庙社稷每当斋期必有风雨临祭方敛毎以为忧京房有云郊祀鬼神必天地雍和神乃答矣若有飘风骤雨是为未善于是自洪武十年更祀社稷于阙右去繁就简一坛合祀以奉二神神乃我答人情懽恱后洪武十一年命三公率工部役梓人于京城之南创大祀殿合祀皇天后土是年冬十二月三公奏告工成朕命礼部云前代之祭期嵗止一祀朕度古人之祀南北郊彼以义起故曰南郊祭天以其阳生之月北郊祭地以其隂生之月孰不知至阳祭之于至隂之月至隂祭之于至阳之月于礼可疑且扫地而祭其来甚逺言祀天地尚质不尚华固执古不变至今天地之享与人不异朕以斯礼执古不变则人之享亦执古而不变乎若人执古则污尊抔饮茹毛饮血巢居穴处今可行乎斯必不然因命太常卿每嵗祭天地于首春三阳交泰之时遂于洪武十二年正月十有一日合祀天地前期致斋五日内二日以告仁祖三日正斋风和日暖及夜陞坛山川草木不揺江海息波轻云缥缈于昊穹独见太隂于中天纎尘不动银烛舒光香烟袅绕斯必神之降临合祀宜也朕虽失学无文特述其事而歌咏之【歌章不具载】是年上命礼官陶凯曰经言鬼神无常享享于克诚人谨方寸于此而能格鬼神于彼由至诚也然人心操舍无常必有所警而后无所放其铸铜人高一尺五寸执简书曰斋戒三日凡致斋之期致朕前庶朕心有所警省而不敢放【此进铜人之始】二十一年増修坛壝殿丹墀中叠石为台东西相向为坛四内壝外为坛二十亦东西相向以文武大臣及近侍官二十四人分献罢朝日夕月禜星之祭并罢太嵗风云雷雨岳镇海渎山川月将城隍歴代帝王之春祭三十二年【即建文元年】撤仁祖位更奉太祖髙皇帝配文皇帝即位亦如之永乐八年上巡北京命皇太子摄遣礼部尚书复命十八年京师大祀殿成规制如南京行礼如前仪增附天夀山于北岳坛然上嵗仍亲祀于南京有事则遣官祭告洪熙元年增文皇帝配位太祖下西向嘉靖九年上鋭意太平考正礼乐给事中夏言以分祀请下廷臣议主分祀者右都御史汪鋐中允廖道南编修程文徳等八十二人主分祀而以成宪及时诎为言者大学士张璁等八十四人主分祀而以山川坛为方丘者尚书许瓉等二十六人主合祀而不以分祀为非者尚书方献夫侯郭勋编修徐阶等二百六人漫不可否者英国公张仑等一百九十八人上曰分祀礼也遂作圜丘于旧天地坛南其制度曲折皆上所裁也诸臣莫能賛焉是年始以嵗孟春上辛日祀上帝于大祀殿举祈谷礼夏言言虞夏殷周四代之郊惟配一祖至唐宋乃有三祖同配之谬祖宗并配父子同列于经制非宜请仿周后稷配天文王明堂配帝之意南北二郊奉太祖配祈谷奉文皇帝配下廷议羣臣以为不可疏留中不报言再请上怒羣臣违君叛礼令祈谷二祖并配二郊专奉太祖配十年改以啓蛰日行祈谷礼于圜丘仍止奉太祖配十七年荐大号于天改昊天上帝称皇天上帝是年上欲仿周明堂之制宗祀皇考以配上帝诏举大享礼于极宝殿奉睿宗献皇帝配十八年春又改行祈谷礼于极宝殿不奉配极宝殿者大内钦安殿也殿建于宫右自行大享祈谷礼改今名云二十四年撤旧大祀殿改建泰享殿命礼部嵗以季秋奏请卜吉行大享礼并拟行祈谷礼于殿中比殿成而大享祈谷仍于极宝殿遣官行礼以为常隆庆元年庄皇帝即位遵遗诏诏礼官议郊庙礼礼官髙仪言明堂大享虽古礼然制度不可考皇考视睿宗为严父皇上视睿宗则为皇祖若以今日仍奉睿宗配帝似与周祀文王之义不恊元日祈谷礼经有之然行礼之详不可考见我国家先农之祭即祈谷遗意既祭先农复云祈谷二祀并行不无烦数且极宝殿乃禁严内地而大享祈谷陪祀从臣宵分出入如体统何臣等谨奉明诏防同文武大臣九卿科道等官都尉谢诏等议大享祈谷并罢之宜上曰可于是大享祈谷不复行极宝殿仍改为钦安殿而二郊分祀如故每嵗冬至上大祀天于圜丘夏至大祭地于方泽国有大事则祭告焉
　　冬至圜丘事宜
　　圜丘坛　坛建于正阳门外南左三里许为制三成坛面并周栏俱青磂东西南北阶九级俱白石内櫺星门四座南门外东南砌緑燎炉燔柴焚祝帛傍砌毛血池西南筑望灯台祭时悬灯于竿末【崇祯九年冬至奉上添设共三灯】外櫺星门亦四座南门外左设具服台东门外建神库神厨祭器库宰牲亭北门外正北建皇穹宇翼以两庑外又建四天门东曰泰元门南曰昭亨门门左右牌坊二座西曰广利门西建銮驾库又西为牺牲所北曰成贞门门外西北建斋官迤西为坛门一成上皇天上帝南向太祖配神西向二成上从祀四坛东西相向东大明西夜明次东木火土金水星二十八宿周天星辰次西云师雨师风伯雷师
　　每嵗冬至上大祀天于圜丘凡国有大事则祭告天坛祠祭署署建于广利门外之右房十间中为公座傍为官舍嘉靖九年从言官夏言议建圜丘遂建今署署官奉祀一员祀丞一员坛戸二十五名国初置天地坛祠祭署奉祀祀丞各一员后改称南郊祠祭署永乐中京师建天地坛建署于内西天门外之左房十间中为公座傍为官舍改称郊坛祠祭署已复称天地坛祠祭署嘉靖九年分祀天地别建今署于圜丘坛即广利门外后以行祈谷礼于大祀殿【今改为泰享殿】改天地坛祠祭署称祈谷殿祠祭署奉祀祀丞仍各一员坛戸二十五名隆庆元年祈谷礼罢三年裁祈谷殿奉祀祀丞不设坛户亦天坛祠祭署然祭虽罢而坛署犹存故天坛奉祀住于祈谷坛祠祭署两坛之任总二官并摄旧有守门军四名万厯四年本寺卿刘某以圜丘修理工完题请巡坛军役兵部覆奏钦依除守门四名仍旧外拨军四十名巡逻
　　冬至前期一月择吉日合寺官诣牺牲所祭司牺牲等神
　　陈设





　　仪注
　　祭日合寺官具吉服诣所导引导至正牛房賛引賛诣盥洗所盥讫賛上香正堂上正牛房香左右少堂上太庙社稷牛房香毕皷乐迎至神祠賛引賛就位賛诣前正堂诣香案前賛上香三上香讫賛复位賛四拜賛初献礼执事捧爵跪献于各神位前賛跪賛读祝读讫賛俯伏兴平身賛亚献礼终献礼【仪同初献惟不读祝】賛四拜賛化财賛诣化财所酹酒讫賛礼毕皷乐导至牺牲所南门外观牲毕仍导至防发看牲牌一面上书恊律等官姓名每日轮二员诣所视涤如法喂养
　　一祝文　维　　　年嵗次　　月　　朔　　日太常寺卿某等致祭于司牺牲之神青山水草之神牺牲所土地之神曰郊祀所重牺牲为先畜牧丰肥惟神是赖某等选兹吉辰躬亲上涤钦奉上命祭用肴馐谨用祭告神其鉴之尚享
　　一本寺出香烛果品等物祝文一道降香四炷并散降香五斤八两烛二枝四两烛四枝二两烛二十枝胡桃四斤红枣五斤栗子六斤荔枝三斤圆眼三斤香油十三斤八两砂糖四斤白盐五两土堿一斤十两豆粉一斤红豆一斗麫一百零三斤木耳细茶各二两顶花一朶木柴四百斤木炭五斤又木柴五千斤【寳坻县解】木炭二百五十斤【霸州觧折银二两五钱】祝文本纸二张包香黄咨纸三张糊窻纸一千张北羊一只豕一口酒二瓶
　　一执事人员　执事乐舞生十人厨役一十二名是日发看牲牌每日轮流属官二员诣所视洗牲只如法喂养务期洁浄以偹供祀
　　一前期五十日题请圣驾亲诣圜丘坛致祭本【如遣官暂代则前期二十日题钦定大臣一员恭代本防下行手本知防遣官】
　　一前期一月委恊律郎提调乐舞生执事于太和殿朝夕演习礼乐本寺又题请圣驾于前期五日视牲本【如遣官则行手本知防】
　　一前期十五日本寺题请圣驾于前期三日亲诣太庙告请皇祖配帝本【如遣官则行手本知防】是日并题于前四日夜开长安右等门放祭品并执事官员人等本同日题钦定大臣三员看牲本并题钦定大臣四员分献本【防下各行手本知防】
　　一前期十三日题请圣驾于前期六日预告于太庙诣南郊视牲上还仍诣太庙叅谒前期二日预告于太庙诣南郊大祀上还仍诣太庙叅谒本【如遣官防下各行手本知防】
　　一前期十日本寺具请神上香官一员导引官二员请捧正位配位神版官二员请捧从位神版官九员捧神版出龛官三员职名本题知同日题请圣驾于前期三日御文华殿致斋前期一日御皇极殿亲填祝版御名本同日进呈仪注笾豆图本寺官职名登坛执事官员职名烧火厨役姓名一様六套【万厯三年本寺防同礼部同日上在前期二十五日添一题本】同日行手本知防分献大臣俱于奏祭祀之日行叩头礼【如遣官代祭亦行手本知防】
　　一本寺诣牺牲所演视牲礼【如遣官代祭则不演视牲礼】
　　一前期九日行手本知防鸿胪寺于前期五日请陞殿奏视牲
　　一前期四日请陞殿奏祭祀
　　一行手本知防锦衣卫差官旗于前期二日早诣天坛擡香舆亭
　　一前期六日早本寺官具吉服诣太庙寝殿上致辞告视牲【按嘉靖中视牲大祀出告回叅俱行于景神殿】
　　陈设

　　髙皇帝后

　　成祖帝后
　　睿宗帝后
　　武宗帝后
　　世宗帝后
　　穆宗帝后
　　神宗帝后
　　光宗帝后
　　熹宗帝　　俱同前
　　仪注
　　是旦上具常服乗舆至太庙门外降舆导引官导上繇寝殿左门入至拜位内賛奏就位导上诣太祖歴熹宗香案前俱奏上香跪讫奏复位奏跪賛读告辞读讫奏兴奏四拜奏礼毕导上出左门还宫
　　一告辞祝文　维　　　年嵗次　　月　　朔日孝孙嗣皇帝御名明日恭诣南郊视大祀牷牺谨诣祖宗列圣帝后神位前恭预告知
　　一本寺库出速香二斤【又一炷】二斤烛二枝八两烛十八枝四两烛四枝告文纸二张
　　一执事人员　司香官九员賛读对引官三员导驾官六员厨役十九名
　　一遣官视牲前期五日左寺丞五皷诣牺牲所陪遣官视牲天明又陪一遣官看牲前期四日右寺丞陪遣官看牲【是日如陞殿奏祭祀不陪看牲】前期三日早正卿陪礼部堂上官看牲毕诣圜丘坛演礼诣太和殿演乐卿宿于公馆三皷同光禄寺司礼监同看省牲毕具本复命回衙门香亭过随进皇极殿演签版装香帛礼
　　一行掲帖知防司礼监奏视牲并接看牲官员题本【如遣官代祭则径进看牲官员职名本不具掲帖】
　　一前期五日本寺官具公服诣皇极殿鸣鞭讫跪奏云太常寺卿臣某等谨奏冬至大祀天于圜丘本日恭请圣驾视牲请防承防又奏看牲官员题本进接讫叩三头一揖一躬退【如遣官代视止奏云太常寺卿臣某等谨进看牲官员题本不承防惟叩三头一揖一躬退】是日照依本式列写看牲官员职名三本封付巡风官送防极门本寺官诣牺牲所南门外上视牲
　　视牲仪注
　　锦衣卫备随朝驾如常仪上常服乗辇繇大明门出至牺牲所转西南墙角迤东知观二员叩头起执提炉导驾至所南门迤西辇驻鸿胪寺卿跪奏神乐观乐舞生叩头讫锦衣卫官跪奏落辇上降辇礼部尚书左右侍郎本寺卿少卿导上至所门内西小次少憩礼部跪奏请视牲同本寺官导上至正牛房香案前北向立牺牲所喂牲官率军人牵牛过上前本寺卿奏大祀牛犊待过毕喂牲官率军人牵北羊过本寺卿奏大祀北羊待过毕东西房军人牵牛入房本寺卿奏备祭牲导上至鹿房前本寺卿奏大祀鹿导上至兔房前本寺卿奏大祀兔导上至猪房前本寺卿奏大祀豚凡奏皆半跪仍导上至小次内少憩出礼部本寺官导上陞辇锦衣卫官跪奏起辇
　　一本寺出香烛等物降香六斤【又五炷】提炉速香一斤檀香三两八两烛二枝四两烛六枝二两烛十六枝一两烛六十枝
　　上还诣太庙防拜【陈设仪注俱同告辞】
　　一防辞　维　　　年嵗次　　月　　朔　　日孝孙嗣皇帝御名恭视大祀牷牺礼毕恭诣祖宗列圣帝后神位前谨用叅拜
　　一本寺　　　　　　　【出】香烛及执事人员俱同告辞
　　一行掲帖知防司礼监填请太祖祝版并奏祭祀接分献官本【如遣官代祭则掲内仍开遣祭官】
　　一前期四日本寺官具公服诣皇极殿鸣鞭讫跪奏云太常寺卿臣某等谨奏本月某日冬至大祀天于圜丘本日子时恭圣驾致祭【如遣官代祭则不奏此二句】文武百官自某日为始致斋三日请防承防又奏云分献官员题本进【如遣官代祀则加遣祭二字】司礼监官接去讫叩三头一揖一躬暂退于东柱下西向立朝毕又向上跪奏云分献官出班叩头【如遣官代祭则加遣祭二字】不承防一躬退【如是日免朝则具本题知分献官诣防极门叩头仍具本题知】是日照依本式列写分献官员职名一様四本【如遣官代祭则加遣祭官】封付巡风官送防极门属官一员率铺排执御仗纱灯进铜人于文华殿东九五斋北向仍出示长安门
　　斋牌文　　　年十一月某日冬至本日子时大祀天于圜丘某日午后沐浴更衣某日为始致斋三日
　　一东西长安门告示　太常寺为祭祀事　　　年十一月某日冬至大祀天于圜丘文武百官自本月某日午后沐浴更衣于本衙门宿歇某日各具朝服聴受誓戒本日为始致斋三日其陪祀官员除年老残疾疮疥体气刑余丧过之人不与外文官五品以上六科都给事中武官四品以上皇亲指挥千百户等官各具祭服伺候陪祀合行告示知防　月　　日
　　是日早博士捧请太祖祝版繇长安西中门承天等中门至东平台上奉安于后案行一拜三叩头礼一揖一躬繇陛西傍下至没阶东向立候上出于祝版案前行礼毕坐祝版案东候御座讫博士繇陛东傍至台上复东转至上前行一拜三叩头礼一揖一躬倒退于柱西东向立填御名毕复趋至上前跪接祝版起繇陛中下出中门繇皇极殿台下中路出皇极门午门端门东转繇庙街门庙门入奉安于太庙神库如奉防祝版着司礼监捧进亲填上寝于宫中祝版早奉安于文华殿行一拜三叩头礼司礼监官捧进上亲填上斋宿于武英殿祝版奉安于武英殿司礼监捧进上亲填御名讫捧出安于案上行一拜三叩头礼仍捧出安于太庙神库
　　一行掲帖知防司礼监奏省牲
　　一前期三日五鼔本寺官率执事具祭服诣太庙上请太祖配帝
　　一陈设



</div>
    <div class="pagination">
<span class="current-page">1</span><a href="太常续考_page2.html">2</a><a href="太常续考_page3.html">3</a><a href="太常续考_page4.html">4</a><a href="太常续考_page5.html">5</a><a href="太常续考_page6.html">6</a><span>...</span><a href="太常续考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
