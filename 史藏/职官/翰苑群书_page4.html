<!DOCTYPE html>
<html>
<head>
    <meta charset="UTF-8">
    <title>翰苑群书 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑群书 - 第 4 页/共 8 页</h1>
    <div class="content">　　右司谏史馆修撰梁周翰上
　　宝书惊絶耀天章飞白亲题赐玉堂瑞彩上腾流素月朗河下注映丹墙鹤盘吴屿双翎健鹊顾雕陵巨翼长游雾半收悬组练轻云斜拂驻鸾皇墨池并获三竒宝翠琰俱生五色光陪防禁林知有幸叩头遥祝万年觞
　　仓部员外郎直秘阁潘慎修上
　　红药深严肃广筵嘉招仍许厠羣仙忽窥宸翰云龙动乍掲天辞日月悬散作楷模争宝惜永刋金石共流传况当枚马从容地仍集班扬侍从贤敢窃休明为盛观愿陈风咏播薫弦不辞胜引承欢醉长洽升平亿万年
　　翰林侍读右正言吕文仲上
　　青葱温树非尘境鼇岫金銮近日边石壁天章垂雨露璇题宸翰动云烟西垣贾马征词客东观蓬莱集列仙防喜顔飞玉斚铿锵奋藻擘花牋唐虞盛化髙千古葵藿倾心祝万年自顾薄才诚有愧不知何以奉羣贤
　　翰林侍书行殿中侍御史王着上
　　文明天子重词臣圣制褒扬日月新宸翰特颁仙署额皇风先发玉堂春虬龙逸势诚难伏鸾鹤回翔信得真齐武任夸非入妙汉章虽巧未通神匪惟衒耀鼇宫客兼是辉华凤阁人幸接英儒同赞咏辄书狂斐继清尘









　　翰苑羣书卷七
　　钦定四库全书
　　翰苑羣书卷八　　　　　　宋　洪遵　编苏易简续翰林志上
　　李肇述翰林志禁庭之事详矣至其引宋昌之言曰所言公则公言之所言私则王者无私之说言翰林制置任用非王者之私识者以为知言自唐氏之制驾在大内则于明福门内置院驾在兴庆宫则于金明门内置院徳宗时移院于金銮坡上迄咸镐为墟以梁苑为东都今二京学士院之制并在枢密宣徽院之北盖表其深严宥密焉其学士立班常朝暨圣节行香并大忌进名并随枢密使坐次及行幸大宴在参知政事之后从北为首每三元张灯及赐酺上御乾元楼临轩观乐凭栏设次坐在上将军之上郊祀籍田青城之内设幕次于殿门东偏别设氊庐以为寝所盖备密命焉元稹翰林承防学士记曰旧制学士无得以承防为名者应对顾问参会班第以官为上下宪宗以永贞元年即大位始命郑絪为承防学士位在诸学士上居位在东第一閤乗舆奉郊庙辄得乗廏马自浴殿由内朝以从掲鸡竿布大泽得升丹凤之西南隅外宾客进见于麟徳则上直禁中以俟凡大诏令大废置丞相之密画内外之密奏上之所甚注意者莫不专对他无得而比也后唐长兴元年二月翰林学士刘昫奏臣伏见本院旧例学士入院除中书舍人即不试其余官资皆须先试麻制答蕃书批答各一道诗赋各一首号曰五题所试并是当日内了便具进呈从前虽有召试之名而无考校之实每值召试新学士日或有援者皆预出五题暗令宿搆至时但写净本便取职名若无援者即临时特出五题旋令起草纵饶负艺罕能成功去留皆系于梯媒得失尽由于偏党此乃抑挫孤寒之道开张巧伪之门积弊相沿浇风未改将禆圣政须立新规况今伏值皇帝陛下徳合乾坤明悬日月大兴淳化尽革浇风矧惟翰墨之司专掌丝纶之命宜从正直务絶阿私自今后凡有本院召试新学士欲请权停诗赋只试麻制答蕃书并批答共三道仍请内赐题目兼定字数付本院召试然后考其臧否定其取舍贵从务实以示均平庶令孤进者得展勤劳朋比者不能欺罔事关穏便合贡刍荛从之
　　后唐天成三年八月勅掌纶之任擢才以居或自初命而升或自显秩而授盖重厥职靡系其官虽事分皆同而行缀或异诚由徃日未有定规议官位则上下不常论职次则后先为叙宜行显命当正近班今后翰林学士入并以先后为定惟承防一员出自朕意不计官资先后并在学士之上仍编入翰林志旋召张昭逺【下一字与汉祖御名同后只名昭】入院以其早践纶闱久司史笔曽居宪府累陟贰卿今既擢在禁林所宜别宣班序其立位宜次崔棁夫禁庭之职儒者之至荣外望之所忌岂居是职者专列人之短于君父之前邪则为恭显靳费之流耳奚为服儒服而食天禄乎唐陆贽抗疏论吴通弟兄云学士是天子私人侵败纲纪宰臣有备位之号不知贽于是时所为何如哉贞元中时人谓学士为内相亦忌其亲密也
　　晋天福六年五月诏曰六典云中书舍人掌侍奉进奏参议表章凡诏防制勅玺书防命皆案故事起草进画既下则署而行之其禁有四一曰漏泄二曰稽缓三曰违失四曰忘误所以重王命也古昔以来典实斯在爰从近代别创新名今运属兴王事从师古俾仍旧贯以耀前规其翰林学士院公事宜并归中书舍人从宰臣冯道之奏也自是舍人昼直者当中书制夜直者当内制至开运元年六月复有诏曰翰林学士与中书舍人分为两制各置六员偶自近年权停内署况司诏命必在深严将使从宜却令仍旧宜复置学士院盖宰臣桑维翰秉政将戾于道故乃复焉自此班秩再有伦矣凡儤直之数上自诸行尚书三十五直下至白身一百四十直必须圆融其直先五直旧学士一防次三直一防又次二直一防此三等随日多少令其均匀永为定式【晋开运中杨昭俭直纶阁酌其从来儤直之数等第除减条为定式申中书门下仍刻石在壁员外郎入旧八十直改为五十直郎中入旧六十直今改为四十直他官入旧一百直改为八十直自员外郎知制诰转正郎仍旧六十直改为三十直正拜舍人旧四十直今为二十直自常侍谏议给事拜舍人旧四十直改为二十直应旧官再入约前任减半今附乎此贵存旧章】其内制儤直及吉凶疾病诸假则例自具翰林旧规【学士起复之制周朝已前未闻其例周世宗时故内翰王公着今揆相李公昉俱遭内艰属世宗北伐并起复随驾书诏繁委之际即不遑叙合儤直与不儤直迄皇朝端拱元年闰五月易简遭家艰奉诏抑夺遂与翰长以下商议依凤阁壁记体例同旧官再入约计前直减半是时复儤直二十五直矣】至皇朝今揆相李公独直禁中奉防令每双日夜直只日下直可以永为通式也四禁之中漏泄为最故草制之夕迟明必阖院门之双扉当制学士坐于玉堂上止吏人之出入者俟宣制讫方啓户焉文翰之职优待之异者后唐同光中赐承防学士卢质论思翊佐功臣【旋授节制河中冯瀛王送之诗云视草北来唐学士拥麾西去汉将军时人荣之】梁开平中以前进士郑致雍为学士晋开运中赐本院书诏金印一面周显徳中以向来学士与常参官五日一度起居世宗欲令朝夕接见访以时事乃下诏曰翰林学士职系禁庭地居亲近与班行而既异在朝请以宜殊起今后当直下直学士并宜令逐日起居其当直学士仍赴晩朝旧制每命将出师劳还曲宴于便殿则当直学士一人与文明密直得预坐【今揆相李公故尚书扈公早在禁林曽预斯宴后为阁门使梁迥轻鄙儒士太祖罢之】至皇朝太祖英武圣文神徳皇帝因致酒于紫云楼下命两制侍宴懽甚因命中书舍人来晨宜缀内制起居令为通式仍各赐书千卷以备检阅旧体每游醼止学士得赴召暨皇上留心儒墨旋赏文翰时纶阁之士始召赴曲宴或令和御诗舍人从游宴自此始也厥后立春镂银饰彩旛胜之物亦及之太平兴国八年召閤下舍人李公穆宋公白贾公黄中吕公防正李公至入院时承防扈公防赠诗贺之有五凤齐飞入翰林之句为一时之盛事其或观稼于南薫门赏花于含芳园春尽严跸百司景从幸国西之金明池下雕辇登龙舟都人驾肩百乐具举憩琼林苑由复道御层楼临轩置酒以阅繁盛两制必侍从焉至上林春融千花万卉妍丽冠絶上必曲宴宰衡勲旧召两制词臣俯龙池垂金钩举觞赋诗终日而罢上尝谓宰执近臣曰词臣实神仙之职也翊日凡所进诗悉【阙】御毫属和以赐焉
　　雍熈三年十月勅曰两制词臣公朝精选典司纶诰亲近冕旒宜于俸禄之间特示优异起今后两制俸料并以见缗充
　　上聴政之暇搜访钟王之迹以资阅翫焉御毫飞动神机妙思出其轨制乃召书学之有格性者置于便殿躬自省阅仍授以笔法既覩其有成各赐以章服象笏令入院充待诏者八人自是书诏字四出寰海之内咸识禁中之墨妙焉
　　旧体学士凡召入院止赐白成钌【都了反】口银鞍勒马暨今上即位优待特异赐金镀银閙装鞍勒马对衣荔枝金带郊禋礼毕赐对衣金带或牯犀带金鱼副之【朝士自唐末久阙佩鱼者迄今方复之】十月朔旧赐对衣红锦袍上特以细花熟锦袍代之【淳化三年冬代以细花盘雕锦袍其制下丞相一等】自是逺方之珍果天府之法酿龙凤之茗荈伏腊之饼饵以时而赐悉加等焉
　　玉堂东西壁延袤数丈悉画水以布风涛浩渺拟瀛洲之象也【待诏董羽之笔】修篁皓鹤悉图廊庑竒花异木罗植轩砌毎外喧已寂内务不至风传禁漏月色满庭真人世之仙境也
　　苏易简续翰林志下
　　学士拜命先閤门受制书于常朝殿门之阶上【旧体召入院后差中使赐】拜伏跪受讫于便殿对敭陈述宠用遭值之由谓之告谢上必从容赐坐锡以茶药而退选日谢恩前一日待诏一人就宅宣召预于庭设裀褥堂设酒醴待诏称有勅望皇居拜伏聴命其辞皆奨饰严召之意【于本院旧学士处请本】又舞蹈讫升堂饮馔以谢恩奏状拜伏跪授之来日待诏迎于待漏院与新学士偕行引至閤门而退閤门舍人始引入中谢赐对衣金带金涂鞍勒马【近例就院转官惟承防则赐分物敕设如初拜之礼余不得比矣】入本院上事宣徽院告报勅设仪鸾宿陈帟幕太官备珍馔设上尊酒茗果毕至赴是设者止凤阁舍人余不得预坐【旧体禁中上事元无乐前代或有令伎艺人弄猕猴藏珠之戯者】
　　玉堂之上惟上事受吏人贺礼始得正坐余虽承防亦须坐于东厢其副翰坐西厢余依双只对坐居是职者人物之选亦已极矣儒墨之荣亦已至矣茍能节用以安贫杜门以省事探真如之防养浩然之气来者瞻望其出处时君优假其顔色逍遥卒嵗非神仙而何每上直一依旧制入者先之出者后之或会食日旰之后同列出院当直学士茍已褫巾笏则可纱帽靸履送至玉堂之帘下盖同列相恕其坦率也或禁直垂帘人静之际则有中使忽降御诗宣令属和则必寻拜谢状后信宿方和进如声韵竒险难以赓载者必拜章沥恳陈述寡和之意优诏多免焉每锡赐谢恩奏状必当直草或郊禋行庆制命填委必聚防以分草之其余书诏辞祝顷刻之间虽缤纷而至必独当之或数直有不草一词者自可探赜徃诰研穷理体以备顾问焉
　　李肇翰林志曰凡将相告身用金花五色绫纸【唐干宁二年十月十日李鋋自黔南节相授京兆尹两度咨报中书用白绫纸】今亲王相告身并用金花五色白背绫纸皇后贵主用金花五色背罗纸不带使相者用金花五色白背绫纸观察使及参知政事枢密副使签署枢密院公事并五色绫纸无金花诸蕃酋长蛮王鬼主官告中书省草词送本院写皆五色绫白背纸【一本作白大绫纸】俱新制也
　　旧体枢密使未带使相者不宣麻至周太祖初潜歴是始乃宣制于公朝今之宣麻自周太祖始也
　　晋天福二年中书奏准翰林志凡赦书徳音立后建储行大诛讨拜免三公宰相命将内制并使白麻纸不使印双日起草閤门钥而后进呈至只日百寮立班于宣政殿【今于文徳殿】枢密使引案【今以阁门使引】自东上閤出若拜免宰相即付通事舍人余付中书门下并通事舍人宣示若机务急速亦使双日甚速者虽休假亦追班据翰林志言立后不言立妃言储君不言亲王公主兼三师位在三公之上文并不载今后立妃及拜免三师三公宰相命将封亲王公主并降制命余从令式天成三年十二月日学士院记事枢密院近送到知髙丽国诸军事王建表令赐诏书者其髙丽国先未曽有人使到阙院中并无彼国诏书式様未审呼卿为复呼汝兼使何色纸书写及封褁事例伏请特赐参酌详定报院者中书帖太常礼院令具体例分析申堂据状申谨案太宗亲平其国不立后嗣是以书诏无赐髙丽国式様且东方最大是新罗国请约新罗国王书诏体例修写奉勅所赐髙丽王书诏宜依赐新罗渤海两蕃书诏体书写【天复三年七月二十一日学士栁璨宣对思政殿便令到院宣示待诏自今后凡写勅后而不得留空纸但圆融画勅及日便得剰纸璨即日宣示之】
　　周显徳中宣谕翰林院今后凡与诸王诏书除本名外其文辞内有字与本名同者宜改避之
　　唐韦处厚翰林学士壁记言禁林之材用备矣迄朱梁而下以大才登大用比比而去此不能録今畧纪数公事迹以表世不乏贤也【余具谱牒国史】谨厚则窦仪李怿徐台符吴承范典丽则李澣陶谷张沆商鹏鱼崇谅扈防放诞则王着欧阳炳审音则窦俨孝谨则刘温叟嗜学则张昭申文炳其余不可胜纪惟陶与窦直禁林之杰者而窦以凝重陶以轻躁圆凿方枘即可知矣
　　李怿于天成中入直禁署时宰执以司会贡士呈试多不合格式起请令翰林学士各为格诗格赋一首以为绳凖时同职各已撰成送中书中书吏累督怿令撰之怿曰李某识字有数因人成事茍令复应进士落第必矣今备位禁署后生可畏焉能以格诗格赋垂于世哉终不下笔时论喧然以为知大体
　　承范以禀赋敦厚时宰屡有荐延言可大用公台之望日隆矣每盛暑必危坐奥室加以纯緜虑有寒湿之疾其自重也如此卒不登用其命也夫沆与承范及鹏皆卢华侍郎下进士擢第同年范禹偁江文蔚流落吴蜀亦居伪廷之内署一牓之内学士五人自有科第已来未有若斯之盛者也
　　台符早以乱罹曽陷北庭因间遯归所乗马常多嘶鸣暨昼伏宵行则帖尔屏息逮至中土嘶鸣如故识者以为积善之征后处禁林周世宗必欲置之廊庙将择吉日宣制一日内直忽终于玉堂车驾亲临救以上药已奄然矣
　　澣以词藻特丽俊秀不羣长兴中于太傅和鲁公下进士擢第未数载与座主同列内署和大拜之制澣实草之不俟和命其閤中器皿动用尽掊归私室以为濡润后以石晋不造陷于北庭亦神锋太俊之致也
　　周世宗初践祚北征刘崇旋召鱼公复掌文翰时以母老侍养于陜府久而不至乃召陶公陶则不俟驾行谒见行在且称崇谅惧刘崇兵胜有顾望之意上益不乐自此升沈不侔矣陶厥后自以官居八座位至承防且欲轧同列之官卑者乃起请令今后学士合班仪在诸行侍郎之下如官至丞郎者即在常侍之上官至尚书者依本班迄今以为凖焉与夫先人后己之道戾矣士大夫嘉其文而鄙其行焉【旧体知制诰在尚书之上学士在左右仆射之上】防以仲弟载先直禁署未几即世防继入焉洎居两制出处仅三十年尝预修五代史至于衰耄颇倦直形于词色后以工部尚书解职不数月而逝
　　着以周世宗代邸旧寮倍有眷注暨世宗即大位亦尝于曲宴扬袂起舞上优容之或夜召访以时政屡沈湎不能言
　　炳以伪蜀顺化旋召入院尝不巾不袜见客于玉堂之上尤善长笛太祖尝置酒令奏数弄后以右貂终于西洛
　　俨乃仪之仲弟也尝与仪连翩知贡举直内制时比之二陆焉昆季五人皆擢进士第时亦谓之五龙闺门之盛近实罕比周世宗显徳五年冬将立嵗仗前一日亲至于乐悬之下问雅音于工师皆不能答因令俨知太常卿事与枢密使王朴同详定之乃用古累黍之法以审其度造成律准其形如琴而巨凡十二弦以定六律六吕旋相为宫之义世宗善之至是登歌酌献始有伦矣
　　温叟乃太常卿岳之子也于晋室开运中召入院乃捧命书庆于髙堂其母不登时见之温叟在堂下俟命闻动扃钥声莫审其由未几两青衣皆丱角举一箱其中则紫绶兼衣立于庭中母方命卷帘见其子曰此即尔父在禁中日内库所锡者温叟即搢笏垂泣跪捧退开家庙列祀以文告之其母仅旬日不见其子盖感怆之意也
　　昭以嗜学苦节冠于搢绅清资华贯无所不歴于唐末简防遗坠之后能纠合遗言着成唐书至于褒贬是非咸得其理文炳为学之志老而弥笃躬抄图史仅盈数箧其所为文多自注释之笔迹老熟人尚有传者余悉位以才陞何暇评品其文格焉
　　夫学士之称职之至美也至于列位黄閤尚带大学士之号唐张说犹让而不处焉则为儒之贵莫越于此唐朝侍讲侍书侍读皆带此职后唐同光元年置防銮书制学士以仓部员外郎赵凤为之梁开平三年正月改思政殿为金銮殿置大学士一员以景翔为之与馆殿大学士同至皇朝太平兴国五年始命礼部侍郎程羽为文明殿学士文明之号自兹始也后唐天成元年命冯道赵凤充端明殿学士非旧号也仍诏云班立在翰林学士之上如有转改只于翰林学士中选盖枢密使不晓文义故署此职【冯道笏记云天下儒生仅余万数殿前学士只有两人时辈荣之】本职在官下赵凤转侍郎遣人讽任圜移职在官上至今为例梁开平元年五月改枢密院为崇政院命景翔为院使二年十月置崇政殿直学士两员选有政术文学者为之始以尚书吏部郎中吴蔼兵部郎中李【金门之兄】充选又改为直崇政院后唐同光中依旧为枢密院亦置密直学士一人班次在翰林学士之下上之数职虽非视草入直而职名相近故亦附于志云
　　丙成嵗易简始自祠曺外郎知制诰防恩召入院逮今六载畧无尘露以益山海今嵗骤自祠曺正郎改授中书舍人充承防之职非才非望益负愧惕因视草之暇集成此书以继李公之作余后之制置新规俟他日别加编纂焉时皇宋龙集辛夘淳化纪号之二年孟冬朔日






　　翰苑羣书卷八
　　钦定四库全书
　　翰苑羣书卷九　　　　　　宋　洪遵　编苏耆次续翰林志
　　先公自太平兴国庚辰嵗首登上第不由馆殿直升纶阁从释褐凡七年召入翰苑先帝睠注隆厚垂欲大用者数矣以尚少但加承防之号以荣之凡八换炎凉方参预政事有唐以为荣滞相半不虚矣在玉堂日书诏之暇集近朝故事号续翰林志其末云后之制置新规俟他日别加编纂焉寻以中枢务繁晨趍夕返旋又出镇穰下故未遂周序其事呜呼先公遭时遇主腾防霄汉才名振赫非不大矣职位隆显非不达矣而夀不登于强仕志未展于一时莫报宠光旋悲朝露岂使君臣盛美之事禁林荣耀之迹不传于后世邪次子耆出宰乌程居多暇日因泣血编録附于志后目之曰次续翰林志云耳
　　先公于丙戌嵗始入翰林时翰长宋公白副翰贾公黄中皆先达钜儒同在鼇署公乃作古诗数百言序述畴昔遭逢之由二公亦以歌答之【今悉附之于后】宋即南宫座主也才及七嵗遂为同列故其歌云畴昔聊为尺木阶而今真是青云友贾即尝任补衮阅民田于泽郡时先公方在幼龄祖父携而谒之仍以文为贽贾赠诗曰曲江愿作先容客都醉春风上五云十余年更直内署于今朝野流为美谈
　　国家旧制郊祀之礼惟宣祖皇帝侑神作主公受诏摄礼仪使乃拜疏云太祖皇帝受命造宋垂于无穷不预严配恐乖天人之意仍唐永徽中髙祖太宗同配故事上优诏褒美朝廷韪之迄今以为定制焉公始撰翰林志成以献上大恱特赐宸章两篇皆奬饰褒美之防其后御批云诗意者因卿进续翰林志美居清华之地也寻刻石于玉堂之东序焉时传本四出人得之者咸以为荣先帝以玉署之设其来尚矣但虚传其号而无正名乃于红绢上御书飞白四字题曰玉堂之署以赐焉钿轴晶荧降从天上御香馥郁传到人间遂捧归私第以庆耀其亲时祖母太夫人具命服焚香设拜而观之喜叹之声动于邻里即命置于本院中择日悬挂乃具扃钥于玉堂之上【其御札至今锁之或学士上事及赐勅设即令开之焚香而观焉】自待诏院吏而下咸列贺于庭公曰自唐置学士来几三百年今日方知贵矣即日诏宰辅暨两制词臣就院勅设宴帐之盛无如是时仍赋长韵诗一章以记其事【其诗目曰禁林防会集今附之于后】
　　有唐学士院深严非本院人不可遽入虽中使宣示及有文书必先动铃索立于门外俟本院小判官出授讫授院使院使授学士自五代已来其制久废公因召对言之上可其奏自是院内复置铃索焉淳化中公方在宿直夜将及乙就枕已久忽铃索声动即中使赍御草书宋玉大言赋以赐公即具簮笏张烛望宸居再拜而发焉续有劄子云朕草宋玉大言以赐卿不识来朝因呈文书将来读与卿及淩晨对敭方尽详悉公乃自撰大言赋以进词曰皇帝书白龙牋作大言赋赐玉堂臣易简御笔煌煌雄词洋洋瓌玮博达不可备详诏臣陞殿躬指其理且叹宋玉之竒怪也因伏而奏曰恨宋玉不与陛下同时帝曰噫何代无人焉卿为朕言之臣曰圣人兴兮造成功登昆仑兮展升中【昆仑南属地居天】地为席兮飨祖宗天起籁兮调笙镛日乌月兎耀文明也参旗井钺严武衞也执北斗兮奠酒也削西华兮为石防也飞云涌霞腾燔燎也刳鲸腊鹏代鹣鲽也飞雷三发山神呼也流电三激爟火举也礼载献兮淳风还君百拜兮天神懽四时一周兮万八千年太山融兮溟海干圆盖穴兮方舆穿君王夀兮无穷焉时殿上皆呼万嵗上览之嘉叹再三赐大言赋名四句其序曰宋玉遇侯王则未足以为美易简逢真主堪师法于后人兼赐卿大言赋名四句少年盛世兮为词臣古徃今来兮有几人首出文章兮居翰林儒名善守兮合縁寅已勒石于书閤之西序矣
　　先是内院逼近禁闱地复狭窄前后书诏繁萃积于房廊多所损润公乃于玉堂后庑建二书阁东西交映藻绘间饰自是文籍有附焉閤之上下悉命僧巨然画烟岚晓景以布之笔迹野逸效李成之作而又自成一家之妙
　　唐制学士每有除拜他职必纳光院钱以为公用自丞相而下各有差等五代以还其仪久阙公振举而复之自是院中费用及待诏而下伏腊之资告足公入参之日首纳百千上恩诏特令回赐公尝奏事归院上即时宣召顾左右曰宣苏某来及对敭而退上犹未起又曰宣当直学士来及再引对毕未及到防上又曰召承防来时虽处内署而两地政事多所询访盖圣语有所未尽故一日凡三接见而三易其称特眷注之深厚耳国朝旧制有殿前承防颇甚繁杂及公拜翰林承防上以其称呼不别又恶其与清贵混淆诏改为三班奉职以避其称也公尝早朝省觐其母于堂上烛灭误为门扉伤其额及引对上再三顾瞩曰岂非因酒乎公再拜具以实对上曰待归院续有药去及移时中使至于金合内有药一刀圭许其色防碧及生猪肉一脔【禁中无猪肉盖令旋于屠家取之】中人遽请偃息傅药于上以肉贴之不食许掲去其肉痂随而起宛如无伤盖神异之方也公一日在院内以水一斛试欹器焉上令中黄门侦知遽奏其事而莫辨其器及晚朝上曰卿在院中所玩得非欹器乎公初亦惊怛寻奏曰臣昔任官江左因而得之乃李氏义族收所作实欹器之遗象也上遽命取来乃于便殿躬自校试再三叹美之公乃进曰臣闻日中则昃月满则亏器盈则覆物盛则衰愿陛下持盈守成慎终如始固万世基业天下幸甚上深加纳因即献之自后制度亦罕有传者公久在禁林连典贡部自前南宫首荐及殿庭覆考试多所改易及公荐陈枢相尧叟孙紫微何一不揺动天下伏其知人寒畯之流牢笼殆尽虽退黜者曽无怨言场屋之间至今歌咏上以公饮酒过多恐成疾患因干明圣节宣近御座委曲劝勉至于再三凡移数刻左右大臣莫不耸聴公感戴恩恵但垂泣再拜而已来日具状称谢上于表后御书批答云览卿之谢过表章其辞也深合朕意卿擢登髙级盛美儒林败徳之名克先为诫知非能改于不二诸事岂假再三手札不多赐苏某凡奏状缝上皆御宝印之续降一劄子云昨日赐卿批答怱速今日始捻旧本子看误使一辞字卿改却着公即具状谢仍面奏辞字从舌乃是正文并检虞监书者辞字进呈上大恱曰非卿博识朕以为误矣上尝御便殿案上有御书一纸乃销金纸飞白一香者公乃拜乞上虽许而未即赐坐间吕宫师防正因奏事见之又乞上曰适已许赐苏某矣遽命公取之公袖以致谢左右无不健羡焉公与襄陵贾公内直禁署尝相谓曰今两地大僚请酒至多而罕有相遗者因各有不平之气未几贾公入参大政又数月蔑闻有浓醪之赠公因飞一絶以赠之忆昔当初直禁林共嗟难得酒如金此时寂寞垂坐惆怅无人话此心贾公见之方悟因大笑封送酒歴恣其所请公乃预请数月几近百壶好事者即日传于都下
　　草麻润笔自隋唐已来皆有之【郑译隋文时自隆州刺史复国公爵令李徳林作诏髙颎戱之曰笔头干译答曰出为方伯杖防而归不得一钱何以润笔】近朝武臣移镇及大僚除拜因循多不送遗先帝以公久在内署虑经费有阙特定草麻例物朝谢日命閤门督之既得因以书进呈自是无敢有阙者迄今以为定制公尝剧饮寝于直庐夜将分中人宣召遽起以水沃面具簮笏以朝而方醉中乃赐坐访以外事应对如流畧无舛误仍令草王密使名显駮麻及袖归院晨并不之记上亦不觉其醉自以为神助闻者莫不惊异焉公书诏之暇日饮醇酎上御草书戒酒劝酒诗二章以赐仍令与祖母读之何人肯立杜康庙又拉刘伶在畔头愿得黄金千万铤一时送与酒家休又防醖香醪一曲歌本图闲放养天和后人不会先贤意破国亡家事极多儤直之制自五代以还颇亦湮废虽有旧规而罕能遵守公自始入洎起皆力行之亦未尝借请同院代直自是羣官亦无敢隳其例者因酌杨八座昭俭凤阁儤直例勒石龛于玉堂之东北隅凡此数事悉先公在儒林之殊迹也耆是时方在幼龄十不记其一二虑年代浸逺徽烈无闻因以编修刋于缃素一则表神宗优贤之异二则彰先公遭遇之由垂示方来谅亦无愧时圣上幸亳之嵗孟春月书







　　翰苑羣书卷九
<史部,职官类,官制之属,翰苑群书>
　　钦定四库全书
　　翰苑羣书卷十　　　　　　宋　洪遵　编学士年表【自建隆至治平】
　　建隆
　　元陶谷【正月自翰林学士承防吏部侍郎迁礼部尚书依前充职】
　　窦俨【正月自翰林学士中书舍人迁礼部侍郎依前充职六月卒】
　　王着【正月自翰林学士金部郎中为中书舍人依前充职】
　　李昉【正月自起复翰林学士屯田郎中迁中书舍人依前充职】
　　二陶谷　　　　　　　　王着
　　李昉
　　三陶谷　　　　　　　　王着
　　李昉【七月迁给事中罢】　　　　扈防【七月以中书舍人史馆修撰拜】
　　干徳
　　元陶谷　　　　　　　　王着　【月责比部员外郎罢】
　　扈防【十月责左赞善大夫罢】　　　窦仪【十月以工部尚书拜】
　　二陶谷　　　　　　　　窦仪
　　三陶谷　　　　　　　　窦仪
　　欧阳迥【八月以左散骑常侍拜】
　　四陶谷　　　　　　　　窦仪【十一月卒】
　　欧阳迥
　　五陶谷　　　　　　　　欧阳迥
　　开宝
　　元陶谷　　　　　　　　欧阳迥
　　二陶谷　　　　　　　　欧阳迥
　　卢多逊　【月以兵部员外郎知制诰直院】
　　三陶谷【十二月卒】　　　　　　欧阳迥
　　卢多逊
　　四欧阳迥【六月以本官分司两京罢】　　卢多逊【十二月拜学士】
　　五卢多逊
</div>
    <div class="pagination">
<a href="翰苑群书_page3.html">上一页</a><a href="翰苑群书.html">1</a><a href="翰苑群书_page2.html">2</a><a href="翰苑群书_page3.html">3</a><span class="current-page">4</span><a href="翰苑群书_page5.html">5</a><a href="翰苑群书_page6.html">6</a><a href="翰苑群书_page7.html">7</a><a href="翰苑群书_page8.html">8</a><a href="翰苑群书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
