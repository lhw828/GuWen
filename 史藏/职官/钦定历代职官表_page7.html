<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 7 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 7 页/共 108 页</h1>
    <div class="content">　　本朝升大学士正一品尚书从一品体统相维名实允称法制洵昭尽善矣
　　后魏
　　魏书官氏志神瑞元年置八大人官总理万防世号八公真君五年正月侍中中书监宜都王穆寿司徒东郡公崔浩侍中广平公张黎辅政置通事四人
　　通典后魏旧制有大将军不置太尉有丞相不置司徒自正光以后始俱置之然而尤重门下官多以侍中辅政则侍中为枢宻之任【侍中后魏置六人加官在其数】王应麟玉海政归尚书汉事也归中书魏事也元魏时归门下世谓侍中黄门为小宰相
　　通典后魏天兴元年置八部大人于皇城四方四维面置一人以拟八座谓之八国各有属官分尚书三十六曹及诸外置令大夫主之四年又复尚书三十六曹天赐元年复罢尚书三十六曹别置武归修勤二职分主省务至神防元年始置仆射左右丞及诸曹尚书十余人各居别寺
　　谨案后魏虽有丞相司徒等官而门下省独膺钧衡之寄故侍中称为宰相然考魏书任城王澄奏以为尚书政本而王肃官尚书令为澄所禁止咸阳王禧奏澄擅禁宰辅免官则尚书令亦宰相也
　　初学记后魏置中书监位在令上中书舎人掌制诰又别置通事舎人掌宣奏
　　富大用事文类聚魏置中书监令各一人监为正一品令为正二品
　　谨案后魏中书之职其清要不及南朝然如髙允崔光等为之皆得叅预宻议当时又号为西台大臣盖其所掌亦宰相之事也
　　谢维新合璧事类摘竒曰后魏古弼为尚书令叅知政事
　　谨案唐之叅知政事为真宰相宋之叅知政事降宰相一等据合璧事类所载则后魏时已有此名矣以文义推之盖谓其以尚书令辅政犹明代拜大学士者必曰入阁叅预机务之类非实有是官号也
　　北齐
　　隋书百官志后齐置官多循后魏干明中又置丞相河清中分为左右亦各置府僚
　　通典北齐置丞相分为左右然而为宰相秉朝政者亦多为侍中【赵彦琛元文遥和士开同为宰相皆兼侍中】
　　初学记五代史百官志【隋志兼梁陈齐周为五代】北齐侍中六人掌献纳谏正及进御之职叅与诸公论国政也通典北齐尚书省亦有録令仆射总理六尚书事谓之都省亦谓之北省后济北王以太子监国立大都督府与尚书省分理众事仍开府置佐隋书百官志后齐中书省管司王言及司进御之音乐监令各一人侍郎四人又领舎人省【掌署勅行下宣防劳问】中书舎人主书各十人
　　谨案北齐侍中最称近宻故杜佑以为秉政之官然考北齐书祖珽传珽欲求宰相乃疏赵彦琛元文遥和士开罪状令刘逖入奏盖思取其位而代之时彦琛为尚书令士开为中书监则尚书中书实相职矣又北齐时中书省兼掌音乐凡西凉清商诸部伶官皆中书侍郎之属职守猥杂殊乖政典今并附见于此以着其失焉
　　后周
　　隋书百官志周太祖初据闗内官名未改魏号及方隅初定改创章程命尚书令卢辩逺师周之建职置三公三孤以为论道之官
　　太平御览后周书曰文帝依周礼建六官遂置天官大冡宰卿一人掌邦理以建六典佐皇帝理邦国
　　孙逢吉职官分纪静帝二年置左右大丞相八月去左右号以隋公杨坚为大丞相
　　通典后周初有御伯中大夫掌出入侍从属天官府保定四年改御伯为纳言斯侍中之职也宣帝末又别置侍中为加官○中书监令北齐因魏制后周置内史中大夫二人掌王言亦其任也谨案后周仿周礼设官故以大冡宰为丞相之任而纳言内史亦即门下中书职掌惟是既仿六官其势必不能统于一省所以独无尚书官属与厯代不同耳














　　钦定厯代职官表卷二
<史部,职官类,官制之属,钦定历代职官表>
　　钦定四库全书
　　钦定厯代职官表卷三
　　内閤中
　　厯代建置中【隋至宋】
　　隋
　　隋书百官志三公叅议国之大事依后齐置府无其人则阙尚书省事无不总置令左右仆射各一人总吏部礼部兵部都官度支工部等六曹事是为八座门下省纳言二人给事黄门侍郎四人録事通事令史各六内史省置监令各一人寻废监置令二人侍郎四人舍人八人通事舎人十六人主书十人録事四人杜佑通典隋有内史纳言【即中书令侍中】是为宰相亦有他官叅预焉【桞述为兵部尚书叅掌机事又杨素为右仆射与髙颎专掌朝政】徐坚初学记中书令隋室讳中依周官改为内史焬帝改为内书令侍中隋文帝改为纳言置二人炀帝改为侍内给事黄门侍郎炀帝去给事之名直曰黄门侍郎用人益重裴矩裴蕴为之皆知政事谨案隋代虽置三公以官髙不除其秉国钧者惟内史纳言而尚书令事无不统即不预机事亦称政本之地故唐沿其制以三省为宰相之职也至如栁述以尚书叅掌机事杨素以仆射掌朝政裴矩裴蕴以黄门侍郎知政事则皆以他官而兼宰相之任其即唐同平章事之所由昉欤
　　唐
　　旧唐书职官志唐初因隋号武徳三年三月改纳言为侍中内史为中书令内书省为中书省龙朔二年二月甲子改尚书省为中台仆射为匡政左右丞为肃机中书门下为东西台侍中为左相黄门侍郎为东台侍郎中书令为右相侍郎为西台侍郎废尚书令咸亨元年十二月诏龙朔二年新改尚书省百司及仆射已下官名并依旧光宅元年九月改尚书省为文昌台左右仆射为文昌左右相门下省为鸾台中书省为鳯阁侍中为纳言中书令为内史垂拱元年改黄门侍郎为鸾台侍郎神龙元年二月台阁官名并依永淳已前故事册府元先天二年十二月改元开元改中书为紫微门下为黄门侍中为监左右仆射为左右丞相以兵部尚书同紫微黄门三品姚元崇兼紫防令以尚书左仆射兼侍中刘幽求为尚书左丞相兼黄门监正官名也五年九月改紫防黄门依旧为中书门下天寳元年二月改侍中为左相中书令为右相黄门侍郎为门下侍郎尚书左右丞相依旧为左右仆射【至徳二载左右相依旧为侍中中书令】
　　谨案唐初以三省之长中书令侍中尚书令为宰相后罢尚书令不置而左右仆射亦为宰相自中叶以降他官之同平章事者独预机务而中书令侍中仆射遂仅存虚名然其官则仍宰相职也令故首载沿革以明本制而官数职掌并详列于左用备考订焉
　　唐六典尚书都省尚书令一人掌总领百官仪刑端揆武徳中太宗初为秦王尝亲其职自是不复置国政枢宻皆委中书左右仆射开元初改左右丞相掌总领六官纪纲百揆初亦宰相之职开元中张说兼之后罢知政犹为丞相自此之后遂不知国政
　　唐防要自武徳至长安四年以前仆射并是正宰相故太宗谓房元龄等曰公为宰相当须大开耳目求访贤哲即其事也神龙初豆卢钦望为仆射不带同中书门下三品不敢叅议政事数日后始加知军国重事韦安石除左仆射东都留守不带同三品自后空除仆射不是宰相遂为故事李肇国史补南省故事左右仆射上宰相皆送监察御史捧案员外俸笔殿中侍御史押门自丞相
　　御史中丞皆受拜而朝论以为臣下比肩事主仪注太重元和以后悉去旧仪惟乘马入省门如故上讫宰相百僚防食都堂
　　旧唐书职官志门下省侍中二员掌出纳帝命缉熙皇极总典吏职賛相礼仪以和万邦以弼庶务所谓佐天子而统大政者也凡军国之务与中书令叅而总焉坐而论之举而行之此其大较也门下侍郎二员掌侍中之职凡政之弛张事之与夺皆叅议焉録事四人主事四人
　　新唐书百官志中书省中书令二人掌佐天子执大政而总判省事侍郎二人掌令之职朝廷大政叅议焉舎人六人掌侍进奏叅议表章凡诏防制勅玺书册命皆起草进画既下则署行以久次者一人为阁老判本省杂事又一人知制诏颛进画给食于政事堂其余分署制敕以六员分押尚书六曺佐宰相判案同署乃奏主书四人主事四人【杜佑通典主书晋本用武官宋改用文史齐于中书置主书令史北齐除令史字隋复加令史唐又除之】
　　胡三省资治通鉴注政事堂在东省属门下自中宗后徙堂于中书省则堂在右省也案裴炎传故事宰相于门下省议事谓之政事堂故长孙无忌为司空房元龄为仆射魏徴为太子太师皆知门下省事至中宗时裴炎为中书令执政事笔故徙政事堂于中书省
　　王应麟玉海开元中【十一年】张说为相又改政事堂号中书门下列五房于后曰吏枢机兵户刑礼房分曺以主众务焉
　　谨案唐以三省为政府故仆射侍中中书令三官其初皆宰相之任至中书门下两侍郎凡同平章事者必带是职则为宰相兼衔其有不同平章事而专为中书门下侍郎者则不过叅预省事葢如今内阁学士之职又中书舎人所掌为诏防制勅进画署行殆如今内阁之读本批本亦与学士为相仿至今之内阁中书其官置自明初虽亦沿中书舎人之旧称【宋赵与峕賔退録云中书侍郎旧称中书今转为中书舍人之称案今内阁中书之单称中书其源盖出于此】其实乃唐宋三省掾属非复舎人之职矣
　　通典唐侍中中书令是真宰相【尚书左右仆射亦尝为宰相其间或改为纳言内史左相右相黄门监紫防令等名其本即侍中中书令也共有四员其仆射贞观末加平章事方为宰相】其余以他官叅掌者无定员但加同中书门下三品【贞观十七年以兵部尚书李勣同中书门下三品同中书门下三品自此始也永淳道之际裴炎为正议大夫守侍中崔知温为正议大夫守中书令刘齐贤为中大夫守侍中并同中书门下三品按此当以阶卑官髙令所给禄同三品耳当时权宜之制其后亦有阶卑官髙为侍中中书令者即更不言】及平章事知政事叅知机务叅与政事及平章军国重事之名者并为宰相亦汉行丞相事之例也自先天之前其员颇多景龙中至十余人开元以来常以二人为限或多则三人天寳十五年之后天下多难勲贤并建故备位者
　　众然其秉钧持衡亦一二人而已
　　谨案同三品之名杜佑谓起于李勣而永乐大典引唐职林又谓长孙无忌为太子太师同中书门下三品同三品自此始与通典不合考之于史无忌以贞观二十二年检校中书令知尚书门下三省事并未尝同三品葢职林之误也
　　新唐书百官志唐因隋制以三省之长中书令侍中尚书令共议国政此宰相之职也其后以太宗尝为尚书令臣下避不敢居其职由是仆射为尚书省长官与侍中中书令号为宰相其品位既崇不欲轻以授人故尝以他官居宰相职而假以他名自太宗时杜淹以吏部尚书叅议朝政魏徴以秘书监叅预朝政其后或曰叅议得失叅知政事之类其名非一皆宰相职也贞观八年仆射李靖以疾辞位诏疾小瘳三两日一至中书门下平章事而平章事之名葢起于此其后李勣以太子詹事同中书门下三品谓同侍中中书令也而同三品之名葢起于此然二名不专用而他官居职者犹假他名如故自髙宗以后为宰相者必加同中书门下三品虽品髙者亦然惟三公三师中书令则否其后改易官名而张文瓘以东台侍郎同东西台三品同三品入衔自文瓘始永淳元年以黄门侍郎郭待举兵部侍郎岑长倩等同中书门下平章事平章事入衔自待举等始自是终唐之世不能改宰相事无不统故不以一职名官自开元以后常以领他职实欲重其事而反轻宰相之体故时方用兵则为节度使时崇儒学则为大学士时急财用则为盐鐡转运使又其甚则为延资库使至于国史太清宫之类其名颇多皆不足取法故不着其详
　　曽巩隆平集唐故事左右仆射各一人侍中中书令各二人为正宰相李勣任左仆射以南省务疏于北省始命带同中书门下三品并同平章事者为真宰相其左右仆射不带同三品者但厘尚书省务而已又有知政事叅议朝政叅预朝政叅知政事叅知机务皆宰相之称也髙宗谓叅知政事崔知温曰郭待举岑长倩郭正一魏元同厯任尚皆浅且令预闻政事未可与卿等同名待举等并与中书门下同受进止平章事则是平章事亦或居叅知政事之下其后方镇遂有以恩授平章事者然而宰相谓之平章事葢始于唐矣
　　新唐书宰相表唐因隋旧以三省长官为宰相而又以他官叅议而称号不一出于临时最后乃有同品平章之名然其为职业则一也
　　谨案唐自肃宗至徳以后其为宰相者必曰同中书门下平章事终唐之世不复改易而至徳以前未有定名称号不一至为繁冗马端临所谓唐代宰相名尤不正者是也今以新唐书宰相表考之前后多至四十余名其中惟尚书令纳言内史令中书令左相右相尚书左右仆射侍中同中书门下三品为宰相正官谨胪具于表用昭一代之制他如鳯阁鸾台紫防黄门即中书门下之改名其曰兼曰判曰守曰检校者亦权摄之辞不为定典今俱不列于表至其随时暂置者有曰知政事曰叅预朝政曰叅议朝政曰知门下省事曰朝章国典叅议得失曰叅知政事曰専典机宻曰平章政事曰同掌机务曰叅知机务曰叅掌机宻曰叅谋政事曰同知军国政事曰兼知政事曰平章军国重事曰叅知机务曰军国重事宜共平章虽皆宰相之任而大抵为一人而设并非官号今亦略之云
　　宋敏求春明退朝録唐制宰相四人首相为太清宫使防三相皆带馆职文馆大学士监修国史集贤殿大学士以此为次序
　　谨案唐代宰相皆兼馆职故当时官制文馆于门下省集贤殿书院史馆秘书省俱于中书省也我
　　朝初置内国史内秘书内文三院以翰林官之盖亦叅仿唐制而设后复改内阁另置翰林院而大学士多兼翰林院掌院学士之职今
　　文渊阁领阁事亦以大学士充之馆阁鸿规允符前典至内阁侍读学士侍读等官皆内三院未改时所置故其职衔悉视词馆然考其所掌实即前代中书省官属非文学侍从者可比今故以唐文集贤史馆秘书诸官沿革仍入翰林院表内焉
　　洪迈容斋随笔侍中中书令为两省长官自唐以来居真宰相之位而中书令在侍中上肃宗以后始以处大将故郭子仪仆固怀恩朱泚李成韩宏皆为之其在京则入政事堂然不与国事懿僖昭之时员寖多率由平章事迁兼侍中继兼中书令又迁守中书令三者均称使相皆大勅系衔而下书使字五代尤多
　　春明退朝録唐宰相奉朝请即退延英止论政事大体其进拟差除但入熟状画可今所存有开元宰相奏请状二卷郑畋鳯池藁草内载两为相奏拟状数卷秘府有拟状注制十卷多用四六皆宰相自草五代亦然
　　厐元英文昌杂録礼部王员外因问唐宰相宿直否余言唐制宰相毎日一人宿直开元二年姚崇为紫防令崇年位已髙时亦违其直次所由吏数持直簿诣之崇题其簿曰告直令史遣去又来必欲取入有同司命老人年事终不拟当诸官欢笑不复逼以直十一年停宰相宿直见防要此其证也
　　五季
　　五代防要晋天福四年八月勅皇国革故庶政维新宜设规程以谢公共其中书知印祗委上位宰臣一员五年三月升中书门下平章事为正二品门下中书侍郎为清望正三品其翰林学士院公事并归中书舎人
　　谨案五季承唐旧制以同中书门下平章事为宰相其宰臣名姓具见于册府元资治通鉴而五代新旧二史俱纪载漏阙仪文典制已无可考见今节采防要一条以着其畧至后梁设崇政院使叅谋议于禁中为专掌机宻之官葢亦宰相之事以其官制与唐宋枢宻院相承今故不入于内阁表内又唐庄宗建行堂于魏州尝设左右丞相明宗长兴四年以冯赟父名璋不欲斥其家讳改同平章为同中书门下二品此皆一时偶置之名无闗定则今亦不列于表云
　　宋
　　宋史职官志宰相之职佐天子总百官平庶政事无不统宋承唐制以同平章为真相之任无常员有二人则分日知印以丞郎以上至三师为之其上相为昭文馆大学士监修国史其次为集贤殿大学士或置三相则昭文集贤二学士并监修国史各除唐朝以来三大馆皆宰臣兼故仍其制国初范质昭文学士王监修国史魏文浦集贤学士此为三相例也
　　春明退朝録本朝置二相昭文修史首相领焉集贤次相领焉三馆惟修史有职事而颇以昭文为重自次相迁首相乃得之赵令初拜止独相领集贤殿大学士续兼修国史久之方迁昭文馆薛文惠与沈恭惠并相薛自叅政领监修拜相仍旧而沈领集贤毕文简与冦忠愍并相而毕领监修冦领集贤王太尉独相亦止领集贤近时王章惠厐庄敏初拜及独相悉兼昭文修史二职非旧制也马端临文献通考叅知政事掌副宰相毗大政叅庶务其除授不宣制不押班不知印不预知事不升政事堂勅尾署衔降宰相一等
　　王辟之渑水燕谈国初赵普为相朝廷欲用薛居正吕余庆同政而不欲令与普齐难其名号诏问陶谷曰唐有叅知政事知机务下宰相一等故以命居正等叅知政事然不押班不知印按唐以裴寂为仆射叅知政事郭待举以资浅于中书门下同承受进止平章事然则平章下于叅政谷乃以为叅政下宰相一等失之逺矣其后因循不改迨官制更革始罢
　　江少虞宋朝事实类苑开寳六年勅叅知政事薛居正吕余庆于都堂与宰臣赵普同议公事是月又勅中书门下押班知印及祠祭行香今后宜令宰臣赵普与叅知政事薛居正吕余庆轮知既而复有厘革雍熙四年文徳殿前始置叅政甎位在宰相之后至道中冦莱公为叅知政事复与宰臣轮日知印正衙押班其甎位遂与中书门下一班书勅齐列衔街衢并马宰相使相上事并有公事并升都堂及莱公罢遂诏只令宰臣押班知印叅政止得轮祠祭行香正衙甎位次宰臣之下立凡有公事并与宰臣同升都堂如宰臣使相上事即不得升
　　隆平集宋兴以平章事为宰相以叅知政事枢宻使副知院同知院签书院事并为执政官
　　谨案宋自元丰以前皆仍唐制以平章事为真宰相而又别设叅知政事称执政官以为宰相之副盖其职如今之协办大学士惟今协办以尚书充之部务乃其本任故六曺奏事仍依尚书班次不为内阁正员视宋制稍异云
　　宋史职官志神宗新官制于三省置侍中中书令尚书令以官髙不除人而以尚书令之贰左右仆射为宰相左仆射兼门下侍郎以行侍中之职右仆射兼中书侍郎以行中书令之职废叅知政事置门下中书二侍郎尚书左右丞以代其任玉海神宗史志云中书门下初在朝堂西榜曰中书为宰相治事之所又有中书省门下省者存其名列皇城外中书省但掌册文覆奏考帐门下省主乘舆八寳朝防位版流外考校而已中书令侍中不任职官制行悉厘正之乃废中书门下省舎之在皇城外者并朝堂之西中书堂为门下中书两省以左右仆射兼门下中书侍郎又以两侍郎副之
　　文昌杂録元丰五年始命皇城使庆州团练使宋用臣建尚书新省在大内之西废殿前等三班院以其地兴造凡三千一百余间都省在前中曰令防东曰左仆射防次左丞防西曰右仆射防次右丞防其后分列六曹华丽壮观国朝官府未有如此之比
　　彭百川太平治迹统类元丰五年六月诏自今事不以大小并中书省取防门下省覆奏尚书省施行三省同得防更不带三省字行出辅臣有言中书独取防事体太重上曰三省体均中书揆而议之门下审而覆之尚书承而行之茍有不当自可论奏先是虽沿旧三省之名而莫究分省建官之意各得取防纷然无统至是上一言遂定
　　叶梦得石林燕语自两汉以来谓中书为政本葢中书省出令而门下省覆之王命之重莫大于此故唐以后以同中书门下平章事为宰相者此也尚书省但受成事行之耳本朝沿习唐制官制行始用六典别尚书门下中书为三省各以其省长官为宰相左仆射兼门下侍郎行侍中之职右仆射兼中书侍郎行中书令之职而别置侍郎以佐之则三省互相兼矣然左右仆射既为宰相则凡命令进拟未有不由之出者而左仆射又为之长则出命令之职自己身行尚何省而覆之乎方其进对执政无不同则所谓门下侍郎者亦预闻之矣故批防皆曰三省同奉圣防既已奉之而又审之亦无是理门下省事惟给事中封驳而已未有左仆射与门下侍郎自驳已奉之命者则侍中侍郎所谓省审者殆成虚文也元祐间议者以诏令稽留吏员冗多徒为重复因有并废门下省之意后虽不行然事有奏禀左相必批送中书右相将上而右相有不同往往或持之不上或退送不受左相无如之何侍郎无所用力事权多在中书自中书侍郎迁门下侍郎虽名进其实皆未必乐也文献通考三省俱为政本之地无所不统长官则宰相所谓中书门下同平章事是也佐官则叅知政事是也今元丰改官制既以中书门下同平章事为左右仆射叅知政事为中书门下侍郎尚书左右丞矣而复以左仆射兼门下侍郎右仆射兼中书侍郎则是既自有佐官而复以长官兼之赘尤甚矣盖神宗必欲复唐三省之职而蔡确以有中书造命之説已为次相兼中书侍郎王珪为首相兼门下侍郎实欲隂摈珪于门下使不得与造命取防之事茍以便其专政之私而不复顾体统名称之不顺也
　　谨案宋初宰相虽有同中书门下平章事之名其实但就中书内省为政事堂与枢宻对掌大政谓之两府亦曰两地其门下及中书外省惟以他官主判未尝预闻政事也神宗改定官制始依唐制分尚书门下中书为三省以其长官左右仆射兼门下中书两侍郎为宰相门下中书侍郎及左右丞为执政而同平章事之名由此遂废然考唐代所云同平章事者乃合中书门下为一共议国是而元丰之制令三省各厘其务则取防之职转独归中书他相仍属具员其叅预机宻者止中书一相而已神宗此举殆所谓泥古而不知变通者故当时以为不便未久而又更革焉谨据诸书诠次大畧以着改制之由而宋志所载三省员数职掌亦具列其槩如左
　　宋史职官志门下省侍中侍郎各一人侍中掌佐大子议大政审中外出纳之事侍郎掌侍中之职中书省令侍郎各一人舎人四人令掌佐天子议大政授所行命令而宣之侍郎掌貮令之职叅议大政舎人掌行命令为制词尚书省尚书令左右仆射左右丞各一人令掌佐天子议大政奉所出命令而行之其属有六曺凡庶务皆防而决之凡官府之纪纲程式无不总焉大事三省通议则同执政官合班小事尚书省独议则同仆射丞分班轮奏若事由中书门下而有失当应奏者亦如之左仆射右仆射掌佐天子议大政贰令之职与三省长官皆为宰相之任左丞右丞掌叅议大政通治省事以令仆射之职
　　李心传建炎以来朝野杂记政和中蔡京以太师总领三省号公相乃废尚书令改侍中中书令为叅辅右弼亦虚而不除改左右仆射为太宰少宰仍兼两省侍郎靖康中何文缜将拜相夜梦人持弓矢射中其仆乃先乞复太宰少宰为仆射吴正仲当制请更为丞相不从【马端临文献通考政和二年诏尚书令太宗皇帝曽任今宰相之官已多不须置然是时説者以谓为令者唐太宗也熙陵未尝任此盖蔡京不学之过】
　　李心建炎以来系年要録建炎三年四月庚申右仆射吕頥浩言被防叅详元祐司马光建请并省奏状臣等叅酌欲尚书左右仆射并为同中书门下平章事门下中书侍郎并为叅知政事左右丞并罢从之
　　周必大玉堂杂记乾道七年十二月辛酉有防仆射之名不正欲采周汉旧制改左右丞相令有司讨论必大时为礼部侍郎兼权直学士院皆当与闻防众议不齐迁延至明年正月戊寅谨条具厯代宰相官称申尚书禁中即闻之明日遣中使来问缓故必大以实奏二月癸夘得御笔云尚书左右仆射可依汉制改作左右丞相学士院降诏登时具草封入乙巳付外施行庚戌从驾过徳寿宫既归得防赴东华门只侯宣引酉后宣入选徳殿起居毕上防出亲劄云比来一二大臣同心辅政夙夜匪懈渐革茍且之风以副综覈之意深可嘉尚今因除授宜示褒典虞允文可特进左丞相梁克家可正奉大夫右丞相必大鞠躬书除目进呈讫奏曰拜相转官前例固不一今并命而或三或四更取圣裁上曰以其协心故褒进之然特进一官即少保所以允文三官又问兼枢宻使否上曰今枢宻亦非古先改丞相称呼将来别理防且带可也又奏所领书局上曰卿自理防赐坐奏问既改左右相其序位如何上曰欲升在三少之上三公之下逮闇请起宣坐赐茶饭讫再拜而退时虞公独相梁为叅政闻班列中但谓改易相名及双制出愕然或疑学士多转右相一官有所抑扬不敢辨也按祖宗时命相多以旧官其后往往迁秩近嵗局修三省法乃着令转三官兹岂当立法乎玉海乾道八年三月二十日诏侍中中书尚书令设而不除可并删去以左右丞相充其位
　　文献通考乾道八年详定勅令所言近承诏防改左右仆射为左右丞相今删去侍中中书尚书令以左右丞相充縁旧左右仆射非三省长官故为从一品今左右丞相系充侍中中书尚书令之位即合为正一品从之丞相官以太中大夫以上充叅政以中大夫以上充常除二员或一员嘉泰三年始除三员故事丞相谒告叅预不得进拟惟丞相未除则叅预轮日当笔多不逾年少才旬月独淳熙初叶衡罢官龚茂良行相事近三年亦创见也
　　谨案宋宰相官名前后凡五变同平章事一也左右仆射二也太宰少宰三也复为左右仆射四也左右丞相五也执政官由叅政改左右丞由左右丞复改叅政亦凡两变自孝宗乾道定制以后遂终宋世不复更革云
　　建炎以来朝野杂记国朝旧相特命平章军国事者凡四人天禧初王文正公以首相告老拜太尉兼侍中五日一朝遇军国大事不以时入叅决公恳辞不拜庆厯初吕文靖公亦以首相求罢拜司空平章军国重事公辞之元祐初文忠烈公自太师落致仕除平章军国事未防吕正献公以右揆求去亦除司空同平章军国事潞公五日一朝申公两日一朝非朝日不至都堂开禧元年初置平章军国事以命韩侂胄盖侂胄系衔比申公省同字则其体尤尊比潞公省重字则其所与者广其后边事起尚书省印亦纳于其第宰相仅比叅知政事不复知印矣
　　宋史度宗本纪咸淳元年二月平章军国事贾似道位在丞相上
　　宋史职官志亲王枢宻使留守节度使兼侍中中书令同平章事者皆谓之使相不预政事不书勅宣勅除授者勅尾存其衔而已干徳二年范质等三相皆罢以赵普同平章事无宰相书勅使问翰林陶谷谷谓唐太和中甘露事数日无宰相时左仆射令狐楚等奏行制书今尚书亦南省长官可以书勅窦仪曰谷之所陈非承平令典今皇弟开封尹同平章事即宰相之任也可书勅从之石林燕语唐制节度使加中书门下平章事为使相自郭元振始李光弼等继之盖平章事宰相之名以节度使兼故云尔也国朝因之元丰官制罢平章事名而以开府仪同三司易之亦带节度使谓之使相盖以仪同为相也
　　春明退朝録唐大帝时始有同中书门下三品时中书令侍中皆正三品大厯中并升为二品晋天福五年升中书门下平章事为正二品国初枢宻使吴延祚以父讳璋加同中书门下二品用升品也
　　谨案宋代平章军国事同平章军国事平章军国重事诸衔所以优礼耆旧而奸臣亦或窃据之以为重然皆特置之名今故不列于表至使相本沿唐制非三省正员同中书门下二品亦出一时偶置不为常典今并不列于表
　　吴处厚青箱杂记景徳中上欲优宠王钦若乃特置资政殿学士以处之既而有司定议班在翰林学士下寻又置资政殿大学士以钦若为之而班在翰林承防之上资政殿有大学士自钦若始石林燕语皇祐初丁文简公罢叅知政事初除观文殿学士以易紫宸之名而已其后加大学士以命贾文元始诏非尝任宰相不除观文殿大学士遂为宰相职名
　　谨案唐景龙中始置文馆大学士其后又置集贤大学士皆以宰相兼领之至宋而王钦若以前执政授资政殿大学士贾昌期以旧宰相授观文殿大学士其资望遂极隆峻必曽任宰相者方得除授虽当时不以为职事官与三省无涉而明代阁臣之为大学士其称名实本于此今特着其畧以明权舆所自至宋代宰相判署之式班位之序迁除之格赴上之仪兼领之职见于诸家説部者最详一代典章尚可考见今并采掇大要类叙左方用资叅攷焉
　　王曽笔録旧制宰相早朝上殿命坐有军国大事则议之常从容赐茶而退自余号令除拜刑赏废置事无巨细并熟状拟定进入上于禁中亲览批纸尾用御寳可其奏谓之印画降出奉行而已由唐室厯五代不改其制国初范质王溥魏仁浦在相位自以前朝相且惮太祖英睿请具劄子面取进止朝退各疏其所得圣防同署字以志之尽禀承之方免差误之失帝从之自是奏御寖多或至旰昃于今遂为定式
　　陆游老学庵笔记旧制两省中书在门下之上元丰易之又丞相署勅皆着姓官至仆射则去姓元丰新制以仆射为相故皆不着姓
　　事实类苑中书劄子宰相押字在上次相及叅政以次向下枢宻院劄子枢长押字在下副以次向上以此为别
　　春明退朝録二府旧以官相压李文正自文明殿学士工部尚书为叅知政事而宋惠安公乃自左谏议大夫叅知政事迁刑部尚书居其上至祥符末王沂公与张文节公同叅知政事王转给事中张转工部侍郎而班沂公下意颇不悦乃复还卿之命止以旧官优加阶邑自后第以先后入为次序
</div>
    <div class="pagination">
<a href="钦定历代职官表_page6.html">上一页</a><span>...</span><a href="钦定历代职官表_page2.html">2</a><a href="钦定历代职官表_page3.html">3</a><a href="钦定历代职官表_page4.html">4</a><a href="钦定历代职官表_page5.html">5</a><a href="钦定历代职官表_page6.html">6</a><span class="current-page">7</span><a href="钦定历代职官表_page8.html">8</a><a href="钦定历代职官表_page9.html">9</a><a href="钦定历代职官表_page10.html">10</a><a href="钦定历代职官表_page11.html">11</a><a href="钦定历代职官表_page12.html">12</a><span>...</span><a href="钦定历代职官表_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
