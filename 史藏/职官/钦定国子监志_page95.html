<!DOCTYPE html>
<html>
<head>
    <meta charset="UTF-8">
    <title>钦定国子监志 - 第 95 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定国子监志 - 第 95 页/共 99 页</h1>
    <div class="content">　　崇实振雅二轩壁记　　　　　李周望往予备员成均为司业方期振兴文教修举废坠未期月迁翰林院侍讲以去迨视学三楚事竣还
　　朝复拜祭酒之
　　命自甲午迄今屡膺教育人材之职异数有加其何以胜任而无负乎夫京师为首善要地师儒之官海内圭表典礼于是乎成贤才于是乎出而教习贡监诸生之执经请业者旅进旅退曾无憩息之所非所以居业也季试月考风雨寒暑授简操笔未及卒业惴惴焉以禁城鎻钥为忧非所以敬事也乃于彛伦堂后东厢左右构二楹焉其东轩曰崇实其西轩曰振雅明牕暖室笔牀茶灶几席帘幕之属纎悉毕具诸生较艺角胜优游啸咏思夫实则袪名雅则逺俗研精覃虑一以古人为准的而不屑屑于凡近则寻丈之地不为无补焉又惧人杂而事稠也更广葺官舎而鼎新之使诸师分曹勤事庶几各共厥职无相凌夺之意也昔宋儒胡翼之教授湖州设经义治事二斋俾之分居其中专心肄业其才皆可为世用后居太学其徒益众太学不能容取旁官舎处之元儒许文正为祭酒亦大葺学舎令其子弟处各斋为之长儒教大兴予何能方驾前贤惟是遭逢
　　右文之世
　　圣天子垂意辟雍乐育多士一时同官精白乃心协恭共济予与诸生析疑订义朝斯夕斯庆大化之有成也讵非承乏之幸欤若夫遵守规则久而弗替或加式廓焉则不能无望于后之君子
　　国学礼乐录序　　　　　　　李周望成均典乐之职礼教之地也昉自虞廷其风尚矣周备四代之乐王畿之内号为辟廱盖以明首善之义与乡学不同秦火以后学校沦废汉至元狩始议建于董生防中元成之世弟子增众光武重兴大学亲临讲论立十四博士以授五经明帝习射养老章帝大防诸儒一时虎观横经彬彬称盛晋武雅尚儒术以贾马郑杜伏孔王何之徒分立八家儒学命张华刘实领之太常咸宁后乃立国子学以教贵游子弟东晋士夫习尚庄老流及六朝南北兴废无常至隋开皇国子寺始不于太常唐则六学皆归国子宋增三馆而学规之善莫或过于胡瑗焉三斋杂仪肇元许衡六堂考课沿明永乐日久渐弛仅属空文
　　皇朝定鼎京师振兴文教
　　世祖章皇帝视学释奠百废俱张我
　　皇上生知好古重道崇儒
　　御极之初即
　　临雍讲学隆礼
　　先师超越百代
　　特制训饬士子文立碑造就加意劝惩时际雍熙礼明乐备久道化成更修辑诸经阐晰性理辨别律吕审定元音集道统之大成作君师之极范近复升祔名儒増袭博士凡所以光辉俎豆鼓舞人材之典无所不至猗欤休哉士生金声玉振之世获渐菁莪棫朴之风良厚幸矣余自甲午承乏司业旋陞侍讲即奉
　　命校士全楚日与诸生撤帏讲业务趋醇古以应昌期
　　役竣复膺司成重任受
　　恩汪渥报称无由爰与方山谢公氷竞共矢月吉宏宣圣训督课惟勤而诸生文风亦日新月盛虽然
　　国家储贤养士岂徒以文章华国润色鸿业云尔哉要求实行以资大用也余惟古之教士自小学以至大学既已身通六艺必陶养性情以为修齐治平之本春秋教以礼乐冬夏教以诗书入德有方修道有序兴诗立礼成乐次第较然不可易也大史公适鲁观
　　孔子庙堂车服礼器诸生以时习礼其家乃故事之可证者况国学贤关人材渊薮士列桥门之下而不辨礼仪乐奏之详典祀损益之故又何以自立于儒雅之林备异日
　　庙堂之选乎爰采志统诸书薙其繁冗少为编次録成一书以示诸生俾知国学礼乐所在斯须不可去身亟宜研穷义理考核名实礼以谨其节乐以发其和庶几由博而约以渐臻乎希圣希贤之域仰承
　　圣天子夀考作人之化行且比隆周室逺接虞廷汉唐
　　以后曷足道哉是为序
　　进士题名碑録序　　　　　　李周望科目用人由来旧矣周礼大司徒以乡三物教万民而宾兴之又曰三年大比考其德行道艺献贤能之书于王王拜受之登于天府诚慎之也诚重之也其人才则惟出于乡国二学乡学掌于乡大夫而用之在大司徒国学掌于大乐正而用之在大司马乡士曰选士升于国曰造士大司马所辨论则曰进士此三物宾兴之典也汉世去古未逺举士之制有三贤良孝廉博士弟子后世科目岁贡所由昉也隋大业时专以文辞试士曰进士唐用三科十九目其由学馆者曰生徒由州县者曰乡贡皆升于有司而进退之其天子自诏者曰制举所以待非常之才无常科也科目唐制亶其然乎天授初武后防贡士于洛城殿殿试昉于此宋进士诸科秋取解冬集礼部春考试合格者放榜于尚书省开寳六年殿试贡士遂为永制八年始分三甲熙宁贡举新法罢诗赋专经义建炎以来兼用经义诗赋分作两科元仁宗立经书取士法八月乡试二月会试皆三首场四书二经一二场诏诰赋表内科一道三场时务防一道书义用朱子章句集注而防以已意发明限三百字分左右榜防古色目为右汉人南人为左明洪武四年辛亥太祖始防问防试中式者于奉天殿赐一甲三人进士及第赐二甲进士出身赐三甲同进士出身以次授官十八年乙丑授一甲三人修撰编修俱入翰林使二三甲进士观政于诸司其在翰林承勅监等衙门者曰庶吉士至永乐二年甲申选二十九人为庶吉士在文渊阁读书后惟翰林院有庶吉士其以及第第一人为状元第二人榜眼第三人探花则仿宋制而是时士大夫又通以二三甲第一为胪其会试第一者曰会元乡试第一者曰解元乡试以子午夘酉年会试以辰戌丑未年后虽条例数更其大纲固不易也
　　圣朝定鼎京师声教讫于四海
　　世祖章皇帝裁定科举法制大备我
　　皇上道隆徳盛夀考作人鼓舞振兴不遗余力而且范
　　之以
　　圣学教之以
　　帝文久道化成与天同照以故得士之盛直跻唐宋元明而上之跞汉嫓周无与让也太学题名碑记元仅有存者明代石刻随缺旋补
　　本朝自顺治丙戌至康熙戊戌凡二十有八科惟壬辰乙未分满汉二榜各三鼎甲及二甲三甲自后歴科仍合为一榜未尝分也士既释褐登
　　朝则必题名于学师师济济接踵彚征取士至今日而极盛无以加矣我
　　皇上御极以来揭榜已二十有一次后更不知凡几非
　　算数所能测也猗欤休哉
　　圣世乐育之英材遍列于槐棘大僚前二三十年间
　　先帝之旧臣参错在位迨于
　　今日无一非对防敭言于我
　　皇之清问者矣或一门之内祖孙父子兄弟相继而登膴仕或异姓之交师长其子弟层累以降源逺未分而并登华贵者更不可胜数也设入成均游桥门所见穹碑林立莫不摩挲指顾曰某某以徳行传某某以功业显某某以文章词翰称奎壁光华先后辉映岂非千载之胜览哉余夙禀庭训继迹科目承乏司成滥登宫尹不敢忘防名所自谨録
　　国朝歴科题名碑姓氏为初集俟次第增益使多士观感踊跃咸知我
　　皇教泽深厚文治郅隆以垂示无穷而元明旧碑之在
　　辟雍者并附録之备考镜焉是为序
　　国学礼乐録序　　　　　　　谢履忠考成周教士之制乡学有六艺太学有四术六艺者礼乐射御书数也四术者礼乐诗书也虽教之详畧不同皆以礼乐为先务至于敦和别宜化民成俗动四气之和以着万物之理则礼乐明备天地官矣礼乐之为用大矣哉顾歴代制作互有损益其存而可考者独萃于国学我
　　皇上聪明圣哲久道化成希天之学日新崇正之功大阐广励学宫超越前古士生其时莫不沐浴元化涵泳圣涯况乎领师儒之官持教育之柄其为感激思奋而润色鸿猷诚有不能自已者矣大司成李南屏先生尝为国子司业又典三楚学政日以训士为孜孜今之复领成均也穆然深念曰时教必有正业孰有大于礼乐者乎于是殚心研虑纂为国学礼乐録一书明
　　先师之统系扬
　　御制之褒崇纲领昭然矣序世家列所以濬礼乐之源详祀典述经志绘图谱陈仪注所以备礼乐之事附以石鼓音训见三代之轨物而岐阳之狩亦礼也缀以题名碑记则皆奉行礼乐之人也盖先生之为是书也采择广咨访切辨正严序次确即谫陋如予通怀商搉析疑订误至再至三娓娓不倦于是见先生虚公之衷不仅用之抡才造士而陶淑人心之雅意方且通亿载而为津也余于先生为后进铅椠之间无能为役适以戊戌春后先受事六馆规条详加厘正至于剔屏浮除嚣振雅予于先生去私见持大公毋激毋随共盟此心同勷厥职两年以来人知重廉耻习礼让士亦相敦以实行而不骛声华皆先生维挽之力而予与有荣焉然则是书之成足以范士心兴民行敬承
　　圣天子中和之徳以溥斯世于仁夀之域而凡有志于礼乐者由此悉其源流而探其本末其所禆益岂止一时一人而已哉是为序
　　石鼓文钞序　　　　　　　　孙岳颁盖闻六书初肇始变虫鱼八法相生未离蝌蚪篆籀开自史游实着金鍼之奥册书定于许慎式垂玉尺之文载在钟彛乎金石斯则伏羲创卦之岁即有成书神禹铸鼎之年非无古画藏诸汲冢不委残灰列彼明堂犹存旧物者矣自昔岐阳薄伐阅武于田姬室中兴成功告庙爰凿石以作鼓遂镌笔而播词车攻马同懋纪行狩之盛建旄设旐侈陈获丑之多圭璧于焉会朝玁狁因之作贡龙文螭篆备典核以尽神斗错星盘肆纵横而极势文词则申甫而下书法则李斯以前既已珍比和钧非徒玩同琬琰洎乎祚移洛镐西京之俎豆沦胥焰起咸阳东鲁之诗书焚弃蒉桴土鼓尽没寒烟郜鼎商盘半归茂草譬之磬沈泗水奚来大吕之音剑跃延津欲化干将之质纵称神物共付刼尘而况陵谷无凭兴亡递禅秦皇战垒金镞徒遗汉主离宫珠盘还碎年年荆棘不少铜驼处处荒陵颇多玉盎于是星移物换石烂溟枯鸟迹终埋龟文尽蚀张华望气漫识龙泉柯萼登山还逢石篆始从陈仓之野得此虫凋藓剥之余亟迁清庙之中置于左钟右虡之列龙蛇纠错自创一家甲乙斑斓仅存九数犹幸夜光终还乎合浦连城不碎于秦庭信有鬼神之呵竞为符玺之守迨夫大观纪岁再徙汴河天子临雍仍登璧水苔防驳落借金质以为相风骨嶙峋比银钩而加陗无何尘飞辽海马牧中原防下焦桐半填沟壑庙中欹器顿委坵墟驼载于市骏台前仅剥黄金一箧沉沦于跃龙池畔谁扪緑字千言嗣是碣石开宫燕山作室摉罗鸿寳无烦博士之上书防惜殊珍愿听成均以从事虚廊素壁同藏柱下之遗荒碣残碑并映斗间之气以迄
　　圣朝应运定鼎燕山
　　皇上乗干舞干尧陛盂铭几诫备采掖庭河图洛书日陈讲幄旌旗出猎长杨细栁之郊玉帛来同黥面文身之国宜其崇兹法物嫓彼宫悬诘曲龙章配六堂之钟鼓苍凉鸟防照四库之典坟自古已然于今为烈嗟乎日销月铄徒留黒闼之名地老天荒孰辨赤文之字渊源可溯犹余愈轼诗篇意格难寻岂有钟王墨本虽复桓荣稽古已遗断简之什三束晳补亡遑辑残编于一二然而见中郎之鸟篆则传观咸讶其精覩安道之鸡碑则好事羣惊其妙糢糊只字尚抵千缗灭没双钩还闻二雅非慿阐绎曷恃揣摩爰有髙阳才子防水名流猎志墨池走衞瓘一台之誉弋情碧篆习中正八体之书薤叶韭花兼工刻画烂铜破玉不废雕镂蹑屩担囊仿士衡之入洛携琴载笔效司马之游梁偶客金台闲寻石鼓摩挲苍緑疑为脉望之留扪摸丹青无复金躔之聚因而剜苔剔藓渐捜苍颉之踪补缺拾残直炼女娲之石得字三百以外歴年二千有奇亥豕交讹既精剖析鲁鱼同异必慎参稽假以三冬彚为一卷悬之都市驾吕览之春秋播厥洛阳并太冲之词赋陆龟防之小名片録未足比其宏通李万卿之说苑一编奚能方其淹洽遗文可读长为凤阁之奇书古学斯传永识龙鳞之初体
　　太学十咏序　　　　　　　　黄叔琳古者典学教胄子教以直温寛简变化其气质即导以歌诗言志涵养其性情盖温柔敦厚之防流连讽咏可以陶淑身心而播诸清庙明堂遂以鼓吹休明表章风化信乎诗之为教綦重而斆学者之所宜先也钱塘王先生分教诸生于太学授受余闲倡为十咏三舎生翕然赓和成帙盖人文所聚其英华之气必有所凭而发以鸣其盛而宣其豫望古遥集触景兴怀既原夫教胄言志之义又足以导扬盛美则勿谓斯编无关于
　　国家文治也门人邵子屺云携以就正于予予回忆贰长成均已四十余年桥门苍翠石鼓嵯峨读诸诗直依然昨日耳迩来棫朴菁莪蒸蒸日盛诸生更从王先生涵泳优游勉其未至而进于古行且听歌钟鼓箧风扢雅而观教化之成矣
　　【谨案大学十咏一曰周宣石鼔二曰元代老槐三曰柏庭翠荫四曰石井甘泉五曰两序书声六曰六堂灯火七曰长廊步雨八曰射圃归鸦九曰辇道月明十曰桥门雪霁学正王云廷所撰共五言律诗十首一时和者有陈宪祖等十四人集刻为一卷】
　　续刻进士题名碑録序　　　　孙嘉淦
　　皇上御极之八年岁在庚戌防试广额至四百名余既
　　奉
　　命为副考官而兼职司成因得观诸进士释褐于太学寻循例刋题名碑树于桥门外甚盛典也考唐进士自神龙以来杏园宴后皆于慈恩寺塔题名他时有将相者则朱书其下宋世进士诸科放榜后缀行期集列叙名氏乡贯三代书之谓之小録俱未锓诸石也明自永乐二年命工部建进士题名碑于南京国子监十三年会试天下贡士于北京登科考谓是年即命立石国子监然今无有有之自宣徳五年林震榜始
　　本朝自顺治丙戌迄今丰碑林立继此者三年一增人才之盛不可纪极是岂徒备故事示观美已哉夫士生
　　圣世贵能有所树立以垂不朽耳题名一碑将使歴年久逺而睹其姓氏以考其德行事功文章之实贤不贤之迹一一可指数焉是劝惩由此兴法戒由此备也顾碑石既多不能家拓而存之蔚州宗伯李渭湄先辈为国子祭酒时爰彚録诸碑而镂之板凡若干卷迄今十有余年士风日益遒上人文日益众多于是庚戌诸子谋所以继李公之志者而问叙于余余曰是可使天下后世之出是途者循名责实思自树立以无负
　　国家兴贤育才之盛心也爰乐为之书其縁起如此
　　进士题名碑録序　　　　　宗室德沛夫学以从政临事始不茍执古制名于后能永传故诗称济济多士文王以宁书以君为元首臣为股肱盖一体相需而后成也沛少嗜读书不为章句学遨游于六经诸史之间垂老防名辄惧不能临事
　　天子以沛尚读儒书以少宰而兼祭酒且
　　命教习庶常则成均翰苑皆所执也何敢让焉考太学进士题名録倡于蔚州李公逮庚戌续刻则合河孙公序之今乙丑诸子又补刻近科所阙敬録
　　世宗宪皇帝上谕一道冠之端若康熙己未乾隆丙辰两科博学鸿词姓氏咸依次编载又得明贡举志于钱塘王孙芸家遂增入洪武乙丑戊辰辛未甲戌丁丑建文庚辰永乐甲申丙戌甲辰凡九科而自有科目之制甲榜于斯乃备盖前録所无也沛时方纂修国子监志覈题名碑见存桥门外者元三碑为
　　本朝吴祭酒苑于
　　启圣祠土中得者明七十六碑始永乐十八年李骐榜讫崇祯十六年杨廷鉴榜或谓始于宣德五年林震榜殆误也其缺者惟万厯八年崇祯十年两碑耳
　　国朝三十九碑始顺治三年傅以渐榜以至今钱维城榜往见日下旧闻及他刻皆舛误难据于是依各碑行列诠次分编监志第九卷可览焉今复续刻是録録与碑相为羽翼俾科名与载籍传述无穷然迹其人或臧或否或湮没而无可称岂天使为之哉盖其自为之耳今之君子列是籍者当思风生虎变非徒奋起于一时而所自树立于身之前后者是在内外匪懈以媚
　　一人俾继起诸君无可指其名以为口实其殆庶几
　　呜呼是本也良可畏哉良可畏哉
　　从祀考　　　　　　　　　　沈徳潜礼云始立学者释奠于先圣先师释者曰先圣谓如周公
　　孔子也先师谓凡先代明书之师也唐武徳中以周公为先圣
　　孔子配享贞观二年用天子礼乐祀周公于武王庙而升
　　孔子为先圣颜子配之二十年诏以左邱明等三十二人【左邱明卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑元服防贾逵何休王肃王弼杜预范】配享
　　孔子庙堂凡以报其传注之功所谓代用其书垂于国胄者也开元八年以四科弟子闵子骞等列享二十二贤之上而其他七十子之徒俱得从祀曾参大孝坐于十哲之次重其徳也宋元丰七年始进荀况扬雄韩愈三人说者谓祀三人者为王安石配享王雱从祀地也政和三年封王安石为舒王配享殿上王雱在诸贤之次钦宗时从杨时请即行罢黜后并黜荀扬二人寳庆三年进朱子一人淳祐元年祀周子惇颐程子颢程子颐张子载四人景定二年祀张子栻吕子祖谦二人咸淳三年更升顔曾思孟之配而进邵雍司马光二人元文宗时进董仲舒一人明成化三年祀胡安国蔡沈陈澔三人嘉靖九年进欧阳修一人而黜戴圣以下十有三人【戴圣刘向马融贾逵何休王肃王弼杜预郑众卢植郑元服防范】后更进陆九渊一人后更进元儒许衡一人而明儒薛瑄胡居仁王守仁陈献章亦并从祀我朝
　　圣祖皇帝以朱子有功四书章句及易本义诗传等书跻十哲之次而进范仲淹一人位欧阳修右
　　圣皇濬哲非议礼诸儒所能见及者也窃按唐武徳以后歴代所定从祀俱为平允惟明嘉靖时听张璁议黜戴圣诸人实有未安盖经学遭秦火以后散亡藏匿不絶如线诸儒抱遗经于灰烬之余笺疏注释转相授受以待宋儒之兴专门名家各有所长此虽品行未纯亦不得而废之而况十三人中马融败行而外即何休范之徒亦无多阙失者耶则贞观之制不宜尽改也抑又思自汉以来表章经学未经从祀者授易如田何授诗如申培授书如大小欧阳授春秋如胡母生传鲁论如夏侯胜传孝经如长孙氏俱应增祀而唐儒如孔颖达顔师古王恭之徒注疏羣经功与汉儒相埒今择其行之无阙者亦宜并祀抑又思卜子夏既列十哲之中则先儒二十二人已缺其一而六典国子祭酒司业条仍称二十二贤于数不符相应改正酌而行之不伤于滥不隣于苛增吾道之光正经学之是在为礼官者
　　论著附
　　元
　　国子学
　　先师庙碑　　　　　　　　　　程钜夫皇庆二年春皇帝若曰我元继百圣之统建万民之极诞受厥命作之君师世祖混一区宇亟修文教成宗建庙学武宗追尊
　　孔子所以崇化育材也朕纂丕图监前人成宪期底于治可树碑于庙词臣文之臣钜夫拜手稽首奉诏言曰臣闻古之初惟民生厚风气渐靡圣人忧之越有庠序校学之制天下之治胥此出焉中统二年以儒臣许衡为国子祭酒选朝臣子弟充弟子员至元四年作都城画地宫城之东为庙学基二十四年备置监学官元贞元年诏立
　　先圣庙久未集大徳三年春丞相臣哈喇哈斯逹尔罕大惧无以只徳意乃身任之饬五材鸠众工责成工部郎中臣贾驯心计指授晨夕匪懈工师用劝十年秋庙成谋树国子学御史台臣复以为请制可至大元年冬学成庙度地顷之半殿四阿崇尺六十有五广倍之深视崇之尺加十焉配享有位从祀有列重门脩廊斋庐庖库为楹四百七十有八学在庙西地逊于庙者十之二中国子监东西六馆自堂徂门环列鳞比通敎养之区为间百六十有七制加
　　孔子大成之号祠以太牢赞释奠雅乐江南复户四十之春秋二祀先期必命大臣摄事皇帝御极陞先儒周敦颐程颢程颐司马光张载邵雍朱熹张栻吕祖谦许衡从祀选弟子员三百进庶民子弟之俊秀相观而善业精行成者岁举从政又诏天下三岁一大比兴贤能于是崇宇陞陛陈器服冕
　　圣师巍然如在其上敎有业息有居亲师乐友诸生各安其学咸曰大哉天子之仁至哉相臣之贤工曹之勤其知政治之本原矣臣窃谓天地至神非风雨霜露罔成其功斯道至大非圣君贤相罔致其化人性至善非诗书礼乐罔就其器列圣相承谓天下可以武定不可以武治所以尊
　　夫子建辟雍复科举诚欲人人被服儒行为天下国家用耳然则黎民于变时雍顾不在兹乎于戏隆哉臣钜夫谨拜手稽首而献颂曰皇元受命诞惟作京以抚万邦既讫武功载修文教登其俊良于穆
　　宣圣垂范罔极道尊而彰曰尔胄子弗典于学曷风四方学以聚之廪之饩之日就月将大徳嗣服乃建
　　孔庙乃经辟雍考制程材审时相宜遹成厥功辟雍洋洋冕服皇皇羣士景从圣道既明涣号既加我皇御天执中之道轨物牖民翼翼干干帝学益宏庶和惟和我化用宣跻祀儒师宾兴羣材丕绍厥先相古盛时訏谟逺猷罔不由贤天锡皇祖神圣文武以有万国威何不加令何不行何求不获惟学是务惟材是育下民允迪越厥左右咸有一徳以匡乃辟维帝时宪惟臣克念济济茂硕礼明乐备永作神主播颂无斁【雪楼集】
　　贾侯修庙学序　　　　　　　吴　澄世祖皇帝既一天下作京师于大兴府之北其祖社朝市之位经纬涂轨之制宏规逺谋前代所未有也至元二十四年设国子学命立
　　孔子庙暨顺徳忠献王哈喇哈斯相成宗始克继先志成其事而工部郎中贾侯董其役庙在东北纬涂之南北东经涂之东殿四阿崇十有七仭南北五寻东西十筵者三左右翼之广亦如之衡达于两庑两庑自北而南七十步中门崇九仭有四尺脩半之广十有一步门东门西之庑各广五十有二步外门左右为斋宿之室以间计各七殿而庑庑而门外至于外门内至于厨库凡四百七十八楹肇谋于大徳三年之春讫功于大徳十年之秋于时设官教国子已二十年矣寄寓官舎不正其名丞相以为未称兴崇文教之实也乃营国学于庙之西中之堂为监前以公聚后以燕处旁有东西舎夹之东西各一堂以居博士东堂之东西堂之西有室东室之东西室之西有库库之前为六馆东西向以居弟子员一馆七室助教居中以莅之馆南而东而西为两塾以属于门屋四周通百间逾年而成不独
　　圣师之宫巍然为天下之极而首善之学亦伟然耸天下之望逺迩来观靡不惊骇叹美其高壮宏敞盖微丞相其孰能赞圣天子之徳意而微贾侯亦孰能阐彰贤宰相之盛心哉侯之董役也晨夕督视不避风雨寒暑措置分画一一心计指授工师莫能为焉陞本部侍郎又陞本部尚书出领他处营造事身虽在外心未能忘庙学也至大二年还朝拜户部尚书首诣庙学环匝瞻顾如其家然呜呼世之居官者大率簿书期防刀笔筐箧是务知政治之有原名教之可宗者几何人哉人咸以为迂而侯拳拳汲汲惟恐或后盖其资识卓矣少时为宪府属宪长诬其副柄国者仇正直欲置之死数十人皆将连坐证左迫于拷掠悉附和以成其诬侯与在数中独守正不阿狥淹系三载卒不变移受诬者借是得脱自户部尚书而参议省事也会有罗织之狱侯议详谳大忤时宰几与同罪赖救解以免呜呼侯之为人如此宜其于圣道儒术深有契也非资识之过人而能之乎侯每以范文正期国学诸生澄闻而媿辄面赤汗下夫文正之为文正无他亦曰先天下之忧而忧后天下之乐而乐耳呜呼安得人人不负侯之所期者哉侯名驯字致道济南邹平人将归其乡故着侯之所以有绩于庙学者为颂至大四年三月朔国子监丞吴澄序诗曰于赫皇元泽弥八埏翼翼京师风化攸先
　　孔道昌明千古日月帝曰庙之以对光烈显允厐臣钦辅神孙祖训是承往圣是遵相谓而驯而职而职乃基乃搆乃墁乃甓侯只相言弗懈以防新宫巍巍有倬其骞宫墙之西学宫爰作我宏尔居尔懋尔学尔士来游四方具瞻尔则匪遥像貌肃严恂恂贾侯克敦克敏孰挫其廉孰混其畛一正不阿百折不回族斯纠纷剸之恢恢庙学之崇天子之徳丞相之功贾侯之力【草庐文集】
　　崇文阁碑　　　　　　　　　吴　澄国朝以神武定天下我世祖皇帝以武之不可偏尚也广延四方耆硕之彦与共谋议遂能禆赞皇猷修举百度文治浸浸兴焉中统间命儒臣敎胄子至元中备监学官成宗皇帝光绍祖烈相臣哈喇哈斯钦承上意作
　　孔子庙于京师御史台言胄子之敎寄寓官舎隘陋非宜奏请
　　孔庙之西营建国子监学以御史府所贮公帑充其费迨至仁宗皇帝文治日隆佥谓监学椟藏经书宜得重屋以庋有防复令台臣办集其事乃于监学之北构架书阁阁四阿檐三重度以工师之引其崇四丈有一尺南北之深六寻有奇东西之广倍差其深延祐四年夏经始六年冬绩成材木瓦甓诸物之直工役饮食之费一皆出御史府雄伟壮丽焕然增监学之辉名其阁曰崇文英宗皇帝讲行典礼贲饰大平文治极盛矣台臣请勒石崇文阁下用纪告成之岁月制命词臣撰文臣澄次当执笔今上皇帝丕纂圣绪动遵世祖成宪于崇儒重道惓惓也防定元年春诞降俞防国子监立碑如防臣所奏臣澄谨録所撰文以进臣闻若古有训戡定祸乱曰武经纬天地曰文武之与文各适所用然戡定祸乱用于一时而已经纬天地则亘古亘今不可无也何也日月星辰天之文也山川草木地之文也人文与天地相为经纬则亦与天地相为长久而可一日无也哉我世祖匆匆用武日不暇给而汲汲崇文惟恐或后此其髙识深虑度越百王宏规逺范垂示后世以为圣子神孙法程夫岂常人所能测知盖创业之初非武无以弭乱守成之后非文无以致治武犹毒药之治病病除即止文犹五谷之养生无时可无也有文治之君必有文治之臣文治之臣茍非敎习之有素彼亦惘然孰知文之所以为文者故建学以兴文敎畅文风涵育其人将与人主共治也斯文也内而修身齐家外而治国平天下言动之仪伦纪之序事物理义之则礼乐刑政之具凡灿然相接焕然可述皆文也古圣贤用世之文载在方防不考古人之所以用世不知今日之所以为世用者然则圣朝之崇文岂虚为是名也哉阁之所庋古圣贤之文也立之师使之以是而敎设弟子员使之以是而学敎之而成学之而能则游居监学者济济然彬彬然人人闲于言动之仪詧乎伦纪之叙博通乎事物理义之则详究乎礼乐刑政之具他日辅翊吾君跻一世文治于尧舜三代之盛由此其选也夫如是其可谓不负圣天子崇文之明命休徳已若夫不能潜心方册真有得于古圣贤之所谓文而涉猎乎浅末耀乎葩华曾是以为文乎上之所崇下之所以为世用者盖不在此【同上】
　　国子学告揭大成新匾文　　　吴　澄维京师立
　　先圣庙既落成之二年今天子嗣位乃加封大成之号恭惟
　　先圣道徳髙厚与天地参为万世帝者师圣君贤相于位号庙祠务致崇极以风四方庙之堂曰大成之殿庙之门曰大成之门虽因前代之旧然大成二字实今天子所赐匾以斯名施之于今尤为宜称日吉辰良爰揭新匾于殿之前门之外俾尊慕
　　先圣入其门升其堂者得所瞻仰焉谨以洁牲醴齐用申防告【同上】
　　国子监后圃赏梨花乐府序　　虞　集至大庚戌之仲春大成殿登歌乐成时雨适至我司业先生乐雅乐之复古顾甘泽之及时于是乎赋喜雨之诗推本归功于成均之和乃三月辛巳国子监后圃梨花盛开先生率僚吏席林亭之上尊有醴盘有蔬肴胾杂陈劝酬交错饮且半命能琴者作古操一阕禽鸟翔舞云风低徊先生于是歌木兰之引以寓斯文之至乐而咏圣泽之无穷也明日僚友酌酒而赓之又明日诸生之长酌酒而赓之气和词畅洋洋乎盛哉虞集起言曰古之敎者必以乐故感其心也深而成其德也易命大夫者犹与之登髙赋诗而观其能否兹事不闻久矣今吾师友僚佐乃得以讲诵之暇从容咏歌庶几乎乐而不淫者亦成均之义也命弟子辑録为卷以贻诸好事者可览观焉【道园学古録】
　　崇文阁上梁文　　　　　　　蒲道源我瞻四方京师为首善之地若稽三代国学乃宣化之原皇帝发政施仁仰绳祖武右文尚徳创设儒科政府休期大猷之是阐中台集议惧缺典之未兴以为教胄子既有成均尊圣经可无杰阁钦承上防大发积缗官不科需用咸资于素画农无妨作役尽募以闲民朝士程功梓人奏伎前瞻离位后镇坎宫云汉昭回菁莪乐育圜桥门之冠带藏阙里之诗书择吉旦而举虹梁协众诚而修燕贺伏愿上梁之后朝廷清谧礼乐兴行洋洋蔼诵之音济济登茹连之士【本集】
　　国子监营缮官舎记　　　　　陈　旅至顺三年春南阳富珠哩先生以集贤直学士兼国子祭酒监有隙地在居贤坊大徳中有司议以建学余力筑屋以舎师儒不果也明年五月以中统楮泉二万余缗筮吉日筹工度费除地东北画为四区区各立屋五间中三间为居室旁两间为肃官具饔之所宅之门以东西门之衖以南北衖北距通衢立大门衖南羡余壤可艺蔬东浚井西置屋居者使掌大门之管以赢资治旧宅二区之在坊中者其西圯甚易败桷腐菼补以新瓦而塈涂之旁起屋如北坊之制东宅西偏作室像舟可居琴书东南作见宾之室曰宾庵七月经始九月成【安雅堂集】
　　明
　　进士题名记　　　　　　　　杨　荣永乐辛丑实皇上正大统之二十年先是上巡狩北京营建都邑至是告成春正月元日乃御奉天殿受朝万国来同景命惟新而是岁适当会试贡士之期领乡荐而萃京师者三千人礼部拔其尤者二百二人三月朢日上临轩防试越二日以曾鹤龄为第一刘矩次之裴纶又防之赐进士及第余赐进士出身有差掲黄榜于长安门外公卿大夫暨士庶人咸谓都邑肇建而人才彚进如此夫岂偶然哉莫不懽忻鼓舞以为目覩盛事诚旷世之嘉遇也有司复进题名于国子监上命臣荣为记臣惟昔周之武王迁都于镐讲学行礼以宣敎化以作新人才而其子孙传绪至于永久盖启之者有其道也方今都邑告成之日圣天子谘询治道登进贤良以隆文明之运迓千万载之太平斯世斯人亦何幸欤诸君子遭际明时题名于太学太学贤才天下公论所自有其名宜有其实以副之诗曰古之人无斁誉髦斯士皇上之盛徳也又曰济济多士文王以宁是尚有望于诸君子其勉之哉臣荣谨记【两京类稿】
</div>
    <div class="pagination">
<a href="钦定国子监志_page94.html">上一页</a><span>...</span><a href="钦定国子监志_page90.html">90</a><a href="钦定国子监志_page91.html">91</a><a href="钦定国子监志_page92.html">92</a><a href="钦定国子监志_page93.html">93</a><a href="钦定国子监志_page94.html">94</a><span class="current-page">95</span><a href="钦定国子监志_page96.html">96</a><a href="钦定国子监志_page97.html">97</a><a href="钦定国子监志_page98.html">98</a><a href="钦定国子监志_page99.html">99</a><a href="钦定国子监志_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
