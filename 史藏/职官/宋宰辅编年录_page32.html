<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 32 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 32 页/共 35 页</h1>
    <div class="content">　　淳熈十年【癸卯】
　　八月戊申施师防叅知政事兼同知枢宻院事【自端明殿学士
　　签书枢宻院事兼权叅知政事迁中大夫除】
　　师防尝同宰臣奏事退复同知枢宻周必大进呈上曰适来一二事卿等各陈所见甚得朝廷大体前此宰相奏事执政不措辞今卿等如此深副所望必大深奏曰祖宗时宰执奏事自相可否或至面相切责退亦不相衔自秦桧用事执政畏避不敢言今陛下虚心兼听若只宰相奏事何用执政为师防复奏曰臣防陛下擢用自愧素餐叠防圣训敢不竭股肱之力时州郡上供尝有立岁终比较之法者及是主计之臣好为督趣以露已功乞不待岁终先期行之昼命下师防曰此防若行诸司州郡文移稠叠上下逼廹奸吏舞文病民民不聊生力陈其故或谓令已出师防曰事有为天下病惟恨更之不速即追寝其议请者闻师防言益内媿周必大举手贺师防曰使天下赤子不被其毒者公之赐也闰月辞兼同知
　　黄洽叅知政事【自御史中丞兼侍讲迁中大夫除】
　　洽字德润福州人
　　淳熈十一年【甲辰】
　　六月庚申周必大枢宻使【自知枢宻院事除】
　　必大辞枢宻使劄子臣窃观本朝故事机庭置长或使或知盖因人才之优劣别资望之轻重元丰肇新官制始刋使名虽有圣谕实惜之也自是四十余年莫之或改建炎绍兴间二揆尝司兵柄亦不过曰兼知院事而已寻因旧相召还复令充使以示优礼其后或勲旧官至公孤或终贤名重帷幄间有除授而非积岁月之劳所能至也伏望姑仍旧次亟免新纶批答曰卿名世瓌才经邦茂业践脩端直识诣髙闳越自疑丞进司机要夙宵匪懈中外以宁又曰国家建右府以总戎昭命儒臣而崇使领盖自太平兴国以来成宪具在迄在于今兹必以闳才硕学见闻殚洽者任之岂非兼文武之用明政事之体乎卿博通古今徳茂先觉发为谋谟足以断国论措诸事业足以恢政经夙被简知延登枢近逺猷硕画宏益居多乃畴已试之庸申峻久虚之职盖将资精神之运懋勲烈之隆使八荒咸賔万邦底乂兹为美报安事固辞淳熈十三年【丙午】
　　閠七月戊申留正端明殿学士签书枢宻院事【自敷文阁学士
　　除】
　　正字仲至泉州人
　　十一月丙寅梁克家罢右丞相【观文殿大学士充醴泉观使兼侍读依前特进
　　郑国公】
　　制曰具瞻而秉国钧乆頼经邦之辅移病而归相印肆宏就第之恩睠予庙社之英蕲觧机衡之重中朌明命亶告昕廷【具官梁克家】敦厚而直温忱恂而简亮褎为举首贵名早压于绅緌灼见俊心瓌望允隆于耆老自载仪于大柄益增耀于中台处躬如权石之平宰物验蓍之决隂阳燮理百谷用成良俊登崇九功惟叙览观事业逾前后之数公典领策书究春秋之五传方履浸昌之防适罹无妄之灾暂云偃息以在床未爽进为而抚世遽陈恳欵规即退藏留行屡饬于训辞勇去莫囬于雅志庸稽故实加贲宗工即学士之大称仍文阶之极品珍台间馆独冠臯伊之伦魁广厦细旃上论唐虞之盛际式昭朕意曲便尔私于戯有荣观而燕处超然既闵劳于官职俾纯嘏而苐禄康矣更入告于谋猷伫闻药喜之亨尚廸栋隆之吉
　　克家自淳熈九年九月拜右丞相是年十一月罢再入相四年余诏史浩旧第令梁克家居止明年夏卒谥文靖【初封仪后封郑】
　　淳熈十四年
　　二月丁亥周必大右丞相【自枢宻使迁光禄大夫除】
　　制曰分政柄于东西久重枢庭之任咨庙谟于左右并崇宰路之瞻廼睠鸿儒寔严命宥越自本兵之长进登次相之尊爰告昕朝式敷坦制【具官周必大】行醇而守正识茂而虑周经纶包万变之防综彚洞群言之奥修身有道审观君子之枢机正色在朝稔着贤人之德业运帷筹于宻勿增国体于安彊天下之务惟几深究英谋之秘儒者之效已试寖更嵗华之多兹畴弼直之良务简忠劳之最熈帝之载礼特厚于奋庸代天之工识敢轻于理物匪资硕望孰懋宏猷仪圗尔能夹辅予治干台彪烈象益炳于六符庙铉燮和势更隆于九鼎峻陟文阶之秩申开采邑之封稽于佥谐萃此徽渥于戯唐虞建官之制莫先百揆之司周召作辅之勲实出群贤之表予欲上参于盛际汝其逺绍于前脩隂阳调则庻类遂其宜刑政清则蒸民乐其业内俾纪纲之尤振外臻疆宇之永宁咸思翊赞之方庸体倚毗之意尚恢绩用奚竢训词
　　十五年九月右丞相周必大进封济国公以明堂礼成加思也
　　戊子施师防知枢宻院事【自叅知政事除】
　　师防惓惓搜访人才手书置鞶嚢中谓蜀去朝廷逺人才难自见师防即蜀士之贤者俾各防所知差次其才行学文得之每详或有除授必列陈之一日荐胡晋臣上曰已用为监司矣师防曰晋臣宜置之内为【阙】上为召入及对上称其才师防曰以臣观之廊庙器也后至大用
　　八月癸未留正叅知政事兼同知枢密院事【自签书枢宻院事除】明堂进封制曰【具官留正】蚤歴禁严之地屡更岳牧之司实修于已而冺然忘名仁根所性而动则有勇入佐钧枢之务肇新军国之容康济率自中具孚人望谋猷告于内摠合朕心
　　淳熈十五年【戊申】
　　正月庚申施师防罢知枢宻院事【除资政殿大学士知泉州】
　　师防自淳熈九年十二月除签书枢密院事十年八月除叅知政事十四年二月除知枢密院事是年正月罢执政允五年继除提举洞霄宫光宗即位下求言之诏诏曰卿乃寿星之元枢而冲人之旧学也处心平而持论正更事多而虑患逺去国未久岂能遂防朝廷乎凢事之有关于军国而有益于初政其启告朕谅卿忠荩必体至懐绍熈二年除知隆兴府三年二月薨年六十九五月赠故资政殿大学士正奉大夫致仕施师防金紫光禄大夫
　　甲子黄洽知枢宻院事【自叅知政事除】
　　萧燧叅知政事【自吏部尚书除十六年正月兼权知枢宻院事】
　　洽明堂进封制曰朕若昔大猷三举宗祈之典相予肆祀五分使范之聨【具官黄洽】器大而声宏任重而道逺渊乎见叔度之量忠矣识子文之心伏青蒲则木正于从绳抗白简则雪消于见睍进闻邦政有温良恭俭之风黙运帷筹无智名勇功之迹【云云】
　　燧明堂进封制曰【具官萧燧】出藩于外则悃愊无华入侍于内则温恭有恪六卿分职独髙禁近之班四辅惟人遂正疑丞之位名实既加于上下老成亦重于典刑燧字照隣临江人既贰大政权监修国史日厯明年兼权知枢宻院事孝宗深知之初为谏议大夫入谢上曰卿议论鲠切不求名誉糺正奸邪不恤讐怨又每称其全防善类诚实不欺他日大臣奏事上语曰萧燧其人质直无縁饰御书二十八将传论以赐最后去枢府辞日上复有勉从卿去之语其为孝宗信遇如此
　　五月己亥王淮罢左仆射【除观文殿大学士判衢州兼管内劝农使依前特进鲁国
　　公】
　　制曰辅賛而藏诸用首殚经治之勤明哲以保其身特厚殿邦之渥眷时元老乆正上台首祈觧于机衡肆优加于体貌诞申涣号敷告公朝【具官王淮】醇懿粹和洪深端静包举众善而得其正调娯官度而归于中自持魁柄之崇深极岩瞻之峻祗承王命居启沃以为忠表倡民区雅阜成之是务载念岁时之积具知夙夜之劳惟肱股分治于四方且垣翰间谋于三事等重轻而注意参内外以考功廼择郡符实连郷社上丞相之绶姑狥冲懐视太守之章勉绥雅俗躐殿庐之华贯侈学士之大名是为儒者之荣允答政涂之瘁于戱御臣以礼尚留近地之咨论相惟难深惜旧人之去徃钦宠数益茂显猷
　　淮自八年八月拜右丞相九年九月拜左丞相是年五月罢入相六年余六月甲寅朔诏新判衢州王淮提举洞霄宫从其请也光宗即位下求言之诏诏曰卿曩以经术羽翼朕躬以德业股肱圣父周旋政地十有四年凢国家之利害生民之休戚与夫政事因革损益之宜知之详而见之熟矣有可以禆朕者其悉以告朕将受而行之庻资忠规以副虚伫八月诏王淮除少保依前观文殿大学士致仕九月赠少师
　　淳熈十六年【己酉】
　　正月丙申黄洽罢知枢宻院事【资政殿大学士知隆兴府】
　　洽自淳熈十年八月除叅知政事十五年正月除知枢宻院事是年正月罢执政五年余光宗即位下求言之诏诏曰卿以学儒之彦被遇圣父圗任共政绩用章明均佚价藩去国未久以卿之素蕴有可为初政之助者其悉以闻此朕之所注想于卿而卿之所输诚而乐告者也绍熈元年十月以通议大夫提举洞霄宫
　　己亥周必大左丞相【自右丞相济国公除特进进封许国公】
　　留正右丞相【自叅知政事兼同知枢宻院事迁通奉大夫除】
　　必大左丞相制曰帝咨百揆以亮功盖取众贤之协王命六官而分职莫如冢宰之尊朕稽述洪猷仪圗俊德睠弼谐于政体俾登冠于台司诞布明纶格于公听【具官周必大】道推先觉行廸大儒秉直方之气而济以疏通之才廓髙逺之识而辅以醇正之学了若蓍之兆理灼见于古今确然金石之姿节靡渝于夙夜践更二府酬酢万机自进秉于国钧廼备宣于贤韫谋谟乎上足以康庻事表厉乎下足以正群工隂阳理而物遂其宜社稷安而国防其利比繇颛任期以首公望罙峻于中朝位宜崇于上相紫绶金印之宠即廊【阙】以不移黄耳金铉之虚与防符而增焕褒斯至倚属匪轻政已治则尤务于调娱势已安则当思于振饬肆华资之超进仍名秩之序陞衍拓爰租申陪真食并从令典式备优恩于戱仲虺为左相于汤寔懋日新之德髙平观故事于汉益明时用之宜化惟久可以有成志惟坚可以有立使茂业克家于万世则令名无媿于前人勉廸训言钦承眷意
　　正右丞相制曰朝廷为政事之本必崇任于真贤王者置辅弼之官实畴咨于同徳朕厉精万务表治庻工眷言参预之勤久积具瞻之望擢陞揆路懋翼邦图宠以廷扬亶兹猷告【具官留正】才宏识敏学邃理明道君子之常应百为而有守任天下之重采众善以为公自绾帅权趣膺召渥出藩入辅浸髙宻勿之聨武纬文经并建长久之道内翊庙岩之穆外绥疆之安成绩居多褒章可后是用进从二府置位中台若元首之有股肱共恢于邦体若巨川之作舟楫协济于化源朝论正则亷节具昭士论孚则劳能并萃惟几康而弼直选抡敢轻载清静以民宁规恢益重尔期予治予匪尔私仍稽懿典之常并陟文阶之峻荒开采邑衍实丰租式备恩徽聿崇宰柄于戱帝赉傅说以沃商宗之心天授留侯其兴汉世之业惟尽忠足以体眷毗之厚惟加勉足以究施设之宜俾予永底于阜康繄汝与膺于休美尚祗茂命弥集显庸
　　光宗即位二月壬辰必大授少保依前左丞相进封益国公正授正奉大夫依前右丞相清源郡开国公
　　必大加少保制曰朕祗奉慈谋钦承丕绪任大守重岂夙夜之敢康谟明弼谐繄股肱之攸頼眷予上宰为国宗臣既久翊于熈朝兹首裨于初政宜疏异渥以答殊勲爰辑廷绅诞扬诏綍【具官周必大】忱恂而博达端亮而精夷经济之才足以开物而成务渊源之学始于诚意而正心顷自机庭晋登揆路脩明百度虽小物而克勤酬酢万几遇大事而能防民瞻益耸国势愈强仰惟寿皇将举内禅厥既传之以道又复遗之以贤乃升冠于冡司俾辅成于圣计属兹继体方庆泽之广覃其于褒公讵徽章之可后肆陞华于亚保庸增重于元台并开大国之封申衍爰田之食式昭遇深厚倚毗于戱圣贤相逄治毕张夙已彰于成效后臣克艰政乃乂今方竚于嘉猷益究乃心奚俟多训
　　正加正奉大夫制曰春秋法五始之要莫严授受之功君臣犹一体而成允頼賛襄之益眷时次相翊我两朝既茂着于殊勲盍特加于显渥诞敭丕号亶告羣工【具官留正】学贯天人才全文武秉心刚毅如砥柱之屹中流应物从容若洪钟之在华簴徧扬中外备罄忠勤顷预政机兼持枢筦谋猷辰告莫非经逺之基事业日新允有济时之略洪惟慈扆深念永圗将与子以亲传必求贤而夹辅爰升揆路对秉国钧神器有归宻賛睿谟之大成规恪守实禆初政之新属盛际之亲逢宜褒章之首及是用陟文阶之两秩陪采邑之多畬以昭委寄之隆以示宠光之厚于戱因辅佐而继统业虽无事于更张当闲暇而明政刑尚益思于励翼徃祗厥命其永有辞绍熈元年正月甲戍正以修制奉上寿圣皇太后至尊圣皇帝寿成皇后尊号册寳充礼仪使迁宣奉大夫
　　同日王蔺叅知政事【自礼部尚书除】
　　葛邲同知枢宻院事【自刑部尚书除】
　　蔺叅知政事制曰【具官王蔺】自居班列即简朕心听其议论见其可以有行观其风采知其足以任重处之朝廷而贪佞自逺试以方面则威名益闻涵养既充气识深厚比召前于宣室遂擢长于春官朕所眷懐用之犹为未尽人之属望歉然常若有余不逾阅月之间俾賛中台之重朕每忧一日万机之繁未之攸济尔当思千载一时之遇惟既厥心遹观尔成同归于治
　　邲同知枢宻院事制曰朕建东西二府以议大政【阙】两柄以恢逺圗宜得老成之儒賛吾夙夜之命爰畴硕望增重公朝【具官葛邲】学洞古今文参造化议论通逹究经术渊源之归资禀粹和得东南温厚之气小心一德事朕歴年徧仪华近之班备罄论思之益父祖迭居于法从时乃世臣声名充满于朝廷亶为先觉擢自秋官之长进陪斗极之严【云云】
　　蔺字【阙】　无为人邲字楚辅安吉人
　　乙巳萧燧罢叅知政事【除资政殿学士提举临安府洞霄宫】
　　燧自淳熈十五年正月除叅知政事是年正月罢执政一年初诏燧为资政殿学士与郡旣而燧乞奉祠从所请依旧职名提举洞霄宫光宗即位下求言之诏诏曰卿以纯明亮直尝位三事圣父之所改容而体貌者也肆予冲人顷頼羽翼夫卿既以清节雅行从朕于潜晦之时岂不能以忠言嘉谟助朕于纂承之始竚闻猷告以副虚懐燧手疏六事语甚剀切表乞休致优诏不允绍熈四年卒年七十七积官宣奉大夫特赠金紫光禄大夫諡正肃燧学问精博持身玉雪论事金石声色货利无所狥接物虽和然不可干以私安恬不竞人不得而亲疎




　　宋宰辅编年录卷十八终
　　钦定四库全书
　　宋宰辅编年録卷十九　宋　徐自明　着
　　光宗淳熈十六年【己酉　用实録修】
　　三月甲寅前宰相史浩授太师【自太傅保宁军节度使致仕魏国公授太
　　师依前官致仕】
　　制曰朕钦承内禅之丕基寅绍中天之景运行庆施惠方布令以惟新褒德録贤在疏恩而宜渥眷时元老歴事三朝盖揖逊之再逢盍优崇之特异诞显册播告昕廷【具官史浩】忠肃而惠和寛闳而温厚皇图首翊独高夹日之功揆路荐登深慰作霖之望功成身退德邵年高惟甘盘旧学之臣既尊荣之莫及迈郭令中书之考岂寿祉之可量肆是纂图尤深注想敬遵慈训用举徽章峻陞论道之班俾正维师之位宠仍兼于制阃礼益厚于车并衍真租式昭异数于戏天下大器念付托之匪轻旧德元龟方谘诹之是急谅不忘于王室必乐告于尔猷尚罄厥诚以荅殊遇
　　光宗自乾道七年二月癸丑自恭王立为皇太子淳熈十六年二月壬戌孝宗诏禅位上即帝位三月甲寅太傅保宁军节度使致仕浩授太师上既即位诏求谠论令学士院降诏卿被遇寿皇亶为旧学出入将相宣劳二纪当今耆艾孰逾卿者其悉条以上副朕倾渴之意公封事数千言皆当世要务孝宗移御重华宫以宴处清闲思见旧学上为颁诏谕赐御劄绍熈二年二月遣御药杨舜卿抚问趣行初重华之召浩引辞甚切孝宗谕曰今与卿皆闲人当衣褐见何必求免耶诏乘肩舆入隔门仍命孙定之扶掖特改京官朝退次诣重华孝宗从容谓浩曰与卿复得相见既无嫌疑足可为度嵗计毋亟言归又顾浩曰卿辅朕初潜亲遇朕建朱邸陞储宫登大寳两居相位三入经帷逮今三十余年君臣相得殆非他人比也再对奏陛下召臣非徒使霑被宠光亦欲少禆继明之治敢为四说以献曰立天下之大本平天下之隠难收天下之人望伸天下之直气谓教皇子备边境举人才受尽言也上聴奬谕再三五年四月五日薨年八十九讣闻孝宗及上震悼赙赠有加诏太师浩身居极品又系至尊潜藩旧学赠恤之典礼宜优异特追封防稽郡王宁宗皇帝登极赐諡文惠御书纯诚厚德元老之碑以赐焉诏翰林学士楼钥状其行
　　五月甲午王蔺知枢密院事兼防知政事【自太中大夫礼部尚书除】绍熈元年正月以尊号册寳加通议大夫
　　丙申周必大罢相【自少保左丞相益国公罢为观文殿大学士判潭州】
　　制曰三孤洪化允资弼亮之谟十国为连更頼蕃宣之略任虽随于内外宠不异于始终爰即昕庭诞敷丕号【具官周必大】量宏而识逺德钜而材全文高黼黻之华学富经纶之妙忠勤体国孜孜而无不爲通敏济时绰绰乎有余裕系天下之重望结慈扆之深知预大政而秉洪枢迭司二柄繇次相而登上宰光辅两朝舜有助于诒谋益赞克禆于继治肆升亚保増峻元台股肱良而庶事康方观成效纪纲张而众目举甫立宏规俄遽露于需章愿亟还于相印谕防丁宁而莫夺陈情坚确而弗移旣雅志之重违在茂恩而宜厚是用付以长沙之巨屛俾作牧于上防宠以书殿之大名仍通班于左棘罔替眷懐之渥式昭体貌之优进退有光观瞻咸耸于戏作舟楫汝用惜不为于朕留毋金玉尔音尚素殚于我告勉只明训益外庸
　　必大自淳熈十四年二月拜右丞相十六年正月拜左丞相是年五月罢入相二年余○时右谏议大夫何澹论奏左丞相周必大不公不平不正之罪有十伏望亟赐罢斥诏周必大弼谐初政求去甚力已除观文殿大学士判潭州殿中侍御史范处义复奏欲望因其辞免特从所乞并罢职任以少保奉祠归里从之绍熙元年十月以少保充醴泉观使益国公周必大判隆兴府二年正月留正奏周必大再以祠请上曰必大坚不肯出此果何意正奏或为当时言者尚在未敢轻出今与除职奉祠又恐或招人言胡晋臣言祖宗时前宰相在外奉祠未有不带职者上曰俟郊礼后旋议除职乃所以保全之七月除观文殿学士判潭州三年三月复观文殿大学士宁宗即位除少傅醴泉观使益国公
　　少傅制曰朕只膺骏命寅绍丕图旧弼偃藩甫遂内祠之佚霈恩进律爰升亚傅之崇乃辑羣工用孚涣号【具官周必大】道隆而徳备实茂而声闳自有书契以来悉能该综首以词章之选入践清华西掖北门周旋累嵗髙文大册震耀四方逮参秉于事枢肆进専于国柄谋谟经逺任社稷以不疑精神折冲抚华夏而咸肃久辞相印起殿帅垣乃为緑野之防自适东山之志眷冲人之嗣服方歌求助之诗想元老以兴懐尝下乞言之诏兹颁异数就陟孤卿夏篆通班浸髙于左棘衮衣赤舄礼増焕于三槐仍衍故封并加真食于戏叹股肱之美庸加二公洪化之名进药石之规式究致君泽民之蕴尚孚明命毋有遐心
　　绍熙元年【庚戌】
　　七月甲寅葛邲防知政事【自宣奉大夫同知枢密院事除】
　　胡晋臣端明殿学士签书枢密院事【自太中大夫给事中兼侍读除】王蔺枢密院使【自知枢密院事除】
　　乙卯留正左丞相【自宣奉大夫右丞相迁金紫光禄大夫除】
　　制曰朕绍承丕绪躬覧万机朝廷以正百官允頼表仪之建人主之论一相尤嘉辅翼之勤维时鸿硕之才积有弼谐之效肆畴重望载陟上台播锡制缗亶孚朝路【具官留正】性端而识迈志廓而量夷奥学逢原究贤哲经纶之蕴英猷致逺达古今平治之方自膺慈极之深知徧躐中朝之华胄出则颛临于藩阃入则参掌于钧枢维石之具民瞻踵登次辅飞龙之位天德首赖成模曁浸阅于嵗年罙究勤于朝夕氓编辑穆边琐晏清以脩百度则职业毕兴以劭三农则雨旸咸若有嘉乃绩宜服予恩是用荣持魁柄之崇就领冢司之重代天理物图成无改于前规佐王均邦颛任弥高于列辟仍衍圭畬之富申陪封戸之眞峻乃文阶懋兹徽渥倂从舆望式示眷怀于戏为政而执其中朕每恪遵于舜命作相而置诸左尔思永靖于商邦既能先正乎心术之微故克尽合乎公道之美勉只丕训益底茂勲
　　正授左丞相兼监修国史提举编类圣政时右相虚位公屡以为请上曰古者多任一相今方责成于卿宜体朕意公与同列奏事后殿上谓公等可各具当今为治先务数条来上公上疏陈五事上深纳之多所采用八月进呈安奉寿皇玉牒日歴积阶授特进先是是年春奏事留身乞建储上曰且待商量后累入奏上虽纳公奏未果从也二年冬上以心气不豫未能视朝时外议汹汹公与同列间至福寜殿奏事入则具言朝廷无事以安上心出则报行得防合处分事与中外除目以安人情嵗则辛亥葢初郊之季也十二月公爵进封申国公三年三月上病浸平公恳祈归政上力留公台臣亦合辞奏言近者圣躬愆豫留某维持纪纲忠勤备至今陛下初御内殿几务方繁非宰臣求去之时乞宣谕公俾安相位遂不得请十二月进呈安奉夀皇圣政授公少保衞国公累辞而后受四年有李端友者以椒房之亲内批除郎公以御笔缴还上不纳公执奏不奉诏遂纳之御榻而退三月以葛邲为右丞相四月有防召姜特立公言唐宪宗时李绛不与吐突承璀共立于朝特立向知閤门事日臣为右相尝列其招权之状特立奉祠而去已经四年今既召还臣合罢相与李绛一同遂居家待罪越七日不报遂出国门乞解机政奏言陛下近年不知谁献把定之说遂至毎事坚执断不可回臣居家八日出门三日并皆不报此把定之説误陛下也【云　云】复不报乃次范村僧舍自是徂冬凡五阅月上寤遂寝特立之召公生日遣中使持诏赐生饩如仪于是夀圣皇太后年登八袠羣臣请上尊号曰寿圣隆慈备福将以冬至恭上册寳诏以公为礼仪使摄太傅令属谕防使者相望趣公以归入见上大喜凡累月有疑而未决之事数日施行殆尽是日车驾过北宫时雪随应以册寳礼成授公少傅进封鲁国公【林大中状其行】
　　少傅制曰宅百揆以奋庸莫重上台之任立三孤而洪化载崇亚之联朕肇纂丕图恭修庶政既趣还于大老爰特畀于隆恩锡以言缗格于公聴【具官留正】器深识逺才钜量宏博极羣书贲古今而有用迪知九徳参上下以尽诚繁机久试于登庸成绩具宣于燮理自持魁柄久罄忠谟勤劳先四近之班进退凛大臣之节瞻岩石之峻方推师尹之贤归衮衣之华弥着我公之懿属当临御之始尤赖经纶之长尧舜陈于王前固非无道萧曹安乎海内实在同心百度期于毕修众职资于总领念倚毗之滋厚岂褒陟之可稽是用升崇左棘之班仍宅冡司之任篆车加贲庸新朝路之仪茅社増光并衍户租之赋兹符佥议匪曰私恩于戏左右得其人方借调娱之助居处必以礼尚殚辅赞之勤繄在元臣讵烦深诏
　　五年正月葛邲去位时孝宗服药上以病未能省觐公与知枢密院事赵公汝愚等日以为言五月戊辰孝宗疾势日亟公与同列求对侍从台谏随入殿庭力请过宫上拂衣起公引上裾泣谏同列及侍从台谏从至福寜殿门上亟还内公退上疏极论今日亡国之事其大有四皆人所不敢言者六月戊戌孝宗升遐癸卯大敛百官在廷俟成服车驾未至中外汹甚公与同列谋请太皇太后垂帘奏知寿皇之防不可无主祝文称孝子嗣皇帝宰相不可代行乞降防立皇子嘉王为皇太子权监军国事代行祭奠之礼太皇太后不肯出与同列屡乞奏事不报乃入奏乞立嘉王为皇太子言臣等伏见近日中外人情不安兴讹造谤无所不有臣等朝夕思所以为镇压之计莫先于重国本宜早正储位以安人心又奏拟指挥乞御笔批依付学士院降诏施行奉御批八字公与同列即再请对不报乃复奏言立储事不可缓望睿明独断速赐施行至是奏凡四上不报公即出国门上表乞致仕其末曰愿陛下速囘渊鍳追悟前非渐收涣散之人心庶保灵长之国祚识者知公惓惓之忠也越二日太皇太后命皇子嘉王即位于重华宫尊皇帝为太上皇帝以公为大行攅宫总防使○初公主议谓上皇以疾不能主大行皇帝之防宜端黙三年立皇子嘉王为皇太子权监军国事若终防后上皇未有倦勤之意则当复明辟如议内禅则皇太子可即皇帝位既而赵公汝愚欲因左司郎徐谊尚书郎叶适遣韩佗胄通巨珰张宗尹关礼使以内禅奏请于太皇太后公谓建储降诏之命未下而遽及此情礼未安两宫父子之间他时有难处者议论不合入奏复不报遂力求去及太皇太后命上即位上顿首固辞太皇太后令内侍扶掖上出帘以黄袍加圣躬上逊避顾谓赵公汝愚曰恐负不孝之名群臣再三祈请上却位移时而不坐其后侍郎郑是言陛下自临御以来不以天位为乐而以未见两宫为忧中外皆知陛下本心非利于有天下然上皇之心犹有未释然者是以陛下未得尽子道也又言仁祖初建东宫不以为喜而以不得日侍帝后左右为忧今陛下逾年于此矣而问安视膳之敬犹未获伸谅圣情思慕之切当又甚于仁祖上纳其奏愀然久之盖公之所虑者在是也○先是孝宗大渐谓太皇太后曰宰相须是留某不可轻易寜宗即位入谢太皇太后曰公公在日只知重留丞相闻已去可速宣押乃赐御札入庚牌逓遣内侍二员水陆并进召公且令所至劝进公即同使者入见贺上初登天位诚为宗庙社稷计上曰方赖协賛以起治功是时上居行宫主大行皇帝之丧公请车驾一出慰都人之心定寿康宫于南内撤去所増禁旅以安中外悉从公奏也辅臣皆次迁授公少傅公控辞不拜章五六上复言国步多艰寿皇厌代升遐上皇抱疾不出太皇太后因立陛下以安宗社陛下勉狥羣情以登大寳正宜遇事从简示天下以不得已之意然后可以立国诚非颁行封爵之时上从公请【行状】
　　十二月乙酉王蔺罢枢密使
　　蔺自淳熙十六年正月除叅知政事五月除知枢密院事是年七月拜枢密使是月罢执政防二年御史中丞何澹言中外喧枢密使王蔺之弟莱知池州贵池县暴狠不法凌蔑州郡郡守张金乞行回避语倂及蔺诏王莱降一官放罢而蔺亦乞奉外祠从之三年四月通奉大夫提举洞霄宫王蔺奏以臣忧病之浸乞收还除职帅蜀防命遂与职名依旧宫观先是王蔺降充资政殿学士至是复观文殿学士寻又降充端明殿学士四年三月除知江陵府宁宗即位除资政殿大学士知潭州
　　丁亥葛邲知枢密院事【自叅知政事除】
　　胡晋臣叅知政事兼同知枢宻院事【自端明殿学士签书枢宻院事除】三年六月癸卯晋臣免兼同知从所请也
　　绍熈三年【壬子】
　　六月辛丑陈骙同知枢密事【自礼部尚书除】
　　骙字叔进台州人
　　绍熈四年【癸丑】
　　三月辛巳葛邲右丞相【自光禄大夫知枢密院事迁特进除】
　　制曰朕纂绍皇图宣昭圣治深惟辅弼之任当尽忠诚之谋爰简荩臣要先心术之正俾司宰柄实賛政几之繁肆擢自于元枢汔奋熈于百揆诞扬制綍显告廷绅【具官葛邲】博大沈恂靖恭纯裕学该行备居循先哲之规识逺用宏动契经权之防粤繇实茂寖展谟明稔殚政路之劳陞总事机之袐副予隆委逮此累时嘉素蕴之旣摅允具瞻之攸属兹懋经于邦典适崇建于台司宥密而单厥心聿观成绩弥缝而藏诸用允借宏猷是用释本兵之权居次辅之位俾同寅于朝庙期纳诲于夙宵仍文阶采邑之増示厚礼徽防之备于戏观左右惟人之谊固在于协心思旦夕承辟之勤勿忘于励志无轻去就以共图于治効庻几休显而克迈于前贤尚服训言式对褒命
　　同日胡晋臣知枢密院事【自叅知政事除】
　　陈骙叅知政事【自同知枢密院事除】
　　是年七月通议大夫知枢密院事胡晋臣致仕寻卒赠金紫光禄大夫资政殿大学士致仕告词畧曰天赋纯诚世推厚德仁者必勇立朝多蹇谔之风正而不他致主尽忠清之节諡文靖
　　同日赵汝愚同知枢密院事【自吏部尚书除】
　　制曰西汉以同姓疏封不在公卿之位东平以至亲辅政厥由声望之隆惟我本朝尤厚皇族始则优加禄爵曽弗任于外廷后虽并用亲贤亦无逾于法从兹开宥府盖得宗英【具官赵汝愚】派出天潢望高国器早随寒隽首冠于儒科出在蕃宣久临于蜀部侍经帝幄选士贡闱皆故事之所无在尔身而兼备爰以枢极之寄托之肺腑之亲必有若人乃堪大任匪固私于异渥将深慰于公言噫开国以来未有今日非常之寄本兵至重当展平生有用之才以増磐石之光以壮维城之势【楼钥词】汝愚字子直开封祥符县人太宗皇帝元子汉王元佐八世孙祖申公不求自南渡来尝监饶之余干酒税后遂家焉乾道二年汝愚以鎻试奏名孝宗亲擢为第一○绍熈四年以吏部尚书知贡举公之为吏部尚书也当光宗即位之三年因郊感疾而五日一朝之礼少辍至诞节冬至车驾皆不过重华宫公对便殿极诚讽谏光宗开悟独惧孝宗意或不乐乃谕公先以此意奏禀重华公旧以宗姓与嗣秀王伯圭善乃力请嗣王调防两宫于是两宫之情遂通光宗乃率中宫俱诣重华从容终日都人大恱是月遂除同知枢密院事【行状】○方公自蜀召还也孝宗内禅之议已决圣意盖有所属而殿中侍御史范处义忌之甫入脩门而不果入公尝以本朝名臣议论自建隆以来迄于靖康以类编次后成三百卷遂奏请择其中尤切于治道者为百五十卷上之孝宗尝谕宰臣周必大等曰治道尽在此矣洎公进登枢筦故事诣重华宫方叙谢孝宗曰卿以宗室之贤为执政乃国家盛事卿在蜀时所进奏议极好朕尝谓此书可与资治通鉴并行故尝易名其书为治道集盖用孝宗奬谕之语也【同上】○监察御史汪义端奏臣伏见以降圣防赵汝愚除同知枢密院事此国朝典故所未尝有也臣详考得宗室之不为执政祖宗法度守此至严原始初之立意决不茍然者是以中兴防要具载绍兴六年正月内高宗皇帝圣语有曰唐用宗室为宰相本朝宗室虽有贤才不过侍从而止乃所以安全之也又具载绍兴十四年十一月内宰执进呈乞以军器监子厚暂权吏部侍郎宰臣秦桧有曰今日宗室所宜崇奬令聚于朝高宗圣语有曰宗室之贤孝如曽中科第及不生是非之人可置行列如寺监秘书省皆可处之祖宗以来不用宗室作宰相其虑甚逺可用至侍从而止大哉圣谟昭如日星正今日所宜谨守而不渝虽以夀圣皇帝雄略逺驭立贤无方唯才是用唯于擢用宗室则一守高宗圣训未尝处之以为执政也用宗室以为执政尤失防微之意陛下所以用汝愚者岂以其曽为大魁有异于其他宗室故特越常彛而用之欤臣谓科目高下亦出于一时偶然耳祖宗典故乃一切不暇问无乃酬之大甚而予之大过乎崇宁间有子崧者礼部奏名为第一赐进士出身除从事郎职官差遣是亦有科名矣宣和间为侍从以忠言忤权贵出知淮宁府适当靖康京都之变慷慨誓起诸道勤王师以复世雠坚守淮宁迄保境土亲为书数千百言以责伪楚张邦昌及奸臣徐秉哲等遂翊高宗以中兴高宗当扰攘之时而遂任以本兵之柄其谁曰不可然而不过一除为徽猷学士再除为端明殿学士而止夫子崧之科名岂不少类于汝愚而忠义功劳则过之高宗未尝除为执政圣虑可谓甚逺不报义端更不赴台供职遂除为军器监义端辞诏与郡【实録】初公之知贡举也时监察御史汪义端为参详官险薄专横好为异论公每抑之故公同知密院也公方援高宗圣训控辞而义端挟贡闱私憾论公新除不当光宗为迁义端列寺少卿而给事黄公裳复论义端罢之公愈不安凡十三疏力辞光宗于是谋之孝宗乃宣谕宰执令召当笔学士申谕朕意明言高宗圣训所以沮秦桧之奸谋故诏语有云若乃绍兴之故实盖有为而言况我夀皇之畴咨欲播告于众盖述两宫之意也公自初除阅二十六日始拜命【行状】
　　七月壬午赵汝愚知枢密院事【自中大夫同知枢宻院事除仍进封开国公五
　　年七月己巳兼参知政事】
　　制曰朕延登枢臣方务亲贤之并用擢专兵本岂以日月而为功式隆磐石之宗益耸维岩之望【具官赵汝愚】僊源有自天分素高发之以塲屋之声名博之以师友之问学论思禁路有眞争臣之风鎭抚藩方着古循吏之绩望之堂堂折而不挠龄孜孜知无不为卓尔士夫之间居然公辅之器顷为储宷已知许国之忠兹贰机庭尤见爱君之笃俾陞宥府之长密賛中扆之谋増衍真腴倂昭异数噫三军五兵之问虽未至于朝堂一日万几之繁正有资于帷幄朕方越拘挛而图任尔其勉忠力以赴功惟既厥心同底于治【楼钥词】
　　十一月慈福宫册礼毕转太中大夫
　　制曰廼十有一月癸未日南至朕帅中宫从以妇子朝于重华获陪亲尊上显号于王母惟一朝四世非常之休则亦二三股肱克相孝治以辑盛仪可无茂防昭示褒律【具官赵汝愚】任重而道逺经明而行修瞻言累朝笃叙同姓然自熈宁以进士对防而卿始以谠议冠群英自治平以儒臣本兵而卿始以雅望位三事卓尔不群百年而后见之朕甚嘉焉属兹成礼盍图尔功维昔太任仪刑姜姒功在十乱徳在二南于是周公推本徽音作思齐之诗以歌之而仲尼定为六艺信万世朕今逮事过于成王繄卿特书不在周公之下畴劳进秩实应经谊噫继自今卿其家人陪朕嵗上万年之觞顾不伟欤【陈傅良词】
　　公在枢庭毎进对词婉而切弥缝甚至大抵多主调防虽同列所陈不无扞格及闻公奏圣情即悟屡有翻然夙驾之意不幸间言易入作而复辍五年五月孝宗疾势浸剧光宗方御后殿丞相留公正率同列力请过宫不从明日留公等待罪光宗有防宰执并出于是俱出浙江亭俟命而留公径至六和塔孝宗闻之忧甚使谕宰执入城且有始终扶持之语公等乃复归第六月戊戍夜孝宗大渐光宗既不出延见大臣宰执不得已退率百官诣重华宫发防是时人情汹汹中外阻絶无所用力公遂与中书谋请宪圣垂帘权主防事宪圣问知有典故始防令朝廷施行是日乃成服于时事势危迫思所以计安天下无若建储公与宰执同入劄子请早定储位以安人心不报再请乃付出批云甚好公再乞御笔下学士院降诏但付出御批历事嵗乆念欲退闲八字自是连日继请降诏之命竟不下数日复奏而牍尾有御批留公大沮七月辛酉朝临忽踣地退治去计先是孝宗疾势弥留京口诸军妄疑朝廷秘不发防欲相率缟素向阙逺近惶惑至是建储之请既格而留公又欲引去公自度不得辞其责乃亟谋賛成内禅之举公尝与殿帅郭杲论京口事知杲忠实可共谋国事独患未能达意于杲使备宿卫闻工部尚书赵彦逾尝有德于杲公亟使言之杲欣然聴命公即折柬报留公措置已定愿少留不聴留公夜潜去由是人心益揺时慈福宫内侍张宗尹与閤门韩侂胄厚善公乃使侂胄以内禅之议附宗尹入奏宪圣宪圣宣谕令公且耐烦公心知宪圣有主张意明日再遣侂胄复申前请侂胄又令宗尹附奏亦竟不得要领适遇提举重华宫闗礼尝久事孝宗礼问知公意令侂胄少俟即入泣告宪圣以赵知院亦有欲去之意宪圣大悟遂命闗礼防令侂胄谕公所请甚好甲子禫祭因请宪圣垂帘公与同列奏言请皇子嘉王可即皇帝位尊皇帝为太上皇帝宪圣称善时关礼先以宪圣命请上入帘下宪圣劝上即位上稽首固辞宪圣命内侍扶掖出帘屡以黄袍加圣躬上屡却之顾谓公曰恐负不孝之名公曰天子当以安社稷定国家为孝今万一有变乱卒起当置太上于何地陛下尚得为孝乎上被黄袍却去不坐公率同列再拜称贺乃引殿帅郭杲步帅防仲入贺杲仲先退如祖宗故事分兵宿卫南北内少顷上诣几筵烧香哭尽哀行礼久之公等再三祈请上始就御坐百官起居退亲行禫祭之礼顷刻之间群情欣慰中外俱定光宗内出禅位乎诏丙寅大赦天下始孝宗违豫上下忧惧兴讹造讪异议沸腾褒扬有归正人潜谋为变者若非闻赦解散必大贻朝廷之忧于是人益知内禅之举为不可缓云是月权参知政事【行状】○公之迁知院事也以车驾久不至北内及武兴呉挺物故未有主帅日久忧惧坚辞不拜时朝廷将以长至奉上慈福册寳而左丞相留公正以论姜特立待命于郊累月不召右丞葛公邲又方被论请去中书进拟差礼仪使光宗面命公为之公对册礼重事故皆以宰臣为使今陛下舍两丞相而用臣恐事体太轻非陛下严奉祖后之意乞于两丞相中选差一人光宗许差留公公即请降防差中使宣押及遣宰属往谕防且请册礼前先诣重华于是留公复相长至前五日车驾过宫都人大恱册祀成有防趣召公受告公复奏曰稽违防命臣罪大矣然能用臣言臣敢不拜今陛下已过宫留正已复相惟是武兴久不置帅恐贻朝廷西顾之忧陛下除帅臣即受告不敢复辞光宗欣然许之公乃拜命竟以张诏代领武兴之军
　　余端礼同知枢密院事【自通议大夫吏部尚书除】
　　端礼字处恭龙防人
　　绍兴五年【甲寅】
</div>
    <div class="pagination">
<a href="宋宰辅编年录_page31.html">上一页</a><span>...</span><a href="宋宰辅编年录_page27.html">27</a><a href="宋宰辅编年录_page28.html">28</a><a href="宋宰辅编年录_page29.html">29</a><a href="宋宰辅编年录_page30.html">30</a><a href="宋宰辅编年录_page31.html">31</a><span class="current-page">32</span><a href="宋宰辅编年录_page33.html">33</a><a href="宋宰辅编年录_page34.html">34</a><a href="宋宰辅编年录_page35.html">35</a><a href="宋宰辅编年录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
