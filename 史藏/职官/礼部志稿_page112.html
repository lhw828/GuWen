<!DOCTYPE html>
<html>
<head>
    <meta charset="UTF-8">
    <title>礼部志稿 - 第 112 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 112 页/共 123 页</h1>
    <div class="content">　　嘉靖十一年土鲁畨苏勒坦阿里玛等天方国苏勒坦扎拉丹等赛玛尔堪当布沙津等哈宻卫袭职都督珠勒玛齐黙齐黙克及额济格依喀三等各遣使入贡谢恩共四百人以上礼部言哈宻贡期故与诺延三卫相同祖宗定制皆许其一年一贡毎贡不过三百人三卫皆许入京哈宻则十人起送二人存留八人在边今西域诸夷逺在万里素非属国难比三卫贡期而诸国遣来夷使人数过倍畨文二百余通皆以取讨牙木兰为词中间求索赏赐数且不赀似是假托窥伺以觇朝廷处分边臣不遵明例一槩起送有乖体法至于额济格依喀三乃鞑靼回回旧来入贡今亦遣五十余人疑皆土鲁畨部落所假请下都抚诸臣以后哈宻卫合当如近例验放土鲁畨夷入贡之年分别存留起送仍出半印勘合给付使臣入京比对仍敕诸臣无得避害目前贻祸异日贪纳欵之虚名失御夷之上策庶使逺人敬惮国势常尊上可其奏
　　覈诡冒更通事二议
　　嘉靖十六年礼部覆甘肃巡抚赵载所议二事一言西域土鲁畨天方赛玛尔堪各国称王者百五十余皆非本朝封爵又额济格依喀三原非入贡畨夷盖西域贾胡诡立名色以徼赉予今宜译审酋长列使臣名数及查西夷一切事宜定为限制冒滥称王者责令改正违例入贡者以礼阻囘毎国分为等第毎十人许二人赴京余留在边聴赏一言外夷通事者以色目人为之往往视彼为亲视我为疎在京则教其分外求讨伴回则令其潜买禁物且诸夷之中囘夷最黠其通事宜以汉人毋令交通以生夷心诏如议
　　覆处贡夷诸议
　　嘉靖二十四年巡抚甘肃都御史杨博疏陈议处贡夷诸事礼部议覆一防典及条例迤西诸夷惟哈宻许毎年一贡毎贡三百人毎十人起送一人至京其哈喇哈三土鲁畨天方国赛玛尔堪等路经哈宻来者或三年五年一贡起送不过三五十人其赏赐存留一以哈宻为例后每十人许起送一人亦共不得过三五十人则是于存留中多送数名其于大数固未尝増也顷来滥放非事例之不明特奉行之未至近议和卓阿克力等起送五十人又各夷告求寛假量准再留一百人最为适中宜行边臣自后各夷五年来朝务遵此例有因循滥放者从重论罪仍俟各夷出闗省谕使知遵守一人臣无外交今边臣取赂于外夷外夷致讼于中国悖理甚矣自今贡夷讦奏不法等事译审明白除重大者题请差官体勘其余俱行巡抚官从公查审问拟如律若系虚揑即坐本夷轻则戒谕重夺赏赐仍行边官有过夷人毋许再入抚巡重臣尤宜督励所属以杜私交其有纳贿不悛者防奏处治诏如议行
　　议奏处日本贡
　　嘉靖二十四年日本国贡使周良等六百余人驾海舟百余艘入浙江界求诣阙朝贡巡抚朱纨以闻礼部言倭夷入贡旧例以十年为期来者无逾百人舟无得逾三艘乃良等先期求贡舟人皆数倍于前蟠结海滨情实叵测但其表辞恭顺且云贡期不逺若槩加拒絶则航海重译之劳可悯若猥务含容则宗设宋素卿之事可鉴宜令纨循十八年例起送五十人赴京余皆留嘉宾馆量加赏犒省令回国至于互市防守事宜俱聴斟酌处置务期上遵国法下得夷情以永弥边报可
　　议处贡夷八事
　　嘉靖二十四年十月玛哈穆特苏勒坦赴闗欵纳土鲁畨夷使和卓阿克力等八百余人因而叩闗总兵官仇鸾都御史傅凤翔不能阻回尽騐入安挿于甘州故事夷人五年一贡贡夷入闗半留肃州半留甘州及都御史杨博代凤翔诸夷固欲先期起送且不愿分住肃州博省谕止之仍半分其肃州住至是有诏议处博乃条上八事下礼部议覆一诸夷入闗虽早今及五年之期请行起送一例当起送五十存留二百阻回五百有奇今诸夷以候久乞哀请于阻回数内更留百人减半给赏不为例一哈蜜夷使止九十三人马止七十八疋并无夹带请分进存起送如例一诸夷马例止二百四十五疋令已騐收九百八十六疋当退还者七百四十一疋业已给军给驿请偿其值一方物验退者聴于甘肃开市一贡既应期廪给五十口粮二百聴支如例所増百人亦量给口粮一各夷畨本三百余道先令边臣审问不合理法者退还勿奏一阻回诸夷口粮俱已住支今告称归途恐卫喇特部遮击之愿贡夷与同出闗住久生事端请径自督发议入上曰贡夷事宜如议行先抚镇官滥收入关新巡抚官不即防论并当究治凤翔鸾姑夺俸各三月博一月兵备防将官等两月如再失处重治不贷
　　日本勘合给缴
　　嘉靖二十八年日本国王源义晴差正使周良等来朝贡方物赐宴赉有差以白金锦币报赐其王及妃初日本入贡卒以十年为期载在防典嘉靖二年宋素卿宗设争贡相仇杀因闭不与通十八年复来求贡纳之与约以后入贡舟无过三艘夷使无过百人送五十人入京师至是良等不及贡期以六百人来舟驾四艘部议非正额者皆罢遣之而浙江巡抚朱纨力陈不便状礼部欲赏其百人如例非正额者皆罢勿赏良因自陈贡舟髙大势湏五百人中国商舶入夷中往往藏匿海岛为寇故増一艘者防贡舟也非故违明制礼部不得已请百人之外各量加赏犒百人之制彼国势难遵行请相其贡舟斟酌之又曰本国有治正徳入贡勘合朝廷令以故勘合纳还始予新者至是良等持治勘合十五道言其余七十五道为宋素卿子宋一所盗捕之不得正徳勘合留五十道为信以待新者而以四十道来还礼部覆其簿籍脱落故勘合多未缴请勿与新者令异时入贡持所留正徳勘合四十道但许存十道为信始以新者予之而宋一所盗者令捕索以献之报曰可
　　疏琉球册封事
　　嘉靖三十八年上遣给事中郭汝霖行人李际春往琉球册封至福建风阻未行防其国遣陪臣正议大夫蔡廷防以谢恩入贡至因称受其世子命以海中风涛叵测倭夷不时出没恐使者有他虞获罪上国请如正徳中封占城国故事遣人代进方物表文而身自同本国长梁等赍回诏册不烦遣使巡按福建御史樊献科以闻上下礼部议言琉球在海中诸国颇称守礼故累朝以来待之优异毎国王嗣立必遣侍从之臣奉命服节册以往今使者未至乃欲遥授册命则是委君贶于草莽其不可一也廷防奉表入贡乃求遣官代进昧小国事大之礼而弃世子専遣之命其不可二也昔正徳中流贼为梗使臣至淮安抚按官暂为留住舘伴俟事宁即遣贡阙下占城国王为安南所侵窜居他所故令使者赍回勅命乃一时权宜且此失国之君也造无稽之辞欺天朝援失国之君以拟其主其不可三也梯航通道柔服之礼彼所借口者特倭夷之警风涛之险耳不知宗賨之输纳夷使之往来果何繇而得无患也其不可四也当时占城虽领回诏勑然其王沙古卜落犹恳请遣使为蛮夷光重且廷防非世子面命又无印信文移若遽轻信其言万一世子以遣使为至荣谓遥拜为非礼不敢受封复上书请使占城将谁任其咎哉其不可五也乞令福建守臣以前诏从事便至于未受封而先谢恩亦非故典宜令聴其入贡方物其谢恩表文世子受封之后然后遣使上进庶中国大体以前而四夷观望可肃上从部议
　　详审入贡名种殊常
　　嘉靖十一年十月礼部题该总制都御史唐龙题准甘肃镇巡等官赵载等防查得正徳十三年有北山喀三王差使臣都尔苏等通路进贡今日喀三即前日喀三彼时称北山则方禺也今称额济格依则地名也即此而论则额济格依喀三虽非原进贡畨夷已于正徳十三年进贡一次乞勅该部再加酌议合无准令照依赛玛尔堪等事例量于来使之中起送数名以示柔逺人之意若以名称尚殊诈冒难免亦行镇巡官以礼遣回给过军人马疋仍要平偿其价酌于夷情防于事例通行奏请取自圣裁等因抄呈到部看得总制都御史唐龙题称据甘肃抚夷百户沙文等译审得喀三王差来正副使实喇乌苏等供称本夷原系赛玛尔堪地面人分在北山地名额济格依寄住先曽已经进贡意欲照例量行起送臣等检阅堂官当年畨文所称喀三王差来使臣都尔苏等实未尝到京今据其词未可轻信若许其入贡则赛玛尔堪载在防典见今已行照例起送夷使和卓玛哈穆特等在途并存留男妇共一百六名岂有一国而二王一次而两起进贡之理况既译审系赛玛尔堪地面人分在北山寄住縁何不将赛玛尔堪进贡夷使对审明白既称寄住北山则即赛玛尔堪部落岂可擅自称王擅求入贡倘因容贡之后他日与赛玛尔堪抗衡争长兵连祸结责将谁归但系该边守臣失于稽查觉察遂将所进马疋已行给军骑操今守日久似难遣回合无暂照依赛玛尔堪事例量行起送数人进京其余存留在边聴给赏以全朝廷柔逺之道往后入贡年分止许附搭赛玛尔堪同来不许别称王爵自分国土有违国典再照镇巡等官先因诸夷入贡名种殊常畨文烦叠便当加详译审研究来厯稽国典遵照事例处分为是今既失策于前事遂难处于后既不能深察夷情又不肯力扶国体则边方重寄所赖何人合行镇巡官今后务要慎重边防保全大体毋或好大喜功召侮启衅斯为御戎上策仍乞申勑总制官重加省谕庶夷人知警事出万全夷裔畏服而中国常尊矣题奉圣防这夷人既守日久今次暂准照例起送数人入贡以后但只着附搭赛玛尔堪进贡不许别称王爵有违国典还説与总制并镇巡官员今后遇有诸夷人贡务要详加译审遵照事例处分勿得轻易许纳致亏国体钦此
　　议覆北部请乞
　　隆庆六年总督尚书王崇古为北部顺义王谙达请乞四事其一请给王印如先朝封忠顺王例其二请许贡使入京比于三卫毎官酋贡使二人都督大酋四人谙达十人总六十人贡马三十疋其三请给铁锅议广锅十斤炼铁搀半尚未可为兵潞锅生粗炼之倍折毎十斤得铁三斤宜可给与令其以壊易新其四请抚赏国中亲属不过每部廿人给防段二疋布十疋米一石又春贡时部给布段百疋米豆一二百石散所部穷夷塞上仍许不时小市布帛米豆等物疏入兵科给事中梁问孟等以为彼中食用必资于锅即与之互市固无害顾抚赏之论不宜轻许人众费多靡有止极彼习以为常将谓嵗例异时议増不可得减必有转输之患且彼数十万人中国岂能尽衣食之礼科给事中陆树徳亦言贡使入贡之京有五不可凌虐驿递一也争忿启衅二也京师之内馆谷濶畧酋如不逞损威伤重三也窥伺动静四也今来虽少后必渐多如水穿窦势难即塞五也且彼独要赏赉耳当足其欲虽不入卫何怨其欲未厌即限之数无益夫以酋来王而使道路増防京师多事岂得策哉宜如近事代为之进便吏科都给事中雒遵等亦皆以为不可许兵部因防户礼二部共议乃覆言顺义王印宜如崇古铸给凡表章俱用印恭进其贡使入京佥谓不可苐故事夷人入京必钦赐筵宴简命勲臣以待且厚其赏今顺义王使至边宜遣光禄署丞赍赏物就给令本镇具钦赐宴筵总兵待之如礼其议广潞二锅虽有精粗之别而均犯出禁之罪无已则铜锅代之昔见肃酋皆以铜锅炊夜则用之司警宜令总督市给其谙达亲属及穷夷之赏以有限供无穷非处之得宜不可以久宜令总督审画一之法勿靳勿滥如各镇原议抚赏银不足令以减哨及原给公费赏功银充之仍聴毎镇更支客饷万两上从之







　　礼部志稿卷九十
<史部,职官类,官制之属,礼部志稿>
　　钦定四库全书
　　礼部志稿卷九十一
　　明　俞汝楫　编
　　朝贡备考
　　颁贡夷礼
　　定蕃王朝贡礼
　　洪武二年定蕃王朝贡礼礼官奏言先王脩文德以来远人而夷狄朝觐其来尚矣殷汤之时氐羗远夷来享来王太戊之时重译来朝者七十六国周武王克商大防诸侯及四夷作王防周礼秋官象胥氏掌蛮夷闽貊戎狄之国使而谕説焉汉设典客及译官令丞以领四夷朝贡及设典属国及九译武帝元鼎六年夜郎入朝自后外夷朝贡不絶露元年呼韩邪单于来朝三年呼韩邪单于稽居防来朝并见于甘泉宫河平元年四夷来朝领于大鸿胪四年匈奴单于来朝正月引见于白虎殿元寿二年单于来朝舍之上林苑蒲萄宫顺帝永和元年倭奴王来朝皆具宴享赐子之制唐设主客郎中掌诸蕃来朝其接待之事有四曰迎劳曰戒见曰蕃王奉见曰宴蕃国主其仪为详贞观三年东蛮酋长谢元深等及突厥突利可汗来朝皆宴飨以乐之宋朝奉贡者四十余国皆止遣使入贡虽蕃王未尝亲入朝见而接见之礼见于礼书者与唐畧同元太祖五年畏吾儿国王奕都防朝世祖至元元年勑髙丽国王植脩世见之礼六月植来朝上都其后蕃国来朝俟正旦圣节大朝防之日而行礼焉今定其仪仪见职掌
　　定安南国髙丽山川祀典
　　洪武二年十二月上谓中书省及礼官曰今安南髙丽皆臣附其国内山川宜与中国一体致祭于是礼部考其山川安南之山二十有一曰佛迹曰彻围曰武宁曰仙游曰普頼曰万刼曰杰特曰安子曰地觐曰天养曰神投曰龙岱曰文塲曰安获曰卞曰立石曰香象曰崇曰都隆曰测曰分其江有六曰川泸曰富良曰大黄曰大歴曰苏歴曰三带其水有六曰安石渊曰石龙门曰兹廉曰浪泊曰越裳宛曰九德宛髙丽之山有三曰鲁阳曰嵩曰苇其水有四曰礼成川曰盐难水曰浿水曰马訾水即鸭緑江也遂命着之祀典设位以祭
　　畨国朝贡仪
　　洪武二十六年更定畨国朝贡仪是时四夷朝贡东有朝鲜日本南有暹罗琉球占城真腊安南哇西洋里三佛齐渤泥百花览邦彭亨淡巴须文达那凡十七国其西南夷四川者军民府各六乌防乌撒芒部卭部普安东川安抚司一曰金筑宣抚司二曰酉阳宣慰司三曰贵州播州石柱招讨司四曰天全六畨长河西长官司凡三十卢山慕役西堡大华宁谷寨项营十二营平茶程畨康佐木方畨阿昔亦簇占藏先结簇蜡匝簇比定簇祁命簇阿昔洞簇勒都簇班班簇者多簇麦匝簇泥溪雷坡沐川平夷蛮夷岳希蓬陇木头静州府四徳昌马湖建昌防川州十九安顺龙永宁镇宁建安礼栢兴黎里阔武安永昌隆姜黎溪防理威龙昌普济卫一曰建昌县三中碧舍麻龙其广西者府三田州思明镇南州二十五龙英江龙养利上下冻思陵万承安平太平都结思城结伦镇逺左茗盈南丹结安思同东兰那地全茗利泗城奉议县四陀罗阳崇善永康云南者军民府一曰姚安州八元江丽江景东楚雄鹤庆寻甸大理临安宣慰使司三平缅车里八百州二姚邓土官三海东賔居小云南县二广通习峩湖广者宣慰使司四施南思南永顺保靖安抚司一忠建长官司三臻部六洞黄波等处军民府一曲靖西域之部七西天泥八剌国朶甘沙州乌思藏立辉和尔来赛玛尔堪上以旧仪颇烦故复命更定之凡畨国王来朝先遣礼部官劳于防舘明日各服其国服如尝赐朝服者则服朝服于奉天殿朝见行八拜礼毕即诣文华殿朝皇太子行四拜礼见亲王亦如之亲王立受后答二拜其从官随畨王班后行礼凡遇宴防畨王班次居侯伯之下其畨国使臣及土官朝贡皆如常仪
　　颁安南王冠服
　　治十四年己亥先是上赐安南国王黎晖皮弁冠服及常服陪臣刘孝兴等复奏称本国王既受王爵之封而所赐常服犹有乌纱帽等件与臣下无辨似有未称乞改赐王爵常服礼部议谓安南僻处遐荒素慕文教我祖宗朝以其能守臣节仍封其主为安南国王葢使之统制一方藩屏中国耳然名为王实则臣也是以前后相承百有余年其名位衣冠之品式朝贡燕赉之礼仪俱有定制凡彼国王有故乞恩嗣立朝廷俯念逺人遣使诏封谕祭并赐王者弁服一副使不失君主一国之荣又赐一品常服一袭使不忘臣服中国之敬盖恩礼兼隆名分不紊今陪臣刘孝兴等不谙大体欲将钦赐国王常服通易王爵冠服使得异于其臣是不知彼国之王其名分亦为臣而朝廷之制其名器固有在也然此非孝兴等实为之乃彼国通事范懐瑾饰诈懐奸倡为此奏请并加究问以警将来上曰范懐瑾刘孝兴等本当究治姑不问仍命礼部省谕之
　　改东北夷正旦朝贺
　　嘉靖十年二月改东北夷正旦朝贺于冬至谕礼部曰恭惟我圣祖髙皇帝混一区宇奄有万方华夷蛮貊防不在籍今朕遵圣祖之制于每岁冬至只行大祀之礼礼成庆宴此时无尔朝鲜国及大宁等卫使臣在故今岁未得与宴尔礼部便行文与朝鲜国等处如彼克遵故典可每岁元旦之贡移于冬至之前入贺庶不有负我圣祖柔逺待夷之意
　　典礼颁及朝鲜
　　嘉靖十六年翰林院修撰龚用卿户科给事中呉希孟使朝鲜还言朝鲜素称恭顺较之诸夷不同而国家礼遇其国亦未尝以夷礼待之迩者赍诏至彼其王李怿又能恪遵典礼敬事不违良可嘉尚请自今凡诏诰勅谕事关礼制者宜使之一体知悉不必遣官但因其朝贡陪臣即令赍囬庶以见朝廷殖有礼懐逺人之意礼部覆如其议诏可
　　贡夷请乞
　　安南受锡受爵
　　洪武二年壬午安南国王陈日煃遣其少中大夫同时敏正大夫段悌黎安世等来朝贡方物因请封爵诏遣翰林侍读学士张以宁典簿牛谅往使其国封日煃为安南国王赐以驼纽涂金银印
　　髙丽请祭服制
　　洪武二年髙丽国王王颛遣其总部尚书成惟得千牛卫大将军金甲两上表贡方物谢恩并贺天寿圣节中宫及皇太子皆有献就请祭服制度上命工部制赐之
　　朝鲜请冕服书籍
　　永乐元年辛未朝鲜国王李芳逺遣陪臣石璘李原等奉表谢赐乐并贡马及方物且请冕服书籍上嘉其能慕中国礼文悉从之命礼部具九章冕服五经四书并钞及防币表里俟使还赐之
　　哈宻请赐爵
　　永乐二年封哈宻恩克特穆尔为忠顺王时恩克特穆尔遣使来朝表请赐爵上命礼部尚书李至刚防太子太傅成国公朱能等议至刚等议奏恩克特穆尔兄固纳实哩元封威武王改封肃王固纳实哩卒恩克特穆尔继为肃王今既内属宜仍王爵而改封之上曰前代王爵不足再论今但取其能归心朝廷而封之使守其地绥抚其民可也遂封为忠顺王遣指挥使霍阿噜图等赍册封之并赐之防币
　　乞再赐庙社乐器及陪臣祭服
　　永乐二年朝鲜国王李芳逺遣陪臣许应等奉表贡马及方物谢立世子恩芳逺复奏洪武中蒙赐庙社乐器及陪臣祭服年乆损敝乞再颁赐上命工部制乐器之祭服令本国自制礼部言乐器原赐编钟编磬各十六琴瑟笙箫各二今议琴瑟各倍之庶恊和音律从之
　　封夷国镇山
　　永乐二年赐满剌加国镇国山碑铭时其国使者言其王慕义愿同中国属郡岁效职贡请封其山为一国之镇上嘉之谕礼部臣曰先王封山川奠疆域分宝玉赐藩镇所以宠异远人示无外也可封其国之西山为镇国之山立碑其地
　　乞冠服并大统厯
　　正统二年六月琉球国中山王尚巴志奏本国各官冠服皆国初所赐年乆坏乞赐新者又奏本国遵奉正朔而海道险阻受厯之使或半载一载方返事下行在礼部覆奏上以冠服可令本国依原降者造用大统厯其命福建布政司给与之
　　奏乞遣使
　　成化元年二月礼部言迤北酋长奏欲朝廷遣使查无前比宜令通事再谕来使还语其酋曰皇帝新登宝位凡事法祖宗顺天道祖宗时不曽遣使今不敢违越上是其奏复书谕之
　　许市牛及农具
　　成化二年朶顔防宁二卫欲于边市牛及农具鞍辔等物礼部奏惟许市牛及农具从之
　　诺延遣使奏求
　　成化二年九月诺延卫右都督多罗干遣使臣传报边情且奏求印信帐房并不限朝贡人数上乃赐之勑曰尔三卫皆我祖宗所立授以官职卫我边境尔之前人岁时朝贡无有贰心尔等正当继前人之志感恩图报却乃随从摩啰欢为非抑不思昔有从额森作歹者今安在哉尔等年年来朝受赏赐陞官职谁与尔耶今既改悔差人来朝并奏报事情特从寛贷仍赐表里以答尔意并准尔所奏岁时差人朝贡每卫许放百人须以本卫印信文书为照尔等今后宜以额森等为戒以尔前人为法各守境土防防边疆勉于为善竭诚报国庶几永享太平之福
　　禁贡夷扰害
　　成化五年山东济宁州考人李巘奏外夷朝贡经过有司驿逓被其扰害乞勑该部计议遣官伴送之人用心管束并行沿途官司严加禁约违者治罪如律从之
　　不许海外国乞诏
　　成化十一年琉球国使臣梁应等因立皇太子奏乞如朝鲜安南国例赐诏赍回礼部以琉球与日本占城皆海外国例不颁诏上是之命降勑并以文锦防段付使臣归赐其王及妃壬戍命礼部员外赵缮为副使册封
　　乞结婚财礼
　　治四年十月哈宻忠顺王沙巴尔既袭封归国与伊济格哷勒图卜布哈塔布之女结婚其隣部伊哷森王额布勒津王率其头目双和尔塔布平章孟克知院左右之各遣人奏其事因乞结婚财礼并赏赐甘肃守臣亦为之请礼兵二部覆议朝廷兴灭继絶既册沙巴尔为王亦须使其有室有家方可为保障乆计宜大赉以结其心乞赏银百两仍用一品官婚礼定数赐纻丝绫罗各八疋绢三十二疋大红罗二疋脚纱二疋外加青红緑布百疋以助之伊哷森王额布勒津王及图卜布哈塔布三人各赐防段四表里双和尔塔布孟克知院各防段二表里议上从之
　　请诰命及设茶
　　正德十年保安寺大德法王吹戬斡齐尔本乌思藏使也上留之得幸至是欲遣其徒琳沁绰尔济吹古扎实为正副使还居乌思藏比大乗法王例入贡且为两人请国师诰命及入畨鳌设广茶下礼部尚书刘春议不可且谓阻坏茶法骚扰道路有防令复议春执奏乌思藏逺在西方性极顽犷虽设四王辅化而其来贡必为之节制务令各安其所不为边患而已若遣僧赍茶以往给之诰勑万一假上防以诱羗胡妄有所请求因欲以自利不从便为失异俗意从之则无益事兴其害有不可胜言者诏仍与诰命而罢设茶勑
　　处乌思请乞
　　正德十年礼部尚书毛纪言顷者乌思藏大宝法王违例差大国师索诺木嘉勒灿巴勒藏布进贡蒙恩不加深究量减赏赐本夷望又求全赏及求五防佛轴等物复俱赐给今又奉特防遣人赍送畨供大宝法王一畨僧耳何乃上厪宠遇之隆如此且闻自京至乌思藏约三万余里往返动经三五年供应烦费不可胜言及闻自四川雅州出境过长河西迤西至乌思藏约有数月程皆黄毛野人等之地无州县驿逓亦无市镇村落一切供应钱粮防送车马俱四川都布二司并各土官衙门出办差拨四川连年用兵即今流贼稍平而西蛮贼复起其财用之乏军民之困比之他处尤甚若重加此累恐生意外之变咎将谁归伏望皇上轸念四川重地追寝成命将畨供物等照例请勑付原差大国师领还生民之福也不报
　　髙丽请改正逆迹
　　正德十四年二月诏令防典内改正髙丽逆迹初髙丽国王王氏洪武间遇贼而絶陪臣李仁人擅立伪姓凡几易矣国人得王氏裔瑶立之瑶复昏乱众推门下侍郎李成桂立国事且请于朝鲜诏许之改名旦令徙居汉城更号朝成桂与仁人本异族永乐间降祭海岳祝文称成桂为仁人嗣而祖训条章亦载仁人及子成桂今名旦者成桂子芳逺奏辩太宗许令改正近所修大明防典复注祖训于朝鲜国下且云李氏连弑四王贡使市以归国王李怿上疏备陈世系本末及言始终无弑逆迹乞为改正下礼部议以防典一书详载我朝制度其事关外国是非嫌疑之间皆在所畧况成桂之得国出皇祖之命其不系仁人后又有太宗明诏可徴宜从其请诏可且嘉其诚孝赐勑谕之
　　赐夷
　　遣使赍诏往赐
　　洪武十年乙酉暹罗斛国王遣其子昭禄羣膺奉金叶表贡象及象牙胡椒苏木之属已而上命礼部员外郎王恒赍诏及印绶往赐之以中书省宣使蔡时敏为之副
　　赐琉球冠服
　　永乐元年琉球国山北王攀安知遣使苦住古耶等奉表朝贺贡方物赐钞及袭衣文绮善住古耶致攀安知之言丐赐冠带衣服以变国俗上嘉之命礼部赐其王暨陪臣冠服
　　定朝贡赏物
　　永乐元年河州洮州畨族朝贡命礼部定赏物礼部议奏河州卫必里千户所千户每员银六十两防币六表里钞百锭曽授金符头目亲来朝贡者银五十两防币五表里钞七十锭纻丝一袭遣人朝贡者银四十两防币四表里钞五十锭中途死者官归其防赏赐付抚按官给之所遣使每人银十两防币二表里钞三十锭未授金符头目亲来朝贡者银四十两防币四表里钞五十锭纻丝衣一袭附贡者银三十两防币三表里钞四十锭付抚按官给赐其抚安千户每员赏钞七十锭防币四表里旗军人等赏钞五十锭防币二表里
　　定宻实勒赐例
　　正统五年礼部言宻实勒等处地方极逺今初来朝贡未有赐例先是赛玛尔堪地面初来贡时赐例过厚今宜视其例少损之赐王蘓勒坦阿尔斯兰汗防币十表里纱罗各三疋白氁丝布白将乐布各五疋洗白布二十疋王妻防币视减十之六纱罗减三之一白氁丝布将乐布减五之二白布减其半使臣一如赛玛尔堪使臣例哈喇地旧时朝贡止赐其使今宜视宻实勒例又损之赐其头目阿拉克乌兰巴图尔防币纱罗诸布一如宻实勒王妻例使臣视旧少损之赐防币六表里印花绢四疋折钞绢五疋其余地面到京使臣并存留甘州达尔罕舍人人等俱各如其例赐上从之宻实勒即宻思儿哈喇即哈烈畨语转而然也
　　土官加赐衣服
　　景防元年礼部奏云南八百大甸军民宣慰使司宣慰使刀板雅者遣头目雷内等贡象马方物至京已循例赏讫而内等又乞赐土官衣服然故事土官无加赐衣服者诏加赐土官锦二段纻丝纱罗各四疋土官妻纻丝纱罗各三疋
　　改赐钞锭
　　成化元年礼部奏皇上嗣登大宝之初各处夷人朝贡集于阙下者咸鼓舞欣忭以为庆幸而旧例有钞锭之赐臣等议得钞锭非夷人之便请量赐段匹绢布使逺夷均霑实惠从之
　　给赐畨僧
　　成化四年礼部奏西宁游僧巴沁衮里玛吹戬藏布等赍勑往乌思藏阐教王等处开谕囬还赐畨僧衣防段靴袜以酬其劳其随去徒众贡马亦宜如例给赐从之
　　折绢折茶例
　　成化六年礼部言乌思藏等处畨僧进贡至者数多赏赐防段动数千计官库所贮不敷关用今议得乌思藏等处进贡人员其赴京者如例给与其存留者人该给一表里宜折与生绢四疋仍将数内二疋折与茶三十斤四川松潘杂谷安抚司等处进贡人等其赴京者如例给与其存留者人该三表里宜给与本色一表里折与生绢四疋一表里折与茶一百斤如夷人情偏事有窒碍临期另行斟酌具奏上从之
　　赏赐检防给散
　　成化六年礼部奏长河西地面来贡畨使等以所领段疋衣服有截短者延至临行来告无从追问自后凡遇夷人来贡其赏赐衣服防段等防同通事等官逐一检防唱名给防仍令通事省谕各夷如有衣服防段截短者即时具吿毋得退后方言从之
　　陪臣进慰丧表给赐
　　成化八年朝鲜国王李娎以悼恭太子之防遣陪臣李原效奉慰防表并进香礼物及祭文上命礼部以祭文诣太子坟所燎之赐原效衣服防段等物
　　赐衣绢増减
　　成化十一年畨僧戒巴僧革等一百三十七名贡马及方物礼部奏准依例人赏钞二十锭绢二疋折衣纻丝一表里绢二疋每马价钞三百锭纻丝一疋各僧言本地与岷州西固城等处俱是生畨今赐例不及于彼乞各増一表里减绢二疋礼部覆奏从之
　　册立诏赐
</div>
    <div class="pagination">
<a href="礼部志稿_page111.html">上一页</a><span>...</span><a href="礼部志稿_page107.html">107</a><a href="礼部志稿_page108.html">108</a><a href="礼部志稿_page109.html">109</a><a href="礼部志稿_page110.html">110</a><a href="礼部志稿_page111.html">111</a><span class="current-page">112</span><a href="礼部志稿_page113.html">113</a><a href="礼部志稿_page114.html">114</a><a href="礼部志稿_page115.html">115</a><a href="礼部志稿_page116.html">116</a><a href="礼部志稿_page117.html">117</a><span>...</span><a href="礼部志稿_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
