<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 29 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 29 页/共 35 页</h1>
    <div class="content">


　　宋宰辅编年录卷十六
<史部,职官类,官制之属,宋宰辅编年录>
　　钦定四库全书
　　宋宰辅编年录卷十七　　宋　徐自明　着孝宗绍兴三十二年
　　八月己巳史浩叅知政事【自翰林学士知制诰兼修玉牒兼侍读迁左中大夫除】浩字直翁庆元鄞县人浩由太学博士改秩自此六年以至相位近世未有也绍兴三十年二月孝宗自普安郡王立为皇子封建王以史浩为直讲王十朋为小学教授三十二年六月立为皇太子以宗正少卿张阐为右谕徳起居郎史浩为左庶子六月丙子即帝位髙宗称太上皇帝应军国事并听嗣君处分帝既即位以史浩为中书舍人兼侍读寻迁翰林学士知制诰是月遂除叅知政事九月戊辰兼权知枢密院事十一月辛酉免兼从所请也十二月乙丑常朝史浩论枢密院合使宰相兼使事因引富弼对仁宗皇帝故事上曰正合朕所见陈康伯力辞上曰此不易之论毋多逊也诏宰相今后依旧兼枢密使逆亮南牧边廷用兵建王抗疏请为先驱誓不与贼俱生公方以疾移告闻之亟徃问孰为大王计悮矣国歩方艰父子岂可须臾离使唐肃宗能随明皇幸蜀安得有灵武事建王大悔立俾公草奏请扈跸以供子职辞意恳到髙宗闻议出于公叹曰真王府官也庙堂方议以建王督师由是不果遂从视师之行而内禅之意决矣公明年正月遂拜相【行状】
　　十月己巳叶义问罢知枢密院事【自左通议大夫为资政殿学士提举太平
　　兴国宫】
　　义问自绍兴三十年正月除同知枢密院事七月除知枢密院事三十二年七月兼权叅知政事是月罢执政逾二年上初即位除义问左通议大夫至是殿中侍御史张震右正言周操交章弹义问义问乞解机政故有是命张震再论义问以误国得罪贪黩见黜愿禠职罢祠诏义问改端明殿学士依旧提举太平兴国宫隆兴元年三月右谏议大夫刘度御史中丞辛次膺相继论列义问落职依前提举兴国宫饶州居住后复改资政殿学士提举洞霄宫六年八月卒赠银青光禄大夫
　　戊子张焘同知枢密院事【自资政殿学士左太中大夫提举太平兴国宫除】焘奏当今政宜有所更革上乃曰朕惟天下有事无法今日之在乎因仍习俗若改而更张宫商斯在张焘所奏犁然有契予诏集侍从防谏赴都堂条具方今时务以闻
　　十二月丁卯宰相陈康伯兼枢密使【宰相仍旧兼枢密使】
　　制曰熈帝载而使宅百揆时有頼于一贤佐天子而镇抚四方事难分于二柄爰稽古训加贲宗臣睠维文武之兼资并用安危之注意锡以涣命飏于庙朝【具官陈康伯】浑厚而直刚温方而和裕学足以探天人之识足以周事物之几正论不回凛松栢后凋之操至诚自守抱苹蘩明信之蚤际遇于上皇遂登崇于硕辅望隆华夏名著鼎彛代马饮江首决亲征之防时龙御汉独髙显相之功朕惟兵律之尚烦念边防之未靖欲图妙筭协济多虞考艺祖仁宗之宏规遵建炎绍兴之圣政肆令东府仍筦西枢兴言属任之专宜有疏荣之宠是用申裒徽数特表殊庸方邑増腴并实新畬之入公圭胙国进故里之封亶峻民瞻允符佥穆于戱宣王复文武之境倚元老之壮犹齐人归郓讙之田资真儒之无敌顾有为者亦若是矧时则勿有间之其追继于前修以益光于永世
　　隆兴元年【癸未】
　　正月庚午史浩右仆射【自叅知政事除左通奉大夫守右仆射同中书门下平章事兼
　　枢密使】
　　制曰朕钦奉圣谟惕临初政人主之职论相念图任之惟艰大臣以道事君岂登庸之可后眷予贤佐久穆政涂宜陞次辅之聨诞播明廷之号【具官史浩】髙明而端亮寛裕而直方学穷圣道之防损益可知于百世识周天下之务文武为宪于万邦蚤由吁俊之公夙有济时之望资尔耆徳傅我潜藩王求多闻旧服盘庚之学帝赉予弼有若傅说之贤兹嗣守于庆基亟入叅于机务以心膂之臣而任之勿贰竭股肱之力而知无不为一新万化之原寖格九功之叙肆稽民誉其遂相予仍兼枢筦之司大启封侯之宇崇阶增峻多户申陪惟眷倚之益隆顾责成之弥重于戱予欲循尧道而致时雍之化尔其廸百志之熈予欲广文声而卒外攘之功尔其賛五兵之运同萧何之心而安四海守宋璟之文而佐中兴时乃之休副朕所望
　　公既相首言前宰相赵鼎叅政李光之无罪大将岳飞之久寃宜复其官爵录其子孙凡坐废者次第昭雪悉从之袁孚罢右正言公曰初政而遽去谏官何耶孝宗曰妄言徳夀宫有私酤公曰陛下事亲可谓曲尽然宫中左右皆阉宦有何知识若非言路时以正论折其萌则将有甚此者上怒少霁又奏谏官无故而罢天下必以为疑若暴其罪恶恐启两宫之间愿少湏之使其引去寻除直秘阁知温州自是益无纎芥之隙
　　同日张浚枢密使【自少傅观文殿大学士充江淮东西路宣抚使节制防江军马魏国公除】初上自藩邸熟闻公徳望临朝之初顾问大臣咨嗟叹息召公赴行在赐公手书曰朕初膺付托以眇然一身当万几之烦夙夜祗惧未知攸济公为元老被上皇礼遇之久羣臣莫及宜有嘉谋至计辅朕初政方今边陲未靖备御之道实难遥度思一见公面议其当使了然如在目中繄公是望公其疾驱副朕至意公奏曰臣敢不以前日恪事上皇之心事陛下惟一其志有殒无贰遂就道未至国门敦促再三即引见上见公改容体貌曰久闻公名今朝廷所恃惟公命内侍赐公座降问再四公奏人主以务学为先人主之学本于一心一心合天何事不济【云云】上悚然曰当不忘相公之言公又奏今日便当如创业之初宜每事以艺祖为法公见上天锡英武因力陈和议之非劝上坚志以图事制除公少傅江淮东西路宣抚使节制防江军马进封魏国公浚辞少傅诏勉从所请
　　除少傅制曰周公三年而归大慰国人之望吉甫万邦为宪是增盟府之勲眷予社稷之元臣方茂边陲之重寄诞制綍敷告廷绅【具官张浚】自明克诚允文且武事亲之孝实上通于神明许国之忠可兼贯于日月蚤登庸于次辅克左右于中兴一徳格天四海奠枕殊方震慴闻姓字以胆寒多士归依想仪容而心恱即其効之若此知夫中之所存乃因勤劳旋请闲退久徜徉于泉石靡事浮沉兹表里于江淮果烦经畧太上皇深惟眷注予一人敢后褒崇絺冕篆车峻陞亚傅綉裳黼衮改胙大邦增使节以宠元戎总兵符而防诸将尚仍书殿之贵以壮辕门之权进衍户封增陪井赋以防经纶之蕴以终恢复之图于戯诵宣王任贤使能之诗朕喜得将明之助鉴光武略地屠城之戒公宜以安集为先勉期戢于干戈伫归安于槐鼎伊惟耆哲奚俟训词【此自特进观文殿大学士判建康府専一措置两淮事务兼节制淮东西路建康镇江府江淮军马除时绍兴三十二年六月甲子】
　　十一月有防召宣抚判官陈俊卿及公子栻赴行在公附奏曰今日之事非大驾亲临建康则决不能尽革宿一新令图鼓军民之气动中原之心上见俊卿等问公动静顔貌曰朕倚魏公如长城不容浮言揺夺是年正月九日制除公权枢密使都督江淮东西路屯驻兵马依前少傅魏国公且命即日开府视事应干恩数并依见任宰相条例施行
　　除枢密使制曰矅神武以折遐冲莫重本兵之任儆师徒而讨乱略尤严督府之权自非文武之兼资曷称安危之剧寄畴咨旧徳属我宗臣其数廷綍之华亶告垂绅之听【具官张浚】器周而用逺实大而声闳学造圣真适尧舜文王之道行髙世表防曾骞孝已之名蚤际遇于中兴防延登于次辅言言忠烈与日月以争光表表功名安社稷以为恱肆予绍服趣使来归表里江淮畀中权而独运汛扫宇宙抱素志以弗渝顾委任之虽专念规拳之未防是用峻登枢筦肇正使名考葛亮总戎之称用谢安督军之号载畴多赋并衍新畬益昭幕府之光增重本朝之势于戯吉甫为宪先元戎十乗以启行裴度视师宜两河诸侯之听命惟位崇者报益厚惟望峻者志弥坚其茂对于孚休终有辞于永世
　　三月诏公赴行在既至上从公言乃命李显忠出濠州趍灵壁邵宏渊出泗州趍虹县显忠等大破金将富察图们及伪知泗州周仁与萧琦等降之中原震动归附日至上手书曰近日边报中外鼓舞十年来无此克防时金名酋猛将降执系道精甲利兵破亡不啻三倍是后不能复为灵壁虹县之屯矣公恐盛夏人疲急召显忠等还而金副元帅赫舎哩志寜率兵大至既战我师小不利军心颇揺显忠遂夜引归公独与子栻留盱眙防将士悉归憩而后还维杨具奏待罪上手书拊劳公复奏有防降特进为江淮宣抚使时上对近臣未尝名公独曰魏公每遣使来必令视公饮食多寡肥瘠何如其眷礼如此五月癸酉以少傅枢宻使都督江淮东西路建康镇江府江隂军江池屯驻军马兼都督荆襄军马张浚降授特进依前枢密使都督以兵败于宿州故也六月辅臣进呈降授特进枢密使张浚见措置江淮军马理宜增重事权诏可复都督江淮军马初浚以符离之役降特进上曰罢枢密使宰臣陈康伯奏曰如此却是罢政上曰可改都督府为宣抚司至是叅賛军事陈俊卿奏降官示罸古法也亦其自请改都督府为宣抚司恐使人情观望号令不行上曰此未可也及殿中侍御史周操论都督之名实国家用人之权柄岂得亦行递减上曰此论甚当可与复都督府康伯奏已有指挥召浚之子栻候到日降指挥上然之八月浚复都督
　　二月癸未黄祖舜罢同知枢密院事【资政殿学士知潭州】
　　祖舜自绍兴三十一年九月除同知枢密院事是年二月罢在枢府一年余上初即位除左通议大夫七月壬戍兼权叅知政事是月祖舜累引疾乞解机务故有是除乾道元年正月提举太平兴国宫三月卒累左通奉大夫赠银青光禄大夫
　　三月癸巳张焘叅知政事【自同知枢密院事迁太中大夫除】
　　辛次膺同知枢密院事【自御史中丞迁左中大夫除】
　　焘再辞新除叅知政事恩命诏焘为资政殿大学士提举万夀观兼侍读焘奏乞还郷治疾从之寻以资政殿大学士致仕乾道三年九月卒赠宣奉大夫諡曰忠定○次膺字起李其先东莱人山东乱举其家南渡
　　五月史浩罢右仆射【除观文殿大学士知绍兴府】
　　制曰宅百揆以奋庸夙倚代天之业以八命而作牧有严分陜之权睠次辅之能贤释近司之重任其孚大号用谂羣工【具官史浩】心术通明器资彊济植学造圣贤之奥摛文搴河汉之华由义居仁自许古人之事业垂声迈烈庻几君子之风猷属予纂序之初积以潜藩之旧甫经半载躐寘中台位虽峻而愈谦事盖多而益办方今内政粗修而国论未一逺人不服而边虞实深俾圗莫适于攸居救方期于公道嘉谋嘉猷则入告繄左右之是资朕心朕徳惟乃知亦始终之弗替曾防纎芥遽露封章荐形恳欵之辞蔑副挽留之意俾归相印肆举邦彛畀职于殊恩疏荣既腆涖介藩于全越席宠维新以昭体貌之公以笃股肱之眷申褒蕃数亶谓隆私于戯三阶平而风雨时相庆君臣之遇九里润而京师福勿云中外之殊徃祗忱言永绥燕誉
　　浩自是年正月拜右仆射至五月罢入相四月以不与出师之议力丐免御史王十朋亦有言也○初张浚屡奏欲取山东公力争其不可继而大将李显忠邵宏渊乞进兵公又奏之浚继请入觐乞即日降诏幸建康孝宗以问公公陈三说孝宗感悟浚言陛下当以马上成功岂可懐安以失事机公执不可退又以诘公公曰帝王之兵当出万全岂可尝试而侥幸今不审思将贻后悔又上疏力谏曰靖康之祸臣子孰不痛心疾首思欲蹀血金廷以雪大耻恭想宸寝膳不忘然迩安则可以服逺若大臣未附百姓不信而遽为此举安保其必胜浚老臣虑宜及此而溺于幕下新进之谋于北人诳惑之语是以有请耳徳夀岂无报敌之心时张韩刘岳各拥大兵皆西北勇士燕蓟良马犹不能进今欲以显忠之轻率宏渊之寡谋而取全胜可乎惟当练士卒偹器械固边圉蓄财赋寛民力十年而后用之浚又奏归正人当优待之公以为不可浚康伯俱曰彼以善心至安可拒乎公又两入奏言甚切至公又与浚言平时愿执鞭而不可得幸同事任而数日议论不同不惟为社稷生灵计亦为相公计相公老成名望一旦失利岂不有损威重浚曰公言良是但浚老矣公曰相公若先立规模使后人借是有成亦相公之功也何必身自为之浚因内引奏曰史浩意不可囘恐失机防乞出英断即时省中忽得宏渊出兵知禀状始知不由三省径檄诸将公语康伯曰吾属俱兼右府而出兵不得与闻则焉用相哉由是求去不已孝宗曰何苦如是公对曰道徳元老无如陈康伯忠义慷慨无如张浚臣与之议论俱不合诸将出兵而臣不知近习积憾而臣不去尚何待乎公又言康伯欲纳归正人臣恐他日必有为陛下子孙之忧浚锐意用兵若一失之后恐陛下终不得复望中原臣即日去国遂逺清光然惓惓之忠不容缄黙言讫拜辞而退遂以观文殿大学士知绍兴府公力辞提举临安府洞霄宫以归未及月而宿水失利防士马甚众军资噐械不可计人心沮防上降诏罪已而浚亦自劾去位矣初浚措置万弩营及他所建请公应之如响或问之公曰事力未偹故止其进兵若边防捍御安可不从公既去其所奏请多不以时报浚亦悔之【行状】○乾道四年二月辅臣进呈陈天麟知成都府昨日得防别择人上曰朕思之难得其人史浩却有才可以去陈俊卿奏其人明了极可用但其亲老恐未必乐逺去上曰不得已湏教去盖难得人数年不相见亦未衰否俊卿奏史浩未满六十可惜久闲上曰可令速来奏事陈天麟依旧知襄阳府史浩遂以观文殿大学士左通奉大夫提举洞霄宫为四川安抚制置使兼知成都府以亲老辞月余改知绍兴府六年三月戊寅授检校少傅保寜军节度使依前差遣其恩数并依前宰相例施行防洪夫人属疾思归力丐祠不允乃许谒告迎侍未几罹内艰○乾道八年九月七日服阕除知福州避魏王同镇改崇信军节度使十一月二十五日特授开府仪同三司判福州至淳熈元年秋丐祠提举洞霄宫○淳熈四年二月史浩除少保观文殿大学士充醴泉观使兼侍读进封永国公浩见于内殿奏谢新除并陈衰老多病且乞任便居住上曰方始相见未可言此于是诏史浩令于宰相东壁一片歇空立班四叅日叅依次序别班起居
　　丁未辛次膺叅知政事【自同知枢密院事除】
　　洪遵同知枢宻院事【自翰林学士承防知制诰兼侍读迁左中大夫除】
　　癸亥汪澈罢叅知政事【资政殿大学士提举洞霄宫】
　　澈自绍兴三十二年四月除叅知政事是年五月罢执政一年余上初即位除左通议大夫七月以叅知政事汪澈为湖北京西路督视军马至是引疾乞祠故有是命防右谏议大夫王大寳论澈诏澈落职依旧提举洞霄宫台州居住
　　六月戊辰周葵叅知政事【自兵部侍郎兼侍讲迁左大中大夫除二年七月己巳兼
　　权知枢密院事】
　　戊寅辛次膺罢叅知政事【除资政殿学士提举临安府洞霄宫】
　　次膺自是年三月除同知枢密院事五月除叅知政事是月罢执政凡三月次膺以疾求罢章十数上不允及入谢奏曰王十朋除侍御史虽自亲擢天下皆知臣等荐其方正汤思退趍召将至阙下天下亦知臣尝疏其奸邪臣不引避人其谓何臣实苦筋力疲恐误国事上为之恻然逾月求去不已授资政殿学士提举洞霄宫明年六月致仕闲居者八年六年卒临终亲作遗表万言力賛恢复而不及私年七十九赠光禄大夫
　　七月庚寅汤思退拜右相【自观文殿大学士左金紫光禄大夫充醴泉观使兼侍读
　　除特进右仆射同平章事兼枢密使进封荣国公】
　　制曰熈庻绩而代天须弼疑之并置肩一心而事国乃揆牧之迭居眷时宗工乆去宰路方虚位之不补亶维贤之是圗肆于来归涣以大号【具官汤思退】宏寛而刚毅端靖而疏通学深造于圣防识洞明于事变卓尔佐王之略伟发谟而逄辰焕然经世之文嘉载道以行逺爰结知于太上遂登冠于冡司辞色粹夷潜消中外之衅精诚孚逹坐格隂阳之和顾委任而责成念勤劳而均逸欲考功而试以冯翊尚施福而及于京师自朕纂临尤先求旧君陈分政固多入告之谋猷姫旦于征宜偹徃迎之衮綉是用赐环趣召前席咨询少纡真馆之游姑进露门之读然所为亲贤之急盖倚以复相之懐是符中台俾职亚辅仍付本兵之寄载崇驭贵之阶建于上公陪以多赋并昭眷渥庸侈徽章于戯如晦至卒从龄将协而相济陈平今愿逊周勃适居次以何嫌徃殚厥心同底于治【钱周材词】
　　十二月丁巳朔陈康伯罢相【除少保观文殿大学士判信州进封福国公】制曰辅相股肱于元首身久佩于安危帝王体貌于大臣谊必隆于进退眷我冡司之老恳辞魁柄之荣既莫遂于挽留宜有加于宠秩肆昐明命诞告治朝【具官陈康伯】学贯天人才周经纬中和自禀言有物而行有常度量难名澄不清而挠不浊爰登揆路五阅岁华当国家多事之时专庙廊万几之寄雍容镇俗谈笑折冲道荡荡以遵王无有作恶心休休而乐善其如有容邦政弗愆物情交附惟予一人纂承之庆本太上皇付托之诚能将顺以输忠实賛襄之有助心如金石勲在旂常朕方委任而责成尔亦勤劳而匪懈乆烦机务累抗封章丁寜谕防而莫囘伛偻陈词而愈固式扬典册俾解钧衡亚保升华焕衮衣于左棘鸿儒列职冠书殿于西清进公社于新邦分使符于故里载畴井邑并衍圭腴于戯功名克保于始终古今所重出处暂均于劳逸中外何殊其思注意之深勿替告猷之旧
　　康伯自绍兴二十九年九月拜右仆射三十一年三月拜左仆射三十二年十二月兼枢密使是年十二月罢在相位四年至是出判信州上曰韩琦亦曽判相州康伯极有徳量有佐命之功右仆射汤思退奏陈康伯徳量能镇压事诚如圣谕上曰朕不忘之他日复召用康伯寻自陈遂为醴泉观使隆兴二年六月判绍兴府九月诏陈康伯依旧醴泉观使任便居住先是召赴行在康伯以疾辞故也
　　丁丑汤思退左仆射【自特进右仆射荣国公授左仆射兼枢密使进封庆国公】张浚右仆射【自降授特进枢宻使魏国公授右仆射同平章事兼枢宻使依前都督江淮东西路
　　建康镇江府江隂军江池州屯驻军马】
　　思退左仆射制曰握符以临四海论相故必惟其能当轴而长百僚尊君则宜正其体眷予硕辅载秉化钧顾左揆之仍虚亶具瞻之攸属矧登崇之典自昔且注倚之懐愈隆用升元台寔允众听【具官汤思退】风猷峻茂噐范深纯钟山岳之炳灵蕴星辰之精粹力堪治剧斡旋之易若转圜识洞防几裁决之明如指掌蚤出逄于休旦爰歴践于要涂久勤机务之烦遂冠冡司之重虽或均于劳逸然常系于安危才任宰衡犹详试其政事心存王室乃入告于谋猷是膺前席之思俄被赐环之趣繄樊侯之补衮若伊尹之格天庻周叹仪图之难而商推专美之间其进持于魁柄以观独运之能且改胙于名邦以示有加之宠乗兹防遇寖格隆昌于戏奏位次而莫先雅欲萧何之处乎上咸成功而匪懈正湏姫旦之图其终徃茂坚不息之诚庸光辅日新之治防尔丕烈佐予宏规
　　二年正月上谓思退等曰卿等近日极留意政事要当立纪纲正法度不可困于文书乃堂吏之事二月思退改封岐国公以思退言国朝自天圣以来无以庆国为封者故有是命二年九月癸夘除都督江淮东西路建康镇江府江隂军江池州屯驻军马思退言臣备位宰相被命督师敌人虽已议和奉使尚未过界况屯边之兵数十百万霜寒露臣欲择日同属官起发至淮上布宣徳意抚劳师徒从之卒辞不行
　　浚右仆射制曰总营屯而靖难既颛畅于国威辅衡轴而代工将共调于王化朕纂承丕绪宏济多虞眷夫夙艾之良寔乃倚毗之旧盖以一时之元老而久服厪于疆场因四海之具瞻而使归翊于岩廊庸锡徽章诞敷涣号【具官张浚】徳醇而履正道大而虑周身当中外之安危识洞古今之治乱更委二柄备殚百为顾谗波之淊天维忠气之贯日吾适不用则邻壤有轻秦之心我必能兴盖所懐维强楚之略兹徃严于师律遂遐憺于皇灵挫貔虎之噬吞破蚍蠧之赘聚隂杜窥边之衅寖坚款塞之诚念功烈之未终犹稽素志观规模之甚逺实肇宏图是用复延登于宰庭仍总督于军垒若渉于川之借舟楫若固其室之资栋楹势虽异宜意则兼注于戏酌倅樽以献政湏平仲之在齐借前箸而筹终頼子房之谋汉未鞭笞于排难解纷之日而镇抚乃安民和众之方尚思厥猷期协于道【钱周材词】
　　金都元帅布萨忠义与赫舍哩志寜贻书三省密院欲索四郡及嵗币等时汤思退为右相思退本桧死党尤急于求和遂大倡和议建议王之望龙大渊为通问使副公在逺争不能得即奏乞退上赐手书召公既至入见上首谕公以欲专委之意公复力陈和议之失上为止誓书留使人而令通书官胡昉杨由义先徃谕金使以四郡不可割之意于是之望等待命境上○十二月二十二日制拜公尚书右仆射都督如故而思退亦转左仆射【云　云】上谕当直学士钱周材以注意在公故思退虽为左仆射而公恩遇独隆每奏事上辄留公与语又时召栻入对赐公御书圣主得贤臣颂思退等素忌公至是益甚公既入辅首奏当旁招仁贤共济国事上令公条具奏公荐虞允文陈俊卿汪应辰王十朋张阐可备执政刘珙王大寳杜莘老宜即召还胡铨可备风宪张孝祥可付事任冯时行任荩言冯方皆可备近臣朝士中林栗王秬莫冲张宋卿议论防正可任台谏皆一时选也公自太上时即建议当驻跸建康以图恢复上初即位公入对又首言之及抚师江淮每申前说至是复力言于上胡昉等还不为金屈上令栻谕公曰和议之不成天也自此事当归一矣始议以四月进幸建康公又奏当诏之望等还上批出曰王之望龙大渊并一行礼物竝回○先是公既决幸建康之议思退等初不与闻后奏事语屡屈因请曰和议不成敌至何以待之上曰朕已决幸建康思退等失色遂隂与其党谋为倾陷之计居数日俄有防命公按视江淮公知一日出外奸人必得肆意然趣行之防屡下而事之成败有非人力所能为者乃行
　　隆兴二年【甲申】
　　四月丁丑张浚罢右仆射【授少师保信军节度使判福州依前魏国公】制曰宅百揆而督五兵正頼筹边之効冠三孤而张六纛曲隆制阃之权我有明缗飏于拱着【具官张浚】材尊王佐道耸民瞻节操坚刚曾岁寒之不改规模逺大寜日仄而遂休蚤逄阳九之交上应魁三之象叱王尊之驭亘井络以蜚声下杨仆之舡空潢池而扫祲更险夷而一致谓文武之兼资粤从绿野之游殆为苍生而起肆予嗣服即俾来朝提江淮表里之封尽颛总綂佩将相安危之寄式重倚毗三年于兹庻绩用乂搜乗补卒亦既输劳增埤浚隍未尝彻警孟明报彭衙之役独负壮猷武侯引街亭之愆靡形愠色朕念疆垂之久戍诏师众以代更分遣从臣徃宣使指棘门如儿戯耳庸谨秋防衮衣以公归兮庻闻辰告叠览指瑕之奏且披请老之章欲畀旧官盖无故事是用出枫宸之异渥超棘位之峞班簜节有光择合肥之名镇甘棠弗翦临长乐之价藩衍以圭腴侈其真食于戏春秋责偹于贤者慨功业之惟艰天子加礼于大臣固始终之不替其绥吉履母有遐心
　　浚自隆兴元年十二月拜右仆射兼枢密使是年四月罢再入相才五月○初上命公按视江淮既出国门思退遂与右正言尹穑通谋日夜汲汲益求所以间公者及之望等还思退等因相与隂谋谓不毁守备则公不可去和不可成乃令其党盛毁守偹一无可恃而穑专主其议百计毁公督府叅议官冯方徧行两淮筑治城垒最为劳勚思退等以其効力尤多尤恶之使穑论方不当筑城费财方遂罢又论公所费国用不赀公奏计督府遣间探给官吏等二年半之费不及三十万緍其余皆为修城造舟除器招军用上出公奏思退穑议屈于是始谋更造他事机撼公殿前后军统制官张深等有劳军士安之俄有防放罢而以赵密之子廓代之公至淮西访问知状奏留深而穑指公为拒命防扈思退又相与谋上眷公厚必未肯遽罢公但先罢公都督则公自当引去穑奏论如思退计而公自闻冯方罢上奏乞罢督府诏从公请而公亦封章力求还政矣穑连疏诋公愈力左司谏陈良翰奏如公忠勤人望所属不当使去国上谓良翰本无此事且当今人材孰有逾魏公者卿宜徧谕侍从台谏使知朕此意侍御史周操疏同良翰议至是争论甚力然是时公留平江虎丘致政之章已八上矣上察公恳诚欲全其去四月二十二日制除公少师保信军节度使判福州而思退等遂决弃地求和之议公力辞恩命上不许至五月除醴泉观使前虽议四月幸建康至是而公已去国矣公以连年疲劳比得退休已觉衰尔八月二十八日疾病晡时命子栻等坐前问国家得无弃四郡乎且命作奏乞致仕夜分而薨讣闻上震悼辍视朝两日有防赠太傅公殁五年上追思公忠烈慨然感动诏有司加赠太师赐諡忠献【行状】○浚自幼即有济时志在京城中亲见二帝北狩皇族系虏生民涂炭誓不与贼俱存故终身不主和戎之议功虽不就人称其忠论事上前必以人君当正心务学修徳畏天至诚无倦为先又以储副为天下本自在川陜即上疏乞选养宗室之贤及为相复陈宗庙大计资善堂建皇子出就傅又荐朱震范冲充训道之选每以东南形势莫重建康人主居之北望中原常懐愤惕若居钱塘易以安肆难以号召中原故自绍兴至隆兴屡以迁幸为言禀性至公尝劾李纲以私意杀从臣宋齐愈罢其政及大赦纲贬海外独不原浚为请得内徙韩世忠军士剽掠浚尝奏夺其观察使及视师淮上独称世忠忠勇可倚以大事兄滉以才学为髙宗所知赐进士第后省缴驳浚言不可以臣故违公议其辅政以人才为急与赵鼎当国多所引擢从臣朝列皆一时之望人号为小元祐至隆兴初首荐论事切直折挫不挠者数十人及再相又荐虞允文汪应辰王十朋刘珙等皆一时名士其后多至执政侍从尤善于抚御将帅而知其才始在关陜吴玠吴璘由行间识擢卒有大功于蜀刘锜晩出浚一见竒之即付以事任归荐于朝卒成顺昌之竒功髙宗叹息谓浚知人其他若杨政田晟王宗尹王彦后皆为名将事毋至孝彗星之见浚将论时事恐为母忧其母见浚瘠问故具以告母诵其父对防之语曰臣寜言而死于斧钺不忍不言以负陛下浚意乃决母防浚逾六十哀毁不自胜事兄滉友弟尤至教养其子如已子置义荘以赡宗族○淳熙十五年二月髙宗崩辅臣进呈文字间上宣谕王淮等曰臣僚言张浚有复辟之功卿等可检照史册并询访事实奏来淮等奏羣臣有以张浚为当配飨髙宗庙庭者上曰张浚首失五路符离败师疎脱不少又且昧于知人初到阙时荐引蜀士及至召对専事謟谀殊无可采如吕祉覆师亦皆不知人之过却是有志若论复辟韩世忠之功显然可知者后遂以吕颐浩赵鼎韩世忠张俊竝配飨髙宗庙庭
　　七月丁亥洪遵罢同知枢密院事【自左中大夫为端明殿学士提举太平兴
　　国宫】
　　遵自隆兴元年五月除同知枢密院事是年七月罢在枢府一年余
　　八月己酉贺允中知枢密院事兼参知政事【自资政殿大学士左
　　通议大夫提举万寿观兼侍读除】
　　是年六月允中落致仕提举万寿观兼侍读虑其以年老辞令学士院依故事降诏召赴阙是月遂有此除九月允中以开啓防庆圣节拈香拜不能起至于颠仆上章自劾诏曰朕方图治政頼老成岂以筋力责卿何必自劾十月丁卯除资政殿大学士致仕在枢府两月
　　九月辛丑王之望参知政事【自左谏议大夫淮西宣谕使迁左中大夫除】之望字瞻叔襄阳谷城人绍兴三年官于台因家焉持节入蜀徧歴外台以王官总军赋孝宗即位之望出使九年矣官至太府卿而难其代诏特增置户部侍郎陞宣谕使留之于蜀及还朝仍以户部侍郎参賛都督府初见上开陈时事上大喜有大用意遂自左谏议大夫淮西宣谕使拜参知政事中使李彦直至建康宣押赐之宸翰有谋皆朕同规摹甚远之语寻入朝上慰劳甚至之望曰执政自外除国朝旷典庆厯中韩琦范仲淹立功西鄙就除枢副亦未有自谏议大夫而为参预者上曰稍定待与卿理防天下事俄兼同知枢密院事寻差充督视又改除同都督江淮军马先是左相汤思退为都督杨存中为同都督又以之望为之之望奏用宰相为都督者本欲事权归一也今思退开府两月忽一旦改命则思退固自难处存中既已一面措置而又添一同都督则存中又不敢专存中官为三师臣备员二府权势相敌不能相统议论之际谁敢相发相异则或至纷争相推则有失事机使诸将何所禀承上乃可其奏时金人在滁濠间淮东受敌之望乃自请行遂以参政行府劳师江淮【行述】○十月己巳兼同知枢密院事之望辞免兼同知诏枢机之任借卿同徳以济国事毋复固辞之望乞徃江上劳师从之
　　十一月辛卯汤思退罢左仆射【授观文殿大学士提举太平兴国宫依前特进
　　岐国公任便居住】
　　制曰冢宰佐王治国意实注于安危大臣以道事君时具瞻于进退睠惟雅望乆翊繁机既殚上印之诚宜厚秉钧之礼诞敭坦制亶告羣工【具官汤思退】器宇清明材猷超诣乐尧舜之道阿衡专美于有商品渊骞之篇扬雄度越于诸子轩然俊域借甚要津烜赫北门儗丝纶于雅诰从容右府运帷幄之良筹结慈陛之深知应台阶之上象粤予纂绍复俾賛襄积熙载之忠规罄安边之潜虑循名责实所期公尔忘私应变守文当以今而视昔方仰成之无间何引去之甚坚选众举臯陶任盖遵于一相事亲若曾子养已洎于千钟遂其尝药之懐失我和之助兹惟渥典用贲归途鼎秘殿之崇资食珍台之优禄式笃股肱之义以全体貌之恩于戏明哲以保其身靡失青毡之旧喜愠不形于色可娱绿野之游无起遐心斯能终誉
　　思退自隆兴元年七月拜右仆射十二月拜左仆射至是年十一月罢入相一年余○右谏议大夫尹穑侍御史晁公武言比因敌人聚兵境上首除汤思退都督而思退作计迁延屡行屡止及诏防促发度不能辞力于奏对之际佯为战灼畏惧之状以幸终免陛下知其不能任事怜而从之许其解职思退不得已即乞罢政陛下未忍诛窜且除职奉祠【云　云】又言思退急欲和好之成自壊边备罢筑寿春城散万弩营兵辍修海舡毁拆水柜不推军功赏典及撤海泗唐邓之戍又于制词中明言我守边如皃戏使敌人知之既报敌兵渡淮思退领都督之职专为全躯保妻子之计巧求自便其奸狡大率效法秦桧既独领三省又置机速兵籍两房尽夺枢密院事合四职为一与猾胥老吏辈共为之内不使官属叅预外不使台谏知闻是致嘲谤溢于市廛笑侮流于军伍诏思退落职镌爵永州居住是月处州奏特进汤思退归至处州界在灵山寺身故诏令归葬【初封荣庆后封岐】
　　戊戍陈康伯左仆射【自少保观文殿大学士充醴泉观使福国公拜左仆射同平章事兼
　　枢密使依前少保进封鲁国公○再入相】
　　制曰咨四岳有能奋庸实系朝廷之轻重图旧人越惟共政尤借老成之典刑允谐虚左之求盖积处中之望诞飏涣册亶告昕庭【具官陈康伯】用博而适时量宏而容物阃奥莫窥乎畛域奴皆知其清明学过况雄贯古今之千载道侔伊吕逾前后之数公咸徳慈闱有声揆路如蓍龟之决事以柱石而尊朝边骑投鞭轸抱火寝薪之虑周京奠枕赖济川作楫之功辅我重华歴夫再岁转洪钧之一气坱圠无私陈防阶之六符规模可久方焦心多垒之日岂袖手东山之年申戒使轺趣迎公衮庶交修于内治能潜弭于外虞甽畆不忘其君庸见忠臣之义弥缝而藏诸用益跻天下之安是用再冠魁衡仍司枢筦侈多田之真赋荒大国之新封以昭物采之仪以宠岩廊之寄于戏武丁得一傅说斯商道之复兴江左自有夷吾宜晋人之相庆尔惟敬明乃训邦其永孚于休【洪适词】
　　康伯再召拜尚书左仆射时康伯已病康伯之未至也太学生数百人伏阙下上书乞召用康伯闻之不乐曰国家艰危主上英武当得非常之佐顾老且病何用乎康伯既至而北师退○先是臣僚言相位久虚诏陈康伯疾速星夜兼程前来又诏令不候辞免降诏批答指挥既至内殿起居毕上殿赐坐赐茶诏权令乗肩舆出入皇城门至殿前外又诏康伯余疾未平可隔日一朝每日赴都堂治事诏监修国史提举编类圣政又诏陈康伯长男伟节为直秘阁次男安节依庆厯宰相庞借子元英例特赐同进士出身乾道元年正月庚申康伯抗章引疾且以北使到阙乞辞位诏曰朕方倚卿为重遽复引疾丐去似未谕眷懐虽邻使在廷何伤体貌宜加啬养勿复有陈
　　辛丑钱端礼端明殿学士签书枢密院事【自兵部尚书赐同进士出
　　身提举徳寿宫寻权参知政事】
　　壬寅虞允文端明殿学士签书枢密院事【自显谟阁学士知平江府
　　召除寻兼权参知政事】
　　允文字彬甫蜀僊井人
　　闰十一月丙辰周葵罢参知政事【除资政殿学士提举临安府洞霄宫】葵自隆兴元年六月除参知政事是月罢执政逾一年乾道六年三月以左中大夫资政殿学士致仕
　　乙亥王之望罢参知政事【自左中大夫罢为端明殿学士提举太平兴国宫】之望自是年九月除参知政事是月罢在政府甫两月之望既拜参贰兼行右府时和战未决众论不齐遂除职奉祠而去乾道元年四月起知福州为帅四年寻加资政殿大学士改知温州七年二月乙卯致仕上为辍朝赠宣
　　十二月辛邜钱端礼参知政事兼权知枢密院事【自签书枢
　　密院事除】
　　乾道元年正月自右通议大夫兼提举徳寿宫除兼充徳寿宫使
　　同日虞允文同知枢密院事兼权参知政事【自左朝请大夫签书
　　枢密院事除】
　　王刚中端明殿学士签书枢密院事【自礼部尚书除】
　　乾道元年【乙酉】
　　二月戊申陈康伯罢左仆射【授少师观文殿大学士鲁国公致仕】
　　制曰大臣国之股肱允系朝廷之轻重贤相民之师表尤观功业之始终睠时宗工实总魁柄方共熙于天縡遽祈解于政机诞敷纶綍之公庸肃绅緌之听【具官陈康伯】直方而不挠敦大而有容学洞九流多见闻而守以约卓徳尊一代极髙明而道乎中庸膺两朝眷注之求积四载经纬之业任重力逾于柱石决疑谋审于蓍泽润生民勲在王室自释钧衡之寄举思衮綉之归属外治于边虞适内虚于相位强起弼谐之老庻臻嘉靖之期鲁用仲尼宜尽复汶阳之旧晋登王导顾何忧江左之危肆上天储悔祸之休俾中国有弥兵之庆方修自治之防以启非常之元朕兹垂拱以仰成公乃逡巡而避宠虽君臣一体之相待惟疾之忧念神明异物之所扶何恙不已矧方膺于昼接尚入告于辰猷观应对进退之间靡纎芥毫厘之失岂意乞身之请略无移晷之淹谅难夺于忱辞爰曲从于雅志进位孤卿之冠既侈殊恩通班书殿之崇更昭隆眷仍陪井赋之入以为里居之荣于戏得贤立邦家之基固未防于注倚闵劳以官职之事姑俾遂于燕申徃服宠章永绥福履【蒋芾词】康伯自隆兴二年十一月拜左仆射乾道元年二月致仕再入相凡三月是月二十八日入对退【阙】殿门喘剧舆至第薨诏陈康伯薨于位理宜优异仍令入内内侍省押班贾竑主管敇葬薨时年六十九上辍朝三日官其亲属十一人御书旌忠显徳之碑表其墓康伯为表章疏议温厚典雅而理致明白既薨锁院降麻以少师观文殿大学士致仕上遣近侍谕当制学士曰陈康伯比奏对无一语差当载之制中制所谓应对进退之间靡纎芥毫厘之失者述上防也庆元初以康伯配享孝宗庙庭其孙将作监景参援文彦博例请改谥诏改諡文正【初封信福后封鲁先諡文恭】
　　三月庚申虞允文参知政事兼同知枢密院事【自同知枢密院
　　事除】
　　其在西府皆权参政遂为真犹兼枢密院
　　王刚中同知枢密院事【自签书枢密院事迁左中大夫除】
　　六月癸未以左大中大夫致仕○戊子王刚中薨辍视朝赠左银青光禄大夫资政殿大学士赐諡恭简
　　四月丙戍洪适端明殿学士签书枢密院事【自翰林学士左中奉
　　大夫知制诰除】
　　适字景伯饶州鄱阳人忠宣公皓长子也与弟遵同中博学宏词科上谕参政钱端礼虞允文曰三省事与洪适商量东西府始同班奏事
　　八月己丑虞允文罢参知政事【除端明殿学士提举江州太平兴国宫】允文自隆兴二年十一月除同签书枢密院事十二月除同知枢密院事是年三月除参知政事是月罢执政凡九月
　　同日洪适参知政事【自签书枢密院事除】
　　是月癸巳兼权知枢密院事九月甲戍兼同知枢密院事
　　叶颙端明殿学士签书枢密院事【自吏部侍郎权尚书除是月癸巳兼权参
　　知政事】
　　丙申钱端礼罢参知政事【除资政殿大学士提举万寿观】
　　端礼自隆兴二年十一月除签书枢密院事十二月除参知政事是年八月罢执政凡九月乾道四年八月知宁国府后又知绍兴府淳熙元年四月加观文殿学士寻落观文改资政与祠四年二月诏资政殿学士通奉大夫提举洞霄宫钱端礼为资政殿大学士以防赦也八月诏端礼复观文殿学士致仕十月赠银青光禄大夫
</div>
    <div class="pagination">
<a href="宋宰辅编年录_page28.html">上一页</a><span>...</span><a href="宋宰辅编年录_page24.html">24</a><a href="宋宰辅编年录_page25.html">25</a><a href="宋宰辅编年录_page26.html">26</a><a href="宋宰辅编年录_page27.html">27</a><a href="宋宰辅编年录_page28.html">28</a><span class="current-page">29</span><a href="宋宰辅编年录_page30.html">30</a><a href="宋宰辅编年录_page31.html">31</a><a href="宋宰辅编年录_page32.html">32</a><a href="宋宰辅编年录_page33.html">33</a><a href="宋宰辅编年录_page34.html">34</a><span>...</span><a href="宋宰辅编年录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
