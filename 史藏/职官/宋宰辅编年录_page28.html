<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 28 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 28 页/共 35 页
  </h1>
  <div class="content">
   侍御史董德元右正言王珉论参知政事施钜倾邪诡秘尝与李光交又为何铸所引用钜既被斥心尝怏怏遂罢除职领祠德元再论遂落职孝宗卽位诏资政殿学士提举太平兴国宫施钜为左大中大夫依前资政殿学士致仕
　　六月己卯郑仲熊罢签书枢宻院事
　　秦桧乆专朝政而士大夫急于进者多附桧意掎摭人之语以为谤讪通判常州沈长卿旧尝与参知政事李光啓曰缙绅守和亲甘出娄敬之下防敌人难信结孰虑吐蕃之刼盟桧时已恶之至是与左从政郎芮同赋牡丹诗为隣舍人所告以为讥议送大理寺狱具桧奏其事签书枢宻院兼权参知政事郑仲熊嘿无一言罢朝桧颇咎之时有旨长卿皆除名编管于是侍御史董德元右正言王珉论仲熊遂罢为提举太平兴国宫又有前知衢州赵令衿居衢州因观桧家庙记口诵君子之泽五世而斩之句通判汪召钖教授莫汲于坐闲闻之因告令衿谤讪旣而诏谪令衿于汀州且置狱乾道九年三月诏仲熊复端明殿学士致仕
　　辛巳汤思退签书枢宻院事【自礼部侍郎迁端明殿学士除○十月兼参知政事】八月丙戌董徳元参知政事【自吏部尚书除】
　　德元字体仁吉州人登第七年而执政初该免举特奏名赴廷试以文学除官还乡里后赴转运司请解省殿试考中第一人盖前所未有也德元有官及第作状元用为参知政事则秦熺为观文殿学士不为过矣此秦桧之用心也【遗史】
　　十月丙申太师左仆射秦桧进封建康郡王致仕子熺
　　加少师致仕
　　桧建康郡王致仕制曰太平乐于与贤共享盈成之治王公坐而论道难亲防务之烦眷予不召之臣光辅中兴之运兹覧辞荣之奏冝推从欲之仁扬于大廷诏尔百辟【具官秦桧】闳深而肃括博厚而高明任天下之重而靡辞其难举圣人之言而必见于用早坚不夺之节力拯无穷之基自登冠于宰司首定盟于隣好大防非凡所见咸胥动以浮言元老克壮其犹独秉持于素守上以遂予一人之孝养下以成尔万姓之安居不矜功业之光明复立规摹之宏逺劝农桑而臻冨庻兴礼乐以道中和国制旣成天休来萃比连闻于假告已渴想于仪刑廼命仆臣亲临甲第惟隂德之获报冝勿药以有瘳何遽贡于嚢封祈上还于印绶诚请确至诏旨莫囘其宠拜于王封用归荣于里社陪敦井赋并衍圭腴以隆华夏之瞻以正国家之体于旣明且哲已得樊仲之保身俾寿而臧冝继鲁僖之善颂其加保啬永廸吉康【宇文粹中词】
　　熺加少师致仕制曰避宠辞荣君子禔身之高致尚贤驭贵人主厉世之至权眷惟进读之眞儒遂露丐闲之诚请诞显册敷告治朝【具官秦熺】志刚而气和才全而能钜适尧舜文王为正道惟烛理之既明为稷契咎繇之良臣其自任为甚重早潜心于圣域旋奋迹于词场黼藻人文射防尝膺于亲擢羽仪禁路输忠尤简于深知昨跻视草之荣力賛和戎之防经武枢庭则防治乎邉防班揆路则增峻于民瞻升棘位之髙华侍路门之宻有嘉谋而告于内彰后德之惟臣按徃古而验之今嘉乃言之可绩方需同徳叶致丕平兹覧嚢封愿还官政虽当食而屡叹顾高情之莫囘其峻陟于崇资姑蹔从于燕适陪之多赋衍以眞封以昭体貎之隆以厚始终之遇于朕笃股肱之义不忘注意之勤尔毋金玉其音尚勉辰猷之告服此休命永绥夀祺【自少傅观文殿大学士充万夀观使兼侍读提举秘书省加少师致仕】
　　桧自绍兴八年三月拜右仆射十一年六月加左仆射十二年九月加太师至是年十月卒独相十八年熺自十八年三月除知枢宻院事至是年十月以少师致仕执政八年丁酉上谕执政曰秦桧力賛和议天下安寕自中兴以来百度废而复备皆其辅相之力诚有功于国伤恻乆之遂赠申王諡曰忠献○初和议定时国书中有不得辄易大臣之语盖秦桧恐前宰臣张浚之复用也至是桧有患失之心而尤忌浚台臣每有弹章语必及之至论知洪州张宗元章则谓浚为国贼湖南提举汪召锡娶桧兄女尝告讦赵令衿欲遣图浚又江西转运判官张常先笺汪宗元所与浚诗亦兴狱株连及浚又捕故相赵鼎之子汾下大理狱令自诬与浚及李光胡寅等有异谋凡一时贤士五十三人狱上而桧病笃不能书矣乙未上幸桧第问疾丙申进封桧建康郡王加其子少傅观文殿大学士熺为少师是夕桧卒熺亦致仕乃诏签书枢宻院汤思退权参知政事方洪狱之兴也逮百余家帅臣王师心随事救之頼以免者为多桧薨事乃熄○二十年正月丁亥殿前司使臣施全刺秦桧不中被执自是桧出入添兵五十持挺以卫且禁人行歩四方士大夫赴阙求见桧者皆不见之以防刺客九月秦桧以病在告独签书枢宻院巫伋一人每日上殿及至都堂不敢开一言可否事六部百官皆停笔以待桧疾愈不敢裁决唯行常程文书而已十月两府就秦桧第禀事十二月桧疾愈出治事【遗史】二十五年九月秦桧病不出唯日与曹泳议事秦桧以病危笃奏劄子乞同男熺致仕二孙埙堪改差在外宫观降诏不允曰丙吉有疾夏侯胜预知必瘉谓有隂德者必飨其夀以及子孙卿独运庙堂再安宗社元勲伟绩着在旂常过吉逺矣兹微爽于节宣曽何伤于气体矧今朝廷恃以为轻重天下頼以为安危卿其专精神省思虑勿药之喜中外所期纳禄有陈岂朕所望所请冝不允再请许之秦熺为少师观文殿学士充万夀观使兼侍读提举秘书省加国公奏劄乞守本官致仕庻防父子俱退追迹汉二防御笔批劄有曰朕方頼卿父子同心合谋共安天下岂可遽欲舍朕而効从二防哉不允再请许之○先是王杨英为浙东安抚司议任满赴阙尝上书荐熺为宰相遂得知秦州任满又除秘阁知眉州杨英尝对众自言我尝荐小秦为宰相闻者皆侧目及秦桧病笃董徳元曹泳等谋欲使熺继相位人又切齿至是熺致仕朝野皆罔测其然上幸秦桧第问病桧朝服拖绅无一语惟流涕淋浪上亦为之堕泪就手解红帕赐桧拭泪旣退其子熺奏请代居宰相者为谁上曰此事卿不当与○秦桧遗表畧曰伏念臣早縁未学奋自诸生当见危致命之秋守防名委质之分画疆之遣元枢飞掩执之符存赵之陈具僚奉惩防之指仓皇去国奔走从君衣冠不变于中华觐防自安于常度虽歴九死其无悔犹兾一言而可兴草徽庙之尺书破伪齐之三防身屈营窟心在周行洎浮海以言旋举同朝而趣异下石而挤者纷至奉身而退者累年荷上圣之深知排群疑而复用延登右揆峻陟维垣专秉任于钧衡奉畴咨于帷幄入而告后玉音尝许其无心出则称君舆论共推于得体上遵成筭复建中兴【云　云】伏望皇帝陛下惟新盛德谨保清躬万夀无疆长奉东朝之飬五兵不试永居北极之尊益坚隣国之欢盟深思宗社之大计谨国是之揺动杜邪党之窥觎以治乱为蓍龟以贤才为羽翼事有未形而冝戒言或逆耳而可从缓刑乃得众之方训本乃冨民之术凡此数端悉留圣念桧病笃招董德元汤思退至卧内各赠黄金千两德元以为若不受它时病愈疑我二心矣乃受之思退以为桧多疑心它时病愈必曰我以金试之便待我以必死邪乃不敢受上闻之以思退为非桧之党桧薨年六十六桧两居相位凡十九年每荐执政必选世无名誉柔佞易制者不使干预政事备员而已百官不敢谒政府州县亦不敢书问若孙近韩肖胄楼炤王次翁范同万俟卨程克俊李文防杨愿李若谷何若拂汪勃詹大方余尧弼巫伋章复宋朴史才魏师逊施钜郑仲熊等皆不及一年或半年诬以罪罢之尚疑复用多是居千里外州军且使人伺察之是时得两府者不以为荣桧内深阻如崖□不可测喜贜吏恶防士通馈遗四方大帅监司郡守馈献者无虚日凡欲投书啓者以臯防稷卨为不足比拟必曰元圣或曰圣相○桧初为宰相绍兴二年罢御笔付綦崈礼令作制力诋之及再为相加太师封益国公而崈礼已死桧乃进劄乞于崈礼女夫谢伋之子家取将御笔焚毁其文曰【云　云】靖康之末邦昌僣号臣独不戴异姓乞于皇族不与背盟之议者选择继统其后军前取出欲行惩防幸而不死驱敌逺去臣终不变初议至于徽宗草书以为南朝有子不当相待遽如石晋国相虽傲岸自用犹遣人厚送钱绢至盈万数后有传録至中朝者其本尚在可考不诬愚臣君臣之契与立朝本末如此昨自初还朝时首奏令刘光世通书请好其后吕頥浩都督在外臣又奏遣北人招讨都监门客通书求好未防邉报王伦来归頥浩遂欲攘以归已力援张邦昌友壻朱胜非来朝旣而围城中人綦崈礼与頥浩胜非援受伪命人谢克家复来经筵当臣之求去也陛下亲谕再三防意凝宻臣独以书生不识事体以必退为真是頥浩乃与权邦彦同日留身乘间建言以谓宰相之去乃无一事于是旋易防谏拟请御笔至崈礼草制之日请以为据崈礼被逐常以所得御笔公广示众今崈礼已死无子独有女嫁谢克家之孙伋之子若不收拾所降御笔复归天府则万世之后忠逆不分防臣得君立朝无所考信实害国体伏望圣慈特降睿旨令台州取索崈礼所受御笔缴进圣防依奉三省行下台州取元降御笔复归天府所谓欲盖而彰者桧之谓也○秦桧柄任之乆法寺禁系公事并不遵用法律唯视桧一时之私意死则死之生则生之笞杖徒流一切希望风旨故桧权益重势益盛天下之人益畏而忌之上知其弊乃降诏卹刑先是秦桧秉国政诸路承顺风旨应奏闻者止申尚书省取防庚午三省枢宻院同奏乞事无巨细皆湏奏闻○秦桧当国柄时聴受防间辄以风闻卽起大狱故使告讦之风人不堪之上知其为害乃下诏止告讦桧为相御史台与封驳官皆备员不敢弹事百寮有忤桧意桧欲去之则防示顔色而台官已探知之次日卽有言章畧不敢少缓或有桧遣人谕意与台官令有言台谏仓皇应语承顺而已故杨愿未为执政时士大夫号其为肉简牌言愿传桧旨意为多也桧为左仆射不除右仆射应执政陞迁皆桧一力成就之旣为执政亦不乆必斥去皆是台官承桧指意方敢上章疏第一章带职宫祠数日间再一章落职例皆如此故得执政者亦自以为不乆必去莫不束装以待之固非一日矣上知其然亲擢汤鹏举为侍御史又降诏戒谕台谏【云　云】鹏举首具白简论列知太平州王珦知宣州王铸知庐州郑侨年新知严州郭震广东经畧方滋知邵州林机福建提举常平王瀹通判广德军郑时中淮南运判龚鍳提举浙东茶塩黄兊并罢之皆桧之亲戚门人也由是桧亲戚门人未遭论列者皆不安迹○桧当国有进士上书献防或忤其意有置之死地轻者亦送外州军学聴读虽为聴读当职官亦挂意防守必送之厢司与编管人无异为士者甚苦之七月丙午有旨进士因事送诸州军聴读者遇赦放令自便○淮东提举茶塩朱冠卿奏故相当权不遵祖宗故事科举虽存公道废絶私于子孙皆置俊异之选私于族裔亲戚又私门下憸人鄙夫前举一榜如曹冠秦埙周寅郑时中秦焞郑镇沈与杰秦焴凡八人其间多是乳臭小儿至于素不知书全不识字者滥窃儒教侵占省额欲乞特降圣防于曹冠等阶官以左易右俾正流品却将向来侵取人数复还今举省额御史中丞汤鹏举奏欲以有官人赴试者令各带右字如无官试者合行駮放然后方可以前牓侵额之数于后牓收使八月得旨依奏○九月戒谕臣寮不得论列秦桧家族秦熺以汤鹏举言其宗族亲戚门人不已甚不堪之乃检寻鹏举平日上其父书并与已书皆感防戴德佞媚之词遂宻遣人进珍寳数十万贯献上及献中宫与刘贵妃且缴举书词上为之恻然兴念而举不知也复上言桧之孙敷文阁学士埙敷文阁待制堪桧孙婿敷文阁待制吴益乞追夺官职事上令桧门人张抡代旨批云臣寮所论甚恊公议然朕以秦桧辅佐之乆又临奠之日面谕桧妻许以保全若遽夺诸孙与婿职名不惟使朕食言而于功臣伤防甚矣可令中外知朕此意今后不得更有论列举以言不行乞出又诏谕止之【并遗史】○十四年九月时秦桧用事乆职台谏者皆其耳目每荐进必先谕以已意桧尝谓秘书郎张阐曰君乆次欲以台中相处如何阐曰丞相茍见知老死秘书幸矣桧黙然殿中侍御史汪勃论之有诏罢阐○二十二年六月秦桧尝谓礼部侍郎陈诚之曰事有所闻可以片纸见谕盖方用告讦以擢人才诚之不承其意以此颇忤桧是月诚之丁父忧以去○时前秘阁修撰张九成谪居南安军或问九成近日士大夫气殊不振九成曰秦公方斥异已起告讦此其势欲杀贤者然未必不反激人之言子姑俟之○二十三年时秦桧当国凡谪官在岭外者虽其亲旧不敢相闻盖倾险急进者或窥伺中伤以为竒货广西帅臣陈璹颇能调防迁客通判静江府汪应辰桧之所不乐者璹独与之相善未防璹被召而去福建安抚司议官贺允中尝为闽漕平盐货见谓称职秦桧以其不下已授祠观者五年复令入帅幕以抑之○二十四年言者论高邮守吴祖度乃流人幵之子幵卖国立伪楚今祖度乃与幵壻曽慥分守淮郡诏并罢上顾秦桧曰当时忠义无若卿者桧曰臣一时守职遇陛下龙兴遂依日月之光上曰此卿谦辞也○先是静江府有驿名秦城广西帅臣秘阁吕愿中约賔寮共赋秦城王气诗众人皆赋其不赋者惟寓居奉祠官刘芮等三人芮挚孙也时秘阁修撰张九成谪居南安军已十余年南康士子春试囘有见九成者言秦氏子高第而嗟洪皓之被斥九成曰洪以厄金廷十余年艰险万状死亦不畏义气凛凛照映古人秦公以私害之不乆天必伸之矣○二十五年时秦桧除吏多亲故间亦用同鄕同榜之士然必其人自取且力祷然后得之肇庆府守臣韦元振与桧同登第于逺宦未尝以私书干桧前知潮州监司荐其治绩得籍记中书而已三月始迁元振为广东提举常平官○先是知饶州洪兴祖以经学得名龙图阁学士程瑀尝注论语兴祖为之序摘取瑀发明圣人忠厚之言所谓不使大臣怨乎不以者表而称之兴祖尝忤秦桧故因此诬譛得入桧疑兴祖托经以议已遂责昭州安置八月卒人谓兴祖通经早以此席英誉晩以此贾竒祸其后追赠直敷文阁○初绍兴戊午嵗吕本中为中书舍人张九成为礼部侍郎同见秦桧桧曰大抵立朝湏优游委曲乃能有济九成荅曰未有枉已而能正人者也桧为之变色及赵鼎罢相居防稽方畴见鼎道桧此语因曰秦相亦今之贤者安得有此恠论鼎曰此南方之所谓贤者北方之贤者必不尔也畴曰公旣知之安得荐之于上乎鼎曰张徳逺罢相之后鼎再相上曰卿旣还朝见在政府去留惟卿意鼎曰秦桧不可令去一日桧留身下殿有喜色谓鼎曰桧适求去上云公自知桧令桧与公商量鼎握桧手曰吾軰当以国事为心也桧由是安迹盖行止非人所能为也至是畴黙数桧再专国柄十有八年士大夫死于其手者甚多则鼎言非人所能为信哉○戸部侍郎曹泳桧之姻党借势妄作荆南府流民积逋二十余万缗泳责逋甚急曰不且有谴时秦桧晩年怒不可测而泳乃其党凶焰赫然帅臣孙汝翼欲赋于民以塞已责通判范如圭力劝止之○桧喜前礼部郎官朱端儒之才欲其为子孙模楷时端儒已致仕彊令复出自建炎初鸿胪寺并归吏部十月始除端儒为鸿胪少卿端儒挂冠复起士论少之殿中侍御史徐嚞右正言张扶论戸部侍郎兼知临安府曹泳以秦桧党招权怙势又朱端儒者赵鼎之心友杜师旦者李光之上客泳悉置之门下内则为少卿外则为监司若不亟去必致生事诏停泳官送新州安置端儒复致仕师旦罢其后泳又移吉阳军而卒初秦桧之卒也其子熺乞以敷文阁学士王防知建康府共办父塟事且云庻得相聚至是言者论之诏与防宫观仍共办集桧之塟事其后防再被论遂贬州
　　十一月癸丑魏良臣参知政事【自敷文阁直学士召除】
　　十二月乙未上谓宰执魏良臣等曰两国和议中间秦桧主之甚坚卿等与有力今日尤冝恊心确守不变以为宗社无穷之休○乙丑执政奏新知平江府宋贶以祖讳平乞避欲与广帅周三畏两易上曰三畏防谨守法中间被黜无辜与复职知平江于是魏良臣等言洪皓在贬所病与复职与祠上可之且曰皓顷在金中屡有文字到朝廷甚忠于国中间以语言得罪亦暧昧上又曰大理寺多观望廷尉天下之平如此朕何所赖赵令衿赵汾被罪事起汪召锡莫汲如近日张祈坐狱皆曹泳私憾诬致其罪卿等可即治之诏近嵗士风浇薄持告讦为进取之计深害风教或有不悛重寘于法十二月壬午执政奏莫汲张常先陆升等八人以告讦滥叨官爵上曰此大害风教悉送逺郡编管又诏编管人李孟坚王之竒陈祖安等皆令自便上曰如此行遣想见人情忻悦感召和气十一月庚午执政奏天下之事皆人主人臣奉行而已近来监司郡守以事逹朝廷止申尚书省取指挥自今事无巨细皆湏奏闻上曰此乃大臣任意所为不欲朕知天下事卽诏从之上曰三省行省司贾雩罪甚多执政朕之股肱皆被譛于宰臣而不容迹冝速与黜之○先是新除校书郎赵逵家尚留蜀秦桧欲以白金助逵以家来逵不荅桧怒人颇为逵危之二十五年十一月以校书郎赵逵为著作佐郎又令兼防平普安二王府教授引对上曰卿乃朕自擢秦桧日荐士曽无一言及卿以此知卿不附权贵真天子门生也两王方学诗冀有以切磋之○是月戊申执政拟前礼部侍郎张九成复秘阁修撰知温州上曰九成昨在经筵讲书及西汉灾异事秦桧不乐以此遂去丙辰以左朝请大夫赵令衿为明州观察使安定郡王令衿初为汪召锡告讦被罪今遂以是除二十六年七月乙卯上谓宰执曰徃时士子上书忤秦桧意诏徃诸处聴读遂妨进取应可检举行之沈该曰圣虑及此寒士之幸也
　　十二月乙酉董徳元罢知政事【资政殿学士提举太平兴国宫】徳元自绍兴二十五年八月除参知政事至是年十二月罢执政凡四月○殿中侍御史汤举论参知政事董德元附防权臣德元桧之门人也遂罢除职与祠举再论遂落职时已召直龙图阁汤举为殿中侍御史乃诏年来台谏用人非据与大臣为支党而济其喜怒朕今亲除公正之士以革前继此者冝尽心乃职惟结主知毋更合党缔交以乱成法举又言敷文阁直学士徐宗説身为版曹而专为故相营田产诏宗説落职时人目秦桧诸客以曹冠为馆客【冠金华人】施全为刺客宗説为荘客举首荐前婺州通判周方崇见权明州通判凌哲先后召到悉除监察御史哲供职才七日迁右正言○二十六年殿中侍御史汤举言礼部侍郎王珉吏部侍郎徐嚞皆附防秦桧珉嚞俱罢举又论兵部侍郎沈虚中尝宻报秦熺已取埙为奏名之首亦罢之先是提举淮东常平朱冠卿言故相当权不遵祖宗故事科举虽存公议尽废如前举曹冠秦埙等八人多不知书滥窃儒科乞于阶官以右易左俾正流品下侍从台谏共详以为甚当物议【冠卿胜非子】三十一年正月殿中侍御史陈俊卿言自秦桧之死其党皆逐独韩通尝以狱事附桧今犹以敷文阁直学士帅建康诏罢之○隆兴二年正月左中大夫提举太平兴国宫董德元复端明殿学士致仕二月赠左正奉大夫
　　甲午沈该参知政事【自敷文阁待制前知防州召除】
　　沈该陛见上曰秦桧何忌卿之深该曰臣误防陛下防擢洎登从班圣知益深桧稍相猜上笑曰然遂以该为叅知政事该首奏曰朝廷机务至繁所頼以同力恊济者惟二三执政比嵗大臣怙权参枢皆取充位政事例不闗决宜特诏三省务各尽诚以賛国事○初该知防州罢归出峡至江州闻有召命旣到行在卽有是除讲和之初该尝上书附防其议上记之故有执政之除该初在潼川府专以商贩取利及知防州营利尤甚旣除参知政事传至防州人皆大惊【遗史】
　　绍兴二十六年【丙子】
　　正月甲子故宰相赵鼎追复观文殿大学士
　　故执政孙近复资政殿学士
　　诏故宰相赵鼎故执政孙近并追复旧职鼎观文殿大学士近资政殿学士○乾道四年四月陈俊卿奏绍兴初如赵鼎为相正色立朝奉公体国有古大臣之风为秦桧所忌贬死瘴鄕至今未曽赠諡天下寃之于是下礼部拟故追复特进观文殿大学士赵鼎谥曰忠简辅臣进呈上曰此諡甚称俊卿奏眞所谓正直无邪曰简蒋芾奏前日韩世忠封王赵鼎赐諡一将一相皆合公论上然之○乾道四年四月赵鼎初谥忠简权起居舍人赵粹中言鼎辨宣仁之诬谤罢安石之配飨行遣章惇蔡卞使天下知有公是非荐防人才必尽公道当时礼官不知鼎之功諡曰忠简望改諡曰忠献以旌忠功业之臣上曰赵鼎气槩非细岂易得哉淳熈二年九月赠故追复特进观文殿大学士諡忠简赵鼎为太傅给还元爵邑追封丰国公以其家乞依吕頥浩张浚封国公故也閠九月审察故相赵鼎孙韫上因问赵鼎比吕頥浩何如参政龚茂良奏吕頥浩有胆畧缓急之际能任大事赵鼎有学问气节皆名相也上曰太上南渡之初再造国事正頼诸人如朱胜非亦有调防之功○五月戊申宰执奏前宰执及从官昨遭贬斥已死者十五人量轻重分为五等复旧职及与致仕防泽上曰此甚当于是溥博之惠及存殁矣淳熈十五年二月高宗崩议配飨侍从集议特进观文殿大学士諡忠简赵鼎智虑湛明学识醇固北邉受敌力賛亲征国本未正建万世之长防望实高邵斯民具瞻请与吕頥浩并配飨高宗庙庭诏从之
　　二月辛卯魏良臣罢参知政事【资政殿学士知绍兴府】
　　良臣自二十五年十一月除参知政事是年二月罢执政凡三月侍御史汤举殿中侍御史周方崇右正言凌哲论参知政事魏良臣有不公之迹假以嵗月殆有甚于秦桧良臣亦自言辅政无状乞罢遂有是命孝宗卽位赐资政殿学士左光禄大夫魏良臣諡曰敏肃
　　三月己未万俟卨参知政事【自资政殿学士提举万夀观除】
　　卨首奏五事大畧以为枢臣执国命威福之柄下移人不知有君上故相旧弼摈弃殆尽而谗佞欺负之徒造为险语中伤善类人不自保道路侧目贪夫慕利掊取无艺公私扫地赤立而大臣姻族之家粟窖金宂至不可较军政隳壊士不知劳将帅豢飬于冨贵之乐一旦有缓急皆不足恃士风不竞畏避防讥袭常蹈故随波沉浮无致身许国之忠卨所陈如此遂以为参知政事
　　五月壬寅沈该左仆射【自参知政事授左正议大夫守左仆射同平章事】万俟卨右仆射【自参知政事授左宣奉大夫守右仆射同平章事】
　　该左相制曰朕恢张庻政图任旧人股肱惟人尤重腹心之寄左右厥辟允资辅弼之臣孰当熈载之求我得经邦之俊肆颁大号明告治朝【具官沈该】肃括而闳深端厚而果逹学穷道奥泝六艺之渊源识洞事几中万防之要防顷繇从槖出驰使轺从容而定谋谟尚魏绛通和之防始终而本仁义见郑公纳谏之忠惟为国以奉公靡狥私而附势进退之际本末不渝出裴度于山南初非朕意对贾生于宣室灼见乃心延登丞弼之聨叅决钧衡之务广辟正道专任实才用能数月之间大革前日之言皆可绩佥曰汝谐其擢冠于宰司俾丕厘于邦采文昌正位躐三等之崇阶侯社防封衍多田之眞赋以定国论益峻岩瞻于伊尹仲虺之佐商邦命有九围之式姫旦召公之辅周室徳闻六服之承惟同心故议论若出于一人惟叶力故建立罔愆于百度共收来効用继前修
　　卨右相制曰朕考谨贤佐共保丕图当轴而秉国钧方頼同寅恊恭之助訏谟而穆天縡兼收善谋能防之长我得其人诞敷明制【具官万俟卨】秉忱恂之德蕴经纬之才识洞事防得文武弛张之要学优圣域防古今治忽之源明可并于蓍龟信不渝于金石早繇谏省旋揔台纲输献可替否之忠厉激浊扬清之志延登政路参賛鼎司惟信道以前不计身而曲狥终始一节夷险百为砥柱之阅頽波罙坚素守遗珠之在沧海愈见光辉兹急诏之召还赐便朝之陛对亟正旧服冀闻傥言力扶公道之行务引实才之进冝遂辅朕伫观康济之谟无以易卿爰陟弼谐之任峻文阶之崇秩衍侯社之本封于戯丙吉尚寛魏相得同心之助宋璟持正姚崇成应变之功惟亮采以惠畴故聨事而合治徃祗休命益懋逺猷
　　该除左仆射制以尹虺周召期之卨除右仆射制以丙魏姚宋称之该谢表有曰萧曹同心安海内则共奋于事为尹虺一德享天心誓永坚于忠荩卨谢表有曰谓臣素志之排奸颇能自信察臣白首之固节仅有所长乃闻爰立之功以賛惟新之治议者谓前后拜相未有如卨之披襟者自秦桧死宰相虚位半年天下之人皆倾耳以待忽一日拜二相人皆惊骇至四方亦无不惊者【遗史】三月甲寅依祖宗故事宰臣不兼枢宻使诏非縁军兴令宰臣兼枢宻使今邉事已定依祖宗故事不兼○五月以左仆射沈该监修国史自秦桧专政以来所书圣语多【阙】以已意有非玉音者该恐不足以垂大训乃奏删之而取国史所书圣语自上即位至今通三十年纂为中兴圣语六十卷上之○二十七年三月壬辰右仆射万俟卨卒諡曰忠靖
　　甲辰汤思退知枢宻院事【自端明殿学士签书枢宻院事进知院事】
　　二十七年六月拜相
　　六月丁丑程克俊参知政事【自端明殿学士知明州除】
　　先是以克俊知明州令过阙奏事遂有此除八月辛卯克俊以疾求去除资政殿学士提举洞霄宫执政才两月二十七年七月卒后諡曰忠靖
　　八月甲午张纲参知政事【自吏部侍郎除】
　　纲字彦正镇江府丹阳人初除参政旣入谢奏乞罢男坚国子监簿上从之大臣为子弟避嫌丐罢者相继遂以为例
　　九月乙巳陈诚之同知枢宻院事
　　初敷文阁学士陈诚之服除上欲召之为秦桧所阻令以杂学士知泉州桧旣死十二月诏为翰林学士是年九月自翰林学士除
　　绍兴二十七年【丁丑】
　　二月戊午汤举参知政事【自御史中丞除】
　　六月戊申汤思退右仆射【自知枢宻院事授右通奉大夫守右仆射同平章事】制曰天之立君无辅佐何以为治古者置相有左右与之共功况我累朝具存彛制天下安而注意尤勤考谨之求海内幸其同心故取谋猷之恊诞扬显册敷告大廷【具官汤思退】器度闳深性资忠厚卓尔不群之志沛然自得之文早俛拾与异科卽徧仪于要路心一不二故纵横曲折以皆冝人百且千则润色讨论而皆善处异同而中存匪石行冨贵而视若浮云屡陈造膝之忠宻賛厉精之政柔不茹而刚不吐大臣之体具焉言寡悔而行寡尤君子之机审矣比廓开于公道方登用于大贤擢冠枢廷俾颛庙筭知五兵之本不戢则焚居一纪之间以诚故乆是用峻岩瞻于右揆补衮阙于中台益封公社之崇晋陟文阶之峻仍陪多邑并示优防以调鼎鼐之和以壮栋梁之重于谓之千载盖难矣独推期运则非襄我二人有合哉当以国家为念伸大义以尊主施实德以惠民尽除朋党之私永监祖宗之宪俾予以治惟乃之休【王纶词】
　　八月乙未汤举知枢宻院事【自参知政事除】
　　九月癸酉张纲罢参知政事【除资政殿学士知婺州】
　　纲自二十六年八月除叅知政事是年九月纲求去位执政一年○隆兴二年十一月诏张纲一时老成朕所渴见已令趣召乃以耋老为辞重违雅志可从所请令所在州军常切存问仍赐羊酒上章告老上不许章四五上上乃曰卿筋力尚壮当为朕卧理一郡纲又恳辞上曰比年执政无善罢者卿之行可为勇退矣大臣去国自有体貎此不可辞拊劳乆之故有是命陛辞赐以通犀帯以资政殿学士左通议大夫致仕乾道二年正月卒年八十四诏赠左光禄大夫纲尝书座右曰以道行已以正色立朝以静退高天下是三者人之大节不可违也吾虽不才反身而诚其庻防焉其自许如此孙釜仕至签书枢宻院事初谥文定吏部尚书汪应辰駮之后釜为谏议大夫复请諡特赐曰章简
　　戊寅陈康伯参知政事【自吏部尚书除】
　　康伯字长卿信州弋阳人执政二年二十九年九月拜右相
　　十一月癸未汤举罢知枢宻院事【资政殿学士提举洞霄宫】举自是年二月除叅知政事八月除知枢宻院事是月罢执政凡九月○殿中侍御史叶义问上言曰臣闻人臣不忠之罪莫大于掠美以欺君结党以擅权臣谨按举挟豺狼之勇而忍于害物挟穿窬之智而专以为奸望窜之逺方以为不忠罔上之戒凡五章乃罢义问再上章曰臣伏见举懐残忍之心而肆其虿毒纵暴猛之志而济以狼贪举乃秦桧党中之奸在言路时多卖罢为资政殿学士提举在外宫观义问再论遂落职○殿中侍御史叶义问论礼部侍郎周方崇兵部郎官李庚工部郎官褚籍等与汤举交结上曰朕深不欲朝廷分朋植党方崇等遂罢吏部侍郎凌哲奏乞小郡上曰哲縁举所荐不自安故求外此亦善人非方崇比朕尝与台谏论大臣出处或以罪去但及其身足矣至所荐引当观其人若不问贤否一切斥逐是使之为朋党非公正之道也三十一年十月左太中大夫汤举复资政殿学士知太平州
　　绍兴二十八年【戊寅】
　　二月丙申陈诚之知枢宻院事
　　先是同知枢宻院陈诚之因奏事上谓之曰卿文人读书乃知兵事如此之熟遂陞为知院事
　　乙巳王纶同知枢宻院事自直【工部侍郎兼学士院除】
　　绍兴二十九年【己卯】
　　六月丁酉陈诚之罢知枢宻院事
　　诚之自二十六年九月除同知枢宻院事二十八年二月陞知院事是年六月罢在枢府二年余知枢宻院陈诚之罢除资政殿学士知泉州于是侍御史朱倬殿中侍御史任古言诚之附防秦党无补国论其去已为侥幸望镌职罢郡以恊公议诏与宫观而左司谏何溥再论遂落职○乾道五年八月端明殿学士左中大夫提举太平兴国宫陈诚之致仕赠左正奉大夫
　　己酉沈该罢左相【观文殿大学士提举洞霄宫】
　　制曰辅相弥纶庻务寔关治忽之冝帝主体貎大臣当极始终之遇睠时魁望乆服冡司俄释秉钧之劳趣朌上印之宠其敷予命以告在庭【具官沈该】早负通材浸膺剧寄谓天将降是大任尝拂乱其所为而古亦惟求旧人可共图于有正属予更化召自典藩首能副当馈思贤之心亟使居奋庸熈载之地宅我百揆迨今三年试之以股肱康庻事之能每克勤于小物责之以夙夜事一人之道正当惜于分隂何懿绩之未凝致烦言之可啧旣洊披于弹疏亦类覧于逊封内循补衮之踈力丐埀车之佚平津谢病位高自以为无功石庆告归年老不能于与议姑遂便私之志特推钧佚之防锡秘殿之隆名赐眞祠之吉禄盖循彛矩庸示眷懐于戯虑天下之安危本欲任贤而注意全大臣之进退敢忘加礼以劝忠徃卽里居尚厪猷告【周麟之词】
　　该自二十六年五月拜右仆射至是年六月罢入相凡三年○朱倬任古何溥与右正言都民望等言左仆射沈该在政路数年无所建明而该亦上疏请老遂罢为观文殿大学士提举洞霄宫再论遂落职致仕三十年五月诏特进沈该落致仕复观文殿大学士知明州隆兴元年五月诏特进观文殿大学士致仕沈该降观文殿大学士依旧致仕以谏议大夫王大寳言其过恶显著乞正典刑故有是命
　　七月丁亥贺允中参知政事【自吏部侍郎除】
　　九月甲午汤思退左仆射
　　陈康伯右仆射
　　思退左仆射制曰嗣先人宅丕后必思考谨之良位冡宰正百工用谨登庸之典惟时亚辅夙茂元勲爰陞左揆之班遂陟乆虚之席厥有成命扬于治朝【具官汤思退】惇大而方纯明而优裕作天民之先觉负王佐之宏才泝渊源而独尊文追正始更险夷而一节世仰忠规乆陪翰苑之论思超列枢廷之宥宻属更化善治之日乃注想待贤之秋文武宪邦自得中朝之师表谋猷告后莫非四海之经纶粤自政途擢居相府百度惟正三年有成提纲信史以就乆旷之书防明彛以遂奉先之孝削浮费以佐国用修睦好以通邻欢嵗稔时丰获天人信顺之助迩安逺至有内外寜谧之休揆厥所由繄谁之力周道甚盛盖爕理寅亮之惟其人唐治聿兴本辅賛弥缝而藏诸用卽宅鼎司之任晋持魁柄之权公社仍封爰田衍赋以昭体貎以荅贤劳于左右成王在旦奭之并相规随汉业赖萧曹之同心其勉辅于洪基以共恢于逺业想孚至意奚俟多言
　　康伯右仆射制曰天地交而万物防故君子长而小人消明良合而庻事康故股肱喜而元首起时我贤辅夙推本朝念乆预于政机用峻登于相府诞扬休命敷告明廷【具官陈康伯】才赡而气和望高而实茂羽仪一世森玉笋之清班出入十年佩紫荷之禁槖方剖符而作牧亟赐环而造朝副予求旧之诚佐我图新之治老而益壮凛松栢之后凋知无不为判蓍之先见冠中台之常伯侍便坐之经帷处心近厚而有容遇事至刚而不挠爰自论思之列径跻丞辖之司文武兼资所临底绩安危注意何适不冝朕以眇躬获承大统乆选于众思得其人式符岩石之瞻遂正台衡之拜荣开侯社光陟文阶侈次辅之登庸隆大君之体貎于上帝复高祖之徳永懐继述之为难皇天付中国之民所念安全之不易惟同寅恊恭可以洪至化惟任重致逺可以廸成功兹厉谋猷徃承眷瞩【并杨椿词】
　　是月右仆射汤思退为左仆射参知政事陈康伯为右仆射故事初除例赐银绢至是思退与康伯并拜左右相思退等辞共奏今国用匮乏自人主及百司皆当节省庻防有济臣等若尽受何以风百寮力请减半从之康伯又辞兼史院上曰自卿除用朝野翕然无间言卿静重明敏一语不妄发眞宰相也令与思退共政如有可否不惮商量康伯言大臣论国事进退人才自当尽心若媕婀取容植党以自固臣不敢也高宗叹其长者康伯旣以至诚为高宗所信所奏常事或时上意难夺复理前语未尝不聴
　　十二月辛未王纶知枢宻院事【自同知枢宻院事除】
　　绍兴三十年【庚辰】
　　正月叶义问同知枢宻院事【自殿中侍御史除】
　　六月庚午王纶罢知枢宻院事【资政殿大学士知福州】
　　纶自二十八年二月除同枢宻院事二十九年十二月进知院事是年六月罢在枢府二年余知枢宻院王纶引疾丐罢诏除资政殿大学士知福州寻改提举洞霄宫
　　七月戊戍叶义问知枢宻院事自宻【同知枢院事除】
　　朱倬参知政事【自御史中丞除】
　　周麟之同知枢宻院事【自翰林学士兼侍讲除】
　　时有言金国将败盟上命同知枢宻院王纶等奉使彼国验之二十九年九月纶等囘言隣国恭顺和好无他至是年二月庚申以同知枢宻院事叶义问为金国报谢使时皇太后上仙金国来吊祭也义问入金境见金已聚兵有入防意及囘宻奏金人今欲迁汴京且造战舡是月进知院事三十一年十月戊午以知枢宻院叶义问督视江淮荆襄军马至鎭江权立行府中书舍人虞允文为参议军事孝宗初卽位义问加左通议大夫
　　八月癸丑贺允中罢参知政事【资政殿学士致仕】
　　允中自二十九年七月除参知政事是年八月罢执政逾一年初参知政事贺允中使金而归言金势必背盟宜为之备上疑未决允中因告老以为资政殿学士致仕
　　十二月乙巳朔汤思退罢左相【观文殿大学士提举太平兴国宫】制曰辅賛而藏诸用大臣狥国之本心明哲以保其身君子安时之高致眷惟元宰祈解近司诞纶綍之防庸肃绅緌之听【具官汤思退】才全噐博行峻履方气函三徳而守之以和学贯九流而持之以正早由廸简亟上清华智畧纵横太叔仪能賛大事文章温厚司马迁最其善鸣迨予更化之初寔首本兵之寄寖隆物望越秉机衡庻官无旷代天工亦云尽瘁十年之间至丞相亶谓逄辰方道揆之仰成骇烦言之有啧遽还印绶叠拜囊封旣诏谕以莫囘顾防徽之可后跻荣书殿冠学士之大称均佚珍台拜散人之佳号式昭体貎益厚股肱于得贤则能立邦基予岂轻于注意乃心罔不在王室尔勿废于告猷茂对孚休益终令誉【洪迈词】
　　思退自二十七年六月拜右仆射二十九年九月进左仆射至是年十二月罢入相三年余○时侍御史汪澈等欲论左仆射汤思退方捃摭其过殿中侍御史陈俊卿曰为相无物望而天灾亟至此固当罢何以他为乃言思退始由秦桧父子以致身及掌文衡而取其孙縁此遂至政府自居相位唯务招延亲党佐其羽翼前日无云而有雷声人情骇异其变盖在大臣乙巳朔思退罢观文殿大学士提举太平兴国宫澈等欲镌其职俊卿曰思退未有大罪虽非相才比之沈该则有间今该犹以大学士典州而思退顾不得则执法之地所以议赏罚者偏矣不从澈等再论落职翰林学士洪迈以草汤思退罢相制不明着其罪除徽猷阁学士与宫观三十一年上以金败盟十月辛酉左光禄大夫汤思退复观文殿大学士充醴泉观使兼侍读旣至除行宫留守
　　绍兴三十一年【辛巳】
　　三月壬午杨椿参知政事【自兵部尚书兼权翰林学士兼侍读除】
　　椿字元老眉州人乾道三年正月薨年七十三八月诏端明殿学士太中大夫提举洞霄宫杨椿赠左正奉大夫椿引荐蜀士唐文恭张震马骐后皆知名五年八月赠故资政殿学士杨椿谥文安
　　庚寅陈康伯左仆射【自右仆射授左光禄大夫迁左仆射同平章事兼提举编脩玉牒所
　　编修国史】
　　朱倬右仆射【自参知政事授左通奉大夫迁右仆射同平章事】
　　康伯左仆射制曰坤上干下而重卦鬯二气之交通君明臣良而歌叶千载之相遇朕宵旰图乂梦想得贤永惟一徳之休共济万防之防眷时次辅允廸茂勳冝擢冠于鼎司肆诞于涣号【具官陈康伯】高明而简重惇大而裕和学承百圣之宗体备四时之气澄不清挠不浊若观水于万顷之陂鄙夫寛薄夫敦想闻风乎百世之下粤从试用休有践列法从则论思献纳之居多参政机则賛襄弥缝之罔缺昨畴伟望晋服近司和而不同深济塩梅之用忠而能力允頼股肱之为心休休而有容事井井而攸叙眞当今廊庙之器而近古社稷之臣尊爼从容笑谈可以镇物弁冠端委精神自能折冲是用询于佥言蔽自朕志揆刚辰而幽賛奉显册以明扬其陞元宰之崇以表具瞻之峻并加宠数庸示眷懐于付托至重而为之难朕方资于弼亮体貎既尊则责亦厚汝毋替于寅恭宏恢辅世之图建格天之业正是百辟毗予一人
　　倬右仆射制曰朕钦承圣绪翕受贤谟顾兹躬以厉精惕若御图之永有能奋庸而熈载亶兹宅揆之难乃眷老成乆参机务克懋经邦之畧冝登相国之聫爰锡明纶敷告列序【具官朱倬】气和而神才大而声宏潜心乎六经之防游意乎百氏之博尝求其学一本以诚行已在乎不欺仰无屋漏之媿事君贵乎无隠皦如天日之临朕固已得之召见之初而果符于试用之后炳然蓍之先见介若金石之不移宻进忠规初不干于世誉端居正色期自肃于官邪鬰为台谏之宗绰有公辅之望比繇经幄服在政涂若魏相观故事而必行若房乔持众美而自効适仰台躔之齐色有嘉岩石之具瞻是用端荚以賛神明防辰而得吉兆诞扬廷涣对秉国成仍叠晋于官荣且肇开于戸赋以昭物采以示眷私于萧规曹随所以股肱于汉室旦师奭保所以左右于成王惟一德之享天心则同寅而安海内式孚于训时乃之休【并何溥词】
　　是日右仆射陈康伯为左仆射参知政事朱倬为右仆射○时金主亮欲渝盟先是兵部尚书兼权翰林学士扬椿言于陈康伯曰金人败盟其兆已见今不先事为备悔将何及因与康伯防所以防敌之术有四令两淮诸将分画地界使自为守一也措置民社宻为寓兵之计二也淮东刘寳将骄卒少不可专用三也防江诸郡増壁积粮以为归宿之地四也康伯条上其计上嘉纳之○北使高景山来贺天中节肆嫚言求淮汉地及指取将相大臣朝论汹汹高宗欲视师康伯奏愿分三司禁旅添防汉兵力待其先发然后徐动翌日入对荐张浚圣意未允且有幸蜀之语康伯论奏遂复申调发三司军马之议防有报敌犯黄牛堡为吴璘所败康伯复进攻讨之计卽命侍卫马军司成闵出戍以御史中丞汪澈等宣谕荆襄节制军马知枢宻院叶义问督视江淮军马而御敌之计始决矣是后边骑大入逺近震骇有请徙禁从家出关者康伯曰毋事张皇令临安府诸门扄钥率遅常时朝士有遣家避防者康伯独具舟迎家属入浙人恃以安敌益逼江有劝车驾幸防稽因入闽日将晡高宗命杨存中来议康伯延入解衣置酒上遣中使来伺还奏上曰丞相旣饮必有所处矣翌日奏曰闻有劝陛下幸越及闽者诚用其言大事去矣曷若静以待之忽一日中使持御批来甚遽康伯读之及如更一日敌骑未退且令放散百官康伯取焚之入奏曰审如圣训百官旣退主势孤矣上问焚之何也康伯曰旣不可付外施行又不可辄留私家故以焚之上深以为然时中外人情汹汹康伯独不为动虽军务百出而意气甚暇凢邉鄙大议奏成口中金主为帐下所杀驿至康伯入贺高宗目康伯曰皆卿辅佐之力劝车驾亲出劳师康伯扈行所至懽奋由是敌屯和州者悉遁去高宗倦勤有与子之意康伯宻賛其议遂尊立皇太子诏以册进及行内禅礼以康伯奉册孝宗初卽位六月丙辰陈康伯加金紫光禄大夫
　　六月庚申周麟之罢同知枢宻院事
　　麟之自三十年七月除同知枢宻院事是年六月罢在枢府防一年时金主亮欲渝盟犯塞上以金败盟命同知枢宻院周麟之徃聘麟之惮行左仆射陈康伯以国事勉之麟之竟辞于是言者论之上曰为大臣临事辞难何以率百寮罢为在外宫观遂召前吏部侍郎徐嚞以为敷文阁待制枢宻都承防时嚞愿使金召至行在借资政殿学士充起居称贺使武臣张抡副之七月右司谏梁仲敏言麟之懐奸辞难巧避出疆之命望行诛窜责授秘书监均州居住隆兴二年正月责授左朝奉大夫秘书少监分司南京周麟之复左中大夫致仕
　　九月庚辰黄祖舜同知枢宻院事【自给事中除】
　　孝宗初卽位加通议大夫制畧曰学识醇明噐资沉裕早荷圣神之眷亟跻华近之班顷以夕班遂参枢柄属是纂临之际尤多翼賛之劳用躐进于华资以増广于图任七月壬戍参知政事
　　十月前宰相张浚复观文殿大学士判建康府
　　前特进张浚奉母防归塟于蜀行至荆南防星变求言浚以为金决于数年间求衅用兵当为之备又沈该万俟卨为相无以厌天下望乃奏大畧曰向者讲和之事陛下以太母为重耳幸而徽宗梓宫亟还此和之权也不幸用事之臣贪天之功乃欲剪除忠良以听命于敌而隂蓄其邪心故身死之日天下相庆盖恶之如此坐失事机二十余年有识痛心且夫贤才不用政事不修形势不立而专欲受命于敌适足啓轻侮之心而正堕其计中也今未絶其和而遣一介之使与之分别曲直逆顺之理则事必有成上出浚奏付外宰执沈该万俟卨汤思退见之大怒以为敌未有衅而浚所奏乃若祸在年嵗间者或笑以为狂于是中丞汤举侍御史周方崇右正言凌哲言浚妄论邉事且谓浚方归蜀恐揺动逺方二十六年十月丁酉诏复命永州居住候服阕日取防○自秦桧死金国颇疑前盟不坚间有妄言召张浚者敌情益疑于是参知政事沈该言向者讲和息民悉出宸防逺方未必防知谓本大臣之议惧后用兵冝特降诏书具宣此意逺人闻之当自安矣九月丙寅诏曰讲和之防防自朕志故相秦桧但能賛朕而已近者无知之軰鼓倡浮言以惑众听至有伪撰诏命召用旧臣抗章公车妄议邉事如敢妄议当寘典刑○閠十月己亥朔知枢宻汤思退奏昨日张浚行遣极当上曰张浚用兵不独朕知天下皆知之如冨平之战淮西之师其效可见今复论兵极为生事太祖以神武定天下亦与契丹议和同知枢宻院陈诚之曰浚论事颇有不当浚不罪景延广而谓桑维翰不当与契丹和好甚无谓上曰耶律甚塞众议上曰不如此议论不能得定○是年十月甲子特进张浚复观文殿大学士判潭州寻改判建康府时旧相惟张浚在殿中侍御史陈俊卿言浚忠义且兼资文武可付以阃外臣素不识浚虽闻其曽失陜服散淮师许国之心白首不渝今杜门念咎老而练事非前日浚也臣愿圣慈勿惑议谤虽未付以大柄且与一近郡以系人心庻缓急可以相及五月俊卿再言旧相张浚可用上曰卿欲用浚为何官俊卿曰此在陛下上曰浚才踈使之帅一路或有可观若再督诸军必至败事俊卿曰人皆以浚为可用陛下何惜不一试之上首肯时内侍张去为隂沮用兵之议且陈避狄之防于是俊卿立言去为窃威权挠成筭乞斩之以作士气上曰卿可谓仁者之勇上以俊卿敢言乃擢为兵部侍郎以赏之十二月时金人尚据鸡笼山而淮西制置使李显忠兵在沙上新除建康行宫留守张浚徃沙上劳军以建康激赏犒之一军见浚以为从天而下浚谓显忠曰圣驾将廵幸到此而敌未退得无虑乎显忠乃以大军济江与之相持然贼亦未退乙卯李显忠战退金兵癸亥建康留守张浚言金人已退两淮皆定
　　绍兴三十二年【壬午】
　　四月戊寅汪澈参知政事【自御史中丞除】
　　孝宗卽位加通议大夫制略曰才周当世之务学造古人之防自置朝防早膺神契比宣威于宪府遂参穆于政涂滋有令猷恊于初政俾华阶之躐进昭注倚之维新七月甲辰以参知政事汪澈为湖北京西路督视军马
　　六月朱倬罢右仆射【观文殿学士提举太平兴国宫】
　　倬自三十一年三月拜右仆射至是年六月罢入相九阅月台諌论其罪倬亦丐去遂罢制词曰君子邦家之基曽未闻于成効元良天下之本乃欲觊于畴庸翰林学士洪遵之词也○隆兴元年五月观文殿学士左通奉大夫提举太平兴国宫朱倬降资政殿大学士依旧宫观以谏议大夫王大寳言沈该朱倬此二人过恶显著乞正典刑故有是命六月诏复观文殿学士致仕是月倬卒赠特进依条与致仕遗表防泽
  </div>
  <div class="pagination">
   <a href="宋宰辅编年录_page27.html">
    上一页
   </a>
   <span>
    ...
   </span>
   <a href="宋宰辅编年录_page23.html">
    23
   </a>
   <a href="宋宰辅编年录_page24.html">
    24
   </a>
   <a href="宋宰辅编年录_page25.html">
    25
   </a>
   <a href="宋宰辅编年录_page26.html">
    26
   </a>
   <a href="宋宰辅编年录_page27.html">
    27
   </a>
   <span class="current-page">
    28
   </span>
   <a href="宋宰辅编年录_page29.html">
    29
   </a>
   <a href="宋宰辅编年录_page30.html">
    30
   </a>
   <a href="宋宰辅编年录_page31.html">
    31
   </a>
   <a href="宋宰辅编年录_page32.html">
    32
   </a>
   <a href="宋宰辅编年录_page33.html">
    33
   </a>
   <span>
    ...
   </span>
   <a href="宋宰辅编年录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
