<!DOCTYPE html>
<html>
<head>
    <meta charset="UTF-8">
    <title>礼部志稿 - 第 101 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 101 页/共 123 页</h1>
    <div class="content">　　景泰三年礼部奏近该给事中孙珉言太宗仁宗宣宗陵寝之所朝廷每遇令节特命贵戚大臣主祭文武官员亦皆陪祀为臣子者正当斋明盛服以承祭祀可也奈何近来陪祀官员多不敬谨或止附于近寺观而不赴斋宿者有之名虽斋宿而又肆行酣饮者有之或未祭而遽然先回者有之或正祭而公然髙卧者有之其武职之中或就携坐卧之物而行礼或就着两截之衣而与祭或笑哗全无忌惮或跪拜畧不加心威仪放荡殊无可观诚敬废弛莫此为甚若此何以达精诚而致明徳之馨香乎又何以昭列圣之灵贶而致感格乎往者监察御史万节奏行禁约人皆视为虚文即今中元令节在迩该部严加禁约仍先令给事中御史各二员纠察敢有仍前故违者指名奏闻其各该衙门陪祀官员亦须各具姓名开报给事中御史点闸查究从之
　　纠陪祀百官纵弛
　　天顺四年礼科给事中御史等奏翰林院学士吕原等或以文儒而起居禁密或由工艺而滥致显荣为卿属者或矜以自髙任戎事者多肆而无忌迩者天顺四年正月初九日大祀天地初八日法驾临郊百职肃雍周道无启行之扰四门清穆明堂辑至止之仪天意监观人心瞻仰岂期各官忘其戒谨安于故常驰骑直前至天门而不下肩舆径造临御道而弗趋罔思圣明之具临不顾神灵之如在放纵者固其所也谨厚者亦复为之是岂不知鲁大夫循墙而走之恭蘧伯玉至阙而止之义畏心既弛敬意何存宜将各官拿送法司明正其罪以为祭祀不敬之戒监察御史郎胜等亦以为言上曰尔等所言极当但祀礼既成悉姑容之再犯不宥旧例驾未至坛百官出入西天小门者俱不下至是上益严祀事预遣人直门伺察得原等十九人令礼科劾以警众仍令礼部张榜禁约自后凡过西天小门者必下
　　查治陪祀怠慢
　　嘉靖十三年闰二月礼部尚书夏言祭先农之神是日陪祀官不到者众言因劾奏之上曰祀典重事嵗祭先农皇祖定制非有所増诸臣无慢礼专恣逸纵每有临期托故不行陪祀法当查治今姑宥之再有怠慢者必置于法本日陪祀官不到过多监礼官何漫不纠举都察院查覈以闻
　　示陪祀官祭祀时
　　隆庆元年礼部言郊庙社稷诸祭太常寺先期具奏行礼止奏日不奏时以故陪祀诸臣供事失期者众请以后并奏日时从之
　　遣祀
　　遣祭仪
　　洪武二十六年定凡遣官祭祀皇帝具皮弁服升奉天殿乐作百官朝服一拜稽首东西立引礼导献官诣拜位四拜传制官丹陛东西向立曰有制百官皆跪宣制祭孔子则曰某年月日祭先师孔子大成至圣文宣王祭帝王则曰先圣歴代帝王命卿行礼赞俯伏前一日沐浴更衣处于斋宫次日还宫
　　嘉靖间更定祭孔子制曰某年某月某日祭至圣先师孔子每三年遣道士赍祝文香帛诣所在陵寝致祭制曰某年某月某日祭先圣歴代帝王遣尔等赍捧祝文香诣陵寝致祭命所在有司行礼
　　登极遣祭
　　正统元年行在礼部尚书胡濙等奏今年七月朔例遣道士赍香帛遍歴天下祭皇陵及歴代帝王陵寝岳镇海渎兹遇皇上登位改元例遣官祭告其遣道士祭礼宜停止从之
　　遣赍香帛分祭
　　成化十九年乙未遣乐舞生十八人赍香帛分祭岳镇海渎等神礼部言此乃皇上斋心事神以回天意非常祭比宜给与新钞一千贯令有司备祭品所祭诸神近布政司者遣巡抚官或布政司掌印官在各州县者遣本府掌印官祭从之
　　望祭省有司科敛
　　治十八年丁丑翰林院编脩毕济川言祭祷名山精诚感格无逺不至固不必遣人亲诣其地也如龙虎山武当山先朝尝遣内臣往建醮筵有司并缘科敛动以千计欺上罔下害不可言陛下崇正黜邪必无是举万一托此以展孝敬但当遣官就近望祭则无劳民伤财之患礼部覆奏从之
　　赍香祝
　　成化元年三月遣太常寺乐舞生赍香祝付所在有司祭歴代帝王及先师孔子陵墓故事三年一祭于八月二十一日行礼故先期遣之
　　遣祭官由门
　　治八年九月南京守备司礼监太监陈祖生奏魏国公徐俌每承命孝陵至祭皆红劵门并金门陵门之右门入至殿内行礼事属僣逾宜令改正俌上章辩以为入必由红劵门者所以重祖宗之祭尊皇上之命出由傍小门所以守臣下之分循守故事几及百年岂敢擅易事下礼部议谓今长陵等陵及太庙每遣官致祭所由之门并行礼殿内与孝陵事体大畧相同宜令俌如旧行礼从之















　　礼部志稿卷八十一
<史部,职官类,官制之属,礼部志稿>
　　钦定四库全书
　　礼部志稿卷八十二
　　明　俞汝楫　编
　　郊祀备考
　　郊祀
　　洪武二年上以每嵗祀天地社稷岳镇海渎灵星诸神皆设坛祭有定期然祭之日或为风雨所飘顿而升降岀入之际奔走百执事之人冠服沾湿非惟不便于行事又因以防神因谕礼官考求前代有于坛为殿屋蔽风雨便于行事者至是礼部尚书崔亮奏考宋祥符九年议南郊坛祀昊天上帝或值雨雪则就太尉斋防望祭元经世大典载社稷坛壝外垣之内北垣之下亦尝建屋七间南望二坛以备风雨曰望祀堂请依此制于圜丘方丘坛南皆建殿九间社稷坛北建殿七间为望祭之所遇风雨则于此望祭焉上从之亮又奏灵星夀星司中司命司民司禄诸神即周礼幽禜之祭也汉尝立灵星祠以祀之然星之祭所以坛而不屋者将以通天地风雨霜露之气也屋而祭之似乖于礼故唐宋不用然诸坛既为殿屋则灵星诸祀亦为殿望祀为便上曰风雨星辰之神其气流通其神无所不在且祭坛有屋所以栖神气风雨便于行事何不可也灵星诸神其准汉制于城南为坛屋以祭亮又奏太常议夀星于圣夀日致祭同日祭司中司命司民司禄示与民同受其福也八月望日则祀灵星皆遣官行礼以为常制从之
　　郊前祭告百神
　　洪武二年二月礼部尚书崔亮奏按礼运曰礼行于郊则百神受职沈括援唐制曰凡有事上帝则百神皆预遣使祭告惟太庙则皇帝亲行祭告今拟圜丘方泽大祀前期上亲告太庙仍遣使预告百神如祀圜丘则曰某年月日皇帝有事于圜丘咨尔百神以相祀事方丘亦如之仍増天下神只坛于圜丘之东方泽之西其神主皆题曰天下神只诏从之
　　郊祭用陶器
　　洪武二年八月丁礼部奏按礼记郊特牲曰郊之祭也器用陶匏瓦器尚质故也周礼笾人凡祭祀供簠簋之实疏曰外祀用瓦簋今祭祀用磁已合古意惟盘盂之属与古之簠簋豋豆制异今拟凡祭器用磁其式皆仿古之簠簋豋豆惟笾以竹诏从之
　　木辂祀天
　　吴元年丙午夏四月乙夘上阅古车制至周礼五辂曰玉辂太侈何若止用木辂詹同对曰昔顔渊问为邦孔子答以乘殷之辂即木辂是也孔子以其朴素浑坚质而得中故取焉上曰以玉饰车考之古礼亦惟祀天用之若常乘之车只宜用孔子所谓殷辂然祀天之际玉辂或未备木辂亦未为不可叅政张昶对曰木辂戎辂也不可以祀天上曰孔子万世帝王之师其斟酌四代礼乐实为万世之法乘木辂何损于祭祀事在诚敬不在仪文也昶顿首谢
　　初定郊坛
　　吴元年秋七月癸丑圜丘方丘及社稷坛成圜丘在京城东南正阳门外钟山之阳仿汉制为坛二成第一成广七丈髙八尺一寸四出陛正南陛九级广九尺五寸东西北陛亦九级皆广八尺一寸坛面及趾甃以琉璃砖四面琉璃阑干环之第二成周围坛面皆广二丈五尺髙八尺一寸正南陛九级广一丈二尺五寸东西北陛九级皆广一丈一尺九寸五分坛南趾及阑干如上成之制壝去坛一十五丈髙八尺一寸甃以砖四面为灵星门南为门三中门广一丈二尺五寸左门一丈一尺五分右门九尺五寸东西北各为门一各广九尺五寸去壝一十五丈四面为灵星门南为门三中门广一丈九尺五寸左门一丈二尺五寸右门一丈一尺九寸五分东西北为门各一各广一丈一尺九寸五分四面直门外各为甬道其广皆如门为天库五间在外墙北灵星门外南向厨房五间西向库五间南向宰牲房三间天池二所俱在外墙东灵星门外东北隅牌楼二在外墙灵星门外横甬道东西燎坛在内壝外东南丙地髙九尺濶七尺开上南出戸方丘在太平门外钟山之北为坛二成第一成广六丈髙六尺四出陛各广一丈八级第二成四面各广二丈四尺髙六尺四出陛南面陛广一丈二尺八级东西北面陛各广一丈八级壝去坛一十五丈髙六尺四面为灵星门正南为门三中门广一丈二尺六寸左门一丈一尺四寸右门一丈六寸东西北为门各一各广一丈四寸周围为外墙四面各六十四丈皆为灵星门正南为门三中门广一丈六尺四寸左门一丈二尺四寸右门一丈二尺二寸东西北为门各一各广一丈二尺四寸库五间在外墙北灵星门外南向厨房五间宰牲房三间皆南向天池一所在外墙西灵星门外西南隅瘗坎在内壝外壬地社稷坛在京城之西南皆北向社东稷西各广五丈髙五尺四出陛每陛五级坛用五色土色各随方上以黄土覆之坛相去五丈坛南各栽松树二坛同一壝壝方广三十丈髙五丈甃以砖四方有门各广一丈东饰以青西饰以白南饰以赤北饰以黒瘗坎在稷坛西南砖砌之广深各四尺周围筑坛开四门南为灵星门三北防门五东西防门各三东西北门皆列二十四防神厨三间在墙外西北方宰牲池在神厨西社主用石髙五尺阔二尺上微锐立于坛上半在土中近南北向稷不用主
　　定朝日夕月礼
　　洪武三年正月礼部奏定朝日夕月礼按周礼大宗伯以实柴祀日月星辰玉人之事圭璧五寸以祀日月星辰礼记曰王宫祭日也夜明祭月也祭日于坛祭月于坎以别幽明以制上下考之古者祀日月其礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东郊祭月于西郊二也大宗伯肆类于四郊兆日于东郊兆月于西郊三也月令孟冬祈来年于天宗天宗日月之类四也觐礼拜日于东门之外及祀方明礼日于南门之外礼月于北门之外五也霜雪风雨之不时则禜日月六也说者谓因郊防而祀之者非正祀也类禜而祀之与觐诸侯而礼之非常祀也惟春分朝之于东门之外秋分夕之于西门之外者祀之正与常者也葢天地至尊故用其始而祭以二至日月次天地春分阳气方永秋分隂气向长故祭以二分为得隂阳之义若其次则大次小次重帟重案其牲体则实柴其服则冕端其圭之缫借则大采小采礼之之玉则一圭邸璧祀之之乐则奏黄钟歌大吕舞云门凡见于周礼者如此秦祭八神六曰月主七曰日主雍又有日月庙汉郊太乙朝日夕月改周法常以郊泰畤质明出行宫东向揖日西向揖月又于殿下东西拜日月宣帝于神山祠日莱山祠月魏明帝始朝日东郊夕月西郊唐以二分日朝日夕月于国城东西宋以春分朝日秋分夕月为大祀元于郊坛以日月从祀其二分朝日夕月皇庆中议建立而不见施行今既以日月从祀于郊坛制朝日坛宜筑于城东门外髙八尺夕月坛宜筑于城西门外髙八尺俱方广四丈两壝壝各二十五步燎坛方八尺髙一丈开上南出户方三尺神位以松柏为之长二尺五寸濶五寸趺髙五寸朱漆金字朝日以春分日夕月以秋分日星辰则祔祭于月坛从之
　　圜丘从祀简当
　　洪武三年上谕中书省叅政陈亮侯至善曰司天台言朔日以来日中有黒子其占多端朕观存心録以为祭天不慎所致今郊坛从祀礼文太简宜命礼部太常司详议圜丘方丘増以十二月将旗纛之神于是礼部尚书崔亮奏成周祭天惟祀帝与日月汉祭天有列星一千五百十四位唐宋及元损益不同国朝前议圜丘从祀之礼以汉唐为烦凟元止祀日月星辰太嵗为简而当
　　郊祀陈圗籍
　　洪武三年癸酉太常少卿陈昩奏按周礼孟冬祀司民司禄而献民数谷数则受而藏之葢民食皆命于天故民数有拜受之礼今圜丘郊祀宜以户口钱粮之籍陈于防下礼毕藏之内府以见拜受民数谷数于天之义亦圣朝一代之制也于是上命中书省臣凡行郊祀礼以天下戸口钱粮之籍陈于防下祭毕收入内库藏之其天下城池山川地理形胜亦皆圗以成书藏之内库以垂久逺
　　朝日夕月祝文
　　洪武五年二月丁亥朝日仪与四年九月祭星辰同迎神执事者不斟酒亚献终献各执事者以爵受酒奠于神位之前其祝文曰混沌之初两仪无象神光未着乃穹壤既立神光运行照临下土万象昭明形影俱分四时序而天地位民物防恩凡有国者咸脩祀事今年仲春式遵古典谨以玉帛牲齐用伸祭告
　　八月夕月仪
　　八月夕月仪与朝日同祝文曰维神钟隂之精配阳之德歴代相承祭以秋夕今兹时以秋分特备牲醴祭奠伏惟神鉴
　　増列郊坛从祀
　　洪武三年礼部奏大明夜明星辰太嵗既从祀于圜丘而五岳四海五镇四渎亦既从祀于方丘矣独风云雷雨及天下山川不得以类从祀非通敬于神明者也宜増列于圜丘方丘从祀之次上从之遂命于圜丘坛下壝内増设坛从祭风云雷雨之神于方丘坛下壝内増设坛从祭天下山川之神其礼如太嵗岳镇
　　夕月祀仪
　　洪武三年八月己夘夕月于西郊附祭周天星辰三献礼俱先诣夜明神位前次诣星辰神位前仪并同朝日但夜明犊用白星辰犊用纯帛俱白色其祝文　夜明曰惟神太隂所钟承光于日配阳之徳丽于穹碧维此秋夕云敛气清仰瞻素辉神驭以升夜明有坛用申报祭惟神鍳临万古不昧　星辰曰惟神罗列周天耿耿其辉既瞻月驭众象以微上之所躔不必有应爰遵古典用伸报称仲秋礼记设坛既崇神其歆格鉴此寸衷其乐迎神奏凝和之曲彻豆奏夀和之曲送神奏豫和之曲望燎奏熙和之曲其乐章迎神曰吉日良辰祀典式陈太隂夜明以及星辰濯濯厥灵昭鍳我心以以迎来格来歆余并同朝日
　　别设星辰坛
　　洪武三年九月天夀圣节祭太庙上谓中书省臣曰日月既皆设坛专祭而星辰乃祔祭于月坛非礼也宜别设坛专祭周天星辰于是礼部议于城南诸神享祭坛正南向増造屋九间朝日夕月祭周天星辰俱于是行礼其朝日夕月仍以春秋分祭星辰则于天夀圣节前三日致祭从之
　　初祀圜丘
　　洪武元年十一月庚子冬至祀昊天上帝于圜丘正坛第一成设上帝位南向玉用苍璧帛用苍色牲用苍犊笾豆簠簋视宗庙豋一实以太羮爵三坛上设大尊二着尊牺尊山罍各一坛下设大尊一山罍二实以五齐三酒祝一同玉帛设于坛西第二成设大明位在东星辰位次之夜明位在西太嵗位次之位用纯犊一币各一大明用赤夜明星辰太嵗皆用白笾豆各十笾视上帝则减糗饵粉餈豆则减食糁食簠簋及豋同上帝东西各设着尊二牺尊二实醴齐盎齐事酒【仪见职掌】
　　初祀方泽
　　洪武二年夏至祭皇地只于方丘正坛第一成设皇地只位正中南向玉用黄琮币用黄色第二成设五岳位在东四海位次之五镇位在西四渎位次之位用纯犊一五岳五镇帛各五四海四渎帛各随其方色散斋之日皇帝备法驾至天下神只坛祭告其正祭仪物礼乐并与圜丘同但改望燎为望瘗其望瘗仪与社稷同祝文曰臣荷眷佑戡定区宇为亿兆主今当夏至万物咸亨敬以玉帛牺齐粢盛庶品备兹禋瘗用伸昭告其乐章迎神曲曰坤德博厚物资以生承天时行光大且宁穆穆皇只功化顺成来御方丘严恭奉迎奠玉帛云地有四维大琮以方土有正色制币以黄敬存于中是荐是将奠之几筵临鍳洋洋进俎云奉时纯牡其牡童犊烹饪既严俎豆维肃升坛昭荐神光下烛眷佑邦家报効惟笃初献云午为盛阳隂徳初萌天地相遇品物光荣吉日令辰明祀攸行进以醇醴展其洁清亚献云至广无边道全持载山岳所凭海渎咸赖民资水土既安且泰酌酒掲防功徳维大终献云庸之资有此疆宇匪臣所能仰承祐助恩崇父母臣欢鼔舞八音宣叠佑明醑彻豆云牲牷在俎笾豆有实临之肹蠁匪惟饮食登歌乃彻荐献爰毕执事奉承一其严栗送神云神化无方妙用难量其功显融其祀悠长颷轮云旋龙控鸾翔拜送稽首瞻礼余光望瘗云牲醴制币馂馔惟馨瘗之于坎以达神灵奉神于隂典礼是程企而望之厚壤寛平礼成驾还率百官诣太庙以牲齐告祭还御奉天殿百官行庆成礼
　　更定圜丘方泽从祀仪
　　洪武七年秋七月议増圜丘方丘从祀更定其仪并圜丘坛第一成设昊天正位仁祖淳皇帝配位如旧第二成东设大明位西设夜明位内壝之内东西各三坛星辰二坛分设于东西星辰之次东则太嵗及五岳坛西则风云雷雨及五镇坛内壝之外东西各二坛东四海坛西四渎坛天下神只二坛分设于海渎之次正配位共设酒尊六于坛西大明夜明位各设酒尊三星辰牛一羊豕各三太嵗牛羊豕各一余悉如旧仪风云雷雨帛四白色岳镇海渎帛与二年夏至祭方丘同余并同太嵗坛天下神只帛四白色牲用羊豕各五笾豆各八笾视大明夜明则减白饼黑饼豆减脾析豚胉簠簋三铏三壝内东西各设酒尊三帛篚三壝外东西各设酒尊三帛篚二每位爵各三　方丘坛第一成设皇地只正位仁祖配位设如圜丘第二成东设五岳位西设五镇位内壝之内东西各二坛东四海坛西四渎坛天下山川坛二复分设于海渎之次内壝之外东西各设天下神只坛一其陈设正配位如圜丘岳镇海渎与二年夏至同但岳镇各设酒尊三天下山川坛牛一羊豕各三余与岳镇海渎同天下神只与圜丘同壝内东西各设酒尊三帛篚二壝外东西各设酒尊三帛篚一每位爵各三前期皇帝斋三日前祀之四日百官于奉天门观视戒牌是日太常卿至天下神只坛奠告中书丞相诣京都城隍发咨次日皇帝诣仁祖庙请配享其乐舞之制圜丘方丘乐各用编钟十六编磬十六琴十瑟四搏拊二敔一柷一埙六□六箫八横笛四笙八应鼓一籥四凤笙四协律郎一人服祭服手执麾幡乐生七十三人舞武舞舞文舞各引舞二人执羽节武舞生六十二人各执干戚文舞生六十二人各执羽籥其乐章并与元年冬至二年夏至同
　　改建合祀
　　洪武十年诏改建圜丘于南郊初圜丘在钟山之阳方丘在钟山之隂上以分祭天地揆之人情有所未安至是欲举合祀之典乃命即圜丘旧址为坛而以屋覆之名曰大祀殿太师韩国公李善长等董上丁亥冬至始合天地于奉天殿祝文曰礼以义起贵乎情文两尽曩者建国之初遵依古制分祀天地于南北郊周旋九年于心未安诚以人君者父母天地仰覆载生成之恩一也及其严奉禋祀则有南北之异揆以人事人子事亲曷敢异处窃惟典礼其分祀者礼之文也其合祀者礼之情也徒泥其文而情不安不可谓礼方改建祀殿功未就绪今朝堂适成时当冬至合祀于殿庭自今以春夏合祀于南郊永为定礼谨奉皇考仁祖淳皇帝配惟上帝皇地只鍳之
　　十一年大祀殿成殿十二楹中四楹饰以金余施三采正中作石台设上帝皇只神座于其上每嵗正月初旬择日合祭上具冕服行礼奉仁祖淳皇帝配享殿中殿前为东西庑三十二楹正南为大祀门六楹节以步廊与殿庑通殿后为库六楹以贮神御之物名曰天库皆覆以黄琉璃瓦设厨库于殿东少北设宰牲亭井于厨东又少北皆以步廊甬道殿两庑后缭以周墙至南为石门三洞以达大祀门内谓之内坛外周垣九里三十步石门南为甬道三中曰神道左曰御道右曰王道道之两傍稍低为从官之道斋宫在外垣内之西南东向于是勑太常曰近命三公率工部役梓人于京城之南创大祀殿以合祀皇天后土冬十月告功已成特命礼部去前代之祭期以嵗正一祀古人祀天于南郊葢以义起耳故曰南郊祀天以其阳生之月北郊祭地以其隂生之月孰知至阳祭之于隂月至隂祭之于阳月于理可疑且扫地而祭其来甚逺葢言祀地尚实而不尚华后世执古而不变遂使天地之享反不及人之享亦执古而不变则当污尊而坏饮茹毛而饮血巢居而穴处也以今言之世果可行乎斯不必然也今命太常每嵗合祭天地于春首正三阳交泰之时人事之始也其后大祀殿复易以青琉璃瓦云
　　大祀殿礼成
　　洪武十二年正月己夘合祀天地于南郊大祀殿命魏国公徐达及公侯等分献日月星辰岳镇海渎山川诸神凡一十七坛正殿三坛昊天上帝皇地只坛俱南向仁祖配位坛西向丹墀之东为坛曰大明西向其西为坛曰夜明东向两庑为坛各六星辰之坛分设于东西日月之次东则太嵗次五岳次四海西则风云雷雨次五镇次四渎天下山川神只为坛二分设于海渎之次各坛陈设仍旧仪但仁祖配位玉用苍璧太嵗风云雷雨盏各十东西庑各共设酒尊三爵一十八于坛之南前期皇帝致斋五日前祭二日太常司同光禄司官诣坛省牲至日奠玉帛进俎三献酒俱先诣上帝神位前次诣皇地只神位前次诣仁宗淳皇帝神位前余悉仍旧仪其祝文云嗣天子臣敢昭告于昊天上帝后土皇地只时维孟春三阳交泰敬率臣僚以玉帛牺牲粢盛庶品恭祀于大祀殿备兹燎瘗皇考仁祖淳皇帝配神礼毕诘旦驾还御奉天殿百官行庆成礼宴羣臣于奉天殿是祭也自斋誓百官至将祭之夕天宇澄清升坛星纬昭焕祥飚庆云光彩辉煜上甚悦礼成勅中书省臣胡惟庸等曰立纲陈纪治世驭民斯由上古之君立至今相承而法则焉凡有国者必以祀事为先祀事之礼起于古先圣王其周旋上下进退奠献莫不有仪然仪必贵诚而人心叵测至诚者少不至诚者多暂诚者或有之若借礼设仪文饰太过使礼烦人倦而神厌享非礼也故孔子曰禘自既灌而往者吾不欲观之矣朕周旋祀事十有一年见其仪太烦乃以义起更其仪式合祀社稷既祀神乃观今十二年春始合天地大祀而上下恱若有□蠁答于朕心尔中书下翰林令儒臣纪其事以彰上帝皇只之昭格而锡黔黎之福朕与卿等尚夙夜无怠以答神明之休佑焉
　　社稷祀
　　改建社稷坛
　　洪武十年命改建社稷坛先是上既改建太庙于雉门之左而以社稷国初所建未尽合礼又以大社大稷分祭配祀皆因前代之制欲更建之为一代之典遂命中书下礼部详议其制至是礼部尚书张筹奏曰臣等奉诏考社稷配祀合祭分祭之制及社主之设谨按通典颛顼祀共工氏子勾龙为后土后土为社烈山氏子柱为稷稷田正也髙辛唐虞夏皆因之周弃亦为稷自商以来祀之此社稷之祀所由始也商汤以旱而迁社以后稷代柱欲迁勾龙无可继者故止然王肃谓社祭勾龙稷祭后稷皆人鬼非地神而陈氏礼书又谓社所以祭五土之只稷所以祭五谷之神郑康成亦谓社为五土総神稷为原隰之神勾龙以有平水土之功故配社祀之稷有播种之功故配稷祀之二说为不同汉元始五年以夏禹配食官社后稷配食官稷唐宋及元则又以勾龙配社周弃配稷葢本郑氏之说此配社之法缘于古昔初无一定之论也至于社稷分合之义书召诰言社于新邑孔氏注曰社稷共牢又封人掌设王之社壝注云不言稷者举社则稷从之如是则当时社与稷固已合而一之矣陈氏礼书曰稷非土无以生土非稷无以见生生之效故祭社必及稷以其同功均利而养人也而山堂考索则曰土爰稼穑其本一也社为九土之尊稷为五谷之长稷生于土则社与稷固不岐而二之矣又曰祭主乎诚而已诚茍不至分祭何益是则社稷之祭合而一之于古自有有徴也至于坛位则考之周制小宗伯掌建国之神位右社稷左宗庙起大事动大众必先告于社而后出其制在中门之外外门之内尊而亲之与先祖等汉建官大社大稷光武立大社稷于洛阳在宗庙之右唐因隋制建于含光门之右大扺皆本成周左祖右社之意社主之说周礼大司徒设其社稷之壝而树之主各以野之所宜木名其社小宗伯立军社郑注之社主用石为之葢以石者土地所生最为坚实故也论语哀公门社于宰我宰我对曰夏后氏以松殷人以柏周人以栗朱子云观古人意正以树为主如今人称神树之类又曰社有主而稷无主此不可晓恐不可以己意增添唐神龙中议立社韦叔夏引郑议以为社主用石韩诗外传云天子社主长五尺方二尺剡其上以象物生方其下以象地体埋其半以象根在土中而本末均也宋初祭社稷正配位用神位版大社又以石为主其形如钟长五尺方二尺剡其上培其下半其中植槐是则木主石主前代葢兼用矣今拟社稷合祭共为一坛皆设木主而丹漆之祭则设于坛上祭毕收藏仍用石主埋坛之中如唐宋之制至于以勾龙配社以弃配稷弃虽唐虞农官而勾龙共工氏之子也祀之无义商汤欲迁之而未果汉尝易以夏禹而夏禹今以列祀帝王之次弃稷亦配享先农请罢勾龙与弃配位谨奉仁祖淳皇帝配享大社大稷以成一代之盛典以明祖社尊而亲之之道上览奏称善遂命改作社稷坛于午门之右其制社稷共为一坛坛成上广五尺下如上之数而加三尺崇五尺四尺陛筑以五色土色如其方而覆以黄土坛四面皆甃以甓石主崇五尺埋坛之中微露其末外壝墙崇五尺东西十九丈二尺五寸南北如之设灵星门于四面壝墙各饰以方色东青西白南赤北黒外为周垣东西广六十六丈七尺五寸南北广八十六丈六尺五寸垣皆饰以红覆以黄璃璃垣之北向设灵星门三门之外为祭殿以御风雨凡六楹深五丈九尺五寸连延十丈九尺五寸祭殿之北为拜殿六楹深三丈九尺五寸连延十丈九尺五寸拜殿之外复设灵星门三垣之东西南三向设灵星门各一西灵星门之内近南为神厨六楹深二丈九尺五寸连延七丈九尺五寸又其南为神库六楹深广如神厨西灵星门之外为宰牲房四楹中为涤牲池一井一冬十月朔新建社稷坛成先是礼部尚书张筹奏天地社稷宗庙崇敬之礼一也故书称成汤顾諟天之明命以承上下神只社稷宗庙罔不只肃后世列为中祀失所以崇祀之意至唐升为上祀国朝之初仍列中祀而祭之期衣服或具通天冠绛纱袍或以皮弁行礼制有未定今既考用古制右社稷左宗庙有事社稷则奉仁祖皇帝配其礼重矣宜升为上祀具冕服以祭上是之至是行奉安礼上冕服乘辂百官具祭服诣旧坛以迁主告祭行献礼毕执事起石主舁之具仪卫作乐百官前导上乘辂至新坛执事奏安石主于坛上别设木主于神位具牲醴庶品行奉安礼升为上祀奉仁祖淳皇帝配
　　祭大社稷仪物祝文
　　洪武十年二月戊子祭大社大稷前祭二日诣奉先殿告仁祖淳皇帝配神祭日陈设太社在东太稷在西俱北向仁祖淳皇帝在东西向太社太稷位各用犊一羊一豕一豋一铏二笾豆各十二簠簋各二玉用二圭有邸帛一黒色仁祖配位同不同玉共设酒尊三于坛之西北东向爵九玉帛篚二帛篚一祝文一祝文曰惟神赞辅皇只发生嘉谷粒我烝民万世永頼时当仲春礼严告祀谨以玉帛牲齐粢盛庶品备兹瘗祭以皇考仁祖淳皇帝配神其乐章迎神云余惟土谷兮造化功为民立命兮当报崇民歌且舞兮迓迎想圣来兮祥风生钦当稽首兮告年丰初献云氤氲合兮物遂防民之立命兮荷隂功余将玉帛兮献防衷初斟醴荐兮民福洪亚献云余令乐舞兮再奉觞愿神昭格兮君民康思必穆穆兮灵洋洋感厚恩兮拜祥光终献云干羽飞旋兮酒三行香烟缭绕兮云旌余今稽首兮忻且惶神顔恱兮霞彩彰彻馔云初陈微礼兮神喜将琅然丝竹兮乐舞愿祥普降兮遐迩方烝民率土兮尽安康送神云氤氲氤氲兮祥光张龙车凤辇兮驾飞遥瞻稽首兮去何方民福留兮时雨望瘗云奉肴羞兮诣瘗方鸣鸾率舞兮声铿锵思神纳兮民福昻余今稽首兮谢恩光
　　定诸神祈报告祭礼
　　洪武六年礼部尚书牛谅奏定太嵗风云雷雨岳镇海渎山川城隍诸神祈报告祭神位春秋祈报凡一十五坛中太嵗风云雷雨五岳五镇四海凡五坛东西各五坛东则四渎京畿山川春秋二季月将京都各府城隍西则钟山甘肃山川夏冬二季月将旗纛战船等神若有事告祭则设神位凡二十八坛中五坛与祈报同东四渎京畿湖广山东河南北平广西四川甘肃等处山川夏冬二季月将京都城隍凡一十二坛西钟山江西浙江福建山西陜西广东辽东山川春秋二季月将旗纛战船等神凡一十一坛若亲祀则每坛牲用犊一羊一豕一笾豆各十簠簋各二豋一铏二酒盏三十帛太嵗一风云雷雨四钟山一京畿山川四甘肃山川二春夏秋冬四季月将各三京都各府城隍共二俱白色帛岳五镇各五四海四各随方色四渎四黒色旗纛战船等神共七黒色二白色五共用酒尊一十三祝一其祝文曰惟神主司民物参赞天地化机发育有功考于古典歴代有春告之礼今当一嵗之初农事将兴谨以牲醴庶品用伸祭告所兾风雨以时年嵗丰稔民物咸遂军民皆安秋报曰今农事告成谨以牲帛醴齐粢盛庶品用伸报祭余同春祈又命乐章迎神篇曰吉日良辰祀典式陈太嵗尊神雷雨风云岳镇海渎山川城隍内而中国外及四方濯濯厥灵昭鍳我心以以迎来格来歆自奠帛以下则皆如旧文
　　大社大稷祝文
　　洪武二年定大社大稷祝文大社曰惟神徳深造化赞辅皇只世物赖生所当告祀遵依古典行仲春礼谨以牲币醴齐粢盛庶品式陈瘗祭以后土勾龙氏配神作主大稷曰惟神嘉种生成明粢惟首帝命率育立我烝民谨以牲币醴齐粢盛庶品式陈瘗祭以后稷配神作主后土曰爰兹仲春遵依古典荐于大社惟神水土平治永赖其功谨以牲币醴齐粢盛庶品陈于表位作主侑神后稷曰爰兹仲春遵依古典荐于大稷维神勤农务本政成稼穑生民立命万世之功谨以牲币醴齐粢盛庶品陈于表位作主侑神
　　亲祭大社稷
　　洪武九年上亲祭大社大稷大社设正位在东配以后土西向大稷设正位在西配以后稷东向太社大稷位各用玉两邸币黒色牲用犊一羊一豕一笾豆各十笾实以形盐薧鱼枣栗蓁菱芡鹿脯白饼黒饼豆实以韮葅醯醢菁葅鹿醢芹葅兎醢笋葅鱼醢脾析豚胉簠簋各二实以黍稷稻粱铏三实以和羮后土后稷位并同但不用土大社坛正配位共设酒尊于坛东西向实以泛齐盎齐祝二共设于坛西东向大稷坛正配位共设酒尊三于坛西东向祝二共设于坛西向各坛爵六同设于酒尊所先期皇帝散斋四日致斋三日陪祭执事官同
　　改正奉祖配社
　　嘉靖九年正月上谕礼部朕每以祭太社太稷奉我太祖太宗配窃有疑焉夫天地至尊次则宗庙又次则社稷此序尊杀之理也奉祖配天则正矣又奉祖配社岂不失其序欤或谓以祖配社乃亲亲之道也此我皇祖时礼官之失也又谓后土勾龙氏乃共工之子祭之无义夫勾龙氏有水土之功故取之配社犹以后稷配稷同也未尝论其人况父不善而可恶及其子乎至如奉祖配社尤为勿当屈其所尊义实不安宜如我皇祖髙皇帝之制大社以后土勾龙氏配大稷以后稷氏配详议具奏礼部言祀事重典请集多官防议上曰尊祖配天具载礼制并无奉祖配社之文卿等亦曰未闻其他异论之徒不足为较苐宜求之人心可与否耳夫人心未有不同不过是昔非今破乱吾事卿等既恐持论不一其亟集廷臣议同者列名具疏异者自疏以闻于是大学士张璁翟銮等议皆与上意合上遂命先期择日躬告太庙及社稷礼卿时告后土勾龙氏及后稷氏坛行礼其神牌即行成造具仪以闻








</div>
    <div class="pagination">
<a href="礼部志稿_page100.html">上一页</a><span>...</span><a href="礼部志稿_page96.html">96</a><a href="礼部志稿_page97.html">97</a><a href="礼部志稿_page98.html">98</a><a href="礼部志稿_page99.html">99</a><a href="礼部志稿_page100.html">100</a><span class="current-page">101</span><a href="礼部志稿_page102.html">102</a><a href="礼部志稿_page103.html">103</a><a href="礼部志稿_page104.html">104</a><a href="礼部志稿_page105.html">105</a><a href="礼部志稿_page106.html">106</a><span>...</span><a href="礼部志稿_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
