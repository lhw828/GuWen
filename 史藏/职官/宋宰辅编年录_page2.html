<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 2 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 2 页/共 35 页</h1>
    <div class="content">　　仁赡字子丰唐州方城人初永兴军节度使刘词荐其材可用太祖素知其名请于世宗帐下及受禅遂擢用之
　　四月乙丑薛居正吕余庆并叅知政事【并自枢宻直学士兵部侍郎除
　　梁改枢宻院为崇政院唐庄宗复旧名遂改为枢宻直学士○石林燕语】
　　居正字子平开封浚仪人余庆世本燕人○太祖初即位以归徳军兴王之地居正遂自观察判官权为给事中累迁兵部侍郎太祖歴滑许宋三镇余庆并在幕府及即位累迁兵部侍郎是年初置叅知政事为宰相副贰命居正及吕余庆为之三年二月余庆以叅知政事出权知成都府时蜀初平以执政莅藩自余庆始也开寳五年以叅知政事薛居正子惟吉吕余庆子惟恭并为西头供奉官是年十一月命叅知政事薛居正兼提防三司淮南湖南岭南水陆转运使事吕余庆兼提防三司荆南剑南诸州水陆转运使事○上欲为赵普置副而难其名称召翰林学士承防陶谷问曰下丞相一等有何官对曰唐有叅知机务叅知政事遂以枢宻直学士兵部侍郎薛居正吕余庆并本官叅知政事不宣制不押班不知印不升政事堂止令就宣徽使防上事殿庭别设防位于宰相勅尾署衔降宰相数字月俸杂给皆半之盖上意未欲令居正等与普齐也至开寳六年上因雷有隣上章告普私庇堂后官始有疑普意普恩益替六月壬寅始诏叅知政事陞都堂与宰相同议政事庚戍复诏薛居正吕余庆更知印押班奏事以分其权【长编】史臣李沆等曰按唐故事裴寂为仆射知政事杜淹为御史大夫叅议朝政魏徴为秘书监叅预朝政萧瑀为特进叅议政事刘洎为黄门侍郎叅知政事刘幽求为中书舍人叅知机务皆宰相之任也又髙宗欲用郭待举等叅知政事既而谓崔知温曰待举等歴任尚浅未可与卿同名称遂令于中书门下同受进止平章事以此言之平章事亚于叅知政事矣今谷不能逺引汉御史大夫亚相为对飜以叅知政事为下丞相一等谷失之矣议者惜之○太祖始命叅政与宰相互知印时议者谓谷为失然唐叅知政事固宰相之任曾何以为百王不易之制殆称谓适同尔官制轻重因时盖可见矣【南纪谈】
　　干徳五年【丁卯】
　　正月甲寅王仁赡罢枢宻副使【责授右衞大将军罢归本班】
　　【旧制二府侍从有薄责多以本官归班奉朝请而已初无职掌然班着请给并只从见存官初不以尝经歴为高下也○南窓纪谈】
　　议王全斌王仁赡等罪诏曰王全斌等出总偏师逺征全蜀锐旅才临扵剑外降书已至于军前朕念其伏罪畏威祈哀请命寻颁诏防务在抚绥应孟昶宗亲及伪命官吏诸军将士一境生民并令安存不得惊扰而全斌等违吾约束侮乃宪章专杀降兵擅开官库豪夺妇女广纳货财敛万民之怨嗟致羣盗之充斥以至再劳徴发方获平寕洎命抽归尚欲含忍而诉寃者日拥国门今且据先次有状隐没金银犀玉钱帛一十六万七百余贯文受伪蜀臣寮赂馈九万余贯擅打开丰徳库门除防检外诸色纳亏欠二十八万一千余贯遂令中书门下唤王全斌王仁赡崔彦进与诉索钱帛等人质正而全斌等具伏其令御史台于朝堂集文武百官议罪以闻【本朝大诏令】
　　仁赡自干徳二年正月除枢宻副使至是年正月罢在枢宻凢三年初诏王全斌等平蜀以仁赡为西川行营都监及蜀平而全斌等违约束杀降兵以致羣盗充斥诸将还仁赡歴诋诸将冀自免上曰纳李廷珪妓女开丰徳库取金贝此岂诸将所为邪仁赡皇恐不能对以其新有功不欲付狱吏令中书门下省追问皆具伏所取受隐没为钱六十四万四千八百余贯诏御史集百官议全斌等罪当死上特赦之
　　【阙】月乙丑沈义伦枢宻副使【自西川随军转运使给事中迁户部侍郎除】义伦字惠恭陈留太康人名上一字避太宗旧名后去之太祖领同州节制辟在幕府继领滑许宋三镇皆从焉既受禅遂擢用之平蜀之役义伦为西川随军转运使独居佛寺蔬食有以珍异竒巧献者皆却之东归箧中惟圗书数卷而已时曹彬自蜀还上尝从容问以官吏善否彬惟荐义伦可任上亦闻义伦清节过人故有是命义伦在枢府六年至开寳六年九月拜相
　　开宝五年【壬申　干徳六年十二月改开宝元年】
　　二月庚寅刘熈古叅知政事【自端明殿学士兵部侍郎除】
　　【后唐明宗时孔循始议置端明殿学士二人专掌顾问以冯道赵鳯为之班轮林学士上盖枢宻职事官也○详见石林燕语○国朝旧制职掌官外有学士待制等贠端明殿学士等职皆为侍从清望之选并无职掌多帯职以领在内省府寺监在外藩方任使○旧典】
　　熈古字义淳睢阳人太祖领宋州节制熈古为节度判官及受禅遂召用之
　　九月癸酉李崇矩罢枢宻使【为镇国军节度使】
　　崇矩自干徳二年正月除枢宻使至是年九月罢在枢府凡八年时赵普为相与崇矩分秉国政崇矩以女妻普子承宗厚相交结太祖颇不恱有郑伸者客崇矩门下十年至是上书摭其隂事诉之于是罢崇矩出镇及卒赠太尉諡元靖以子继昌之子遵朂尚太宗女万夀公主追封河东郡王遵朂积官至镇国军节度使
　　开寳六年【癸酉】
　　六月庚申刘熈古罢叅知政事致仕
　　熈古自开寳五年二月除叅知政事至是因足病以户部尚书致仕执政凡二年卒赠右仆射
　　八月甲辰赵普罢相【除检校太尉河阳三城节度使同中书门下平章事】
　　【凡以检校官兼中书令侍中同平章事并谓之使相唐制皆署勅五代以来不预政事朝防则缀本班正衙见谢则押班凡宣制除授者勅尾存其衔而不署侧注使字○南窓纪谈○故事宰相去位例除本官稍优则进官一等或易东宫三少惟赵韩王以开国旧臣且相十年故以使相罢盖异恩也自是讫太宗真宗皆不易旧制○石林燕语○祖宗以节度使中书令节度使侍中节度使章事待勲贤故老久次宰相罢相随其旧职加节度使出判大藩及召入未还相位而拜枢宻使者则加枢宻使以易节度故遂谓之使相虽中书令叙位亦在同中书门下平章事之下○旧典】
　　制曰代天治物厥功已成仗钺临戎所委尤重虽弼谐而是頼且劳逸以惟均睠惟孟津介于河洛素为奥壌况乃近藩爰命台臣俾分阃寄【具官赵普】昔在覇府实为元勲始当草昧之初首賛经纶之业千载起兴王之运十年居调鼎之司帷幄伸谋股肱宣力燮和万彚已施济物之功镇抚三城适表出藩之贵帅坛受任相印兼荣永隆屏翰之权更励始终之节
　　普自干徳二年正月拜相至是年八月罢独相凡十年○普之为政也专廷臣多疾之是时官禁私贩秦陇大木普尝遣亲吏徃市屋材至京师治第权三司使赵玭防得之以闻太祖怒便令追班将下制逐普而王溥奏解之故事宰相枢宻使每对长春殿同止殿庐中太祖闻普子承宗娶枢宻使李崇矩女即令分异之自崇矩罢上于普稍有间普又尝以隙地私易尚方蔬圃以广其居及营邸店翰林学士卢多逊因召对屡攻其短防雷德骧子有隣怨普之挤其父求所以报普时上知堂吏擅中书权多为奸赃有隣于是击登闻鼓讼堂后官私事皆普庇之太祖怒令下御史府按治各抵罪上始有疑普意矣普自是恩益替始诏叅知政事陞都堂与宰相同议政事复诏薛居正吕余庆更知印押班奏事以分其权未防遂罢去普尝设大瓦壶于视事前閤中中外表防普意不欲行者必投之壶中束緼焚之其多得谤咎殆由此也【赵普自干德二年至开寳六年罢独相凡十年是后李昉自雍熈二年至垂栱元年罢凢四年王旦自景徳元年至祥符五年罢凢七年吕夷简自天圣七年至明道元年罢凢三年皇祐三年厐借亦三年绍圣元年章子厚亦七年皆独相而淳化元年吕防正亦独相逾年○事见笔谈】
　　九月丁卯吕余庆罢叅知政事【为尚书左丞】
　　【尚书丞郎自两省迁至者谓之百官之贵近与两制两省学士待制一等除任唯不预扈从○旧典】余庆自干徳二年四月除叅知政事至是年九月罢执政凢九年太祖幕客余庆居其先赵普李处耘首大用余庆略不介意余庆执政时防普忤防左右争倾普余庆仍力为辨析人称其长者至是有疾上章求觧机务故有是命
　　己巳薛居正沈义伦并拜相【居正自吏部侍郎防知政事除门下侍郎同平章事仍前监脩国史○义伦自户部侍郎枢宻副使除中书侍郎同平章事集贤殿大学士】
　　居正拜相制曰财成天地者元后之道爕理隂阳者冢宰之权其有早践岩廊久叅机务既着弥纶之效宜升辅相之资【具官薛居正】文作国蕐才为人杰夙推雅望久服大寮朕自膺寳圗茂建皇极酌用旧制简求辅臣特命豫大政于万机下丞相之一等顾惟全徳无忝明恩于今歴年厥有成绩畴庸之典无所吝焉是用擢正台司仍兼史职懋官进秩真食増封于戯知臣者君予虽慙扵徃圣以道佐主汝宜念扵前贤永保令圗以承休命义伦拜相制曰辅弼之臣邦家是寄缉熈庶政必頼其嘉猷镇抚四边实资扵重徳睠机衡之近列有霸府之旧僚畴佐命之功俾当爰立委调元之任允契具瞻【具官沈义伦】儒行饬躬贞规迈俗保晏婴之俭徳富韦贤之经术自首逢兴运歴践通班掌漕坤维清风播于逺俗询谋宻地素履光扵盛时是用擢践鼎司倚为国相正中枢之贵位冠仙殿之羣儒式重元勲且符公望于戱创业垂统予方致于治平当国秉钧尔宜思于经制务恢逺略以賛丕圗
　　居正开寳九年十月除尚书左仆射兼门下侍郎昭文舘大学士太宗太平兴国四年十月除守司空义伦开寳九年三月上将幸洛阳以为东京留守寻召赴西亰十月除尚书右仆射监脩国史太宗亲征太原以义伦留守判开封府事师还太平兴国四年加尚书左仆射
　　同日卢多逊叅知政事【多逊自翰林学士兵部员外郎迁中书舍人除】
　　楚昭辅枢宻副使【昭辅自左骁衞将军判三司除】
　　多逊懐州河内人昭辅宋城人○多逊博涉经史善伺人主意太祖好读书每问书中事多逊伺知应答无滞太祖宠异之执政三年至九年十月拜相○太祖初典禁衞尝召昭辅置左右及即位以其有心计遂擢权判三司至是除枢宻副使开寳九年以枢宻副使昭辅右衞大将军判三司王仁赡分领南北院事自后宣徽使阙即命枢宻使副兼领院事【枢宻使副兼领宣徽南北院自此始】
　　二月庚戍曹彬枢宻使【自宣徽南院使义成军节度使除检校太尉忠武军节度使充】彬字国蕐真定人太祖伐江南彬进围金陵誓克城之日不妄杀一人既克金陵城中皆安堵如故始彬之行上许彬以使相为赏及还语彬曰今方隅尚有未服者汝为使相品位极矣岂复力战邪且徐之更为我取太原因宻赐钱五十万未防拜枢宻使领忠武军节度使枢宻领节度自彬始赏江南之功也太宗即位加同平章事彬初以节度使为枢宻使不罢旄钺至是加同平章事仍充枢宻使即罢旄钺太平兴国三年十一月以郊祀恩加检校太师四年十月以平定太原加兼侍中


　　宋宰辅编年録卷一
<史部,职官类,官制之属,宋宰辅编年录>
　　钦定四库全书
　　宋宰辅编年録卷二　　　宋　徐自明　着太宗开寳九年【十二月改太平兴国元年】
　　十月庚申卢多逊拜相【自吏部侍郎知政事除中书侍郎同中书门下平章事集贤
　　殿大学士制阙】
　　太宗以十月癸丑即位庚申多逊拜相太平兴国四年十月除兵部尚书
　　同日楚昭辅枢宻使【自枢宻副使除】
　　太平兴国三年十一月以郊祀恩加检校太尉四年十月以平定太原加检校太师
　　太平兴国四年【己卯】
　　正月庚寅石熈载签书枢宻院事【自枢宻直学士除签书枢宻院事】熈载字凝绩洛阳人太宗初领泰寕节度辟为掌书记及即位遂擢用焉是年除签书枢宻院事签书枢宻院自熈载始四月庚戍除枢宻副使【兵部枢宻院承五代之制有使副使至太宗朝初命石熈载以枢宻直学士签书枢宻院事治平中郭逵以检校太尉同签书枢宻院事○官制沿革】
　　太平兴国六年【辛巳】
　　六月甲戍司空平章事薛居正卒
　　居正自开寳六年九月拜相至是年六月薨于位相太祖三年相太宗六年方入奏事疾作舆归而卒年七十赠太尉中书令諡文惠咸平二年配享太宗庙庭居正操行方正为相任寛简不苛察士君子以此多之
　　九月辛亥赵普再入相【自太子太保除守司徒兼侍中昭文舘大学士】
　　制曰恊比耆徳皇王之大猷圗任旧人邦家之令典其有功高缔剏望着岩廊出领蕃宣入奉朝请舆望所属嘉言孔彰宜膺作砺之求再授秉钧之寄【具官赵普】建邦元辅命世伟才早践台衡载更时序萧何画一之法着扵庙堂甘盘旧学之臣屈在班列朕方寤寐良弼寅亮天工询于元歴选羣后用烦旧徳弼予眇躬外以镇抚四边内以平章百姓康济庻务常思舟楫之言品题羣材俾适轮辕之用佐佑寡昧臻于治平毋使丙魏房杜专美于前代也
　　太宗即位以普为太子太保普奉朝请累年卢多逊益毁之郁郁不得志上寤拜司徒侍中封梁国公廷美废多逊南迁普之力也
　　同日石熈载枢宻使【自刑部侍郎枢宻副使除户部尚书充】
　　制曰文昌之设益重于六官温室之任聿参于万务自非忠谨敦厚温恭眀允则何以追武帐之三接賛鸿枢之百度职兹宥宻以奉论思我之得人无愧前古【具官石熈载】挺生间气符防昌期早事初濳屡进苦口之说洎叅枢近益励匪躬之诚进思尽忠言必循理补衮无阙循墙益恭朕之使能人实受赐用尊名数式示倚毗俾兼喉舌之司以重股肱之寄徃践枢轴必也正名克励乃诚同底于道
　　用文资正官充枢宻使自熈载始也
　　十一月癸丑楚昭辅罢枢宻使【为左骁衞将军】
　　昭辅自开宝六年九月除枢宻副使九年十月拜枢宻使至是年十一月罢在枢府凡十年昭辅性勤谨介直掌枢务人不可干以私然无他材略至是以足疾就第在告数月始命石熈载代其任防郊祀毕乃有是命及卒赠侍中諡景襄真宗祀亳囘再赠中书令
　　太平兴国七年【壬午】
　　四月甲子窦偁郭防并叅知政事【偁自右正议大夫枢宻直学士贽自中书
　　舍人并守本官除】
　　【正议大夫本谏议大夫避太宗旧讳国朝给事中中书舍人谏议大夫并系两省官给事左谏议隶门下中书舍人右谏议隶中书○旧典】
　　柴禹锡枢宻副使【自如京使除宣徽北院使兼】
　　偁字日彰蓟州渔阳人贽字仲仪开封人禹锡字元圭大名人○偁父周谏议大夫禹钧五子曰仪俨侃偁僖皆相继登科时人谓之窦氏五龙偁先与贾琰同在太宗幕府琰便佞希防偁常疾之太宗与诸王宴射琰颇称賛德美词多矫诞偁叱之太宗不乐因罢宴遂出偁知泾州既大用太宗谓曰汝自揣何以至此偁曰陛下以藩邸之旧出于际遇太宗曰非也以汝尝面折贾琰赏卿之直耳十月卒诏辍视朝赠工部尚书偁喜同幕丁颢子谓谓尚防偁以女妻之后果至宰相○防自太宗任京尹时得侍读藩邸及即位遂擢用之○禹锡亦事太宗于晋邸太宗以藩府之旧多访以外事遂告秦王廷美隂事故宠用之八年六月迁宣徽南院使
　　戊辰卢多逊罢相【责授兵部尚书】
　　制曰调梅作砺中外之所瞻加膝坠渊古今之攸戒矧于辅相之任必全进退之宜【具官卢多逊】早中科名亟更台阁乆廻翔于近列尝际防于先朝擢预中书俾叅庶政洎予临御首正台衡补衮之効蔑闻由径之踪尽露节亏忠荩道有依违尚尘廊庙之荣曷厌搢绅之论爰伸念旧用示匿瑕俾领夏官以奉朝请用全终始之义以彰广大之恩
　　多逊自开宝九年十月拜相至是年四月罢为相凢八年○赵普为相多逊屡短之于上前普由是罢相多逊在相位普之子及亲属多为所抑普既复相多逊不自安普屡讽多逊令引退多逊贪权固位不能自决防普亷得多逊与秦王廷美交通事遂以闻多逊坐秦王事责下御史劾其状得实诏文武常叅官集议之太子太保王溥等叅议言多逊身处台司心懐顾望大逆不道干纪乱常上负国恩下亏臣节请削夺官爵凖律诛斩有防配崖州充长流百姓
　　多逊削夺官爵配崖州制曰臣之事君贰则有辟下之谋上将而必诛【兵部尚书卢多逊】顷自先朝擢叅大政洎予临御首正台衡职在爕调任当辅弼邦家之务一以咨之朕既倚成汝合思报而乃交结藩邸窥伺君亲指斥乗舆谋危社稷大逆不道非所宜言因遣近臣杂治其事丑迹共露具狱已成既有司之定刑俾外廷而集议佥以枭夷其族污潴其宫用正宪章以合经义尚念尝居重位乆事明廷特寛尽室之诛止用投荒之典实汝有负非我无恩尔群臣当体兹意其卢多逊在身官爵及三代封赠妻子官封并宜削夺追毁一家亲属并配隷崖州充长流百姓仍终身禁锢纵更大赦不在量移之限其期周以上亲属并配边逺州郡禁锢
　　庚辰沈伦罢左相【责授工部尚书本名义伦避太宗旧讳】
　　制曰【具官沈伦】顷自诸生幸逢兴运亟登廊庙遂践鼎司阀阅无闻际防斯极洎于临御尤所倚毗七年于兹恩宠备至所宜尽心竭虑知无不为使内外和平苛慝不作此宰相之任也昨卢多逊包蔵逆节结构异端岂无奸邪之谋见于举措之际汝则与之同列积有日时安然坐观曾不先觉稔其丑迹上渎朝经离我友于之亲伤我寛仁之德贪荣窃位于汝安乎虽复谢病引年拜章上绶傥更优其爵秩何以肃于搢绅非我无恩盖全大体六卿之任位望特隆深屈宪章粗伸警励其子都官郎中继宗本由父防不宜更在朝行可落班簿
　　伦以开宝六年九月拜相至是年四月罢相太祖凢四年相太宗七年伦清介在相位自守而已先是伦与卢多逊同列多逊坐秦王廷美通谋事发而伦前已病在告求致仕责其坐观同列稔其丑迹乃至于贬后请老复授左仆射致仕卒年七十九赠侍中諡恭惠
　　太平兴国八年【癸未】
　　正月戊寅曹彬罢枢宻使【自侍中罢为天平军节度使】
　　制曰万机鞅掌温室之任斯勤十乗隐辚斋坛之寄尤重式均劳逸用示倚毗【具官曹彬】说礼敦诗体仁利物临事克彰于忠谨接下弥尽于谦恭两朝备罄于腹心终日不离于帷幄折冲千里虽借樽爼之筹节制百城宜分旄钺之任辍兹禁中之位赐以汶上之田式劳申伯之蕃宣毋忘叚木之偃息
　　彬自开寳九年二月除枢宻使至是年正月罢在枢府凡八年酒坊使弥德超骤被委遇上急变云彬秉政嵗乆得士众心又诬彬有不轨之谋太宗颇疑之彬不自辨遂有是命赵普尝荐彬见太宗因为辨其诬太宗大悟德超既得罪而待彬如故其后太宗从容谓普自愧听断不明普对曰陛下知德超有才而任用之察曹彬无罪而昭雪之有劳者进有罪者诛此所以彰陛下之明圣也太宗于是释然继封鲁国公
　　己卯王显弥德超并枢宻副使【显自东上閤门使迁宣徽南院使兼○徳超自
　　酒坊使迁宣徽北院使兼】
　　显开封人德超沧州人少皆尝给事太宗于潜邸德超既谮曹彬彬遂罢显与德超为南北院使并兼枢宻院副使
　　二月庚申宋琪叅知政事【自右谏议大夫同判三司迁左谏议大夫除】琪范阳蓟州人太宗为开封尹琪为府推官礼遇甚厚及即位遂擢用之七月庚辰加刑部尚书班叅政李昉上执政未防一年十一月拜相
　　四月丁亥弥德超罢枢宻副使【削官爵流琼州】
　　制曰【具官弥德超】阘茸常材斗筲小器朕昔在藩府尝齿中涓洎入纂于丕图亦累迁于近职録其尺寸之效陞于宥宻之司而高则疾颠盈而亟覆诟詈同列指斥朕躬为臣若斯于法何逭朕求治斯切益急于用人引咎实深讵忘于有罪御史阅实有司定刑合寘严诛以御魑魅凡尔在位体兹好生其弥德超在身官爵并宜削夺其一家配琼州禁锢
　　德超在枢府才数月德超尝上急变巧诬曹彬以他事太宗疑之出彬为天平军节度使德超谓事成期得枢宻使及是失意居常怏怏尝诟王显等曰我为国家言大事有安社稷功但得如线许大名位尔等何人反在我上度上无执守为汝辈所惑显等告之太宗怒令鞫其事故抵于罪
　　六月己亥王显枢宻使【自宣徽南院使枢宻副使加检校太保充】
　　制曰汉以尚书平章奏议魏以中书叅掌机宻邦国之务率系于枢衡军旅之谋多出于帷幄授受之际厥惟艰哉【具官王显】器量恢宏襟灵秀防尝事藩邸备极公忠累践荣班遂膺显用风雨如晦益励匪躬之诚夙夜惟寅愈定致君之志枢宻之任献纳攸资宜正名称用伸毗倚益坚许国之节式副知人之明
　　七月辛未郭贽罢叅知政事【责授秘书少监】
　　制曰【具官郭贽】簮笔持槖获侍于初潜曳组鸣珂乆尘于清切顷叅台席实代天工而启沃蔑闻尸素斯极饮酒过量自贻沈湎之讥发言无稽益彰容易之态所宜左降尚屈典刑
　　贽执政凡一年曹彬为弥德超所谮贽为辨其诬宰相赵普因是重之遂不次擢用至是以晨朝被酒遂致罢黜寻知荆南府真宗即位累迁礼部尚书及卒赠左仆射諡文懿贽长者喜延誉后进宋白赵昌言皆其所荐也
　　庚辰李昉叅知政事【自文明殿学士　部尚书除守本官】
　　【太平兴国五年置文明殿九年殿灾改建为文徳殿遂废此职○官制】
　　昉字明逺深州饶阳人郭贽既贬中书惟赵普宋琪时普恩礼稍替将复命相廷臣独工部尚书李昉宿旧上欲用昉叅政以琪先入当班列昉上加琪刑部尚书昉守叅知政事昉执政仅半年十一月拜相【六部尚书以吏部为冠兵部次之户部次之刑部又次之礼部又其次而工部居下】
　　八月庚戌石熈载罢枢宻使【为尚书右仆射】
　　制曰宥宻之务盖总于万几师长之任实叅乎百揆职事斯设在劳逸而则殊名器所先固授受而惟允【具官石熈载】逹识兼济伟量旁通早在初潜实预賔佐韦之戒动静有常金石之诚夷险如一自总枢轴屡进谠言方叅帷幄之谋遽婴寒暑之病抗章引退沥恳弥坚宜推加等之恩即俟有瘳之喜勉思頥飬式副倚毗
　　熈载自太平兴国四年正月除签书枢宻院事四月除枢宻副使六年九月除枢宻院使至是年八月罢在枢府凢五年熈载以足疾多请告太宗幸其第临问乆而不愈遂抗表求觧机务故以优礼罢卒赠侍中諡元懿熈载有文学立朝无顾避称荐善人有长者之誉与薛居正配享太宗庙庭子中立景祐四年拜叅知政事
　　十月己酉赵普罢相【自司徒兼侍中罢为检校太尉兼侍中武胜军节度使出镇邓州】制曰入总国政实冠三司之崇出分阃寄聿当二老之任所以推恩礼于辅弼伸倚注于勲贤斯为大猷岂敢虚授【具官赵普】挺钟间杰富禀诚明草昧之初缔创之功夙着岩廊之上启沃之效居多朕畴咨老成叅用旧德再授盐梅之寄用师药石之言弥缝之绩既彰调燮之勤斯着烦我耆艾职兹枢衡授以蕃宣均其劳逸用加掌武之秩以增卫社之雄大启南阳夹辅王室
　　普自太平兴国六年九月再入相至是年十月罢再相凢二年普罢时太宗眷礼甚厚作诗饯之又谓之曰普于国家有勲力朕畴昔与之游今齿髪衰矣不欲烦以枢务俾之善地卧治云雍熈三年移山南东道节度使自梁国公改封许国公
　　十一月壬子宋琪李昉并拜相【琪自刑部尚书叅知政事昉自工部尚书叅知
　　政事并本官同中书门下平章事】
　　制曰平章百姓唐尧所以畴咨总领众职汉宣由是致治非贤罔乂得士则昌聿求经济之才爰授弼谐之任枚卜斯允成命是行【具官宋琪】宇量冲深规模宏逺【具官李昉】郁有公望乆服大寮而皆罄竭谟明禆賛枢辅君臣之际人无间言公家之事行有余力脩经术以自辅体方直而靡渝是用擢正公台职兹调燮朕所注意不假审象之求汝则致君更思补衮之効唯用虚已竚兹沃心钦若训词徃践乃位【并相同制】
　　琪自庶僚一嵗中为宰相其速如此昉初与卢多逊善待之不疑多逊屡谮昉昉曰卢与我厚不尔于是上语及多逊事昉颇为觧释上因言多逊居常毁卿不直一钱昉始悟上由此益重之昉请复时政记先进御然后付史馆时政记进御自昉始【长编】雍熈元年十一月南郊毕琪迁门下侍郎昭文馆大学士昉迁中书侍郎监脩国史○太宗始即位诏秦王廷美武功郡王德昭位在宰相上至是诏自今宰相序立宜在亲王之上李昉宋琪顿首请遵故事上不许琪等又叩头固辞乆之上曰宰相之任实总百揆与群官礼絶藩邸之设亦奉朝请而已元佐等尚防欲其知亷损之道卿勿多辞也琪等拜舞称谢【今宰相班在诸王上自此始】
　　壬申李穆吕蒙正李至并叅知政事【穆自翰林学士迁左谏议除　蒙正
　　自翰林学士都官员外郎除　至自翰林学士都官郎中知制诰除】
　　穆字孟雍开封阳武人蒙正字圣功河南人至字言几真定人○穆文学操履为太祖所知太祖尝谓卢多逊曰李穆士大夫之仁者也多逊曰穆临事不以死生易节所谓仁者必有勇也穆等既并命对于玉华殿上谓之曰朕为官择人惟恐不当今两制之臣十余皆文学适用操履方洁穆居京府尤号严肃故兹奬擢惟公也朕思闾里间毎旦焚香祝天子万嵗次则大臣眉夀朕与卿等焉得不思善事以副亿兆之祷耶皆再拜谢【长编】穆执政未几丁母忧不数日起复本官穆固辞不得已视事未终防而卒太宗临哭出涕谓宰相曰穆洁已守道操履纯正真不易得朕方尔擢用遽兹沦谢非斯人不幸乃朕之不幸辍视朝赠工部尚书吕蒙正举进士第一执政四年端拱元年拜相
</div>
    <div class="pagination">
<a href="宋宰辅编年录.html">上一页</a><a href="宋宰辅编年录.html">1</a><span class="current-page">2</span><a href="宋宰辅编年录_page3.html">3</a><a href="宋宰辅编年录_page4.html">4</a><a href="宋宰辅编年录_page5.html">5</a><a href="宋宰辅编年录_page6.html">6</a><a href="宋宰辅编年录_page7.html">7</a><span>...</span><a href="宋宰辅编年录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
