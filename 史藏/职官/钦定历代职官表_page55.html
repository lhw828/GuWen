<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 55 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 55 页/共 108 页</h1>
    <div class="content">　　周礼天官医师上士二人下士四人府二人史二人徒二十人掌医之政令聚毒药以供医事凡邦之有疾病者有庀疡者造焉则使医分而治之嵗终则稽其医事以制其食十全为上十失一次之十失二次之十失三次之十失四为下【郑康成注医师众医之长】食医中士二人掌和王之六食六饮六膳百羞百浆八珍之齐凡食齐眡春时羮齐眡夏时浆齐眡秋时饮齐眡冬时凡和春多酸夏多苦秋多辛冬多咸调以滑甘凡会膳食之宜牛宜稌羊宜黍豕宜稷犬宜粱雁宜麦鱼宜苽凡君子之食恒放焉疾医中士八人掌飬万民之疾病四时皆有疠疾春时有痟首疾夏时有痒疥疾秋时有疟寒疾冬时有嗽上气疾以五味五谷五药养其病以五气五声五色眡其死生两之以九窍之变参之以九藏之动凡民之有疾病者分而治之死终则各书其所以而入于医师疡医下士八人掌肿疡溃疡金疡折疡之祝药劀杀之齐凡疗疡以五毒攻之以五气养之以五药疗之以五味节之凡药以酸养骨以辛养筋以咸养脉以苦养气以甘养肉以滑养窍凡有疡者受其药焉兽医下士四人掌疗兽病疗兽疡凡疗兽病灌而行之以节之以动其气观其所发而养之凡疗兽疡灌而劀之以发其恶然后药之养之食之凡兽之有病者有疡者使疗之死则计其数以进退之
　　汉书艺文志方技者皆生生之具王官之一守也太古有岐伯俞拊中世有扁鹊秦和盖论病以及国原诊以知政
　　谨按汉书司马相如传诏岐伯使尚方注引张揖曰岐伯者黄帝太医属使主方药也徐坚初学记引郭璞巫咸山赋序曰巫咸以鸿术为帝尧之医是太医之职由来已乆故班固以为王官之一守特至周而其制始偹耳又周礼所载王与卿大夫则医师治之而疾医但称掌养万民之疾病其职似亦有差等然疾医仅中士八人必不能徧治万民之疾当必大且危者然后医士治焉其余则受方于医师而未列职者皆使分治殆如今民间之医听其自行治疗而不必尽官领之欤
　　秦
　　杜佑通典秦有太医令丞主医药
　　史记扁鹊列传秦太医令李諡
　　史记刺客列传侍医夏无且
　　谨案左传载春秋时良医如和缓之类皆出于秦是秦人多工医术故其设官亦偹据刺客传所记是令丞以外尚有侍医主提药嚢在殿上侍立葢即如今之御医也
　　汉
　　汉书百官公卿表奉常属官有太医令丞
　　应劭汉官仪太医令周官也秩千石丞三百石后汉书桓谭传董贤风太医令真钦使求傅氏罪过
　　汉书王嘉传侍医伍宏等内侍案脉
　　汉书贡禹传侍医临治顔师古注侍医天子之医也
　　汉书艺文志侍医李柱国校方技
　　汉书百官公卿表少府属官有太医令丞
　　太平御覧少府太医令丞无员多至数千人王应麟玉海少府有太医令太常复有令丞葢礼官之太医司存之所少府之太医通乎王内汉书外戚传上官桀妻父所幸充国为太医监谨案西汉太医令丞有二一属太常一属少府史不言其分置之由以王应麟所言核之其属太常者葢如今太医院之职其属少府者则如今药房官之于内务府也至侍医乃承秦旧称当即今之御医而王嘉传之侍医伍宏董贤传又称为医侍诏疑为一官而两名又李柱国亦侍医而隋书载其官又作太医监疑亦以侍医迁为此职如今御医升补院判之比又外戚传有女医淳于衍得入宫侍皇后疾因捣附子合太医大丸以饮皇后霍光传则称为乳医淳于衍师古曰视产乳之疾者殆汉时又有此等女医同于太医令以偹诸科之一特史未详其制耳
　　后汉书百官志太医令一人六百石掌诸医药丞方丞各一人药丞主药方丞主方右属少府刘昭后汉志注汉官曰员医二百九十三人员吏十九人
　　通典汉有医丞有医工长
　　徐坚初学记司马彪续汉书曰东平王苍到国病诏遣太医丞将髙手医视病
　　后汉书方术传郭玉和帝时为太医丞
　　裴松之三国志注鱼豢魏畧曰脂习除太医令与孔融亲善
　　太平御覧典论曰中常侍张譲子奉为太医令后汉书葢勲传京兆髙望为尚药监
　　谨案东汉太常属官无太医令惟少府有之葢视西京旧制已有减省而尚药监一官百官志亦不载当即西汉之太医监也
　　史记仓公列传齐太医先诊病
　　谨案仓公传有齐太医又有齐王侍医盖汉世诸侯王国其设官多凖天朝今并附识于此又据刘昭补志注引汉官所载当时百官府皆有官医员额疑其人虽分诸司而考选补用当亦由太医主之自唐以后其法乆废惟今刑部设医士二人由院简送六岁一更更之日稽其医事之优劣优者升吏目劣者斥之似与汉制颇为相近云
　　三国
　　通典汉太医令丞属少府魏因之
　　晋
　　晋书职官志宗正统太医令史及渡江哀帝省并太常太医以给门下省
　　通典太医令晋铜印墨绶进贤一梁冠绛朝服而属宗正
　　谨案晋书太医令史疑当作令丞葢传刻有讹据愍懐太子传有太医令丞据是晋制实沿汉魏之旧不应仅设令史也
　　宗齐梁陈
　　宋书百官志太医令一人丞一人侍中
　　南齐书百官志太医令一人丞一人属起部亦属领军
　　司马光资治通鉴齐明帝建武元年海陵恭王有疾遣御师瞻视胡三省注御师医师也以其供御故谓之御师
　　谨案南齐太医属起部及领军与宋制不同杜佑以为宋齐俱侍中者误至御师之称百官志不载葢即太医令所属诸医当如今之御医也
　　隋书百官志梁门下省置太医令又太医二丞中药藏丞为三品勲位
　　册府元龟尚药自梁以降皆太医兼其职陈如梁制
　　北史姚僧垣传僧垣仕梁为太医正
　　谨案梁之太医正不见于百官志当是太医令属官殆天监以后始置史所载皆其初定之制故未之及耳其后隋大业中于太医署置正十人盖亦承梁制而设也
　　北魏
　　魏书官氏志太医博士从第七品下太医助教従第九品中
　　魏书艺术传周澹善医药为太医令李修为前军将军领太医令
　　魏书徐謇传转右军将军侍御师
　　魏书王显传显以医术自通召补侍御师累迁廷尉少卿仍在侍御营进御药
　　胡三省通鉴注医师侍御左右因以名官后魏之制太医令属太常掌医药而门下省别有尚药局侍御师葢今之御医也
　　谨案北魏太医令复太常而门下省又有尚药局与汉之少府属官别置太医令者其制相合嗣后歴代多因之今太医院専掌医事而内务府亦有内药房主事库掌等员同司治药亦即此例但医官通乎王内其职守本属相资并无区别今故并系于此而仍互见于内务府篇云
　　北齐
　　册府元龟北齐门下省统尚药局有典御二人侍御师四人尚药监四人总御药之事
　　隋书百官志后齐尚药局丞二人中侍中省有中尚药典御及丞各二人
　　郑樵通志北齐曰太医令丞
　　隋书百官志后齐太常属官有太医令丞
　　北史艺术传齐大宁二年徐之才弟之范为尚药典御又有尚药典御邓宣文
　　后周
　　通典后周官品正四命天官太医小医等下大夫正三命天官小医医正疡医等上士正二命天官医正疡医等中士正一命天官主药医正疡医等下士
　　孙逢吉职官分纪后周有主药六人
　　隋书姚僧垣传周大象二年除太医下大夫
　　隋
　　隋书百官志髙祖受命置门下省统尚药局典御二人侍御医直长各四人医师四十人太常统太医署令二人丞一人太医署有主药二人医师二百人药园师二人医博士二人助教二人按摩博士二人咒禁博士二人炀帝分门下为殿内省统尚药局置奉御二人【正五品】直长贰之【正七品】又有食医员尚药直长四人又有侍御医司医医佐员太医又置医监五人正十人
　　陈振孙书录解题巢元方隋太医博士
　　唐
　　旧唐书职官志殿中省有尚药局奉御二人【正五品下】直长四人【正七品上】书吏四人侍御医四人【従六品上】主药十二人药童三十人司医四人【正八品上】医佐八人【正八品下】按摩师四人咒禁师四人
　　唐六典龙朔二年改奉御为奉医大夫咸亨元年复故
　　职官分纪奉御掌合和御药及诊之事直长为之贰凡药有上中下之三品凡和药宜用一君三臣九佐方家之大经也必辨其五味三性七情为和剂之节其用又有四焉曰汤丸酒散视其病之深浅所在而服之凡合和御药与殿中监视其分剂药成先尝而后进
　　唐六典侍御医掌诊调和司医医佐掌分疗众疾主药药童掌刮削捣筛按摩师咒禁师所掌如太医之职
　　新唐书百官志太医署令二人从七品下丞二人医监四人并从八品下医正八人从九品下旧唐书职官志太医令掌医疗之法丞为之贰其属有四曰医师针师按摩师禁咒师皆有博士以教之其考试登用如国子之法凡医师医工医正疗人疾病以其痊多少而书之以为考课药园师以时种莳収采诸药
　　唐六典太医署有府二人史四人主药八人药童二十四人药园师二人药圃生八人掌固四人医师二十人医工百人医生四十人典药一人针工二十人针生二十人按摩工五十六人按摩生十五人咒禁师二人咒禁工八人咒禁生十人新唐书百官志医博士一人正八品上助教一人从九品上掌教授诸生以本草甲乙脉经分而为业一曰体疗二曰疮肿三曰少小四曰耳目口齿五曰角法针博士一人从八品上助教一人针师十人并从九品下掌教针生以经脉乳穴教如医生按摩博士一人按摩师四人并从九品下掌教导引之法以除疾损伤折跌者正之咒禁博士一人从九品下掌教咒禁祓除为厉者斋戒以受焉谨按唐沿隋制于京师置药园一所择良田三顷取庶人子年十六以上二十以下充药园生业成补药师令其种莳诸药盖因方剂中有应取鲜植者故别种以储用其他则仍从所出州土采办贮之右藏库如今直省嵗解药材之比非尽取给于药园也又史载尚药奉御二人而新唐书艺文志显庆四年奉勅编类本草者有尚药奉御许孝崇胡子家蒋季璋三人殆亦随时増减不尽拘定额欤
　　五季
　　马端临文献通考五代时有翰林医官使
　　谨案五季寺监诸属官多所裁并而薜居正旧五代史陈元传载元以善医擢用又欧阳修新五代史扈载传亦有遣太医视疾之文是当时太医之职犹存特不于太常与古制不同耳
　　宋
　　宋史职官志殿中省总六局掌药局掌和剂胗候之事有典御有奉御有医师
　　文献通考宋制翰林医官院使副各二人并领院事以尚药奉御充或有加诸司使者直院四人尚药奉御六人医官医学只无定员【旧制翰林医官使四人副使二人直院七人尚药奉御七人医官三十人医学四十人祗医人十二人其贠猥多寳元二年始立使副直院尚药奉御定员医官医学无班位以服色为差加同正官至尚药奉御者或加检校官其直院则奉御及同正官皆为之多自医官特奨而授】掌供奉医药及承诏视疗众疾之事
　　江少虞宋朝事实类苑贾黄中中风卒太宗切责诸医大搜京城医工凡通神农本草黄帝难经素问及善针炙药饵者校其能否以补翰林医学及医院只
　　宋史职官志太常寺太医局有丞有教授有九科医生额三百人嵗终则会其全失而定其赏罸【太医局熙寕九年置以知制诰熊本提举大理寺丞单骧管干后诏勿太常寺置提举一判局二判局选知医事者为之科置教授一选翰林医官以下与上等学生及在官良医为之】孝宗隆兴元年省并医官而罢局生续以虞允文请依旧存留医学科不置局权令太常寺掌行绍熙二年复置太医局局生以百员为额余依未罢局前体例仍太常寺
　　宋史选举志医学初太常寺神宗时始置提举判局官及教授一人学生三百人设三科以教之曰方脉科鍼科疡科常以春试三学生愿与者听崇宁间改国子监绍兴中复置医学以医师主之乾道二年罢局而存御医诸科绍熙二年复置局
　　文献通考崇寕元年诏医官有劳转皇城使实及五年方许除遥郡刺史又七年除遥郡团练又十年以上方许除遥郡防御使医官有和安成和成安成全大夫保和大夫保安大夫翰林良医和安成和成安成全郎保和郎保安郎翰林医正翰林医官翰林医效翰林医痊翰林医愈翰林医证翰林医诊翰林医翰林医学旧诸司使副有医官使及副使葢自太医丞直院转医官副使叙迁年格一同武官但为东班使额耳政和初既易武阶而医官之名亦遂易焉凡十有九阶立和安大夫视易使以上翰林良医视医官使其和安郎以下视东副使若医官副使则以医正易之旧额和安大夫至良医二十员绍兴二年五员和安郎至医官元额三十员绍兴二年四员医效元额七员绍兴二员医痊元额十员今一员医愈至只大方脉元额百五十员绍兴十五员而已
　　洪迈容斋三笔神宗立医官额止于四员及宣和中自和安大夫至翰林医官凡一百十七人直局至只凡九百七十九人冗滥如此三年五月始诏大夫以二十员郎以三十员医效至只以三百人为额而额外人免改正但不许作官户见带遥郡人并依元丰旧制然竟不能循守也乾道三年三月随龙医官平和大夫阶州团练使潘攸差判太医局请给依能诚例支破迈时在西掖取会能诚全支本色因依诚系和安大夫潭州观察使月请米麦百余石钱数百千春冬绵绢之属比他人十倍因上章极论之乞攸合得请给令户部照条支破孝宗谕云岂惟潘攸不合得并能诚亦合住了即日御笔批依仍改正能诚已得真俸之防旋又罢医官局
　　李焘续资治通鉴长编御药院掌按验秘方和剂药品以进御及供奉禁中之用至道三年始置以入内供奉官三人掌之或参用士人
　　谨案宋太常寺虽有太医局但主以医学教授生徒其掌医之政令者实在医官院故设有使副等官正如今之太医院也至御药院掌以方药供御当如今之内药房而中叶以后多以宦官领之考之朝野杂记随隠漫録诸书所司又在应奉礼仪不専主方药之事故有诏命则监学士院草麻驾出则夹辇左右乃内臣近御者之职盖名虽存而实已非矣
　　辽
　　辽史百官志北面局官职名有太医局都林牙局使局副使南面官翰林医院有翰林医官
　　金
　　金史百官志太医院提防正五品使从五品副使从六品判官从八品掌诸医药总判院事勾従九品随科至十人设一员以术精者充如不至十人并至十人置【不限资考】正奉上太医【一百二十月陞除】副奉上太医【不算月日】长行太医【不算月日】十科额五十人○御药院提防从五品直长正八品掌御汤药【明昌五年设】都监正九品【不限员】同监从九品【不常除】
　　谨案太医院之名始自金代而当时领于宣徽院不为分署盖犹沿前代太医属太常之遗制也又有尚药局亦宣徽属官即前代殿中监所统六局之一而所司在茶果汤药不専医事今故不列于此表焉
　　元
　　元史百官志太医院秩正二品掌医事制奉御药物领各属医职中统元年置宣差提防太医院事二十年改为尚医监秩正四品二十二年复为太医院置提防四员院使副使判官各二员大徳五年陞正三品设官十六员十一年増院使二员皇庆元年増院使二员二年増院使一员至治二年定置院使十二员正二品同知二员正三品签院二员从三品同签二员正四品院判二员正五品经歴二员从七品都事二员从七品照磨兼承发架阁库一员正八品令史八人译史二人知印二人通事二人宣史七人○御药院秩从五品掌受各路乡贡诸蕃进献珍贵药品修造汤煎至元六年始置达噜噶齐【解见戸部篇】一员从五品大使一员从六品副使三员正七品直长一员都监一员○御药监秩从五品掌两都行箧药饵至元十年始置大徳九年分立行御药局掌行箧药物本局但掌上都药仓之事定置逹噜噶齐一员从五品局使二员从五品副使二员正七品○行御药局秩从五品逹噜噶齐一员大使二员副使三员品秩同上掌行箧药饵大徳九年始置
　　元史武宗本纪至大二年三月陞掌医署为典医监仁宗本纪延祐四年四月罢典医监
　　谨案太医一官歴代皆分于门下殿中诸省及太常寺宣徽院其独为一署无所属实自元始又别置御药院则当如今之内药房而御药典医诸监复多所剏建旋置旋废殊为冗赘又武宗纪载至大中中书省臣言太医院遣使取药材于陕西四川云南费公帑劳驿乞禁止从之是当时立法未善使院官得借以劳扰州郡今制凡直省嵗解药材由户部收贮附库以时支用其内药房所需药材均按例给价令药商赴部领银采办以生药交进院官详验择其佳者送药房贮偹洵为经乆无弊矣
　　明
　　明史职官志太医院院使一人【正五品】院判二人【正六品】其属御医四人【正八品后増至十八人隆庆五年定设十人】吏目一人【从九品隆庆五年定设十人】生药库惠民药局各大使一人副使一人太医院掌医疗之法凡医术各十三科医官医生专科肄业曰大方脉曰小方脉曰妇人曰疮疡曰鍼灸曰眼曰口齿曰接骨曰伤寒曰咽喉曰金镞曰按摩曰祝由凡医家子弟择师而教之三年五年一试再试三试乃黜陟之凡药辨其土宜择其良楛慎其条制而用之太祖初置医药提举司设提举【从五品】同提举【从六品】副提举【从七品】医学教授【正九品】学正官医提领【从九品】寻改为太医监设少监【正四品】监丞【正六品】吴元年改监为院设院使秩正三品同知正四品院判正五品典簿正七品洪武六年置御药局于内府始设御医十四年改太医院为正五品设令一人丞一人吏目一人属官御医四人俱如文职授散官二十二年复改令为院使丞为院判
　　明防典御药房嘉靖十五年改为圣济殿择术业精通者供事
　　明史方技许绅初供事御药房嘉靖改元授御医屡迁太医院使受知于世宗连加通政使礼部侍郎工部尚书并领院事
　　谨案周礼医师以上士为众医之长而疾医疡医等以中下士佐之葢医之政令聼于冢宰医师等皆以其职属焉故禄秩至三命而止西汉太医令千石太常少府而统于丞相御史叶时礼经会元谓其犹有周官遗意北魏及周齐徐之才周澹王显姚僧垣等咸以医着至位歴仆射爵为公侯颇见防滥然之才等本由儒吏见用与专以一技登进者有殊自宋之末季广置医官名目繁冗其乆次者至宠以州郡防御团练之职而周宻癸辛杂识有御诊王承宣则又可加至承宣使甚者如岳柯程史所载医师王继先积官留后与秦桧表里势熖大张诸子至列延阁金紫盈门纪纲凌替至此已极元代太医院虽独为一署而据宦官列传李邦寕以礼部尚书提防太医院寻又加大司徒领太医院事是则又以阉防典司公然位列公台尤为乖谬明则若许绅以供奉之劳至加以尚书职衔亦同此弊
　　国家董正治官太医诸员各执艺入直恪共厥事院使院判间有防
　　特防加衔者不过至三四品而内药房以内务府大臣管理程式有定视周典更为详慎矣




</div>
    <div class="pagination">
<a href="钦定历代职官表_page54.html">上一页</a><span>...</span><a href="钦定历代职官表_page50.html">50</a><a href="钦定历代职官表_page51.html">51</a><a href="钦定历代职官表_page52.html">52</a><a href="钦定历代职官表_page53.html">53</a><a href="钦定历代职官表_page54.html">54</a><span class="current-page">55</span><a href="钦定历代职官表_page56.html">56</a><a href="钦定历代职官表_page57.html">57</a><a href="钦定历代职官表_page58.html">58</a><a href="钦定历代职官表_page59.html">59</a><a href="钦定历代职官表_page60.html">60</a><span>...</span><a href="钦定历代职官表_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
