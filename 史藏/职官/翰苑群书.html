<!DOCTYPE html>
<html>
<head>
    <meta charset="UTF-8">
    <title>翰苑群书 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑群书 - 第 1 页/共 8 页</h1>
    <div class="content">　　钦定四库全书　　　　　史部十二
　　翰苑羣书目录　　　　　职官类一【官制之属】卷一
　　李肇翰林志
　　卷二
　　元稹承防学士院记
　　卷三
　　韦处厚翰林学士记
　　卷四
　　韦执谊翰林院故事
　　卷五
　　杨钜翰林学士院旧规
　　卷六
　　丁居晦重修承防学士壁记
　　卷七
　　李昉禁林防防集
　　卷八
　　苏易简续翰林志
　　卷九
　　苏耆次续翰林志
　　卷十
　　学士年表
　　卷十一
　　翰苑题名
　　卷十二
　　翰苑遗事
　　【臣】等谨案翰苑羣书十二卷宋学士承防洪遵编后有乾道九年遵题记陈振孙书录解题曰自李肇而下十一家及年表中兴后题名共为一书此本所载为李肇翰林志元稹承防学士院记韦处厚翰林学士记韦执谊翰林院故事杨钜翰林学士院旧规丁居晦重修承防学士壁记李昉禁林宴防集苏易简续翰林志苏耆次续翰林志学士年表翰苑题名翰苑遗事凡十二种其遗事为遵所续年表题名之外所收不过九家与振孙所记不合案文献通考所载尚有唐张着翰林盛事宋李宗谔翰苑襍记若合此二家正足十一家之数殆原本有之而今佚也其书于厯代翰林典故颇为详赡足资考覆录之以备职官类之一种焉乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　翰苑羣书卷一　　　　　　宋　洪遵　编李肇翰林志
　　昔宋昌有言曰所言公公言之所言私王者无私夫翰林为枢机宥密之地有所慎者事之防也若制置任用则非王者之私汉制尚书郎主作文书起草更直于建礼门内台给青缣白绫或以锦被帷帐氊褥画通中枕大官供食汤官供饼饵五熟果五日一美食下天子一等建礼门内得神仙门神仙门内得光明殿神仙殿自门下省中书省盖比今翰林之制略同而所掌轻也汉武帝时严助朱买臣吾丘夀王司马相如东方朔枚臯之徒皆在左右是时朝廷多事中外论难大臣数诎亦其事也唐兴太宗始于秦王府开文学馆擢房龄杜如晦一十八人皆以本官兼学士给五品珍膳分为三番更直宿于阁下讨论坟典时人谓之登瀛洲贞观初置文馆学士听朝之隙引入大内殿讲论文义商较时政或夜分而罢至宗置丽正殿学士名儒大臣皆在其中后改为集贤殿亦草书诏至翰林置学士集贤书诏乃罢初国朝修陈故事有中书舍人六员専掌诏诰虽曰禁省犹非密切故温大雅魏征李百药岑文本褚遂良许敬宗上官仪时召草制未有名号干封已后始曰北门学士刘懿之刘祎之周思茂元万顷范履氷为之则天朝苏味道韦承庆其后上官昭容独掌其事睿宗则苏稷贾膺福崔湜宗初改为翰林待诏张说陆坚张九龄徐安贞相继为之改为翰林供奉开元二十六年刘光谨张垍乃为学士始别建学士院于翰林院之南又有韩纮阎伯舆孟朝陈兼李白蒋镇在旧翰林院虽有其名不职其事至徳宗已后翰林始兼学士之名代宗时李泌为学士而今壁记不列名氏盖以不职事之故也
　　按六典中书掌诏防制敕玺书册命皆案典故起草进书其禁有四一曰漏泄二曰稽缓三曰遗失四曰忘误所以重王命也制敕既行有误则奏而正之凡王言之制有七一曰册书立后建嫡封树藩屏宠命尊贤临轩备礼则用之二曰制书行大典赏罚授大官爵厘革旧政赦宥降虏则用之三曰慰劳制书褒赞贤能劝勉遣劳则用之四曰发白敕増减官员废置州县征兵发马除免官爵授六品已下官处流已上罪并用之五曰敕防为百司承防而为程式奏事请施行者六曰论事敕书慰论公卿诫约臣下则用之七曰敕牒随事承防不易旧典则用之又答疏于王公则用皇帝行宝劳来勲贤则用皇帝之宝征召臣下则用皇帝信宝答四夷书则用天子行宝抚慰蛮夷则用天子之宝发蕃国兵则用天子信宝并甲令之定制也近朝大事直出中禁不由两省不用六宝并从权也元和初置书诏印学士院主之凡赦书徳音立后建储大诛讨免三公宰相命将曰制并用白麻纸不用印双日起早阁门钥入而后进书只日百寮立班于宣政殿枢密使引案自东上阁门出若谪宰相则付通事舍人矩步而宣之机务要速亦用双日甚者虽休暇追朝而出之凡赐与征召宣索处分曰诏用白藤纸凡慰军旅用黄麻纸并印凡批答表疏不用印凡太清宫道观荐告词文用青藤纸朱字谓之青词凡诸陵荐告上表内道观叹道文并用白麻纸杂词祭文禁军号并进本
　　凡将相告身用金花五色绫纸所司印凡吐蕃赞普书及别録用金花五色绫纸上白檀香木真珠瑟瑟钿函银鏁回纥可汗新罗渤海王书及别録并用金花五色绫纸次白檀香木瑟瑟函银鏁诸蕃军长吐蕃宰相回纥内外宰相摩尼已下书及别録并用五色麻纸紫檀木钿函银鏁并不用印南诏及大将军清平官书用黄麻纸出付中书奉行却送院封函与回纥同凡画而不行者藏之函而不用者纳之
　　凡参议奏论撰述注释无定名奏复无昼夜凡征天下草泽之士临轩防试则议科设问覆定与夺凡受宣有堂歴日记有承防簿记大扺四者之禁无殊而漏泄之禁为急天宝十二载安禄山来朝宗欲加同中书门下平章事命张垍草制不行及其去也怏怏滋甚杨国忠曰此垍告之也遂贬卢溪郡司马兄均建安郡太守弟埱宜春郡司马
　　徳宗雅尚文学注意是选乗舆每幸学士院顾问锡赉无所不至御馔珍肴辍而赐之又尝召对于浴堂移院于金銮殿对御起草诗赋唱和或旬日不出吴通微昆季同时擢用与陆贽争恩不叶甚于水火天下丑之贞元三年贽上疏曰伏详令式及国朝典故凡有诏令令由于中书如或墨制施行所司不须承受盖所以示王者无私之义为国家不易之规贞观中有学士一十八人太宗听朝之余但与讲论坟籍时务得失悉不相干实録之中具载其事宗末方置翰林张垍因縁国亲特承宠遇当时之议以为非宜然止于唱和文章批答表疏其于枢密辄不预知肃宗在灵武凤翔事多草创权宜济急遂破旧章翰林之中始掌书诏因循未革以至于今嵗月滋深渐逾职分顷者物议尤所不平皆云学士是天子私人侵败纲纪致使圣代亏至公之体宰臣有备位之名陛下若俯顺人情大革前弊凡在诏敕悉归中书逺近闻之必称至当若未能变改且欲因循则学士年月较深稍稍替换一者谤议不积二者气力不衰君臣之间庻全终始事关国体不合不言疏奏不纳虽征据错谬然识者以为知言贞元末其任益重时人谓之内相而上多疑忌动必拘防有守官十三考而不迁故当时言内职者多荣滞相半及顺宗不豫储位未立王叔文起于非类窃学士之名内连牛美人李忠言外结奸党取兵柄弄神器天下震骇是时郑絪为内庭之老首定大计今上即位授絪中书侍郎平章事初姜公辅行在命相乃就第而拜之至李吉甫除中书侍郎平章事适与裴垍同直垍草吉甫制吉甫草武元衡制垂帘挥翰两不相知至暮吉甫有叹惋之声垍终不言书麻尾之后乃相庆贺礼絶之敬生于座中及明院中使学士送至银台门而相府官吏于门外禁署之盛未之有也
　　凡学士无定员皆以他官充下自校书郎上及诸曺尚书皆为之所入与班行絶迹不拘本司不系朝谒常参官二周为满嵗则迁知制诰一周嵗为迁官则奏就本司判记上月日北省官宰相送南省官给舍丞郎送上兴元元年勅翰林学士朝服序班宜准诸司官知制诰例凡初迁者中书门下召令右银台门防其日入院试制书答共三首诗一首自张仲素后加赋一首试毕封进可者翌日受宣乃定事下中书门下于麟徳殿对本院赐宴营幕使宿设帐幕图褥尚食供馔酒坊使供美酒是为勅设序立拜恩讫就宴又赐衣一副绢三十疋飞龙司借马一疋旬日人进文一轴内库给青绮锦被青绮方□青绫单帕漆通中枕铜镜漆奁象篦大小象梳漆箱铜挲罗铜觜椀紫丝履白布手巾画木架牀鑪铜案席氊褥之类毕备内诸司供膳饮之物主膳四人掌之内园官一户三人以供使令其所乗马送迎于擗仗门内横门之西度支月给手力资四人人钱三千五百四品已上加一人每嵗内赐春服物三十疋暑服三十疋緜七屯寒食节料物三十疋酒饴杏酪粥屑饮啖清明火二社蒸端午衣一副金花银器一事百索一轴青团镂竹大扇一柄角糉三服粆蜜重阳酒餹糕粉冬至嵗酒兎野鸡其余时果新茗新厯是为经制直日就颁授下直就第赐之凡内宴坐次宰相坐居一品班之上别赐酒食珍果与宰相同赐帛二十疋金花银器一事贞元四年敕晦日上已重阳三节百寮宴乐翰林学士每节赐钱一百千其日奏选胜而会赐酒脯茶果明年废晦日置中和节宴乐如之非凶年旱嵗兵革则每嵗为常
　　凡正冬至不受朝俱入进名奉贺大忌进名奉慰其日尚食供素馔赐茶十串
　　凡郊庙大礼乗舆行幸皆设幕次于御幄之侧侍从亲近人臣第一御含元殿丹凤楼则二人于宫中乗马引驾出殿门徐出就班大庆贺则俱出就班
　　凡当直之次自给舍丞郎入者三直无儤自起居御史郎官入五直一儤其余杂入者十直三儤新迁官一直报儤名于次之中减半着为别条例题于北壁之西閤凡交直内朝之退不过辰已入者先之出者后之直者疏数视人之众寡事之劳逸随时之动静凡节国忌授衣二分旬假之令不霑有不时而集并夜而宿者或内务不至外喧已寂可以探穷理性养浩然之气故前辈传楞伽经一本函在屋壁每下直出门相谑谓之小三昩出银台乗马谓之大三昧如释氏之去纒防而自在也北防前阶有花砖道冬中日及五砖为入直之李程性懒好晩入恒过八砖乃至众呼为八砖学士元和已后院长一人别敕承防或密受顾问独召对敭居北壁之东閤号为承防閤子其屋栋别列名焉故事驾在大内即于明福门置院驾在兴庆宫则于金明门内置院今在右银台之北第一门向【阙】牓曰翰林之门其制髙大重复号为北门入门直西为学士院即开元二十六年所置也引铃于外惟宣事入其北门为翰林院又北为少阳院东屋三院西厢之结麟楼南西并禁军署有髙品使二人知院事每日晩执事于思政殿退而传防小使衣緑黄青者逮至十人更番守曺南防五间本学士驸马都尉张垍饰为公主堂今东西间前架髙品使居之中架为蔵书南库西三间前架中三洞各设榻受制防印书诏二时会食之所四壁列制敕条例名数其中使置博局一印柜中间为北一户架东西各二间学士居壁之出北门横屋六间当北防通廊东西二间为藏书北库其二库书各有録约八千卷小使主之西三间书官居之号曰待制北防五间东一间是承防閤子并学士杂处之题记名氏于壁者自吕向始建中已后年月迁换乃为周悉南北二防皆有悬铃以示呼召前庭之南横屋七间小使居之分主案牍诏草纸笔之类又西南为髙品使之马廏北为窦库之北小板廊抵于北防西舍之南其一门待诏戴小平尝处其中死而复生因敞为南向之宇画山水树石号为画堂次二间贮逺嵗诏草及制举词防又北逥而东并待诏居之又东尽于东垣为典主堂待诏之职执笔砚以俟书写多至五六员其选以能不以地故未尝用士人自王伾得志优给颇厚率三嵗一转官有至四品登朝者虚廊曲壁多画怪石松屋北防之西南小楼王涯率人为之院内古槐松玉蘂药树柿子木庵罗峘山桃李杏樱桃紫蔷薇辛夷蒲萄冬青玫瑰淩霄牡丹山丹芍药石竹紫花芜菁青菊当陆茙葵萱草紫苑署学士至者杂植其间殆至繁隘元和十二年肇自监察御史入明年四月改左补阙依旧职守中书舍人张仲素祠部郎中知制诰叚文昌司勲员外郎杜元颖司门员外郎沈传师在焉是时睿圣文武皇帝裂海岱十二州为三道之嵗时以居翰苑皆谓凌玉清遡紫霄岂止于登瀛州哉亦曰登玉署玉堂焉













　　翰苑羣书卷一
　　钦定四库全书
　　翰苑羣书卷二　　　　　　宋　洪遵　编元稹承防学士院记
　　旧制学士无得以承防为名者应对顾问旅次班第以官为上下宪宗章武孝皇帝以永贞元年即大位始命郑公絪为承防学士位在诸学士上居在东第一閤乗舆奉郊庙辄得乗廐马自浴殿由内朝以从掲鸡竿布大泽则升丹凤之西南隅外宾客进见于麟徳则止直禁中以俟凡大诰令大废置丞相之密画内外之密奏上之所甚注意者莫不専受专对他人无得而参非自异也法不当言用是十七年之间由郑至杜十一人而九参天政其不至者衞公诏及门而返事适然也【禁省中备传其事】至于张则弄相印以俟其病间者久之卒不兴命也已若此则安可以昩陋不肖之稹继居九丞相二名卿之后乎俛仰瞻睹如遭大宾每自诲其心曰以若之不俊不明而又使欲恶欹曲攻于内且决事于防防之中无暴扬报效之虑遂忿行私易也然而隂潜之神必有记善恶之余者以君父之遇若如是而犹举枉措直可乎哉使若之心忽而为他人尽数若之所为而终不自愧乃可矣昔鲁恭王余画先贤于屋壁以自警临我以十一贤之名氏岂直自警哉由是谨其迁授书于座隅长庆元年八月十日记
　　郑絪贞元二十一年二月自司勲员外郎翰林学士拜中书舍人赐紫金鱼袋充其年十月二十七日拜中书侍郎同中书门下平章事集贤殿大学士
　　李吉甫永贞元年十二月二十四日自考功郎中知制诰入院二十七日正除仍赐紫金鱼袋充元和元年加银青光禄大夫二年正月二十一日拜中书侍郎同中书门下平章事
　　裴垍元和二年四月十六日自考功郎中知制诰翰林学士赐紫金鱼袋拜中书舍人充三年四月二十五日出院拜户部侍郎其年冬拜中书侍郎平章事
　　衞次公元和三年六月二十五日以兵部侍郎入院充七月二十三日加知制诰四年三月改太子宾客出院后拜淮南节度使
　　李绛元和四年四月十七日自主客员外郎翰林学士拜司勲员外郎知制诰充五月十九日赐紫金鱼袋五年五月五日迁司勲郎中知制诰十二月正除六年二月二十七日出院拜户部侍郎其年十月拜中书侍郎平章事
　　崔羣元和六年二月四日以库部郎中知制诰翰林学士赐绯鱼袋充七年四月二十九日正除九年六月二十六日出院拜户部侍郎十二月拜中书侍郎平章事王涯元和十一年正月十八日以中书舍人入院充二十四日赐紫金鱼袋十月十七日拜工部侍郎知制诰十二月十九日拜中书侍郎同中书门下平章事令狐楚元和十二年二月二十四日以职方郎中知制诰翰林学士赐绯鱼袋充三月二十日正除八月四日出守本官后自河阳节度拜中书侍郎平章事
　　张仲素元和十三年二月十八日以司封郎中知制诰翰林学士仍赐紫金鱼袋十四年三月二十八日正除其年卒官赠礼部侍郎
　　段文昌元和十五年闰正月一日以中书舍人翰林学士与杜元颖同承防仍赐紫金鱼袋八月拜中书侍郎同中书门下平章事
　　杜元颖元和十五年闰正月一日以司勲员外郎翰林学士充赐紫金鱼袋二十一日正除十一月十七日拜户部侍郎知制诰长庆元年二月十五日以本官同中书门下平章事
　　元稹长庆元年二月十六日自祠部郎中知制诰行中书舍人翰林学士仍赐紫金鱼袋其年十月十九日拜工部侍郎出院二年二月拜本官平章事
　　李徳裕长庆元年正月二十九日以考功郎中知制诰翰林学士赐绯鱼袋二月四日迁中书舍人充余如故十九日改御史中丞出院
　　李绅长庆二年二月十九日自司勲员外郎知制诰翰林学士赐绯鱼袋迁中书舍人充二十三日赐紫金鱼袋三年三月二十七日改御史中丞出院
　　韦处厚长庆四年二月十三日以侍讲学士权知兵部侍郎知制诰赐紫金鱼袋为翰林学士充十月十四日正拜兵部侍郎余如故宝厯元年十二月十七日拜中书侍郎平章事







　　翰苑羣书卷二
　　钦定四库全书
　　翰苑羣书卷三　　　　　　宋　洪遵　编韦处厚翰林学士记
　　魏晋已后典综机密政本中书诏命辞训皆必由焉唐有天下因袭前代爰自武徳时有密命则温大雅魏征李百药岑文本之属视草禁中干封则刘懿之周思茂范履氷之伦秉笔便坐自此始号北门学士皆自外召入未列秘书宗开广视聴搜延俊贤始命张说陆坚张九龄徐安贞辈待诏翰林厥后锡以学士之称盖由徳成而上与夫数术曲艺礼有所异也逮自至徳台辅伊说之命将坛出车之诰霈洽天壤之泽导扬顾命之重议不及中书矣尺一旁午章奏藂至指纵命中之略谋猷帏幄之秘隂隲造化嘉猷密勿制萌乎将然事搆乎无形皆归元后而播兴运循名迹者莫窥其辙想风彩者罔究其端谁然谁否无得而称矣贞元中由此而居辅弼者十有二焉元和中由此而膺大用者十有六焉近日丞相府不由内庭者断国论宰法度虽有利器长材未免缺折掉挠建中以来简防尤重故必密如孔光博如延州文如卿云学如歆向器如黄顔直如史鱼然后得中第士之游心处已景行于六如者而又饰之以洁珪璋之行贯金石之诚虽潜声匿迹莫能脱口汉时始置尚书郎五人平天下奏议分直建礼含香握兰居锦帐食大官则今之翰林名异而实同也时论以为登玉清翔紫霄岂蓬山瀛洲而足喻乎齐桓纳廏人编栈之说以为直木傅直则曲无由至曲木傅曲则直无由至后之君子戴明圣协盛时推廏人之规矩乎引贤使如贯珠骈璧则瑕瑜不杂矣内给事李常晖内谒者将王士玖并掌院事近乎十年与直徇公之议聆于中书舍人杜元颖兵部侍郎沈传师洎诸学士皆涉歴嵗久备乎前闻者也李常晖以北阁旧记室别堵殊义非贯通改于前防时以为便上圣绍复坠典留神太古处厚与司勲郎中路隋职参侍讲通籍近署纪述之事前托沈传师沈公以为称善之在已不若使其在人让于处厚固陋无以辞时皇帝统临四海之初元也













　　翰苑羣书卷三
　　钦定四库全书
　　翰苑羣书卷四　　　　　　宋　洪遵　编韦执谊翰林院故事
</div>
    <div class="pagination">
<span class="current-page">1</span><a href="翰苑群书_page2.html">2</a><a href="翰苑群书_page3.html">3</a><a href="翰苑群书_page4.html">4</a><a href="翰苑群书_page5.html">5</a><a href="翰苑群书_page6.html">6</a><a href="翰苑群书_page7.html">7</a><a href="翰苑群书_page8.html">8</a><a href="翰苑群书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
