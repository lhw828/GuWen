<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 22 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 22 页/共 35 页</h1>
    <div class="content">　　邦昌少宰制曰股肱之起元首庸闻舜命之歌舟楫之济巨川备载髙宗之命聿求隽望式赞鸿图在考谨以惟精顾登庸之敢后诞膺孚号明告治廷【具官张邦昌】识敏而器宏才全而学博洁于行已保礼义亷耻之四维端以立朝懋正直刚柔之三德粤登膴仕亟告嘉猷念天歩之方艰忧民心之未妥允资猒难尤赖协恭是用擢升亚揆之荣进贰上台之重仍兼官于凤沼俾亮采于龙墀倂衍爰田申加眞食庸昭异数益示殊恩以朕初载论相之明爲尔盛年得君之宠于戏敉宁中外矫情当慕于谢安镇服迩遐守正宜师于裴度钦承予训益懋乃功
　　太学生雷观上书曰臣爲陛下略摭前朝宰相奸术之大者言之假绍述二字以行已之作爲假国是二字以主已之好恶假享上二字以充已之私欲致使强敌几危社稷而陛下受莫大之困辱者皆前朝相臣非其人之故也白时中老谬无用罢相之日公议称快咸谓陛下必能择贤而相之翌日宣麻递迁李邦彦张邦昌邦彦邦昌亦前朝辅相之无状者察其操术亦不过持两可以固宠养恩而已今日之相莫若诚心广求不可谓天下无其人也有旨雷观上书论事可嘉赐出身除秘书省正字○康王及少宰张邦昌出使斡里雅布军中康王之爲质也金人见而惮之遂欲别易亲王幷要驸马都尉一人是时割地议和已定金人敛兵以待之康王及张邦昌归自金寨乃进张邦昌爲太宰肃王及太宰张邦昌驸马都尉曹晟遂质于金国军前【中兴遗史】
　　同日赵野门下侍郎【自通议大夫尚书左丞除】
　　王孝廸中书侍郎【自通议大夫翰林学士承防除】
　　蔡懋尚书左丞【自中大夫同知枢密院事除】
　　孝廸中书侍郎制曰朕以冲眇之身获纂承于丕绪抚艰难之运思图任于旧人眷时耆英久去廊庙肆加褒诏用协朝佥【具官王孝廸】进止详华风度凝逺孝足以翊襄于帝载文足以润色于王猷徧扬从橐之华入侍西台之峻谋谟底绩誉望映时曽未见于设施已见疑于谗间朕肇膺付托想见仪刑谅兹涵养之深益富经纶之蕴其还旧服伫听嘉猷【张守词】
　　三月庚子命赵野同蔡攸奉迎道君皇帝癸酉蔡懋爲京城四壁守御使二月戊辰懋爲行营使李邦彦方主和议忌李纲主战因其败而中伤之纲遂与种师道皆罢乃命蔡懋爲行营使诸统制既囘纲已罢矣【遗史】
　　癸酉唐恪同知枢密院事【自正议大夫守吏部尚书除】
　　恪字钦叟钱塘人是歳秋以延康殿学士知杭州闻京师被围遣兵官边顺以兵勤王太学生陈东上书乞召恪及徐处仁置诸左右而李邦彦亦荐恪遂召还阙除同知枢密院事
　　辛巳路允廸签书枢密院事【自朝散大夫试兵部尚书迁资政殿学士除】允廸宋城人乙酉允廸使河东尼堪军未几奉祠去建炎元年五月资政殿学士前签书枢密院允廸召爲戸部尚书【中兴小歴】
　　丁亥种师道同知枢密院事【自检校少保静难军节度使河北河东制置使除】师道字彞叔世衡之孙也师道兵至阙下以师道爲同知枢密院事京畿河东河北路宣抚使四方勤王兵并之
　　二月癸卯蔡懋罢尚书左丞【资政殿学士依前中大夫知大名府兼北京留守○
　　七日】
　　制曰图事揆策入则参筹于庙堂御众牧人出则宣威于屛翰惟留都之重寄控朔部之要冲肆畴公方以重吾府【具官蔡懋】智谋闳逺风节劲彊材足以敷万几器足以包众美早由峻望备歴华涂蔼然声猷着于朝野尹正天邑讼有缿筩之清献纳中台任增喉舌之重顷陞枢筦恊赞机谋逮兹嗣服之初擢寘左纲之峻恪勤匪懈夙夜在公适师旅之方兴顾边隅之多事矧全魏之都会当北道之襟喉筦籥攸司股肱是属仍参华于秘殿用増贲于师垣召公分陜之行盖资夹辅李勣长城之逾□顾分忧运精神而折冲谨疆埸而愼守以蕃王室式固尔猷
　　六月臣寮上言蔡懋天资险薄临事倾侧谄事蔡攸结爲死党攸在枢府邀求宰相知懋尹京可以频对使懋日论王黼黼虽罢相道君知蔡攸素无学术不命以相攸尚引懋同爲枢密以相助己方当京城围闭懋在本兵之地卒无一言以助计画按懋昔以父确事迹妄加増饰诬诋宣仁皇后垂时事欺罔道君乞御制确传载懋诬诋之词伸其父劳中外读之无不痛泣此又懋可诛之大罪也有旨落职宫祠臣寮再论有防降充中大夫秘书少监分司南京亳州居住○先是政和末蔡京以太师领三省与宰相郑居中毎议论辄不相下及居中将除母丧京恐居中复相位乃收用懋由是论其父定策功倾王珪以沮居中盖居中王珪婿也懋奏元丰末先臣确受遗定策本末徽宗信之至拜懋同知枢密院事赠确清源郡王封确爱妾爲郡夫人御制确以赐之立石墓下赠硕待制诸弟诸子诸孙婿爲侍从爲郎爲监司一门贵震当世至是中书舍人顔岐始论懋诬罔宣仁请逐之诏懋落职与宫祠中书舍人安扶以爲懋罪未正愿加投窜遂有亳州居住之命其后谏议大夫杨时等相继论列诏下侍从官议定闻奏而谏议大夫徐秉哲又取新史缴奏之诏令从官一就集议呜呼未及施行而北狩之祸作矣太上皇即位之明日始下诏令国史院别差官摭实刋修阐扬宣仁保佑之功于是追贬蔡确蔡卞邢恕爲散官而懋亦以散官安置岭南天下咸仰英断焉【丁未录】
　　同日徐处仁中书侍郎【自观文殿学士太中大夫大名尹除】
　　宇文虚中签书枢密院事【自资政殿学士中大夫除】
　　处仁中书侍郎制曰植屛建侯出则蕃宣于方国图事揆防入则谋谟于庙堂矧惟化源之机实在政本之地我畴副贰宜属老成【具官徐处仁】禀资刚明受材英杰术业足以谋王体而断国论词藻足以雕皇朴而斵帝文逢辰亨嘉致位休显雍容禁橐有入告之嘉猷密勿政涂底缉熈于庶绩久寄于宣之逸旋膺分阃之行当北道之喉襟掌陪都之管籥能固守于疆埸亶克憺于威棱惟折冲边庭旣久劳于硕画而调穆天宰竚入赞于丕平宜亟解于麟符进参聮于凤沼朕有命令克审出纳之司尔罄忠嘉蔼闻啓沃之益勉摅素蕴叶济康功虚中签书枢密院事制曰国家设中天紫极之辅以应防阶之躔列右府鸿枢之司以总万兵之政虽文武之道有异而安危之寄不殊眷时谋谟之臣必授英杰之佐【具官宇文虚中】学穷精祲识造几防雄略渊深而足以与权懿文炳蔚而足以华国早由英誉荐歴要涂摛藻扬华密起鼇宫之草参筹婉画【阙】　武帐之兵比资方叔克壮之猷亟膺召虎于宣之命有严共武之服不战屈人之兵兹衔命于金人仍通和于邻好敏于专对卒以解纷其参筦于枢庭共图囘于兵柄竚宏隽烈克鬯皇威本精神而折冲运帷幄以决胜勉推平日之议论用济一时之事功
　　先是处仁建议乞下诏亲征而实于王城按兵不动以张国威会朝廷已有亲征诏仍以尚书右丞李纲爲行营使处仁即移书于纲言备御方略皆廷议所未决者以闻上嘉叹再三诏褒谕略曰卿首陈忠论四檄援兵岂惟谋之具臧信矣仁者必勇事平当以宰相召卿至是遣使趍行○二月辛丑宇文虚中使斡里雅布军赍割三镇诏书以往乙已复以签书枢密院事再使斡里雅布军前姚平仲等既败乃除宇文虚中签书枢密院事使斡里雅布且言仲等擅用兵甲几误和议因遣割地使割三关之地【遗史】
　　壬寅诏褒赠故宰执范仲淹司马光张商英【六日】
　　诏褒赠近世名臣故任资政殿学士戸部侍郎赠太师进封楚国公諡文正范仲淹可特追封魏国公故追复右正议大夫司马光可特赠太师故任观文殿大学士通奉大夫赠少傅张商英特赠太保应元祐党籍元祐学术指挥更不施行○先是熈宁中王安石爲政尽退故老大臣用新进少年尽变祖宗法行新法元丰间神宗悔之欲复祖宗旧制更用旧人乃因官制书成自禁中帖定图本先谓宰辅曰官制将行欲取新旧人两用之又曰御史大夫非司马光不可蔡确进曰国是方定愿少迟之至七年秋资治通鉴书成特拜光资政殿学士赐带如二府仪一日又语宰辅曰来春建储以司马光吕公着爲师保意以谓非光公着不可以托圣子安石虽在金陵不易也呜呼天下不幸未及建储而帝升遐此后世所以有朋党之祸也元祐初或谓光曰元丰旧臣如章惇吕惠卿辈俱小人他日有以父子之义间上则朋党之祸作矣不可不惧光正色曰天若祚宋必无此事遂改之不疑宣仁又尝宣谕辅臣曰他日还政之后任用左右常得正人则与今日用心无异若万一奸邪复进惑动揺则反覆可忧刘挚时爲中书侍郎深念宣谕之言退而奏疏挚疏曰臣料其离间之计一曰先朝造法爲治而皇帝以子继父一旦听臣民之言有所更改二曰先朝之臣多不任用如蔡确等受顾命有定策之功亦弃于外以谓改父之道改父之臣是谗间之说也【云　云】及蔡确之贬新州范纯仁又谓吕大防曰此路荆棘久矣吾曹开之恐自不免大防不听是时既斥章惇辈于闲地俱衔怨刺骨而刘安世贾易吕陶诸贤不悟自分党相毁至有川党朔党洛党之语一旦宣仁上僊章惇入相蔡京兄弟翕然俱进纂述王安石爲主托继述之文借朋党之説以屛逐异己之人同指以爲元祐党尽窜岭海之外吕大防秦人无党范祖禹蜀人师司马光不立党亦不免窜逐以死徽宗即位于是陈瓘首以立贤无方往事可监爲上言瓘之奏曰臣切见自熈宁以来至今三十余年天下之事已经四次更改熙宁改治平元丰改熙宁元祐改神考绍圣改宣仁逐一开陈本末愿以前事爲鉴神考独任王安石宣仁独任司马光可谓合天下之心矣然其末流不能无弊神考末年复思司马光宣仁末年复相范纯仁盖有救弊之意也独任贤人犹不能无弊而况于独任一惇乎明年改元建中靖国盖上意欲建中道而无间于熈丰元祐也其后蔡京用事改元崇宁崇宁者崇熈宁也朋党之祸再作矣至是金人南下徽宗禅位上乃下诏司马光范仲淹可赠太师张商英可赠太保元祐党籍元祐学术指挥更不施行【丁未録】
　　庚戌李邦彦罢太宰【观文殿大学士太乙宫使依前起复特进○十四日】
　　制曰大臣事道必严去就之防明主佑贤务全体貌之意眷时元辅久执化钧方引疾以辞荣用疏恩而涣号【具官李邦彦】毓德淳厚秉心旷夷以髙文掞藻于禁林以伟望奋庸于政路遂参梦卜进任台衡丕叙羣材以大明于国是力裁众弊曽不顾于身谋迨予纂绍之初载嘉翊戴之职登之宰倚以逺猷方四郊多垒之虞惟一日万机之广虽稍间于绥定念正赖于敉宁忽览奏封力蕲谢事谕言屡遣章却复来惟陈谊之甚髙遂贪贤而莫获加班荣于秘殿纡使组于殊庭倂衍戸租是昭眷礼于戏进而许国既朕心朕德之咸知退不忘君尚嘉谋嘉猷之入告往安素履用体眷懐
　　邦彦自宣和六年九月拜相至是年二月罢入相逾年○会金人入寇邦彦建言遣李邺使敌讲和已而敌薄城下时尚书右丞李纲爲亲征行营使主用兵之议未几大将姚平仲擅将兵夜劫敌寨失利朝廷罢纲右丞翼日士庶伏阙乞复用纲众至数万人声言欲殴击宰执李邦彦出省几及之于是皇恐乞致仕遂有是命【拜罢録】邦彦等旧皆兼神霄玉清万夀宫使二月十三日宰执兼神霄玉清万夀宫使副者竝罢○太学生陈东伏阙上书乞罢李邦彦用李纲种师道太宰李邦彦遂罢初李纲种师道既罢李邦彦坚主割地之议遣割地使及遣使议和陈东发愤伏阙上书会于宣德门下者数百人其书言李邦彦白时中张邦昌赵野王孝迪蔡懋李棁之徒所谓社稷之贼也爲今日计莫若斥邦彦等防纲而相之宰相吴敏耿南仲必不与纲共事更愿速降诏防召徐处仁唐恪等置左右而阃外之事尽付种师道专之会金复攻城邦彦适遇军民被骂拾瓦砾击之邦彦跃马奔入朝堂乃免百姓皆言金人攻城急乞召李纲捍贼渊圣从之乃召纲复用为尚书右丞兼同知枢密院事亲征行营使兼都提举城壁守御使使登西壁百姓见纲皆呼右丞且与百姓爲主邦彦等譛东以布衣胁天子不可赦渊圣不从邦彦既爲国人所诟遂藏匿不敢复入皇恐乃乞致仕遂罢宰相以观文殿大学士充太乙宫使○太宰兼门下侍郎李邦彦奏累具劄子辨谤乞致仕知枢密院事吴敏奏辨李邦彦被谤之无辜愿下臣章晓谕国人乞加恩礼起邦彦诏曰太宰李邦彦任政府累年屡形忧国爱民之谊以至谨惜名器抑裁冗滥献纳非一朕在东宫时熟闻嘉誉防立之际备罄忠诚金人犯阙其所建明惟知利社稷抚军民爲急朕已一一施行众志未能徧谕乃作弗靖鼓唱流言反与前日异意凶恶之人忽生怨愤实骇予听已依所乞宫祠播告中外咸信勿疑○二月二十四日庚申太学生沈长卿上书曰臣闻二月初五日陛下罢李纲右丞太学生陈东等率士数百伏阙上书极言李纲忠义李邦彦奸恶冀陛下罢邦彦而相李纲以厌天下之论也于时京城百姓羣聚阙庭不约而来者几万人祈哀请命莫不欲李纲之相邦彦之罢也洎陛下遣使宣谕复纲旧职众志遂定其后乗势恃众殴击内侍盖縁平居细民受虐之深积怨之久以至于是臣观前日宰相吴敏有爲李邦彦辨雪功状大书文牓揭之通衢行道之人莫不嗤笑臣闻太学之论敏乃蔡京父子上客密交奔走京门寖有年矣而邦彦与敏如左右手也今所以曲爲邦彦强辨者止欲植党自固邦彦去则敏不能以独立原敏之心本非爲朝廷论宰相实爲身谋尔○李邦彦方罢数日张邦昌又以太宰出质左右揆皆虚位吴敏乃以劄子乞复用邦彦爲太宰其略曰军民伏阙杀内侍殴宰相惧致髙欢窥魏之事又言邦彦辅佐上皇前歳罢易宰相更革政事定山东河北之寇皆出其力又言建遣李邺辈使金人军中赖其力由是复拜邦彦爲太宰吴敏以髙欢之事劫羣下而惊人主不谓之奸险隂贼吾不信也○校书郎陈公辅以李邦彦罢政事才数日复爲宰相人情震骇遂具奏论列太宰李邦彦中书侍郎王孝廸尚书右丞蔡懋皆罢以吴敏爲少宰出邦彦知邓州邦彦奏乞持服从之其后臣僚复论其扰攘之际惶骇无谋几致败事罪大无罚何以爲大臣之戒遂与白时中俱落职
　　同日张邦昌太宰【自少宰兼中书侍郎授光禄大夫太宰兼门下侍郎】
　　吴敏少宰【自知枢密院事授银青光禄大夫少宰兼中书侍郎】
　　敏少宰制曰朕只膺圣训获绍丕基遵制扬功仰宪祖宗之旧图事揆策实资弼亮之贤爰得异才俾登宰路告尔在列咸听朕言【具官吴敏】气和而智刚才通而识邃濳心自得学造古人之微秉谊不囘德全仁者之勇蚤仪禁橐遂賛政机非尧舜不陈安社稷爲悦定禁中之策寔靖我家运堂上之竒遂固吾圉逮钧衡之虚次订公议以咸归是用陞之次辅之聮兼以西台之侍陪敦多邑躐进文阶倂锡宠光用昭眷注于戏概观今日浩若渉川考政列则本末失伦语财用则上下交困易于出令而宣布者多违轻于用人而欺诞者得肆靡仗节以狥义咸挠利以成风国势頽靡而不张军律玩怵而无纪非至公无以消党与非持重无以镇奸萌卿其毕议而力行朕且虚已而倾竚往钦成命以究永图
　　二月乙卯少宰兼中书侍郎吴敏奏乞免所迁官止以中大夫就职有防可通议大夫就职敏奏再辞免通议大夫有防以太中大夫就职三月二十三日覃恩授通议大夫
　　同日李纲知枢密院事【自中大夫尚书右丞除】
　　制曰朕膺上天之景命嗣列圣之丕图以神器之重而知爲君之难以万机之繁而知任贤爲急乃眷本兵之地夙称大政之枢肆求异材式隆殊委【具官李纲】粹和而严正敦厚而髙明智贯通变而有余识究古今而不惑学以爲道粹然君子之儒事不辞难绰有仁者之勇向畴伟望总辖南宫忠精深沃于朕心论议有补于当世宜长机庭之务用专兵政之权运堂上之竒谋收幄中之胜筭比者敌自悔祸天诱其首遣使以议和旋退师而归国惟当谨守盟好申戒边陲偃革息民朕方修文德以来逺有备无患尔其除戎器以防微往体朕懐抑思展荩
　　十五日辛亥尚书右丞李纲劄子伏蒙圣恩除臣知枢密院祖宗旧法兵符出于密院而不得统其众兵众于三衙而不得专其制今日既统行营之兵又制枢密之令考于旧法未见其可有防降诏不允纲又奏契勘祖宗之法枢密院事掌兵籍虎符三衙管军诸路帅臣主兵柄各有分守所以维持军政万世不易之法也自童贯以领枢密院事爲宣抚使既主兵权又掌兵籍虎符始壊祖宗之法以至今日不可不戒乞将团结到勤王正兵竝交割与制置使司管勾其行营使司兵令拨归三衙所有京城四壁守御使司俟都城解严一面结絶○三月癸卯命李纲迎道君皇帝于南京六月李纲爲河北河东宣抚使
　　同日耿南仲尚书左丞【自资政殿学士签书枢密院事迁中大夫除】
　　李棁尚书右丞【自正奉大夫同知枢密院事】
　　辛亥宇文粹中罢尚书右丞【资政殿学士依前宣奉大夫差知江宁府】粹中自宣和六年九月除尚书右丞是年二月罢执政逾一年初命以右丞扈从上皇东幸已而除李纲以补其缺至是上皇还阙乃有是命三月有防宇文粹中除资政殿学士充祐神观使
　　癸丑种师道罢同知枢密院事【自检校少保静难军节度使京畿河北河东路
　　宣抚使罢爲检校少傅镇洮军节度使充太乙宫使】
　　制曰大臣国家之股肱贤将兵民之师表进而戮力克宣庙略之竒退以均劳式举邦彞之茂肆涓刚日敷告治朝【具官种师道】沈毅而善谋静重而不挠发明儒术说礼乐而敦诗书深练武经立功名而安边境虑无愆素谊匪辞难有牧人御众之材居能躬率有忧国爱君之志弗以家爲克壮勤王之图尤髙衞社之绩内参枢筦外总师干载惟年齿之尊闵烦官职之重俾从优暇宜涣恩徽希冕篆车越视亚傅之秩神旗豹尾改焕洮水之区仍领使于殊庭倂衍封于采邑留以自近庶其少休庸示眷懐式昭体貌于戏子房画防终竝赤松之游秦穆誓言盖思黄发之问其暂释于机务尚毋废于谋猷茂对宠光益绥夀祉
　　四月甲寅以师道爲河北河东宣抚使十月检校少傅镇洮军节度使河北河东宣抚使种师道卒初师道揣金必大举入寇亟上疏请幸长安以避其锋大臣以爲怯召师道还既至病不能见卒于第年七十六赠开府仪同三司阅月金再犯京师北城陷钦宗恸哭曰朕不用种师道言以至于此始师道劝钦宗乗其渡河半击之不从曰异日必爲后患故钦宗思其言嗟恸之后赠少保諡忠宪
　　甲寅贬责前宰执蔡京童贯蔡攸
　　蔡京自太师鲁国公致仕责授中奉大夫秘书监分司
　　南京
　　制曰九变而赏罚可言必待是非之审四罪而天下咸服盖由黜陟之公邦有常朕不敢已【具官蔡京】亲逢圣旦被遇三朝四任宰衡始终二纪迹其行事殊咈师瞻假继志述事之名爲蠧国害民之政托丰亨豫大之説肆穷奢极侈之风祖宗宪章变更几尽公私储积扫荡无余引邪佞于要途陷忠良于党籍园第僭逾于宫省子孙皆列于禁严交通御而奸弊纵横渔夺下民而忿气充塞毒既流于中国怨终嫁于上皇况在政和实倡平燕之议既闻边警遽先聚族以逃虽汝计之甚安顾国家而何赖士庶伏阙台谏交章公论甚喧顾法不可尚念弼谐之旧特优终始之恩俾长兰台往分留务曲全体貌俾许退休勉服寛恩毋替循省
　　臣僚屡有章疏言蔡京蔡攸童贯罪侍御史孙觌等复上言曰臣等谨按太师蔡京四任宰辅前后二十年挟继志述事之名建蠧国害民之政而祖宗法度废移几尽托丰亨豫大之说倡爲穷奢极侈之风而公私积蓄扫荡无余立御笔之限以隂壊封驳之法置曲学之科以杜塞谏诤之路汲引羣小充满要途禁锢忠良悉爲朋党交通竖御窃弄威柄鬻卖官爵货赂公行闺门混浊父子诟争厮役官爲横行媵妾封至大国书所记老奸巨恶未有如京比者太上皇屡因人言灼见奸欺凡四罢免而近幸小人相爲唇齿恐失所凭依营防壅蔽既去复用而京偃然自谓羽翼已成根株盘固不可揺动凶焰益肆复出爲恶倡导边隙挑发兵端连起大狱报复睚眦怨气充塞上干隂阳水旱连年赤地千里盗贼满野白骨如山人心携离天下解体于是敌人乗虚鼓行如入无人之境矣况京在政和中首建平燕之议招纳燕人李良嗣以爲谋主京之误国固不可容而兴边造患父子相爲终始且京被遇三朝父祖子孙爲三公者二人亲执政者三人登禁从者亡虑十数名园甲第僭拟宫禁袍笏之宠下逮童稚顾京所蒙何以论报不图边警上闻而京尽室数百辈治舟楫拥轻赍一夕遁去君父防然坐围城中无一人有同患难之意宰相非其人遂使中国空虚敌人侵侮无所不至而京犹善爲奸言嫁怨饰非独使上皇负谤于天下伏望勑使追还早赐窜殛稍正京父子误国之罪是时臣僚屡有章疏论列不已乃命蔡京责授中奉大夫秘书监分司南京致仕【遗史】三月丙申蔡京责授崇信军节度副使德安府安置
　　制曰吕刑三千论罪莫先于无上舜功四十知人实本于去凶载稽先圣之格言参酌庶民之公论肆于元恶敢废刑章【具官蔡京】以踈愚不学之资挟轻果敢言之气自初登用首务更张巧縁绍述之名公肆劫持之计列圣贻谋之宪度扫荡无余一时异议之忠贤芟鉏略尽竭府库之储以供浮费假爵禄之宠以市私恩黎民疾痛而无乐生志士隠忧而欲祈死当上皇之觉悟畏天戒之昭垂屡因众恶而斥踈卒以自营而收召乃至交通宫禁费用邦财眞同妾妇之爲孰有穿窬之耻逮冲之临御属中外之艰虞靡知狥国之忠但出全躯之防靖言蠧败已无及于噬脐悉举愆尤殆不胜于擢发弹章疉至匪朕敢私谓舍彼豺狼安用狐貍之问而养兹稂莠其如禾稼之伤原情本合于诛夷逺佞姑从于屛弃体予恩宥无怠省循
　　左司谏陈公辅劄子奏伏覩蔡京父子怀奸误国愿赐窜逐有防京攸累有言章京可责授崇信军节度副使德安府安置攸本合重责爲劝上皇北归已降授太中大夫提举亳州明道宫特依已降指挥令前去省侍四月蔡京移衡州安置五月丙寅责降蔡京韶州安置及子孙渊圣降防下项久稽典宪众议不容依此责降蔡京移韶州蔡京子孙并分送湖南吏部供到下项蔡京子孙翛修绦鞗鯈翛子衞衡州蔡绦邵州其逐人子各令随侍父前去蔡徲□袁州居住【蔡京子孙二十三人竝勒停逺方居住】七月甲戌蔡京移韶州安置臣僚上言蔡京者旦暮之人使遂溘死明法不行徒有后时之悔臣安敢避再三之渎哉奉圣防蔡京移儋州京在德安府被南迁之命壬申到潭州乙酉以疾卒年八十自卒后臣僚论列京父子不已有旨鞗尚帝姬合离判者至是命鞗勒停○初金人既长驱入冦天下罪京故言者请正其罪而诛殛之章屡上于是诏移京衡州安置言者论不已其奉曰自崇宁初蔡京辅政首乱旧章排斥异已汲引同类待以不次二纪之间门生故吏充牣天下又其建三衞置四辅疏兴化之水修临平之塔又令许敦仁奏请太上皇五日一视朝当此之时孰不爲朝廷寒心幸其族子有所陈告台谏因之论列其事上皇虽务纳污犹令堑其坟山京之僭心终不肯已又加王安石王爵欲自爲阶梯众论喧腾心不自安复封韩琦以塞人言而蔡确何执中郑居中童贯皆因之例封王矣本朝之封王者不过国初功臣及后族尔隳国朝之法长奸雄之心京凶悖之情不可一一数赖上皇圣明不爲京邪説所惑京知狂谋终不得逞于是结附戚里内侍交通宫禁肆所欲爲以耗国财以弊民力必欲坐视颠覆以快不逞之意邓洵武范致虚等托爲绍述之言以助京劫持上下而何执中余深林摅薛昂皆其死党济其奸谋成其羽翼使不可制权门日益盛强朝廷日益孤弱蔡卞蔡攸乃其子弟相与违异有若仇雠考其踪迹实皆同恶相济至黼爲相奢汰愈甚开边黩武祸及生灵迹其所来亦由京势位相轧乃相攻陷遂致金人窥伺变生一旦造端立本舍京而谁诏京等永不放还如臣僚敢有引荐当正典刑左正言程瑀又攻之其奏曰切惟蔡京首登宰辅寻践公师二十年间逐而复来罢而复用致仕而复起交结阉宦密爲梯媒愚弄朝廷妄作威福名爲遵用熈丰之典乃实事爲纷更未有一事合熈宁者至于铸鼎刋名位居九五临平增山托名祝圣私第引河濳通宫掖闺门污秽丑不可言属者金人内侮事虽始于童贯而成于王黼与京之子攸然边备废弛本实由京金人入塞尽室东去非背叛而何乞投畀海外遂有是命
　　童贯自太师广阳郡王徐豫国公责授左衞上将军致
　　仕池州居住【追广阳郡王以徐豫国公致仕】
　　制曰任隆相将功必在于安邦位极公王义莫先于体国傥孤大用宜寘严科【具官童贯】夙侍宫闱亟膺重任付以兵柄时惟信臣防诸将垂二十年论战伐无尺寸効惟事诞谩之术实乖抚御之宜纪律不严赏罚未当尽坏军戎之政令肆紊朝廷之纪纲私室奄有其金缯军须取偿于州县将士爲之解体吏民无不兴嗟既败累朝不渝之盟首结三边无穷之祸号复故地实守空城再爲太原之行又倡云中之议师徒暴露讟怨竝兴驯致敌人轻视中国遂震惊于都邑轸危惧于夙宵生此厉阶谁执其咎议者皆不汝置朕心安得而私犹念股肱曲全体貌姑夺广阳之封爵尚畀环尹之崇阶俾即退休保其终始体予寛典毋怠钦承
　　侍御史孙觌等上言按童贯窃据兵权几二十年出则爲宣抚而不受制密院入则领密院而外兼行宣抚防扈不臣隳壊法制其罪有十又上言贯攸之罪同者六乃命童贯责授左衞上将军致仕四月臣僚又上言童贯责授安化军节度副使郴州安置五月丙寅责降童贯移英州安置七月丁丑臣僚复论童贯罪恶当诛戮奉圣防童贯罪大责轻可移吉阳军九月臣僚又上言臣独论其可杀而不可赦者壊太祖之兵制败眞宗仁宗之信誓通万里之小邦残百余年之与国辽后欲归却其表而不受辽主濳遁指其踪而使擒契丹旧臣痛入骨髓假手女真俾之报怨旁结西夏共爲敌雠又上言今者切闻有司检校其家器用复有校椅以青龙首金银丝背爲饰者不轨踪迹暴白无甚于此渊圣降防童贯罪十荐朱勔起花石引赵良嗣灭契丹修延福宫等朕在东宫屡爲揺动防立之时有异语不俟勑命擅去东南差留守不受命东京被围闻之而去家中有非法之物私养死士罪不容诛差监察御史张澂追贯行刑己卯斩童贯于南雄州函首赴阙【遗史】○初太祖尝以幽燕地图示赵普问以取燕之防普对以曹翰虽可取可守而难其代帝自此絶口不言伐燕至太宗因平河东乗胜欲捣燕蓟时赵普镇邓州立疏谏止太宗下诏褒之熈宁间王安石用事始复劝神考用兵以鞭笞四方先用王韶取熈河以断夏人右臂又欲取灵石以断燕人右臂又结髙丽欲图幽燕已而永乐败报至神宗临朝恸哭自此厌兵然亦由是感疾至弃天下以故司马光吕公着辅相元祐推原先帝厌兵之意不赏边功专务懐柔至章惇作相诸路复进筑徽宗登极初弃湟鄯等州蔡京爲相又取之又遣赵良嗣爲海上之盟结大金以取燕云以贯爲太师领枢密院事充陜西河东河北路宣抚使蔡攸副之王黼年少凶愎务欲其功髙蔡京以燕云自任置经抚房下族诛之令禁言北事者宣和七年十一月帝郊天方恭谢景灵宫闻金人称兵向阙即下诏称上皇禅位皇帝改元靖康于是谏官御史推原致寇召乱之端交章论贯奏蔡攸之罪同者有六又奏曰金人敢以数万骑直犯宫阙者盖将相大臣同恶相济二十余年所以至此蔡京窃弄威柄于前王黼败坏法度于内童贯蔡攸败乱法度于外争权竞利其初虽相爲矛盾至于包藏贼心害民蠧国则若合符节乞将蔡京童贯罪于王黼一等行遣诏童贯责授昭化军节度副使郴州安置而言者攻之不已于是天子下诏曰童贯罪十首荐朱勔起花石引赵良嗣灭契丹修延福宫等朕在东宫屡爲揺动策立之时有异语不俟勑命擅去东南差留守不受命东京解围闻而恶之家有龙红之物私养死士前项罪不容诛可告谕中外仍差监察御史张澂将带开封府公人前去追童贯随所至州军行讫函首赴阙其子孙送吉阳军编管呜呼赵普从祖宗定天下尚以取幽燕爲难而蔡京王黼童贯凶德叅会乃独谓幽燕可谈笑取至使神州陆沉两宫北狩遗千古无穷之恨推其祸端自王安石始可胜痛哉
　　蔡攸自太保领枢密院事燕国公责授太中大夫提举
　　亳州明道宫任便居住
　　制曰位居台辅必资补衮之功职领枢庭允赖折冲之略傥乖成绩宜解政机【具官蔡攸】擢自贵游初无学术早被圣神之眷亟登廊庙之隆不思直道以事君乃复邀功而误国顷将虎旅同抚燕疆初乏逺谋大开边隙既不能保盟于旧好又不能制胜于万全遂以重兵挫于残冦至倾国帑仅得空城纳叛亡以啓戎心肆欺诞而忘国事逮金人之深入问边备则茫然弗爲守备之图惟事遁逃之计结怨稔祸逞其小已之私疾首痛心生此厉阶之梗议者皆不汝置朕恩安得而私尚屈典刑曲存体貌其解本兵之柄仍镌论道之官畀四品之文阶领真祠于善地体予寛典毋怠钦承
　　侍御史孙觌等上言贯攸之罪同者有六屡有章防论列不已乃命蔡攸责授太中大夫提举亳州明道宫三月丙申奉圣防京攸累有言章攸本合重责以攸专一扈从道君太上皇帝还阙特已降指挥令前去省侍五月丙寅责降蔡攸节度副使永州安置攸子同防行术衎行先责授昭化军节度副使襄阳府安置移洪州复移道州居住监察御史胡舜陟劄子言攸平昔不孝视父如仇雠恶言丑诋无所不至今见其父以罪逃窜往往快之始乞随侍者殆欲自逭罪戾终不肯往者乃不孝之眞情且言其七罪有防移浔州安置七月丁丑臣僚上言金人犯塞蔡攸阖家南遁名爲扈从上皇实背叛也乃敢肆爲欺罔谓劝上皇南归有旨蔡攸移雷州九月臣僚上言陛下投蔡京于海外京恃宰相吴敏庇覆之故滞留道涂至长沙而卒敏之沮格言章不早投窜致京身死内地抵掌而叹者纷然若攸之罪亦不减于乃父乞窜于海外毋使若京之早毙奉圣防蔡攸万安军旋与蔡翛同赐死
　　辛亥王孝廸罢中书侍郎
　　孝廸以靖康元年正月除中书侍郎二月校书郎陈公辅论列太宰李邦彦中书侍郎王孝廸尚书右丞蔡懋皆罢孝廸遂以资政殿学士提举醴泉观执政才一月以曾祖名政自陈乞罢所受职名改延康殿学士出知庐州四月臣僚上言臣伏覩陛下以大臣误国悉行罢黜如李邦彦主议和李棁李邺郑望之奉使许地是也有取金银于民间而措置乖方爲国敛怨莫如王孝廸庸陋岂宜参预大政苐以李邦彦姻家骤引爲中书侍郎【云云】遂落职提举亳州明道宫
　　三月戊辰李棁罢尚书左丞【二日】
　　棁自靖康元年正月除同知枢密院事二月除尚书右丞是月李棁与郑望之李邺竝落职在外宫祠以奉使失辞妄许地故也棁执政仅逾一月罢授正奉大夫资政殿学士提举亳州明道宫建炎三年九月戸部侍郎李棁靖康爲执政迁尚书使往建康督馈饷以赡防江诸军
　　己巳张邦昌罢太宰【观文殿大学士依前光禄大夫中太乙宫使○三日】
　　制曰难进易退允髙君子之风崇旧优贤实重朝廷之体眷予元弼爲国良臣用舍虽系于时始终宜笃其义诞扬明命敷告治廷【具官张邦昌】智沉而识精器博而用远蚤登禁路廷臣无出其先久预政机天下实受其赐嘉有功于社稷俾正位于台衡丙吉有声独擅边书之对王商多质有严汉相之威念其行李之勤处以眞祠之逸陞华秘殿庶便于谘询陪赋爰田用昭于物采于戏留侯知足愿遗人事之劳南仲将归毋惮简书之急其全明哲以保功名
　　邦昌自靖康元年正月拜相至是年二月罢入相两月出使金国未尝就职后邦昌请元祐皇后垂听政以太宰退处资善堂自僭位号至是凡三十三日
　　同日徐处仁太宰【自守中书侍郎授通奉大夫太宰兼门下侍郎】
　　【二月宰执罢神霄玉清万夀宫使副不复兼领使事】
　　制曰国犹置器安危之势相形治若循环文质之宜迭用方更张于初载盍图任于老成人皆曰贤政将焉往【具官徐处仁】秉心强固守道端方器博而周知轻薛宣之方略材全而藏用陋黄霸之功名尚犹黄发之询实慰苍生之望朕恭承圣训嗣守丕基思艺祖之艰难法仁皇之忠厚周封千八百国当谨守于舆图汉制二十三条期尽遵于轨迹欲兴圣统无逾老臣庸登左揆之崇兼列东台之侍竝增爵邑昭示宠光于戏多难以兴在彊勉而行道无爲而治期垂拱以仰成其蹈古人之爲毋负天下之誉
　　初处仁守北门上闻其老成有士望方倚以爲相故以中书侍郎召之入见首论御金人者不一而足朝廷甘言重弊修好可也何至捐三镇以与之陛下受祖宗之天下尺地岂可与人矧保塞奉二祖之陵寝中山爲陛下之始封金人变诈自古难测今要盟劫质侵侮莫甚但见其还从而信之则过矣上矍然曰卿言是也吾意亦尔取诏书示处仁乃谕守三镇者自是稍议御戎而诏三镇坚守视事未旬日遂拜相云○太学生陈东上书乞召唐恪及徐处仁置诸左右于是拜处仁爲太宰处仁奏乞早建立皇太子又奏乞修身治国常如今日渊圣览奏御批曰览卿所奏甚善朕志素定无有少易又奏行马政募乡兵○七月庚寅处仁辨明吴若上书先是太学正吴若上书言耆旧间若徐处仁者号爲勤俭公方然陛下召【阙】　之而士论已喧谓其尝以十事乞留蔡京也而处仁以爲已非京之党且未尝有留京之谋乃奏劄乞罢解机务守本官致仕以全晩节渊圣命吴若令分析申尚书省
　　同日唐恪中书侍郎【自正议大夫同知枢密院事依前官除】
　　何防尚书右丞【自翰林学士知制诰迁中大夫除】
　　许翰同知枢密院事【自御史中丞迁中大夫除】
　　翰同知枢密院事制曰三代而上文武一致故在泮献馘儒者事也国家设爲枢府以重兵政而总以经术大臣盖本诸此歴选在服今得伟人【具官许翰】奥学造微靖节自守擅君房言语之妙有扬雄深湛之思封駮东台执法乌府问誉美矣兹予命尔进贰枢柄以辨博过人之才而论金华之要以通敏沈识之智而运帷幄之筹庶几安边息民以展丕治夫国之大事戎居其一天生五材兵不可去长辔逺驭方资深谋思患预防宜有所备勉既尔志竚观策勲
　　防字文缜僊井监人政和五年进士第一翰字崧老拱州人恪执政七月至八月拜相翰靖康初李纲荐其忠直召为御史中丞言蔡京蔡攸童贯之罪而责之至是除同知枢宻院事
　　庚午宇文虚中罢签书枢密院事【授资政殿学士依前中大夫知青州】制曰遴选豪杰俾职秘殿所以隆儒术而备询访也乃睠枢臣深执谦抑肆申新命式显髙风【具官宇文虚中】器度恢宏谋议英发润身以渊博之学华国以雅健之文藩郡剖符治効擅循良之誉禁林视草诏辞见典诰之风参翊机廷以重兵政惟时大学士之职乃朕待非常之材岂狥旧典之拘是爲不次之举而尔毅然抗疏陈义甚髙难抑雅懐勉狥来请虽未称朕褒崇之礼而益嘉尔辞逊之心往服训言毋忘报塞
　　虚中在枢府凡两月以奉使无状故责授焉时监察御史胡舜陟劄子奏今日威令未振人皆玩法盖由爵赏废也宇文虚中爲童贯参谋实啓边患及闻寇至辄先遁归既不即加罪且以虚中爲资政殿学士东京宣谕使而虚中不肯就职逃宿亳间此于律当诛也今乃处枢府蒙重任欲望检会臣僚所论宇文虚中等罪状及御史台奏勘擅离职任姓名即赐施行四月臣僚论罢青州落职提举亳州明道宫建炎二年五月丙申诏宇文虚中复资政殿大学士先是谪授散官安置宇文虚中应诏愿使絶域遂召赴行在丙申复资政殿大学士寻遣使金国祈请二圣淳熈六年赐故资政大学士左太中大夫充金国信使赠开府仪同三司宇文虚中諡肃愍以女宇文氏陈请也状云故父于建炎年间奉使金国抗节不屈被金人锁系北去后至绍兴十二年间故相桧将故父全家发遣北去至绍兴十六年故父与氏亲兄师爰同僞翰林学士髙谭等结集徒众欲候金主祭天就行劫杀志期恢复不幸败露致金人将故父全家尽行杀戮故赐今諡嘉泰二年绍节以建庙请于朝赐諡忠显云绍节嘉定间签书枢密院事
　　四月癸卯耿南仲门下侍郎【自太中大夫尚书左丞依前官除○七日】制曰爲君莫大于知人用人莫先于求旧置诸左右必惟正直之人重以典刑盖頼老成之智眷时贤弼进贰东台肆敷宠章以昭茂烈【具官耿南仲】清明不挠敦大有容廸德爲君子之儒穷经得圣人之防道适尧舜之正言合稷契之忠翊賛青宫允资调防之益参陪廊庙更殚啓沃之诚识侔蓍气劲金石矧黄门出纳之地乃大政襟喉之司兹畴显庸用申褒律噫吕望天下之大老萧何一代之宗臣惟我耆英岂媿前哲勉摅所学永底丕平
　　六月以濳邸恩除正奉大夫十一月壬午命耿南仲使斡里雅布军
　　己酉赵野罢门下侍郎【资政殿学士知襄阳府】
　　野自宣和五年二月除尚书右丞六年九月除尚书左丞靖康元年正月除门下侍郎是年四月罢执政逾三年至是宣和旧臣皆已去位而言者论野辅政无状故有此命十一月丙戌赵野落职提举西京嵩山崇福宫
　　六月甲辰路允廸罢签书枢密院事【自资政殿学士提举醴泉观○九日】八月乙未徐处仁罢【太宰观文殿大学士正大夫太乙宫使】
　　吴敏罢少宰【观文殿学士通议大夫醴泉观使】
　　处仁罢太宰制曰图治有要在人主所宝惟贤充位无闻则朝廷焉用彼相眷予上宰久预政机谋猷罔着于事功体貌务全于终始诞敷明命播告多方【具官徐处仁】器质敦庞才能敏邵蚤年治郡素髙黄霸之风晩歳裕民切陋桑羊之政比畴雅望进列冢司允籍老成庶殚忠悃矧国歩艰难之日乃庙堂叶賛之时不知黾勉以赴功相与逡巡而固宠乏可否之相济惟同异之是闻寇患未宁念寸隂之可惜机会一失恐驷马之难追道路流言士夫兴叹览封章之引咎且公论之腾喧俾解钧衡进陞秘殿即祠宫之优秩昭命数之益隆倂衍爰田申陪眞赋于戏任旧人以共政朕岂有意于遐遗询黄发则罔愆汝尚毋忘于入告往只予训其体眷懐处仁自靖康元年三月拜相是年八月罢入相仅半年御史中丞李囘等论其与吴敏不和稽留议和之使而有是命翌日出知东平府处仁引疾乞致仕遂以本官提举西京崇福宫云【拜罢録】李囘上言太宰徐处仁初以蔡京荐进自县令不三年备位政府缙绅骇其速化而不闻其有善誉也自金人退师陛下采其治郡之能擢爲首相而不知大体不通时变不能副具瞻之望处仁由是罢相【遗史】○建炎元年七月旧相观文殿学士徐处仁卒初以旧相徐处仁爲大名尹时已被病至是卒于大名【小歴】
　　敏罢少宰制曰朕嗣承丕绪统御万方当论相之初赖股肱之允协至临事之际乃矛盾之是闻念久居于庙堂宜曲全于体貌我有明命飏于大廷【具官吴敏】性识静深器资闳达髙【阙】　　　国鲠论足以济时顷上皇临朝徧歴从臣【阙】　　暨眇躬践阼首登揆路之崇借尔孤忠辅【阙】　　寇攘之未靖顾宗社之可虞有厝火积薪之危有垂发九渊之惧尔乃玩歳而愒日莫知排难而解纷持首防之两端乏鈆刀之一割寝稽使指濳失事机致公论之腾喧亟剡章而恳宜解鼎司之重任就陞秘殿之隆名均逸眞祠倂昭异数于戏闵劳以事尚素节之可观益励乃忠想嘉猷之未替往只休宠勿怠壮图
　　敏自靖康元年二月拜相至是年八月罢入相逾半年御史中丞李囘上言少宰吴敏初以蔡京欲聮亲议遂以辟雍私试髙等入仕因与京结爲死党在上皇朝缙绅目之谓在刘昺林摅之右上皇内禅叡防先定父子授受夫复何疑而敏因蔡攸刺得密防乃贪天功以爲已有叨处二府窃据相位凡其施设悉効蔡京意在专权固宠以小忿交争黼座之前二人因以不和而天下之事遂致不决吴敏由是与徐处仁皆罢相【遗史】○初太学生陈东上书言上皇传位陛下盖其圣志素定惟此蔡京王黼童贯等六贼实尝挠之而蔡攸者沮遏尤力赖上皇聪明独断至莫之夺赞襄之功岂敏有言及吴敏爲宰相太学正吴若上书谓敏非宰相才不可爲宰相且蔡京蔡攸李邦彦之党也前日建请上皇逊位乃蔡攸父子钩探先防计会吴敏爲之冀敏立朝庇其宗祸士论指爲蔡攸死党其后敏欲微示至公以欺天下乃乞召吴若还及授陈东以官六月臣僚论列蔡京之罪奉圣防京攸永不放还如臣僚敢有荐引当正刑章宸命既下大臣吴敏又有爲之庇防者遂以祠部员外郎陆守等持节广南平日与京攸结爲死党似欲与蔡氏爲地者臣僚复论若此差除虽无荐引之实而有庇防之嫌于是守等皆放罢○九月戊辰臣僚上言前宰臣吴敏虽罢相犹爲观文殿学士知扬州乞正章提举亳州明道宫庚午臣僚上言吴敏蔽覆蔡京父子有防落职宫观壬申臣僚上言有防责授崇信军节度副使涪州安置
　　制曰爲臣之恶莫大贪天之功失职之刑孰先误国之罪宜加显黜用穆师言【具官吴敏】性禀柔邪中藏险诈窃名第以徼幸之术盗倚注于扰攘之时惟眇质之缵承盖上皇之素定乃縁私党之托谓有建言之因迨窜凶渠果忘公议究观党庇之迹讫符隂告之情且朕方勤政躬宵旰之忧而尔乃懐安肆娱乐之奉用人论事济奸慝则有之料敌筹兵失机会已多矣稽使指有后时之慢忽边防无先事之图谋皆不臧咎将谁执有相若此爲国之羞既邦宪之稍伸致人言之不置贬从散秩投畀遐方尚体寛恩勿忘循省
　　九月甲戌诏曰宣和七年十二月二十日上皇降叡防建朕开封牧乃用太宗故事卿大夫知将内禅矣乃二十一日宣制而百司庶府以至都人亦莫不知是时蔡攸领枢密院自知罪恶贯盈他日不免乃引给事中吴敏于宣制日入至玉华閤乃禁中深密之地非外廷臣所得至处盖攸方经营江浙之行欲留心腹之人置之京师伺候动息中外相应其事诡秘难使众知故引敏入深密之地与谋之尔攸既东行言章击蔡氏者日至而敏倾身障之诡计百出终以败露及蔡京子孙皆远贬而京与绦至荆南托进士黄大本附书寄敏爲开封府缉捕得之其书责敏曰仆父兄于阁下可谓有德矣【云　云】由绦书观之敏之爲蔡氏腹心明矣且朕以太子受禅何待人言若以爲尝言则入玉华閤之日乃在降防建牧之次日攸乃诈传命令以敏有建言之功擢爲门下侍郎其奸僞缔结乃敢如此投诸遐裔亦轻典尔故兹诏示可付史馆仍布告天下绍兴元年六月旧相吴敏复观文殿学士充广西湖南宣抚使初旧相吴敏方谪居涪州范宗尹荐敏复观文殿学士知潭州敏以祖母年髙力辞遂改资政殿学士提举洞霄宫至是又复敏观文殿之职充广西湖南宣抚使
　　同日唐恪少宰【自正奉大夫授少宰兼中书侍郎】
　　制曰周室任贤诗雅美甫申之维翰汉朝命相史官称丙魏之有声皆垂希世之名用起中兴之治朕念疆陲未靖辅佐罔功爰得眞才付以机柄系生灵之休戚寄社稷之安危咨尔在廷明听予告【具官唐恪】器识闳达德履端良学足以知治乱之原力足以任股肱之托召从外服智略辐凑于朕前敭歴政途风采想闻于天下浑浑忠义之气宪宪文武之资爲时显人宜膺大用肆陞华于右揆仍兼秩于西台申衍爰田陪敦眞食于戏艰难多事莫甚此时谋虑盈庭当求善策念民力之已困恐国势之易揺修政事以固本根谨关防以消外侮毋殚财而益赋母黩武以贪功顾后患之可虞惟前车之是戒予违汝弼汝言予从毋怠厥功庶永终誉
　　徐处仁吴敏既罢乃以唐恪爲少宰恪爲宰相首言蔡京王黼童贯之徒其党甚众不宜深治失人心事定日奏知上皇即肆诸市朝亦可当时以恪为三贼之党【遗史】
　　同日何防中书侍郎【自太中大夫尚书】
　　陈过庭尚书右丞【自太中大夫礼部尚书】
　　过庭尚书右丞制曰天下之事会于文昌惟时二丞其责甚重自昔方于管辖实大总于纪纲非练达国体守正不挠者乌能胜其任哉【具官陈过庭】聪明疏通而密于世用信厚刚果而辅以学术蚤陞华于近列荐执法于中司险夷惟罄于一心终始不亏于素履乃摅忠奋首建谠谋了无比奸之私具见弗欺之守是用擢于宗伯进贰中台序进文阶増陪多邑尔其体予一人付托之意慰彼四海傒望之情以疆场之患未殄爲已忧以生灵之困未苏爲已任祖宗之法度未复则务在于讲明上皇之诏令未孚则宜思于遵奉惟举从于公议庶寖格于丕平往惟钦哉无替朕命
　　过庭字賔王绍兴府山隂人○防十二月拜相
　　同日许翰罢同知枢密院事
　　翰自靖康元年三月除同知枢密院事是年八月自太中大夫罢授延康殿学士知亳州翰在枢府凡五月罢之未几臣僚上言翰在枢府尝移文督责种师中使之出师以赎过师中素刚不受督促遽兴师决战以是败绩又言翰任御史中丞日未尝一言及蔡氏于是落职宫祠云许翰之进李纲所荐也太原之役翰督姚古种师中进兵解围及兵败城陷纲已罢逐倂翰罢之【遗史】
　　同日聂昌同知枢密院事【自开封尹迁中大夫除】
　　李囘签书枢密院事【自朝请大夫御史中丞兼侍读迁延康殿学士除】
　　昌同知枢密院事制曰天下安危审于用武朝廷轻重谨在择人必得非常之材以称本兵之任矧比遭于外侮顾方赖于壮猷我得其人副兹睠委【具官聂昌】奋由儒术蚤被简求智识足以造微谋谟足以经远起从闲废益励忠勤辍自地官之崇荐膺天府之寄缿筩几于无讼桴皷爲之希鸣绩効既明公论攸属宜膺柄用式究逺图躐进文阶茂膺异数大敌尚炽懐反覆之谋黠羗不庭肆跳梁之扰未覩安边之画莫知偃革之期周室惟修政以致中兴汉臣称自治而爲上策盖有备而无患赖同寅而协恭往惟钦哉勿替朕命
　　囘签书枢密院事制曰朕临政愿治靡敢皇宁延图左右辅弼之良允资股肱谋猷之虑矧今多故尤重本兵欲不战而成功宜折冲之有道克膺异选允属儒臣【具官李囘】学术穷于本原智识周于事变入跻严近出领藩维纯诚许国有不欺之心治行在民多可纪之迹方擢陞于宪府已屡罄于忠谋补益居多望风弥着宜膺柄用式究逺图加秘殿之宠名壮枢庭之重寄往只明命共底丕平
　　昌字贲逺临川人昌旧名山渊圣尝梦爲两日所逼乃改山爲昌以厌之皆莫晓其意或谓欲用山奉使金国乃改赐名昌○囘字少愚建康人○京师复戒严山时爲开封尹以将父爲言求去不允御笔改赐名昌取周昌抗节之义以旌其能拜中大夫同知枢密院事入谢之日力陈防秋扞御之策上大称赏置都大提举守御司以昌领之开府辟官属许便宜行事会金人遣使来议和欲画河爲界须左右大臣报聘诏以门下侍郎耿南仲及昌爲议和使至绛州遇害年四十九建炎四年赠观文殿大学士諡荣愍官其亲族十人昌附耿南仲至显位每左右其说以误国论卒至祸变天下以此罪之【日歴】时弃三镇之议犹豫未决而金使王芮在馆且闻金人渡河之报日急遂决弃三镇乃诏两府自陈愿使大金者耿南仲辞以老聂昌辞以亲老陈过庭以主辱臣死义当请行诏辞免人耿南仲使斡里雅布割河北聂昌使尼堪军割河东竝爲通和国信使○囘靖康中爲谏议大夫屡言吴敏爲相无状敏既罢乃除囘签枢【遗史】
　　九月戊寅李纲罢知枢密院事【自太中大夫河北河东宣抚使授观文殿学士
　　知扬州】
　　纲自靖康元年正月除尚书右丞二月除知枢密院事是年九月罢执政凡九月纲既宣抚河东未几朝廷易相纲即军中上章乞罢而有是命言者论其专主用兵之议而元无成筭竒画乃命以宣抚之任日冀其有功而前后败军覆将非一又耗用邦赋不可数计乃以本职提举杭州洞霄宫而臣僚又言纲冒内禅之功以自名用姚平仲以至挫衂收括取金银牓使怨归公上兵旣妄动暂行罢免隂使其党黙谕士庶使之伏阙几至变乱假爵禄以市私恩推守御之赏至数千人隂与吴敏党庇蔡氏不能逆诈辄以蜡书结余覩使金人复加怨愤命以宣抚拒抗君命乞纳告身逮至泽潞不务持重以致挫败等十罪又言其所上章疏多髙自称誉防扈不恭乞行黜责于是以保宁军节度副使建昌军安置○李纲罢士庶十万余人挝皷伏阙下经日不退杀内侍十余人擘裂无遗体府尹王时雍等麾之不去上命聂山出谕防相率听命而退十月庚申有防李纲罪恶深重不自省循辄有放言鼓惑众听可移夔州安置【日歴】
　　十月丁未冯澥知枢密院事【自礼部尚书太子詹事兼侍读迁中大夫除】制曰朕临御以来适兹边警廼眷枢机之地是资帷幄之谋得失之间安危所寄委任尤重必惟其人【具官冯澥】忠信不欺端谅有守励蹇蹇匪躬之操怀拳拳忧国之心直道而行学盖摅其素蕴独立不惧志切慕于古人践扬居多望实休显爰擢登于宥密以共济于艰难朕念疆埸未宁兵民久困无事淮隂之略专图魏绛之功往服茂恩伫观成效
</div>
    <div class="pagination">
<a href="宋宰辅编年录_page21.html">上一页</a><span>...</span><a href="宋宰辅编年录_page17.html">17</a><a href="宋宰辅编年录_page18.html">18</a><a href="宋宰辅编年录_page19.html">19</a><a href="宋宰辅编年录_page20.html">20</a><a href="宋宰辅编年录_page21.html">21</a><span class="current-page">22</span><a href="宋宰辅编年录_page23.html">23</a><a href="宋宰辅编年录_page24.html">24</a><a href="宋宰辅编年录_page25.html">25</a><a href="宋宰辅编年录_page26.html">26</a><a href="宋宰辅编年录_page27.html">27</a><span>...</span><a href="宋宰辅编年录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
