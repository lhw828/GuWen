<!DOCTYPE html>
<html>
 <head>
  <meta charset="utf-8"/>
  <title>
   唐六典 - 第 3 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐六典 - 第 3 页/共 12 页
  </h1>
  <div class="content">
   宫城在皇城之北。南面三门：中曰承天，东曰长乐，西曰永安。（承天门，隋开皇二年作。初曰广阳门，仁寿元年改曰昭阳门，武德元年改曰顺天门，神龙元年改曰承天门。）若元正、冬至大陈设，燕会，赦过宥罪，除旧布新，受万国之朝贡，四夷之宾客，则御承天门以听政。（盖古之外朝也。）其北曰太极门，其内曰太极殿，朔、望则坐而视朝焉。（盖古之中朝也。隋曰大兴门、大兴殿。炀帝改曰虔福门，贞观八年改曰太极门。武德元年改曰呔极殿。有东上、西上二合门，东、西廊，左延明、右延明二门。）次北曰朱明门，左曰虔化门，右曰肃章门，肃章之西曰晖政门，虔化之东曰武德西门。（其内有武德殿，有廷恩殿。）又北曰两仪门，其内曰两仪殿，常日听朝而视事焉。（盖古之内朝也。隋曰中华殿，贞观五年改为两仪殿。承天门之东曰长乐门，北入恭礼门，又北入虔化门，则宫内也。承天门之西曰广运门、永安门，北入安仁门，又北入肃章门，则宫内也。）两仪殿之东曰万春殿，西曰千秋殿。两仪之左曰献春门，右曰宜秋门。宜秋之右曰百福门，其内曰百福殿。百福之西曰承庆门，内曰承庆殿。献春之左曰立政门，其内曰立政殿。立政之东曰大吉门，其内曰大吉殿。两仪之北曰甘露门，其内曰甘露殿。左曰神龙门，其内曰神龙殿；右曰安仁门，其内曰安仁殿。（又有兴仁、宣猷、崇道、惠训、昭德、安礼、正礼、宣光、通福、光昭、嘉猷、华光、晖仪、寿安、绥福等门，薰风、就日、翔凤、咸池、临照、望仙、鹤翔、乘龙等殿，凌烟、翔凤等阁。）
　　大明宫在禁苑之东南，西接宫城之东北隅。（龙朔二年，高宗以大内卑湿，乃于此置宫。）南面五门：正南曰丹凤门，东曰望仙门，次曰廷政门，西曰建福门，次曰兴安门。（南当皇城之启夏门，旧京城入苑之北门，开皇三年开。余四门并与宫同置。）丹凤门内正殿曰含元殿，（殿即龙首山之东趾也。阶上高于平地四十余尺，南去丹凤门四百余步，东西广五百步。今元正、冬至于此听朝也。）夹殿两阁，左曰翔鸾阁，右曰栖凤阁。（舆殷飞廊相接夹殿，东有通乾门，西有观象门。阁下即朝堂，肺石、登闻鼓，如承天之制。）其北曰宣政门；门外东廊曰齐德门，西廊曰兴礼门；内曰宣政殿。殿前东廊曰日华门，门东门下省，省东南北街，南直含耀门，出昭训门。宣政殿前西廊曰月华门，门西中书省，省西南北街，南直昭庆门，出光范门。宣政之左曰东上合，右曰西上合。次西曰延英门，其内之左曰延英殿，右曰含象殿。宣政北曰紫宸门，其内曰紫宸殿，（即内朝正殿也。）殿之南面紫宸门，左曰崇明门，右曰光顺门；殿之东曰左银台门，西曰右银台门，次北曰九仙门；殿之北面曰玄武门，左曰银汉门，右曰青霄门。（其内又有麟德、凝霜、承欢、长安、仙居，拾翠、碧羽、金鸾、蓬莱，含凉、珠镜、三清、含冰、水香、紫兰等殿，玄武、明义、大角等观，郁仪、结邻、承云、修文等阁也。）
　　兴庆宫在皇城之东南，东距外郭城东垣。（即今上龙潜旧宅也。开元初，以为离宫。至十四年，又取永嘉、胜业坊之半以置朝堂，自大明宫东夹罗城复道，经通化门磴道潜通焉。）宫之西曰兴庆门，其内曰兴庆殿；（即正衙殿。有龙池殿。）次南曰金明门，门内之北曰大同门，其内曰大同殿。宫之南曰通阳门，北入曰明光门，其内曰龙堂。通阳之西曰花萼楼，（楼西即宁王第，故取诗人棠棣之义以名楼焉。）东曰明义门，其内曰长庆殿。宫之北曰跃龙门，其内左曰芳苑门，右曰丽苑门。南走龙池，曰瀛洲门，门内曰南薰殿。瀛洲之左曰仙云门，北曰新射殿。（又有同光、承云、初阳、飞轩、玉华等门，飞伦、交泰、同光、荣光等殿。初，上居此第，其里名协圣讳，所居宅之东有旧井，忽涌为小池，周袭才数尺、常有云气，或见黄龙出其中。至景龙中，潜复出水，其沼浸广，时即连合为一，未半岁而里中人悉移居，遂鸿洞为龙池焉。盖符命之先也。）
　　禁苑在大内宫城之北，北临渭水，东拒川，西尽故都城，（其周一百二十里。）禽兽、蔬果，莫不毓焉。若祠礻龠尝四时之荐，蛮夷戎狄九宾之享，则搜狩以为储供焉。
　　东都城左成皋，右函谷，前伊阙，后邙山。南面三门：中曰定鼎，左曰长夏，右曰厚载。东面三门：中曰建春，南曰永通，北曰上东。北面二门：东曰安喜，西曰徽安。（都城，隋炀帝大业元年诏左仆射杨素、右庶子宇文恺移故都创造也。南直伊阙之口，北倚邙山之塞，东出水之东，西出涧水之西，洛水贯都，有河、汉之象焉。东去故都十八里。炀帝既好奢靡，恺又多奇巧，遂作重楼曲阁，连闼洞房，绮绣瑰奇，穷巧极丽。大业末丧乱，为王充所据。武德四年平充，乃诏焚乾阳殿及建国门，废东都，以为洛州总管府。寻以宫城、仓库犹在，乃置陕东道大行台。武德九年复为洛州都督府。贞观六年改为洛阳宫。十一年，车驾始幸洛阳。明庆二年，复置为东都。龙朔中，诏司农少卿田仁汪随事修葺，后又命司农少卿韦机更加营造。光宅中，遂改为神都，渐加营构，宫室、百司，市里、郛郭，于是备矣。东面十五里二百一十步；南面十五里七十步；西面连苑，距上阳宫七里；北面距徽安门七里。郛郭南广北狭，凡一百三坊，三市居其中焉。开元十二年废西市，取厚载门之西一坊地及西市入苑。）西连禁苑，苑西四门：南曰迎秋，次曰游义，次曰笼烟，北曰灵溪。
　　皇城在都城之西北隅，南面三门，中曰端门，左曰左掖门，右曰右掖门；东面一门，曰宾耀；西面二门，南曰丽景，北曰宣耀。东城在皇城之东，东曰宣仁门，南曰承福门。皇城在东城之内。百僚廨署，如京城之制。
　　皇宫在皇城之北。（东西四里一百八十步，南北二里八十五步，周回十三里二百四十一步。）南面三门：中曰应天，左曰兴教，右曰光政。（应天门，端门，若西京承天之门。）其内曰乾元门。（若西京之太极门，东廊有左延福门，西廊有右延福门。）兴教之内曰会昌，其北曰章善。光政之内曰广运、其北曰明福。乾元之左曰万春，右曰千秋，其内曰乾元殿。（则明堂也。证圣元年营造，上圜下方，八囟四达，高三百尺。元正、冬至，有时而御焉。）殿之左曰春晖门，右曰秋澄门。北曰烛龙门。明福之东曰武成门，其内曰武成殿；明福之西曰崇贤门，其内曰集贤殿。武成之北曰仁寿殿。集贤之北曰仙居殿，其东曰亿岁殿，又东曰同明殿。（其内又有观礼、归义、收成、光度等门，廷祥、延寿、观文、六合等殿，宜春、仙居、迎祥、六合等院也。）其西北出曰洛城西门，其内曰德昌殿，北曰仪鸾殿。德昌南出曰延庆门，又南曰韶晖门。西南曰洛城南门，其内曰洛城殿，又北曰饮羽殿。（洛城南门之西有丽景夹城，自此潜通于上阳焉。）
　　上阳宫在皇城之西南。（苑之东垂也。南临洛水，西拒谷水，东面即皇城右掖门之南。上元中营造，高宗晚年常居此宫以听政焉。）东面二门：南曰提象门，（即正衙门。）北曰星躔门。提象门内曰观风门，南曰浴日楼，北曰七宝阁，其内曰观风殿。（殿东面。其内又有丽春台、耀掌亭、九洲亭。）其西则有西上阳宫，（两宫夹谷水，虹桥以通往来。）北曰化成院，西南曰甘露殿，殿东曰双曜亭。又西曰麟趾殿，东曰神和亭，西曰洞玄堂。观风之西曰本枝院，又西曰丽春殿，殿东曰含莲亭，西曰芙蓉亭，又西曰宜男亭，北曰芬芳门，其内曰芬芳毁。（又有露菊亭、互春、妃嫔、仙杼、冰井等院散布其内。）宫之南面曰仙洛门。又西曰通仙门，（并在苑中。）其内曰甘汤院。次北东上曰玉京门，门内北曰金阙门，南曰泰初门。玉京之西曰客省院、荫殿、翰林院，又西曰上阳宫，宫西曰含露门。玉京西北出曰仙桃门，又西曰寿昌门，门北出曰玄武门，门内之东曰飞龙厩。
　　禁苑在皇都之西，北拒北邙，西至孝水，南带洛水支渠，谷、洛二水会于其间。（东面十七里，南面三十九里，西面五十里，北面二十里，周回一百二十六里。中有合璧、冷泉、高山、龙鳞、翠微，宿羽、明德、望春、青城、黄女、陵波十有一宫，芳树、金谷二亭，凝碧之池。开元二十四年，上以为谷、洛二水或泛溢，疲费人功，遂敕河南尹李适之出内库和雇，修三陂以御之，一曰积翠。二曰月陂。三曰上阳。尔后，二水无力役之患。）　京、都之制备焉。凡兴建修筑，材木、工匠，则下少府、将作，以供其事。（少府监匠一万九千八百五十人，将作监匠一万五千人，散出诸州，皆取材力强壮、伎能工巧者，不得隐巧补拙，避重就轻。其驱役不尽及别有和雇者，徵资市轻货，纳于少府、将作监。其巧手供内者，不得纳资，有阙则先补工巧业作之子弟。一入工匠后，不得别入诸色。其和雇铸匠有名解铸者，则补正功。凡计功程者，夏三月与秋七月为长功，冬三月与春正月为短功，春之二月 三月、秋之八月 九月为中功。其役功则依《户部式》。）
　　屯田郎中一人，从五品上；（汉尚书郎四人，其一人主户口垦田，盖兼屯田之任也。故泛胜之为侍郎，教田三辅是也。魏有农部郎曹，晋始置屯田郎中，东晋及宋、齐并左民郎中兼知屯田事，后魏、北齐并置屯田郎中。梁、陈、隋并焉侍郎，亦郎中之任也。炀帝曰屯田郎。后魏、北齐祠部尚书领屯田，陈左户部尚书领屯田，隋则工部尚书领之，皇朝因称郎中。龙朔二年改为司田大夫，咸亨元年复故。）员外郎一人，从六品上；（隋开皇六年置，炀帝改曰承务郎，武德三年改曰员外郎，龙朔，咸亨随曹改复。）主事二人，从九品上。　屯田郎中、员外郎掌天下屯田之政令。凡军、州边防镇守转运不给，则设屯田以益军储。其水陆腴瘠，播植地宜，功庸烦省，收率等级，咸取决焉。诸屯分田役力，各有程数。（凡营稻一顷，料单功九百四十八日；禾，二百八十三日；大豆，一百九十二日；小豆，一百九十六日；乌麻，一百九十一日；麻，四百八十九日；┒黍，二百八十日；麦，一百七十七日；乔麦，一百六十日；蓝，五百七十日；蒜，七百二十日；葱，一千一百五十六日；瓜，八百一十八日；蔓青，七百一十八日；苜蓿，二百二十八日。）凡天下诸军、州管屯，总九百九十有二，（河东道大同军四十屯，横野军四十二屯，云州三十七屯，朔州三屯，蔚州三屯，岚州一屯，蒲州五屯。关内道北使二屯，盐州监牧四屯，太原一屯，长春一十屯，单于三十一屯，定远四十屯，东城四十五屯。西城二十五屯，胜州一十四屯，会州五屯，盐池七屯，原州四屯，夏州二屯，丰安二十七屯，中城四十一屯。河南道陈州二十三屯，许州二十二屯，豫州三十五屯，寿州二十七屯。河西道赤水三十六屯，甘州一十九屯，大斗一十六屯，建康一十五屯，肃州七屯，玉门五屯，安西二十屯，疏勒七屯，焉耆七屯，北庭二十屯，伊吾一屯，天山一屯。陇右道渭州四屯，秦州四屯，成州三屯，武州一屯，岷州二屯，军器四屯，莫门军六屯，临洮军三十屯，河原二十八屯，安人一十一屯，白水十屯，积石一十二屯，富平九屯，平夷八屯，绥和三屯，平戎一屯，河州六屯，鄯州六屯，廓州四屯，兰州四屯，南使六屯，西使一十屯。河北道幽州五十五屯，清夷一十五屯，北郡六屯，威武一十五屯，静塞二十屯，平川三十四屯，平卢三十五屯，安东一十二屯，长阳使六屯，渝关一十屯。剑南道州八屯，松州一屯。开元二十二年，河南道陈、许、豫、寿又置百余屯；二十五年，敕以为不便，并长春宫田三百四十余顷，并令分给贫人。）大者五十顷，小者二十顷。凡当屯之中，地有良薄，岁有丰俭，各定为三等。凡屯皆有屯官、屯副。（屯官取前资官，尝选人、文武散官等强干善农事，有书判，堪理务者充；屯副取品子及勋官充。六考满，加一阶，听选；得三上考者，又加一等。）
　　凡在京文武职事官有职分田，（一品一十二顷，二品一十顷，三品九顷，四品七顷，五品六顷，六品四顷，七品三顷五十亩，八品二顷五十亩，九品二顷。）京兆、河南府及京县官亦准此。（其地子应入前人、后人，皆同外官，具在户部。）凡在京诸司有公廨田，（司农寺二十六顷，殿中省二十五顷，少府监二十二顷，太常寺二十顷，京兆、河南府各一十七顷，太府寺一十六顷，吏部、户部各一十五顷，兵部及内侍省各一十四顷，中书省及将作监各一十三顷，刑部、大理寺各一十二顷，尚书都省、门下省、太子左春坊各一十顷。工部、光禄寺、太仆寺、秘书省各九顷，礼部、鸿胪寺、都水监、太子詹事府各八顷，御史台、国子监、京县各七顷，左 右卫、太子家令寺各六顷，卫尉寺、左 右骁卫、左 右武卫、左 右威卫、左 右领军卫、左 右金吾卫、左 右监门卫、太子右春坊各五顷，太子左 右卫率府、太史局各四顷。宗正寺、左 右千牛卫、太子仆寺、左 右司御率府、左 右清道率府、左 右监门率府各三顷，内坊、左 右内率府、率更寺各二顷。其有管署、局、子府，各准官品、人数均配。）皆视其品命，而审其分给。
　　虞部郎中一人，从五品上；（《周礼地官》有山虞、泽虞，盖虞部之职也。魏始有虞曹郎中一人，晋因之，宋、齐省，梁、陈为侍郎。后魏、北齐并有虞曹郎中，后周冬官有虞部下大夫一人，隋虞部侍郎，炀帝但曰虞部郎。梁、陈、后魏、北齐并祠部尚书领之，隋工部尚书领之，皇朝因为。武德三年加“中”字。龙朔二年改为司虞大夫，咸亨元年复故。）员外郎一人，从六品阳上；（后周依《周官》，有山虞、泽虞中士，盖今虞部员外郎之任也。隋开皇六年置，炀帝改曰承务郎，皇朝复改为虞部员外郎。龙朔、咸亨随曹改复。）主事二人，从九品上。　虞部郎中、员外郎掌天下虞衡、山泽之事，而辨其时禁。凡采捕、畋猎，必以其时。冬、春之交，水虫孕育，捕鱼之器，不施川泽；春、夏之交，陆禽孕育，饣柔兽之药，不入原野；夏苗之盛，不得蹂藉；秋实之登、不得焚燎。若虎豹豺狼之害，则不拘其时，听为槛阱，获则赏之，大小有差。（谙有猛兽处，听作槛阱，射窠等，得即于官，每一赏绢四匹；杀豹及狼，每一赏绢一匹。若在牧监内获豺，亦每一赏绢一匹。子各半匹。）凡京兆、河南二都，其近为四郊，三百里皆不得弋猎、采捕。（每年五月、正月、九月皆禁屠杀、采捕。）凡五岳及名山能蕴灵产异，兴云致雨，有利于人者，皆禁其樵采，时祷祭焉。
　　凡殿中、太仆所管闲厩马，两都皆五百里供其刍藁。其关内、陇右、西使、北使、南使诸牧监马、牛、驰、羊皆贮藁及茭草。（高原藁支七年，茭草支四年；平地藁支五年，茭草支三年；下土藁支四年，茭草支二年。）其柴炭、木ㄅ进内及供百官、蕃客，并于农隙纳之。（供内及宫人，起十月，毕二月；供百官、蕃客，起十一月，毕正月。）
　　水部郎中一人，从五品上；（魏置水部郎中。历晋、宋、齐、后魏、北齐并有水部郎中，梁、陈为侍郎。后周冬官府有司水中大夫，隋文帝为水部侍郎，炀帝但曰水部郎。宋、齐、梁、陈、后魏、北齐并都官尚书领之，隋工部尚书领之，皇朝因焉。武德三年加“中”字。龙朔二年改为司川大夫，咸亨元年复故。）员外郎一人，从六品上；（后周冬官府有小司水上士，则水部员外郎之任也。隋开皇六年置，炀帝改为承务郎，皇朝复为水部员外郎。龙朔、咸亨随曹改复。）主事二人，从九品上。　水部郎中、员外郎掌天下川渎、陂池之政令，以导达沟洫，堰决河渠。凡舟楫、溉灌之利，咸总而举之。凡天下水泉三亿三万三千五百五十有九，其在遐荒绝域，殆不可得而知矣。其江、河自西极达于东溟，中国之大川者也；其余百三十有五水，是为中川者也；（桑钦水经所引天下之水百三十七，江、河在焉。）其千二百五十有二水，斯为小川者也。（郦善长注水经，引其枝流一千二百五十二。）若渭、洛、汾、济、漳、淇、淮、汉，皆亘达方域，通济舳舻，徙有之无，利于生人者矣。其余陂泽，鱼龟、莞蒲、粳稻之利，盖不可得而备云。
　　凡水有溉灌者，碾不得与争其利；（自季夏及于仲春，皆闭斗门，有余乃得听用之。）溉灌者又不得浸人庐舍，坏人坟隧。仲春乃命通沟渎，立堤防，孟冬而毕。若秋、夏霖潦，泛溢冲坏者，则不待其时而修葺。凡用水自下始。
　　凡天下造舟之梁四，（河三，洛一。河则蒲津；大阳；盟津，一名河阳。洛则孝义也。）石柱之梁四，（洛三，灞一。洛则天津、永济、中搞，灞则灞桥也。）木柱之梁三，（皆渭川也。便桥、中渭桥、东渭桥，此举京都之冲要也。）巨梁十有一，皆国工修之。其余皆所管州县随时营葺。（河阳桥所须竹索，令宣、常、洪三州役工匠预支造，宣、洪二州各大索二十条，常州小索一千二百条。大阳、蒲津竹索，每年令司竹监给竹，令津家、水手自造。其供桥杂匠，料须多少，预申所司，其匠先配近桥人充。浮桥脚船，皆预备半副；自余调度，预备一副。河阳桥船于潭、洪二州造送；大阳、蒲津桥于岚、石、隰、胜、慈等州采木，送桥所造。河阳桥置水手二百五十人，大阳桥水手二百人，仍各置木匠十人，蒲津桥一十五人。孝义桥所须竹索，取河阳桥退者以充。）其大津无梁，皆给船人，量其大小难易，以定其差等。（白马津船四艘，龙门、会宁、合河等阙船并三艘，渡子皆以当处镇防人充；渭津关船二艘，渡子取永丰仓防人充；渭水冯渡船四艘，泾水合泾渡、韩渡、刘控坂渡、眭城坂渡、覆篱渡船各一艘，济州津、平阴津、风陵津、兴德津船各两艘，洛水渡口船三艘，渡子皆取侧近残疾、中男解水者充。会宁船别五人，兴德船别四人，自余船别三人。薪州江津渡、荆州洪亭松滋渡、江州马颊檀头渡船各一艘，船别六人；越州 杭州浙江渡、洪州城下渡、九江渡船各三艘，船别四人，渡子并须近江白丁便水者充，分为五番，年别一替。）



　　●卷八 门下省
　　门下省
　　侍中二人　黄门侍郎二人　给事中四人　录事主事各四人　令史十一人　书令史二十二人　甲库令史七人　传制八人　亭长六人　掌固十人　修补制敕匠五人
　　左散骑常侍二人
　　谏议大夫四人　左补阙二人　左拾遗二人　起居郎二人　令史三人　典仪二人　赞者十二人
　　城门郎四人
　　令史一人　书令史二人　门仆八百人
　　符宝郎四人
　　令史二人　书令史三人　主宝六人　主符三十人　主节十八人
　　弘文馆学士无常员
　　校书郎二人　学生三十人　令史二人　楷书手二十五人　典书二人　拓书手三人　笔匠三人　熟纸装潢匠九人　亭长二人　掌固四人
　　侍中二人，正三品。（《汉书百官表》云：“侍中皆加官，所加或列侯、将军、卿大夫，无员，多至数十人，得入禁中，诸曹受尚书事，皆秦制。”《汉官》云：“秩比三千石。”董巴《舆服志》：“侍中冠军弁大冠，亦曰惠文冠，加金附蝉为文，貂尾为饰。侍中服之则左貂，常侍则右貂。金取坚刚，百链不耗；蝉取居高饮清；貂取内劲悍，外温润。本赵武灵王胡服之制，秦灭赵，得其冠，赐侍中焉。”汉制分掌乘舆服物，功高者一人为仆射。后汉初亦加官，出宣帝命，入备顾问。法驾出，多识者一人参乘，兼负传国玺，操斩白也剑；余皆骑，在乘舆事后。从驾入庙祠，天子上堂盥，以巾奉酒。光武改仆射为祭酒。《蔡质汉官典职》曰：“侍中在尚书仆射下，尚书上。旧与中官惧止禁中宿直，庐在石渠门外；武帝时，侍中仆射马何罗挟刃谋逆，由是侍中出禁外。王莽秉政，复止禁中。章帝元和中，侍中郭举与后宫通，伏诛，由是复出外。”灵帝时，侍中舍有八区，论者因言员有八人，未详也。《献帝起居注》云：“初置侍中六人，出入禁中，近侍帷幄，省尚书事。”魏氏侍中置四人，省祭酒，而加官不在数，服秩依汉氏，掌傧赞威仪。大驾出，则次直侍中护驾；正直侍中负玺陪乘，不带剑；余皆骑从。御登殿，与散骑常侍对扶，侍中居左，常侍居右，备切问近对，拾遗补阙。晋令：“侍中品第三，武冠，绛朝服，佩水苍玉。”东晋桓温奏省二人，后又复旧。宋氏掌奏事，直侍左右，殿内、门下众事皆掌之，余同晋氏。齐氏又以高功者一人为祭酒，掌韶令机密，朝会多以美姿容者兼其官，余同宋氏。梁氏秩二千石，品第三，后班第十二，与给事黄门侍郎一人对掌禁令。陈氏依梁。后魏侍中六人，加官在数，初从第一品中，太和末革令，正第三品，北齐因之，掌献纳谏正及进御之职。后周天官府置御伯中大夫二人，天子出入则侍于左右，大祭祀盥洗则授巾。武帝改御伯为纳言，盖侍中之职也。宣帝末，又别置侍中，为加官。隋氏讳“忠”，改为纳言，置二人，正第三品，掌陪从；炀帝十二年，改纳言为侍内。皇朝初为纳言，武德四年改为侍中。初，秦、汉置侍中曹，无台省之名，自晋始有门下省。历宋、齐、梁、陈、后魏、北齐、隋、国初皆曰门下省。龙朔二年改为东台左相，咸亨元年复旧。光宅元年改为鸾台纳言，神龙元年复旧。开元年改为黄门监；五年复旧，曰门下省侍中。）　侍中之职，掌出纳帝命，缉熙皇极，总典吏职，赞相礼仪，以和万邦，以弼庶务，所谓佐天子而统大政者也。凡军国之务，与中书令参而总焉，坐而论之，举而行之；此其大较也。凡下之通于上，其制有六：一曰奏抄，（谓祭祀，支度国用，授六品已下官，断流已上罪及除、免、官当者，并为奏抄。）二曰奏弹，（谓御史纟劾百司不法之事。）三曰露布，（谓诸军破贼，申尚书兵部而闻奏焉。）四曰议，（谓朝之疑事，下公卿议，理有异同，奏而裁之。）五曰表，六曰状；（蔡邕《独断》：“凡群臣上书通于天子者四品：一曰章奏，二曰奏，三曰表，四曰驳议。章者，称‘稽首上以闻’，谢恩、陈事，诣阙通者也。奏者，上言‘稽首言’，下言‘稽首以闻’，其中有所请；若罪法劾案公府送御史台，卿、校送谒者台通者也。表者，上言‘臣某言’，下言‘臣某诚惶诚恐，顿首顿首，死罪死罪’，左方下附曰‘某官某甲上’，以诣尚书通者也。公卿、校尉、诸将不言姓，大夫以下皆言姓。报章曰‘闻’，报奏曰‘可’，其表文尚书报所由云‘已奏如书’。凡章、表以启封，其言密事得皂囊。其有疑事，公卿百官会议而执异意者曰驳议，曰‘某主甲议以为如是’，下言‘愚戆议异’；其合于上意者，文报曰‘某官某甲议可’。汉承秦法，群臣上书皆言‘昧死言’，王莽慕古，改‘昧死’曰‘稽首’，光武因而不改。”章表制度，自汉已后，多相因循。《隋令》有奏抄、奏弹、露布等，皇朝因之。其驳议、表、状等至今常行。其奏抄、露布侍中审，自余不审。）皆审署申覆而施行焉。（覆奏书可讫，留门下省为案。更写一通，侍中注“制可”，印缝，署送尚书施行。）
　　凡法驾行幸，则负宝以从。（秦、汉初置侍中，主诸御物，品秩亦卑。晋、魏已来，其任渐重。至隋，乃为宰相之任。负宝之仪，因而不改，抑非尊崇宰辅之意。）大朝会、大祭祀，则版奏中严外办，以为出入之节，舆驾还宫，则请解严，所以告礼成也。凡大祭祀，皇帝致斋，既朝，则请就斋室；将奠，则奉玉及币以进；盥手，则取以沃；洗爵，则酌水以奉；乃赞酌泛齐，进福酒以成其礼焉。若飨宗庙，则进瓒而赞酌郁洒以裸；既裸，则赞酌醴齐；其余如飨神只之礼。藉田，则奉耒以赞事。（《唐礼》：“廪牺令供耒，司农卿受之，以授侍中。”）
　　凡诸侯王及四夷之君长朝见，则承诏而劳问之；临轩命使册后及太子，则承诏以命之。（《唐礼》：“侍中前，承诏，降，宣诏曰：‘册某氏女为后，命公等持节展礼’。”册太子亦如之。）
　　凡制敕慰问外方之臣及徵召者，则监其封题。若发驿遣使，则给其傅符，以通天下之信。凡官爵废置，刑政损益，皆授之于记事之官；既书于策，则监其记注焉。凡文武职事六品已下，所司进拟，则量其阶资，校其才用，以审定之，若拟职不当，随其便屈，退而量焉。
　　黄门侍郎二人，正四品上。（《晋职官志》云：“黄门侍郎，秦官也，无常员，掌侍从左右。汉因之，秩六百石。”《刘向诫子故书》曰：“今若年少，得黄门侍郎，要处也。”应劭曰：“黄门侍郎每日暮向青琐门拜，谓之‘夕郎’。”初，秦又有给事黄门之职，汉因之。至后汉，并二官曰给事黄门侍郎，掌侍从左右，关通中外，诸王朝见则引王就坐。至献帝时，与侍中各置六员，出入禁中，近侍帷幄，省尚书事；后又改为侍中侍郎，寻复旧，为给事黄门侍郎。魏氏置四人。东晋桓温奏省二人，后又复旧，所掌与侍中俱，置四人，管门下众事，与散骑常侍并清华，而代谓之黄散焉。《晋令》云：“品第五，秩六百石，武冠，绛朝服。”宋氏因晋，而郊庙则一人执盖，临轩朝会则一人执麾。齐因晋、宋，又与侍中参典诏命，侍中呼为“门下”，给事黄门侍郎呼为“小门下”。梁氏增秩二千石，品第五，后班第十，与侍中同掌侍从左右，傧相威仪，尽规献纳，纟正违阙，监合尝御药，封玺书；高功者一人，与侍中祭酒对掌禁令。陈氏因粱。后魏给事黄门侍郎史阙其员，初，正第三品；太和末，正第四品上。北齐置六人，品依魏氏，所掌与侍中同。后周天官府置御伯下大夫二人，武帝为纳言下大夫，掌贰纳言上大夫之职。隋置四人，正第四品上；炀帝减二人，去“给事”之名，直曰黄门侍郎。隋氏用人益重，皇朝因之。龙朔二年改为东台侍郎，咸亨元年复旧。光宅元年改为鸾台侍郎，神龙元年复旧。）　黄门侍郎掌贰侍中之职，凡政之弛张，事之与夺，皆参议焉。若大祭祀，则从升坛以陪礼；皇帝盥手，则奉巾以进；既，则奠巾于篚，奉匏爵以赞献。凡元正、冬至天子视朝，则以天下祥瑞奏闻。
　　给事中四人，正五品上。（《汉书百官表》云：“给事中亦加官，所加或大夫、博士、议郎，皆秦制。”《汉仪注》：“诸给事中日上朝谒，平尚书奏事，分为左、右，以有事殿中，故曰给事中。多名儒、国亲为之，掌左右顾问，位次中常侍。”后汉省其官。魏氏复置，或为加官，或为正员。晋氏无加官，亦无常员，隶散骑省，位次散骑常侍。《晋令》云：“品第五，武冠，绛朝服。”宋、齐隶集书省，位次诸散骑下、奉朝请上。梁、陈秩六百石，品第七，与诸散骑常侍侍从左右，献纳得失，省诸奏闻。后魏史阙其员，初，从第三品上；太和末，从第六品上。北齐集书省置六十员，从第六品上。后周天官府置给事中士六十人，掌理六经及诸文志，给事于帝左右；其后，六官之外又别置给事中，曰四命。隋初于门下省置给事二十人，掌陪从朝直。炀帝名曰给事郎，减置四人，位次黄门侍郎下，从第五品，掌省读奏案。皇朝又曰给事中。龙朔二年改为东台舍人，咸亨元年复旧。）　给事中掌侍奉左右，分判省事。凡百司奏抄，侍中审定，则先读而署之，以驳正违失。凡制敕宣行，大事则称扬德泽，褒美功业，覆奏而请施行；小事则署而颁之。凡国之大狱，三司详决，若刑名不当，轻重或失，则援法例退而裁之。凡发驿遣使，则审其事宜，与黄门侍郎给之；其缓者给传；即不应给，罢之。凡文武六品已下授职，所司奏拟，则校其仕历深浅，功状殿最，访其德行，量其才艺；若官非其人，理失其事，则白侍中而退量焉。（若文武进级至于三品、五品，则覆其入仕之阶，考，会所由之状而奏裁之。凡制敕文簿、授官甲历，皆贮之于库，监其检覆，以出入焉。）其弘文馆图书缮写、雠校，亦课而察之。凡天下冤滞未申及官吏刻害者，必听其讼，与御史及中书舍人同计其事宜而申理之。（每日令御史一人其给事中、中书舍人受辞讼。若告言官人事书政者及抑屈者，奏闻；自外依常法。）
　　录事四人，从七品上；（后魏门下省录事从第八品。北齐门下录事置四人，从第八品上。隋氏置六人，炀帝三年，加门下录事为正第八品。皇朝置五人。龙朔二年改为东台主书、咸亨元年复旧。开元初，减置一人。）主事四人，从八品下；（晋置门下主事，历宋、齐，品第八。梁、陈名为门下主事令史。北齐门下主事令史八人，从第八品上。隋初，诸台省并置主事令史；炀帝三年，直曰主事。旧《令》从九品上，开元二十四年，敕加入从八品下。）甲库令史七人；（晋置门下令史，品第九。宋及梁、陈并同晋氏。后魏、北齐门下并有令史、书令史。自汉已来，令史皆有品秩，至隋开皇初，始降为流外行署。）传制八人。（《晋书》：“刘裕举义兵袭徐州刺史桓修，令何无忌伪著传诏服称敕使，城中无敢动者。”又，齐受禅时，侍中谢フ在直、传诏呼云：“须侍中解印。”フ曰：“齐当自有侍中。”乃朝服步出。梁、陈二代并有传诏之职，用人犹重。天后改为传制，掌送制敕。流外之中，最小吏也，分番上下，亦呼为番官。）
　　左散骑常侍二人，从三品。（秦置散骑，又置中常侍。其散骑傍乘舆，专献可替否；中常侍得出入禁中，常侍左右。汉因之，并用士人，无常员，皆加官，所加或列侯、将军、卿大夫等。冠武冠，皆银铛附蝉为文，貂尾为饰，谓之貂蝉。后汉省散骑，而中常侍改用宦者。魏黄初复置散骑，典中常侍合为一，直曰散骑常侍，复用士人。晋置四人，典章表、韶命、优文、策文等，虽隶门下，别为一省，潘岳云“寓直散骑之省”是也。又，领六散骑则有员外散骑常侍，无常员，魏末，散骑常侍有在员外者，因名焉。又有通直散骑常侍四人，晋太始十年，使二人与散骑常侍通员直，因名焉。又有散骑侍郎四人，魏与散骑常侍同置。自魏至晋，散骑常侍、侍郎与侍中、黄门侍郎其平章尚书奏事，江左乃罢之。又有员外散骑侍郎，无常员，晋武所置。又有通直散骑侍郎四人。东晋并中书入散骑省，故庚亮《让中书笺》曰：“方今并省，不宜多官。往以中书事并附散骑，此事宜也。方今喉舌之要则任在门下，章表诏命则取之散骑，殊无事复立中书也。”晋代此官选望甚重，时与黄门侍郎谓之黄散。《晋令》云：“散骑常侍品第三，冠右貂、金蝉，绛朝服，佩水苍玉。”宋置散骑常侍四人，亦以加官，久次者为祭酒，领六散骑焉；又置集书省领之。齐因省祭酒之号。梁因之，而加秩中二千石，后班第十二；高功一人为祭酒，与散骑侍郎一人对掌禁令。自宋以来用人杂，故其官渐替。宋大明虽革选比侍中，而人终不见重。天监六年，诏曰：“散骑常侍、员外敌骑常侍、通直散骑常侍为清望，宜革选，参旧例。”自是，散骑视侍中，通直视中丞，员外视黄门侍郎。陈氏因之。后魏集书省置散骑常侍，第二品；太和末，从三品，亦领六散骑。北齐置六人，余同魏氏。后周散骑常侍为加官。隋文帝门下省置散骑常侍四人，从第三品，掌陪从朝直；亦置六散骑。开皇六年，省员外散骑常侍，炀帝三年，又省散骑常侍、散骑侍郎。武德初，散骑常侍加官。贞观初，置散骑常侍二员，隶门下省；明庆二年，又置二员，隶中书省，始有左、右之号。并金蝉、珥貂，左散骑与侍中左貂；右散骑与中书令右貂，谓之八貂。龙朔二年改为左侍极，咸亨元年复旧。）　左散骑常侍掌侍奉规讽，备顾问应对。
　　谏议大夫四人，正五品上。（《汉书百官表》云：“秦谏大夫属郎中令，无常员，多至数十人，掌论议。至武帝元狩五年，始因秦置之，秩比六百石。光武中兴，谏议大夫置十三员。魏氏因之，史阙员、品。晋、宋、齐、梁、陈并省。至后魏始置之，正第四品。北齐集书省置谏议大夫七人，从第四品下。后周地官府置保氏下大夫一人，掌规谏于天子，盖其任也。隋氏门下省置谏议大夫七人，从第四品下。皇朝置四人。龙朔二年改为正谏大夫，神龙元年复旧。）　谏议大夫掌侍从赞相，规谏讽谕。风谏有五：一曰讽谏，（风之以言，谓之讽谏。孔子曰：“谏有五，吾从风。”《白虎通》曰：“人怀五常之性，故有五谏也。”）二曰顺谏，（谓其所不可，不敢逆而谏之，则顺其君之所欲，以微动之，若优旃之比。）三曰规谏，（谓陈其规而正其事。）四曰致谏，（谓致物以明其意。）五曰直谏。（谓直言君之过失，必不得已然后为之者。）
　　左补阙二人，从七品上；（皇朝所置。言国家有过阙而补正之，故以名官焉。《诗》云：“衮职有阙，仲山甫补之。”盖取此义。后汉伏湛出入禁闱，拾遗补阙。《魏志》：“文帝敕侍臣曰：‘公卿等宜拾朕之遗，补朕之缺。’”《晋武帝诏》曰：“公卿等宜补阙拾遗，献可替否。”晋职官志：“御登殿，侍中居左，散骑常侍居右，备切问近封，拾遗补阙。”后魏孝文帝命李冲补阙左右。垂拱中，因其义而创立四员，左、右各二焉。天授初，左、右各加三员，通前为十员。神龙初，依旧各置二人。其才可则登，不拘阶叙。又置内供奉，无员数，才职相当，不待阙而授，其资望亦与正官同，录俸等并全给。右补阙亦同。）左拾遗二人，从八品上。（皇朝所置。言国家有遗事，拾而论之，故以名官焉。《史记》：“汲黯曰：‘臣愿为中郎置长，出入禁闼，补过拾遗。’”《汉书》：“元帝初立，给事中刘向、侍中金敞拾遗于左右。”后汉张衡为侍中，恒居帷幄，从容讽议，拾遗左右。后魏初，置内侍长，主拾遗应封，若今之侍中、散骑。又，孝文帝命侍中丘惟拾遗左右。垂拱中，因其义而创立四员，左、右各二焉。天授初，左、右各加三员，通前为十员。神龙初，依旧各置二员。才可则登，不拘阶叙。亦置内供奉，无员数，资望、俸禄并如正官。右拾遗亦同也。）　左补阙、拾遗掌供奉讽谏，扈从乘舆。凡发令奉事有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。
　　起居郎二人，从六品上；（起居郎因起居注以为名。起居注者，记录人君动止之事。《春秋传》曰：“君举必书。”《礼》云：“动则左史书之，言则右史书之。”又曰：“左史记事，右史记言，言为《尚书》，事为《春秋》。”皆其事也。宋衷《世本》云：“沮诵、仓颉为黄帝左、右史。”《周书》：“穆工时有左史戎夫，书前代存亡之诫。”诸侯之国亦立之。晋武帝时得汲冢书，有《穆天子传》，体制与当时起居注正同，盖周左、右史之所录也。汉武有《禁中起居注》，后汉明德皇后撰《明帝起居注》，然则汉时起居注似在宫中，为女史之职。魏、晋已来，皆中书著作兼修国史。元康二年，著作隶入秘书，别名著作省，历宋、齐、梁、陈皆掌国史。后魏及北齐集书省领起居注，令史之职从第七品上。后周春官府置外史，掌书王言及动作，以为国志，即其任也；又有著作二人，掌缀国绿，盖起居、著作自此分也。隋省内史舍人四员，始置起居舍人二员。皇朝因之。贞观二年省起居舍人，移其职于门下，置起居郎二员。明庆中，又置起居舍人，始与起居郎分在左、右。龙朔二年改为左史，咸亨元年复故。天授元年又改为左史，神龙元年复故。）令史三人。（先置楷书手，今改为令史。）　起居郎掌录天子之动作法度，以修记事之史。凡记事之制，以事系日，以日系月，以月系时，以时系年。必时书其朔日甲乙以纪历数，典礼文物以考制度，迁拜旌赏以劝善，诛伐黜免以惩恶。季终则授之于国史焉。（汉献帝及西晋已后诸帝皆有起居注，皆史官所绿。自隋置为职员，列为侍臣，专掌其事，每季为卷，送付史官。）
　　典仪二人，从九品下；（周礼秋官有司仪上士八人、中士十有六人，盖皆典仪之任也。《齐职仪》云：“东宫殿中将军属官有导客局，置典仪录事一人，掌朝会之事。”史阙其品秩。梁有典仪之职，未详何曹之官，掌唱警、唱奏之事，朱服、武冠。陈亦有之。后魏置典仪监，从第五品，史阙其员及所掌。皇朝置典仪二人，隶门下省。初，用人皆轻。至贞观初，李义府为之，是后常用士人。领赞者，以知赞唱之节。）赞者十二人。（隋太常寺有赞者十六人，鸿胪寺有赞者十二人，皇朝因置之，隶门下省。掌赞唱，为行事之节。分番上下，亦谓之番官。）
　　典仪掌殿上赞唱之节及设殿庭版位之次。（若元正、冬至大朝会，王公升殿，既坐，酒至而起，皆传赞唱而为之节也。）凡国有大礼，侍中行事，及进中严外办之版，皆赞相焉。
　　城门郎四人，从六品上；（《周礼》地官有司门下大夫二人、上士四人，盖城门郎之任也。初，汉置城门校尉员一人，秩二千石，掌城门屯兵；有司马及丞各一人，十二城门候各一人，出从缇骑百二十人，盖兼监门将军之职。魏因之。晋氏品第四，秩二千石，银章、青绶，绛朝服，武冠，佩水苍玉。元帝省之。宋、齐俱以卫尉掌宫城屯兵及管钥之事。梁、陈二代依秦、汉，以光禄卿掌宫殿门户，亦无城门之职。后魏置城门校尉，第三品下；太和末，第四品上。北齐卫尉寺统城门寺，置城门校尉二人，第四品上，掌宫殿、城门并诸仓库管钥之事。后周地官府置宫门中士一人、下士一人，掌皇城五门之禁令；又置城门中士一人、下士一人，掌皇城十二门之禁令，盖并其任也。隋氏门下省统城门局校尉二人，从第四品下。炀帝三年，又隶殿内省；十二年，又减一人，降为正第五品。后又改校尉为城门郎，置四人，从第六品，又隶门下省。皇朝因之。）门仆八百人。（按：晋光禄勋左中郎将有崇礼等门仆各二人，隋有太庙、郊社门仆。皇朝城门郎置门仆，分番上下，掌送管钥。）　城门郎掌京城、皇城、宫殿诸门开阖之节，奉其管钥而出纳之。（明德等门为京城门，朱雀等门为皇城门，承天等门为宫城门，嘉德等门为宫门，太极等门为殿门，通内等门并同上合门。东都诸门准此。）开则先外而后内，阖则先内而后外，所以重中禁，尊皇居也。候其晨昏击鼓之节而启闭之。（承天门击晓鼓，听击钟后一刻，鼓声绝，皇城门开；第一冬冬声绝，宫城门及左 右延明、乾化门开；第二冬冬声绝，宫殿门开。夜第一冬冬声绝，宫殿门闭；第二冬冬声绝，宫城门闭及左 右延明门、皇城门闭。其京城门开闭与皇城门同刻。承天门击鼓，皆听漏刻契至乃擎；待漏刻所牌到，鼓声乃绝。）凡皇城、宫城阖门之钥，先酉而出，后戌而入；开门之钥，后丑而出，夜尽而入。（宫城、皇城钥匙，每日入前五刻出闭门，一更二点进入；五更一点出开门。夜漏尽，第二冬冬后二刻而进入。）京城阖门之钥，后申而出，先子而入；开门之钥，后子而出，先卯而入。（京城门钥匙于东廊下贮纳，每去日入前十四刻出闭门，二更一点入；四更一点出开门，夜漏尽，第二冬冬后十刻入。）若非其时而有命启闭，则诣合覆奏奉旨、合符而开阖之。（殿门及城门若有敕夜开。受敕人具录须开之门，宣送中书门下。其牙内诸门，城门郎与见直监门将军、郎将各一人俱谐合门覆奏，御注“听”，即请合符门钥，对勘符，然后开之。凡车驾巡幸，所诣之所，计其应启闭者，先发而请其管钥，及至，郎开阖如京城之制。）
　　符宝郎四人，从六品上；（《周礼》地官有掌节，春官又有典瑞，并其任也。自汉以来，唯旌节称节，余皆号符焉。宝即玺也。秦为符玺令，《史记》云“始皇出游会稽，丞相李斯、中车府令赵高从，高兼行符玺令事”是也。汉因秦，置符节令、丞，属少府。《汉宫》云：“秩四百石。”汉书云：“昭帝幼冲，霍光秉政。殿中夜惊，光召符玺郎取玺，郎不与，光奢之，郎按剑曰：‘臣头可得，玺不可得。’光壮之，增秩二等。”后汉则别为一台，亦属少府，置符节令一人为台率，主符节事，凡遣使掌授节，领尚符玺郎中四人。两汉皆传秦六玺及传国玺。魏符节令位次御史中丞。晋武帝太始元年，省并兰台，置符节御史。宋因之。齐置主玺令史于兰台，以持书侍御史领之。梁、陈御史台并置符节令史。后魏御史台置符节令，领符玺郎中。初，从第四品中；太和末，从第六品上。北齐御史台领符节署令一人，领符玺郎中四人。后周天官府置主玺下士四人，分掌神玺、傅国玺舆六玺之藏。隋初，门下省统六局，符玺局置监二人，正第六品上；直长四人，从第七品上。炀帝三年改为郎，从第六品。皇朝因隋，置符玺郎四人。天后更名符宝郎，受命及神玺等八玺文并彖为“宝”字。神龙初复为符玺郎。开元初又为符宝郎，从玺文也。）主宝六人；（宝即玺也。《周书》曰：“汤放桀，大会诸侯，取天子之玺置天子之座。古者，印、玺二名尊卑共之，诸侯、大夫印亦称玺，《春秋左传》曰：“季武子使季冶问，玺书追而与之。”是也。主宝掌之，分番上下，亦谓之番官。）主符三十人；（汉文帝初，与郡守为竹使符第一至第五，以代周之镇圭；微兵为铜兽符第一至第五，以代周之牙璋。各分半，右留京师，左以与之，皆符合为信。六国时，魏公子无忌窃兵符，矫命杀晋鄙，则六国亦有之。后汉太守、都尉初除，与玺书；及发兵，亦与玺书，或与韶书，奸伪刻造，无由检知。至顺帝，以此制烦扰，但召符节令发铜兽、竹使符耳。历魏、晋、宋、梁、练皆用之。后魏有传符，历北齐、隋皆用之。武德初为银菟符，后改为鱼符，又有传符，主符掌之。分番上下，亦谓之番官。）主节十八人。（主节掌守幡节。并分番上下，亦谓之番官。）　符宝郎掌天子之八宝及国之符节，辨其所用，有事则请于内，既事则奉而藏之。八宝：一曰神宝，所以承百王，镇万国；二曰受命宾，所以修封禅，礼神；（徐令言《玉玺记》曰：“玉玺者，传国玺也，秦始皇取蓝田玉刻而为之。其书李斯所制，面文曰：‘受命于天，既寿永昌。’玺上隐起为盘龙文，文曰：‘受天之命，皇帝寿昌。’方四寸，纽五龙盘。秦灭传汉，历王莽，为元后投之于地，这一角缺。莽灭，校尉公宾就收玺绶，诣更始于宛。更始败，以玺上刘盆子。盆子降，面缚上玺绶光武。光武祠于高庙，受传国玺。至灵帝崩，少带失位，掌玺者投于井中，为孙坚所得，袁术拘其妻而夺之。术死，荆州刺史徐ギ得玺，还许上之。汉灭傅魏。至晋怀帝，玺没于刘聪。聪死，刘曜得之，又传于石勒、石季龙、冉闵。石季龙摩其隐起之文，又刻其传马文，曰：‘天命石氏。’后冉闵败，其将蒋干求救于晋，遂以玺送建业，永和八年也。历东晋、宋、齐、梁，侯景窃位，为景所得。景败，为将侯子监盗玺走江东，惧追兵至，投诸佛寺，为栖霞寺僧永得之。陈永定三年，僧永死，弟子普智奉献。陈亡，玺传于隋。”又《晋阳秋》云：“晋孝武十九年，雍州刺史郗恢于慕容永处得玺，乃送建业。其玺方六寸，厚一寸七分，高四寸六分，蟠龙隐起，文字巧妙，一与传国玺同，但形制高大，玉色不逮耳。”自晋至梁，相传谓之镇玺。及侯景败，侍中赵思齐接以渡江，兖州刺史郭元建得之，以送于齐文宣。齐亡入周，周传于隋。隋文帝初亦谓之为传国玺，开皇二年改为受命玺。至开皇九年平江南，得真传国玺，乃改前所得大者名神玺，至大业初，著之于《令》。隋末，又没于宇文化及、宝建德。武德四年，克平东夏，建德右仆射裴矩奉传国玺及神玺、六玺以献。）三曰皇帝行宝，答疏于王公则用之；四曰皇帝之宝，劳来勋贤则用之；五曰皇帝信宝，徵召臣下则用之；六曰天子行宝，答四夷书则用之；七曰天子之宝，慰抚蛮夷则用之；八曰天子信宝，发蕃国兵则用之。（卫宏《汉旧仪》曰：“天子有六玺，皆白玉螭兽纽，文曰：皇帝行玺，皇帝之玺，皇帝信玺，天子行玺，天子之玺，天子信玺。”虞喜《志林》曰：“所封事异，故文字不同。”《汉仪》又云：“以皇帝行玺为凡杂，以皇帝之玺赐诸侯王书，以皇帝信玺发兵，其徵大臣以天子行玺，外国事以天子之玺，鬼神事以天子信玺。皆以武都紫泥封，青布囊白素裹，两端缝，尺一版，中约署。有事及发外国兵用天子信玺，封拜外国及徵召用天子行玺，赐匈奴单于、外国王书用天子之玺，诸下竹使符徵召大事行州、郡、国者用皇帝信玺，诸下铜兽符发郡、国兵用皇帝之玺封拜王公以下遣使就授皆用皇帝行玺。若车驾行幸，次直侍中佩信玺、行玺以从。”天子之信，古曰玺，今曰宝，其用以玉，其封以泥；皇后及太子之信曰宝，其用以金也。）凡大朝会，则捧宝以进于御座；车驾行幸，则奉宝以从于黄钺之内。（今元正朝会则进神宝及受命宝；若行幸，则合八宝为五举，函录封盛以从。）
　　凡国有大事则出纳符节，辨其左右之异，藏其左而班其右，以合中外之契焉。一曰铜鱼符，所以起军旅，易守长；（两京留守，若诸州、诸军、折冲府、诸处捉兵镇守之所及宫总监，皆给铜鱼符。）二曰传符，所以给邮驿，通制命；（两京留守及诸州、若行军所，并给传符。诸应给鱼符及传符者，皆长官执。其长官若被告谋反大逆，其鱼符付以次审，无次官心受告之司。）三曰随身鱼符，所以明贵贱，应徵召；（亲王及二品已上散官、京官文武职事五品已上、都督、刺史、大都督府长史 司马、诸都护 副都护并给随身鱼符。）四曰木契，所以重镇守，慎出纳；（车驾巡幸，皇太子监国，有兵马受处分者为木契。若王公以下、两京留守及诸州有兵马受处分，并行军所及领兵五百人以上、马五百疋以上征讨，亦各给木契。其在内在外及行用法式并准鱼符。）五曰旌筛，（周礼掌节职曰：“凡邦国之使节，山国用兽节，土国用人节，泽国用龙节，皆金也。”又云：“道路用旌节。”《注》云：“今汉使所拥是也。”《汉书》曰：“戾太子遭巫蛊事，惧不自明，取使节发兵，与丞相刘屈牦战。初汉节纯赤，以太子持赤节，故更为黄旄，加以相别。”“苏武在匈奴，执汉节毛落。”并其事也。）所以委良能，假赏罚。鱼符之制，王畿之内，左三右一；王畿之外，左五右一。（左者在内，右者在外，行用之日，从第一为首，后事须用，以次发之，周而复始。）大事兼敕书，（替代留守军将及军发后更添兵马，新授都督、刺史及改替、追唤别使，若禁推、请假敕许及别敕解任者，皆须得敕书。）小事但降符函封，遣使合而行之。（应用鱼符行下者，尚书省绿敕牒，门下省奏请，仍预遣官典就门下对封，封内连写敕符，与左鱼同函封，上用门下省印。若追右符；函盛封印亦准此。）传符之制，太子监国曰双龙之符，左、右各十；京都留守曰麟符，左二十，其右一十有九；东方曰青龙之符，西方曰驺虞之符，南方曰朱雀之符，北方曰玄武之符，左四、右三。（左者进内，右者付外应执符人。其两京留守符并进内；若车驾巡幸，留右符付留守人。）随身鱼符之制，左二右一，太子以玉，亲王以金，庶官以铜，（随身鱼符皆题云“某位姓名”。其官只有一员者，不须著姓名；即官名其曹司同者，虽一员，亦著姓名。随身者，仍著姓名，并以袋盛。其袋三品已上饰以金，五品已上饰以银。六品已下守五品已上者不佩鱼。若在家非时及出使，别敕召检校，并领兵在外，不别给符契。若须回改处分者，勘符同，然后承用。）佩以为饰。刻姓名者，去官而纳焉；不刻者，传而佩之。（若传佩鱼，皆须递相付，十日之内申报礼部。）木契之制，太子监国，则王畿之内左、右各三，王畿之外左、右各五；庶官镇守，则左、右各十。旌节之制，命大将帅及遣使于四方，则请而假之，旌以专赏，节以专杀。
　　弘文馆学士，无员数；（后汉有东观，魏有崇文馆，宋元嘉有玄、史两馆，宋太始至齐永明有总明馆，染有士林馆，北齐有文林馆，后周有崇文馆，或典校理，或司撰著，或兼训生徒，若今弘文馆之任也。武德初，置修文馆；武德末，改为弘文馆。神龙元年，避孝敬皇帝讳，改为昭文。神龙二年又改为修文，景云二年改为昭文。开元七年又改为弘文，隶门下省。自武德、贞观已来，皆妙简贤良为学士。故事：五品已上，称为学士；六品已下，为直学士。又有文学直馆，并所置学士，并无员数，皆以他官兼之。仪凤中，以馆中多图籍，置详正学士校理。自垂拱已来，多大臣兼领。馆中有四部书。贞观初，褚亮检校馆务，学士号为馆主，因为故事。其后有张太素，刘之、范履冰，并特敕相次为馆它焉。常令给事中一人判馆事。）学生三十人；（补弘文，崇文学生例：皇宗缌麻已上亲，皇太后、皇后大功已上亲，散官一品、中书门下三品、同中书门下平章事、六尚书、功臣身食实封者，京官职事正三品、供奉官三品子 孙，京官职事从三品、中书 黄门侍郎子，并听预简，选性识聪敏者充。贞观元年，敕见任京官文武职事五品已上子有性爱学书及有书性者，听于馆内学书，其法书内出。其年有二十四人入馆，敕虞世南、欧阳询教示楷法。黄门侍郎王奏：“学生学书之暇，请置博士，兼肄业焉。”敕太学助教侯孝遵授其经典，著作郎许敞宗授以《史》、《汉》。二年，又奏请为学生置讲经博士，考试经业，准式贡举，兼学法书。）校书郎二人，从九品上；（本置名雠校，掌校典籍。开元七年罢雠校，置校书四人；二十三年，减二人。）典书二人；（馆中有经、史、子、集四部之书，使典之也。其职同流外，八考入流。）拓书手三人；（贞观二十三年置。龙朔三年，馆内法书九百四十九卷并装进，其拓书停。神龙元年又置。）笔匠三人；（贞观二十三年置。）熟纸装潢匠九人。（贞观二十三年置。）　弘文馆学士掌详正图籍，授教生徒。凡朝廷有制度沿革，礼仪轻重，得参议焉。　校书郎掌校理典籍，刊正错谬。其学生教授考试，如国子之制。（礼部试崇文、弘文生举例：习经一大经、一小箱；史习史记，汉书，后汉书。三国志，各自为业，及试时务策五条。经、史皆读文精熟，言音典正；策试十道，取粗解注义，经通六，史通三；其时务策须识文体，不失问目意，试五得三。皆兼帖孝经、论语共十条，通六者为第。）



　　●卷九 中书省集贤院史馆匦使
　　中书省
　　中书令二人　中书侍郎二人　中书舍人六人　主书四人　主事四人　令史二十五人　书令史五十人　传制十人　亭长十八人　掌固二十四人　修补制敕匠五十人　掌函掌案各二十人
　　右散骑常侍二人
　　右补阙二人　右拾遗二人　起居舍人二人　通事舍人十六人
　　集贤殿书院
　　学士　直学士　侍讲学士　修撰官　校理官　中使一人　孔目官一人　知书官八人　书直及写御书一百人　拓书手六人　画直八人　装书直十四人二　造笔直四人　典四人
　　史馆
　　史官　亭长二人　掌固六人　熟纸匠六人
　　匦使院
　　知匦使一人　判官一人　典二人
　　中书令二人，正三品。（《周官》：“内史掌王之八柄，掌书王命。”盖中书之任也。汉中书谒者令、丞属少府。自武帝游宴后庭，故用宦者。司马迁被腐刑之后为中书令，即其任也。不言“谒者”，省文也。宣帝时任中尚书官弘恭、石显，皆宦者，恭为令，愿为仆射。元帝即位，恭死，愿代为中书令。元帝以中人无外党，遂委以政事，事无大小，皆因决白、贵幸倾朝，公卿已下畏之，重足一迹。成帝改中书谒者令曰中谒者令，罢中书宦官，更以士人为之。《汉旧仪》云：“领赞尚书出入奏事，秩千石。”后汉省。献帝时，魏武为魏王，置秘书令，典尚书奏事，此又中书之任也。魏黄初，改秘书令典尚书奏事为中书令，又置监与令各一人，秩并千石，以秘书左丞刘放为中书监，右丞孙资为中书令，二人用事，权自此重矣。魏制监右于令，故孟康自中书令迁中书监，时以为美也。魏中书典尚书奏事，若密诏下州郡及边将，则不由尚书。晋氏监、令并第三品，秩千石，铜印、墨绶，进贤两梁冠，绛朝服，佩水苍玉，轺车。监、令掌赞诏命，记会时事，典作文书。旧尚书并掌诏奏，既有中书官，而诏悉由中书也。故荀勖从中书监为尚书令，人贺之，乃发恚曰：“夺我凤皇池，何贺之有？”东晋朝更重其职，多以诸公领之。中兴之后，以中书之任并入散骑省，后复置之。宋、齐置监、令，品秩并同晋氏。梁监增秩至中二千石，令秩增二千石，监、令并增至二品；后定十八班，监班第十五，令班第十三信。陈氏监、令品秩依梁；中书分为二十一局，各掌尚书诸曹，总国机要，而尚书唯听受而已。后魏置监、令各一人。孝文初，定命中书监正第一品，中书令正第二品中；太和末，监从第二品，令正第三品。北齐依魏。后周依《周官》，春官府置内史中大夫二人，掌王言，盖比中书监、令之任；后又增为上大夫。隋氏改中书省为内史省，置内史省监、令各一人；寻废监，置令二人，正第三品。文帝废三公府寮，令中书令与侍中知政事，遂为宰相之职。炀帝十二年，改为内书省，武德初，为内史省；三年，改为中书省。龙朔二年，改省为西台，令为右相；咸亨元年复旧。光宅二年，改中书为凤阁，令为内史；神龙元年复旧。开元元年改为紫微令，五年复旧。）　中书令之职，掌军国之政令，缉熙帝载，统和天人。入则告之，出则奉之，以厘万邦，以度百揆，盖以佐天子而执大政者也。凡王言之制有七：一曰册书，（立后建嫡，封树藩屏，宠命尊贤，临轩备礼则用之。）二曰制书，（行大赏罚，授大官爵，厘年旧政，赦宥降虏则用之。）三曰慰劳制书，（褒赞贤能，劝勉勤劳则用之。）四曰发日敕，（谓御画发敕也。增减官员，废置州县，徵发兵马，除免官爵，授六品已下官，处流已上罪，用库物五百段、钱二百千、仓粮五百石、奴婢二十人、马五十疋、牛五十头、羊五百口已上则用之。）五曰敕旨，（谓百司承旨而马程式，奏事请施行者。）六曰论事敕书，（慰谕公卿，诫约臣下则用之。）七曰敕牒。（随事承旨，不易旧典则用之。）皆宣署申覆而施行焉。（《尚书》有典、谟、训、诰、誓、命之书，皆帝王诏制记于简策者也。蔡邕《独断》称：“汉制，天子之书，一曰策书。二曰制书。三曰诏书，四曰戒敕。策者，以简为之，其制长三尺，短者半之，其次一长一短两编，下附篆书，题年、月、曰、称‘皇帝曰’，以命诸侯王、三公。制书，帝者制度之命也，其文曰‘制韶’，三公赦令、赎令之属是；近道印付使，远道皆玺封，尚书令即准赦、赎令召三公诣朝堂受，制书司徒露布州郡。韶书有三品：其文曰‘告某官某官如故事’，是为诏书；群臣有所奏请，尚书令奏下之，有‘制诏，天子答之曰可’，以为认书；群臣有所表请，无尚书令奏‘制曰’之字，则答曰‘已奏如书，本官下所当至’，亦曰诏书。戒书、戒敕，刺史、太守及三边营官被敕，文曰‘有诏敕某官’，是为戒敕。”自魏、晋已后因循，有册书、诏、敕，总名曰诏。皇朝因隋不改。天后天授元年，以避讳，改诏为制。今册书用简，制书、慰劳制书、发日敕用黄麻纸，敕旨、论事敕及敕牒用黄藤纸，其赦书颁下诸州用绢。）凡大祭祀群神，则从升坛以相礼；享宗庙，则从升阼阶；亲征纂严，则使戒敕百寮。册命亲贤，临轩则使读册；若命之于朝，则宣而授之。凡册太子，则授玺、绶。凡制诏宣传，文章献纳，皆授之于记事之官。（武德、贞观故事，以尚书省左、右仆射各一人及侍中、中书令各二人为知政事官。其时，以他官预议国政者，云“与宰相参议朝政”，或云“平章国计”，或云“专典机密”，或“参议政事”。贞衬十七年，李绩为太子詹事，特诏同知政事，始谓“同中书门下三品”。自是，仆射常带此称；自余非两省长官预知政事者，皆以为此为名。永淳中，始诏郭正一、郭待举、魏玄同等与中书门下同承受进止平章事。自天后已后，两省长官及同中书门下三品并平章事焉宰相；其仆射不带“同中书门下三品”者，但厘尚书省而已。总章二年，东台侍郎张文瑾、西台侍郎戴至德等始以“同中书门下三品”著之入衔，自是相承至今。永淳二年，黄门侍郎刘齐贤知政事，称“同中书门下平章事”；自后，两省长官及他官执政未至侍中、中书令者，皆称“同中书门下平章事”也。）
　　中书侍郎二人，正四品上。（按《环济要略》：汉置中书，掌密诏，有令、仆、丞、郎。《汉旧仪》云：“置中书领尚书事，掌匈奴营部一郎，民曹一郎，谒者一郎。”魏黄初，中书置监、令，又置通事郎，次黄门郎，即中书侍郎在任也。《魏志》：“明帝诏举中书郎，谓卢毓曰：‘得人与否，在卢生耳。’”又：“司马宣王辞王伯与，擢为中书侍郎。”则其名起于魏氏。《晋令》：“中书侍郎四人，品第四，给五时朝服，进贤一梁冠。”晋氏每一郎入直西省，专掌诏草，更直省五日；从驾，则正直从，次直守。东晋又改为通事郎，寻复旧。宋、齐并同晋氏。梁功高者一人主直内事，秩千石，班第九。陈依梁。后魏置四人，初，正第四品上；太和末，从第四品上。北齐因之。后周依周官，春官府置小内史下大夫二人，盖比中书侍郎之任也。隋初改为内史省侍郎，置四人，正第四品下；炀帝三年减二员，十二年改为内书侍郎。皇朝改为内史侍郎。武德三年改为中书侍郎，龙朔、咸亨、光宅、神龙、开元并随省改复。）　中书侍郎掌贰令之职，凡邦国之庶务，朝廷之大政，皆参议焉。凡监轩册命大，令为之使，则持册书以授之。（若自内册，则以册书授使者。册后则奉琮、玺及绶，册太子则奉玺、绶，皆以授使者。）凡四夷来朝，临轩则受其表疏，升于四阶而奏之；若献贽币弊则受之，以授于所司。中书舍人六人，正五品上。（魏氏中书置通事一人，掌呈奏案章，《魏志》云“明帝时有通事刘泰”是也。高贵乡公正始中改为通事舍人，寻又改为通事侍郎，则犹兼侍郎之任也。《晋书百官志》云：“晋初，中书舍人、通事各一人，至东晋合为一职，谓之通事舍人，专掌呈奏。后复省之，而以侍郎兼其职。”《晋令》：“中书通事舍人品第七。绛朝服，武冠。”宋初又置通事舍人四人，品秩同晋氏，入直合内，出宣韶命，而侍郎之任轻矣。齐武永明初，中书通事舍人四人，各住一省，时谓之“四户”，既总重权，势倾天下。会荧惑入太微，太史奏宜修祈禳之礼，太尉王俭谓帝曰：“天文乖忤，此由四户。”帝纳之，不能改也。梁氏秩四百石，品第八。梁用人殊重，简以才能，不限资地，多以他官兼领，并入合内，专掌中书诏诰，犹兼呈奏之事。故裴子野以中书侍郎、鸿胪卿常兼中书通事舍人，别敕知诏诰。自魏、晋，韶诰皆中书令及中书侍郎掌之，至梁始舍人为之；其后，除“通事”，直曰中书舍人。陈氏置五人，余同梁氏。后魏第六品上，史阙其员。北齐置十人，品同魏氏，并掌诏诰。后周春官府置小史上士二人，比其任也。隋初改曰内史舍人，置八人，专掌诏诰，正第六品上；开皇三年，加从第五品上。炀帝三年减置四人，十二年改曰内书舍人。皇朝改曰内史舍人。武德三年改曰中书舍人，龙朔、咸亨、光宅、神龙、开元并随省改复。）　中书舍人掌侍奉进奏，参议表章。凡诏旨、制敕及玺书、册命，皆按典故起草进画；既下，则署而行之。其禁有四：一曰漏泄，二曰稽缓，三曰逢失，四曰忘误，所以重王命也。制敕既行，有误则奏而改正之。凡大朝会，诸方起居，则受其表状而奏之；国有大事，若大克捷及大祥瑞，百寮表贺亦如之。凡册命大臣于朝，则使持节读册命命之。凡将帅有功及有大宾客，皆使以劳问之。凡察天下冤滞，与给事中及御史三司鞫其事。凡有司奏议，文武考课，皆预裁焉。（按：今中书舍人、给事中每年各一人监考内外官使。其中书舍人在省，以年深者为合老，兼判本省杂事；一人专掌画，谓之知制诰，得食政事之食；余但分署制敕。六人分押尚书六司，凡有章表皆商量，可否则与侍郎及令连署而进奏。其掌画事繁，或以诸司官兼者，谓之兼制诰。）
　　主书四人，从七品上；（周官天官有司书中士四人，郑注云：“主计会之簿书。”掌邦国六典、八法、九职，盖比主书之任也。王道秀《百官春秋》：“初，晋中书置主书，用武官，宋文帝改用文吏。”齐氏中书置主书令史。梁氏不置。陈氏中书置主书十人，去仿史之名。后魏中书有主书令史八人，从第七品上。北齐十人，从八品上。天保中，文宣躬亲政事，主书令史颇亦受委，并得奏事。文宣曾立看主书令史题署，嫌其迟，语云：“但主书，何须复著‘令史’二字也。”即以去之。至武成河清初，左丞劾其轧改吏称，皆云文宣口事物，寻属新令初颁，遂去“令史”之字。文宣之代，虽曰委任，用人犹轻。至孝昭、武成，召引才学之士荀士逊、李德林、樊孝廉为之，颇曰清举，犹未有约然子弟屈为此职。隋氏中书主书亦有“令史”字，置十人，正第九品上，用人益轻。炀帝三年改减为四人。皇朝因子，流外入流累转为之。）　主事四人，从八品下；（魏氏所置。历宋、齐，中书并置主事，品并第八。梁中书令史二人，品第八。陈氏及后魏、北齐并不置。隋初，诸台省并置主事令史，皆正第九品上；炀帝三年，并去令史之名。前代用人皆轻，而隋氏杂用士人为之，故颜ê楚文学名家为内史主事；寻罢士人。皇朝并用流外入流累转为之。旧》令《从九品上，开元二十四年敕进入八品。）令史二十五人；书令史五十人。（魏置中书令史，吕第八。晋氏品第九，宋氏品第八。齐中书令史品第六。梁中书令史八人、书令史十二人，品皆第九。陈氏中书吏不置令史。后魏、北齐中书并有令史。自前代已来，令史皆有品秩，至隋开皇初始降为流外行署。）
　　右散骑常侍二人，从三品。（故事已详于左省。显庆二年置，龙朔二年改为右侍极，咸亨元年复故。）右散骑常侍掌如左散骑常侍之职。
　　右补阙二人，从七品上；（废置已详门下省左补阙注。）右拾遗二人，从八品上。（已详左拾遗注。）右补阙、拾遗掌如左补阙、拾遗之职。
　　起居舍人二人，从六品上。（起居舍人因起居注而名官焉。古者，人君言则右史书之，即其任也。其设官沿革，起居郎注详焉。隋炀帝三年，减内史舍人四员；置起居舍人二人，从第六品上，次内史舍人下，始以虞世南、蔡允恭为之。皇朝因之。贞观二年省，显庆二年又置。龙朔二年改为右史，咸亨元年复故。天授元年又改为右史，神龙元年复故。）　起居舍人掌修记言之史，录天子之制诰德音，如记事之制，以纪时政之损益。（自永徽已后，起居唯得对仗承旨，仗下之后，谋议皆不得预闻。长寿元年，文昌左丞姚知政事，以为帝王谟训，不可遂无纪述，若不宜自宰相，史官无从得书，遂表请仗下所言军国政要，即宰相一人专知撰录，号为“时政记”，每月送史馆。自后因循，录付两省起居，使编录焉。）季终，则授之于国史。
　　通事舍人十六人，从六品上。（通事舍人即秦之谒者。《汉书百官表》云：“谒者掌宾赞受事，员七十人，秩比六百石；有仆射，秩比千石。”《旧仪》云：“谒者有缺，选郎中美须眉大音者补。”《后汉百官志》：“和帝时，陈郡何熙为谒者仆射，赞拜殿中，音勋左右。”后汉有常侍谒者五人、谒者三十五人。二汉谒者台并隶光禄勋。魏置谒者十人。晋武帝省仆射，以谒者并兰台。晋初，置舍人、通事务一人，隶中书。东晋令舍人、通事兼谒者之任，通事舍人之名，自此始也。宋武帝置谒者仆射，领谒者十八人。齐因之。梁置谒者十人，亦隶谒者台。陈亦有之。俊魏谒者从第五品中。北齐谒者三十人，正第九品下。隋初罢谒者官，置通事舍人十六人，从六品上；开皇三年，增旧为二十四员。又置谒者台，改通事舍人为通事谒者；创置四方馆于建国门外，隶鸿胪寺，以待四方使者。皇朝废谒者台，改谒者为通事舍人，隶四方馆，属中书省。）　通事舍人掌朝见引纳及辞谢者于殿庭通奏。（京官文武职事五品已上假、使，去皆奏辞，来皆奏见；其六品已下奉敕差使亦如之。外官五品已上假、使至京及经京过，若新授及驾行在三百里内过，并听辞、见。）凡近臣入侍，文武就列；则引以进退，而告其拜起出入之节。凡四方通表，华夷纳贡，皆受而进之。（若有大诏令，则承旨以宣示百僚。）凡军旅之出，则受命慰劳而遣之；既行，则每月存问将士之家，以视其疾苦；凯还，则郊迓之，皆复命。凡致仕之臣与邦之耋老，时巡问亦如之。
　　集贤殿书院：（开元十三年所置。汉、魏已来，其职具秘书省。梁武帝于文德殿内列藏众书。北齐有文林馆学士，后周有麟趾殿学士，皆掌著述。隋平陈之役，写书正、副二本，藏于宫中，其余以实秘书外阁。炀帝于东都置观文殿，东西厢贮书。自汉廷熹至今，皆秘书掌图籍，而禁中之书时或有焉。及太宗在藩邸，有秦府学士十八人；其后，弘文馆、崇文馆皆有学士，则天时亦有珠英学士，皆其任也。今上即位，大收群书，以广儒术。泊开元五年，于乾元殿东廊下写四部书，以充内库，仍令右散骑常侍褚无量、秘书监马怀素总其事，置刊定官四人，以一人判事，其后因之。六年，驾幸东京；七年，于丽正殿安置，马修书使。褚、马既卒，元行冲为使，寻以张说代之。八年，置校理二十人。十二年，驾幸东都，于命妇院安置。十三年，召学士张说等宴于集仙殿，于是改名集贤殿修书所为集贤殿书院，五品已上为学士，六品已下为直学士，以说为大学士，知院事。说累让“大”字，诏许之。其后，更置修撰、校理官。又有待制官名，其来尚矣。汉朱买臣待韶公车。公车，卫尉之属官，掌天下之上书。东方朔、刘向、王褒、贾捐之等待诏金马门，宦署门也。今之待制，即其事焉。）学士，（五品已上为学士，每以宰相为学士者知院事。初，张说为中书令知院，制以右常侍徐坚副之，自尔常以近密官为副，兼判院。）直学士，（六品已下马直学士。并开元十三年置。）侍讲学士，（开元初，褚无量、马怀素侍讲禁中，为侍读。其后，康子元等为侍讲学士。）修撰官，校理官，（同直学士，无常员，以佗官兼之。又有留院官、检讨官，皆以学术，别敕留之。）中使一人，（自乾元殿写书，则直知出入、宣传进奏，掌同宫禁。）孔目官一人，（开元五年置。）知书官八人，（开元阮五年置。汉刘歆总群书而为七略，凡三万三千九十卷。遭王莽、董卓之乱，扫地皆尽。魏氏采掇遗亡，至晋，总括群书，凡二万九千九百四十五卷。惠、怀之后，靡有孑遣。东晋所存三千一十四卷。至宋，谢灵运造《四部目绿》，凡六万四千五百八十二卷。其后，王俭复造目录，凡万五千七十四卷。齐王亮、谢フ《四部书目》，凡万八千一十卷。齐末，兵火延烧，秘阁经籍煨烬。梁帝克平侯景，收公私经籍归于江陵，凡七万余卷；周师入郢，咸自焚之。周武保定中，书盈万卷，平齐所得，才至五千。隋秘书监牛弘请分遣使者搜访异书，平陈之后，经籍渐备，凡三万余卷。炀帝写五十副本，分为三品。大唐平王充，收其图书，沂河西上，多有漂没，存者犹八万余卷，自是图籍在秘书。今秘书、弘文、史馆、司经、崇文皆有之；集贤所写，皆御本也。书有四部：一曰甲，为经；二曰乙，为史；三曰景，为子；四曰丁，为集。故分为四库，每库二人，知写书、出纳、名目、次序，以备检讨焉。四库之书，两京各二本，共二万五千九百六十卷，皆以益州麻纸写。其经库书钿白牙轴、黄带、红牙签，史库书钿青牙轴、缥带、绿牙签，子库书雕紫檀轴、紫带、碧牙签，集库书绿牙轴、朱带、白牙签，以为分别。）书直及写御书一百人，（开元五年十二月，敕于秘书省、昭文馆兼广召诸色能书者充，皆亲经御简。后又取前资、常选、三卫、散官五品已上子 孙，各有年限，依资甄叙。至十九年，敕有官为直院也。）拓书手六人，（乾元殿初置二人，开元十四年奏加至六人。取人及有官同直院。）画直八人，（开元七年敕，缘修杂图，访取二人。八年，又加六人。十九年，院奏定为直院。）装书直十四人，（开元六年置八人，七年更加十人，十九年八月减四人。）造笔直四人，（开元六年置。）典四人。（开元五年置二人，九年加二天。）　集贤院学士掌刊缉古今之经籍，以辩明邦国之大典，而备顾问应对。凡天下图书之遗逸，贤才之隐滞，则承旨而徵求焉。其有筹策之可施于时，著述之可行于代者，较其才艺，考其学术，而申表之。凡承旨撰集文章，校理经籍，月终则进课于内，岁终则考最于外。（开元八年十月敕：“学士等入经三年已上为年深，若校理精勤、纰缪多正，及不能详核、无所发明，委修书使录奏，别加褒贬。”）
　　史馆史官。（周有太史、小史、内史、外史，而诸侯之国亦置史官。又春秋、国语引周志及郑书之说。推寻事迹，似当时记事务有职司。其后陵夷，史官放绝。秦灭先王之典，其制莫存。至汉武始置太史，命司马谈为之。时，天下计书先上太史，副上丞相。谈乃据《左氏》、《国语》、《代本》、《战国策》、《楚汉春秋》，接其后事，成一家之言。谈卒，基子迁又为太史，嗣成其事，名曰《史记》。迁卒后，好事者若冯商、刘歆、杨雄等亦颇著述。汉末，扶风班彪缀后传数十篇。彪卒，其子固绩成其志，名曰汉书。后汉明帝又召固入东观，与陈宗、尹敏、孟冀共成《光武本纪》。其后，刘珍、刘毅、刘陶、伏无忌、黄景等相次著述东观，所撰书谓之《东观汉记》。然皆他官兼领史职。至魏明帝太和中，始置著作郎及佐郎，隶中书省，专掌国史。至晋惠帝元康二年，改隶秘书省。历宋、齐、梁、陈、俊魏并置著作，隶秘书省，北齐因之，代亦谓之史阁，亦谓之史馆。史阁、史馆之名，自此有也。故北齐邢子才作诗训魏收“冬夜直史馆”是也。后周有著作上士、中士，掌国史，隶春官府。隋氏曰著作曹，掌国史，隶秘书省。皇朝曰著作局。贞观初，别置史馆于禁中，专掌国史，以他官兼领；或卑品有才，亦以直馆焉。）　史官掌修国史；不虚美，不隐恶，直书其事。凡天地日月之祥，山川封域之分，昭穆继代之序，礼乐师旅之事，诛赏废兴之政；皆本于起居注以为实录，然后立编年之体，为褒贬焉。既终藏之于府。
　　匦使院，知匦使一人。（垂拱元年置，常以谏议大夫及补阙、拾遗一人为使，专知受状，以达其事。事或要者，当时处分；余出付中书及理匦使据状申奏。理匦使常以御史中丞及侍御史一人为之。）　知匦使掌申天下之冤滞，以达万人之情状。立匦之制，一房四面，各以方色。东曰“廷恩”，怀材抱器，希于闻达者投之，南曰“招谏”、匡正补过，裨于政理者投之；西曰“申冤”，怀冤负屈，无辜受刑者投之；北曰“通玄”，献赋作颂，谕以大道及涉于玄象者投之。（初置有四门，其制稍大，难于往来。后遂小其制度，同为一匦，依方色辨之。）其匦出以辰前，入以未后。



　　●卷十 秘书省
　　秘书省
　　监一人　少监二人　丞一人　秘书郎四人　校书郎八人　正字四人　主事一人　令史四人　书令史九人　典书八人　楷书手八十人　亭长六人　掌固八人　熟纸匠十人　装璜匠十人　笔匠六人
　　著作局
　　著作郎二人　著作佐郎四人　书令史一人　书史二人　校书郎二人　正字二人　楷书手五人　掌固四人
　　太史局
　　令二人　丞二人　令史二人　书令史四人　楷书手二人　亭长四人　掌固四人　司历二人　保章正一人　历生三十六人　装书历生五人　监候五人　天文观生九十人　灵台郎二人　天文生六十人　挈壶正二人　司辰十九人　漏刻典事十六人　漏刻博士九人　漏刻生三百六十人　典钟二百八十人　典鼓一百六十人
　　秘书省：监一人，从三品；（《周礼春官》：“太史掌建邦之六典。”又：“小史掌邦国之志，定系代。”又：“外史掌四方之志，三皇，五帝之书。”并秘书之任也。秦则博士官所职，禁人藏书。汉氏除挟书之律，开献书之路，置写书之官，又令谒者陈农求遗书于天下，故文籍往往而出，并藏之书府。在外则有太常、太史、博士掌之，内则有廷阁、广内、石渠之藏。又，御史中丞在殿中掌兰台秘书图籍。又，未央宫中有麒麟阁、天禄阁，亦藏书。刘向、杨雄典校，皆在禁中，谓之中书，犹今言内库书也。后汉则藏之东观，亦禁中也。至桓帝延熹二年，始置秘书监，属太常，掌禁中图书秘记，故曰秘书。汉官云：“秘书监一人，秩六百石。”魏武为魏王，置秘书令，典尚书奏事，郎中书之任也，兼掌图书秘记。文帝黄初中，分秘书立中书，因置监、令，乃以散骑常侍王象领秘书监，撰皇览。魏氏兰台亦藏书，御史掌焉。《魏略》：“薛夏云：‘兰台为外台，秘书为内阁。’”是也。魏初，秘书属少府。及王肃为监，以为秘书之职即汉东观之任，安可复属少府！自此之后，不复属焉。至晋武，又以秘书并入中书。惠帝永平元年诏：“秘书典综经籍，考校古今，中书自有职务，远相统摄，于事不专。宜令复别置秘书寺，掌中外三阁图书。”自是，秘书寺始外置焉。《晋令》云：“品第五，绛朝服，铜印、墨绶，进贤两梁冠，佩水苍玉。”宋、齐同晋氏。梁改为省，与尚书、中书、门下、集书为五省，秘书监增秩中二千石，品第三；后制十八班，秘书监班第十一。陈依梁。后魏亦以秘书为五省之数。监，初从第二品中；太和末，正第三品。北齐依魏。后周春官府置外史下大夫，掌书籍，此秘书监之任也。隋秘书与尚书、门下、内史、殿内为五省，秘书监正第三品，炀帝三年降为从第三品，其后又改秘书监为秘书令。武德初改为监。龙朔二年改为兰台，其监曰兰台太史；咸亨元年复旧。天授初改为麟台监，神龙元年复旧。初，汉御史中丞掌兰台秘书图籍，故历代制都邑，建台省，以秘书与御史为邻。）少监二人，从四品上；（隋炀帝三年，置秘书少监一人，从四品，掌贰秘书监之职，其后又改为少令。皇朝因隋，为少监。龙朔二年改为兰台侍郎，咸亨元年复旧。天授初改为麟台少监，神龙初复旧。至太极初，又增一员。）丞一人，从五品上。（汉献帝建安中，魏武为魏王，置秘书令及二丞，典尚书奏事，并中书之任也。《魏志》“刘劭，建安末自秘书郎转秘书丞”是也。魏文黄初中，分秘书立中书，以秘书左丞倒放为中书监，秘书右丞孙资为中书令，而秘书置丞一人，秩四百石。《魏志》云：“何桢，文带时上许都赋，帝异之，公车徵到为秘书郎。后月余，桢阅事，帝问外：‘吾本用桢为丞，何故为郎？’案主者罪，遂改为丞。时秘书丞尚未转，遂以桢为右丞。”晋武并秘书入中书，谓之中书秘书丞。惠帝又置秘书丞二人。《晋令》：“秘书丞品第六，铜印、墨绶，进贤一梁冠，绛胡服。”《晋书》称：“桓石绥为秘书丞，启校四部图书。”宋、齐并一人，品、服同晋氏。梁增品第五，秩六百石，铜印、黄绶。陈依梁。后魏秘书丞一人，正第五品上。北齐因之。后周春官府有小外史上士之职，盖比秘书丞之任也。隋秘书丞一人，正五品。【皇朝因隋。龙朔二年改为兰台大夫，咸亨元年复旧。天授、神龙并随省改复。】）　秘书监之职，掌邦国经籍图书之事。有二局：一曰著作，二曰太史，皆率其属而修其职；（凡四部之书，必立三本，曰正本、副本、贮本，以供进内及赐人。凡敕赐人书，秘书无本，皆别写给之。）少监为之贰焉。丞掌判省事。
　　秘书郎四人，从六品上；（魏武置秘书郎，秩四百石。《魏起居注》：“青龙中，议秘书丞、郎职近日月，宜居三台上，亚尚书丞、郎。”《魏志》云王伯舆、锺会、何桢、郑默并起家拜秘书郎中，而默在秘书掌中外三阁，删省繁文，除其浮秽，始制《中经》。时，虞松为中书令，谓默曰：“而今而后，朱紫别矣。”《晋令》：“秘书郎中品第六，进贤一梁冠，绛朝服。”《晋起居注》云：“武帝遣秘书图书分马甲、乙、景、丁四部，使秘书郎中四人各掌一焉。”《晋书》云：“左太冲为《三都赋》，自以所见不博，求为秘书郎中。”宋氏除“中”字。《宋书》称：“王敬弘子恢之，召为秘书郎。敬弘求为奉朝请，与恢之书曰：‘且秘书有限故有竞，朝请无限故无竞，吾欲使汝处无竞之地。’文帝喜而许之。”《齐书》称王僧虔、王慈并早行令誉，皆起家拜秘书郎。梁秩六百石。江左多任贵游年少，而梁代尤甚，当时谚言：“上车不落则著作，体中何如则秘书。”陈著《令》：令、仆子起家为之。后魏亦置四人，正第七品上。《后魏书》云：“高谧，天安中以功臣子召入禁中，专掌秘阁，拜秘书郎。奏请广访群书，大加缮写，北京图籍，稍以审正。”北齐又增“中”字，正第七品下。隋又除“中”字，正七品上。炀帝三年，加为从五品。皇朝为从第六品上。龙朔、天授、神龙并随省改复。）校书郎八人，正九品上；（汉成带命光禄大夫刘向于天禄阁校经传、诸子、诗赋，步兵校尉任宏校兵书，太史令尹咸校数术，太医监李柱国校方术。其后，杨雄以大夫亦典校于天禄阁。斯皆有其任而未置其官。至后汉，始于东观置校书郎中。《续后汉书》云：“马融，安帝时为大将军邓鹭所召，拜校书郎中。在东观十年，穷览典籍，上《广成颂》。”又：“窦章居贫蔬食，讲读不掇，太仆邓康重章学行。是时，学者称东观为老氏藏室，道家蓬莱山，康荐章入东观，为校书郎中。”汉御史中丞掌殿中兰台秘书图籍，因置兰台令史典校其书，班固、傅毅初并为兰台令史。王充云：“通人官兰台令史。”比校书郎中。东观有校书部，置校书郎中典其事。时，通儒达学亦多以佗官领之。自汉、魏历宋、齐、梁、陈，博学之士往往以佗官典校秘书。至后魏，秘书省始置校书郎，正第九品上。北齐置十二人。隋初亦置十二人，炀帝三年减为十人，其后又增为四十人，皇朝减焉。）正字四人，正九品下；（掌详定典籍，正其文字，前代才学之士多以佗官兼其任者。齐秘书省有正书，盖是正字之任。北齐秘书省始置正字四人，从第九品上。隋因之。皇朝为正第九品下。）主事一人，从九品上；（皇朝置。掌印，并句检稽失。）令史四人，书令史九人，（《魏甲辰仪》：“秘书令史品第八。”晋品第九，宋品第八。齐秘书令史品勋位第六，梁、陈品第九。后魏秘书令史从第九品下，北齐正第九品上，隋开皇初始降为流外行署。隋秘书令史四人，流外二品；书令史九人，流外三品。皇朝因之。）典书八人，（《齐职仪》云：“宋孝武大明年，开府仪同及三公府、皇子府皆有典书吏。”皇朝秘书省始置典书，其职同流外，八考入流焉。）楷书手八十人，（隋炀帝秘书省置楷书郎，员二十人，从第九品，掌抄写御书。皇朝所置，职同流外也。）亭长六人，掌固八人，熟纸匠、装潢匠各十人，笔匠六人。（皇朝所定。）　秘书郎掌四部之图籍，分库以藏之，以甲、乙、景、丁为之部目。甲部为经，其类有十：一曰《易》，以纪阴阳变化；（《经藉志》：归藏等六十九部，五百五十一卷。）二曰书，以纪帝王遗范；（《古文尚书等》三十二，二百三十七卷。）三曰诗，以纪兴衰诵叹；（《韩诗》等三十九部，四百三十二卷。）四曰《礼》，以纪文物体制；（《周官》等一百三十六部，一千六百二十二卷。）五曰《乐》，以纪声容律度；（《乐社大义》等三十二部，一百四十三卷。）六曰《春秋》，以纪行事褒贬；（《春秋经》等三传九十七部，九百八十三卷。）七曰《孝经》，以纪天经地义；（《古文孝经》等十八部，六十三卷。）八曰《论语》，以纪先圣微言；（《论语》等并《五经异义》七十二部，七百八十一卷。）九曰图纬，以纪六经谶侯；（《河图》等十三部，九十二卷。）十曰小学，以纪字体声韵。（《说文》等三部，四十六卷。）乙部为史，其类一十有三：一曰正史，以纪纪传表志；（《史记》等六十七部。三千八十三卷。）二曰古史，以纪编年系事；（《纪年》等四十四部，六百六十六卷。）三曰杂史，以纪异体杂记；（《周书》等七十部，九百一十七卷。）四曰霸史，以纪伪朝国史；（《赵书》等二十七部，三百三十五卷。）五曰起居注；以纪人君勋止；（《穆天子传》等四十一部，一千一百八十九卷。）六曰旧事，以纪朝廷政令；（《汉武故事》等二十部，四百四卷。）七曰职官，以纪班叙品秩；（《汉官解诂》等二十部，三百三十六卷。）八曰仪注，以纪吉凶行事；（《汉旧仪》等五十九部，二千二十九卷。）九曰刑法，以纪律令格式；（《律本》等三十五部，七百一十二卷。）十曰杂传，以纪先贤人物；（《三辅决录》等二百一十七部，一千二百八十六卷。）十一曰地理，以纪山川郡国；（《山海经》等一百三十九部，一千四百三十三卷。）十二曰谱系，以纪氏族继序；（《世本》等四十一部，三百六十卷。）十三曰《略录》，以纪史策条目。（《七略》等三十部，二百一十四卷。）景部为子，其类一十有四：一曰儒家，以纪仁义教化；（《晏子》等三十五部，三百三十六卷。）二曰道家，以纪清静无为；（《鬻子》等四十二部，三百三十一卷。）三曰法家，以纪刑法典制；（《申子》等四部，凡六十卷。）四曰名家，以纪循名责实；（《管子》等六部，七十二卷。）五曰墨家，以纪强本节用；（《墨子》等三部，七十卷。）六曰纵横家，以纪辩说谲诈；（《鬼谷子》等二部，六卷。）七曰杂家，以纪兼叙众说；（《尉缭子》等九十七部。二千七百二十卷。）八曰农家，以纪播植种艺；（《汜胜之书》等五部，一十九卷。）九曰小说家，以纪刍辞舆诵；（《燕丹子》等二十五部，一百二十二卷。）十曰兵法，以纪权谋制变；（《司马兵法》等一百四部，四百四十六卷。）十一曰天文，以纪星辰象纬；（《周髀》等九十七部，六百七十卷。）十二曰历数，以纪推步气朔；（《四分历》等一百部，二百六十三卷。）十三曰五行，以纪卜筮占候；（《风角占》等二百七十二部，一千二十二卷。）十四曰医方，以纪药饵缄灸。（《黄帝素问》等五十六部，四百一十卷。）丁部为集，其类有三：一曰《楚词》，以纪骚人怨刺；（《楚词》等十部。二十九卷。）二曰别集，以纪词赋杂论，（《荀况集》等四百三十七部，四千三百八十一卷。）三曰总集，以纪类分文章。（《文章流别集》等一百七部，二千二百一十三卷。）　校书郎、正字掌雠校典籍，刊正文字，（字体有五：一曰古文，废而不用；二曰大篆，惟于《石经》载之；三曰小篆，谓印玺、幡、碑碣所用；四曰八分，谓《石经》、碑碣所用；五曰隶书，谓典籍、表奏及公私文疏所用。）皆辨其纰缪，以正四库之图史焉。
　　著作局：著作郎二人，从五品上；（《续汉书》称班固、传毅以兰台令史，陈宗以洛阳令，尹敏以长陵令，孟冀以司隶校尉，并著作东观。然皆佗官兼著作之名，而未正其官。至魏明帝太和中，置著作郎，隶中书省。晋惠帝元康二年，诏曰：“著作旧属中书，而秘书既别典文籍，今改中书著作为秘书著作。”后又别自名省，曰著作省，而犹隶秘书。魏、晋著作郎一人，俗谓之大著作，专掌史任，亦或为兼官。《晋令》：“著作郎品第六，进贤一粱冠，绛朝服。”《晋书》称陈寿作《益部耆旧传》，武帝善之，以为著作郎；张载作《创阁铭》，世祖以为能，除著作郎；孙楚自佐著作郎转著作郎，此皆谓大著作也。又：荀勖以中书监，干宾、虞预、徐广以敬骑常侍，孙绰以给事中，伏滔以游击将军，孙盛以秘书监，并兼领著作。又：陈郡王隐待诏著作，毕衣介帻，朝朔望于著作省，亦其任也。宋、齐并同晋氏。《宋书》云：“何承天除著作郎，撰国史。承天已老，诸佐郎并名家年少，荀伯子嘲之，常呼为你母焉。”梁著作秩六百石，品第六。陈依梁。后魏正第五品上。《后魏书》：崔浩学究精微，宗钦好学不倦，并并为著作郎。北齐二人，从五品上。后周春官府置著作上士二人，即其职也。隋秘书省领著作郎曹，置著作郎二人，从第五品上；炀帝三年增为正五品，其后又降为从第五品。皇朝秘书省领著作局，置著作郎二人。龙朔二年改为司文郎中，咸亨元年复故。）著作佐郎四人，从六品上；（著作佐郎修国史。宋百官春秋云：“《常道乡公咸熙百官名》有著作佐郎三人。”晋定员八人；哀帝兴宁二年，大司马桓温表省四人；孝武帝宁康元年复置八人。《晋令》：“著作佐郎品第六，进贤一梁冠，绛朝服。”孝武太元四年诏：“秘书监自选著作佐郎，今并无监，使吏部选，有监复旧焉。”宋、齐并问。晋制：著作佐郎始到职，必撰名臣传一人。宋氏之初，国朝始建，未有合撰者，此制这替矣。际秩四百石，品第七。陈令、仆子起家为之，品制同梁。后魏正第七品上，北齐正第七品下。后周春官府置著作中士四人，即著作佐郎之任也。隋置八人，正第七品下；炀帝三军，置十二人，增品从第六。皇胡置四人。龙朔二年改为司文郎，咸亨元年复故。开元二十六年减置二人。）书令史一人；（自晋以来，秘书著作皆有令史，史阙其员、品。）校书郎二人，正九品上；（后魏著作省置校书郎，史阙其员、品。北齐著作省置校书郎二人，正第九品上，隋及皇朝因之。开元二十六年减置一人。）正字二人，正九品下。（隋著作曹置正字二人，从九品上。皇朝因之。）　著作郎掌修撰碑志、祝文、祭文，与佐郎分判局事。
　　太史局：令二人，从五品下；（《左传》云：“昔少昊氏以鸟纪官。凤鸟氏，历正也。”颛顼命南正重司天，北正黎司地；唐、虞之际，羲氏、和氏绍重、黎之后，掌天地四时之官，并太史之任也。《周官》：“太史掌建邦之六典，正岁年以序事，颁告朔于邦国。”《左传》曰：“天子有日官。”郎太史也。《汉书百官》表太史属太常。《茂陵书》称：“司马谈为太史令。”后汉太史令一人，秩六百石，掌天时、星历、祥瑞、妖灾，凡岁将终，奏新年历而已。魏因之。晋太史令品第七，秩六百石，铜印、墨绶，进贤一梁冠，绛朝服。江左，高莹以侍中、隙卓以义熙守、吴道欣以殿中侍却史兼领太史。宋、齐、粱、陈并同晋氏，后魏、北齐亦然。后周春官府置太史少大夫一人，掌历家之法。隋秘书省太史曹置太史令二人，从第七品下；炀帝三年，改太史曹为太史监，进令阶为从五品。皇朝因之，改监为局。龙朔二年，改为秘书阁局，令改为秘阁郎中；咸亨元年复旧。久视元年为浑天监，不隶麟台，其令监置一人，加至正第五品上，因加副监及丞、主簿、府、史等员；其年又改为潭仪监，长安二年复为太史局，还隶辚台，缘监置官及府、史等并废，其监依旧为令，置二人。景龙二年，又改太史局为太史监，令名不改，不隶秘书。开元二年，又改令为监；三年，加从第四品下，其一员改为少监。十四年，又改为局，复为太史令二员，隶秘书。）丞二人，从七品下；（司马彪《续汉志》云：“太史丞一人，秩二百石。”魏、晋、宋、齐皆同汉氏。梁、陈太史丞三品蕴位。后魏、北齐，史失其品第。隋太史丞置二人，正第九品下。炀帝三年减一人。皇朝不置丞。久视元年改为浑仪监，始置丞二人，从七品上。长安二年又省，景龙二年复置。）令史二人，书令史四人。（太史不隶秘书郎为府、史，开元十四年复为令史也。）　太史令掌观察天文，稽定历数。凡日月星辰之变，风云气色之异，率其属而占候焉。其属有司历、灵台郎、挈壶正。凡玄象器物，天文图书，苟非其任，不得与焉。（观生不得读占书，所见徵祥灾异，密封闻奏，漏泄有刑。）每季录所见灾祥送门下、中书省入起居注，岁终总录，封送史馆。每年预造来岁历，颁于天下。
　　司历二人，从九品上；（《汉官仪》太史吏员有理历六人。至晋，太史令吏员有典历四人。宋、齐、梁、陈、后魏、北齐皆有典历，并史阙其员、品。至隋，改典历为司历，置二人，从九品下，取左传司历为名。皇朝为从九品上。）保章正一人，从八品上；（《周礼》春官太史属有保章氏，“掌天星，以志星、辰、日、月之变动，辩其吉凶”。自秦、汉已来无其职。至后周，春官府置太史，其属有保章上士、中士之职，即其任也。至隋，置历博士一人，正九品上。皇朝因之。长安四年省历博士，置保章正以当之，掌教历生。）历生三十六人，（隋氏置，掌习历。皇朝因之，同流外，八考入流。）装书历生五人。（皇朝置，同历生。）　司历掌国之历法，造历以颁于四方。有《戊寅历》，（武德初，东郡道士傅仁均所造，拜太史令。）《辚德历》，（麟德中，太史令李淳风所造。）《神龙历》，（神龙中，太史令南宫说所造。）《大衍历》。（开元十四年，嵩山僧一行承制旨考定，最焉详密，今见行焉。）凡天下测景之处，分、至表毕，其详可裁，故参考星度，稽验晷影，各有典常。（南至之影，京兆长一丈二尺九寸二分，蔚州长一丈五尺八寸九分。春分中影，洛城长五尺二寸五分，京兆长五尺三寸四分，太原长六尺，蔚州长六尺四寸四分半。北至之景，京兆表北长一尺四寸二分，安南则表南三寸。开元十二年于京丽正院定表样，并审尺寸，差太史官驰驿分往测侯。）
　　监候五人，从九品下；（魏、晋太史令吏员有望候郎二十人、候部吏十五人，掌候天文，并监候之任也。隋初，置监侯四人，从九品下；炀帝三年，增监候为十人。皇朝因隋，置监候五人。）天文观生九十人。（隋氏置，掌昼夜在灵台伺候天文气色。皇朝所置从天文生转补，八考入流也。）
　　灵台郎二人，正八品下；（掌习知天文。周文王受命而作邑于丰，立灵台，所以观象，察气之妖祥也。《诗》云：“经始灵台。”郑玄曰：“观台而曰‘灵’者，言文王化行，似神之精明，故以名也。”《春秋传》曰：“公既视朔，遂登观台以望，而书云物。”亦其制也。其在《周官》，则冯相氏世登高台，以掌其事；汉则杂候上林情台。后汉又作灵台，掌候日月星气，而属太史；太史有二丞，其一在灵台。汉官云：“灵台员吏十三人，灵台待诏四十二人。”魏太史有灵台丞，主候望、颁历。晋、宋、齐，梁，陈太史皆有灵台丞。隋太史置天文博士，掌教习天文气色。皇朝因隋，置天文博士二人，正八品下。长安四年省天文博士之职，置灵台郎以当之。）天文生六十人。（隋氏置，皇朝因之。年深者，转补天文观生。）　灵台郎掌观天文之变而占候之。凡二十八宿，分为十二次：寅为析木，燕之分；（自尾十度至斗十一度。）卯为大火，宋之分；（自氐五度至尾九度。）辰为寿星，郑之分；（自轸十二度至氐四度。）巳为鹑尾，楚之分；（自张十七度至轸十一度。）午为鹑火，周之分；（自柳九度至张十六度。）未为鹑首，秦之分；（自井十六度至柳八度。）申为实沈，魏之分；（自毕十二度至井十五度。）酉为大梁，晋之分；（自胃七度至毕十一度。）戌为降娄，鲁之分；（自奎五度至胃六度。）亥为嫁訾，卫之分；（自危十六度至奎四度。）子为玄枵，齐之分；（自女八度至危十五度。）丑为星纪，吴、越之分；（自斗十二度至女七度。）所以辨日月之缠次，正星辰之分野。凡占天文变异，日月薄蚀，五星陵犯，有石氏、甘氏、巫咸三家中外官占。凡瑞星、袄星、瑞气、袄气，有诸家杂占。凡测候晷度，则以游仪为其准。
　　挈壶正二人，从八品下；（掌知漏刻。《周礼》有夏官挈壹氏、秋官司寤氏、春官鸡人氏，凡三职，咸掌其事。自汉已后，太史掌之。皇朝长安四年始置。）司辰十九人，正九品下；（掌漏刻事。隙置司辰二人，从第九品下；炀帝改为司辰师，本属武候府，大业三年隶于太史局。皇朝因之。久视元年除“师”字。）漏刻典事十六人，（皇朝置，掌伺漏刻之节。）漏刻博士九人，（隋置，有品、秩，掌教漏刻生。皇朝降为流外也。）漏刻生三百六十人，（隋置，掌习漏刻之节，以时唱漏。皇朝因之，皆以中、小男为之，转补为典钟、典鼓。）典钟二百八十人，（皇朝置，掌击漏钟。）典鼓一百六十人。（皇朝置，掌击漏鼓。）　挈壶正、司辰掌知漏刻。孔壶为漏，浮箭为刻，以考中星昏明之候焉。（箭有四十八，昼夜共百刻。冬、夏之间有长短：冬至，日南为发，去极一百一十五度，昼漏四十刻，夜漏六十刻；夏至，日北为敛，去极六十七度，昼漏六十刻，夜漏四十刻；春、秋二分，发敛中，去极九十一度，昼、夜各五十刻。秋分已后，减昼益夜，九日加一刻；春分已后，减夜益昼，九日减一刻。二至前后则加减迟，用日多；二分之间则加减速，用日少。凡侯夜漏以为更点之节，每夜分为五更，每更分五点，更以击鼓为节，点以击钟为节。）



　　●卷十一 殿中省
　　殿中省
　　监一人　少监二人　丞二人　主事二人　令史四人　书令史十二人　亭长八人　掌固八人
　　尚食局
　　奉御二人　直长五人　书令史二人　书吏四人　食医八人　主食十六人　主膳七百人　掌固八人
　　尚药局
　　奉御二人　直长四人　书令史二人　书吏四人　侍御医四人　主药十二人　药童三十人　司医四人　医佐八人　按摩师四人　咒禁师四人　合口脂匠二人　掌固四人
　　尚衣局
  </div>
  <div class="pagination">
   <a href="唐六典_page2.html">
    上一页
   </a>
   <a href="唐六典.html">
    1
   </a>
   <a href="唐六典_page2.html">
    2
   </a>
   <span class="current-page">
    3
   </span>
   <a href="唐六典_page4.html">
    4
   </a>
   <a href="唐六典_page5.html">
    5
   </a>
   <a href="唐六典_page6.html">
    6
   </a>
   <a href="唐六典_page7.html">
    7
   </a>
   <a href="唐六典_page8.html">
    8
   </a>
   <span>
    ...
   </span>
   <a href="唐六典_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
