<!DOCTYPE html>
<html>
 <head>
  <meta charset="utf-8"/>
  <title>
   唐六典 - 第 8 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐六典 - 第 8 页/共 12 页
  </h1>
  <div class="content">
   ○学生三十人　典学二人 
　　国子监：祭酒一人，从三品；（《周礼》：“师氏以三德、三行教国子：一曰至德，二曰敏德，三曰孝德，一曰孝行，二曰友行，三曰顺行。凡国之贵游子弟学焉。”又：“保氏养国子以道，教之六艺，谓礼、乐、射、御、书、数。”汉官仪云：“汉置博士祭酒一人，秩六百石。”后汉以博士聪明有威重者一人为祭酒。《韦昭辨释名》曰：“祭酒者，凡宴飨必尊长老，以酒祭先，故曰祭酒。”徐广曰：“古人具馔，则宾中长者举酒祭地，示有先也。”魏因之。晋武帝立国子学，置祭酒一人。《晋令》曰：“祭酒博士当为训范，总统学中众事。”傅畅《诸公赞》云：“裴为国子祭酒，奏立国子太学，起讲堂，筑门阙，刻石写五经。”《百官志》：“祭酒，皂朝服，介帻，进贤两梁冠，佩水苍玉，官品第三。”东晋及宋、齐并同。梁置国子祭酒一人，班第十三，比列曹尚书。陈国子祭酒秩中二千石，品第三。后魏初，第四品上；太和二十二年，增为从第三品。北齐改为国子寺，祭酒一人，从三品。后周阙。隋初，国子寺祭酒隶太常，从三品。开皇十三年复置国子学。仁寿元年罢国子，唯置太学。大业三年，改为国子监，依旧置祭酒一人。皇朝因之。龙朔二年改为大司成，咸亨中复旧。光宅元年改为成均监祭酒，神龙元年复旧。）司业二人，从四品下。（《礼记》曰：“乐正司业，父师司成。”秦、汉已来无闻。隋大业三年，置司业一人，从四品；皇朝因之。龙朔二年改为少司成，咸亨中复旧。垂拱中增置二人。）国子监祭酒、司业之职，掌邦国儒学训导之政令，有六学焉：一曰国子，二曰太学，三曰四门，四曰律学，五曰书学，六曰学。凡春、秋二分之月，上丁释奠于先圣孔宣父，以先师颜回配，七十二弟子及先儒二十二贤从祀焉。（旧《令》唯祀十哲及二十二贤。开元八年，敕列曾参于十哲之次，并七十二子并许从祀。其名历已具于祠部。）祭以太牢，乐用登歌、轩县、六佾之舞。若与大祭祀相遇，则改用中丁。祭酒为初献，司业为亚献，博士为终献。若皇太子释奠则赞相礼仪，祭酒为之亚献。皇帝视学，皇太子齿胄，则执经讲义焉。凡释奠之日，则集诸生执经论议，奏请京文武七品以上清官并与观焉。凡教授之经，以《周易》、《尚书》、《周礼》、《仪礼》、《礼记》、《毛诗》、《春秋左氏传》、《公羊传》、《谷梁传》各为一经；《孝经》、《论语》、《老子》，学者兼习之。（诸教授正业：《周易》，《郑玄》、王弼《注》；《尚书》，孔安国、郑玄《注》；《三礼》、《毛诗》，郑玄《注》；《左传》，服虔、杜预《注》；《公羊》，何休《注》；《谷梁》，范甯《注》；《论语》，郑玄、何晏《注》；《孝经》、《老子》，并开元御《注》。旧《令》：《孝经》，孔安国、郑玄《注》；《老子》，河上公《注》。其《礼记》、《左传》为大经，《毛诗》、《周礼》、《仪礼》为中经，《周易》、《尚书》、《公羊》、《谷梁》为小经。）每岁终，考其学官训导功业之多少；而为之殿最。 
　　丞一人，从六品下；（隋大业三年置国子丞三人，从六品。皇朝省置一人。）主簿一人，从七品下；（北齐国子寺置主簿员，隋置一人，皇朝因之。）录事一人，从九品下。（北齐国子寺有录事员，隋置一人，皇朝因之。）承掌判监事。凡六学生每岁有业成上于监者，以其业与司业、祭酒试之：明经帖经，口试，策经义；进士帖一中经，试杂文，策时务，徵故事；其明法、明书 亦各试所习业。登第者，白祭酒，上于尚书礼部。（其试法皆依考功，又加以口试。明经帖限通八已上，明法、明书皆通九已上。）主簿掌印，勾检监事。凡六学生有不率师教者，则举而免之。其频三年下第，九年在学及律生六年无成者，亦如之。（假违程限及作乐、杂戏亦同。唯弹琴、习射不禁。）录事掌受事发辰。 
　　国子博士二人，正五品上；（《汉书百官表》云：“博士，秦官也，掌通古今，秩比六百石，员多至数十人。武帝置五经博士，宣帝稍增员十二人。”汉仪云：“文帝博士七十余人，为待诏。博士，朝服，玄端章甫冠。”司马彪《百官志》云：“博士十四人。”魏以太常统太学博士、祭酒。晋初置博士十九人，咸宁四年立国子学，置国子博士一人。晋官品第六，介帻，两梁冠，服、佩同祭酒。宋、齐无所改作。梁置国子博士二人，为九班。陈品第四，秩千石。后魏初，国子博士从五品上；太和二十二年，增为第五品。北齐置国子寺，有博士五人，品第五。隋初，国子隶太常，置博士五人；大业三年，置国子监博士一人，正五品。皇朝增置二人。）助教二人，从六品上。（晋武帝初立国子学，置助教十五人，官品视南台御史，服同博士。东晋孝武损为十人，宋、齐并同。梁班第二。陈品第八，秩六百石。后魏第七品。北齐置十人，品同后魏。隋初置国子助教五人，从七品下；大业三年，减置一人。皇朝增置二人。）国子博士掌教文武官三品已上及国公子 孙、从二品已上曾孙之为生者，五分其经以为之业，习《周礼》、《仪礼》、《礼记》、《毛诗》、《春秋左氏传》，每经各六十人，余经亦兼习之。习《孝经》、《论语》限一年业成，《尚书》、《春秋公羊 谷梁》各一年半，《周易》、《毛诗》、《周礼》、《仪礼》各二年，《礼记》、《左氏春秋》各三年。其生初入，置束帛一篚、酒一壶、修一案，号为束修之礼。其习经有暇者，命习隶书并《国语》、《说文》、《字林》、《三苍》、《尔雅》。每旬前一日，则试其所习业。（试读者，每千言内试一帖；试讲者，每二千言内同大义一条，总试三条，通一及全不通，斟量决罚。）每岁，其生有能通两经已上求出仕者，则上于监；堪秀才、进士者亦如之。助教掌佐博士，分经以教授焉。典学掌抄录课业。庙干掌洒扫学庙。 
　　太学博士三人，正六品上；（东晋元帝增置国子博士十六人，谓之太学博士，品、服同国子博士。梁置太学博士八人，班第二。陈品第八，秩六百石。后魏初，第六品中；太和二十二年，从第七品。北齐国子寺有太学博士十人，从第七品。后周置太学博士下大夫六人，正四命。隋初置太学博士五人。仁寿元年罢国子，唯立太学，置博士五人，从五品；大业三年减置二人，降为从六品。皇朝增置三人。）助教三人，从七品上。（后魏置太学助教，第八品中。北齐国子寺有太学助教二十人，从第九品下。后周置太学助教上士六人，正三命。隋初，太学助教五人，正九品上；大业三年，减为二人。皇朝增置三人。）太学博士掌教文武官五品已上及郡 县公子 孙、从三品曾孙之为生者，五分其经以为之业，每经各百人。其束修之礼，督课、试举，如国子博士之法。助教已下并掌同国子。 
　　四门博士三人，正七品上；（《后魏书》：“刘芳表云：‘太和二十年立四门博士，于四门置学。按：《礼记》云天子设四学。郑玄《注》：周四郊之虞庠也。今以其辽远，故置于四门。请移与太学同处。’从之。”《后魏百官志》：“四门博士，第九品。”北齐置二十人，正九品上。后周阙。隋置五人，从八品上。皇朝减置三人，加正七品上。）助教三人，从八品上。（北齐国子寺有四门助教二十人。修初置四门助教五人，从九品下。皇朝因置三人。）四门博士掌教文武官七品已上及侯、伯、子、男子之为生者，若庶人子为俊士生者。（《礼记王制》曰：“命乡论秀士，升之司徒，曰‘选士’；司徒论选士之秀者，升之学，曰‘俊士’。”《隋书志》曰：“旧国子学处士以贵贱，梁武帝欲招来后进，五馆生皆取寒门俊才，不拘员数。”即今之俊士也。）分经同太学。其束修之礼，督课、试举，同国子博士之法。助教已下，掌同国子。 
　　直讲四人。（皇朝初置，无员数；长安四年，始定为四员。俸禄、赐会，同直官例。）直讲掌佐博士、助教之职，专以经术讲授而已。 
　　大成十人。（皇朝置。取贡举及第人，考功简聪明者，试书日诵得一千言，并口试、策试所习业等十条通七，然后补充，仍授散官，俸禄、赐会同直官例给。初置二十人，开元二十年减十人。）大成通四经业成，上于尚书吏部试，登第者加一阶放选，其不第则习业如初。每三年一试。若九年无成，则免大成，从常调。 
　　律学博士一人，从八品下；（晋百官志：“廷尉官属有律博士员。”《晋刑法志》曰：“卫觊奏请置律学博士，转相教授。”东晋、宋、齐并同。梁天监四年，廷尉官属置胄子律博士，位视员外郎，第三班。隙律博士秩六百石，品第八。后魏初，律博士第六品中；太和二十二年，为第九品上。北齐大理寺官属有律博士四人，第九品上。隋大理寺官属有律博士八人，正九品上。皇朝省置一人，移属国学。）助教一人，从九品上。（皇朝置之。）律学博士掌教文武官八品已下及庶人子之为生者，以《律》、《令》为专业，《格》、《式》、《法例》亦兼习之。其束修之礼，督课、试举，如三馆博士之法。助教掌佐博士之职，如三馆助教之法。 
　　书学博士二人，从九品下。（《代本》：“苍颉作书。”《周礼》：“保氏教以六艺，其五曰‘六书’。”郑司农云：“象形、会意、转注、处事、假借、谐声也。”古谓之小学。《汉书食货志》曰：“八岁入小学，学六甲、五方、书计之事。”晋卫恒《字势》曰：“昔黄帝有沮诵、苍颉，始作书契，盖睹鸟迹以兴思也。秦坏古文。有八体：一曰大篆，二曰小篆，三曰刻符，四曰虫害，五曰摹印，六曰署书，七曰殳书，八曰隶书。王莽时，甄丰校文字，复有六书：一曰古文，二曰奇字，三曰篆书，四曰佐书，五曰缪篆，六曰鸟书。”自汉已来，不见其职。隋置书学博士一人，从九品下。皇朝加置二人。）书学博士掌教文武官八品已下及庶人子之为生者，以《石经》、《说文》、《字林》为专业，余字书亦兼习之。石经三体书限三年业成，《说文》二年，《字林》一年。其束修之礼，督课、试举，如三馆博士之法。 
　　学博士二人，从九品下。（《代本》：“隶首造数。”《周礼》：“保氏教以六艺，其六曰‘九数’。”即《九章》也：一曰方田，二曰粟米，三曰差分，四曰少广，五曰商功，六曰均输，七曰方程，八曰赢不足，九曰旁要。《汉书律历志》曰：“数者，一、十、百、千、万，所以数事物也。小学是则，职在太史，义和掌之。”魏、晋已来，多在史官，不列于国学。隋置学博士一人，从九品下。皇朝增置二人。）学博士掌教文武官八品已下及庶人子之为生者，二分其经以为之业：习《九章》、《海岛》、《孙子》、《五曹》、《张丘建》、《夏侯阳》、《周髀》十有五人，习《缀术》、《缉古》十有五人；其记遗三等数亦兼习之。《孙子》、《五曹》共限一年业成，《九章》、《海岛》共三年，《张丘建》、《夏侯阳》各一年，《周髀》、《五经》共一年，《缀术》四年，《缉古》三年。其束修之礼，督课、试举，如三馆博士之法。 

　　●卷二十二 少府军器监 
　　少府监 
　　监一人　少监二人　丞四人　主簿二人　录事二人　府二十七人　史十七人 
　　计史三人　亭长八人　掌固六人 
　　中尚署 
　　令一人　丞四人　府九人　史十八人　监作四人　典事四人　掌固四人 
　　左尚署 
　　令一人　丞五人　府七人　史二十人　监作六人　典事十八人　掌固十四人 
　　右尚署 
　　令一人　丞四人　府七人　史二十人　监作六人　典事三人　掌固十人 
　　织染署 
　　令一人　丞二人　府六人　史十四人　监作六人　典事十一人　掌固五人 
　　掌冶署 
　　令一人　丞二人　府六人　史十二人　监作二人　典事二十三人　掌固四人 
　　诸冶监 
　　每冶监各一人　丞各一人　录事各一人　府各一人　史各二人　监作四人　典事二人　掌固四人 
　　北都军器监 
　　监一人　少监一人　丞二人　主簿一人　录事一人　府十人　史十八人　典事四人　亭长二人　掌固四人 
　　甲坊署 
　　令一人　丞一人　府二人　史五人　监作二人　典事二人 
　　弩坊署 
　　令一人　丞一人　府二人　史五人　监作二人　典事二人 
　　诸铸钱监 
　　监各一人　副监各一人　丞各一人　监事各一人　录事各一人　府各三人　史各四人　典事各五人 
　　诸互市监 
　　每市监一人　丞各一人　录事各一人　府各二人　史各四人　价人各四人　掌固八人 
　　少府监：监一人，从三品；（《汉书百官表》云：“少府，秦官，掌山海池泽之税，以给供养，有六丞。其属官有尚书、符节、太医、太官、汤官、导官、乐府、若卢、考工室、左弋居室、甘泉居室、左 右司空、东织、西织、东园匠十六官令 丞，又胞人、都水、均官三长 丞，又上林中十池监，又中书谒者、黄门、钩盾、尚方、御府、永巷、内者、宦者八官令 丞，诸仆射、署长、中黄门皆属焉。”少府者，天子之私府，所以供奉之职皆在焉。王莽改曰共工。后汉复为少府，其尚书、侍中、符节皆属焉，余职多所并省。《汉官解诂》云：“少府主供养，陂池、禁钱，服御、口实，掖庭、中宫。”魏因之。晋置功曹、主簿、五官等员；少府，银章、青绶，五时朝服，进贤两梁冠，绛朝服，佩水苍玉，品第三，统材官校尉、中 左 右三尚方、中黄 左 右藏、左校、甄官、平准、奚官等令，左校坊、邺中黄 左 右藏、油官等丞。及过江，唯置一尚方，又省御府。至哀帝时，桓温表省少府，以并于丹阳尹。孝武复置。宋少府领左，右尚方、御府、东冶、南冶、平准等令、丞。齐又加以领左、右尚锻署。梁以少府为夏卿，统材官将军、左 中 右尚方、甄官、平水、南塘、邸税库、东 西冶、中黄、细作、炭库、纸官、柴署等令、丞，班第十一，品从第四。陈因之。后魏少府、宗正、太仆、廷尉、司农、鸿胪为六次卿，第二品上；太和末，改少府为太府。北齐不置少府，其左 中 右三尚方、司染、诸冶及细作、甄官等署并隶太府寺。至隋炀帝大业五年，始分太府为少府监，置监一人，从三品；少监一人，从四品；丞二人；统左尚、右尚、内尚、司织、司染、铠甲、弓弩、掌冶等署。其后又改监为令，少监为少令，并司织、司染为织染署，废铠甲、弓弩二署。皇朝因为监。龙朔二年改为内府监，咸亨元年复为少府监。光宅元年改为尚方监，神龙元年复旧。开元初，分甲铠、弓弩别置军器监；十一年省军器监，其作并归少府；寻又于北都置军器监。）少监二人，从四品下。（隋炀帝置少卿一人，从第四品，皇朝因置二人。龙朔、咸亨、光宅、神龙并随监改复。）少府监之职，掌百工位巧之政令，总中尚、左尚、右尚、织染、掌冶五署之官属，庀其工徒，谨其缮作；少监为之贰。凡天子之服御，百官之仪制，展采备物，率其属以供焉。 
　　丞四人，从六品下；（汉置丞六人，比千石。后汉置一人，以明法补。魏、晋因之。宋、齐、粱、陈皆一人，梁班第四。后魏少府丞一人，从五品中。隋炀帝分太府寺置少府监，置丞二人。皇朝加至六人。龙朔、咸亨、光宅、神龙并随监改复。开元二十三年减一人。）主簿二人，从七品下；（晋令：“少府置主簿二人。”宋、齐因之。梁主簿七班之中第三。隋炀帝置主簿一人，皇朝加置四人。龙朔、咸亨、光宅、神龙并随监改复，开元二十三年减二人。）录事二人，从九品上。丞掌判监事。凡五署所修之物须金石、齿革、羽毛、竹木而成者，则上尚书省，尚书省下所由司以供给焉。凡五署之所入于库物，各以名数并其州土所生以籍之，季终则上于所由，其副留于监；有出给者，则随注所供而印署之。凡教诸杂作，计其功之众寡与其难易而均平之，功多而鸡者限四年、三年成，其次二年，最少四十日，作为等差，而均其劳逸焉。（凡教诸杂作工，业金、银、铜、铁铸、钅写、凿、镂、错、镞所谓工夫者，限四年成；以外限三年成；平慢者，限二年成。诸杂作有一年半者，有一年者，有九月者，有三月者，有五十日者，有四十日者。）主簿掌勾检稽失。凡财物之出纳，工人之缮造，簿帐之除附，各有程期；不如期者，举而按之。录事掌受事发辰。 
　　中尚署：令一人，从六品上；（汉少府属官有尚方令、丞。后汉尚方令一人，六百石，掌上手工作御刀剑、诸好器物及宝玉作器。和帝时，蔡伦为尚方令，作秘剑，皆有龙泉、太阿之目；及诸器械，靡不牢固。其后分为中、左、右三尚方。魏氏因之。晋过江左，唯置一尚方，哀帝以隶丹阳尹，孝武帝复旧。晋代掌造军器。宋高祖践阼，以相府部配台，谓之左尚方，而本署谓之右尚方，令、丞各一人。孝武帝改右尚方曰御府，又置中署，隶右尚方。齐置左、右尚方令 丞各一人。梁置左、中、右尚方三令、丞，其令并从九品；其后废中尚方，唯存左，右而已。陈因之。北齐太府寺管左、中、右三尚方。隋开皇中，有内、左、右三尚方署，犹属太府寺。内尚方令二人，正八品下，掌诸织作。炀帝分属少府。皇朝因置二人，省“方”字，但曰中尚、左尚、右尚。开元十八年省一人，升为从六品上。）丞四人，从八品下；（汉、魏已来皆随署省置。后汉丞一人，四百石。魏、晋、来、齐皆随署改易。梁位在七班之下，为三品勋位。隋置丞四人，正九品下。皇朝因之。开元中升其品。）监作四人，从九品下。中尚署令掌供郊祀之圭璧，（凡冬至祀昊天上帝以苍璧，孟春祈谷、孟夏雩祀、季秋明堂祀并以四圭有邸，夏至祭皇地只以黄琮，祀日、月以圭邸，祀东方青帝以青圭，南方赤帝以赤璋，西方白帝以驺虞，北方黑帝以玄璜，中央黄帝以黄琮，祭神州及岳、镇、海、渎、大社、大稷皆以两圭有邸。）及岁时乘舆器玩，中宫服饰，雕文错彩，珍丽之制，皆供焉；丞为之贰。（每年二月二日，进镂牙尺及木画紫檀尺；寒食，进毯，兼杂彩鸡子；五月五日，进百索绶带；夏至，进雷车；七月七日，进七孔金细针；十五日，进盂兰盆；腊日，进口脂、衣香囊。每月进笔及衣杵。琴 瑟 琵琶弦、金 银纸，须则进之，不恒其数也。）其所用金木、齿革、羽毛之属。任所出州土以时而供送焉。（其紫檀、榈木、檀香、象牙、翡翠毛、黄婴毛、青虫真珠、紫矿、水银出广州及安南，赤皮、瑟瑟、赤圭、琥珀、白玉、碧玉、金刚钻、盆灌、石、胡桐律、大鹏砂出波斯及凉州、麝香出兰州，铜钵铜出代州，赤生铜出铜源监也。） 
　　左尚署：令一人，正七品下；（后汉末，分尚方为三：中、左、右。魏、晋因之。晋过江，唯尚方而已。宋、齐、梁、陈有左、右尚方。晋、宋已来并四百石，梁班第一，从九品。北齐太府寺左、中、右尚方。隋开皇中，三尚方并属太府寺，左尚令三人，掌造车辇、伞扇、槊、弓箭、弩戟、器仗、刀镞、胶漆、竹木、骨角、画素、刻镂、蜡烛等。皇朝置一人，开元十八年为正七品下。）丞五人，从八品下；（前 后汉、魏、晋、宋、齐、梁、陈皆随署置省。《梁选簿》：“左尚丞为三品勋位。”隋左尚方丞八人，正九品下。皇朝置五人，开元十八年为从八品下。）监作六人，从九品下。左尚署令掌供天子之五辂、五副、七辇、三举、十有二车，大小方圆华盖一百五十有六，诸翟尾及大小伞翰，辨其名数而颁其制度；丞为之贰。凡皇太后、皇后、内命妇之重翟、厌翟、翟车、安车、四望、金根等车，皇太子之金辂、轺车、四望车，王公已下象辂、革辂、木辂、轺车，公主、王妃、外命妇一品厌翟车，二品、三品犊车，其制各有差。其用金帛、胶漆、材竹之属，所出方土以时支送。（漆出金州，竹出司竹监，松出岚、胜州，文柏出陇州，梓楸出京兆府，紫檀出广州，黄杨出荆州。） 
　　右尚署：令一人，正七品下；（后汉分尚方为三：中、左、右。魏、晋因之。晋过江，唯尚方而已。宋、齐、梁、陈有左、右尚方。北齐亦有三尚方。隋左、右尚方属太府寺，令三人，正八品下；炀帝始改隶少府焉。皇朝因置令二人，掌造甲胄、具装、刀、斧、钺及皮毛杂作、胶墨、纸笔、荐席等事。开元十八年省一人，升为正七品下。）丞四人，从八品下；（汉、魏已来，与左尚方同。隋右尚方丞六人，皇朝置四人，开元十八年为从八品下。）监作六人，从九品下。右尚署令掌供天子十有二闲马之鞍辔，（每岁，京兆、河南制革、理材、烁金以为之，送之于署，令工人增饰而进焉。）及五品三部之帐，备其材革，而修其制度；丞为之贰。凡刀剑、斧钺、甲胄、纸笔、茵席、履舄之物，靡不毕供。其用绫绢、金铁、毛革等，所出方土以时支送。（白马尾，白牦牛尾出陇右诸州，翟尾、孔雀尾、白鹭鲜出安南、江东，貂皮出诸军州。） 
　　织染署：令一人，正八品上；（《周官》九职，“嫔妇化理丝帛”。《考工记》：“理丝麻而成之，谓之妇功。”汉少府属官有东织、西织，成帝河平元年省东织，更名西织曰织室。后汉有织室丞一人，此后无闻。北齐中尚方领泾州、雍州丝局丞，定州纟由绫局丞。后周有司织下大夫一人，掌凡机材之工。隋炀帝置司只署令、丞，后与司染署并为织染署。《周礼》天官有“染人，掌染丝帛。凡染，春暴练，夏玄”；冬官有“设色之工五，谓画、绘、锺、筐、慌也”。韦昭《辨释名》云：“平准令主染，有常平之法，故准而酌之。”两汉并隶司农。晋平准令有监染吏六人，初隶司农，后属少府。宋顺帝名准，始改曰染署令。齐复为平准令，梁、陈为平水令。北齐太府寺有司染署，长秋寺有染局丞。后周有染工上士一人，又有司色下大夫一人。隋初有司染署，隶太府寺，炀帝分属少府。大业五年，合司织、司染为织染署，令二人。皇朝置一人。丞二人，正九品上；汉、魏已来，并具于本署。隋并司织、司染为一署，丞四人。皇朝因之，置二人。）监作六人，从九品下。织染署令掌供天子、皇太子及群臣之冠冕，辨其制度，而供其职务；丞为之贰。 
　　天子之冠二，一曰通天冠，二曰翼善冠；冕六，一曰大裘冕，二曰衮冕，三曰惊冕，四曰毳冕，五曰冕，六曰玄冕；弁二，一曰武弁，二曰皮弁；帻二，一曰黑介帻，二曰平巾帻；帽一，曰白纱帽。太子之冠三，一曰三梁冠，二曰远游冠，三曰进德冠；冕二，一曰衮冕，二曰玄冕，弁一，曰皮弁；帻一，曰平巾帻。臣下之冠五，一曰远游冠，二曰进贤冠，三曰獬豸冠，四曰高山冠，五曰却非冠；冕五，一曰衮冕，二曰惊冕，三曰毳冕，四曰冕，五曰玄冕；弁二，一曰爵弁，二曰武弁；帻三，一曰介帻，二曰平巾帻，三曰平巾绿帻。 
　　凡织之作有十，（一曰布，二曰绢，三曰纟施，四曰纱，五曰绫，六曰罗，七曰锦，八曰绮，九曰纟间，十曰褐。）组绶之作有五，（一曰组，二曰绶，三曰绦，四曰绳，五曰缨。）纟由线之作有四，（一曰纟由，二曰线，三曰弦，四曰纲。）练染之作有六。（一曰青，二曰绛，三曰黄，四曰白，五曰皂，六曰紫。）凡染大抵以草木而成，有以花、叶，有以茎、实，有以根、皮，出有方土，采以时月，皆率其属而修其职焉。 
　　掌冶署：令一人，正八品上；（《周礼冬官》：“攻金之工六，谓筑、冶、凫、桌、段、桃也。”秦及汉，诸郡国出铁者，置铁官长、丞。晋卫尉属官有冶令、丞各一人，掌工徒鼓铸；过江，省卫尉，而冶令始隶少府。宋有东冶令 丞、南冶令 丞，齐因之。梁有东冶令，西冶令，从九品下。《选簿》：“旧，东冶重，西冶轻。”然则梁朝之西冶，盖宋、齐南冶也。陈因之。后魏无闻。北齐太府寺有司冶令、丞。后周有冶工中士一人，又有铁工中士一人。隋太府寺统掌冶署，令二人，掌金、银、铜、铁器之属，并管诸冶；炀帝改属少府，令从八品上。皇朝因之，省一人。丞二人，正九品上；秦、汉已来具上注。隋太府寺统掌冶丞四人，炀帝改属少府，皇朝因之，省二人。）监作二人，从九品下。掌冶署令掌铸铜铁器物之事；丞为之贰。凡天下诸州出铜铁之所，听人私采，官收其税。若白铁错，则官为市之。其西边、北边诸州禁人无置铁冶及采钅，若器用所须，则具名数，移于所由，官供之；私者，私市之。凡诸冶所造器物，皆上于少府监，然后给之。其兴农冶监所造者，唯供陇右诸牧监及诸牧使。 
　　诸冶监：监各一人，正七品下；（秦、汉内史及诸郡有铁者，则置铁官长、丞。《晋令》：“诸冶官库各置督监一人。”《宋书》云：“江南诸郡县有铁者，或置冶令，或丞，皆吴时置也。”齐、梁有梅根诸冶令。北齐诸冶皆有局丞。隋诸冶皆置监，监有上、中、下三等，皇朝因之，掌铸兵农之器，以给军旅、屯田、居人焉。）丞一人，从八品上；监作四人，从九品下。诸冶监掌铸铜铁之事，以供少府监；丞为之贰。 
　　北都军器监：监一人；正四品上；（开元初令少府监置，十六年移向北部。）少监一人，正五品上，丞二人，正七品上；主簿一人，正八品上；录事一人，正九品下。军器监掌缮造甲弩之属，辨其名物，审其制度，以时纳于武库；少监为之贰焉。丞掌判监事。凡材革出纳之数，工徒众寡之役，皆督课焉。主簿掌印及勾检稽失。录事掌受事发辰。 
　　甲坊署：令一人，正八品下；（《周礼考工记》曰：“函人为甲：犀甲七属，兕甲六属，合甲五属。凡为甲，先必为容，然后制革，权其上旅与其下旅，而重若一。”隋少府有甲铠署，皇朝改焉。）丞一人，正九品下；监作二人，从九品下。 
　　弩坊署：令一人，正八品下；（《周礼》：“司弓矢掌四弩。凡弩，夹庾利攻守，唐大利车战、野战。”《考工记》：“弓人取六材必以其时。干也者，以为远；角也者，以为疾；筋也者，以为深；胶也者，以为和；丝也者，以为固；漆也者，以为受霜露也。凡取干之道有七：柘为上，意次之，桑次之，橘次之，木瓜次之，荆次之，竹为下。”隋有弓弩署，皇朝改焉。）丞一人，正九品下；监作二人，从九品下。 
　　甲坊令、弩坊令各掌其所修之物，督其缮造，辨其粗良；丞为之贰。凡财物之出纳，库藏之储备，必谨而守之。 
　　诸铸钱监：监各一人。（《周礼》：“泉府上士四人，掌市之征布。”又：“司市以商贾阜货而行布，以泉府同货而敛赊。国凶荒扎丧，则市无征而作布。”郑玄云：“市不税，为民乏困也。金、铜无凶年，因物贵，大铸泉以饶民。”布及泉，谓钱也。《汉书食货志》曰：“太公为周立九府圜法。钱圜函方，轻重以铢，故货实于金，利于刀，流于泉，布于布，束于帛。周景王铸大钱，文曰‘宝货’，肉好皆有周郭。秦兼天下，铜钱文曰‘半两’，重如其文。汉兴，以秦钱重难用，令人铸榆荚钱。文帝以钱益轻，更铸四铢钱，文为‘半两’，除《盗铸钱令》，使民放铸。及武帝初，铸三铢钱，重如其文，禁人盗铸。有司言三铢钱轻，更请郡国铸五铢钱，文曰‘五铢’，周郭其质。又以人多奸铸，令京师铸官赤仄，一当五。其后赤仄钱又废。于是，悉禁郡国毋铸钱，专令上林三官铸钱。自武帝元狩五年三官初铸五铢钱，至平帝元始中，成钱二百八十亿万余。王莽变汉制，始造大钱，径寸二分，重十二铢，文曰‘大钱五十’；后又多所改作。”及公孙述于蜀铸钱，人不便之，故谣曰：“黄牛白腹，五铢当复。”后汉光武除王莽所造，复五铢钱。灵帝铸四出钱。魏初专以粟、帛为货，明帝复立五铢钱，至西晋不改。吴孙权铸大钱一当五百文，又铸一当千钱。蜀刘备铸一直百钱。东晋沈充铸小钱，谓之“沈郎钱”。宋文帝又铸四铢钱，体完厚。孝武帝四铢，形小薄。废帝铸二铢，谓之耒子钱；又有纟延环钱，贯之以缕，入水不沈。南齐亦用四铢。梁武帝乃铸二种钱：肉好周郭，文曰“五铢”，重如其文；又除肉郭，谓之女钱。百姓私用古钱，有直百五铢、女钱、太平百钱、定平一百、五铢稚钱、五铢对文等号，轻重不一。普通中，议罢铜钱，铸铁钱。陈初，有梁末两柱及鹅眼钱，时杂用之；文帝改铸五铢，宣帝又铸大货六铢。后魏太和十九年铸钱，文曰“太和五铢”；永安二年改铸，文曰“永安五铢”。东魏齐文襄以钱文“五铢”，名须称实，一文重五铢，计百钱重一斤四两二十铢。北齐文宣帝铸常平五铢，重如文。周武帝铸布泉钱，以一当五，与五铢并行；建德中，复铸五行大布，一当十。宣帝又铸永通万国，以一当千。隋高祖以天下钱货不等，更铸新钱，背面肉好，皆有周郭，文曰“五铢”，重如其文，每一千重四斤二两。自汉至隋，虽时或轻重，皆用五铢。皇朝武德中，悉除五铢，更铸开通元宝钱。乾封初，又铸乾封泉宝钱，寻废。开元中，以钱滥恶，江、淮间尤甚，有敕禁断，令御史往江、淮间收敛，纳官之。其求稍广，州县恐共钱数不充，随以好钱继之，自是，百姓财币耗损，御史坐是左迁。旧法每一千重六斤四两，近所铸者多重七斤，钱文本欧阳询所书。钱官，汉氏初属少府，后属水衡；后汉属司农；魏、晋已下，或属少府，或属司农。皇朝少府置十炉，诸州亦皆属焉。及少府罢铸钱，诸州遂别。今绛州三十炉，杨、宣、鄂、蔚各十炉，益、邓、郴各五炉，洋州三炉，定州一炉。）诸铸钱监以所在州府都督、刺史判之；副监一人，上佐判之；丞一人，判司判之；监事一人，参军及县尉知之；录事、府、史，土人为之。 
　　诸互市监监各一人，从六品下；（汉、魏已降，缘边郡国皆有互市，与夷狄交易，致其物产也。并郡县主之，而不别置官吏。至隋，诸缘边州置交市监，视从第八品；副监，视正第九品。皇胡因置之，各隶所管州、府。监加至从六品下；改副监为丞，品第八下。光宅中改为通市监，后复旧为互市监。）丞一人，正八品下。（隋置交市副监，皇朝改为互市监丞。）诸互市监各掌诸蕃交易之事；丞为之贰。凡互市所得马、驼、驴、牛等，各别其色，具齿岁、肤第，以言于所隶州、府，州、府为申闻。太仆差官吏相与受领，印记。上马送京师，余量其众寡，并遣使送之，任其在路放牧焉。每马十匹，牛十头，驼、骡、驴六头，羊七十口，各给一牧人。（若非理丧失，其部使及递人，改酬其直。）其营州管内蕃马出货，选其少壮者，官为市之。 

　　●卷二十三 将作都水监 
　　将作监 
　　大匠一人　少匠二人　丞四人　主簿二人　录事二人　府十四人　史二十八人　计史三人　亭长四人　掌固六人 
　　左校署 
　　令二人　丞四人　府六人　史十二人　监作十人 
　　右校署 
　　令二人　丞三人　府五人　史十人　监作十人　典事二十四人 
　　中校署 
　　令一人　丞三人　府三人　史六人　监事四人　典事八人　掌固一人 
　　甄官署 
　　令一人　丞二人　府五人　史十人　监作四人　典事十八人 
　　百工监 
　　监一人　副监一人　丞一人　录事一人　府一人　史三人　监作四人　典事二十人 
　　就谷监 
　　监一人　副监一人　丞一人　录事一人　府一人　史三人　监作四人　典事二十人 
　　库谷监 
　　监一人　副监一人　丞一人　录事一人　府一人　史三人　监作四人　典事二十人 
　　太阴监 
　　监一人　副监一人　丞一人　录事一人　府一人　史三人　监作四人　典事十人 
　　伊阳监 
　　监一人　副监一人　丞一人　录事一人　府一人　史三人　监作四人　典事十人 
　　都水监 
　　使者二人　丞二人　主簿一人　录事一人　府五人　史十人　亭长一人　掌固四人 
　　舟楫署 
　　令一人　丞二人　府三人　史四人　监漕四人　漕史二人　典事三人　掌固三人 
　　河渠署 
　　令一人　丞一人　府三人　史六人　河堤谒者六人　典事三人　掌固四人　长上鱼师十人　短番鱼师一百二十人　明资鱼师一百二十人 
　　诸津 
　　每津令一人　丞一人　录事一人　府一人　史二人　典事三人　津吏五人 
　　将作监：大匠一人，从三品；（《左传》云：“少昊氏五雉为五工正。”周官冬官掌百工之职。《汉书百官表》云：“将作少府，秦官，掌治宫室，有两丞、左 右中候。景帝改曰将作大匠，秩二千石。属官有石库、东园主章、左 右 前 后 中校七令、丞，又主章长、丞。武帝改东园主章曰木工。成帝省中候及左、右、前、后、中校五丞。”后汉光武中元二年省，常以谒者兼之；至章帝建初元年又置。魏因之。晋将作大匠置功曹、主簿、五官等员，掌土木之役。过江后及宋、齐并不常置。梁天监七年置十二卿，改将作大匠为大匠卿，是为秋卿，班第十，品正第五。陈因之。后魏太和初，将作大匠从第二品下；二十二年，降为从三品。北齐因之。后周有匠师中大夫一人，掌城郭、宫室之制及诸器物度量；又有司木中大夫一人，掌木工之政令。隋将作寺置大匠一人，从三品；开皇二十年改为将作监，以大匠为大监。炀帝大业五年，正四品；十三年，又改大监为令。皇朝改置大匠、少匠、丞、主簿等员。龙朔二年改为缮工监，咸亨元年复旧。光宅元年改为营缮监，神龙元年复旧。）少匠二人，从四品下。（后周官有小匠师下大夫一人。隋初，将作无少匠；开皇二十年改寺为监，大匠为大监，始置副监一人。炀帝改副监为少监；大业三年，改少监为少匠；五年，又改少匠为少监，正五品；十三年，又改为少令。皇朝改置少匠二人。龙朔、咸亨、光宅、神龙随监改复。）将作大匠之职，掌供邦国修建土木工匠之改令，总四署、三监、百工之官属，以供其职事；少匠贰焉。凡西京之大内、大明 兴庆宫，东都之大内、上阳宫，其内外郭、台、殿、楼、阁并仗舍等，苑内宫、亭，中书、门下、左 右羽林军、左 右万骑仗、十二闲厩屋宇等，谓之内作。凡山陵及京 都之太庙、郊社诸坛 庙，京、都诸城门，尚书 殿中 秘书 内侍省、御史台、九寺、三监、十六卫、诸街使、弩坊、温汤、东宫诸司、王府官舍屋宇，诸街、桥、道等，并谓之外作。凡有建造营葺，分功度用，皆以委焉。凡修理宫庙，太常先择日以闻，然后兴作。 
　　丞四人，从六品下；（汉将作有丞二人，秩六百石。后汉置一人，魏、晋因之。东晋、宋、齐有事则置，无事则罢。梁天监七年置大匠丞一人，班第三。陈因之。后魏从五品中；太和二十二年，第七品下。北齐丞四人，从第七品上。后周匠师上士一人。隋将作丞二人，从六品，大业十三年加至从五品。皇朝加丞至四人，从六品下。）主簿二人，从七品下；（晋将作置主簿员。江左有事则置，无事则省。梁天监七年复置将作主簿一员，七班中第三。北齐将作寺有功曹、主簿员；若有营作，又别立长史、司马、主簿各一员。隋将作主簿二人，皇朝因之。）录事二人，从九品上。丞掌判监事。凡内外缮造，百司供给，大事则听制、敕，小事则换省符，以谘大匠，而下于署、监，以供其职。凡诸州匠人长上者，则州率其资纳之，随以酬顾。凡功有长短，役有轻重。（凡计功程者，四月、五月、六月、七月为长功，二月、三月、八月、九月为中功，十月、十一月、十二月、正月为短功。）凡启塞之时，火土之禁，必辨其经制，而举其条目。（凡四时之禁：每岁十月以后，尽于二月，不得起冶作；冬至以后，尽九月，不得兴土工；春、夏不伐木。若临事要行，理不可废者，以从别式。）凡营造修理，土木瓦石不出于所司者，总料其数，上于尚书省。凡营军器，皆镌题年月及工人姓名，辨其名物，而阅其虚实。主簿掌印，勾检稽失。凡官吏之申请粮料、俸食，务在、假使，必由之以发其事。若诸司之应供四署、三监之财物器用违阙，随而举焉。录事掌受事发辰。 
　　左校署：令二人，从八品下；（《周官》有攻木之工七，谓轮、舆、弓、庐、匠、车、梓也。秦、汉有左、右、前、后、中校五令 丞。后汉唯置左、右校令 丞各一人，令六百石；又有材官校尉。魏并左校于材官。晋过江，省将作大匠，而左、右校隶少府；又改材官校尉为将军，罢左校令。宋、齐、梁、陈又有左校令、丞，别置材官将军、司马。北齐太府寺有左校署令、丞。后周有掌材上士。隋将作领左校署令二人，皇朝因之。）丞四人，正九品下；（汉成帝省左、右、前、后、中五校丞。后汉置左、右校丞各一人，秩三百石。魏因之。东晋隶少府。宋、齐、粱、陈、北齐皆有丞。后周有掌材中士二人。隋左校丞四人，皇朝因之。）监作十人，从九品下。左校令掌供营构梓匠之事，致其杂材，差其曲直，制其器用，程其功巧；丞为之贰。凡宫室之制，自天子至于士庶，各有等差。（天子之宫殿皆施重ㄆ、藻井。王公、诸臣三品已上九架，五品已上七架，并厅厦两头；六品已下五架。其门舍三品已上五架三间，五品已上三间两厦、六品已下及庶人一间两厦。五品已上得制乌头门。若官修者，左校为之。私家自修者，制度准此。）凡乐县иね，兵仗器械，及丧葬仪制，诸司什物，皆供焉。（иね谓锺、编锺、编磬之属。器械谓仗床、戟架、丑械之属。丧仪谓棺椁、明器之属。什物谓机案、柜槛、敕函、行槽、М碓之属。） 
　　右校署：令二人，从八品下；（后汉安帝廷光三年，置左校令、右校丞，其后又置右校令。魏因之。晋少府属官有左校，无右校，其职盖并于左校矣。宋、齐、梁、陈皆无。北齐太府寺管左校，亦无右校。隋置右校署令、丞，掌营构工作之事。皇朝因之。）丞三人，正九品下；（汉右校丞一人，三百石。魏因之。宋、齐、梁、陈并置，北齐省。隋右校置丞三人，皇朝因之。）监作十人，从九品下。右校令掌供版筑、涂泥、丹ぬ之事；丞为之贰。凡料物支供皆有由属，审其制度而经度之。（凡修补之料，每岁京北、河南及诸州支送麦三万围、麦面一百车、麻祷二万斤；其石灰、赤土之属，须则市供，不恒其数。） 
　　中校署：令一人，从八品下；（汉将作左、右、前、后、中五校皆有令、丞，自后不置，皇朝置之。）丞三人，正九品下；（汉成帝省，皇朝复置。）监事四人，从九品下。中校令掌供舟车、兵仗、厩牧、杂作器用之事。凡行幸陈设供三梁竿柱，闲厩系饲则供М碓、行槽、鞍架，祷祠祭祀则供棘葛、竹墼，内外营造应供给者，皆主守之；丞为之贰。（旧，将作寺百工署掌营棘葛、枪子、土砖、石作之事。开元十五年，改百工署为监，其职掌各分入诸署：枪子入左校，石作入甄官，棘葛、土砖等入于此署。）凡监、署役使车牛皆有年支草、豆，据其名簿，阅其虚实，受而藏之，以给于车坊。 
　　甄官署：令一人，从八品下；（《周礼》抟埴之工二，谓陶与[A105]也。后汉将作大匠属官有前、后、中甄官令 丞。晋少府领甄官署，掌砖瓦之任。宋、齐有东、西陶官瓦署督、令各一人。北齐太府寺统甄官署，甄官又别领石窟丞。后周有陶工中士一人，掌为樽、彝、、簋等器。隋太府寺统甄官署令、丞二人，皇朝改属将作。）丞二人，正九品下；（后汉前、后、中三甄官各丞一人，晋有甄官丞，后周有陶工下士一人。隋甄官丞二人，皇朝因之。）监作四人，从九品下。甄官令掌供琢石、陶土之事；丞为之贰。凡石作之类，有石磬、石人、石兽、石柱、碑碣、碾磴，出有方土，用有物宜。凡砖瓦之作，瓶缶之器，大小高下，各有程准。凡丧葬则供其明器之属，（别敕葬者供，余并私备。）三品以上九十事，五品以上六十事，九品已上四十事。当圹、当野、祖明、地轴、延马、偶人。其高各一尺；其余音声队与僮仆之属，威仪、服玩，各视生之品秩所有，以瓦、木为之，其长率七寸。 
　　百工、就谷、库谷、斜谷、太阴、伊阳监：监各一人，正七品下；副监一人，从七品下；丞一人，正八品上；（《周礼》：山虞、林衡并掌斩伐林木之事。历代皆有其官，皇朝取其义而并置之。库谷监在县，就谷监在县，百工监在陈仓，太阴监在陆浑县，伊阳监在伊阳县。）录事各一人；监作各四人，从九品下。（太阴监，伊阳监各典事十人。）百工等监，掌采伐材木之事，辨其名物而为之主守。凡修造所须材干之具，皆取之有时，用之有节。 
　　都水监：使者二人，正五品上。（本《周官》川衡之职。汉太常、大司农、少府、内史、主爵中尉其属官各有都水长、丞。武帝置水衡都尉，掌上林苑，有五丞，其属官有上林、均输、御羞、禁圃、辑濯、锺官、辩铜令 丞；又衡官、水司空、都水、农仓，又甘泉上林 都水七官长 丞皆属焉。至成帝，以都水官多，置左、右使者各一人，则刘向护左都水使者是也。至哀帝，罢之。王莽改水衡都尉曰予虞。后汉省都水以属郡国，而置河堤谒者五人。魏因之，又兼有水衡都尉，主天下水军舟船器械。晋置都水台都水使者一人，掌舟楫之事，官品第四；又有左、右、前、后、中五水衡。《晋起居注》及《元康百官名》：陈慎、戴熊俱以都水使者领水衡都尉。宋孝武帝省都水台，置永衡令。齐氏复置都水台使者一人。梁武帝天监七年改为太舟卿，为冬卿，班第九，吏员依晋，又加当关四人。陈因之。后魏亦二官并置建，都水使者正第四品中，水衡都尉从五品中；太和二十二年，都水使者从五品，而省永衡。北齐都水台使者二人，后周有司水中大夫一人。隋都水台使者二人，从第五品，有丞、参军、河堤谒者、录事，掌船局都水尉、诸津尉 丞 典作 津长等。开皇三年，省都水入司农，十三年复置。仁寿元年，改为都水监；炀帝复为使者，正五品，统舟楫、河渠二署。大业五年，又改使者为监，加至四品；又置少监，为五品。复改监为令，从三品；少监为少令，从四品。皇朝改为都水署，隶将作，令从七品下。贞观中，复改为都水使者，从五品上。龙朔二年改为司津监，咸亨元年复为都水使者。光宅元年改为水衡都尉，神龙元年复旧。）都水使者掌川泽、津梁之政令，总舟楫、河渠二署之官属，（舟楫署开元二十三年省。）辨其远近，而归其利害；凡渔捕之禁，衡虞之守，皆由其属而总制之。凡献享宾客，则供川泽之奠。凡京畿之内渠堰陂池之坏决，则下于所由，而后修之。每渠及斗门置长各一人，（以庶人年五十已上并勋官及停家职资有干用者为之。）至溉田时，乃令节其水之多少，均其灌溉焉。每岁，府县差官一人以督察之；岁终，录其功以为考课。 
　　丞二人，从七品上；（《汉书》都水、水衡皆有丞。后汉省。晋初置都永使者，有参军二人，盖丞之职也。宋因之。孝武帝省都水台，置水衡令，亦无丞。梁天监七年置太舟卿，始置丞一人，班第一。陈因之。后魏都水有参事六人，北齐有参事十人，并丞之任也。隋初，置都水台，有丞二人，正第八品上；大业三年，加从七品。皇朝改为都水署，丞从八品下。贞观中，改为使者，以署为监，加丞秩至从七品上。）主簿一人，从八品下。（《晋令》：“水衡都尉置主簿一人。”又：“左、右、前、后、中五水衡皆有主簿。”梁天监七年，太舟主簿七班之中第三，与宗正主簿同。后魏、北齐并不置。大业中置主簿一员，皇朝因之。）丞掌判监事。凡京畿诸水，禁人因灌溉而有费者，及引水不利而穿凿者；其应入内诸水，有余则任王公、公主、百官家节而用之。主簿掌印，勾检稽失。凡运漕及渔捕之有程者，会其日月，而为之纟举。 
　　舟楫署：令一人，正八品下；（汉中尉属官有都船令、丞，水衡都尉有辑濯令。晋水衡令各有舷曹吏。齐职仪有船官典军一人。后周有舟工中士一人。隋都水使者领掌船局都尉二人，炀帝改为舟楫署令一人，皇朝因之。）丞二人，正九品下。（汉有都船丞、辑濯丞。隋炀帝置舟楫署丞二人，皇朝因之。）舟楫令掌公私舟船及运漕之事；丞为之贰。诸州转运至京、都者，则经其往来，理其隐失，使监漕监之。 
　　河渠署：令一人，正八品下；（秦及两汉都水、水衡属官有河堤谒者，则河渠署令也。隋炀帝取史记河渠书之义以名署，置令一人，皇朝因之。领河堤谒者、鱼师。）丞一人，正九品下。（隋炀帝置河渠署丞一人，皇朝因之。）河渠令掌供川泽、鱼醢之事；丞为之贰。凡沟渠之开塞，渔捕之时禁，皆量其利害而节其多少。每日供尚食鱼及中书门下官应给者。若大祭祀，则供其乾鱼、鱼醢，以充笾、豆之实。凡诸司应给鱼及冬藏者，每岁支钱二十万送都水，命河渠以时价市供之。 
　　诸津：令一人，正九品上；（《列女传》有道津吏女，自后无闻。晋今：“诸津渡二十四所，各置监津吏一人。”北齐三局尉皆分司诸津、桥之事。后周有掌津中士一人，掌津渡、川渎之制，而为之桥梁。隋都水领诸津：上津，每尉一人、丞二人；中津，尉、丞各一人；下津，尉一人。每津典作一人、津长四人。皇朝改置令、丞。）丞一人，从九品下。（皇朝因隋置。诸津在京兆、河南界者隶都水监，在外者隶当州界。）诸津令各掌其津济渡舟梁之事丞为之贰。 

　　●卷二十四 诸卫 
　　左右卫 
　　大将军各一人　将军二人　长史一人　录事参军事一人　录事一人　史二人
  </div>
  <div class="pagination">
   <a href="唐六典_page7.html">
    上一页
   </a>
   <span>
    ...
   </span>
   <a href="唐六典_page3.html">
    3
   </a>
   <a href="唐六典_page4.html">
    4
   </a>
   <a href="唐六典_page5.html">
    5
   </a>
   <a href="唐六典_page6.html">
    6
   </a>
   <a href="唐六典_page7.html">
    7
   </a>
   <span class="current-page">
    8
   </span>
   <a href="唐六典_page9.html">
    9
   </a>
   <a href="唐六典_page10.html">
    10
   </a>
   <a href="唐六典_page11.html">
    11
   </a>
   <a href="唐六典_page12.html">
    12
   </a>
   <a href="唐六典_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
