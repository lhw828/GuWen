<!DOCTYPE html>
<html>
<head>
    <meta charset="UTF-8">
    <title>礼部志稿 - 第 2 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 2 页/共 123 页</h1>
    <div class="content">　　圣训
　　太祖髙皇帝敬天之训
　　洪武元年正月上将告祀南郊戒饬百官执事曰人以一心对越上帝毫髪不诚怠心必乗其机瞬息不敬私欲必投其隙夫动天地鬼神惟诚与敬耳人莫不以天之髙远鬼神幽隐而有忽心然天虽髙所鉴甚迩鬼神甚幽所临则显能知天人之理不二则吾心之诚敬自不容于少忽矣今当大祀百官执事之人各宜慎之洪武二年三月翰林学士朱升等奉勑撰斋戒文上曰凢祭祀必先斋戒而后可以感动神明戒者禁止其外斋者整齐其内沐浴更衣出宿外舍不饮酒不茹荤不问疾不吊丧不聴乐不理刑名此则戒也専一其心严畏敬慎不思他事茍有所思即思所祭之神如在其上如在其左右精白一诚无湏臾间此则斋也大祀斋戒七日前四日为戒后三日为斋中祀斋戒五日前三日为戒后二日为斋既进览上曰凢祭祀天地社稷宗庙山川等神是为天下生灵祈福宜下令百官一体斋戒若自所祷扵天地百神不闗扵民者恐百官斋戒不致専精则不下令又谓省部臣曰朕毎祭享天地百神惟伸吾感戴之意祷祈福祉以祐生民未尝敢自徼惠也且斋戒所以致诚诚之至与不至神之格与不格皆系扵此故朕毎致斋不敢有一毫懈怠今定斋戒之期大祀以七日中祀以五日不可太久大抵人心久则易怠怠心一萌反为不敬可止扵临祭斋戒三日务致精専庶几可以感格神明矣命太常着为令
　　五月夏至祀皇地祗扵方丘礼成上御便殿谓侍臣曰上天之命朕不敢知古人有言天命不易又曰天命无常以难保无常之天命付骄纵淫佚之庸主岂有不败朕尝披览载籍见前代帝王当祭祀时诚敬或有未至必致非常妖孽天命亦随而改毎念至此中心惕然十一月冬至祀昊天上帝扵圜丘奉仁宗淳皇帝配位礼成上御奉天殿百官行庆成礼既毕出御奉天门谓羣臣曰祭祀在乎诚敬不在乎物之丰薄物之丰矣而诚有未至神不享焉物虽薄而诚至神则享之所谓东隣杀牛不如西隣之禴祭尝闻以徳受福未闻以物徼福者也昔陈友谅服衮冕乗玉辂丰牲帛而行郊社之礼彼恣行不道毒虐生灵积恶于己而欲徼福于天可乎朕凢致祭其实为国为民非有私求之福茍诚意未至徒尚礼文而欲徼福于己岂不获罪于天耶洪武四年十一月冬至祀昊天上帝扵圜丘礼成上谓羣臣曰帝王奉天以君临兆民当尽事天之道前代或三嵗一祀或歴年不举今朕嵗以冬至祀圜丘夏至祀方丘遵古典制将以报覆载之大徳惟夙夜寅威冀精神昭格庶隂阳和风时以福斯民羣臣咸顿首曰陛下敬天勤民古未有也
　　洪武二十年正月大祀天地扵南郊礼成天气清明圣情悦豫侍臣进曰此陛下敬天之诚所致上曰所谓敬天者不独严而有礼当有其实天以子民之任付扵君为君者欲求事天先必恤民恤民者天之实也即如国家命人任守令之亊若不能福民则必弃君之命不敬孰大焉又曰为人君者父天母地子民此职分之所当尽祀天地非祈福扵己也实为天下苍生也
　　严祀宗庙之训
　　甲辰四月中书省臣进京庙祭享及月朔荐新礼仪上览毕忽悲怆流涕曰吾昔遭世艰苦饥馑相仍当时二亲俱在吾欲养而力不给今赖祖宗之佑化家为国而二亲不及养追思至此痛何可言因命并録皇考妣忌日嵗时享祀以为常
　　洪武元年正月追尊四代考妣祭讫上曰奉先思孝祭神如在诚敬无间神灵具依茍或有间非奉先思孝之道也
　　洪武三十一年春享太庙毕上歩出庙门徘徊顾立指桐梓谓太常臣曰徃年种此今不觉成林凤阳陵树当亦似此因感怆泣下又曰昔太庙始成迁主就室礼毕朕退而休息梦朕皇考呼曰西南有警觉即视朝果得邉报祖考神明昭临在上无时不存尔等掌祭祀宜加敬慎旦暮中使供洒扫奉神主恐有不防当以时省视务宜斋洁以安神灵
　　尊崇文庙之训
　　洪武元年二月诏以太牢祀先师孔子扵国学仍遣使诣曲阜致祭使行上谓之曰仲尼之道广大悠久与天地相并故后世有天下者莫不致敬尽礼修其祀事朕今为天下主期在明教化以行先圣之道今既释奠国学仍遣尔修祀事扵阙里尔其敬之
　　洪武十五年四月诏天下通祀孔子赐学粮増师生廪膳上谕礼部尚书曰孔子明帝王之道以教后世使君君臣臣父父子子纲常以正彛伦攸叙其功扵天地今天下郡县庙学并建而报祀之礼止行京师岂非阙典卿与儒臣其定释奠礼仪颁之天下学校令以毎嵗春秋仲月通祀孔子
　　兴学之训
　　洪武二年四月命博士孔克仁等授诸子经功臣子弟亦令入学上谕之曰人有积金必求良冶而范之有美玉必求良工而琢之至扵子弟有美质不求明师教之岂爱子弟不如金玉耶盖师所以模范后学者使之成器因其才力各俾造就朕诸子将有天下国家之责功臣子弟将有职任之寄教之道当以正心为本心正则万事皆理矣茍导之不以正为众欲所攻其害不可胜言卿等宜辅以实学毋使效文士记诵词章而已洪武十一年十一月命礼部给赐国子生钞北平陜西山西山东广东广西四川福建之人在监三年以上者人五锭二年人二锭俾制冬衣复命工部扵国子监前造别室一区凢百余间具灶釡牀榻以处诸生之有疾者令膳夫二十人给役侍臣进曰陛下作兴学校推心悯下无所不至从古未有上曰诸生去乡土离亲戚逺来务学日久衣敝或有疾无人具汤药朝廷作养之必使之得所然后可必其成材盖天生人才皆为世用人君育材当有其实惟能有以作养之则未有不成材者也
　　洪武十四年三月颁五经四书扵北方学校上谓廷臣曰道之不明由教之不行也夫五经载圣人之道者也譬之菽粟布帛家不可无人非菽粟布帛则无以为衣食非五经四书则无由知道理比年自丧乱以来五经残缺学者虽有美质无所讲明何由知道今以五经四书颁赐之使其讲习夫君子而知学则道兴小人而知学则俗美他日收效亦必本扵此也
　　十一月上命礼部臣修治国子监旧蔵书板谕之曰古先圣贤立言以教后世所存者书而已朕毎观书自觉有益尝以谕徐达达亦好学亲儒生囊书自随盖读书穷理扵日用事物之间自然见得道理分明所行不至差谬书之所以有益扵人也如此今国子监旧蔵书板多残缺其令诸儒考补仍命工部督匠修治之庶有益扵学者
　　洪武二十四年六月命礼部颁书籍扵北方学校上谕之曰农夫舍耒耜则无以为耕匠氏舎斤斧则无以为业士子舍经籍则无以为学朕尝念北方学校缺少书籍士子有志扵学者徃徃病无书读向尝颁与四书五经其他子史诸书未赐予宜扵国子监印颁有未备者遣人徃福建购与之
　　敎太子诸王之训
　　吴元年十月上遣世子标次子樉徃临濠谒陵墓因谕之曰世称商髙宗周成王为贤君者汝知之乎髙宗旧劳扵外知民疾苦成王早闻无逸之训知稼穑之艰难故其在位不敢暇逸能修勤俭之政为啇周令主汝诸子生扵富贵未渉艰难人情习扵宴安必生骄惰况汝他日皆有国家不可不戒今使汝等扵旁近郡县逰览山川经歴田野因道途之险易以知鞍马之勤劳观小民之生业以知衣食之艰难察民情之好恶以知风俗之美恶即祖宗陵墓之所访求父老问吾起兵渡江时事识之扵心以知吾创业之不易也扵是命中书择官辅导以行
　　洪武三年十二月礼部尚书陶凯请选人専任东宫官属罢兼领之职庶扵辅导有所责成上曰古者不备其官惟贤能是用朕以廷臣有才望勋徳者兼东宫官非无谓也尝虑廷臣与东宫官属有不相能遂成嫌隙或生奸谋离间骨肉其祸非细若江充之事可为明鉴朕今立法令省防都督府官兼东宫賛辅之职父子一体君臣一心庶防无相搆之患也
　　厚风俗之训
　　洪武四年六月上退朝御东阁从容与羣臣论及礼乐之事谓廷臣曰世之治乱本乎人情故忠信兴则俗竞淳朴佻巧作则习尚诈伪京师天下之统防万民之瞻仰四方所取则者也而积习之卒以奢侈相髙浮藻相诱情日肆而俗日偷非所以致理也礼部尚书陶凯对曰仲尼有云道之以政齐之以刑今欲整齐风俗使佻巧不得作必以政刑先之然后教化可行上曰教化必本诸礼义政刑岂宜先之茍徒急于近效而严其禁令是欲澄波而反汩之也凯顿首称善
　　洪武二十年閠六月上谓礼部尚书李原吉曰尚齿所以教敬事长所以教顺虞夏商周之世莫不以齿为尚而养老之礼未尝废是以人兴扵孝悌风俗淳厚治道隆平曩者朕诏天下行养老之政凢耆民年八十以上乡党称善贫无产业者月给米三斗肉五斤九十以上嵗加帛一疋绵一斤若有田产能自赡者止给酒肉絮帛其应天凤阳二府富民九十以上赐爵社士八十以上赐爵里士咸许冠带复其家尚虑有司奉行不至尔礼部以朕命谕之
　　仪礼之训
　　洪武元年十一月中书省及礼部定奏天子亲祀圜丘方丘宗庙社稷若京师三皇孔子风云雷圣帝明王忠臣烈士先贤等祀则遣官致祭郡县宜立社稷有司祭里社土谷之神及祖父母父母并得祀灶载诸祀典余不当祀者并禁之上因谕羣臣曰凢祭享之礼载牲致帛交扵神明费出已帑神明歆之如庶人陌钱瓣香皆可格神不以菲薄而不享者何也所得之物皆已力所致也若国家仓廪府库所积乃生民脂膏以此为尊醪俎馔充实神庭徼求福禄以私扵身神可欺乎惟为国为民祷祈如水旱疾疫师旅之类是也
　　又上欲举行耕借田礼谕廷臣曰古者天子借田千畆所以供粢盛备馈饎自经丧乱其礼已废上无以教下无以劝朕莅祚以来悉修先王之典而借田为先故首欲举而行之以为天下劝
　　洪武二年六月上读叔孙通传至鲁两生不肯行因谓侍臣曰叔孙通虽云窃礼之糠粃然创制礼仪扵煨烬之余以成一代之制亦可谓难矣如两生之言不无迂耶若礼乐必待百年而后可兴当时朝廷之礼废矣朕闻先王之礼因时制宜孔子亦曰朞月三年必世盖亦因时制宜之谓必待百年则诚迂矣
　　洪武三年八月上谕廷臣曰古者帝王之治天下必定礼制以辨贵贱明等威是以汉髙初兴即有衣锦绣绮縠操兵乗马之禁歴代皆然近世风俗相承流扵僣侈闾里之民服食居处与公卿无异而奴仆贱徃徃侈肆扵乡曲贵贱无等僣礼败度此元之失政也中书省其以房舍服色等第明立禁条颁布中外俾各有所守洪武五年三月上谓礼部臣曰礼者所以美教化而定民志成周设大司徒以五礼防万民之伪而教之中夫制中莫如礼修政莫如礼齐家莫如礼故有礼则治无礼则乱居家有礼则长幼叙而宗族和朝廷有礼则尊卑定而等威辨元兴变易典章民染其俗先王之礼防乎熄矣而人情狃扵浅近未能猝变今命尔稽考典礼合扵古而宜扵今者以颁布天下俾习以成化庶防复古之治也
　　洪武六年三月礼官上所定礼仪上谓尚书牛谅曰礼者国之防范人道之纪纲朝廷所当先务不可一日无也自元氏废弃礼教因循百年而中国之礼变易防尽朕即位以来夙夜不忘思有以振举之以洗汚染之习故尝命尔礼部定着礼仪今虽已成宜更与诸儒详考议斟酌先王之典以复中国之旧务合人情永为定式庶防惬朕心也
　　九月礼部奏定百官常朝班次及奏事等礼仪上谓中书省臣曰朝廷之礼所以辨上下正名分不以贱加贵不以卑逾尊百官在列班序有伦奏对雍容不失其度非惟朝廷之尊抑亦天下四方瞻仰所在也今文武百官朝奏事有未闲礼仪者是礼法不严扵殿陛何以肃朝廷乎自今凡新任官及诸武臣扵礼仪有不闲习者令侍仪司官日扵午门外演习之且命御史二人监视有不如仪者紏举之百官入朝失仪者亦紏举如律洪武十二年正月合祀天地扵南郊大祀殿礼成勑中书省臣曰立纲陈纪治世驭民斯由上古之君立至今相承而法则焉凡有国者必以祀事为先祀之礼起于古先圣王其周旋上下进退奠献莫不有仪然仪必贵诚而人心叵测至诚者少不诚者多蹔诚者或有之若措礼设仪文饰太过使礼烦人倦而神厌弗享非礼也故孔子曰禘自既灌而徃者吾不欲观之矣朕周旋祀事十有一年见其礼仪太烦乃以义更其仪式合祀社稷既祀神乃欢今十二年春始合天地大祀而上下悦若有肹蠁答扵朕心尔中书下翰林令儒臣纪其祀事以彰上帝皇祗之昭格而锡黔黎之福朕与卿等尚夙夜无怠以荅神明之休佑焉
　　洪武十四年二月命礼部申明乡饮酒礼上谓礼部臣曰乡饮之礼所以序尊卑别贵贱先王举以教民使之隆爱敬识防耻知礼让也朕即位以来虽以举行而乡闾里社之间恐未徧习今时和年丰民间无事宜申举旧章其府州县则令长官主之乡闾里社则贤而长者主之年髙有徳者居上髙年淳厚者次之以齿为序其有违条犯法之人列于外坐同类者成席不许杂扵善良之中如此则家识防耻人知礼义而父慈子孝兄爱弟敬夫和妇顺之道不待教而兴所谓宴安而不乱和乐而不流者也孔子曰吾观扵乡而知王道之易正谓此也
　　洪武十七年六月上御奉天门谓羣臣曰治天下之道礼乐二者而已若通扵礼而不通扵乐非所以淑人心而出治道达扵乐而不达扵礼非所以振纪纲而立大中必礼乐并行然后教化醇一或者曰有礼乐不可无刑政朕观刑政二者不过辅礼乐为治耳茍为治徒务刑政而遗礼乐在上者虽有威严之政必无和平之风在下者虽有茍免之心终无格非之诚大抵礼乐者治平之膏粱刑政者救之药石卿等扵政事之间宜知此意毋徒以礼乐为虚文也
　　又谕礼部臣曰近命制大成乐器将以颁天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章和而正后世之歌词淫以夸古之律吕协天地自然之气后世之律吕出人为智巧之私天时与地气不审人声与乐声不比故虽以古之诗章用古之器数亦乖戾而不合凌犯而不伦矣手击之而不得扵心口歌之而非出扵志人与乐判然为二而欲以动天地鬼神岂不难哉然其流已久救之甚难卿等宜究心扵此俾乐成而颁之诸生得以肄习庶防可以复古人之意
　　敦敎化之训
　　洪武二年六月令民间立义塜上谕礼部臣曰古者圣王治天下有掩骼埋胔之令推恩及扵朽骨近世狃扵习俗死者或以火焚之而投其骨扵水孝子慈孙扵心何忍伤恩败俗莫此为甚其禁止之若贫无地者所在官司择近城寛闲地为义塜俾之埋或有宦逰逺方不能归者官给力费以归之
　　洪武十七年十一月上谓礼部臣曰近命辽东立学校或言邉境不必建学夫圣人之教犹天也天有风霜露无所不施圣人之教亦无徃不行昔箕子居朝鲜施八条之约故男遵礼义女尚贞信管宁居辽东讲书诗陈爼豆威仪明礼让而民化其徳曽谓邉境之民不可以教乎夫越与鲁相去甚逺使越人而居鲁久则必鲁矣鲁人而居越久则必越矣非人性有鲁越之异风俗所移然也况武臣子弟久居邉境鲜闻礼教亦恐渐移其性今使之诵诗书习礼让非但可以造就其才他日亦可资用
　　洪武二十三年五月播州贵州宣慰使司并所属宣抚司官各遣其子来朝请入太学上勅国子监官曰移风善俗礼为之本敷政导民教为之先故礼教明于朝廷而后风化逹扵四海今西南夷土官各遣子弟来朝求入太学因其慕义特允其请耳尔等善为训教俾有成就庶不负逺人慕学之心
　　洪武二十七年三月有儒士初授知县陛辞上问之曰试言莅民之道何先对曰教化为先曰教化何施对曰奨劝之上曰治民固以教化为本而身又为教化之夲长一邑则系一邑之望民率视己以为则己身不正民将何法虽多为奨劝彼不见信故曰以身教者从以言教者讼尔其试之
　　耕借之训
　　洪武二年十二月上躬耕借田遣官享先农礼成宴羣臣扵坛所上曰耕借田古礼也一以供粢盛一以劝农务本也朕即位以来恒举行之惟欲使民知劝尽力扵田畆以遂其生养非事虚文今礼成与尔羣臣享胙扵此岂徒为宴饮之乐正欲羣臣知重农之意羣臣皆顿首谢
　　进膳之训
　　洪武七年五月礼部尚书牛谅上所考定进膳礼奏言古礼凡大祀斋之日宰犊牛以为膳以助精神上曰太牢非常用致斋三日而供三犊所费太侈夫俭可以制欲澹可以熈性若无节制惟事奢侈徒増伤物之心何益事神之道谅曰周礼是古人所定非过侈也上曰周官之法不行于后世多矣惟自奉者乃欲法古其可哉
　　乐歌之训
　　洪武七年九月翰林院奏进回銮乐歌先是上以祭祀还宫宜用乐舞前导命翰林儒臣譔乐章以致敬慎监戒之意谕之曰古人诗歌辞曲皆寓讽谏之意后世乐章惟闻颂美无复古意夫常闻讽谏则使人惕然有警若颂美之辞使人闻之意怠而自恃之心生盖自恃者日骄自警者日强朕意如此卿等其譔述毋有所避
　　祀元主之训
　　洪武十一年六月遣使致祭故元防主扵沙漠上命礼部臣曰曩者元运既终其末帝能知天命遁归沙漠今闻其子阿裕锡哩达喇殁扵彼可遣使吊祭礼部臣对曰道里辽逺使者难至况彼久离中华已变异俗非典礼所加上曰以天下为一家彼不出覆载之外何逺之有彼虽异俗其爱憎之情未尝不同敬其主则其臣悦况典礼所加其孰能违徳舍礼哉扵是自为文祭之
　　武臣礼度之训
　　洪武二年正月上御奉天殿受朝贺大宴羣臣宴毕见诸功臣进退有礼召前谕之曰朝廷之间以礼为主人之有礼如衣之有章朕闻元世祖命巴延阿珠二人平江南班师之日世祖遣儒臣许衡赍酒郊迎之两人推让莫肯先饮巴延曰阿珠之功当先酌阿珠曰巴延之功当先酌相让者久之衡叹曰贤矣哉古有拔剑击柱而争功者视此何如今观卿等虽出身行阵而进退周旋不失礼度朕为之喜卿等能始终如此何患后世无称道之者
　　尚礼之训
　　吴元年正月上谕左相国徐达等曰礼法国之纪纲礼法立则人志定上下安建国之初此为先务吾昔起兵濠梁见当时主将皆无礼法恣情私纵为暴乱不知驭下之道是以卒至扵亡今吾所任将帅皆昔同功一体之人自其归心扵我即与之定名分明号令故诸将皆聴命无敢有异者尔等为吾辅相当守此道无谨扵始而忽扵终也又谕廷臣曰剽悍骄暴非人之性也习也茍有礼法以一之则剽悍者可使善柔骄暴者可使循帖若踶啮之马调御有道久则自然驯熟属兹草创茍非礼法人无所守故必当以此洗涤渐染之习然制礼立法非难遵守礼法为难人知遵守自无暴悍能守法则不至暴悍夫三尺童子至弱也遇强暴而不敢欺者以有礼法故耳方今所当急者此为先务不可后也
　　交神之训
　　洪武元年上谕羣臣曰凡祭享之礼载牲致帛交扵神明费出已帑神必歆之如庶人陌纸瓣香皆可格神不以菲薄而弗享者何也所得之物皆已力所致也若国家仓廪府库所积乃生民脂膏以此为尊醪爼馔充实神庭徼求福祉以私扵身神可欺乎惟为国为民祈祷如水旱疾疫师旅之类也
　　十月上命宰臣曰祀神之道贵乎洁诚若执事之人衣服垢何以交神明今圜丘之祀凡执事之官各赐以新衣仍饬其斋洁毋致亵慢
　　科试之训
　　洪武四年正月上谓中书省臣曰今天下已定致治之道在扵任贤既设科取士各行省连试三年庶贤才众多而官足任使也自后三年一举着为定例
　　励士之训
　　洪武五年正月上谓礼部臣曰近代以来举人不中程式为有司所黜者多不省已自修以图再进徃徃摭拾主司细故谤毁以逞私忿礼让亷耻之风不立今后有此者罪之
　　防祀之训
　　洪武五年五月命各司置斋戒牌上谕中书省臣曰斋戒古人所以致洁扵鬼神也朕扵祭祀毎斋戒必尽其诚不敢少有怠忽尚虑诸司不能体此致斋之日防慢弗谨虽幽有神鬼司察其罪不若预为戒饬使知所警其命诸司各置木牌刻文其上曰国有常宪神有鉴焉毎遇祭祀则设之
　　洪武六年二月上谕太常司臣曰今后祭太嵗风云雷岳镇海凟山川城隍旗纛诸神朕亲行中五坛礼余坛魏郑曺宋卫五国公及中山江夏江隂三侯分祀夫祭祀之道在诚敬孔子曰祭如在祭神如神在茍有一毫诚敬未至神必不格而牲醴庶品皆为虚文又焉用祭朕自即位以来扵祀神之道不敢怠忽常加儆惕务致其诚尔太常职専祀事宜益加修谨以副朕事神之意
　　择国学官之训
　　洪武六年正月礼部奏増广国子生上曰湏先择国子学官师得其人则教育有效非其人増广徒多何益盖瞽者不能辨色聋者不能辨声学者而无师授亦如聋瞽之扵声色朕观前代学者出为世用虽繇其质美实亦得师以造就之后来师不知所以教子弟不知所以学一以记诵为能故卒无实用今民间俊秀子弟可以充选者虽众茍无端人正士为之模范求其成材难矣故曰务学不如务求师今祭酒乏人卿等为朕询采天下名士通今博古才徳兼备宜为人师者以名闻洪武十二年礼部尚书李叔正言州县儒学训导多以贤良等科荐至京师范缺员生徒废业上曰学校人才所出朕方以未得明师为忧而有司又防而举之甚失教育人材之意其即禁之着为令
　　十一月禁有司不得差遣学官时松江府华亭县儒学教谕曺宗儒屡为府县差遣宗儒以为言上谕礼部臣曰教官训导所以作养生徒为国储材尔者有司徃徃委以公务使不尽心教训甚非所以崇儒重道之意其禁止之
　　洪武十三年上谕礼部臣曰学官所以造就人材模范后进非老成笃学之士莫宜居是其令各按察司精考儒学官不通经学者送吏部别用其有通经术能文章滞扵下僚者悉以名闻
　　洪武十七年正月上谕礼部臣曰天下府州县学官总理学士其训导専教生徒毋令同署公文以妨讲授尔礼部其移文天下学校永为遵守
　　洪武十八年四月引奏下第举人俱授教官上谕曰教学之方非求速成辟之为层台者必基于篑土行千里者必始扵跬歩但当勉其勤力循序渐进自有其效耳若急遽茍且未得扵此而即求扵彼非但学者无益尔亦徒劳矣且尔等年方壮盛虽职在教人尤当自修其道湏常谦抑不可自满即如工人习技常见已不若人则所习益髙汝其勉之
　　洪武二十四年上谓礼部臣曰教官训导教育贤才非有司剧任可比今后遇有除授皆赐之衣服使知所重也
　　洪武三十年申明学规上谕礼部臣曰太学育才之地朝廷厚廪禄广学舍延致师儒以教诸生期扵有成为国家用近者师道不立学规废弛诸生惰业至有不通文理不精书筭不谙吏事甚者抗拒师长违越礼法甚非育材养贤之道也向者已令条陈学规俾师生遵守尔等宜申明之
　　求贤之训
　　洪武七年上谕中书省臣曰朕从科举以求天下贤才务得经明行修文质相称之士以资任使今有司所取多后生少年观其文词若可与有为及试用之能以所学措诸行事者甚寡朕以实心求贤而天下以虚文应选非朕责实求贤之意也今各处科举宜暂停罢别令有司察举贤才必以徳为本而文艺次之庶几天下学者知所向方而士习归扵务本
　　礼言之训
　　洪武七年上谕礼臣曰朝廷礼法之所自出天下之所瞻视凡文武官扵朝班奏对之际言辞当详雅切实勿为浮溢之语若事莅临下湏有惠有威使人畏服切戒忿怒及恶言加人先圣云非礼勿言礼云君子恶言不出扵口卿等为礼官当致谨扵此庶无忝扵尔职也
　　表笺之训
　　洪武七年诏禁四六文辞先是上命翰林儒臣择唐宋名儒表笺可为法者翰林诸臣以栁宗元代栁公绰谢奏表及韩愈贺表进上命中书省臣録二表颁为天下式因谕羣臣曰唐虞三代典谟训诰之词质实不华诚可为千万世法汉魏之间犹为近古晋宋以降文体日衰骈俪绮靡而古法荡然矣唐宋之时名儒辈出虽欲变之而卒未能尽变近代制诰章表之类仍蹈旧习朕尝以其雕琢殊异古体且使事为浮文所蔽其自今凡告谕臣下之词务从简古以革习尔中书宜播告中外臣民凡表笺奏防毋用四六对偶悉从典雅
　　逹民情之训
　　洪武十一年上谓礼部臣曰周书有言人无扵水监当扵民监人君深居独处能明见万里者良由兼聴广览以逹民情前元之世政専中书凡事必先关报然后奏闻其君又多昏蔽是致民情不逹防至大乱深可为戒大抵民情幽隠猝难毕逹茍忽而不究天下离合之机系焉甚可畏也所以古人通耳目扵外监得失扵民有见扵此矣尔礼部其定奏式申明天下
　　释菜之训
　　洪武十五年上谓礼部尚书曰国学新成朕将释菜令诸儒议礼议者曰孔子虽圣人臣也礼宜一奠而再拜朕以为孔子明道徳以教后世岂可以职位论哉周太祖曰百世帝王之师敢不拜乎遂再拜朕深嘉其明断不惑扵左右之言今朕君天下敬礼百神扵先师之礼宜加尊崇
　　祀帝王之训
　　洪武九年十一月上谕礼官曰歴代帝王庙皆祀开基创业之君周文王虽基周命然终守臣节唐髙祖虽有天下然皆太宗之力可勿设二主止扵陵庙致祭庶扵公论为宜其定祭仪来嵗朕将亲祀焉
　　优夷之训
　　洪武十六年五月上谓礼部臣曰诸蛮夷酋长来朝渉履山海动经数万里彼既慕义来归则赏予之物宜厚以示朝廷懐柔之意
　　吊防之训
　　洪武十七年上谕礼部臣曰近者海运军士溺死者几二百人朕闻之怆然扵懐夫死生固有定数然骨肉分离遂至永隔子之思父妻之念夫父母之忆子悲痛之情何堪尔礼部即下所司令各厚防其家
　　洪武十八年上谓礼部郎中金雍曰养生送死人子之至情今内外文武羣臣有亲殁官所路逺不能归者令有司以舟车资送还乡着为令
　　上谕礼部臣曰从征云南军士回者已加赏赉其戍守者湏按例给之死者宜厚防其家病故战殁者宜有差等盖朝廷爵赏所以示劝惩必出至公乃可厌服人心茍施之弗当则人心懈怠谁肯勉力事公卿等其慎之
　　驭夷之训
　　洪武十八年正月上谕礼部臣曰覆载之间藩邦小国多矣有能知天命守分限不恃险阻修理事上以保生民未有不绵其国祚若施谲诈肆侮慢未有不搆兵祸以殃其民髙丽王王颛自朕即位以来称臣入贡朕尝推诚待之大要欲使三韩之人举得其安岂意王颛被弑而殒其臣欲掩己恶来请约束朕数不允聴彼自为声教而其请不已是以索其嵗贡然中国岂倚此为富不过以试其诚伪耳今既聴命其心已见宜再与之约削其嵗贡令三年一朝贡马五十匹至二十一年正旦乃贡汝宜以此意谕之
　　却贺之训
　　洪武十八年夏四月五色云见乙未五色云再见礼部请率百官表贺上谕之曰天下康宁人无灾害祥瑞之应固和气所召昔舜有卿云之歌当有元凯岳牧之贤相与共致雍熈之治朕徳不逮治化未臻岂可遽以是受贺前代帝王嘉定祥瑞臣下从而和之徃徃不知省惧以至灾异之来不复能弭盖夸侈之心生则戒慎之志怠故鲜克有终可以为戒
　　荐举之训
　　洪武十八年诏举孝亷之士上谕礼部臣曰朕向者令有司举聪明正直之士至者多非其人甚孤所望朕闻古者选用孝亷孝者忠厚恺悌亷者洁已清修如此则能爱人守法可以从政矣其令州县凡民有孝亷之行着闻乡里者正官与耆民以礼遣送京师非其人勿滥
　　读法之训
　　洪武二十年上谓礼部尚书李原吉曰朕制大诰三编颁示天下俾为官者知所监戒百姓有所持循若能遵守不至为非其令民间子弟扵农隙之时讲读之
　　嵗贡之训
　　洪武二十年诏更定嵗贡生员例府学嵗一人州学二嵗一人县学三嵗一人上谓礼部尚书李原吉曰昔人有言不素养士而欲求贤譬犹不琢玉而求文采夫天下未常无贤才顾养之之道何如耳尝命天下学校凡民间子弟愿遣入学者聴复其身家今定嵗贡之例必资性淳厚学问有成年二十以上者方许充贡尔礼部其申明之
　　朝贡之训
　　洪武二十三年上谓礼部尚书李原吉曰安南逺居海濵率先効顺方物之贡嵗以为常朕念彼知向慕中华服我声教岂在数贡故尝以海外诸国嵗一贡献转运之烦实劳民力已命三年一朝今安南不从所谕又复入贡尔礼部其速令广西遣还必三年乃来也
　　防议之训
　　洪武二十四年上御华盖殿谓六部臣天下事体皆有至当之理但人识见不同决断之顷各执一偏故难尽善惟揆之扵理则自无自今凡有政令必防官详议所论佥可然后施行欲事皆善必当如此卿等其各尽乃心毋阿比以为同毋矫讦以为异允执厥中以副朕所托
</div>
    <div class="pagination">
<a href="礼部志稿.html">上一页</a><a href="礼部志稿.html">1</a><span class="current-page">2</span><a href="礼部志稿_page3.html">3</a><a href="礼部志稿_page4.html">4</a><a href="礼部志稿_page5.html">5</a><a href="礼部志稿_page6.html">6</a><a href="礼部志稿_page7.html">7</a><span>...</span><a href="礼部志稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
