<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 10 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 10 页/共 108 页</h1>
    <div class="content">　　郑樵通志宋时吏部尚书领吏部删定三公比部四曹孝武不欲威权在下大明二年分吏部尚书置二人以轻其任而省五兵后还置一吏部尚书宋书百官志太祖元嘉十八年增删定曹郎次在左民曹上葢魏世之定科【即定课】郎也三十年又置功论郎次都官之下在删定之上
　　南齐书百官志吏部尚书领吏部删定三公比部四曹
　　谨案宋齐以比部主法制故领于吏部尚书而隋以后则皆属刑部又功论郎所掌本考功法而南齐志所载乃领于都官尚书不吏部葢时未有六部定制故随宜统摄不相画一也今悉以现行职掌所承为定以功论郎系之吏部而比部郎则仍列入刑部表内他并仿此
　　隋书百官志梁置吏部尚书吏部删定三公比部等郎天监三年置侍郎其郎中在职勤能满二载者转之陈承梁皆循其制吏部尚书中二千石品第三尚书吏部侍郎郎中六百石品第四
　　通典尚书都令史宋齐八人梁五人谓之五都令史旧用人常轻武帝诏用士人乃以司空法曹参军刘显兼吏部都○晋宋兰台寺正书令史虽行文书皆有品秩朱衣执板给书僮梁陈同
　　北魏
　　魏书官氏志吏部尚书第三品尚书吏部侍郎第四品尚书郎中第六品尚书都令史主事令史从第八品【皇始四年复尚书三十六曹置代人令史一人译令史一人书令史一人】谨案主事之名本起于汉之光禄勲【后汉书范滂传滂迁光禄勲主事时陈蕃为光禄勲滂执公仪诣蕃蕃不止之滂投版弃官去】自魏于尚书诸司各置主事令史隋代又去令史字遂为今各部主事之权舆然唐宋多用流外其品犹卑金始用士人大定中并用进士而所掌不过吏职故明初尚为首领官至洪武中改主事为司官乃与郎中员外郎并称清选矣
　　后周
　　后周书苏绰列传太祖依周礼建六官天官府管冡宰等众职
　　马端临文献通考后周有吏部中大夫一人【掌羣臣及诸子之簿辨其贵贱与其年嵗嵗登下其损益之数依六勲之赏颁禄之差】小吏部下大夫一人【掌贰吏部之事】领司勲上士等官属大司马
　　隋
　　隋书百官志高祖置吏部尚书统吏部侍郎二人主爵侍郎一人司勲侍郎二人考功侍郎一人○尚书省二十四司各置员外郎一人以司其曹之籍帐侍郎阙则厘其曹事炀帝定尚书六曹各侍郎一人以贰尚书之职诸曹侍郎并改为郎又改吏部为选部郎【诸部别见后】以异六侍郎之名废诸司员外郎而每增置一曹郎各为二员寻又毎减一郎置承务郎一人同员外之职
　　通典开皇三年置员外郎今尚书员外郎自此始以前歴代谓之尚书郎或谓之侍郎皆无员外郎之号前代史传及职官要録或有言员外郎者盖谓员外散骑侍郎耳非尚书之职
　　通志尚书都令史隋改都事炀帝分六尚书置六人领六曹事○主事令史炀帝去令史之名但曰主事随曹闲剧毎十令史置一主事不满十者亦一人杂用士人○令史后魏谓之流外勲品北齐尚书郎判事正令史侧坐书令史过事自隋以来渐为卑冗炀帝以四省三台皆曰令史九寺五监诸府卫皆曰府史
　　谨案前代尚书曹名増减不一自隋文帝置吏部礼部兵部都官度支工部六曹旋复改度支为民部都官为刑部于是六部之名至今沿为定式其侍郎员外郎主事诸官亦皆定于隋代汉魏以来尚书规制至此而斟酌渐密故后来多本之焉
　　唐
　　旧唐书百官志吏部尚书一员【正三品龙朔二年改为司列太常伯光宅元年改为天官尚书神龙复为吏部尚书】侍郎二员【正四品上龙朔改为司列少常伯咸亨复总章元年吏部兵部各増置侍郎一员】掌天下官吏选授勲封考课之政令其属有四一曰吏部二曰司封三曰司勲四曰考功总其职务而行其制命尚书侍郎分为三铨【尚书为尚书铨侍郎二人分为中铨东铨】择人以四才校功以三实据其官资量其注拟以定九流之品格郎中二员【并从五品上龙朔为司列大夫咸亨光宅并随曹改】员外郎二员【并从六品上】郎中一人掌考天下文吏之班秩阶品郎中一人掌小铨以其在九流之外谓之流外铨亦谓之小选【小铨旧委郎中専知开元二十五年又勅铨试讫留放皆尚书侍郎定之也】员外郎一人掌判南曹【曹在选曹之南故谓之南曹】员外郎一人掌判曹务○司封郎中一员【从五品上隋曰主爵郎武徳因之龙朔改为司封大夫光宅改司封郎中】司封员外郎一员【从六品上】掌国之封爵○司勲郎中一员【从五品上隋曰司勲郎武徳初乃加中字龙朔改为司勲大夫咸亨复】司勲员外郎二员【从六品上】掌邦国官人之勲级○考功郎中一员【从五品上龙朔二年改为司绩大夫咸亨初乃复】考功员外郎一员【从六品上】掌内外文武官吏之考课司马光资治通鉴天寳十一载三月乙巳改吏部为文部【至徳二载复旧】
　　唐六典尚书左右司各掌付十有二司之事以举正稽违省署符目都事监而受焉左右司都事从七品上主事从九品上
　　谨案唐宋以来尚书左右司本都省僚属説已具前自明代分建六部革都省之制左右司郎中员外郎俱已乆废惟今各部堂主事司务所掌如受遣文书考察掾史诸务尚即前代左右司都事主事之旧职谨以左司者着之吏部表内他部仿此
　　新唐书百官志吏部主事四人司封主事二人司勲主事四人考功主事三人【胡三省通鉴注唐主事并用流外入流者补之】吏部令史三十人书令史六十人制书令史十四人甲库令史十三人亭长八人掌固十二人司封令史四人书令史九人掌固四人司勲令史三十三人书令史六十七人掌固四人考功令史十五人书令史三十人掌固四人
　　谨案唐承隋制尚书六部部各四曹凡二十四曹其毎部首曹即以本部为曹名佐其长而行政令谓之本曹【如吏部即为尚书吏部郎中员外郎户部即为尚书户部郎中员外郎】其余三曹各以职掌分列而署衔则不冠以本部名谓之子司【如司封则但曰尚书司封郎中员外郎司勲则但曰尚书司勲郎中员外郎并不冠以吏部】宋制因之所谓吏勲封考户度金仓礼祠主膳兵职驾库刑都比门工屯虞水者是也金元六部皆无分曹明初复仍唐制部设四曹而首曹之以本部为名者则改称总部寻又改吏礼兵工四总部为文选仪制武选营缮四清吏司至此始别置曹名后遂沿为定制然溯其源流则固唐宋之本曹也至考自唐迄明皆为吏部第四曹
　　本朝始改列文选之次葢一司铨政一司考课相辅而行扵体制斯为允称矣
　　唐防要唐因隋制吏部尚书掌铨六品七品选侍郎掌铨八品九品选至景云九年宋璟为吏部尚书始相通与侍郎分知因为故事
　　通典自开元以来宰相员少资地崇高又以兵吏尚书权位尤美而宰臣多兼领之但从容衡轴不自铨综其选试之任皆侍郎専之尚书通署而已遂为故事或分领其事则列为三铨【四年六月勅员外郎御史并余供奉官直进名勅授自此不在吏部】尚书掌其一侍郎掌其二顾炎武日知録唐贞观元年京师谷贵始分人于雒州置选至开耀元年以河雒天下之中诏东西二曹两都分简谓之东选是东都一掌选也黔中岭南闽中官不由吏部委都督选择土人补授上元三年勅毎年遣五品已上官充南选使仍令御史同往注拟大厯十四年诏専委南选使停遣御史是黔中岭南闽下各一掌选也李岘传曰代宗征岘为荆南节度知江淮选补使又曰罢相为吏部尚书知江淮选举置铨于洪州刘滋传曰兴元元年改吏部侍郎往洪州知选事是江南又一掌选也
　　李肇国史补郎官故事吏部郎中二防先小铨次格式员外郎二防先南曹次废置其制尚矣王定保唐摭言俊秀等科比皆考功主之开元二十四年廷议以省郎位轻不足以临多士乃诏礼部侍郎専之
　　谨案考功本掌贡举及议諡之事其后贡举虽归之礼部而议諡之职至宋犹然明初始以属之内阁云
　　锦绣万花谷【无撰人名】尚书郎自两汉后妙选其人唐贞观以来尤重其职吏部前行最为要剧自后行改入皆为美迁【案唐制尚书六曹以吏部兵部为前行戸部刑部为中行礼部工部为后行】考功员外郎専掌贡举员外郎之最望者也
　　五季
　　五代史本纪吏部侍郎于兢为中书侍郎
　　五代史列传李琪迁吏部尚书
　　谨案五代新史阙职官志旧史虽有之而简陋殊甚故官制无可考见以纪传核之六曹官名大约多仍唐旧今畧采二条以见其槩又豆卢革传载唐梁之际吏部铨文书不完因縁为奸利郭崇韬请论以法选人吴延皓改告身事发尚书左丞判吏部铨崔沂等皆贬据此则后唐吏部铨又甞以他官掌之亦不尽用三铨之法也
　　宋
　　文献通考宋朝典选之职自分为四文选二曰审官东院【淳化二年置磨勘京朝官院又以差遣院并入号磨勘差遣院亦名考课院淳化四年以考课京朝官院为审官院熈寕间置审官西院以主武选于是改审官院为审官东院焉】曰流内铨武选二曰审官西院曰三班院元丰定制以审官东院为尚书左选审官西院为尚书右选流内铨为侍郎左选三班院为侍郎右选掌文武官选授勲封考课之政令文臣寄禄官自朝议大夫职事官自大理正以下归尚书左选武臣陞朝官自皇城使职事官自金吾卫仗司以下归尚书右选自初仕至州县幕职官归侍郎左选自借差监当至供奉官军使归侍郎右选凡分职为三封爵赠官之事司封主之赐功定省之事司勲主之官资课最名諡之事考功主之
　　宋史职官志吏部尚书掌文武二选之法所隶官分掌其事兼总于尚书騐实而后判成置吏曰主事令史曰书令史曰守当官二十四司亦如之南渡初诸曹长贰互置惟吏部偹官绍兴八年置权尚书以处未应资格之人○侍郎分左右选建炎四年置权侍郎满二年为真旧制吏部除侍郎二员分典左右选总称吏部侍郎间命官兼摄惟称左选侍郎或右选而已绍兴三年始有侍左侍郎侍右侍郎之称既而径入除目相承不改○郎中员外郎旧主判二人以朝官充元丰官制行置吏部郎中主管尚书左右选及侍郎左右选各一员防掌选事而分治之凡郎官并用知府资序以上人充未及者为员外郎绍兴八年吕希常兼权侍右郎官绍兴三十一年李端明除尚右郎官既而何俌倓费行之除吏部郎官皆有侍左侍右尚左尚右之称自此相承不改○司封郎中员外郎掌官封叙赠承袭之事○司勲郎中员外郎掌勲赏之事○考功郎中员外郎掌文武选叙磨勘资任考课之政令○尚书左右司分房十置都事三人主事六人
　　谨案唐以吏部主文选兵部主武选宋则文武二选悉归之吏部且有由中书枢密除授并不经吏部二选者宋六曹悉仍唐制惟选法视唐为较异云
　　李心建炎以来朝野杂记六部监门官绍兴二年初置秩比寺监丞郎官有缺得兼之内选则为寺监丞或权郎外除至有为诸路总领者六部架阁官崇宁间始置迄宣和再置再省绍兴三年立六部架阁库十五年复置官四人
　　谨案宋六部同建于尚书都省故监门官得统司六部之事以其职考之似即今之司务也至宋制六部成案留部二年然后藏之架阁库又八年则委之金耀门文书库故特设官以掌之今之六部文案各留本司诸曹皆自为典守是以前代架阁掌固之官悉罢之而不设焉
　　辽
　　辽史百官志契丹南枢密院掌文铨部族丁赋之政凡契丹人民皆属焉以其牙帐居大内之南故名南院○南院枢密使○知南院枢密使事○知南院枢密事○南院枢密副使○知南院枢密副使事○同知南院枢密使事○签书南枢密院事○南院都承防○南院副承防○南院林牙○知南院帖黄○给事南院知圣防头子事○掌南院头子○南枢密院敞史○南院郎君○南枢密院通事○南院掾史
　　谨案辽代北面官僚不设六部辽史百官志谓南枢密院视吏部今特着之于表以存一代之沿革其南北二王等官之视各部者均仿此分系至南面汉官多依唐制而百官志亦不能具详惟吏部尚书刘绩见于圣宗本纪开泰元年今并着于表以见其概焉
　　金
　　金史百官志吏部尚书一员正三品侍郎一员正四品郎中二员从五品员外郎从六品掌文武选授勲封考课出给制诰之政以才行劳效比仕者之贤否以行止文册贴黄簿制各阙之机要正七品以上以名上省聴制授从七品以下毎至季月则循资格而拟注自八品以上则奏以下则否侍郎以下皆为尚书之贰郎中掌文武选流外迁用官吏差使行止名簿封爵制诰一员掌勲级酬赏承袭用廕循迁致仕考课议諡之事员外郎分判曹务及防议事所掌与郎中同主事四员从七品掌知管差除校勘行止分掌封勲资考之事惟选事则通署及掌受事付事检勾稽失省署文牍兼知本部宿直检校架阁余部主事自受事付事以下所掌并同此【皇綂四年六部主事始用汉士人大定三年用进士非特防不得拟吏人令史六十九人内女直二十九人译史五人通事二人】架阁库管勾正八品同管勾一员尚书左右都事正七品掌检勾稽失省署文牍
　　谨案金代六部统为一署不设书属而以郎中员外郎分判诸务元制亦同俱视唐宋为稍异惟吏部兼文武两铨则犹沿宋之旧也
　　元
　　元史百官志吏部尚书三员正三品侍郎二员正四品郎中二员从五品员外郎二员从六品掌天下官吏选授之政令凡职官铨综之典吏员调补之格封勲爵邑之制考课殿最之法悉以任之主事三员蒙古笔且齐【蒙古语写字人也原作必阇赤今改正】三人令史二十五人回回令史二人克哷穆尔齐【蒙古语通事也原作怯里马赤今改正】一人知印二人奏差六人铨写五人典吏一十九人○左三部照磨所秩正八品照磨一员掌吏戸礼三部钱谷计帐之事典吏八人富大用事文类聚元左右司各置都事吏部掌天下文武官吏选授勲封考察亷能出给制诰等事司封司勲考功无専曹有封诰科勲封科考选科以令史分头掌之
　　谨案元中统初以吏户礼为左三部兵刑工为右三部至元中又以吏礼为一部兵刑为一部户工各为一部其后始分列尚书六部迨尚书省废后以其职并入中书六部遂改统于中书省故元代文移皆称中书某部云
　　明
　　邓球泳化类编洪武戊申始设六部官职以分理天下庶务仍统于中书省庚申春革中书省罢丞相永不许设遂定六部尚书正二品左右侍郎正三品郎中正五品员外郎从五品主事从六品及都察院通政司大理寺为正九卿衙门自是中书之政分于六部
　　明史职官志吏部尚书一人左右侍郎各一人其属司务防司务二人文选騐封稽勲考功四清吏司各郎中一人员外郎一人主事一人尚书掌天下官吏选授封勲考课之政令以甄别人才赞天子治视五部为特重侍郎为之贰司务掌催督稽缓勾销簿书【明初设主事司务各四人为首领官有主事印洪武二十九年改主事为司官裁司务二人各部并同】文选掌官吏班秩迁陞改调之事騐封掌封爵袭廕褒赠吏算之事稽勲掌勲级名籍防养之事考功掌官吏考课黜陟之事明初设四部于中书省分掌钱谷礼仪刑名营造之务洪武元年始置六部吏部设总部司勲考功三属部十三年罢中书省仿周官六卿之制陞六部秩毎部分四属部吏部属部加司封二十二年改总部为选部二十九年定为文选騐封稽勲考功四司并五部属皆称清吏司景泰中吏部尝设二尚书天顺初复罢其一吏部尚书表率百僚进退庶官铨衡重地其礼数殊异无与并者永乐初选翰林官入直内阁其后大学士杨士竒等加至三孤兼尚书衔然品叙列尚书蹇义夏原吉下景防中左都御史王文陞吏部尚书兼学士入内阁其班位犹以原衔为序次自治六年二月内宴大学士邱濬遂以太子太保礼部尚书居太子太保吏部尚书王恕之上其后由侍郎詹事入阁者班皆列六部上矣
　　永乐大典吏部原设总部司封司勲考功铜印各一颗各设郎中员外郎首领官主事铜印各一颗洪武二十二年二月将总部改为选部二十九年八月将选部等部改为文选等清吏司郎中员外郎主事连衔书卷主事印革去
　　谨案歴代省署以令史掌文书其官起于前汉史记酷吏传赵禹补中都官用亷为令史是也东汉尚书令史秩二百石华峤后汉书称郎主文案与令史不殊应劭汉官仪亦云尚书令史满嵗为尚书郎出亦与郎同宰百里郎与令史分职受事葢其迁除之重如此三国魏令史第八品晋亦二百石宋齐梁陈品并第八朱衣执板进贤一梁冠梁武帝至择朝臣才地并美者以充其选北魏有译史令书令史亦皆八品隋初着令以为流外勲品唐代限考始入流于是遂为吏途宋亦案考出职至诸州上佐金尚书省有契丹令史女直令史译史等职选用之途有四曰文资曰女直进士曰右职曰宰执子其迁转视唐宋较优元虞集经世大典叙録称元入官之制自吏业进者为多卿相守令于此焉出故补吏法最为详密六部令史以诸路儒学岁贡人充之其译史蒙古笔且齐诸职亦多以从七品流官补用综其资格虽代有升降而周礼所谓掌官书以賛治者固八职之一也
　　本朝诸司衙门各置满洲蒙古汉军笔帖式以繙译清汉章奏文牍盖即金元女直令史译史蒙古笔且齐之职而其原实沿歴代令史遗制特是唐宋用人颇轻而今笔帖式为八旗子弟进身之阶自举人贡监任子以逮官学义学生皆得预选集试而后命之引
　　见而后官之为内外升转之法以激励之抡覈维精人材奋起盖登用之广视金制而详慎弥加迁擢之优视汉制而考核尤备洵非前代仅称杂流者所可比拟矣谨畧采沿革着之于表而复论次大槩附识于吏部篇末云
　　又按明代铨政主于文选一司自部院属官府县正佐皆聼吏部择人注授初无成法而大僚则由廷议防推是以用舎大权悉归臣下掌握然究其所推者又不必尽孚舆论大扺仍视大臣居首者意指所向而羣相附和之其阙门聚议不过沿习具文并无一人能主持公道是即所推者果克当其任而恩怨所在其不预推者势不能不生觖望营求倾轧将从此起又况所推不出于至公而徒以朝廷爵禄荣途为诸臣网利徇私之具其又何可胜道我
　　朝慎重名器董正治官首罢廷推之制凡内外大员皆由
　　特简即一命以上由部按例注阙者亦必经引见而后给凭赴职用人行政事事悉仰承
　　睿断
　　乾纲独揽柄不下移信亿万禩所当永为法守也












　　钦定厯代职官表卷五
　　钦定四库全书
　　钦定歴代职官表卷六
　　戸部表













<史部,职官类,官制之属,钦定历代职官表,卷六>
<史部,职官类,官制之属,钦定历代职官表,卷六>
　　谨案帝典舜命卨为司徒周官司徒掌邦教敷五典扰兆民此地官之始汉代尚书郎虽分主
　　户口财帛而司农少府二寺综治钱谷自魏立度支一曹以理财赋厥后左民右户建置相沿国用始归南省至隋唐定为六部而户部所掌遂当周理地官之任然司农太府两卿【北魏改少府为太府】歴代尚兼置不逮明太祖罢司农等官职乃尽归户部矣惟是自魏晋以来司农但领仓储太府独司库蔵户部虽有金仓二子部而出纳给受之事仍以属之两寺盖曹司繁剧财计事重一切委输勾检不能不别有専司者势也故明代虽并其事于户部而中叶分设仓塲侍郎専督粮储不治部事仍无殊前代司农卿太仓令之职守至
　　本朝户部三库即唐宋之太府左右蔵库而
　　特简大臣综理月要嵗防以受其成则又近于唐之度支使宋之三司使虽职事原属相闗而司存所在不可不详加条别谨考防史传以户部沿革诠次于篇而戸部三库仓塲衙门则各为一表系诸户部之后又寳泉局与寳源局虽分两部而职司圜法源委无殊今合为一表并附于户部焉







</div>
    <div class="pagination">
<a href="钦定历代职官表_page9.html">上一页</a><span>...</span><a href="钦定历代职官表_page5.html">5</a><a href="钦定历代职官表_page6.html">6</a><a href="钦定历代职官表_page7.html">7</a><a href="钦定历代职官表_page8.html">8</a><a href="钦定历代职官表_page9.html">9</a><span class="current-page">10</span><a href="钦定历代职官表_page11.html">11</a><a href="钦定历代职官表_page12.html">12</a><a href="钦定历代职官表_page13.html">13</a><a href="钦定历代职官表_page14.html">14</a><a href="钦定历代职官表_page15.html">15</a><span>...</span><a href="钦定历代职官表_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
