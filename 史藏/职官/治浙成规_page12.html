<!DOCTYPE html>
<html>
<head>
    <meta charset="UTF-8">
    <title>治浙成规 - 第 12 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>治浙成规 - 第 12 页/共 12 页</h1>
    <div class="content">　　奏为钦遵谕旨悉心筹议洋面捕盗事宜恭折覆奏仰祈圣鉴事窃臣等先后承准廷寄内开嘉庆四年八月初六日奉上谕御史黄照条奏立法防御沿海盗刼一折据称福建商船载货至数千担者请照两广之例准令携带礟位器械以资拒盗令滨海州县每年亲到村庄稽查保甲将福建渔船之双桅双篷者悉令撤去使不得远适大洋通贼获利各泛有能拏获盗船者如无失主具领请将船并货照例赏给其商船被刼不行救护及隐匿不报者照例治以纵贼之罪每年当三四等月南风盛发时令各省镇将弁兵于盗船出入要隘分布堵截至九十等月北风盛时则截其归路等语所奏于洋面捕盗事宜似有所见着传谕闽浙江南广东山东各督抚将该御史条奏五款悉心妥议是否可行据实具奏原折并着抄寄阅看钦此遵旨寄信前来臣等诡读之下仰见我皇上周谘博采期于绥靖海疆之至意臣等遵将该御史黄照条奏五款就闽浙两省地方情形及历办章程悉心筹议为我皇上陈之 
　　一该御史奏称向例商船不许携带鎗礟器械恐其藉此为匪又虞在洋被刼转资贼用自乾隆五十六年四月内两广督臣福康安酌定章程一折经奉上谕内海商船亦准带礟时系广东奉到廷寄并未通行现在福建省船仍沿旧例不准携带但商船既有本县牌照又行户连环保结行户皆有身家畏法之人决不滥保匪徒又自例禁以来洋盗鎗礟火药器械甚多并非刼自商船徒令无礟械之商民听其肆掠臣愚以为厦门货船如贩艚艍仔二种载货无多向系小家行户保结不足深信应令其同帮之船连环互保毋庸给予礟械其大家行户保结之商船载货至数千担者每船水手数十人自洋盗肆刼以来商船出洋皆候风汛结帮而行合数船之人不下数百若每船准令携带数十觔重礟四位酌添水手四名各带防身器械即遇盗船商民顾惜资本生命又有礟械协力拒鬬盗亦难以得志所带礟械注明船照内出入口时守口官弁按照查验遇有歇业换主照数缴官以备拨用等语臣等伏查出洋巨舰载货至数千担之多不但贩货商人资本丰厚即船户成造工价亦须数千金断无通盗济匪之理若给予礟位器械俾有自卫之具实足以捍御盗匪前据福建升任臬司刘烒奏请将闽省商船梁头在一丈三尺以上者照广东商船之例给予礟位器械钦奉谕旨敕交臣书　汪　等核议业经遵旨会议请如所奏办理所有浙江省商船名目虽与闽省不同而大小相等应请照福建臬司所奏梁头在一丈三尺以上者一体准给礟位器械梁头在一丈三尺以下者概不准给以示限制仍于礟械之上镌刻船户姓名将礟位火药器械数目注明船照内出入口岸时责成守口员弁核照查验遇有歇业换主照数缴官如有隐匿不缴或私行制造并未镌刻姓名者一经口岸查出即照夹带军器律治罪 
　　一该御史奏称沿海村庄旧有保甲但保甲之行地方官不过循例出票胥役人等派收陋规造册详报并未实力奉行充甲长者非懦弱无能则狥庇贪纵于缉匪安良之道毫无实际应请令濒海州县每年亲到村庄稽查一次甲长务择乡邻所畏服者充役甲内有交通洋匪及私出行刼确有凭据许其即行禀拏如有扶同狥隐及分赃受贿等弊一经发觉分别治罪等语臣等伏查保甲为弭盗之良法历经办有章程近年以来接水消赃各犯多有甲长指引捕获者是保甲之法巳有成效兹该御史奏称甲长务择乡邻所畏服者充役甲内有交通洋匪及私出行刼确有凭据许其禀拏如分赃受贿扶同狥隐分别治罪等语自属核实之意应如所奏办理惟所请濒海州县每年亲到村庄稽查一次其意似密而实疏查每年稽查一次为时甚暂奸匪闻知地方官将至本村何难预先躲避不若责令于因公下乡之便出其不意随时抽查窝藏者猝不及防逋逃者急不及避如有来历不明之人立即究问庶匪徒无所逃遁而不行举首之甲长亦无可狡饰臣等惟有督率各州县实力奉行不使虚应故事以收实效 
　　一该御史奏称海滨渔户素资网罟之利向时远出捕采皆所不禁或不得鱼偶亦为贼自盗船肆刼以来若辈通贼获利倍于捕鱼遂相率为之其船向泊海边并不报官查验立桅扯蓬往来自便或去而不来或来而复去且与盗船多同乡里或系亲戚尤难究诘名为渔船实则无形之盗也此而不除盗船根株断不能绝请将福建渔船小者毋庸置议其大者带有双桅双篷悉令撤去桅篷使不得远适止在海边捕采朝出暮归责成澳甲随时稽查有擅带桅篷者即禀官究治澳甲隐匿不禀一并严究则声息不通盗匪势孤不能猖獗等语臣等伏查定例商渔船只不分单桅双桅悉从民便造船时呈明州县官查取澳甲族邻各供结方准成造报县验明印烙字号姓名然后给照仍令一年期满赴原籍换照逾限不换不准出洋是以闽浙两省渔船俱准用篷桅盖缘海面与内河不同舟行必藉风力若如该御史所奏尽将篷桅撤去渔船断不能出洋采捕查两省沿海贫民藉捕采为生者不下数万家一旦绝其生计窃恐所谓无形之盗将尽驱而为盗矣查此项渔船向来责成各汛口员弁实力稽查出口时验明有无夹带淡水食米及违禁器械进口时查明鱼腊之外如有别项货物即根究来历以杜消赃之弊臣等到任后复督饬稽查防范甚属严密似不必因噎废食所有该御史奏请将渔船撤去桅篷之处应毋庸议 
　　一该御史奏称海边多水师将弁分驻凡岛屿洝澳可以泊船之处俱有汛防兵丁声势极相联络皆以防盗也而盗船不能长居海中多在近山水面游弈或停泊洝澳风平乃敢出洋行刼防汛之兵岂无见闻乃数年未有拏解者大抵非畏其凶恶则受其贿买然使徒畏其凶恶不敢向拏何难禀明本官仍乃隐忍不言其为贿买不辩自明定例汛地客船被刼汛官有应得处分奉行日久多媕婀了事若不大加整顿恐沿海汛兵皆为盗船所用请申严定例嗣后各汛有能拏获盗船者如无失主具领将船并货照例赏给在汛官兵并予超拔如盗船寄泊汛内不即向拏与商船在汛内被刼不行救护及据报而不转申者一经发觉亦照例治以纵贼之罪使汛防皆知顾忌不致仍前废弛等语臣等伏查盗船在洋刼掠不能长住一处亦从无收泊汛口港澳自投机穽之事其散伙登岸或坐杉板小船上岸偷水被兵役拏获者不可胜计历经审办有案该御史奏称数年未有拏解盖未知审奏之案故有此巳甚之词惟是沿海汛守兵丁为数众多其中奸良不一或有如该御史所奏受盗贿嘱狥隐故纵者亦难保其必无臣等随时查察有犯必惩决不敢媕婀了事至于拏获盗船无主赀财闽浙两省久有章程俱系全数赏给原获官兵惟无主盗船与赀财货物不同必须召买有人方能得价弁兵获盗解官之后仍应随同出洋不能从容寻觅售主势必日久朽烂有名无实是以向例惟拏获盗船俱留营配缉并不一并赏给应请仍如旧定章程办理毋庸更张 
　　一该御史奏称水师官兵每年有会哨之例其中勇往者固不乏人而偷安者亦所时有往往领兵赍粮而出寄泊偏僻洝澳粮尽而归或盗船巳去佯为追捕便可就势回棹旷职误公莫此为甚又艇匪出刼必由广东洋面多在春夏南风盛发时其去也多在秋冬北风盛发时其船本不甚多皆内贼为之党羽窃以每年当三四等月各省镇将弁兵于盗船出入要隘分布堵截令不得乘风而出至九十等月北风盛时则截其归路如此盗匪不能游弈自如 
　　又复协力追捕或可渐就歼除然必先事预防方克有济若俟闻报点兵急遽从事将哨船尚未出洋而盗巳远扬矣等语臣等伏查水师出洋巡哨向例有上班下班双月单月之分总巡专巡分巡之目嗣因洋匪充斥业将水师各营分列南北为犄角之势闽省以泉州之崇武为界崇武以南沠令南澳铜山金门及提标后营四镇将巡缉崇武以北派令海坛闽安烽火暨金利右营四镇将巡缉浙省温州镇配船四十只在闽浙交界之北关山巡缉以堵南来盗船黄岩镇配船三十只在石塘一带巡探与温州兵船上下策应定海镇配船三十只在石浦一带巡缉俾得声息相通遇有盗船即可上下知会合力截拏是于定例巡哨之外业巳酌量变通预为派拨并饬沿海营县将洋面有无盗船游弈及官兵船只经过收泊处所按五日一次禀报臣等复不时选差将备赍持令箭于各海口密行查察立法巳极周密该御史所奏官兵往往领兵赍粮而出寄泊偏僻洝澳粮尽而归等语此乃当年废弛之旧习迥非近日整饬之情形至于海洋浩淼无涯南北东西惟其所向与陆路有要隘可守者不同兵船何能遍布海洋截其来去至夷匪春夏乘南风而来秋冬乘北风而去此论其常然其来去之迟早亦无一定并非恰在三四等月即如上年夷匪船只于三月内由粤入闽本年在七月初间始至闽洋此其明证如必计月防缉万一该匪先期而至后期而归适如该御史所奏闻报点兵必致急遽从事应仍请按照闽浙二省现在缉捕章程随时酌量办理毋庸更张以上五条臣等谨就现在情形悉心会议恭折覆奏伏乞皇上睿鉴训示再浙江巡抚系臣书　兼署毋庸会衔合并声明谨奏于嘉庆四年九月二十一日恭折覆奏筹议洋面捕盗事宜先经抄折移付在案今于嘉庆四年十一月初三日在杭州府奉到朱批所议俱妥移知玉德照办可也钦此又原折内窃恐所谓无形之盗句旁奉朱批是钦此又应请仍如旧定章程办理毋庸更张句旁奉朱批是钦此相应恭录移付抚院衙门钦遵施行等因于嘉庆四年十一月十一日奉文行司 

　　○盗案俱归上盗地方参缉船户在别邑呈报者就近讯供移解 

　　浙江按察使司秦　为遵批议覆事嘉庆四年十二月二十七日奉巡抚部院阮　批平阳县通禀闽省船户林长春在太平石塘湾遇盗将船牵至该县北关洋行刼一案查议缘由奉批仰按察司秉公悉心妥议核详饬遵毋稍偏护仍候督部堂批示缴禀抄发并于该县详同前由奉批仰按察司查照另禀批示核议详覆一面速饬关查被刼月日所刼何物造册通详并会营严缉赃盗务获解究仍候督部堂批示缴图存等因又于嘉庆五年二月初二日奉总督部堂玉　批据禀盗匪将船牵去即系事主被刼之时此语颇中肯要即如此案该事主在石塘遇盗船牵至北关行刼据称洋面辽远中隔数县岂有将此经由各县汛一并查参之理至近来船户每多沿途盗卖客货隔属报刼以卸其盗卖根据文武各官恐干讳匿严谴遂即据移通详误罹处分者不少该县议请嗣后被刼船户在别属呈报必须商民到案讯取各结会移勘办之处亦似属可行仰浙江按察司逐细查明妥议详夺一面取具疏防迟延各职名送参毋违仍候抚部院批示缴禀抄发并于该县详同前由奉批仰浙江按察司查照该县另禀批示确查取揭详参至北关山既有内外洋之分则当日究在何处洋面被刼自应关传事主质讯明确以免彼此推诿未便以当埠陈侵悬拟之词作为依据并即核明先行详覆饬遵仍候抚部院批示缴图存等因奉此该署按察使秦瀛核议得盗匪在洋游奕飘忽无常行刼商船亦情形不一有将商贾船只从内洋带至外洋肆刼者亦有从此县洋面带至彼县洋面肆刼者亦有任意牵带越隔数县洋面始行肆刼者从前俱归行刼洋面承缉开参不特张万兴一案为然惟是各属洋面均有弁兵出哨内洋并有捕役稽查果能严密巡防盗匪自当绝迹商船俱可安行何致被盗行强将船牵去是事主遇盗之时即系官弁疏防之咎应请嗣后海洋被刼之案总归遇盗地方承缉扣参用专责成而杜推诿他如腹里江河两县交界之所或有此县境内遇盗抽帮带至彼县境内刼抢者又陆地富民重重广厦适跨两县交界之区盗贼在此邑界上破户越墙而入而攫取内室资财则在彼邑界内者亦或有之均请以遇盗带船及贼匪从入之处为准归该管地方官照例参缉以昭画一至船户揽载客货每有沿途盗卖于隔属衙门捏报盗刼以揜葢其侵吞之迹文武各官恐干讳匿严谴遂即据移通详诚如宪批误罹处分者不少应请嗣后海洋船户在别属呈报被盗必须商民到案就近讯明刼掠情形所失系何项货物指明内洋外洋取具切结移会失事地方官照依洋图会勘详缉毋庸关传事主以省拖累若无商民到案仅止船户一面之词以及呈报水手被掳者如在邻近州县即将原报之人移解讯供勘办倘或相离遥远应令收词之县细讯情形货物洋面内外取具牙保舵水人等切结移会勘详又盗匪强掳民人入伙或胁逼服役或勒银取赎往往有之而沿海居民渔户人等自行投入盗船其亲属在别州县具报被掳预为将来破案地步亦不能保其必无应令收词之官讯取确供果系被掳取具里邻切结移送勘缉似于体恤之中亦不失防奸之意缘奉饬议是否有当理合具详伏候宪台训示如蒙允准即通饬各属遵照并刊入治浙成规以垂久远其嘉庆二年以前之案碍难更易仍应照旧办理所有林长春报刼一案即请归太平县承缉第查林长春在闽省莆田县呈称代客王万利载运货物似本客并不在船又称嘉庆二年二月二十二日在太平县石塘澳地方遇有盗船行据太平县前署令王涛会勘石塘澳系极浅沙涂似非商船经由之处又称随赴太平县呈报被刼已蒙差缉等情严饬太平县正署各令俱覆称并无报案又称蒙福鼎县给发护照驾赴宁波交卸既先在太平县具报何以由福鼎县给照且货已被刼又赴宁波交卸何物据称八月回籍何又装运盐斤直至十一月始赴莆田县呈报种种情词尚未明确平阳县遵奉前督宪魁　关查切供之批屡次移明莆田县查传林长春确讯又详经本署司移咨福建臬司直至四年七月间仅据莆田县以林长春差传未到为词空文移覆迄今尚未传解亦未讯供移办是该事主林长春所报是否属实以及前开种种疑窦均应逐细讯明如在洋被刼不虚亦应讯其遇盗实在何处是否内洋所失货物每项若干以便督饬查参自应遵照宪批饬令关传林长春查讯分别办理合并详明统候宪示饬遵由嘉庆五年三月初九日奉巡抚部院阮　批如详通饬各属遵照并列入治浙成规遵行林长春一案即再飞催福建臬司转饬查传确讯速行移复核办仍候督部堂批示缴嘉庆五年四月初一日奉总督部堂玉　批如详通饬遵照并列入成规呈送一面饬速关催查讯明确详报仍候抚部院批示缴 

　　○定海县悬海村庄团练乡民防御洋盗酌给鸟鎗沿海各邑情势相同者听该守令议禀 

　　浙江按察使司秦　呈详为详请示遵事案据定海县知县宋如林禀称窃奉抚宪颁发海疆营县防捕事宜编查保甲条规并告示银两到县卑职逐条庄诵实为澄本清源弭盗安民之良法自宜次第举行方足以收实效当将奉发告示分发各庄糊板悬挂一面将办理保甲缘由具禀在案现在连日访举各庄堪充保正者俱有其人一俟奉到宪示当即酌点饬充分投遍查不致延误至于海洋防捕事宜更关紧要如稽察渔船查拏偷漏各条皆可随时查办惟团练乡民一条必须因地制宜及早赶办庶免临时贻误查卑县地居悬海附城老岸十八庄要隘已属繁多悬海十五庄孤山穷岛棋布星罗口岸更复不少兼之各处村庄非舟莫渡地势情形实与沿海州县迥不相同且近年盗匪出没靡常往来无定往往乘风突来居民猝不及备即受其殃各处口岸非无营汛防守无如匪徒登岸率皆引类呼朋每至不下数百其间众寡莫敌未免难支在附城老岸一闻盗匪众多犹可带领策应兵勇迅往抵御如悬海孤村事起仓卒实有呼号莫及之苦卑县洋面自嘉庆元年秋间艇匪窜入之际蒙吉升宪念切民瘼谕令各庄民自备农具协同兵勇防守无如农具但能拒盗于登岸之后不能抵御于拢涂之时短兵相接胜负难期庄民因此每多畏葸行之终无所益而各庄民皆思保守身家当时无不赴县请给鸟鎗卑职覩此情形不得不权为酌给随陆续赶造鸟鎗分给各庄乡勇协同防御盗始畏惧数年以来悬山岛屿皆得安宁惟因鸟鎗久奉禁止私藏即经收储县库今自上年十月间卑职会营在岑港地方击退艇匪拏获蓝亚照等九名之后各处居民复虑盗匪登岸滋事未免思患预防并以雇募乡勇御盗官给口粮实多费用而若辈在庄经旬累月亦不能一律安分各皆会同殷耆议立章程自愿挑选壮丁公同请给鸟鎗官为训练以为将来保守地方之计纷纷赴县具呈情甚恳切卑职查鸟鎗为军营利器虽毋许民间私置私藏但定例各省深山邃谷及附近山居驱逐猛兽均准报明地方官详查制给且浙省温台处等属均有酌留防兽鸟鎗实所以因地制宜捍卫地方而设并非一槩禁绝今卑县地方连年被盗扰害自宜暂准给发以安民心正在酌议条款具禀间适奉院宪大人颁行团练条规告示到县分贴之下各庄民求之益切卑职伏读　宪定团练条规本有给予器械贼去收回储库之谕自宜遵照奉行第各处村庄居民贤愚不一如相离海口甚远之处以及居民稠密原有官兵驻守地方一槩不准团练制给鸟鎗外其余庄分作为大中小三等酌定数目暂准给发鸟鎗应用一俟洋面宁靖尽数收缴销毁毋许存留滋事除应行团练各庄先饬遵行外所有给发鸟鎗之处可否遵行理合肃禀等情又据宁波府知府李坦禀称接奉抚宪札开照得编查保甲为稽查奸宄整顿地方要务经本部院酌定条规刊订成书通颁查办仰即转发所属一体实力奉行等因卑府遵即转饬恪遵办理并令将有须因地变通之处并遵宪谕各按地方情形据实摅陈兹据所属鄞慈奉镇象定等县陆续禀复均已敬谨遵办伏思编查保甲实为弭盗安民要务仰蒙抚宪筹定事宜一十二条既属简便易行又蒙代定告示札谕牌照册式并示以应行查禁条款遴选委员捐发银两分别赏罚明示劝惩更为权衡尽善间有临海太平鄞县等处各抒所见肃禀上陈亦无不兼听并观咸准采择仰见善政宜民务求详尽至意卑府查所属六县鄞县拟添查禁窃盗窝家一条又牌式内同居附居之下再分别奴仆雇工二项已奉允行慈奉镇三县咸称谨遵查办不敢疏懈象山一县地处沿海其石浦一处更为洋匪入境要隘必须编查与防御兼施据称务在保正得人层层稽查其办理之法尚属详慎至定海一县孤悬海外洋面繁多岙岛错杂编查防捕尤关紧要据称慎选保正于前举孝廉方正之中令其互相荐举自属人以类求之法据称保正改为柱首名目以示优异查保正改为公正里长已据太平县禀蒙宪允已可毋庸另议惟所请沿海老岸悬海孤村应行团练各庄并请编给鸟鎗以备不虞一节卑府查团练一条虽据太平县禀请停止第立法原在因地制宜经权互用现据宋令禀称该县悬海村庄非舟莫渡地势情形与沿海州县迥不相同盗匪乘风突来事起仓猝海外孤村相距营县较远实有呼号莫及之苦若因给予器械恐致滋事仅令自备农具但能拒盗于登岸之后不能抵御于拢涂之时短兵相接胜负难期庄民因此每多畏葸是以数年以来酌给鸟鎗防御行之颇觉有效现奉大宪颁行团练条规告示到县各庄民求之益切等语卑府查居民贤奸不一立法先期杜弊请停给予器械团练原恐滋事济匪立议非不慎重今定邑情形既与他邑不同而宋令逐层条禀请将器械鸟鎗编立字号火药移营配合秤明斤数设立档册交给公正里长收储给发防闲尚属详细查滋事济匪原恐散而无稽易启作奸贪利之私今责成公正里长则遇有事端一人独当其重在该里长自不敢废法狥私自罹重谴况盗匪猝至动用军火断不能掩人耳目事后开销在文武官弁亦不至为所欺朦苟能稽查周密当不致别有事端此时一经禁止未免海澨民心失所倚恃且事属权宜一俟洋面宁靖即当尽数收缴销毁以杜流弊是否可以俯如所请伏望宪裁所有编查之法各县固责之公正里长卑府则又责之各县里长不得其人咎在各县各县奉行不力咎在卑府惟有严督各县恪遵宪谕力行毋倦不致阳奉阴违始勤终怠以期民无扰累而保甲明若列眉户有稽防而奸宄不容匿迹下安闾阎生计上副绥靖殷怀抑卑府更有请者太平县所禀贤奸榜示社庙凉亭等处一条虽属意在劝惩但孝子顺孙义夫节妇固应宣扬以昭观感若忤逆不孝奸盗诈伪等项一并分列窃恐指发者奸恶不公听讼者见闻未确从中不无屈抑之人即使罪所应得而干犯法纪之徒既经按例惩戒稍有天良自足潜移默化若榜示通衢自知廉耻已丧转恐激之愈甚本身有怨毒难消之恨子孙有百世莫改之羞易启挟嫌讦告之风转失隐恶扬善之道似非仁政所宜其莠民一体榜示之处可否毋庸饬行并望训示缘蒙慈谕得以随时禀请变通合并禀陈等情到司据此该按察使秦瀛查得设军所以卫民捕盗全资兵力祗因兵单汛广权募乡勇以壮声援其中不少滥竽并亦奸良不一均需给其食用未免筹款为难计有团练一法令百姓家自为兵人自为备既符周礼追胥竭作之遗意亦合井田守望相助之成规而农皆为兵兵皆自赋以公正里长统率之所谓他日之伍长两司马即平日之比长闾胥也夫团民必先定其心善事必先利其器兵器中惟鸟鎗最为迅利威力既足以及远其重者一发可杀贼数名若令演习排鎗匪特一可当十村庄得有鎗手众皆恃以无恐战凭勇气偶然有警使鎗手列之前茅则余人各执锄耰皆足为干戈之用老稚齐敲铜器俱可壮金鼓之声洋匪闻风必不敢涉涂登岸倘或有犯亦无不立就歼擒御盗之法莫有善于斯者惟立一法恐生一弊行治法全赖治人里长办理不善安知鸟鎗不用于私鬬或甚至接济奸徒是以本司蓄此一说未即胪列具详亦未先行饬议兹据定海县宋如林以悬海村庄非团练不能御贼非鸟鎗不克安民因地制宜禀词恳至并据宁波府李坦查议周详其所称里长不得其人咎在知县各县奉行不力咎在知府尤为扼要之辞该令既力任地方该守复仔肩督率似行法现有其人揆之鸟鎗定例山陬准酌留以防兽海澨岂不可酌给以御盗事虽比照理实相通在官制给鸟鎗编刻姓名字号移营配给火药均有册档可稽平日密藏于里长之家有事即发事毕即收似不致别生流弊万一事有不戒总惟该县府参处现今艇匪土盗游弈海洋理合核议驰详是否有当伏候宪台鉴示饬遵所有每庄酌定若干杆数及挑取操演各事宜另饬缕悉议详此外沿海各邑如有情势相同官能任事者仍听该守令熟筹议禀务期有利无弊至该府禀称太平县所禀贤奸榜示社庙凉亭等处一条虽属意在劝惩但孝子顺孙义夫节妇固应宣扬以昭观感若忤逆不孝奸盗诈伪等项一并分列窃恐指发者好恶不公听讼者见闻未确从中不无屈抑之人即使罪所应得而干犯法纪之徒既经按例惩戒稍有天良自足潜移默化若榜示通衢自知廉耻已丧转恐激之愈甚本身有怨毒难消之恨子孙有百世莫改之羞易启挟嫌讦告之风转失隐恶扬善之道似非仁政所宜其莠民一体榜示之处可否毋庸饬行并望训示等语查榜列申明本乎前明旧制必官民俱敦直道自可激浊扬清若所云指发者奸恶或不公听讼者见闻或未确不能保无屈抑即不失指奸发伏之平亦何如留不肖自新之路请嗣后确系厯犯有案怙终不悛者照旧列名示戒凡系初犯免其榜示并祈宪训通饬遵照等情于嘉庆五年五月三十日详奉巡抚部院阮　批前据宁波府具禀已批准饬遵矣仰即查明沿海各县如有情势相同应须团练者饬令该府县熟筹议禀一体遵办至榜示莠民一节本未尽善并即通饬各属遵照停止可也此缴又于嘉庆五年六月二十七日奉总督部堂玉　批据议均属妥协仰即会同藩司转饬遵照仍将应给鸟鎗及需配火药各数目并挑取团练各事宜再行悉心核议详夺余已悉并候抚部院批示缴 

　　○挑夫中途换担窃逃押令牙店及原保夫跟寻逾限不获先着全赔重大货物着牙行添雇夫头跟随 

　　浙江按察使司百　为禀叩究追事嘉庆六年四月二十九日奉总督部堂玉　批本司呈详常山县贼犯胡学俚独窃江西温州司巡检朱轩眷属行李一案前将该犯胡学俚并挑夫詹林分别问拟杖笞援免由司详奉批结仍饬将挑夫中途换担乘机窃逃作何禁止赔偿速行议详等因行据该县查议由司批饬该府核议具详前来本司复查常山县地接江西玉山间隔八十余里为云贵川广两湖等省通衢商旅差使往来络绎凡有行李货物过山均系投行转交歇夫店家保雇人夫挑运或数十名或数百名先后陆续前行单身孤客势难自行照看厯系专责行户保家代雇诚实妥夫付给小票令至玉邑行家交卸照票收货玉山至常亦然因脚夫五方杂聚交相往来就便揽运奸良不一每有揽挑之夫即系匪人或在中途挖窃重值之物弃担逃走或竟将行李货物全行窃逃有累行客羁留查追无着亦如此案原雇脚夫中途贪便换担以致乘机窃逃者实为行旅之害查挑夫在途贪便换担以致被窃按与成规所载船户图利中途附搭匪人以致失窃者情事相同自应仿照专责挑夫全赔但挑夫类多穷苦若竟照船户之例令其独赔转恐有名无实查行户保夫并不先事防范告诫以致冒昧换担咎亦难辞自应并令分赔第恐狡诈挑夫因有行家分赔赃物或竟自行窃匿藉词捏饰又不可不防其渐应如所请嗣后凡有行户保夫不察奸良将匪人代客雇挑以致中途被原夫窃逃者即令该行户保夫先将失赃对股全赔给还商客若由挑夫在中途换担致被匪夫窃逃者讯无串窃分赃即令行户保夫共赔一半原夫亦赔一半仍押同原夫跟缉贼犯如赃数较多有至及贯满贯者即将原夫管押统俟缉获正犯质明是否知情串窃分别究追如此严立禁条在行户保夫知有责成不敢轻率保雇而脚夫畏累亦不敢冒昧换担庶商旅得以安行矣缘奉饬议是否有当理合查议详候宪台察核批示饬遵等缘由奉批查常山玉山一带为商贾往来要道所需人夫向系该处牙行歇店凭保夫人等引用抽取用钱肥橐自当慎选人夫挑送不许中途换担设偶尔疏失应饬地方官选派干役押令牙店及原保夫立限跟寻究追逾限无获即着落牙行歇店保夫先行全赔以恤商旅而专责成今据称挑夫在于中途换担被匪窃逃者议令原夫赔偿一半不知此等挑夫均系日趁穷民安有家赀可以赔还是虽有议赔之名仍无赔偿之实而牙店保夫仅令赔偿一半亦必借口因人连累互相推延使远来客商守候无期殊欠妥协再过往商贾或有重大货物需用人夫多者应否着落牙行添雇夫头数名跟随管押其押夫所需饭钱为数无几即令客商自行应付亦无不乐从似于中途换担窃逃之弊可以稍为杜绝仰再悉心妥议另详察夺毋任饰混未便仍候抚部院批示缴奉此查先于嘉庆六年四月初二日奉巡抚部院阮　批如详饬遵并仰该县刊刻石碑立于通衢人人共见之地以后如有此等案件即当实力速办毋累行旅仍刊入成规颁发遵行并候督部堂批示缴奉即转饬遵照在案兹奉前批本司复查挑夫中途换担被匪窃逃皆由牙行歇店保夫人等并不慎选人夫挑送以致中途换担窃逃自应严立禁条以专责成应请嗣后有过往商贾之处牙行歇店保夫人等务须慎选人夫挑送毋许中途换担遇有疏失即饬地方官选派干役押令牙店及原保夫立限跟寻究追逾限不获即着该处牙行歇店保夫先行全赔使远来客商不致守候无期则牙店保夫自当稍为慎重可免疏失之虞如商贾或有重大货物需用人夫多者并请着落牙行添雇诚实夫头数名跟随管押其押夫所需饭钱即令客商自行应付庶中途换担窃逃之弊渐可杜绝商贾得以安行矣缘奉前因是否允协合再查议具详伏祈宪台察核批示饬遵等情于嘉庆六年五月二十二日奉巡抚部院阮　批如详饬遵该司即代叙简明条款字样发给该县并速饬该县刊刻大石碑竖立通衢人人共见之地仍将碑摹呈览该县务须实力遵办仍刊入成规颁发遵行并候督部堂批示缴又奉总督部堂玉　批据详已悉仰即通行各属凡有商贾过往之处均照此一例办理并立碑通衢以期共相晓喻仍于治浙成规内一并刊入呈送备查并候抚部院批示缴 

　　○严肃吏治各条 

　　署浙江按察使司秦　为遵札等事嘉庆八年十月二十日奉巡抚部院阮　宪札照得本部院抚浙四载凡有关于吏治民瘼者业经随时察访通行查禁无如官吏军民并不实力遵守何以肃吏治而靖民风今将各弊列款出示申禁合行札饬札到该司即照发去示内事理分别移行通饬所属一体遵照实力奉行勿谓托之空言法不随之仍饬各属严察吏胥毋得将所发告示隐匿不行张挂一经本部院密行查出惟各该府是问切切计发告示一道为再行申禁事照得本部院抚浙四载凡有关于吏治民瘼者业经随时察访通行查禁无如官吏军民并不实力遵守何以肃吏治而靖民风今再将各弊申禁于左本部院实力举行勿谓托之空言法不随之也 
　　一禁书役串诈也书役勾串地棍择殷而捏以奸赌等事诬告婪索劣员任用不加约束最为民害一经察出或被告发立提参办不贷 
　　一禁值日坐差也胥役传审但须本官随时佥点岂容值日把持今访得各属头役有值日名色按五日一轮期内喊冤验伤等事均归该役办理经书亦有坐日故民间田土口角细故本不致于涉讼而该书役等必欲强之使讼更有因被告家计饶裕希图焚索而贿之使讼者前已通行饬禁现又密访严查再不革除定行严究 
　　一禁词讼牵连也词讼案件止许一告一诉不许波及无辜各州县将牵告多人之案概行准理已属违例及传审时又不量为摘释票列人证动辄数十名一名不齐即一日不审差役人等挨家勒索纵役害民莫此为甚此后须随案寓目酌量摘传不得以呈内有名概行票唤更须随到随审亲坐大堂秉公听断毋以人证不齐借端羁累 
　　一禁讼师唆讼也讼师驾词耸听管准不管审临审而胜则谓作词有功不胜则诿之堂供不善讼师获利讼者受罪甚至被唆之人不愿终讼而讼师迫之不使休歇贻害两造以供胥役之鱼肉可恨已极本部院现在密访查拏尔等宜早为敛戢毋蹈刑诛 
　　一禁相验滋扰也相验命案例应轻舆减从以杜滋扰今访得各属凡有命案值日头役及刑仵轿役执事船脚人等均索多费被告无力即波及邻居之殷实者其倒毙乞丐外来浮尸则向地主讹索地主无力累及地邻此等恶习大为民害各州县务须严禁究办至刁恶尸亲不候官验先赴雠家率众打抢者亦属不法嗣后该州县遇有此等情事即将打抢尸亲另为照例究办以遏刁风 
　　一禁贿仵装伤也验伤之案贿仵装诬者十居六七地方官并不亲验辄委之佐杂或但凭受贿之仵作捏报填单设或装伤之犯偶因他病身故必以报验在先妄控人命听断不明遂成冤狱即或审出实情亦必颟顸了结从未见有据实详办者各州县务须力为整顿凡有验伤之案亲自辨验讯属装伤即严究毋纵 
　　一禁贼盗窝家也小窃大盗皆有窝家窝家者为贼盗纠党伙为贼盗指门路为贼盗消赃货并为贼盗联络捕保即为捕保豢贼之媒不第容留贼盗在家住歇巳也贼盗到官究其商窃则称邂逅交谈而起究其变赃则称不识姓名路人总不肯将窝犯从实供出窝犯身在事外为之料理衙门打点监口从此之畜养包庇如故其害更甚于贼盗嗣后该地方官应密为查访出其不意亲往搜拏从严究办并于获到贼盗时严讯拏究俾无漏网 
　　一禁地棍滋扰也地棍滋扰大为闾阎之害全在牧令锄莠安良庶不肖之徒少犯禁令即如城市乡镇无赖凶徒盘踞市肆讹诈打降甚至勾结党类十百为羣遇事相帮同盟同会各家预储铁尺木棍竹鎗牛骨之属寻衅肆殴几同械鬬又或借灯戏谢神名目沿门纠费不遂其意即肆骂殴又于市庙中开场聚赌摆桌押宝引诱良家子弟容藏盗贼匪徒此种地棍地方官置之不办何以安民以后文武衙门务须严饬役保汛兵严查拏究轻则杖枷示众重则问发充军毋少为姑息若漫不加察甚且兵役通同包庇察出定加严办 
　　一禁庄书勒索也设立庄书专司过割民间买卖田亩每亩给纸笔钱十文向有成规今访得各属庄书每亩索收除费自数百至数千文不等甚有向卖田之家索出户费者前据藩司议详已饬勒碑示禁如敢故违立拏究处 
　　一禁阻葬停葬者查地棍藉端阻葬勒索钱文大为地方之害按律究办罪应发遣屡经通饬查禁而此风未能尽息现在委员访查一经得实即提省究办并将玩纵之地方官一并严处如有被阻之家控县不理准其赴本院衙门据实控告至停柩之家亦宜早为安葬不得观望并干罪律 
　　以上各条阖省官吏军民人等咸宜遵守如有违犯官吏则严行参处军民则从重究办决不姑宽毋违特示 

　　○厝棺被窃仅止撬缝凿孔及烧煏成洞抽取衣饰并未显露尸身一并免参 

　　署浙江按察使司袁　呈为详覆事嘉庆八年五月二十二日奉总督部堂玉　批前司呈详余姚县民谷鹏弟妇毛氏厝棺被窃一案文职邀免开参并将前送武揭请发还由奉批查嘉庆五年九月准到吏部咨通行发冢见棺窃取衣物并未揭开棺葢显露尸形者其承缉处分照开棺例议处等因嗣于六年余姚县民徐佩锡故妻孙氏厝棺被贼烧洞窃去首饰又会稽县民赵廷镳故婶厝棺被贼凿洞窃去首饰又海盐县民妇徐曹氏厝棺被窃尚未见尸又本年归安县民闵思坚停厝妻棺被贼烧洞窃去金簪各案均据详参文武承缉不力职名各在案今余姚县事主谷鹏弟妇毛氏厝棺被窃并未见尸据该县声叙直隶省办过成案以浮厝非发冢可比声请免参但未载入例册通行照办难以援引照办且果厝棺被窃毋庸查参则厯年已参各案自应一律详咨销案以免文武员弁误罹处分更查浙江省如海宁州及嘉湖地方民风习俗多有用砖砌圹葬棺之事其棺入土不深嗣后是否悉以浮厝定拟免参仰再悉心确核妥议通详饬遵俾有遵守所有此案武揭存俟核详定案再行分别办理可也仍候抚部院批示缴又奉巡抚部院阮　批如详免参仍饬勒缉赃贼务获究报并候督部堂批示缴武揭发还各等因奉即行府议详去后兹据绍兴府知府觉罗百善详称蒙此卑府遵查例载发冢开棺见尸之案照命案缉凶例扣限查参止见棺椁之案照例扣限六个月查参等语此指发冢见尸见棺而言若盗未殡未葬作何参缉例无明文葢罪有等差则承缉有无处分亦有区别此案谷毛氏尸棺厝放旷野殡屋并未埋葬成冢被贼将尸棺和头烧洞伸手窃取首饰并未揭开棺葢见尸将来获贼似可照盗未殡未理尸柩未开棺椁例拟以杖徒贼犯既罪止杖徒则地方官亦可邀免参处查有嘉庆元年正月间山阴县通详事主潘魁浮厝母棺被贼用火熏洞伸手窃物尚未见尸一案援照鄞县事主吴晶如故媳洪氏厝棺被贼撬窃尚未见尸免参之案详蒙宪准免参又如嘉庆七年余姚县民孙元杏呈报厝棺被损之案亦奉免参今谷毛氏之案事同一律应请邀免开参至如用砖砌旷葬棺诚如宪谕浙省民风习俗甚多卑府查浙西杭嘉等处每有用砖瓦砌成低屋将棺木暂蔽风雨名曰砖圹并有砖瓦砌成高屋安储棺木名曰享亭又曰殡屋此俱因尚未安葬暂时停厝皆谓之浮厝俱系将来仍须改葬尚未成冢俱谓之未葬应请一槩免参又如卑府所属有用石板周围砌■〈石郭〉将棺纳入上面葢土名曰石■〈石郭〉葬并各处有未用砖石而将棺埋入土中成冢名曰土葬此石■〈石郭〉葬与土葬并有用砖砌穴将棺纳入外面淋土此皆成坟墓毋庸再行改葬俱谓之已葬如有盗掘应照发冢开参总之各处葬厝之法不一是厝是葬分别应参应免画一办理至以前棺被窃有开参承缉者有援案详请免参者各处办理本未画一巳参之案应请毋庸逐案咨销以省案牍所有现议情形如蒙允准应请通饬各属嗣后画一办理以免歧异是否允协伏候察转等情到司据此理合据情转详伏祈宪台察核批示饬遵等情于嘉庆八年八月十八日详奉总督部堂玉　批据详巳悉仍即移行遵照并将发来武职职揭移营抺销并候抚部院批示缴又奉护抚部院清　批如详通饬遵照仍候督部堂批示此复署浙江按察使司袁　为续议详请宪示饬遵事窃本署司据绍兴府议详余姚县谷鹏弟妇毛氏厝棺被窃请免开参一案即经核议详奉宪台批据详已悉仍即移行遵照并将发来武职职揭移营抺销并候抚部院批示缴又奉护理巡抚部院清　批如详通饬遵照仍候督部堂批示此复各等因奉此本署司伏思贼犯罪有轻重自不便将地方官一概开参无所区别但思厝棺被窃免参之案官无承缉处分任意玩纵反致贼盗肆行无忌且恐各属因有免参之路实在发冢开棺之案捏报厝棺未埋希冀规避例议是欲为官少一参处即难免为贼开一漏网殊非所以靖匪安民之道该府前详查议未周不得不再为悉心筹议以期不苛责于官而又不滋害于民应请并饬各属嗣后无论有■〈石郭〉无■〈石郭〉埋土成冢已葬之坟被贼挖掘盗窃应照发冢开参一经报官会营勘讯详报务令绘具确切坟图注明埋土尺寸随详附送察核如有将发冢开棺重案捏作未埋厝棺计图幸免开参一经告发即当委员另行确勘提讯参办不使地方官可以任意捏报巧为趋避遇有实系浮厝享亭形如房屋者方可谓之未葬之坟被贼挖窃可免开参亦须立即勘讯详报赃贼未获责令该管知府按月亲提玩捕究比报查务使各县认真勒缉获犯详办不得因免开参懈缉纵匪致贻民害仍于季终将各县有无浮厝被窃之案巳获未获项目造册详申毋许混入寻常窃案造报其有被窃之案一二月全行获犯者承缉印捕各官各记功一次有能拏获邻境此等窃犯记功二次如有报无获每案记过一次有三四案以上全未获犯者记过四次并将督缉提比之该管知府亦分别记过以示激励而严缉捕庶使官知处分虽免案难疏纵捕不怠于跴缉贼亦知所忌惮民间在棺骸骨得免撬挖暴露之惨似受安全不小本署司不敢因前次府县详未经议及业奉详准遂隐默不言可否照行合将续议缘由具文详乞宪台察核批示以便一并通饬遵照等情于嘉庆八年九月十一日奉总督部堂兼署巡抚玉　批如详一并通饬遵照仍候督部堂衙门批示缴九月二十五日又奉总督部堂玉　批据详甚属妥善仰即通饬遵照仍候抚部院衙门批示缴署浙江按察使司张　为详请宪示饬遵事窃照嘉庆八年前署司议详埋土成冢巳葬之坟被贼挖掘盗窃照发冢开参如实系浮厝享亭形如房屋者被贼挖窃概免开参仍俟季底核记功过等因详奉宪　台前署宪批饬通行遵照在案前详本属妥善毋庸再为查议惟各属详报厝棺被窃之案内有撬缝烧洞摸窃之不同有因业已穿透见尸仍行开揭请参者亦有以未经显露尸身请免开参者办理未能画一即易启书吏高下其手之弊本署司伏查例载盗未殡未埋尸柩未开棺椁者杖一百徒三年又发冢见棺锯缝凿孔抽取衣物首饰并未显露尸身者发近边充军各等语查厝棺被贼撬缝摸窃及烧煏成洞之案核其情形与例载锯缝凿孔无异既未显露尸身即与开棺见尸迥别此等人犯被获按例罪止杖徒正与前详厝棺免参之议相符但未分晰指明与其纷纷请示徒烦案牍不若明定章程更昭详备本署司管见应请嗣后厝棺被窃如系揭开棺葢剥衣见尸仍照例开参倘仅止撬缝凿孔及烧煏成洞抽摸衣服首饰并未显露尸身者免干查参仍照前议按季造册分别已获未获核记功过以示区别是否有当合再查议详请宪台察核批示如蒙允准请再通饬各属遵照以归画一而免歧异实为公便等情于嘉庆十年九月二十九日奉巡抚部院清　批如详通饬各属遵照画一办理仍候督部堂批示缴又奉总督部堂玉　批如详通饬各属一体遵照办理仍候抚部院批示缴 

　　○洋面失事案件推诿迟延申明定例分别勘讯详参 

　　署浙江按察使司李　呈为详明饬遵事窃查定例内洋失事文武带同事主会勘如外洋失事听事主于随风飘泊进口处带同舵水赴所在文武衙门呈报该衙门即讯明由何处放洋行至被刼处所约有里数若干即将事主开报赃物报明各该管印官该文武印官查照洋图定为何州县营汛所辖飞关所辖州县会营差缉事主即予宁释毋庸候勘至详报督抚衙门无论内外洋失事以事主报到三日内出详以便据报行查守口员弁倘有规避推卸照例议处等语又嘉庆十年四月间奉前宪台督宪檄行洋面失事例应带同事主文武订期即行亲履被刼之处会勘分别内外洋面绘图贴说通详参缉至事主在洋被盗或因风汛不顺不能进口呈报或因未知何营县管辖迨于事后始赴别属文武衙门补报者武职据报应即连人移县讯供文职据报应即讯明由何处放洋在何洋面被刼相距何山何岛约计水程若干里即以所供为定转移邻封营县通详参缉其事主免予移解以□拖累葢洋面有内外之分文职有应参免参之别是以文武必须会勘以杜文员委卸处分之弊等因奉经通行遵照在案是定例与通行所指业已明晰周详文武均应懔遵办理不容稍存诿卸本署司查得浙省各属详报洋面失事之案每有事主随风飘泊进口呈报该处地方官以失事在于邻境意存玩视并不遵照定例讯明由何处放洋行至被刼处所约有里数若干又不查照洋图令事主指定何州县营汛所辖分别内外洋面明晰移会率取含糊供词移□勘详遂致失事地方员弁或称该处并无是洋名目或称内洋外洋未据事主指定转辗关查经厯数年不能定案甚有文员业经讯明事主指定被刼处所移会所辖地方详缉而武弁仍以事主未经到案随同勘讯藉词推诿竟不按限扣参往返驳诘案牍徒烦实属不成政体应请申明定例通行各属凡有洋面失事之案如事主于失事地方呈报应令该管印官立即移会营弁带同事主亲履被刼之处会勘分别内外洋面绘图贴说会印通详参缉外至事主或因风汛不顺不能进口呈报或因未知何营县管辖于事后始赴别属文武衙门补报者武职据报应即连人移县讯供文职据报应即讯明由何处放洋在何洋面被刼相距何山何岛约计水程若干里按照洋图令事主指定被刼之处或系内洋或系外洋即以所供为定转移□事营县会详参缉事主即予释宁毋庸候勘以免拖累如地方官接据事主呈报因非本管地方失事意存玩视并不照例逐细讯明按照洋图分别内外洋令事主指定被刼处所率以含糊供词移会者即取该地方官职名请参如地方官已经讯有事主明晰供词查照洋图指定被刼处所照例移关失事地方详缉而该处文武员弁藉称事主未到希图推诿竟不按限扣参即将推诿之员弁严揭请参庶足以儆玩愒而杜诿卸理合具文详明伏候宪台察核批示以便通饬各属并移营一体遵照再洋面失事未经勘定各案现在严催各属分案勘详合并声明等情于嘉庆十八年十一月十六日奉总督部堂汪　批如详通饬各属并移营一体遵照仍候抚部院批示缴又奉巡抚部院李　批据详已悉仰即通饬各属并移营一体遵照仍将未经勘定各案严催迅速勘详如再玩延由司查明揭参并候督部堂批示缴 

　　○各属报窃赃内洋钱定价六钱 

　　署浙江布政使司杨按察使司景　会详呈为核议会详事嘉庆十九年九月初五日蒙巡抚部院颜　宪札据该司招解金华县贼犯吕考受行窃事主冯邦辉洋钱计赃逾贯一案到院据此查窃盗一项计赃科罪就赃之多寡以定罪之重轻衣物等类照值估计难以画一即银色亦有高低不同至于洋钱并无分别估价自应一律今查各属报到赃册有每圆以六钱估计者有六钱二三分至五六分者参差不齐各属或有市价之不同而统估未便彼此之互异查洋钱贝呈色本低合之足色纹银每圆不过六钱自应立定章程通饬遵照以免多寡悬殊转致罪有出入合行札饬札到该司即将应如何画一估计之处会同布政司核议具详以便通饬遵照并将发来吕考受招详即照新定章程办理毋迟切速此札等因蒙此本署司等会查浙属窃盗案件甲于他省各州县报窃赃册所开洋钱估价多寡不等复又比核旧案有每圆洋钱估值银六钱者亦有估值银六钱二三分暨六钱五六七八分者伏思窃赃以估值银数为断其中金珠衣物器皿质有轻重粗细之不同价有贵贱低昂之各异固难准以一定之数惟钱文每千值银一两例有定程则洋钱每圆轻重相同而窃盗以赃定罪赃之多寡即关罪之出入诚如宪谕洋钱估价未便参差不齐查洋钱银色本低每圆计重七钱有零核之足色库平纹银所值不过六钱零自应遵照通饬所属嗣后凡遇窃赃内洋钱酌中定价每圆估值库平纹银六钱不得以市价之低昂随时加减庶估计得有定程罪名免滋出入其已报之案如有洋钱估数逾于六钱者一体核正另报所有奉发金华县贼犯吕考受行窃事主冯邦辉家一案原赃洋钱所估数目较浮即以每圆六钱核计将罪名改拟详咨缘奉札饬会议拟合详请宪台察核批示以便通饬遵照等情于嘉庆十九年九月二十四日奉巡抚部院颜　批如详通饬遵照仍候督部堂批示缴又奉总督部堂汪　批仰候抚部院批示通饬遵照缴 

　　○词状被告干证佥发差票细心核删不许牵连妇女多人 

　　巡抚部院杨　宪札内开照得例载词状止许一告一诉告实犯实证不许波及无辜及陆续投词牵连原状内无名之人如有牵连妇女另具投词倘波及无辜者一概不准仍从重治罪承审官于听断时如供证已确纵有一二人不到非系紧要犯证即据现在人犯成招不得借端稽延违者议处等语又嘉庆十九年奉上谕凡遇词讼到官除原被告及紧要证佐外毋得率据所控遍行提质等因钦此钦遵在案兹查浙省词讼案件往往陆续投词牵连原状内无名之人并妇女幼孩任意罗织以图泄忿更有讼棍从中教唆颠倒是非肆行拖累该地方官并不细心查核率据原呈将无关紧要证佐并牵连妇女人等概行传唤以致无辜受害实属有干例禁除出示晓谕本辕代书外合亟札司立即遵照转饬各属一体出示晓谕代书并告状人等知悉以后除人命奸盗重情外其余户婚田土钱债鬬殴一切寻常词讼止许一告一诉告实犯实证被告不得过三名干证不得过二名该地方官于准理词状佥发差票之时即行细心核删照依例限赶紧催提随到随审毋令两造守候废时失业并于听断之时如供证已确或有一二人不到非系紧要犯证即据现在人犯定案不得借端稽延并严谕该代书等照依本人口诉真情据实直写毋许讼棍暗中教唆交付词稿代为誊写用戳以致仍前波及无辜牵连妇女任意扰累如敢故违即行严究主唆从重惩办毋稍姑息该地方官如不尽心民事清理案牍致滋拖累定即查参不贷一面先将遵办缘由禀复毋迟切切等因于嘉庆二十一年八月二十八日奉行遵照在案 

　　○严禁书差门丁传词坐承坐差等弊 

　　巡抚部院杨　宪札内开查民间词讼事件除人命盗刼重案许令随时控告外其余户婚田土鬬殴细事并非廹不及待者向有放告日期听民投呈原不许书差勾串代递包揽讹诈致滋民累今访闻浙省各州县向有陋习不依告期贿嘱书差转交管门家丁随时递进名曰传词此等呈词书差与家丁等均巳先受其贿不论是非概行准理即遇廉明自爱之员集讯公断为之伸雪而受害之民巳废时失业倾家荡产得不偿失更有不肖之员从中染指任意枉断其弊有不可胜言者又有书差人等暗中出钱买定日期轮其值日凡遇大小事件皆其承办不听官为佥点名曰坐承坐差几致视为私业以当官之公事为若辈之利薮甚至挟仇诬告择殷而噬搭台串诈百弊丛生并有不法之徒仗其权势择其坐日辄将所欲需索拖累之人扭交私押恣意妄为且于审结案件往往耸恿翻异操纵无忌以致词讼愈繁民累愈深言之实堪痛恨不可不严行查禁除另行饬发告示刊石示禁外合先札司立即转饬各属将传词及坐承坐差之弊一概严禁自此次札饬之后除命盗重情随时呈告外其余词讼事件祗许按照告期投呈听候该州县核明情节真伪控词曲直分别准驳所有承办书差均着官为佥点不准有传词及坐承坐差名目致滋弊端该州县等限文到五日内取具各书差遵奉甘结申送一面将办理缘由禀复查考如敢视为具文阳奉阴违一经告发或被本部院访闻定将玩违之经差提省究办该地方官亦干严参不贷切切等因于嘉庆二十二年二月初七日奉行遵照在案 

　　○严禁民间失窃诬指教供搜赃以杜滋扰 

　　巡抚部院杨　宪札内开照得民间失窃之案应行赴官呈控听候饬令捕役缉贼追赃按律究办如有当场拏住贼匪之事亦应解往地方官衙门讯究不许民间私刑吊拷擅自起赃以杜滋累今本部院访闻浙省各属民人一遇被窃往往挟嫌诬指并有获贼私拷将平素仇隙之人嘱令贼匪诬扳或称同伙分赃或称窝窃知情失主之家即擅自纠众前往以搜赃为名肆行抄抢扰累闾阎每致酿成人命大为民害此风温台等处为尤甚其余各属亦恐不免除出示严禁外合行札司立即通饬各属一体严行查禁嗣后凡遇民间失窃及获贼之案令其赴官呈报不准私拷诬指擅自起赃滋累良民至捕保人等亦不许私行拷打教供诬扳咨意讹诈如敢故违一经受害之家告发或被本部院访闻定将诬告抄抢之人并私拷教供之捕役按律严办该地方官亦干未便凛之切切等因于嘉庆二十二年二月十四日奉行遵照在案 

　　○盗贼当赃不许典铺掯留拖累事主 

　　巡抚部院杨　宪札内开照得盗贼当赃无分强窃例应随时查起给主认领不得稍有掯留扰累失事之家葢闾阎从容力足者少艰难贫窭者多一旦为窃盗所害数口即遭冻馁是以定例典当收买盗贼赃物不知情者勿论止追原赃其价于犯人名下追征给主等语嗣于乾隆六十年间经前司会议外结当赃经事主赴典认明令其措备半本交典回赎后于嘉庆九年复经前司具详以内结当赃仍照定例办理一事两行有违定例请将外结之赃令事主措备半价回赎之案删除遵例画一办理等情详请阮前任批准通饬遵照刊入治浙成规备考在案现查各属报窃之案甚多追起当赃必须迅速方可认赃究办乃访得典铺人等仍有狃于积习故违定例掯留待赎以致赃沉贼纵要案久悬殊非缉捕宁民之道合行札司立即申明定例通饬各属出示晓谕各典铺凡遇当赃一经地方官印票饬吊即行付给以便事主随时认赃地方官按例究办至于当本候照例于犯人名下追给不许典铺掯留当赃故违定例擅向事主索价亦不得私换赃物致难辨认如敢图利违玩定行查究第典当提赃后地方官应即实力追缴商本毋任经差侵扣稍有偏枯仍饬各属将遵办缘由速行禀复察核毋迟切切等因于嘉庆二十二年六月十九日奉行遵照在案 

　　○免死发遣改回内地人犯酌拨署内当差俾免逃逸章程 

　　浙江按察使司魏　呈为核详事嘉庆二十二年八月初二日奉巡抚部院杨　批处州府通详免死发遣改回内地人犯酌拨署内当差俾免逃逸缘由奉批据详免死减等遣犯拨入署内充夫所议甚属可行仰按察司速即复核议详通饬各属照办毋迟仍候督部堂批示缴等因奉此本司查例载各州县有驿递之处一切应用人夫酌派军流少壮中无资财手艺之犯充当给与应得工食无驿递之州县公用夫役均令一体充当逐日给与工价又处分则例内载军流遣犯拨派各衙门充当夫役脱逃者止将本管官照例议处又例载免死发遣盗犯脱逃巳逾五日拏获者请旨即行正法各等语又黑龙江吉林等处遣犯聚积众多经黑龙江将军奏准酌拨内地安插亦在案是此项人犯俱系免死减等性本狡黠改回内地难保其不萌逃念看役管夫约束恐未能严紧今该府请将此等人犯酌拨衙署充当水火夫役与例相符且朝夕稽查较在外实为周密仍给与工食安其身心自不致再有逃脱之虑地方官既得自顾考成又可以保全各犯之命所议实为妥协应请即如该府所请通饬各属如遇此项改回内地免死减等及别项改遣重犯一体照办等情于嘉庆二十二年十月十八日详奉总督部堂董　批如详饬遵并候抚部院批示缴又奉巡抚部院杨　批如详通饬遵照仍候督部堂批示缴 

　　○缉捕章程 

　　浙江布政按察使司为议详事道光元年五月初五日奉巡抚部院帅　宪札内开案照弭盗所以安民地方官如果认真缉捕奸宄无可潜踪闾阎自能安堵本部院莅任两月有余据各属详报窃盗各案查无虚日有迟至一月后始行具详者甚有迟至两三月之久者其获贼破案十无一二缉捕之废弛已可概见殊不思牧令为民父母当无不欲其乐业安居其登袵席而窃盗之害民在稍为有力者尚不致遽破身家其负苦食贫者败絮之衣升斗之米一被窃去□家立受饥寒甚或因此窘迫自尽乃地方官接据报呈视为寻常窃案漠不关心迨至出票缉拏巳在经旬累月之后贼匪远扬无从跟缉即使正贼捕获而原赃巳早经消变至于捕役之豢贼其疏纵固不待言且有奉票缉拏先索事主之饭食车舟不满其欲捺票不行失事之家反致多受扰累其濒海地方盗刼横恣巡洋舟师既不实力缉捕而兵役复得规庇盗行户又贪利消赃以致匪徒益无畏忌非独为害商民且恐海洋亦因此滋生事故本部院欲筹安民之策先求弭盗之方曾经通饬道府各按地方之情形以除因循之锢习抒所闻见缕晰禀呈兹据各道府禀复前来择其敷陈切当者合行发饬核议札司即会同藩司将折内各条悉心商议如有窒碍难行及条款未周之处再加筹酌妥定章程详候察核以便通饬各属一体遵照施行等因并奉发清折二扣又奉巡抚部院帅　批嘉兴府禀嘉属缉捕章程清折呈核由奉批查缉捕盗贼章程前经札发清折二扣行令会同藩司酌定详核饬遵在案兹据嘉府禀呈嘉属缉捕各条亦多可采仰按察司会同布政司一并筹酌妥议详候察核以便通饬遵办毋迟仍候督部堂批示禀折并发仍随详缴又奉兼署总督部堂颜　批同前由奉批据禀缉捕章程是否可行仰浙江按察司核议详覆饬遵并候抚部院批示缴折并发仍缴示稿存各等因奉此仰见宪台周谘博采弭盗安良之至意本司等遵将奉发各清折会同悉心筹议开折呈送惟查有治法尤贵有治人浙省缉捕一项成规载有旧章又厯年补议条款亦复不少而各属窃刼之案总未少减推原厥故恐各该州县未能实力奉行以致捕盗良法徒成纸上空谈仍属有名无实此次立定章程应请严饬各州县认真遵办毋得视为虚文如有仍前怠玩从事窃刼频闻即以捕务废弛列揭请参次则详请记过各该府有表率之责亦饬严行督缉不时稽察勿任阳奉阴违庶匪类无可驻足而盗风可期渐息矣是否有当拟合详候宪台察核批示以便通饬遵照为此备由具册呈乞照详施行须至呈者计呈清折一扣谨将奉拟弭盗各条开折呈电 
　　今开 
　　一杭嘉湖道折开窃盗等案勘报宜速也查地方强刼之案例应无分风雨远近立往会勘实时通报乃现查报刼详文有迟至一月以后者其报窃之件且迟至两三月不等既非隔属关提又非连堂集讯何至如此躭搁皆由积习因循应勘不勘应估不估报贼尚且迟延缉贼安能上紧更恐有改讳消弭抑勒事主情弊今州县动称民间以窃报刼以少报多独不思刼窃情形迥异如果立时亲勘一目了然则捏报者立破其谎不禁自止其赃少之案亦缘地方官不以为意候覆无期以致浮开逾贯冀为上紧果能勤恤民隐彼岂尽昧天良嗣后可否通饬州县报贼之文刼案限三日大窃限六日小窃限十日以杜迁延隐饰之弊并饬遍示民间凡被窃被刼总于次日即行据实呈县不许稽迟庶捏刼添赃之风亦可少息一条本司等查已据事主呈报不即诣勘通详本例有处分无如各州县积习相沿凡遇盗窃之案竟有迟至累月始行通报者诚难保无改讳消弭抑勒事主情弊且缉捕稍迟赃消贼遁破获尤难应如所议通饬各州县凡遇报刼之案限三日逾贯及贯窃案限六日小窃之案限十日即将勘估情形通详饬缉逾延记过如有讳饰抑勒照例严参至事主以窃报盗或浮开赃物事亦恒有并请饬府晓谕务令据实呈报不得稍有添捏察出照例究惩又折开捕役宜明赏罚以昭激劝也查州县额设捕役大县不过六人小者四人二人而盗窃之案偏多巳属不敷巡缉又司道府厅皆因提比更致奔走不遑奚暇缉贼且即获一重犯而投批解审伴犯贴监亦皆该役之事既须仆仆道途又有层层使费是因获贼而添苦累谁愿为之又查州县衙役向分快壮皂捕四班别班差使常有调剂惟捕役专司缉盗其事独难而其名目较之三班尤为下贱闻此间充捕之家无人肯与为婚是以州县中不但不能添募甚至徒悬额缺虚无一人其愿充者又皆豢贼分赃无恶不作势使然也今欲使之得力大约有三一曰给费解省之犯罪应斩绞者官给银三十两军流减半皆于州县库储赃罚项下准其支用如无存项由本官捐廉给予以作解审盘费并饬司府衙门将解审旧规应裁者裁应减者减捕役不惟不累且有余润可沽自必踊跃从事二曰加赏每获杖罪一犯赏银二两罪名重者每等递加银二两起出赃物又按其所估成数加赏十分之一亦由州县筹捐赏给以期人赃并获三曰帮捕每报一案无论刼窃大小皆派一捕役为专捕而另派壮快皂班内一人为帮捕一同获犯者赏银均分而解审乃归专捕若系独获则赏银解费俱归获犯之人将无获者从重责处如专捕帮捕届限均无获犯该州县将专捕自行提比帮捕解府厅请比再限一月无获巡道衙门将专捕帮捕轮流提比总以一人留缉不使因此废捕若赃在五百两以上一月无获将专捕之家属收禁两月无获将帮捕之家属收禁统俟获犯之日始行省释庶诸役均有惩劝不敢玩延其州县额捕统饬募充足数毋许稍有短缺一条本司等查捕役招解贼犯前于嘉庆二十三年经前署臬司舒议令地方官给予路费详奉批饬遵照在案查各属地方情形不同距省远近亦异其赏给银数似难画一州县储库赃罚亦为数无几不敷动给应请仍饬各州县自行酌定数目通禀存案随时捐廉给赏以招核实其加赏一节查成规内拏获斩绞贼犯一名赏银十两军流一名赏银五两徒罪以下每名赏银二两应饬各州县遵照成规办理毋庸再议至提捕比缉久经分别案情轻重司道府厅按季提比刊列成规惟一捕承缉一案如逢比限诚恐因此废缉应如所议通饬各属每案派一捕役为专捕另派壮快皂班内一人为帮捕届限无获分别轮流提比赃在五百两以上者一月无获将专捕之家属收禁两月无获将帮捕之家属收禁统俟获犯日释放所有额设捕役饬令募充足数毋许缺少又折开犯案旧匪管束宜严也查赃犯初次发落之后例应交保管束而所交之保即传自捕役且有并不到案即令交保者掺纵之权由于捕役而豢养之弊即从此起或恣索谢礼或勒讲年规捕有无厌之求犯无自新之路是驱之为匪也应请嗣后初犯之贼饬令地方官传同的保当堂交领其保领之人或系铺户或系农民须有恒业者方准保结概不假手捕役如该捕有勒索规礼许保人鸣官究治若无前项保人其为积匪可知即行照律收充警迹令其悬带钤枷其枷式用木板横长各一尺五寸厚二寸边用铁板钉固四角各悬响铃一个发交地保充警遇该处失窃之案责令巡缉每月朔望令地保带赴州县点卯以一年为限如无过犯禀官疏枷若能捕获窃盗至三名以上者不论巳未满限概行疏释准令自新仍于册内注明再犯加倍惩治是既收以盗察盗之用复启化盗为良之机于捕盗似有裨益至上年恩赦释回之犯尤宜时刻稽查务严勿纵一条本司等查刺匪再犯案件不一而足可知交保管束之例竟成虚设以致该犯等无所顾忌故智复萌应如所议通饬各州县凡遇贼犯发落务须传同素有恒业之的保当堂交领不得假手捕役如该捕勒索规礼许保人鸣官究治若无前项保人即照成规钉带铃枷交保充警责令巡缉朔朢点卯一年无过准予疏枷如能捕获窃盗三名以上随时疏释予以自新至上年遇赦释回之犯业经本臬司议令地方官酌给资本交领保回在本坊佣工执业并于朔朢点卯一年后如果安分守法听其自便详奉批允通饬遵照在案请免赘议又折开巡船宜加整饬也查嘉湖一带与苏省之平望八尺太湖均相毘连支河汊港渔船出没向为盗薮厯派佐杂巡缉定期更替核其缉获案数分别记功立法固为周密无如船只稀少佐杂微员又不能多带人役不过月领公费以资逍遥州县获有案犯挈衔禀报可邀记功若竟无获亦不记过尚未足以示惩劝应请嗣后饬令各州县酌量地方大小添捐巡船轮派头役数名随同巡员探缉凡地方刼窃案件知照巡员如有报获人赃仍按其案情轻重分别记功能获巨盗大窝者破格超拔案多获少者分别记过倘有藉端滋扰诬良诈财从重惩办示儆地方官按季将巡员勤惰贤否开明实迹折报察核一条本司等查嘉属委员巡缉亦于二十三年经前署臬司舒议详每员选带头捕一名散捕二名水手二名共坐一船并令各县遇有新报窃案一起即抄单移知巡员侦缉奉批遵照在案且现据嘉兴府议禀各县均经添捐巡船自四只至二十只不等派役探缉立法巳为妥善第巡员获犯即可邀功无获并不记过诚恐启其懈怠之心应如所议各巡员如有报获人犯分别记功案多获少分别记过仍按季将各员勤惰贤否由该府开明汇报以示惩劝其湖属巡员亦应照此办理又折开粮船归次之时宜就近专派武职大员稽查弹压也查粮船舵水纤夫人数众多本系无赖之徒随时乌合好勇鬬很靡恶不为近年以来归次较早俟至开行约有半年气候加以时当寒冷盗窃愈滋迩来报案多称北直口音是其明证且闻粮艘开行之前藉起剥为名截留商旅船只无货儎者勒钱卖放有货儎者搬抢一空地方官到船拏犯则通帮水手出拒竟至无如之何凶恶情形莫此为甚应请嗣后粮艘归次之时责成杭嘉湖三协副将酌带弁兵驻札所辖河口早晚巡查并饬总运官将各船舵水花名清册开送该协查考有犯事者立时指拏抗拒者禀明严办庶足以弭盗贼而儆凶顽一条本司等查粮船水手人数众多率皆犷悍之徒诚恐为匪滋事责令该管运弁查明水手年貌籍贯取结造册送查并于回空时移行所属营县严行管束在案惟该营县不过选拨兵役数名前往查禁而兵役等覩其声势凶恶势必畏首畏尾仍属于事无济应如所议嗣后粮艘归次之时应请宪台札饬杭嘉湖三协副将派委游守驻札水次会同各县及各帮卫所该管运弁实力稽查弹压如有抢夺为匪并截留客船诈钱情事立即严拏解究又折开赌博乃盗贼之媒宜清其源也查浙西赌风甚炽陆路既有赌局水次复有花赌船虽由奸民开设要皆有蠹役包庇甚至赌船上有公然悬立司道旗号灯笼者此即省中各衙门差役为之主持使州县不敢过问也职道上年莅任后访得踪迹曾经饬县拏获就中即有职道衙门快差包揽其事当经革役惩办现届蚕丝入市贸易孔多正赌场诓诱之候盗贼由此繁滋若逐处委员搜查恐涉骚扰祗可密札州县认真访拏伹关涉上司衙门差役地方官往往瞻顾未肯深求应请严饬该州县每获一起务须根究包庇主持之人严办一二以儆其余毋许稍有隐饰庶在官人役知所畏惧而摊场局赌之犯无所恃以不恐则赌风渐戢盗风因以渐清矣一条本司等查赌博例禁綦严驾船诱赌罪名尤重若胥役包庇甚至悬立司道旗号灯笼肆行无忌更干法纪应如所议饬令各州县严密查拏每获一起务须跟究包庇之人如有关涉上司衙门差役亦即据实禀请押发从重究办毋稍瞻徇隐饰以杜盗源 
　　一宁波府折开应悬重赏以破盗案也土盗行刼大率皆系沿海民人而盗后分赃亦即在沿海地面其附近居民断无不知之理畏事者知情不首利财者容隐不言似当饬令各地方官凡遇报刼到官即密令各庄地保传谕附近居民暗行赴官通线俟破案后如起获无主盗赃酌赏十之一二如赃已花消能因此而获盗者官以案情之大小定赏予之重轻不必明言出首之人俾无顾忌如系诬指即严治其罪信赏必罚则小民惟利是图断无知而不报者似此立法凡遇盗后分赃之案可以立破矣等语本司等查土盗类皆沿海民人其行刼分赃附近居民岂无闻见第因事不干已相率容隐若非给予重赏不足以破其积习应如所议饬地方官凡遇报刼到案即密令各庄地保传谕附近居民赴官通线俟获犯后分别给赏并不必明言出首之人俾无顾忌又折开应严饬海口官弁细心查验以防冒混也凡盗刼之货非在沿海同伙俵分即进口交行消卖渔船行刼客□进口者在渔船断无客货之理关口自不难一望而知其或刼客船连照而来者此则最易朦混然此等盗案既能连船照而来非将事主水手致死即系落海窜逃其牌照必不齐全面貌必不相符应饬巡查海口员弁查明牌照是否齐全面貌是否相符如有可疑即行盘诘送交地方官严审俾无冒混如守口员弁及书役等有藉端勒掯许令客商禀究庶盗货不能进口而消赃之技可穷技可穷则盗亦不禁而自绝矣等语本司等查海口船只进出本应验明牌照及水手人等面貎方准开行若渔船行刼客货连照而来定多不合之处应如所议严饬守口员弁查明牌照是否齐全面貌是否相符如一有可疑即行盘诘送交地方官严审倘该员弁及书役人等有藉端勒掯亦许客商禀究又折开应饬各行户认真查诘使盗船无遁情也查盗船入行消货难保无关口被其朦混而过者盗刼之案类皆渔户必不知各货之产于何地出处之时价若干货色之是何分别倘有情弊不难一诘而明似亦究极遁情之一法也等语本司等查客商投行货物多寡不一行户焉能逐细查诘而行户又岂尽属可信之人稍一不慎转启藉端讹诈扰累商旅之渐所有该府请饬行户查诘货物之处似属窒碍难行惟渔户冐充客商情形自别该行户果能实心查察亦可从此破获应请饬地方官谕令各行户遇有行踪诡秘之人察看得实即行密禀拘讯徇隐不报一体治罪其真正客商不得故意刁难干究又折开宜严饬舟师巡缉以绝无赃可破之盗也盗赃消于内地尚可设法破案若消在外洋四通八达外藩之客路远人遥实属无可稽考此非关口行户悬赏等法之可破也似应专责巡洋舟师认真巡察使盗匪咸知敛迹而该管员弁亦不致视为具文稍有懈忽则洋面可冀肃靖矣等语本司等查渔匪刼得客货自必急于消售或虑进口严查即在外洋卖给外藩之客诚无可稽考应如所议严饬巡洋舟师认真巡察如遇渔匪有将客货在洋消卖者立即擒拏解究不得稍有疏纵又折开渔船护带遭风迷路商船宜明定章程以杜勒索滋讼也查海洋辽阔风信靡常各省商船来浙贸易搁浅阻风迷路损坏事所常有不得不藉渔船以为救护而若辈惟利是图一经招带或争先恐后或藉勒谢资甚有强取牌照以为质索立笔据以为凭者串牙勒索为害非轻而不肖商船更有事后图赖谢资捏报盗刼者颇为不少卑府于上年议定章程详经护关分别咨行刻板晓示凡遭风损坏迷路商船愿带者止准带进镇关以杜串勒尤必须视路之远近定谢资之多寡并严禁渔船纷争强夺如有违犯从严究惩此杜绝捏报柔远恤商之法亦弭盗之一助也等语本司等查遭风迷路客船原许渔户乘便护带进口但该渔户视为奇货可居或有彼此争夺及串牙勒索谢资情弊而不肖客商事后图赖更难保无捏报被刼之事今该府于上年议定渔户护带遭风迷路客船止准带进镇关以杜串勒视路之远近定谢资之多寡并严禁纷争强夺详经护关道咨行刊示办理甚为妥善应如所议饬令查照详定章程实力行之不得始勤终怠 
　　一嘉兴府折开嘉兴县共设巡船十只每船派捕役一名水手三名捐给钱文分路巡缉一月中暗遣家丁往查二三次察其勤怠及获犯轻重报案多寡分别重赏提比水路要隘添建栅栏谨司启闭陆路广募捕役捐资巡防民间挨户支更并委员督巡又秀水县设立巡船四只派押捕一名正捕二名散捕水手十二名分派驾缉船上书插秀水县巡船旗号各捕船给与姓名纸条密派家丁每日收条以考勤惰陆路派坊捕四名以两名为一班十日更替给发巡签捐给灯油每夜三更三点起身五更三点回署缴签并将缉案立簿分别提比又嘉善县设立水陆栅栏捐资巡船二十只赏给经费分差三班头役督捕跴缉选派家丁四名带同地保分叚巡查居民挨户支更各捕役承缉新旧案件设立卯簿逢十提比视其破案多寡分别奖赏比责地保亦视所管区内有无失窃之案分别功过如功至三次者赏给银牌过至三次者提案重比浮于三次之外者革役另募准其功过相抵又海盐县添设水旱木栅谕令村民募雇栅夫挨户支更并饬捕役移拨兵丁督同巡查察其紧懈分别赏惩每月初间移委县丞驰赴四乡抽查一次务令木栅坚固各夫齐备并遵行保甲以绝窝家又平湖县设立养捕章程并添募干捕分坊巡缉于额给工食之外每名每月添给钱米遇有重大案件酌给费用如能获犯从优奖赏并将窃案立簿稽查分别某坊窃案多寡定以宽严提比查拏窝家尽法痛惩释回贼犯捐给营生资本每月朔日点卯数月之后果各安分赏给银牌坊捕名下有报失之案按限提比如无报窃分别年月赏给钱文袍褂花红拏获逃军流徒及重罪贼犯或邻境命盗从优奖赏每月朢日传齐各捕查比四乡巡船四只每船捕役一名水手三名分驾巡缉又石门县于东南西北四路分叚昼夜巡查每叚各捐备巡船一只每船雇募水手二人拨捕役二人加意巡缉每人日给饭钱一百文捐廉按五日给发一次该捕所巡地叚如有失窃之案先比记过勒限五日一比如能拏获贼匪虽非本案正犯准其功过相抵能获正犯一起赏银一两再有多余以次递加严禁渔船夜捕编号稽查将额设盐捕二十八名照捕役巡叚之例每路各派盐捕四名乘坐船只协捕巡缉并派家丁密察以别怠勤又桐乡县于水路要隘之处各设巡船一只每船捕役二名营兵水手各一名每日共给钱五百文责令分叚查缉督同巡检察其勤惰量为赏罚陆路设立栅栏谕令居民雇夫看守辰启酉闭十家派出一人击柝支更捕役破获窃案分别大中小酌赏有获强刼重案从优奖赏如无破获立簿三八提比禁止夜捕夜渡多设捕役巡缉并严行保甲有犯连坐各等情本司等逐加察核该府各属议立各条如嘉兴等县各设立巡船分叚派巡自四只至十只二十只虽多寡不同悉属因地制宜惟嘉兴平湖两县所议每巡船派捕役一名水手三名查捕役一人形势尚单恐不足以资侦缉而水手三人亦未免过费应照嘉庆二十三年前署臬司舒详定委巡章程饬令每船酌派头捕一名散捕二名水手二名较为妥善并饬秀水等县一体照办至捕役解审贼犯给予路费现于杭巡道折内议令各州县视其地方情形距省远近定数赏给以期责归画一其余各条各县俱系按照地方形势筹议举行若海盐之严查保甲平湖之重戢窝家石门桐乡之禁止渔船夜捕尤得缉捕之要应请均如所议严饬实力奉行不得徒托空言等情于道光元年八月二十二日详奉巡抚部院帅　批据议缉捕章程如详通饬各属认真遵办毋得视为虚文倘再仍前怠玩以致窃刼频闻轻则记过重则揭参俾各牧令知所儆惩并饬各该府严行督缉稽察勿任阳奉阴违并干重咎仍候督部堂批示缴各折禀存又奉兼署总督部堂颜　批如详通饬遵照仍候抚部院批示录报缴折存 

　　○粮船归次防范水手滋事章程 

　　浙江按察使司叶布政使司阿粮储漕务道史　为议详事道光元年十月初三日奉巡抚部院帅　批嘉兴府议禀粮船归次防范水手滋事章程由奉批查粮船归次所有舵手人等连年滋事扰害自应设法防范查所议各条尚为周密如有滞碍难行之处仰藩臬二司会同粮道速即详细妥议务令舵水人等不致扰害地方亦不致操之过激别生事端俟详到再行饬遵并移饬营员一体照办此缴等因奉此查前据该府具禀经本臬司以此项水手人等来岁开行在所必需如该府所议概行驱逐不许庵观等处容留势必临时乏人更恐四散流荡为害尤甚应否饬令庵观等处保结或取连环保结准其在境栖止如有不法保人连坐其无保结者即行驱逐批饬妥议另禀核办并详明抚宪在案兹催据署嘉兴府事嘉兴府通判王凤生议覆前来本司道等遵将该府所禀各条会同悉心筹议开折呈送伏候宪台察核批示以便转饬遵照并饬杭湖二府属一体照办为此备由具册呈乞照详施行 
　　计呈清折一扣谨将奉议粮船归次防范水手各条开折呈电 
　　今　开 
　　一嘉兴府折开先札行十帮运弁饬令于归次三日后将该帮各船之应留头舵纲师及常川雇用水手逐船开列年貌花名清册送府并饬该弁按名给予烙牌谕令时常悬挂腰间以便识认其余随来之水手纤夫既经辞覆不得滥造入册滥给腰牌仍令旗丁谕令各船头舵人等不准容留辞覆之纤水人夫在船住宿如敢抗违一经拏获审出实情即惟该旗丁是问并取具各船旗丁切结送府备查一条今饬据该府议覆各粮船实在入册冒名之舵水只不准其上岸滋事并非概为驱逐于受兑开行尚无窒碍现经遵批饬县分别取结备查等语应如该府所议粮船归次后各船应留头舵纲师及常川雇用水手饬令各运弁开列年貌花名清册送府查考按名给予烙牌悬挂腰间以便识认并严禁登岸滋事其余辞覆之水手人等饬令庵观寺院居民饭铺保结或取连环保结准其在境栖止如有不法保人连坐其无保结者即行驱逐仍出示晓谕并选派兵役协同地保丐头严行稽查以杜为匪之渐 
　　一折开先期札饬各县牌行僧道纲纪谕令各庵观寺院毋许容留粮船水手纤夫居住凡有山东北直口音而无多行李者俱是即饬该僧道司取具各庵观寺院切结送县备查如敢图得租钱擅留住宿一经查出定将该住持驱逐严究一条又札各县于粮船未到之先传集地保谕令该保内居民并饭铺毋许贪得租资饭钱容留山东北直口音之粮船水手纤夫住宿倘敢抗违定提地保及该居民饭铺严究仍徧行出示晓谕如有容留之家许左右邻首告毋得狥隐一条又孤庙凉亭责成地保丐头稽查勿许该水手纤夫等住宿仍派兵役不时稽查一条以上三条巳于前条一并议明请免赘议 
　　一折开幪头船又名倒撑船向系随帮而来以浆缝衣履为名实多无耻妇女招徕住宿现拟先行出示严禁并派员会同营弁驱逐出境县役兵丁俱五日一轮派予长签一枝专司其事如该值日内有幪头等船逗留在境经巡员查出即将该兵役责惩一条本司道等查水手人等本属贫极无聊况一经辞覆更无所牟利如再有此等船只招引住宿则计图资助势必肆行窃刼是该船始为容奸之所继即可为窝盗之区诚不可不亟行驱逐应如该府所议出示严禁一面委员会营押逐出境并派拨兵役给签专司稽察如有幪头等船逗留境内即将该兵役责惩 
　　一折开嘉兴县境内之麻塘泾秀水县境内之青龙港并五里亭芦荡■〈艹湂〉一带地方空阔距上下营泛较远饬令该县在于要隘居中处所设立卡房派兵役常川住宿稽查一条续据该府具禀于前议设卡房地面改建木牌坊上冩某县设卡巡查字样置备大小巡船二只将所拨兵役分为两班各司半夜船上张挂旗号灯笼各带梆锣等物大船停系于木牌坊之下使换班兵役栖止其小船令该班兵役乘坐于就近处所往来巡查遇有匪船飞驶追捕或贼犯较多即鸣锣知会大船兵役帮捕俟粮艘开行后撤回立案永远遵行等语所议甚属妥协应如该府所议饬令该县等建立木牌坊置备大小巡船二只选拨兵役轮流巡查毋许怠惰偷安俟粮艘开行后再行撤回并立案永远遵行 
　　一折开粮船回空向停泊于府城东西南北四城门之外现拟于四城门外各设巡船二只每一门委职官一员督率兵役于每日戌初驾船在于粮船左右前后往来巡缉船上俱张挂号旗书写奉宪巡查字样加以号灯俾昏夜之中远近俱晓船头摆列器械设而不用以壮声势并各带梆锣按更次敲击使岸上居民知巡船之所在设有警动以便叫应防守仍移知营汛于粮船停泊之沿河一带每日每门拨派兵役五名更相轮流在岸吹鸣觱篥招呼水面巡船即于停船地方起讫之处各设帐篷暂为驻足以避风雨所有各兵役饭食灯油均由卑职与各县捐给似此水陆兼巡声气相通终夜不绝即有不法水手亦不能无所畏惧一条本司道等查粮艘停泊处所尤当加意防闲前经本司等会详杭嘉湖道议禀缉捕章程案内粮艘归次之时请饬杭嘉湖三协副将派委游守驻札水次会同各县及各帮弁稽查弹压详奉批允通饬遵照嗣本臬司访得粮艘回南并不各归水次悉皆聚泊一处管束倍难移会本道严饬各帮弁押同粮艘各归各县水次仍由杭嘉湖三协副将分委游守二员会同地方官稽查弹压又经详奉抚宪批示转饬在案今该府议于府城门外每门添设巡船二只委员督率兵役于每日戌初驾船在粮艘左右前后往来巡缉各带梆锣按更敲击并移营泛每日每门拨派兵役五名轮流在岸招呼办理更为严密应如该府所议饬令实力奉行不得徒托空言 
　　一折开粮船归次其留船及辞覆水纤人等俱带有枣梨沿街售卖原在所不禁第若辈卖有钱文非纠聚饮食即肆意嫖赌必致荡废净尽窃盗无所不为并有强买强赊之事铺户莫可谁何种种恶习亟宜防范现拟派委员弁督率兵役在于街坊店铺稠密处所昼夜轮流巡查弹压按五日一班以均劳逸并严禁摆场赌博驱逐幪头船只所有沿河附近茶坊酒馆饬令定更以后一律关闭免致酗酒滋事一条本司道等查水手人等带有货物原难禁其沿街售卖第恐稍有资财即肆意花消旋至为匪不法更难保无强买强赊扰害铺户应如该府所议派委员弁督率兵役在于街坊店铺稠密处所昼夜巡查并严禁赌博并饬令沿河附近茶坊酒馆定更后一律关闭以免滋事其实在安分卖买并无不法情事者仍不得禁止倘该员弁兵役人等有藉端诈扰即分别参革严究等情于道光元年十二月十九日详奉巡抚部院帅　批如详移行杭嘉湖三府协一体实力遵行仍将此案条款同该司前详缉捕章程一并刊入治浙成规以备考核而垂永久仍候督部堂批示缴折存又奉总督部堂庆　批如详移行遵照一体实力防范毋稍懈忽仍俟事竣禀复察查并候抚部院批示缴折存 

　　○零星贩私再犯三犯分别治罪 

　　兼署浙江按察使司盐运司富　为议详事案据慈溪县知县张久照禀称窃照浙省办理私盐案件数在百觔以内者分别枷责完结加载成规遵行在案唯此等零星小贩于初犯枷责之后每多再犯三犯者成规内并无作何治罪之文查江苏现行省例再犯四十觔以下责二十板四十觔以上至六十觔枷号二十五日责二十五板六十觔以上至七十觔枷号三十日责三十板七十觔以上至八十觔枷号三十五日责三十五板八十觔以上至九十觔枷号四十日责四十板九十觔以上至一百觔枷号两个月责四十板一百觔以上照本律拟徒又三犯一百觔以内不计多寡枷号三个月满日责三十板一百觔以上照本律拟徒等因是私盐再犯三犯数在百觔以内者江苏省有分别枷责之例浙省应否仿照办理理合禀请示遵等情到司当经前司咨查江省去后今准江苏臬司覆称江苏省向办私盐省例拏获贩私人犯讯系再犯四十觔以下责二十板四十觔以上至六十觔者枷号二十五日责二十五板过六十觔至七十觔者枷号三十日责三十板过七十觔至八十觔者枷号三十五日责三十五板过八十觔至九十觔者枷号四十日责四十板过九十觔至一百觔者枷号两个月责四十板一百觔以上照本律杖一百徒三年三犯一百觔以内不计多寡枷号三个月满日责三十板一百觔以上照本律杖一百徒三年等因过司准此本署司查贩私律应满徒本不计觔数之多寡第浙省办理贩私数在百觔以内者或系乏业穷民或系老幼男妇因口食无资藉零星小贩以度活与伙与兴贩图利营私者有间是以酌定成规计其贩盐觔数分别枷杖完结惟初次犯私既宽免其城旦则再犯三犯数在百觔以内者亦可仍以枷责示儆江苏省办理贩私再犯三犯百觔以内分别枷责既有省例浙省似可仿照办理俾于惩剏之中仍寓矜恤之意是否有当理合详候宪台察核批示以便刊入成规饬属一体遵照等情于道光四年六月二十五日详奉总督部堂赵　批如详饬属一体遵照仍候抚部院盐　院批示缴又奉护抚部院黄　批如详仿照办理刊入治浙成规通饬遵照此复又奉护盐院黄　批候抚部院衙门核示遵行仍候督部堂批示录报此复 

　　治浙成规 
 

</div>
    <div class="pagination">
<a href="治浙成规_page11.html">上一页</a><span>...</span><a href="治浙成规_page7.html">7</a><a href="治浙成规_page8.html">8</a><a href="治浙成规_page9.html">9</a><a href="治浙成规_page10.html">10</a><a href="治浙成规_page11.html">11</a><span class="current-page">12</span>
    </div>
    <div class="pagination"><a href="index.html">返回目录</a></div>
</body>
</html>
