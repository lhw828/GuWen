<!DOCTYPE html>
<html>
<head>
    <meta charset="UTF-8">
    <title>礼部志稿 - 第 33 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 33 页/共 123 页</h1>
    <div class="content">　　洪武元年令银造者以金涂之酒壶盂盏每事皆八盘椀二百四十及楎椸枕簟箧笥帷幔浴室皆具已又令涂金者俱易以金
　　凡时物
　　洪武二年令太常先荐宗庙然后进御二年定毎月朔望荐新品物皆太常卿供事其在月荐之外者太常卿奉防与内使监官各服常服捧献不行礼
　　凡祭币
　　洪武三年议准太庙毎室用币二
　　凡太庙和羮
　　嘉靖三年奏准依福胙脯醢豚胉例另用一牛不许牲上取办其牲醴分为六块一首一背四肢不许零碎
　　凡配享
　　洪武二年孟春享太庙以功臣七人配设青布帏六间于太庙庭中内列功臣位遣官分献读祝三年定亲王从享皆设位于东庑西向功臣配享皆设位于西庑东向四年罢庙庭帏设之次改设黄布帏殿于庙内并具两庑中居祖考神位庑列亲王及功臣每奠献祖考则遣大臣各分献不读祝是秋又命功臣仍于庑间配享不设布殿九年新太庙成奉安四代神主以亲王并王妃二十一位侑于殿内东壁功臣十二位配于西壁不分献自是四时之祭皆行合享之礼其夀春等王旧有皇髙伯祖等称至万厯七年罢止称本爵
　　凡时享值国防
　　洪武二十五年议定乐备而不作
　　凡祝文
　　洪武二年定止称孝子皇帝不称臣遣太子行礼称命长子某不称皇太子嘉靖十七年令大祫祝文九庙帝后諡号俱全书时祫止书某祖某宗某皇帝备行宣读
　　凡忌辰
　　永乐元年遇髙皇帝忌上率诸王祭奉先殿仍率百官祭孝陵万厯四年题准凡郊庙奏祭祀日遇有忌辰则移前一日如致斋日内遇忌辰上具常服百官具青緑锦绣其正祭日遇忌者如祭在日间除临时照常具祭服行礼本日祭前祭后与致斋遇忌同如夜分祭毕是日上仍浅淡服色百官青衣角带办事
　　陵寝【后妃太子诸王公主坟附】
　　皇祖陵熈祖陵在今鳯阳府泗州蠙城之北洪武初号曰祖陵【今号其山曰基运】即祖陵望祭徳祖懿祖二陵设泗州祠祭署置奉祀一员陵戸二百九十三戸供洒扫毎嵗冬至正旦以三太牢清明中元孟冬及每月朔朢以三少牢本署官行礼仁祖陵在中都鳯阳府太平乡洪武初号曰茂陵寻改皇陵【今号其山曰翔圣】设皇陵卫并祠祭署奉祀一员祀丞三员置陵戸三千三百四十二戸供直宿洒扫内选礼生二十四名供祭祀执事每嵗冬至正旦以太牢清明中元孟冬以少牢俱署官行礼朔朢以少牢中都留守司官行礼治元年勅内官一员监防凡官员以公事经过者俱谒陵圣祖陵太祖髙皇帝陵曰孝陵在南京钟山之阳【今号神烈山】髙皇后马氏合葬设神宫监孝陵卫及祠祭署每嵗圣旦正旦孟冬忌辰酒果行香清明中元冬至太牢致祭特遣勲旧大臣一员行礼南京各衙门文武官俱陪祭国有大事遣大臣祭告亲王之国过南京者官员以公事入城者俱谒陵出城者诣辞列圣陵成祖文皇帝陵曰长陵在京畿之昌平县【今升为州】初永乐七年营山陵于昌平之黄土山封其山曰天夀山遂葬焉是为长陵文皇后徐氏合葬其后诸陵皆在天夀山仁宗昭皇帝陵曰献陵昭皇后张氏合葬宣宗章皇帝陵曰景陵章皇后孙氏合葬英宗睿皇帝陵曰裕陵睿皇后钱氏合葬孝肃皇后周氏祔葬宪宗纯皇帝陵曰茂陵纯皇后王氏合葬孝穆皇后纪氏孝惠皇后邵氏俱祔葬孝宗敬皇帝陵曰防陵敬皇后张氏合葬武宗毅皇帝陵曰康陵毅皇后夏氏合葬世宗肃皇帝陵曰永陵肃皇后陈氏合葬孝烈皇后方氏孝恪皇后杜氏俱祔葬初世宗作夀宫于长陵东南之阳翠岭嘉靖二十七年葬孝烈皇后是为永陵隆庆元年奉安世宗皇帝梓宫乃是天夀山西南袄儿峪迁肃皇后梓宫合葬孝恪皇后亦自金山迁祔焉穆宗庄皇帝陵曰昭陵荘皇后李氏合葬神宗显皇帝陵曰定陵显皇后王氏合葬光宗贞皇帝陵曰庆陵贞皇后王氏合葬诸陵各设神宫监并卫及祠祭署凡清明中元冬至太牢致祭遣官行礼文武衙门堂上官各一员属官各一员分诣陪祭忌辰及圣旦正旦孟冬亦遣官行礼止用香烛酒果无帛各衙门官不陪祭诸王之国诣诸陵谒辞嘉靖十五年三月上躬行春祭礼七月改命春以清明秋以霜降遣官行礼各衙门官陪祭其中元冬至等节遣官行礼俱不陪祭九月上躬行秋祭礼自奉慈殿迁孝肃皇后神主于裕陵孝穆皇后孝惠皇后神主于茂陵躬行奉慰礼十七年二月上躬行春祭礼改陵殿曰祾恩殿门曰祾恩门四月建成祖文皇帝圣迹亭于平台山率从官行祭礼
　　别陵
　　睿宗献皇帝陵曰显陵在湖广承天府之松林山【今号纯徳山】献皇后蒋氏合葬建享殿设神宫监显陵卫祠祭署置奉祀一员以戚属为之给署印设礼生二十四名供祭祀执事陵戸六十戸供洒扫校尉二十名供巡视嘉靖十八年陞戚属为都督佥事给钦差纯徳山掌祀闗防职専守防始于太常寺选补奉祀及增祀丞一员如七陵之制二十七年照长陵制设左司乐一员右司乐三员俳长四名色长十四名教师十六名供祀铸给显陵供祀教坊司印信每嵗清明降降二圣忌辰遣镇守湖广勲臣行礼勲臣有故以守防奉祀官代行奉祀官有故则分守官代圣旦正旦中元孟冬冬至遣守防奉祀官行礼　恭让章皇后陵寝在金山祭遣内官行礼嘉靖二十五年令于未央宫荘田六百五顷九十七亩内量拨一半供奉香火　景皇帝陵寝在金山景皇后合葬祭遣仪賔行礼【今遣驸马及皇亲】宪庙废后吴氏葬金山祭以素馐遣内官行礼世庙继后张氏葬金山祭以牲醴遣内官行礼　妃嫔葬孝陵四十妃嫔惟二妃葬陵之东西余俱从葬长陵十六妃俱从葬献陵七妃三葬金山余俱从葬景陵八妃一葬金山余俱从葬裕陵以后妃无从葬者裕陵十八妃一葬绵山余俱金山茂陵十四妃一葬陵之西南余俱金山康陵二妃葬金山显陵一妃葬金山永陵三十妃二十六嫔惟五妃葬天夀山之袄儿峪余俱金山昭陵诸妃葬金山　先是妃皆自为坟宪庙十三妃始同为一墓嘉靖三十年以古世妇御妻皆九宜九妃为一墓同一享殿内作七室两厢等各备于是金山预造五墓墓各九数以次葬焉　先是从葬诸妃嵗时俱享于殿内其别葬者俱遣内官祭以牲醴嘉靖十七年始命并入各陵从祭祾恩殿之两傍以红纸牌书曰大明某宗皇帝第几妃之位祭毕焚之隆庆六年改造木位刻列名号置各陵永逺从祀其世庙诸妃并迁祔永陵各置木位配享　阿保诸夫人俱葬金山惟清明霜降遣内官以牲醴祭之其余一用素馐　太子诸王王妃公主葬　懿文太子陵在孝陵之左祭如孝陵四孟嵗暮忌辰加牲焉孝陵祠祭署兼主之　懐献世子悼恭太子俱葬金山哀冲太子庄敬太子初俱葬金山后迁袄儿峪祔其母妃墓傍宪懐太子葬金山俱祭以牲醴遣内官行礼惟悼恭用素馐哀冲庄敬遣皇亲行礼　蕲献王越靖王贞惠妃吴氏滕懐王懐恭王贞烈妃杨氏许悼王秀懐王妃王氏忻穆王岐惠王妃王氏雍靖王妃吴氏夀定王妃徐氏继妃吴氏汝安王妃季氏次妃晋氏泾简王妃曹氏申懿王妃项氏蔚悼王景恭王颖伤王戚懐王蓟哀王均思王靖悼王惟蕲滕二王葬绵山雍申二王葬兰山余俱金山祭以牲醴遣内官行礼　皇第八子永清公主长泰公主仙逰公主太康公主长安公主思柔公主蓬莱公主太和公主栖霞公主俱葬金山祭以素馐遣内官行礼惟永清用牲醴　郢靖王梁庄王岳懐王常宁长公主善化长公主俱葬承天府遇祭王则奉祀官行礼祭公王则内官行礼
　　山陵躬祭仪一发京先期太常寺备告庙及祀陵祭品如常仪翰林院撰祭告文锦衣卫设丹陛仪卫扈行兵部奏请简命文武大臣居守京师请勅行事及奏请直守皇城四门京城九门分调提督武臣把守各山口闗隘选防扈驾军马奏差科道官防闸尸部闗给扈从官军行粮工部差官修理桥梁道路光禄预备御膳酒饭供具教坊司备大乐五府及九卿衙门正官司属官各一员太常寺鸿胪寺堂属官光禄寺太仆寺卿翰林院学士并日讲官国子监祭酒顺天府府尹六科官六员十三道官十三员俱从凡在途供事以便衣朝以吉服前期一日上率后妃告于庙至早免朝驾发由长安左门后妃辇轿由东安门出扈从官前行居守官同文武百官俱吉服趋徳胜门外送驾过退驾至行宫【今在巩华城】进膳毕陞座从官朝见行叩头礼如常仪次日早从宫朝叅奏事毕鸿胪寺官引昌平州官吏师生及公差有事官员见行五拜三叩头礼朝罢从官先行至天夀山行宫驾驾发后妃后从至天夀山红门上降辇由左门入驾至行宫【今名感思殿】进膳毕上出陞座从官行叩头礼毕退次日早从官朝叅奏事如常仪　一致祭是日免朝质明上具青袍恭诣长陵致祭如常仪【隆庆二年仍诣永陵行礼万厯八年仍诣永陵昭陵各行礼】遣官六员青服各诣陵行礼从官俱青布服恭诣长陵陪祀祭毕先趋赴行宫驾每日早朝叅奏事如常仪　一回銮是日早免朝从官先行至沙河行宫驾驾至从官行叩头礼如常仪次日早从官朝叅奏事毕鸿胪寺官引昌平州官吏师生辞行礼如常仪朝罢从官先还驾由徳胜门入文武百官及军民耆老人等俱于门外迎居守文武大臣伏谒驾前致词行叩头礼教坊司大乐鼓吹振作驾入告庙谒皇太后礼毕【隆庆二年发京前一日及还京日并谒告奉先殿世宗几筵孝神霄二殿】还宫越二日上御奉天门文武官各具吉服致词行礼
　　山陵遣祭仪陈设用牲醴賛引引遣官由殿右门入典仪唱执事官各司其事賛引引遣官就拜位执事捧香合至香案賛引賛诣前导遣官至香案前賛跪賛上香遣官三上香讫賛复位賛四拜【通賛众官同】典仪唱奠帛行初献礼执事捧帛爵各跪献于御案前讫賛跪【通賛众官皆跪】賛读祝读讫賛俯伏兴平身【通賛众官同】典仪唱行亚献礼【仪同初献惟不奠帛读祝】唱行终献礼【仪同亚献】賛四拜【通賛众官同】典仪唱读祝官捧祝进帛官捧帛诣瘗位賛礼毕各陵祝文清明霜降曰时维【仲春雨露既濡季秋霜露既降】追念深防不胜【怵凄怆】谨用祭告伏惟尚享中元冬至曰气序流迈时维【中元冬至】追念深恩伏增哀感谨用祭告伏惟尚享凡祝文皆备书諡号其文皆同但随陵异称显陵祝文清明霜降曰维某年某月某日孝子皇帝某谨遣某官敢昭告于皇考睿宗知天守道洪徳渊仁寛穆纯圣恭俭敬文献皇帝皇妣慈孝贞顺仁敬诚一安天诞圣献皇后尊灵曰时维【仲春雨露既濡季秋霜露既降】瞻望圜陵不胜【怵凄怆】谨用祭告伏惟尚享中元冬至曰气序流迈时维【中元冬至】追念深恩益增哀感谨以牲醴庻品用申祭告尚享忌辰曰惟我皇考皇妣讳日之辰瞻望徳恩【不胜伏增】哀感谨用祭奠伏惟尚享今称孝曾孙皇曾祖考妣恭让章皇后祝文孝孙嗣皇帝某谨遣某昭告于恭让诚顺康穆静慈章皇后尊灵曰日月不居仙逰益逺兹遇某节不胜追慕谨用祭告伏惟尚亨景皇帝后祝文侄孙嗣皇帝某谨遣某官某昭告于恭仁康定景皇帝贞惠安和景皇后曰节序流迈时维某节追念亲亲良增伤感兹以牲醴用修时祭伏惟尚享
　　嘉靖十五年奉皇太后谒陵仪先期太常寺具酒果脯醢翰林院撰告辞上至长陵行谒告礼毕奉皇太后率皇妃入女官奏就位行四拜礼奏上香女官捧香皇太后三上香讫奏复位跪皇太后跪皇妃皆跪上跪于皇太后之左读辞官跪于上后读讫奏兴四拜礼毕次诣献陵上先谒告仍奉皇太后谒如前仪次谒景陵明日徧谒裕陵等四陵亦如之上还往西山拜恭让章皇后及景皇帝后各陵寝行三献礼又遣官前诣孝陵显陵行祭告礼
　　嘉靖十八年驾幸承天府谒陵仪前期太常寺陈设牲犊酒醴香烛制帛上具常服诣陵由陵左门入殿左门内賛奏就位奏上香奏四拜奏奠帛行初献礼賛读祝奏跪读祝官读毕奏俯伏兴平身奏行亚献礼终献礼如仪奏四拜焚祝帛礼毕从驾官及抚按等官俱吉服陪拜　祝文维某年某月某日孝子皇帝某敢昭告于皇孝睿宗知天守道洪徳渊仁寛穆纯圣恭俭敬文献皇帝尊灵曰仰惟皇孝徳帝忻流庆小子丕绪天位十有八年南瞻严寝罔尽展祀之孝适以改圜之事重子躬事来此敬申祭告伏惟圣灵歆鉴俯纳孝思谨告万厯三年孝烈皇后孝恪皇后神主迁祔永陵仪先期命大臣一员先诣永陵行祭告礼一员防送神主至殿内侍官先于永陵殿内会同神宫监官陈设各合用神座几案册寳衣冠等案是日孝神霄二殿行奉迁礼毕神主舆由中门出至午门外锦衣卫仪卫前导由端门承天门长安左门俱中门出由徳胜门诣陵百官青衣角帯先诣徳胜闗外神主舆至入班行五拜三叩头礼舆过方退神主舆至红门外内侍官各诣二后神主舆前跪奏捧神主出舆由左门入复陞舆至永陵由中门入至享殿门外内侍官各捧入孝烈皇后神主奉安世宗肃皇帝神寝之左室孝恪皇后神主安于右室册寳衣冠俱各奉安于室讫遣官行安神礼礼毕回京复命
　　凡陵寝禁例
　　洪武二十六年令车马过陵者及守陵官民入陵者百歩外下马违者以大不敬论　正统二年谕天夀山祖宗陵寝所在敢有剪伐树木者治以重罪家属发邉逺充军仍令锦衣卫官校巡视工部同钦天监官环山立界界外聴民樵采　成化十五年令鳯阳皇陵皇城并泗州祖陵所在应禁山塲地土巡山官军务要用心廵视不许诸色人等伐木取土石开窰烧造烧山及于皇城内外耕种牧放作践有犯者正犯处死家口俱发邉逺充军廵山官军有科敛银两馈送不行用心巡视及守备留守等官贪图贿赂不严加约束以致下人恣肆作不能禁治者一体治罪　治十三年议准西山一帯宻迩京师地方内外官豪势要之家私自开窰卖煤凿山卖石立厰烧灰者问罪枷号一个月发邉卫充军干碍内外官员叅奏提问　嘉靖十二年令锦衣卫选差百戸一员督令原差校尉于纯徳山严加巡视有偷砍树木作践等项应提问应叅奏者照例举行其差委官校与军卫有司俱无统属不许滥理词讼嘱托公事及卖放犯人生事扰害故违者聴抚按官究实照例施行二十七年令于天夀山前后龙脉相闗处所大书禁地界石有违禁偷砍树木者照例问拟斩绞等罪若止是潜行拾柴防草比照家属事例问发辽东地方充军廵山官军妄拿平人扰告居民者事发一体治罪
　　凡遇陵祭
　　正统元年谕是日与百官俱浅淡服色　成化九年奏准孝陵祭祀凡南京文武大小官员有不赴者令御史纠察
　　凡分官陪祭
　　嘉靖中题准除掌印正官及宿卫守卫差占外俱要以次长官许佐贰官如无佐贰官者方许首领官前去
　　国初追封诸王坟
　　夀春王妃刘氏霍丘王妃翟氏下蔡王安丰安妃赵氏防城王妃田氏寳应王六安王来安王都梁王英山王以上坟在鳯阳府西北二十五里地名白塔设祠祭署陵戸　南昌王妃王氏盱眙王妃唐氏临淮王妃刘氏山阳王招信王以上坟附葬鳯阳皇陵有同嵗时祭祀皆与享其分封诸王葬于本封之国者其子孙自主祭祀此不具列
　　外戚王者坟
　　王坟在鳯阳府盱眙县津里镇洪武初设盱眙祠祭署置陵戸二百一十戸　徐王坟在鳯阳府宿州新丰里洪武初设宿州祠祭署置陵戸九十三戸　滁阳王坟在直滁州洪武初立庙坟所【庙首宥氏】置陵戸十九戸以上皆嵗时祭祀



　　礼部志稿卷二十八
　　钦定四库全书
　　礼部志稿卷二十九
　　明　俞汝楫　编
　　祠祭司职掌
　　羣祀
　　歴代帝王
　　洪武元年命以太牢祭三皇　二年遣官致祭以勾芒祝融风后力牧配　六年始建帝王庙于京师以祀三皇五帝三王及汉唐宋创业之君每岁春秋致祭后以周文王终服事殷唐高祖本太宗力勿设主止各祀于其陵庙而増隋文帝　七年春塑帝王衮冕坐像惟羲农不衮冕是秋上亲临祭焉庙同堂异室中一室祀三皇东一室五帝西一室三王又东一室汉髙祖光武隋文帝又西一室唐太宗宋太祖元世祖凡五室十七帝二十一年始定歴代名臣终始全节者三十七人从
　　祀两庑列为四坛宋赵普以负太祖不忠不得预元祀穆呼哩罢安图祀巴延罢阿珠而太公望以从祀罢其故庙及武成王号是年帝王庙火改建于鸡鸣山之阳罢隋文帝而迁唐太宗与汉髙光同室凡十六帝又定以每岁春附祭歴代帝王于郊坛秋祭于本庙每三年传制遣道士赍香帛令有司祭于各陵寝凡祭于陵寝之岁则停庙祭
　　嘉靖九年厘正祀典罢郊坛帝王附祭　十年春为位于文华殿祭之　十一年春仍祭于文华殿夏始建庙于都城之西亦为五室位次如旧是秋上亲临祭嗣后岁以春秋仲月太常寺先期奏请遣大臣一员行礼四员分献凡祭于陵寝之岁则停秋祭　二十四年罢元世祖及其臣五人复迁唐太宗与宋太祖同室凡十五帝从祀名臣三十二人
　　洪武二十六年定遣祭仪　一斋戒前一日太常官宿于本寺次日具本奏致斋二日传制遣官行礼　一传制仪见仪制司　一省牲牛五羊五豕六鹿一兔八凡正祭前一日献官承制毕诣本坛省牲　一陈设五室十六位【今十五位】每室犊一羊一豕一每位豋一铏二笾豆各十簠簋各二帛一白色礼神制帛共设酒尊三爵四十八【今四十五】篚一于中室东南西向祝文案一于西　东庑第一坛风后皋陶龙伯益传説召公奭召穆公虎张良曹参羊一豕一铏九笾豆各四簠簋各一帛九白色礼神制帛酒盏二十七馔盘一篚一　第二坛周勃冯异房龄李靖李晟潘美岳飞穆呼哩博勒呼巴延【今黜穆呼哩等三人】羊一豕一铏十【今七】笾豆各四簠簋各一帛十【今七】酒盏三十【今二十一】馔盘一篚一　西庑第一坛力牧防伯夷伊尹周公旦太公望方叔萧何陈平陈设与东庑第一坛同　第二坛邓禹诸葛亮杜如晦郭子仪曹彬韩世忠张浚博尔济齐拉衮【今黜博尔济等二人】陈设与东庑第二坛同　一正祭典仪唱乐舞生就位执事官各司其事赞引引献官至盥洗所赞搢笏出笏引至拜位赞就位典仪唱迎神恊律郎举麾奏乐乐止赞四拜【陪祭官同】典仪唱奠帛行初献礼奏乐执事官各捧帛爵进于神位前赞引赞诣三皇神位前搢笏执事官以帛进于献官奠讫执事官以爵进于献官赞献爵【凡三】出笏诣五帝神位前仪同前爵五诣三皇神位前爵三诣汉髙祖光武唐太宗皇帝神位前爵三【今迁唐太宗于西室爵用二改称诣汉髙祖光武皇帝神位前】诣宋太祖元世祖神位前爵二【令黜元世祖而迁唐大宗爵仍二改称诣唐太宗宋太祖皇帝神位前】出笏诣读祝所跪读祝读祝官取祝跪于献官左读毕进于神位前赞俯防兴平身复位乐止典仪唱行亚献礼奏乐执事官各以爵献于神位前乐止典仪唱行终献礼【仪同亚献】典仪唱饮福受胙赞诣饮福位跪搢笏执事官以爵进饮福酒执事官以胙进受胙出笏俯伏兴平身复位赞两拜典仪唱彻馔奏乐执事官各于神位前彻馔乐止典仪唱送神奏乐赞四拜平身乐止典仪唱读祝官捧祝掌祭官捧帛馔各诣燎位乐止赞礼毕　一祝文维洪武某年岁次某月某朔某日皇帝谨遣具官某致祭于太昊伏羲氏炎帝神农氏黄帝轩辕氏帝金天氏帝髙阳氏帝髙辛氏帝陶唐氏帝有虞氏夏禹王商汤王周武王汉髙祖皇帝汉光武皇帝唐太宗皇帝宋太祖皇帝元世祖皇帝曰昔者奉天明命相继为君代天理物抚育黔黎彛伦攸叙井井绳绳至今承之生民多福思不忘而报特祀以春秋惟帝兮英灵来歆来格尚飨　一乐章　迎神仰瞻兮圣容想鸾舆兮景从降云衢兮后先来俯鉴兮微衷荷圣临兮苍生有崇睠诸帝兮是临予顿首兮幸防　奠帛秉微诚兮动圣躬来列坐兮殿庭予今愿兮效勤捧礼帛兮列酒尊鉴予情兮欣幸方旋驾兮云程　初献酒行兮爵盈喜气兮雍雍重荷防兮再瞻再崇羣臣忻兮跃从愿覩穆穆兮圣容　亚献酒斟兮礼明诸帝熈和兮悦情百职奔走兮满庭陈笾豆兮数重亚献兮愿成终献献酒兮至终早整云鸾兮将还宫予心眷恋兮神圣欲攀留兮无踪蹑云衢兮缓行得遥瞻兮达九重彻馔纳肴馐兮领陈烝民乐兮幸生将何以兮崇报维岁时兮载瞻载宁　送神旛幢缭绕兮导来踪鸾舆冉冉兮归天宫五云拥兮祥风从民歌圣祐兮乐年丰望燎神机不测兮造化工珍馐礼帛兮荐火中望瘗庭兮稽首愿神鉴兮寸衷
　　嘉靖十一年定亲祭仪先期太常寺预设牲醴香帛乐舞等如仪锦衣卫设随朝驾设上拜位于殿中设御幄于景徳门外之左是日早免朝上服常服御奉天门太常寺卿跪奏请皇上诣帝王庙祭歴代帝王上乘舆由长安右门出至庙门由中门入至幄次降舆具祭服出导引官导上由中门中导至拜位典仪唱乐舞生就位执事官各司其事内赞奏就位上就拜位典仪唱迎神乐作乐止内赞奏搢圭奏上香上三上香讫奏出圭复位内赞奏两拜兴平身【传赞陪祀官同】典仪唱奠帛行初献礼乐作内赞奏诣神位前执事官各捧帛爵跪进于各神位前乐暂止内赞赞读祝奏跪【传赞陪祀官同】读祝官取祝读讫乐作内赞奏俯伏兴平身【传赞陪祀官同】乐止典仪唱行亚献礼乐作【仪同初献惟不读祝】乐止典仪唱行终献礼【仪同亚献】乐止太常寺卿进立于坛东西向唱答福胙内赞奏诣饮福位奏搢圭奏跪光禄寺卿以福酒跪进于上右内赞奏饮福酒上饮讫光禄寺卿以福胙跪进于上右内赞奏受胙上受讫奏出圭俯伏兴平身奏复位内赞奏两拜兴平身【传赞陪祭官同】典仪唱彻馔乐作执事官于各神位前彻馔讫乐止典仪唱送神乐作内赞奏两拜兴平身【传赞陪祭官同】乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导上入御幄易祭服陞辇还宫　乐章【仍旧】
　　嘉靖中更定遣官祝文【仪仍旧祝文某年月日遣官各帝称号俱同但去元世祖】曰仰惟诸帝昔皆奉天抚世创治安民皇祖景慕不忘春秋致祭着在令甲兹朕特建殿宇恭修恒祀时仲【春秋】谨遣辅臣以牲帛庶品用享列圣予惟冲昧敬体皇祖追报之防惟诸帝鉴临来格于斯庶副予诚之至尚飨分献官仪注　典仪唱分献官陪祭官各就位行初献奠帛礼毕唱分献官行礼赞引引诣东西庑神位前赞跪赞搢笏上香献帛爵出笏殿内赞跪分献官跪各神位前俟读祝毕俯伏兴平身复位亚终献礼【仪同初献】余随遣官行
　　先圣先师
　　嘉靖九年初祀伏羲神农黄帝尧舜禹汤文武周公孔子凡十一位于文华殿东间位各有主主各有龛防羲至武王南向周公西向孔子东向岁以仲春秋开讲前一日上亲致祭每月朔朢具酒果上服黄袍行礼间遣辅臣及大臣代拜十六年移祀于永明后殿行礼如初其后常遣官代行隆庆初罢仍于文华殿东室行礼　一前期一日太常寺博士捧祝版于文华殿上塡御名讫捧出　一正祭日早太常寺进笾豆祝帛陈设毕上至行礼　一陈设皇师防羲氏圣位皇师神农氏圣位皇师轩辕氏圣位帝师陶唐氏圣位帝师有虞氏圣位王师夏禹王圣位王师商汤王圣位王师周文王圣位王师周武王圣位每位铏一笾豆各二礼神制帛一白色先圣周公之位先师孔子之位每位铏一笾豆二帛一一正祭是日上具皮弁服由文华殿出内赞对引官
　　导上至拜位奏就位上就御拜位内赞导上至伏羲氏前奏搢圭奏上香讫诣各神位前俱奏上香讫奏出圭奏复位上复位奏再拜讫读祝官啓祝跪内赞奏跪上跪赞读祝讫奏俯伏兴平身读祝官安祝退奏再拜讫赞焚祝帛上退拜位之东立捧祝帛官出门奏礼毕内赞对引导上出还宫　一祝文维某年岁次某月某日皇帝某谨告于先圣诸师暨周公孔子曰予维后学之资必赖先圣遗集以为进修兹于明日【春秋】开讲学伏惟黙运神机觉我后学俾诚正之功不替庶治平之至可臻而圣道永有霑民之惠矣特用奠告惟圣师鉴焉谨告
　　先师孔子【释菜啓圣祠附】
　　国初诏正诸神封号惟孔子封爵特仍其旧每岁二丁传制遣官祭于国学每月朔朢遣内臣降香朔日则祭酒行释菜礼洪武四年令进士释褐诣国学行释菜礼十五年始诏天下儒学通祀孔子颁释奠仪二十六年颁大成乐器于天下府学令州县如式制造二十九年黜扬雄从祀进汉董仲舒后遇登极皆遣官祭告阙里又驾幸太学行释菜礼　永乐八年正文朝圣贤绘塑衣冠令合古制十九年北京国子监既定其南监春秋命祭酒行礼称皇帝谨遣　正统元年刋定从祀名爵位次颁行天下二年以宋胡安国蔡沈真徳秀从祀三年禁祀孔子释老宫八年追封元吴澄为临川郡公从祀　成化二年封董仲舒为广川伯胡安国建宁伯蔡沈崇安伯真徳秀浦城伯　治九年封宋杨时为将乐伯从祀　嘉靖九年厘正祀典始为木主题曰至圣先师孔子神位改大成殿为先师庙殿门为庙门四配称复圣顔子宗圣曽子述圣子思亚圣孟子之位十哲以下及门弟子皆称先贤某子之位左丘明以下称先儒某子之位申党即申枨祀止存枨公伯寮秦冉顔何荀况戴圣刘向贾逵马融何休王肃王弼杜预吴澄十三人俱罢祀林放蘧伯玉郑众卢植郑服防范七人各祀于其乡后苍王通欧阳修胡瑗陆九渊増入从祀凡笾豆乐舞之数皆更定焉其内臣降香亦罢　隆庆五年以本朝薛瑄从祀　万厯十二年以本朝王守仁陈献章胡居仁从祀
　　洪武二十六年释奠仪　一斋戒与祀帝王同　一传制仪见仪制司　一省牲牛一【今二】山羊五【今北羊】豕九【今十四】鹿一五【今一】　一陈设　正坛犊一羊一豕一豋一铏二笾豆各十簠簋各二帛一白色礼神制帛共设酒尊三爵三篚一于坛东南西向祝文案一于坛西　四配位每位羊一豕一豋一【今去】铏二笾豆各十【今八】簠簋各一【今二】爵三帛一篚一　十哲位　东五坛豕一分五帛一篚一爵三每位铏一笾豆各四簠簋各一酒盏一西五坛陈设同　东庑五十三位共十三坛【今四十七位分十六坛】共豕一【今三】帛一篚一爵一每坛笾豆各四簠簋各一酒盏四　西庑五十二位共十三坛【今四十八位分十六坛】陈设同　一正祭典仪唱乐舞生就位执事官各司其事分献官陪祭官各就位赞引引献官至盥洗所赞诣盥洗位搢笏出笏引至拜位赞就位典仪唱迎神奏乐乐止赞四拜【通赞陪祀官同】典仪唱行初献礼奏乐执事官捧帛爵诣各神位前赞引导遣官赞诣大成至圣文宣王【今称至圣先师孔子】神位前赞搢笏赞献帛执事以帛进奠讫执事以爵进赞引赞献爵出笏赞诣读祝位乐暂止跪【传赞众官皆跪】赞读祝读祝官取祝跪于献官左读讫赞俯伏兴平身赞诣兖国复圣公【今称复圣顔子】神位前搢笏献爵出笏诣郕国宗圣公【今称宗圣曽子】神位前沂国述圣公【今称述圣子思子】神位前邹国亚圣公【今称亚圣孟子】神位前仪并同前赞复位乐止典仪唱行亚献礼奏乐执事以爵献于神位前乐止典仪唱行终献礼奏乐【仪同亚献】乐止典仪唱饮福受胙赞诣饮福位跪搢笏执事以爵进赞饮福酒执事以胙进赞受胙出笏俯防兴平身复位赞两拜【传赞陪祀官同】典仪唱彻馔奏乐执事各诣神位前彻馔乐止典乐唱送神奏乐赞引赞四拜【传赞陪祀官同】典仪唱读祝官捧祝掌祭官捧帛馔各诣瘗位典仪唱望瘗奏乐赞引赞诣望燎位乐止赞礼毕　一祝文维洪武某年岁次某月某朔某日皇帝遣具官某致祭于大成至圣文宣王【先师及四配改定今称并如前注】惟王【今曰惟师】德配天地道冠古今删述六经垂宪万世谨以牲帛醴粢盛庶品祗奉旧章式陈明荐以兖国复圣公郕国宗圣公沂国述圣公邹国亚圣公配尚飨一分献官仪注【分献以翰林院修撰等官二员国子监博士等官二员】典仪唱分献官陪祭官各就位二拜复位读祝讫唱分献官行礼赞引赞诣盥洗所赞搢笏赞出笏赞陞坛赞诣神位前赞搢笏执事以帛进于分献官奠讫执事以爵进于分献官献讫赞出笏赞复位亚终献同至典仪唱望瘗各诣瘗位　一乐章　迎神大哉宣圣【今称孔圣】道德尊崇维持王化斯民是宗典祀有常精纯益隆神其来格于昭圣容　奠帛自生民来谁底其盛维王【今曰维师】神明度越前圣粢帛具成礼容斯称黍稷非馨惟神之聪　初献大哉圣王【今曰圣师】实天生徳作乐以崇时祀无斁清酤惟馨嘉牲孔硕荐修神明庶几昭格　亚献终献百王宗师生民物轨瞻之洋洋神其宁止酌彼金罍惟清且防登献成王于嘻成礼　彻馔牺象在前豆笾在列以享以荐既芬且洁礼成乐备人和神悦祭则受福率遵无越　送神有严学宫四方来宗恪恭祀事威仪雍雍歆格惟馨神驭还复明禋斯毕咸膺百福
　　今定配哲从祀牌位　四配复圣顔子【旧封兖国复圣公】宗圣曽子【旧封郕国宗圣公】述圣子思子【旧封沂国述圣公】亚圣孟子【旧封邹国亚圣公】　十哲先贤闵子【名损旧封费公】先贤冉子【名雍旧封薛公】先贤端木子【名赐旧封黎公】先贤仲子【名由旧封衞公】先贤卜子【名商旧封魏公】先贤冉子【名耕旧封郓公】先贤宰子【名予旧封齐公】先贤冉子【名求旧封徐公】先贤言子【名偃旧封吴公】先贤颛孙子【名师旧封陈公】　东庑先贤澹台灭明【旧封金乡侯】先贤原宪【旧封任城侯】先贤南宫适【旧封汝阳侯】先贤商瞿【旧封须昌侯】先贤漆雕开【旧封平兴侯】先贤司马耕【旧封睢阳】先贤有若【旧封平隂侯】先贤巫马施【旧封东阿侯】先贤顔辛【旧封阳谷侯】先贤曹卹【旧封上蔡侯】先贤公孙龙【旧封枝江侯】先贤秦商【旧封冯翊侯】先贤顔高【旧封靁泽侯】先贤壤驷赤【旧封上郢侯】先贤石作蜀【旧封成纪侯】先贤公夏首【旧封钜平侯】先贤后处【旧封胶东侯】先贤奚容蒧【旧封济阳侯】先贤顔祖【旧封富阳侯】先贤句井疆【旧封滏阳侯】先贤秦祖【旧封禋城侯】先贤县成【旧封武城侯】先贤公祖句兹【旧封即墨侯】先贤燕伋【旧封汧源侯】先贤乐欬【旧封建城侯】先贤狄黒【旧封林虑侯】先贤孔忠【旧封郓城侯】先贤公西蒧【旧封徐城侯】先贤顔子仆【旧封宛句侯】先贤施之常【旧封临濮侯】先贤秦非【旧封华亭侯】先贤申枨【旧封文登侯】先贤顔浍【旧封济隂侯】先儒糓梁赤【旧封睢阳侯】先儒高堂生【旧封莱芜伯】先儒毛苌【旧封乐寿伯】先儒后苍　先儒杜子春【旧封缑氏伯】先儒韩愈【旧封昌黎伯】先儒程颢【旧封豫国公】先儒邵雍【旧封新安伯】先儒司马光【旧封温国公】先儒胡安国【旧封建宁伯】先儒杨时【旧封将乐伯】先儒张栻【旧封华阳伯】先儒陆九渊先儒许衡【旧封魏国公】　旧有堂邑侯顔何兰陵伯荀况
　　彭城伯刘向司空王肃司徒杜预今黜　中牟伯郑众良乡伯卢植荥阳伯服防今改祀于乡　莱芜侯曽防泗水侯孔鲤改入啓圣祠从祀　西庑先贤宓不齐【旧封单父侯】先贤公冶长【旧封密侯】　先贤公晳哀【旧封北海侯】先贤高柴【旧封共城侯】先贤樊须【旧封益都侯】先贤公西赤【旧封钜野侯】先贤梁鳣【旧封千乘侯】先贤冉孺【旧封临沂侯】先贤伯防【旧封沭阳侯】先贤冉季【旧封诸城侯】先贤漆雕徒父【旧封高宛侯】先贤漆雕哆【旧封濮阳侯】先贤商泽【旧封邹平侯】先贤任不齐【旧封当阳侯】先贤公良孺【旧封牟平侯】先贤公肩定【旧封梁父侯】先贤邬单【旧封聊城侯】先贤罕父黒【旧封祈乡侯】先贤荣旂【旧封厌次侯】先贤左人郢【旧封南华侯】先贤郑国【旧封朐山侯】先贤原亢【旧封乐平侯】先贤亷洁【旧封胙城侯】先贤叔仲会【旧封博平侯】先贤公西舆如【旧封临朐侯】先贤邽巽【旧封高唐侯】先贤陈亢【旧封南顿侯】先贤琴张【旧封阳平侯】先贤步叔乘【旧封博昌侯】先儒左丘明【旧封中都伯】先儒公羊高【旧封临淄侯】先儒伏胜【旧封乘氏伯】先儒孔安国【旧封曲阜伯】先儒董仲舒【旧封广川伯】先儒王通　先儒周敦頥【旧封道国公】先儒欧阳修　先儒张载【旧封郿伯】先儒程頥【旧封洛国公】先儒胡瑗　先儒朱熹【旧封徽国公】先儒吕祖谦【旧封开封伯】先儒蔡沈【旧封崇安伯】先儒真徳秀【旧封浦城伯】先儒薛瑄　先儒王守仁　先儒陈献章先儒胡居仁　旧有寿张侯公伯寮新息侯秦冉考城伯戴圣岐阳伯贾逵扶风伯马融任城伯何休偃师伯王弼今黜　内黄侯蘧伯玉长山侯林放高密侯郑新野伯范临川郡公吴澄【今改祀于乡】　曲阜侯顔无繇改入啓圣祠从祀淄川侯申党即申枨今革存枨
　　凡祭期
　　洪武元年定以春秋上丁日降香遣官祭孔子于国学七年仲春上丁日食改用次丁　成化二十二年二
　　月朔当释菜値上丁令以次日释菜
　　凡祭器礼物乐舞
　　洪武四年更定各置髙案笾豆簠簋豋铏悉用甆器牲用熟乐舞生择监生及文武大臣子弟在学者预教习之【今用太常乐舞生】　正统三年令祭丁品物非其土产者鹿以羊代榛栗以所产果品代　景泰六年奏准以两庑祭品俭薄増豕四只枣栗各五十斤黍稷各一斗形盐五十斤南京国子监一体増设　成化十二年増乐舞为八佾笾豆各十二　嘉靖九年令南京国子监祭用十笾十豆天下府州县八笾八豆乐舞俱止六佾　凡六品以下官不陪祭者先期一日赴庙瞻拜
　　月朔释菜仪
　　其日清晨执事者各司其事分献官各官分列于大成门内监生排班俟献官至通赞唱排班献官以下各就位通赞唱班齐鞠躬拜兴拜兴平身引赞诣献官前唱诣盥洗所献官盥手帨手讫引赞唱诣酒尊所司尊者举羃酌酒讫引赞唱诣至圣先师孔子神位前跪献爵俯伏兴平身执事者【行事并同】引赞唱诣复圣顔子神位前宗圣曽子神位前述圣子思子神位前亚圣孟子神位前【仪并同】十哲两庑分献官一同行礼毕引赞同唱复位引赞导献官分献官至原拜位立通赞唱鞠躬拜兴拜兴平身礼毕
　　啓圣祠祭仪
　　嘉靖九年令两京国子监并天下学校各建啓圣公祠中祀叔梁纥题称啓圣公孔子之位以顔无繇曽防孔鲤孟孙氏配俱称先贤某氏之位程珦朱松蔡元定从祀俱称先儒某氏之位每岁仲春秋上丁日遣国子监祭酒行礼南监司业行礼　一陈设正位羊一豕一笾豆各八簠簋各二铏二爵三帛一篚一　东配豕一爵三帛一篚一每位簠簋各一笾豆各四　西配【同】　东西从祀同　一正祭是日三更引赞导遣官至盥洗所搢笏出笏典仪唱执事官各司其事遣官就位迎神四拜【两庑分献官同】典仪唱奠帛行初献礼遣官由庙左门入赞诣啓圣公孔氏神位前搢笏献爵出笏诣读祝位跪读讫俯伏兴平身【两庑分献官同】赞诣先贤顔氏神位前献帛献爵诣先贤曽氏先贤孔氏先贤孟孙氏各神位前【仪并同前两庑分献官同】献帛爵讫复位典仪唱行亚献行终献礼【仪同初献】典仪唱彻馔讫唱送神四拜【两庑分献官同】典仪唱读祝官捧祝掌祭官捧帛馔各诣瘗位唱望瘗捧祝帛馔官至瘗所赞引赞诣望瘗位赞礼毕　一祝文维某年某月某日皇帝谨遣具官某致祭于啓圣公孔氏曰惟公诞生至圣为万世王者之师功徳显著兹因仲【春秋】特用遣祭以先贤顔氏曽氏孔氏孟孙氏配尚享
　　先农
　　洪武二年始建先农坛于山川坛西南列为大祀每岁亲祭遂耕耤田以后稷氏配已又奉仁祖配后改中祀止遣应天府官致祭不设配位祭毕犹亲耕耤田永乐定都建坛如南京遣顺天府官致祭自后遇登极初行耕耤田礼则亲祭每岁以仲春上戊日遣官致祭嘉靖十六年谕凡亲耕则戸部尚书先祭先农上至止行三推礼万厯四年改铸神只坛祠祭署印仍掌行耕耤事务洪武二十六年定　一斋戒三日　一省牲牛一羊一豕一鹿一兔一　一陈设先农之神南向犊一羊一豕一豋一铏二笾豆各十簠簋各二帛一青色礼神制帛设酒尊三爵三篚一于坛南西向祝文案一于坛西一正祭典仪唱乐舞生就位执事官各司其事赞引引献官至盥洗所搢笏出笏赞就位典仪唱瘗毛血迎神奏乐乐止赞四拜【陪祭官同】典仪唱奠帛行初献礼乐作赞诣神位前献帛献爵讫诣读祝位跪读毕赞俯伏兴平身复位乐止行亚献礼乐作乐止行终献礼【仪同】典仪唱饮福受胙讫俯伏兴平身复位赞两拜彻馔奏乐执事于神位前彻馔乐止唱送神奏乐赞四拜乐止典仪唱捧祝帛馔各诣瘗位礼毕　一祝文维洪武某年岁次某甲子月某日皇帝谨遣具官某致祭于先农之神惟神初兴农事乃种嘉谷为民立命万世永赖今将东作亲耕耤田谨以牲醴庶品用修常祀尚享　一乐章　迎神东风啓蛰地脉奋然苍龙挂角煜煜天田民命惟食创物有光圜钟既奏有降斯筵　奠帛帝出乎震天发农祥神降于筵蔼蔼洋洋礼神有帛其色惟苍岂伊具物诚敬之将　初献九谷未分庶草攸同表为嘉种实在先农黍稌斯丰酒醴是共献奠之初以蕲感通　亚献倬彼甫田其隰其原耒耜云载骖御之间报本思享亚献惟防神共歆之自古有年　终献帝耤之典享祀是资洁丰嘉栗咸仰于斯时维亲耕享我农师礼成于三以讫陈词　彻馔于赫先农歆此洁修于篚于爵于馔于羞礼成告彻神惠敢留馂及终亩丰年是求　送神神无不在于昭于天曰迎曰送于享之筵冠裳在列金石在悬往无不之其佩翩翩　望瘗祝帛牲醴先农既歆不留不亵瘗之厚深有幽其瘗有赫其临曰礼之常匪今斯今
　　嘉靖九年更定一祭品每亲祭加和羮胙牛各一只豚胉豕一口余如旧例　一祭仪前三日太常寺奏致斋如常祀仪上先期致告于庙至日上诣坛所具服殿具皮弁服典仪唱乐舞生就位执事官各司其事内赞导引官导上至拜位内赞奏就位典仪唱瘗毛血迎神乐作乐止内赞奏四拜【传赞百官同】典仪唱奠帛行初献礼乐作执事官捧帛爵跪奠于神位前讫内赞奏跪【传赞百官同】乐暂止内赞唱读祝读祝官跪于神位前右读讫乐作赞俯伏兴平身【传赞百官同】乐止典仪唱行亚献礼乐作执事官捧爵跪奠于神位前讫乐止典仪唱行终献礼乐作执事官捧爵跪奠于神位前讫乐止太常寺官进立坛东西向唱答福胙内赞奏跪奏搢圭光禄寺官以福酒跪进于上右内赞奏饮福酒上饮讫光禄寺官以胙跪进于上右内赞奏受胙上受讫奏出圭俯伏兴平身奏二拜【传赞百官同】典仪唱彻馔乐作执事官诣神位前彻馔讫乐止典仪唱送神乐作内赞奏四拜【传赞百官同】乐止典仪唱读祝官捧祝掌祭官捧帛馔各诣瘗位乐作礼毕乐止上还具服殿更翼善冠黄袍行耕耤田礼　一祝文维嘉靖某年某月某日嗣天子某致祭于先农之神曰惟神肇兴农事始种嘉谷立斯民命万世永赖兹当东作之期亲耕耤田惟赖神慈黙思化理俾年谷丰茂率土皆同谨以牲帛醴齐之仪用申祭告之诚尚享　一乐章【仍旧】
　　先蚕【后罢】
　　嘉靖九年初建先蚕坛于北郊岁春择日皇后躬祀先蚕行亲蚕礼十年改筑坛于内廷致祭行亲蚕礼　一斋戒前期三日尚仪奏致斋三日内执事并司赞六尚等女官及应入坛者各斋二日　一省牲羊二豕一鹿一兔一　一陈设先蚕氏之神羊二豕一豋一笾豆各六簠簋各二帛一篚一酒尊三爵三酒盏三十祝案一一正祭先一日蚕官令陈乐女生位于坛南设皇后拜
　　位于坛下北向次公主次内命妇次外命妇拜位俱异位重行北向设内赞位于坛南设司赞位于皇后拜位之东西设司賔位于外命妇班之北东西相向皇后至坛所入具服殿少憩司賔先引外命妇列于先蚕坛下东西相向以北为上尚仪诣皇后前奏请皇后易服出殿门将至坛内赞唱乐女生就位执事官各司其事导引女官导皇后至拜位司赞奏就位次公主次内命妇又次外命妇各就拜位内赞唱瘗毛血迎神乐作乐止司赞奏四拜【公主以下同】内赞唱奠帛行初献礼乐作执事官捧帛爵跪于神位前各奠讫乐暂止内赞唱读祝司赞奏跪皇后跪【公主以下同】读祝女官跪于神位前右读讫乐作司赞奏兴皇后兴【公主以下同】乐止内赞唱行亚献礼乐作执事官捧爵跪奠于神位前讫乐止内赞唱行终献礼【仪同亚献】执事女官进立于坛东西向唱赐福胙司赞奏跪皇后跪执事女官以福酒跪进于皇后右奏饮福酒皇后饮讫执事女官以胙跪进于皇后右奏受胙皇后受讫司赞奏兴皇后兴司赞奏二拜【公主以下同】内赞唱彻馔乐作执事女官诣神位前彻馔讫乐止内赞唱送神乐作司赞奏四拜【公主以下同】乐止内赞唱读祝官捧祝执事官捧帛馔各诣瘗位乐作乐止司赞唱礼毕皇后还具服殿更常衣行亲蚕礼　一祝文维某年某月某日皇后致祭于先蚕氏之神曰惟神肇兴蚕织衣我烝民万民永赖时维季春躬行采桑礼仰冀黙垂庇佑相兹蚕事率土大同惟神之休敬以牲帛醴齐之仪用申祭告尚享如遇令官则去躬行采桑礼一句更云用修常典又改用申为谨用　一乐章　迎神贞和之曲于穆惟神肇啓蚕桑衣我万民保我家邦兹举旷仪春日载阳恭迎霞驭灵气洋洋　奠帛寿和之曲【初献同】神其临只有苾有芬乃献玉齍乃奠文纁仰祈昭鉴淑气氤氲顾兹蚕妇祁祁如云　亚献顺和之曲载举清觞蚕祀孔明以格以飨鼓瑟吹笙隂教用彰坤仪允贞神之听之鉴此禋诚　终献宁和之曲神之格思桑土是宜三缫七就惟此茧丝献礼有终神不我遗锡我纯服藻绘皇仪　彻馔安和之曲俎豆具彻式礼莫愆既匡既勅我祀孔防我思古人葛覃惟贤明灵歆只永顾桑阡送神恒和之曲【望瘗同】神之升矣日霁霞蒸相此女红
　　抒轴其兴兹返宫鸾鳯翔腾瞻望弗及永锡嘉徴凡太常寺执事人役先一日入坛具祝版祭品香帛本日晩送交蚕宫令转送执事女官其厨役等项不许以铺排名色擅入坛内祭毕蚕宫令祭品交还太常寺凡乐女生奏乐止用歌不用舞　凡陪祀文官四品以上武官三品以上命妇各造给陪祀牌一面牌式较陪祀官减三之一
　　先医
　　嘉靖十五年建圣济殿于文华殿后以祀先医岁用羊一豕一铏二簠簋各二笾豆各八帛一遣太医院正官行礼　二十一年又建景惠殿于太医院上祀三皇配以勾芒祝融风后力牧而附歴代医师于两庑凡二十八人岁遣礼部堂上官一员行礼太医院堂上官二员分献二殿之祭并以春冬仲月上甲日　一陈设殿中正坛犊一羊一豕一豋一铏二笾豆各十簠簋各二爵三酒尊一帛一篚一祝案一　东配位一坛羊一豕一铏一笾豆各十簠簋各一爵六帛一篚一　西配位一坛陈设同东庑医师十四位僦大季天师岐伯伯高鬼防区俞跗少俞少师桐君太乙雷公马师皇伊尹神应王扁鹊仓公淳于意张机陈设分为三坛每坛豕一笾豆各六簠簋各一酒盏五爵三帛一篚一　西庑医师十四位华陀王叔和皇甫谧抱朴子葛洪巢元方真人孙思邈药王韦慈藏啓子王冰钱乙朱肱李杲刘元素张元素朱彦修陈设同　一正祭赞引对引导遣官至咸济门赞诣盥洗所赞搢笏洗讫赞出笏典仪唱执事官各司其事赞引赞就位典仪唱迎神赞四拜赞引赞陞坛导遣官至中香案前赞跪赞搢笏赞上香赞引引至东香案前赞跪上香讫引至西香案前赞跪上香讫赞出笏赞复位太医院堂上官于两配位香案前上香讫典仪唱奠帛行初献礼赞引赞陞坛引至神位前赞搢笏赞献帛赞三献爵献讫赞出笏赞诣读祝位赞跪赞读祝读讫赞俯伏兴平身赞复位两配位执事自献【两庑仪同正殿】典仪唱亚献礼终献礼【仪亦同初献惟不献帛不读祝】典仪唱彻馔执事彻讫典仪唱送神赞引赞四拜典仪唱读祝官捧祝掌祭官捧帛馔各诣燎位赞引赞礼毕　一祝文维某年某月某日皇帝遣官某致祭于太昊伏羲氏炎帝神农氏黄帝轩辕氏曰仰惟圣神继天立极开物成务寿世福民尤重于医所以赞帝生徳立法配品惠我天民功其博矣时维仲【春冬】特修常祀尚冀黙施防化大着神功深资妙剂保和朕躬期于一世之生民咸蠲疾疚跻于仁寿之域以永上帝之恩不亦丕显欤以勾芒氏之神祝融氏之神风后力牧氏之神配尚享







　　礼部志稿卷二十九
<史部,职官类,官制之属,礼部志稿>
　　钦定四库全书
　　礼部志稿卷三十
　　明　俞汝楫　编
　　祠祭司职掌
　　旗纛
　　洪武元年诏定亲征遣将诸礼仪以为古者天子亲征则类于上帝造于祖宜于社祃于所征之地祭所过山川若遣将出师亦告于庙社祃祭旗纛而后行于是诸儒议上具载大明集礼中今牙旗六纛藏之内府其庙在山川坛每岁仲秋祭山川日遣官祭于旗纛庙霜降日又祭于教塲至岁暮享太庙日又祭于承天门外俱旗手衞指挥行礼永乐后别有神旗之祭专祭火雷之神每月朔朢神机营提督官请祭于教塲今系总督京营戎政官奏请祭毕复命祃祭
　　一斋戒皇帝清斋一日大将陪祭官以下皆如之　一省牲前期二日设皇帝大次于庙庭之东省牲位于南门外前一日导驾官同太常寺卿导驾诣大次皇帝服通天冠绛纱至省牲位廪牺令率其属牵牲自东西行过御前省讫牵诣神厨太常卿奏请诣神厨视鼎镬涤溉讫遂烹牲驾还大次　一陈设前一日执事设神案于庙殿中之北军牙东立纛位西设笾十有二于神位东三行西上豆十有二于神位西三行东上簠簋二于笾豆间簠东簋西铏三豋三于笾豆前俎三于豋铏前香案于俎前爵坫于香案前沙池于爵坫前设酒尊所于庙庭东币篚位于酒尊北爵洗位于尊南御洗位于爵洗南瘗坎于神位西北设席于坎位前上置酒并椀五雄鸡五以伺酧神设御位于庙庭之南正中北向大将及陪祭官从后异等重行文东武西皆北向　一正祭是日清晨建牙旗六纛于神位后旗东纛西皇帝服武弁服导驾官同太常寺卿导皇帝自左南门入就位赞礼唱迎神大乐作太常卿奏请诣盥洗位皇帝至盥洗位搢圭盥帨讫出圭请诣爵洗位搢圭执爵官以爵进受爵涤爵拭爵讫以授执爵官再进爵亦如之出圭请诣酒尊所搢圭执爵官以爵进受爵司尊者举羃酌醴齐讫以授执爵官再进爵亦如之出圭请诣军牙神位前爵币前行皇帝升庙坛乐作至神位前奏跪搢圭三上香奠币三祭酒奠爵出圭乐止读祝官跪读祝于神右讫太常卿奏俯伏兴乐作奏拜兴拜兴平身乐止请诣六纛神位前礼同复位亚献终献不奠帛读祝余皆如之讫赞礼唱饮福受胙太常卿奏诣饮福位奏鞠躬乐作奏拜兴拜兴平身乐止复位赞礼唱彻豆乐作掌祭官各彻豆乐止太常卿奏皇帝饮福受胙免拜赞礼唱陪祭官皆再拜传赞讫赞礼唱送神太常卿奏鞠躬乐作奏拜兴拜兴平身乐止【传赞同】赞礼唱望燎读祝官取祝捧币官取币掌祭官取馔诣燎所太常卿奏诣望燎位燎举执事杀鸡刺血于酒椀中酬神燎半太常卿奏礼毕仍同导驾官引还大次【内设爵洗位涤爵拭爵上香祭酒神前再拜赐胙免拜等仪后并省】
　　祭所过山川仪
　　右与祃祭同但岳镇海渎则用太牢其次用少牢又次用特牲行速止用酒脯仍设笾豆各一笾实鹿脯豆实鹿臡赞以礼官不用太常奠帛行酌献礼无亚献终献祭毕望瘗不用鸡酒
　　仲秋祭仪【洪武二十六年定　霜降同】
　　一斋戒二日　一省牲牛一羊一豕一　一陈设神七位【南向】旗头大将六纛大将五方旗神主宰战船正神金鼓角铳炮之神弓弩飞鎗飞石之神阵前阵后神只五昌等众犊一羊一豕一豋一铏二笾豆各十簠簋各二帛七黒二白五礼神制帛共设酒尊三爵三酒盏三十篚一于坛东南西向祝文案一于坛西　一正祭赞引引献官至盥洗所盥洗教坊司奏乐典仪唱执事官各司其事赞引赞就位典仪唱迎神乐作乐止赞引赞四拜【陪祭官同】典仪唱奠帛行初献礼奏细乐执事捧帛爵进赞引引献官诣神位前奠献讫赞诣读祝位赞跪乐止读祝讫奏乐赞俯伏兴平身赞复位乐止典仪唱行亚献礼奏乐执事官捧爵赞引引献官诣神位前献讫乐止典仪唱行终献礼【仪同亚献唱饮福受胙以下如常仪】　一祝文维某年某月某日皇帝遣具官某致祭于旗头大将六纛大将五方旗神主宰战船正神金鼓角铳炮之神弓弩飞鎗飞炮之神阵前阵后神只五昌等众维神钦天命而无私助扬威武有功国家兹当仲秋谨遵常典特以牲醴遣官致祭神其鉴之尚享
　　岁暮祭仪
　　一陈设羊一豕一果五爵三帛一　一祝文维某年某月某日皇帝遣具官某致祭于旗纛之神维神之灵实壮威武适当岁暮礼宜时祀敬陈牲醴神其鉴之尚享
　　朔朢日祭神旗仪
　　一陈设羊一豕一无帛　一正祭赞引引献官就位赞四拜赞初献礼赞跪赞读祝讫赞俯伏兴平身赞亚献礼赞终献礼赞四拜赞讫焚祝所讫赞礼毕　一祝文维某年某月某日皇帝遣具官某致祭于天威神机火雷无敌大将军之神维神威勇猛厉刚劲精彊訇雷掣电歘火奔风防国庀民厥功显著肃靖凶暴宁谧封疆遇有征讨惟神是赖驱锋遣镝端直竒妙万发万中叠贯连穿破敌致胜如拉枯朽无坚不摧无悍不灭神其蓄鋭毓灵用之则应特以牲品致祭神其享之
　　五祀
</div>
    <div class="pagination">
<a href="礼部志稿_page32.html">上一页</a><span>...</span><a href="礼部志稿_page28.html">28</a><a href="礼部志稿_page29.html">29</a><a href="礼部志稿_page30.html">30</a><a href="礼部志稿_page31.html">31</a><a href="礼部志稿_page32.html">32</a><span class="current-page">33</span><a href="礼部志稿_page34.html">34</a><a href="礼部志稿_page35.html">35</a><a href="礼部志稿_page36.html">36</a><a href="礼部志稿_page37.html">37</a><a href="礼部志稿_page38.html">38</a><span>...</span><a href="礼部志稿_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
