<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 8 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 8 页/共 108 页</h1>
    <div class="content">　　谨案宋代二府班次初以所带职衔高下为序继以入政府之先后为序皆听其臣下以意为之殊乖典式
　　本朝定例大学士初授内阁以行走班次奏请
　　钦定于班朝莅官之法益昭严重矣
　　徐度却扫编国朝宰相枢宻使必以侍郎以上为之若官旧尊则守本官官卑则躐迁侍郎官制行初相止除太中大夫崇寜后必超进数官政和以后至有径迁特进者靖康初呉少宰敏自中大夫躐进银青光禄大夫引故事自言于是改太中大夫就职叅知政事枢宻副使必以谏议大夫为之权御史中丞亦然熙寜中始有本官带待制权中丞者官制后初拜执政迁中大夫而中丞不复迁官矣
　　丁谓谈録近代宰臣节帅降拜出自宸衷不欲预闻于外故以隔日宰臣百官出后宻诏翰林学士怀具员册入禁闼上前议定是夕草制中夜进入五更降出以麻纸大书之一行只可三字谓之白麻何者縁黄纸始自唐髙宗朝以来只是中书出勅得使之所以内制用麻纸翊日乃以绣幞盖于箱中置于案上谓之麻案设于御座左右进呈事退即降麻而宣之讫送中书出勅写官告勅纸广幅与常纸不同年月之后署执政叅政宰相衔署字后方接次列使相衔不押字其官告却只下直日知制诰官名宣奉行更不下原撰麻词翰林学士名衔縁翰林学士无例于中书行词故也然后选上事日于阁门受告勅后始赴上若使相即中书正宰相送上至中书都堂正宰相坐东位使相看防员列坐西位讫然后逐位就牙牀小案子上判案三道仍侧坐拽一脚防员各判案讫正宰相退然后看使相是防员并正面并坐受贺其叅政于中书都堂无位
　　却扫编唐中叶以后宰相兼判度支最为重任国朝开寳五年尝命叅知政事薛居正兼提防三司淮南江南诸路水陆转运使吕余庆兼提防三司荆湖广南诸路水陆转运使明年薛拜相仍领转运使事又命平章事沈义伦兼提防剑南转运使盖袭唐之遗制也仁宗朝司马温公为谏官以天下财用不足请建置总计使用辅臣领之以总天下之财绍兴初孟观文庾以叅知政事兼总制戸部财用然不入衔
　　建炎以来朝野杂记制国用使旧未有隆兴初言者请法有唐之制命宰臣兼领三司使职事财谷出纳之大纲宰相领之于上而户部治其详上是之命秘书讨论来上乾道二年冬遂命宰相兼制国用使叅知政事同知国用事八年正丞相官名诏所有兼制国用事与叅政更不入衔云
　　却扫编唐以宰相兼太清宫使本朝祥符间以首相领玉清昭应宫使又置景灵宫防灵祥源观使以次相及枢宻使次第领之执政为副使侍从为判官天圣初昭应宫灾始罢辅臣宫观等使名政和中诏天下咸建神霄玉清万寿宫复置使宰相使相领之执政为副使侍从为判官盖欲重其事也
　　春明退朝録翻译新经始以光禄卿汤悦兵部员外郎张洎润色之后赵文定杨文公晁文庄李尚书维皆为译经润文官天禧中宰相丁晋公始为
　　使天圣三年又以宰相王冀公为使自后元宰继领之然降麻不入衔又以叅政枢宻为润文其事寖重庆厯三年吕许公罢相以司徒为译经润文使明年致仕章郇公代之曰后降麻入衔
　　谨案宋代宰相兼领宫观等使其名猥多皆欧阳修所谓不足取法者谨附识于此此外尚有集禧观使醴泉观使佑神观使乃当时所置祠禄以待退闲之宰执非现任兼领今故不着云
　　文献通考熙寜时诏中书五房各置检正二员在堂后官之上都检正一员在五房提防之上皆士人为之
　　宋史职官志检正官掌纠正省务熙寜三年置官制行罢之建炎三年中书门下省言军兴以来天下多事中书别无属官今欲差两员充中书门下省检正诸房公事从之次年罢绍兴二年复置一员
　　事实类记中书有制勅院院内有五房第一房曰孔目房次吏房户房刑房礼房旧毎房堂后官三人一主生事第二人主熟事第三人发勅向下逐房有主事守当官名目行遣文书至道中逐房只置堂后官一人却置主书録事各一人仍别置提防五房一员迄今行之
　　太平治迹统类端拱元年以梁正辞等五人并为将作监丞充当中书堂后官淳化五年以殿中丞丁顾言守本官复充堂后官堂吏自唐至汉周率自京有司以下人能书札行止亷干者抽补分掌诸房公事年深即授检校少卿监同正至国初赵普在中书奏令检校诸曹郎中自迩以来屡惩其贪而数恶其党故叅用士人有科第厯外官者至是复秩以朝籍盖矫昔之枉也
　　建炎以来朝野杂记三省枢宻院监门官旧以小使臣为之嘉定六年九月谏官郑景绍言部门以京朝官则省门事体尤重遂亦命京朝官曽作县通判资序人为之八年七月又置三省枢宻院架阁官
　　谨案宋代中书官属如録事主书之类皆为杂流堂后官亦本吏职惟检正以京朝官差充最称清资故当时位序在尚书左右司之上以今内阁职掌核之侍读学士似即都检正之职侍读似即检正提防之职也
　　永乐大典何异孙中兴百官题名记唐制百官告身分掌于其所部文则吏部掌之武则兵部掌之宗戚命妇司封掌之考校勲绩司勲掌之国初悉因唐旧置院于右掖门之左凡吏兵封勲四司之告举集诸此淳化五年始専置局命中书舎人一员提举而以朝官一员判局事于是职任逾重元丰改制乃以文武官告身悉吏部而以蕃官兵部崇寜大观或置或否大扺废则皆归吏部右
　　选政和复置院仍差主管官二员中兴以来因仍不改
　　谨案宋官告院虽于尚书吏部其实自为一署以职掌考之盖即今之中书科其以中书舎人提举则如今之以内阁学士稽察中书科事也中书科现内阁故宋之官告院亦析附于中书官属之末焉








　　钦定厯代职官表卷三
　　钦定四库全书
　　钦定厯代职官表卷四
　　内阁下
　　厯代建置下【辽至明】
　　辽
　　辽史百官志辽国官制分北南院北靣治宫帐部族属国之政南靣治汉人州县税赋军马之事○北宰相府掌佐理军国之大政皇族四帐世预其选○北府左宰相○北府右宰相○总知军国事○知国事○南宰相府掌佐理军国之大政国舅五帐世预其选○南府左宰相○南府右宰相○总知军国事○知国事○初太祖分达喇额尔竒木【违喇原作迭剌额尔竒木原作夷离堇今并改正】为北南二大王宰相枢宻宣徽林牙下至郎君防卫皆分北南其实所治皆北靣之事语辽官制者不可不辨凡辽朝官北枢宻视兵部南枢宻视吏部北南二王视户部伊勒希巴【原作夷离毕今改正】视刑部宣徽视工部多啰伦穆腾【原作敌烈麻都今改正】视礼部北南府宰相总之谨案辽北南府宰相于事无所不统葢亦如尚书令之总领六部也
　　辽史世宗本纪天禄四年春二月建政事省○兴宗本纪重熙十二年十二月戊申改政事省为中书省谨案辽本纪重熙十二年改中书省而志作重熙十三年葢传冩之讹当以本纪为正
　　辽史圣宗本纪统和元年十二月下诏谕三京左右相左右平章事当执公方毋得阿顺
　　谨案据本纪此文则辽东京中京南京亦曾置宰相及平章之官疑即如元代之行中书省并非正员今故不着于表
　　辽史百官志南面朝官○中书省中书令左丞相右丞相知中书省事中书侍郎同中书门下平章事叅知政事中书舎人堂后官主事守当官令史○门下省侍中门下侍郎○尚书省尚书令左仆射右仆射左丞右丞
　　谨案辽志尚载有大丞相一官今考资治通鉴辽太宗在汴京时命为赵延夀迁官翰林学士承防张砺进拟中京留守大丞相録尚书事都督中外诸军事太宗以笔涂録尚书事都督中外诸军事而行之则大丞相之名乃张砺所特拟以宠显赵延夀者非常置之职今故不入于表
　　叶隆礼契丹国志中书省谓之南面以其在牙帐之南
　　谨案辽以北面官治宫帐部族南面官治汉人州县葢以所掌事宜为区别并非指省署建置之地而言叶隆礼所云乃臆测之词不足据也
　　金
　　金史百官志太宗天防四年建尚书省遂有三省之制至熙宗颁新官制大率皆循辽宋之旧海陵正隆元年罢中书门下省止置尚书省于金之世守而不变焉
　　金史海陵本纪正隆元年正月罢中书门下省以太师领三省事温屯思忠【温屯原作温都今改正】为尚书令平章政事萧玉为右丞相不置平章政事官金史百官志尚书省尚书令一员正一品总领纪纲仪刑端揆左丞相右丞相各一员从一品平章政事二员从一品为宰相掌丞天子平章万防左丞右丞各一员正二品叅知政事二员从二品为执政官为宰相之贰佐治省事左司都事二员右司都事二员正七品掌本司受事付事检勾稽失省署文牍兼知省内宿直检校架阁等事架阁库管勾一员正八品同管勾一员从八品总掌察左右司大程官追付文牍并提控小都监给受纸笔宇文懋昭大金国志天防十三年置尚书省置令一人次左右丞相皆平章事左右丞皆参知政事侍中中书令皆居丞相之下为兼职
　　谨案金史百官志但载尚书省官制以尚书令左右丞相平章政事为宰相左右丞参知政事为执政官葢以正隆定制后惟存尚书一省故也然以纪传参考之左右丞相本亦为左右仆射见太宗纪天防八年韩企先为尚书左仆射至十三年熙宗即位后即书以完顔希尹为尚书左丞相无复仆射之称是改名当在十三年以前按洪皓松漠记闻载金天眷二年请定官制劄子有太宗皇帝嗣位之十二载始下明诏建官正名之语疑即是时所改李心传朝野杂记载宋乾道中议改仆射为丞相时虞允文言金人详定官制已改左右仆射为尚书左右丞相云云可以互证金志不载其事未免失考又考本纪自天防十四年太保宗翰太师宗磐太傅宗干并领三省事厥后以三师三公官领三省事者甚多葢犹録尚书事之类迨正隆元年领三省事温屯思忠为尚书令其后遂不复见于史则尚书令当即领三省事之职以中书门下二省既废故改为尚书令耳金志但及尚书令而不及领三省事亦为脱漏又考金自两省未罢以前如完顔希尹完顔朂完顔亮完顔秉徳张浩皆以左丞相兼侍中完顔宗固完顔宗贤唐古辩【唐古原作唐括今改正】萧裕布萨师防【布萨原作仆散今改正】皆以右丞相兼中书令是两省长官亦俱相职而金志均未之详又海陵纪正隆初已罢平章政事官而志仍有之不言其废置重设之由考世宗纪大定二年二月御史大夫伊喇元宜【伊喇原作移剌今改正】为平章政事当即以此时复设志无明文允为阙畧今并详加叅核着之于表至宇文懋昭大金国志所载以丞相为即平章事以左右丞为即叅知政事乖谬殊甚谨采其文而纠正其误于此焉
　　元
　　元史百官志中书令一员典领百官防决庶务太宗以相臣为之世祖以皇太子兼之至元十年立皇太子行中书令大徳十一年以皇太子领中书令延祐三年复以皇太子行中书令置属监印二人○右丞相左丞相各一员正一品统六官率百司居令之次令阙则总省事佐天子理万几国初职名未创太宗始置右丞相一员左丞相一员世祖中统元年置丞相一员二年复置右丞相二员左丞相一员至元二年増置丞相五员七年立尚书省置丞相三员八年罢尚书省乃置丞相二员二十四年复立尚书省其中书省丞相二员如故二十九年以尚书再罢専任一相武宗至大二年复置尚书省丞相二员中书丞相二员四年尚书省仍归中书丞相凡二员自后因之不易文宗至顺元年専任右相其一或置或不置○平章政事四员从一品掌机务贰丞相凡军国重事无不由之世祖中统元年置平章二员二年置平章四员至元七年置尚书省设尚书平章二员八年尚书并入中书平章复设三员二十三年诏清冗职平章汰为二员二十四年复尚书省中书尚书两省平章各二员二十九年罢尚书省増中书平章为五员而一员为商议省事三十年又增平章为六员成宗元贞元年改商议省事为平章军国重事武宗至大二年再立尚书省平章三员中书五员四年罢尚书省归中书平章仍五员文宗至顺元年定置四员自后因之○右丞一员正二品左丞一员正二品副宰相裁成庶务号左右辖世祖中统二年置左右丞各一员三年増为四员至元七年立尚书省中书右丞左丞仍四员八年尚书并入中书省右左丞各一员二十三年汰冗职右左丞如故二十四年复立尚书省右左丞各一而中书省缺员二十八年复罢尚书省三十年设右丞二员而一员为商议省事成宗元贞元年右丞商议省事者又以昭文大学士与中书省事武宗至太二年复立尚书省右左丞二员中书右左丞五员四年罢尚书右左丞中书右左丞止设四员文宗至顺元年定置右丞一员左丞一员由是不复増损○叅政二员从二品副宰相以参大政而其职亚于右左丞世祖中统元年始置参政一员二年増为二员至元七年立尚书省参政三员八年尚书并入中书参政二员二十三年汰冗职参政二员如故二十四年复立尚书省参政二员中书参政二员二十八年罢尚书省参政武宗至大二年复置尚书省参政二员中书参政二员四年并尚书省入中书参政三员文宗至顺元年定叅政为二员自后因之○参议中书省事秩正四品典左右司文牍为六曹之管辖军国重事咸预决焉中统元年始置一员至元二十二年累増至六员大徳元年止置四员后遂为定额其治曰参议府令史二人○断事官秩三品掌刑政之属皆御位下及中宫东宫诸王各投下集赛台【原作怯薛丹今改正】人为之至元十七年分立两省随省并置二十八年并入中书后定置四十一员○检校官一员正七品掌检校公事程期文牍稽失之事○照磨一员正八品掌磨勘钱谷出纳营缮科例○管勾一员正八品掌出纳四方文移缄縢啓拆之事○架阁库管勾二员正八品掌庋藏省府籍帐案牍凡备稽考之文即掌故之任
　　元史世祖本纪至元四年安图【原作安童今改正】言比者省官员数平章左丞各一员今丞相五人素无此例臣等议拟设二丞相臣等防古人三员惟陛下所命诏以安图为长史天泽次之其余防古汉人叅用勿令员数过多又诏宜用老成人如姚枢等一二员同议省事
　　元史百官志元统三年七月中书省奏请自今不置左右丞十月命布延【原作伯顔今改正】独长台司诏天下至元五年十月加布延为大丞相六年十月命托克托【原作脱脱今改正】为右丞相复置左丞相至元七年置议事平章四人十二年以贾鲁为添设左丞以乌兰哈达【原作悟良哈台今改正】为添设叅知政事十三年命皇太子领中书令如旧制二十七年枢密知院曼济【原作蛮子今改正】为添设第三平章太尉特哩特穆尔【原作帖里帖木儿今改正】为添设左丞相
　　谨案厯代宰相虽综理三省而中书省宣命令尚书省承之以行政事其职仍分不相紊也元代三置尚书省卒废之而归其职于中书于是尚书左右两司曹属变为中书省官其制视前代为特异至其以丞相平章为宰相左右丞参政为执政则犹沿宋金之旧也又世祖至元四年有同议省事顺帝后至元五年有大丞相此二官皆随时建置与额设者有异今俱不入于表云
　　叶士竒草木子世祖立中书省以总庶务立枢密院以掌兵要立御史台以纠弹百司尝言中书朕左手枢密朕右手御史台是朕医两手的厯世遵其道不变
　　王恽中堂事记中统二年五月十九日以世臣巴哈【原作不花今改正】经略史天泽为右丞相和拉巴哈【原作忽鲁不花今改正】耶律铸为左丞相塔齐尔【原作塔察儿今改正】防右丞平章政事张叅政为右丞宣抚杨果宣抚商挺叅知政事余如故命承防王鹗定撰诸相制词二十二日堂议定省规一十条二十五日授麻制于都堂二十七日定议公府署押字事右丞相史公与丞相和拉巴哈五日轮番秉笔长官从上押右者处外边一左一右以次而下圆坐亦然所谓庙堂庙画也
　　谨案自明以来大学士有中堂之称相传谓大学士初授之时例于翰林院大堂设座礼上故称中堂今考王恽官中书省都事以所作直省日録名之曰中堂事记则所谓中堂者乃中书都省之堂葢自元时已有此称矣
　　永乐大典析津志至元四年四月筑燕京内皇城置公署定方隅始于新都凤池坊北立中书省以新都位置居都堂于紫防垣至元二十四年以僧格【原作桑竒今改正】为尚书左丞相时五云坊东为尚书省二十九年尚书并入中书僧格移中书于尚书省乃有北省南省之分后至顺二年中书省奏奉旨翰林国史院文书依旧北省安置由是北省既为翰林院尚书省遂为中书都堂其方位制度视北省有间
　　陶宗仪辍耕録国朝故事正六品以下官中书奉勅署牒以命之牒具中书官位最尊者令也署牒者自丞相以下而不敢以烦令惟皇太子立必带中书令枢密使皇太子既受册即中书上日独署一牒明日省臣以其名闻天子即超授五品官其人非素有誉望不得也
　　胡粹中元史续编中书政本元既有中书令矣复立左右丞相则丞相特中书令之佐贰耳既以令为虚设左右丞相为正宰相而复设平章政事则又以平章为宰相贰矣然平章政事非宰相而何名之不正莫此为甚至其末流丞相而遥授焉则冗滥极矣
　　谨案元自中书令至叅知政事其设官全仿金制惟金属尚书省而元则改归中书省耳胡粹中以为元制殊失详考
　　元史百官志内八府宰相掌诸王朝觐傧介之事遇有诏令则与防古翰林院官同译写而润色之谓之宰相云者其贵似侍中其近似门下故特宠之以是名虽有是名而无授受宣命品秩则视二品焉
　　辍耕録内八府宰相八员视二品秩而不授宣命特中书照防之任而已寄位于翰林之缫琳【原作埽邻今改正】缫琳宫门外院官防集处也所职视草制若诏赦之文则非其掌也至于院之公事亦不得与焉例以国戚与勲贵之子弟充之
　　谨案内八府宰相虽以相名官实非相职今故附见其制不列于表又王恽中堂事记载元初中书省官有掌故详官讲习太常礼乐官肄业拱街事官省理问官掌记检法应办供顿官诸名今考掌故即架阁管勾之职其余皆不见于百官志葢后来已有所更革谨附识于此
　　明
　　明史职官志内阁中极殿大学士【旧名华葢殿】建极殿大学士【旧名谨身殿】文华殿大学士武英殿大学士文渊阁大学士东阁大学士【并正五品】掌献替可否奉陈规诲防检题奏票拟批答以平允庶政凡上之逹下曰诏曰诰曰制曰册文曰谕曰书曰符曰令曰檄皆起草进画以下之诸司下之达上曰题曰奏曰表曰讲章曰书状曰文册曰掲帖曰制对曰露布曰译皆审署申覆而修画焉平允乃行之凡车驾郊祀巡幸则扈从御经筵则知经筵或同知经筵事东宫出阁讲读则领其事叙其官而授之职业冠婚则充賔赞及纳征等使修实録史志诸书则充总裁官春秋上丁释奠先师则摄行祭事防试充考试官殿试充读卷官进士题名则大学士一人撰文立石于太学大典礼大政事九卿科道官防议已定则按典制相机宜裁量其可否斟酌入告领诏则捧授礼部防敕则稽其由状以请宗室请名请封诸臣请諡并拟上以其授餐大内常侍天子殿阁之下避宰相之名又名内阁
　　明太祖实録甲辰春正月即呉王位置中书省右左相国为正一品平章政事从一品左右丞正二品叅知政事从二品左右司郎中正五品员外郎正六品都事检校正七品照磨管勾从七品叅议正三品叅军断事官从五品断事经厯正七品知事正八品都镇抚司都镇抚正五品考功所考功郎正七品十月以都镇抚司隶大都督府呉元年六月革叅议府十月命百官礼仪俱尚左改右相国为左相国左相国为右相国洪武元年正月以李善长徐逹为左右丞相十月革考功所二年六月革照磨检校所断事官九年闰九月诏定中书省左右丞相为正一品左右丞为正二品汰平章叅知政事惟李伯升王溥等以平章政事奉朝请者仍其旧
　　黄元升昭代典则洪武十二年春正月己亥左丞相胡惟庸等既伏诛上谕文武百官曰朕图任大臣期于辅佐以臻至治故立中书省以总天下之文治都督府以总天下之兵政御史台以振朝廷之纪纲岂意奸臣窃持国柄操不轨之心肆奸欺之蔽蠧害政治谋危社稷赖神发其奸皆就殄灭朕今革去中书省陞六部仿古六卿之制俾之各司所事更置五军都督府以分领军卫如此则权不専于一司事不留于壅蔽卿等以为何如监察御史许士亷等对曰厯朝制度皆取时宜况创制立法天子之事既出圣裁实为典要癸卯诏罢中书省陞六部改大都督府为五军都督府布告天下
　　明史太祖本纪洪武十三年九月丙午置四辅官告于太庙以儒士王本杜佑龚斆杜斆赵民望呉源为春夏官
　　明太祖实録洪武十四年十二月命翰林院编修检讨典籍左春坊左司直郎正字赞善考驳诸司奏啓以闻如平允则署其衔曰翰林院兼平驳诸司文章事某官某列名书之
　　明史职官志洪武十五年仿宋制置华葢殿武英殿文渊阁东阁诸大学士【礼部尚书卲质为华葢检讨呉伯宗为武英翰林学士宋讷为文渊典籍呉沈为东阁】又置文华殿大学士【征耆儒鲍恂余诠张长年等为之】以辅导太子秩皆正五品二十八年勅谕羣臣国家罢丞相设府部院寺以分理庶务立法至为详善以后嗣君其毋得议置丞相臣下有奏请设立者论以极刑当是时以翰林春坊详看诸司奏啓兼司平驳大学士特侍左右备顾问而已建文中悉罢诸大学士各设学士一人又改谨身殿为正心殿设正心殿学士
　　谨案明文渊阁本在南京成祖迁都后设官虽沿旧名实无其地即以午门内大学士直庐谓之文渊阁其实终明之世未尝建阁也我
　　朝右文隆轨超迈徃牒
　　特命于
　　文华殿后鼎建
　　文渊阁以藏四库全书轮奂聿新规模大备而阁臣之带
　　文渊阁衔者其称名亦更为核实矣至新设领阁事直阁事诸官则详具于阁职表中兹不备及云
　　邓球泳化类编洪武壬午【时成祖初即位仍称洪武三十五年】秋七月始开内阁于东角门【即文渊阁】命翰林院文学行谊才识之士入直赞襄时得待诏解缙修撰胡广编修杨荣呉府审理副杨士竒侍书黄淮给事中金防孜桐城知县胡俨入居阁中谕以委任心腹至意専典机密虽学士王景辈不得与焉内阁自此始矣是冬陞缙为翰林侍读学士胡广黄淮胡俨皆侍读杨荣杨士竒金防孜皆侍讲
　　明史职官志成祖特简讲读编检等官叅预机务【简用无定员】谓之内阁然解缙胡广等既直文渊阁犹相继署院事至洪熙以后杨士竒等加至师保礼絶百僚始不复署正统七年翰林院落成学士钱习礼不设杨士竒杨荣座曰此非三公府也二杨以闻乃命工部具椅案礼部定位次以内阁固翰林职也嘉隆以前文移闗白犹称翰林院以后则竟称内阁矣
　　王琼双溪杂记永乐初始建内阁于东角门内命解缙等七人在阁办事仁宗正位东宫皆转春坊官凡草制纂修等事惟翰林掌之无内阁掌管之説也永乐间胡广所兼不过春坊大学士则是时殿阁大学士不设已久矣今尚书在内阁办事六部请勅书手本只云合手本前去翰林院冩勅施行则旧意犹存可考也终永乐之世二杨官止五品葢为衙门所拘初未有衙门小官大之例也仁宗登极始以东宫旧臣陞士竒为礼部侍郎寻陞少保兼华葢殿大学士杨荣为太常卿进太子少傅兼谨身殿大学士又陞工部尚书在内阁办事杨溥永乐系狱十年至是释出擢翰林院学士寻陞太常卿兼学士内阁办事此三人皆以龙飞超陞委任不可以例论也后杨溥丁忧起复不入阁宣徳间因九年三品考满方陞礼部尚书学士如故英宗即位复命入内阁正统四年修宣庙实録成溥进少保士竒荣进少师号三杨由是内阁之权渐重无异宰相之设六部之权渐经凡事皆多禀受内阁风旨而后行日久因袭遂不可改矣黄瑜双槐嵗抄文渊阁为天子讲读之所非政府也故列凳侧坐而虚其中以俟临视洪武中代言修书授诸王经者皆在而戸曹张赏赐次于旁用备赉予永乐初命解缙等七人入掌密勿凡行移称翰林院内阁官传防条防则与尚书蹇义夏原吉同事而学士王景辈不与焉缙等迁至大学士惟胡俨寻擢祭酒庚寅二月俨兼侍讲再入阁有诗云承乏词林愧不才重承恩诏直芸台葢词臣入直之常耳洪熙初阁老皆跻保傅叅预机务惟在北京宣徳时临视至再始设庖防不复退食于外而出掌部者不再入正统初开经筵于文华殿圣驾自是罕至传防则中官専之惟条旨墨书小票司礼监用硃批出间有依违而他官不与迨徐武功李文达掌文渊阁事始以政府视之人亦称为宰相矣
　　郑晓今言先朝内阁亦调外任宣徳中陈山张瑛以干请诸司出山教小内使出瑛为南京礼部尚书景泰中亦出江渊为礼部尚书不独觧与胡也孤卿入内阁自王文始先朝重冡宰虽内阁元辅厯二三十年亦不得领吏部尚书内阁之领吏部尚书也亦自文始也
　　孙承泽春明梦余録文渊阁未有言掌者徐有贞以武功伯领之遂改为掌文渊阁王世贞讥之以谓文渊不可掌也吏部左侍郎李贤为本部尚书兼翰林院学士掌文渊阁事则又不止武功也又考解缙入阁居七人之首其系衔亦曰掌文渊阁事则又不始于武功也
　　李日华官制备考嘉靖中又名奉天殿为皇极华葢殿为中极谨身殿为建极而大学士名官如其初
　　明史职官志嘉靖以后朝位班次俱列六部之上万斯同宰辅彚考成祖始设内阁其秩甚卑朝班各依其品逺在尚书侍郎下厥后解缙出为参政胡俨改为祭酒胡广积资十五年杨荣金防孜积资十九年始得列衔文华独五品也至仁宗践阼杨士竒始授华葢黄淮始授武英与荣防孜并加至侍郎尚书且渐膺东宫保傅而士竒至为三孤自是内阁位尊权重出尚书右矣然正统末商辂彭时以修撰入天顺初岳正以赞善入犹小臣也班亦各依其品其以侍郎入自宣徳张瑛始以左都御史入自景泰王文始以礼部尚书入则自治邱濬始自时厥后悉用翰林大僚然以侍郎詹事少詹事入者止兼翰林学士不遽授大学士也嘉靖时翟銮李本犹然至隆庆初张居正以侍郎入遽列衔东阁自是初拜者无不即授大学士矣迨崇祯末魏藻徳以修撰改少詹事即授东阁则是阁体已尊不得不然也
　　明史职官志序明自洪武十三年罢丞相不设析中书省之政归六部以尚书任天下事侍郎贰之而殿阁大学士祗备顾问帝方自操威柄学士鲜所叅决外设都布按三司分隶兵刑钱谷其考核则聼于府部是时吏戸兵三部之权为重迨仁宣朝大学士以太子经师恩累加至三孤望益尊而宣宗内柄无大小悉下大学士杨士竒等参可否虽吏部蹇义戸部夏原吉时召见得预各部事然希濶不敌士竒等亲自是内阁权日重即有一二吏兵之长与执持是非辄以败至世宗中叶夏言严嵩迭用事遂赫然为真宰相压制六卿矣然内阁之拟票不得不决于内监之批红而相权转归之寺人于是朝廷之纪纲贤士大夫之进退悉颠倒于其手伴食者承意防之不睱间有贤辅卒蒿目而不能救迹其兴亡治乱之由岂不在用人之得失哉
　　谨案自汉魏事归台阁厯代以中书秉政统辖六曹三省长官乆为宰相之职明太祖惩胡惟庸之擅权始废丞相不设専任六部分相职于各尚书于是唐宋以来三省之制至洪武而一变其时威柄在上事皆亲决虽尝设殿阁大学士祗备顾问并不以为与闻国论之官至成祖始简儒臣直文渊阁令其叅预机务于是有内阁之名洪武之制至永乐而又一变然当时所谓入内阁者不过如内直之翰林故不置官属其官衔但曰入阁办事入阁预机务而已必洊加方得至大学士班秩俱五品而止未尝得制六卿也自仁宗而后诸大学士厯晋尚书保傅品位渐崇専任票拟事权益重遂以大学士为定名班次在六部之上而尤重首揆至诏防章奏皆以首辅目之葢永乐之制至中叶以后而又一变矣惟是大学士委寄虽隆而终明世秩止正五品故其官仍以尚书为重其署衔必曰某部尚书兼某殿阁大学士本衔在下而兼衔反在上此则其沿袭之失而名实不能相副者也其间因革变改之由随时重轻皆可以考鉴得失谨据明史明实録参以他书所载胪具于右至于票拟掲帖推用班序规制仪式之详见于诸书者尚多皆有阁于明代内阁典故今并节采附之于后云
　　廖道南殿阁词林记洪武中革去中书省分任九卿衙门中外章奏皆上彻御览毎断大事决大疑臣下惟面奏取旨有所可否则命翰林儒臣折衷古今而后行之故洪武时批答皆御前传旨当笔永乐洪熙二朝每召内阁造膝密议人不得与闻虽倚毗之意甚専然批答出自御笔未尝委之他人也至宣徳时始令内阁杨士竒辈及尚书兼詹事蹇义夏原吉于中外章奏许用小票墨书贴各疏面以进谓之条防中易红书批出及遇大事犹命大臣面议议既定传旨处分不待批答自后始専命内阁条旨然中每依违或径由中出及天顺复辟每事与内阁面议然后批行治末年总揽乾纲内阁条旨多孝庙御书渉重大至厪宣问防复国初之旧今之建议者徒知批答当依内阁所条而不知有面议传防故事或误以条为调谓调和之义者非也
　　王世贞笔记内阁臣职在司内外制而已未有所谓调防也自宣徳中大学士二杨公与尚书蹇夏始有调旨之説而二杨复以位尊恶烦特奏以少詹事兼讲读学士王直王英専知诰勅然内阁实总之后直英出理部事以侍讲学士陈循马愉侍讲曹鼐代之寻革并入内阁治甲寅复奏以学士李东阳兼礼部右侍郎掌诰勅説者谓为李公入阁地也李入阁太常卿程敏政代沿至吏部侍郎温仁和以忧归而大学士张桂等密疏不宜设自是遂罢
　　谨案王直等以少詹事兼讲读学士知诰勅李东阳以学士兼礼部侍郎掌诰勅皆専司制诰而不预票拟葢即今内阁学士之职也
　　双溪杂记英宗九嵗登极有诏凡事白于张太后然后行太后令付内阁议决毎数日必遣中官入阁问连日曾有何事来商榷具帖开报騐看不付阁议者即召司礼监责之内阁票旨始此
　　春明梦余録旧制红本到阁首辅票拟余唯诺而已崇祯中御史倪元珙请分票其后本下即令中书分之首辅之权虽稍分然水火之端啓而中书之弊种种矣
　　宋端仪立斋録初朝廷防意多出内阁臣调进旨稿留阁中号丝纶簿其后宦寺専恣收簿秘内徐有贞既得权宠乃告上如故事还簿阁中
　　谨案明制以司礼监批红故宦监得以窃弄魁柄实一代之粃政
　　国朝定制凡内外本章阁臣票
　　防进呈防请
　　裁定后即付批本处批清字于翌日下阁付内阁学士批汉字六科给事中受而行之制度最为慎重焉
　　陈继儒见闻録累朝以来阁中凡有密奏及奉谕登答者皆称为掲帖其制视诸司题式差狭而短字如指大以文渊阁印缄封进御左右近侍莫能窥也然掲亦不敢数数轻进毎进掲主上辄动色谓左右云阁下掲帖至矣其重如此自江陵之后建言者多朝廷厌其激聒时处一二人而阁臣务欲暴白心迹不论是非辄上掲申救而主上亦以为套不复省矣
　　谨案以上六条俱明代内阁票拟掲帖之制
　　春明梦余録阁员初无定额洪武初呉伯宗以武英殿大学士复为翰林院检讨永乐初王文忠以庶吉士入翰林未防召同王直入内阁书机宜奏疏五年升修撰十四年进侍讲入阁在先授官在后嗣后始以翰林院衔直文渊阁然惟胡文穆靖彭文宪时商文毅辂修撰杨文敏荣编修其他黄文简淮以中书舎人杨文贞士竒以呉王府审理副陈汝静敬宗张子玉瑛以乡举金文靖防孜以给事中胡若思俨以桐城知县俞纲以审理权谨以光禄署丞徐武功有贞以都御史李文达贤以主事王毅愍文薛文清瑄以御史髙文毅谷以中书舎人刘宇曹元以知县袁荣襄宇皋以长史杨文襄一清以总督张文忠孚敬方献夫桂萼二文襄霍文敏韬以主事席文襄书以户侍许文简赞以吏书夏文愍言以给事皆不由馆选自兹防推内阁冡宰掌院必列名至崇祯朝遂定为故事毎次枚卜必内外兼推○初设内阁杨文贞士竒厯二十三年官止五品后加至少师止兼兵部尚书华葢殿三官时蹇忠定义以少师为冡宰朝廷不欲文贞班居其上以存冡宰之体也陈芳洲循虽兼五官亦止戸部尚书后李文达贤彭文宪时商文毅辂相继领吏部尚书自后遂为首辅故事其以他官兼大学士者如杨士竒以礼侍兼华葢金防孜以戸侍兼武英陈山以户侍兼谨身张瑛以礼侍兼华葢黄淮以通政使兼武英杨荣以太常兼文渊徐有贞以武功伯兼华葢殿阁大学士自相兼者如陈循以华葢兼文渊髙谷王文以谨身兼东阁胡广杨荣金防孜以文渊兼翰林院学士其内阁诸殿次第自正统间始定其兼衔次第自天顺间始定然或以所兼保傅为等级或以部分为先后如杨荣以太子少傅谨身位少保黄淮武英下陈山无兼官以谨身位少保黄淮太子少保金防孜武英下少保黄淮太子少保金防孜以戸部尚书位少傅兵部杨士竒下杨溥无兼官以礼部位工部杨荣下王文以少保吏部位戸部陈循工部髙谷少保太子太傅下皆取所兼保傅为次序也张瑛以礼部华葢殿位戸部谨身陈山下此则以部分为次序也
　　谨案以上二条皆明代内阁推用班序之制
　　王鏊震泽长语文渊阁在奉天殿东庑之东文华殿之前前对皇城深严禁密百官莫敢望焉吏人无敢至其地阁中趋侍使令惟厨役耳防漏泄也禁密文书一小匣在几上钥之而不合大学士暮出而钥其门匙悬门上恐禁中不时有宣索也故事禁中不得举火虽阁老亦退食于外相传宣宗一日过城上令内监瞰阁老何为曰方退食于外曰曷不就内食曰禁中不得举火上指庭中隙地曰是中独不可置庖乎今烹膳处是也自是得防食中堂又传一日过城上瞰阁老何为曰方对奕曰何不闻落子声曰棊以纸上笑曰何陋也明日赐象牙棊一副至今藏阁中又内阁庭中花台上有芍药三本相传亦宣庙时植至今盛开
　　泳化类编文渊阁在午门内学士每入以东西两凳相对坐向无公座李贤自吏部入欲设公座如部堂之制彭时不可曰宣宗驾常幸此中坐故至今不敢南面贤意犹未释已而英宗遣太监傅防送铜范饰金孔子并四配像一龛置阁中贤乃止自是阁老每晨入对像一揖遇朔望率翰林官行四拜礼乃东西对坐
　　谨案以上二条皆明代内阁规制仪式
</div>
    <div class="pagination">
<a href="钦定历代职官表_page7.html">上一页</a><span>...</span><a href="钦定历代职官表_page3.html">3</a><a href="钦定历代职官表_page4.html">4</a><a href="钦定历代职官表_page5.html">5</a><a href="钦定历代职官表_page6.html">6</a><a href="钦定历代职官表_page7.html">7</a><span class="current-page">8</span><a href="钦定历代职官表_page9.html">9</a><a href="钦定历代职官表_page10.html">10</a><a href="钦定历代职官表_page11.html">11</a><a href="钦定历代职官表_page12.html">12</a><a href="钦定历代职官表_page13.html">13</a><span>...</span><a href="钦定历代职官表_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
