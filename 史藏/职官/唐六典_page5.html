<!DOCTYPE html>
<html>
<head>
    <meta charset="UTF-8">
    <title>唐六典 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐六典 - 第 5 页/共 12 页</h1>
    <div class="content">　　司灯掌灯烛膏火之事。
　　尚功局：尚功二人，正五品。司制二人，正六品；典制二人，正七品；掌制二人，正八品。司珍二人，正六品；典珍二人，正七品；掌珍二人，正八品。司彩二人，正六品；典彩二人，正七品；掌彩二人，正八品。司计二人，正六品；典计二人，正七品；掌计二人，正八品。
　　尚功掌女工之程课，总司制、司珍、司彩、司计四司之官属。
　　司制掌衣服裁制缝线之事。
　　司珍掌金玉宝货之事。
　　司彩掌彩物、缯锦、丝臬之事。
　　司计掌支度衣服、饮食、薪炭之事。
　　宫正一人，正五品；司正二人，正六品；典正四人，正七品。
　　宫正掌戒令、纟禁、谪罚之事。（凡宫人已上有不供职事，违犯法式，司正已下起牒，取宫正裁。事小，局司决罚；事大，绿状奏闻。）司正、典正佐之。
　　内侍四人，从四品上；（《石氏星经》：“宦者四星，在帝座西。”《周礼》有内小臣、阍人、寺人。郑玄云：“今谓之宦人。”《诗》有《巷伯》，寺人孟子之作。春秋时皆谓之寺人。战国时，赵有宦者令缪贤。《汉书百官表》云：“少府，泰官。属官有中书谒者等令、丞，诸仆射署官皆属焉。”又云：“詹事，掌皇后、太子家，属官有中长秋、私府，诸宦官皆属焉。成帝省，并属大长秋。”又云：“将行，秦官。景帝更名大长秋，或用中人，或用士人，秩二千石。”后汉常用宦者，掌奉宣中宫命，凡给赐宗亲及谒见关通之，出则从。属官有丞、中宫仆、谒者 私府署令。又少府属官有中常侍、画室 玉堂等署长、冗从仆射、掖庭 永巷 御府 祠祀 钩盾等令、暴室 永安丞，皆宦者。又太后所居宫卿少府，职如长秋；位在同名卿上。魏改在九卿下。晋大长秋卿有后则置，无后则省。宋、齐因之。梁大长秋主诸宦者，以司宫闱之职，统中署、奚官、暴室、华林等署。陈氏亦同。后魏有大长秋，又置内侍长四人，掌顾问、拾遣、应对。北齐中侍中省有中侍中二人、中常侍四人，掌出入门合；长秋寺，掌诸宫合，卿、中尹各一人，领掖庭、晋阳 中山宫、中官仆、奚官等令。后周六官有司内上士、小司内中士、巷伯中士等官。隋内侍省署内侍二人、内常侍二人，内侍则旧长秋，内常侍则旧中常侍也。炀帝大业三年，改内侍省为长秋监，置令一人，正四品；少令一人，从五品；丞二人，正七品；并用士人。罢内谒者员，又省内仆、内谒音局，所领惟掖庭、宫闱、奚官三署而已，亦参用士人。大业五年，又置内谒者员。皇朝依开皇，复为内侍省，置内侍二人，今加至四人。龙朔二年改为内侍监，咸亨元年复旧。光宅元年改为司宫台，神龙元年复为内侍。中官之贵，极于此矣。若有殊勋懋绩，则有拜大将军者，仍兼内侍焉。）内常侍六人，正五品下。（秦有中常侍，汉因之，银左貂，给事殿省，秩千石，并用士人。后汉悉用宦官，掌侍左右，入内宫，赞导内外事。永平中，始置员数，中常侍四人。和帝幼冲，窦宪执政，钩盾令郑众等专谋禁中，遂收宪印绶，超迁大长秋，封巢阝乡侯。由是宦官用事，其员稍增，中常侍至十人，改以金左貂。邓后临朝，委用渐大，兼领卿署，非复掖庭、永巷之职。顺帝已下，迭居端要。献帝末，有董卓之难，自是诸宦署悉用士人焉。后魏有中谒者仆射等官员。至太武帝时，有宦人宗爱。文明冯后时，宦官用事，大者令、仆，小者卿、守；赵默为选曹尚书，张封异姓王。北齐中侍中省有中常侍四人，掌出入门禁。隋内侍省内常侍二人，炀帝改为内承奉，正五品。皇朝复为内常侍。）内侍之职，掌在内侍奉，出入宫掖，宣传制令。掖庭、宫闱、奚官、内仆、内府五局之官属。内常侍为之贰。凡季春吉日，皇后亲蚕于功桑，享先蚕于北郊，则升坛执仪。（《周礼内宰》云：“仲春，诏王后帅内外命妇始蚕于北郊，以为祭服。”《续汉志》：“三月，皇后帅公、卿、列侯夫人亲蚕，祀先蚕于柬郊。”魏遵《周礼》，蚕于北郊。晋武杨皇后蚕于西郊，依汉故事。东晋阙。宋孝武大明四年，于台城西白石里为西蚕，设兆域，置殿七间及蚕观。历齐、梁、陈，并有其礼。后魏无闻。北齐置蚕坊于城北。后周皇后乘翠辂，帅三妃等至蚕所，以少牢规祭，进奠先蚕西陵氏。惰于宫北三里为坛，高四尺，季春上巳，皇后服鞠衣，乘重翟，帅三夫人、九嫔、内外命妇，以太牢制币祭先蚕于坛上，用一献。祭讫，亲桑，位于坛，东面。尚功进金钩，典制奉筐。皇后采三条，反钩；命妇各依班采五条、九条而止；世妇于蚕母受切桑，洒讫，皇后乃还。皇朝因用其礼。）凡中宫大驾出入，则为之夹引焉。（大驾内谒者四人、内给事二人、内常侍二人、内侍二人，并骑，分左、右。内寺伯二人，领寺人六人，分夹重翟车。）
　　内给事八人，从五品下；（《周礼》有内小臣之职，掌王后之命。后出入则前驱，后有好事于四方则使往，有好令于公卿大夫亦如之。后汉少府有给事黄门，六百石，常侍左右，止在内宫门，通中外及中宫已下众事。自魏、晋至于梁、陈无其职。后魏有中给事中，太和二十二年改为中给事。北齐中侍中省有中给事中四人。炀帝改为内承直，从五品。皇朝复为内给事。）主事二人，从九品下。（隋内侍省主事二人；开皇十六年，加置内侍主事二十员，以承门合。皇朝置二人，掌付事勾稽省抄也。）内给事掌判省事。凡元正、冬至群官朝贺中宫，则出入宣传。凡宫人之衣服、费用，则具其品秩，计其多少，春、秋二时，宣送中书。（若用府藏物所造者，每月终，门司以其出入历为二簿闻奏。一簿留内，一簿出付尚书比部勾之。）
　　内谒者，监六人，正六品下；内谒者十二人，从八品下；（后汉大长秋属官有中宫谒者三人，四百石，主报中章。后魏、北齐有中谒者仆射。隋内侍省有内谒者监六人，内谒者十二人。炀帝三年，罢内谒者；五年，又置。皇朝因之。）内典引十八人。（皇朝置，流外。）内寺伯二人，（正七品下；《周礼》：“寺人掌王之内人及女宫之戒令、禁令。”隋内侍省有内寺伯二人，皇朝因之。）寺人六人。（隋置，皇朝因之，流外。掌中宫驾出入则执御刀。）
　　内谒者监掌内宣传。凡诸亲命妇朝会，所司籍其人数，送内侍省。（命妇下车，则引入朝堂，然后奏闻。）内谒者掌诸亲命妇朝集班位。内典引掌命妇朝参出入监引之事。
　　内寺伯掌纟察诸不法之事。岁大雠，则监其出入。
　　掖庭局：令二人，从七品下；（《诗》之巷伯也，至秦为永巷，汉武帝更名掖庭，有令、丞。后汉掖庭令一人，六百石，左 右丞、从丞各一人，掌后宫贵人聚采女事。魏、晋并有掖庭令、黄门令，而非宦者。后魏有掖庭监。北齐长秋寺统掖庭署令、丞。隋内侍省统掖庭令、丞各二人，皇朝因之。）丞三人，从八品下。（汉掖庭有左、右丞。北齐有掖庭丞。隋掖庭丞三人，皇朝因之。）计史二人。（掌料功程事。）宫教博士二人，从九品下。（北齐掖庭、中山、晋阳署各有宫教博士二人，隋掖庭有宫教博士十三人，皇朝置二人。）监作四人，从九品下。（皇朝置，监宫中杂作之事。）典事十人。（皇朝置，流外。）掖庭局令掌宫禁女工之事。凡宫人名籍，司其除附；功桑养蚕，会其课业。丞掌判局事。计史掌料功程。博士掌教习宫人书、、众艺。监作掌监当杂作。典事典诸工役。
　　宫闱局：令二人，从七品下；（《周礼》有阍人，王宫每门四人，掌王宫中门之禁，凡内外命妇出入则为之辟。隋置，皇朝因之。）丞二人，从八品下。（隋置，皇朝因之。）内阍人二十人。（周礼有阍人之职，皇朝因而置之。）内掌扇十六人。（皇朝置。）内给使，无常员。（北齐内职有散给使五十人，皇朝因之。）宫闱令掌侍奉宫闱，出入管。凡大享太庙，帅其属诣于室，出皇后神主，置于舆而登座焉；既事，纳之。凡宦人无官品者，称内给使；（亲王府名散使。）若有官及经解免应叙选者，得令长上。其小给使学生五十人。（其博士取八品已上散官有艺业者充。）皆其名籍，以给其粮廪。丞掌判局事。内阍人掌承传诸门管龠。内掌扇掌中宫伞扇。内给使掌诸门进物、出物之历。
　　奚官局：令二人，正八品下；（《周礼》酒人、浆人、篷人、醢人、醯人、盐人、幂人、女祝、内司服、缝人、守祧，并奄官所职也，皆有女奴、奚、隶焉。郑玄云：“古者，男、女没入县官，皆曰奴；少有才知，以为奚。”今之侍史、官婢或曰奚，官女也。汉暴室丞主中妇人疾病者就此室，其皇后、贵人有罪亦如之。梁、陈大长秋寺统奚官署，北齐大长秋寺统奚官署令、丞，隋内侍省统奚官局令、丞，皇朝因之。）丞二人，正九品下；（隋置，皇朝因之。）典事四人。（皇朝置之。）奚官局令掌奚隶工役，宫官品命；丞为之贰。凡宫人有疾病，则供其医药；死亡，则给其衣服，各视其品、命，仍于随近寺、观为之修福。虽无品，亦如之。凡内命妇五品已上亡，无亲戚，于墓侧三年内取同姓中男一人以时主祭；无同姓，则所司春、秋以一少牢祭焉。
　　内仆局：令二人，正八品下；（后汉大长秋属官有中宫仆一人，千石，主驭。北齐长秋寺统中宫仆署令、丞。隋内侍省统内仆局令、丞，炀帝大业三年废内仆局，皇朝复置。）丞二人，正九品下；（隋置三人，皇朝置二人。）驾士一百四十人；（皇朝置之。）典事八人。（皇朝置之。）内仆令掌中宫车乘出入导引；丞为之贰。凡中宫有出入，则令居左，丞居右，而夹引之。
　　凡皇后之车有六：
　　一曰重翟，受册、从祀、享庙则供之。（青质，金饰诸末；朱轮，金根、朱牙；其箱饰以重翟羽；青油通，青油朱裹，朱丝络网，绣紫络带，绣紫帷；八鸾在衡；镂锡ひ缨十有二就；金钲方钅乞，插翟尾；朱总；驾苍龙。皆隋所制，皇朝因之。）
　　二曰厌翟，公桑则供之。（赤质，金饰诸末；轮书朱牙；其箱饰以次翟羽；紫油通，紫油朱裹，朱丝络绸，红锦络带，红锦帷；余如重翟；驾赤骝。内命妇一品已下以次乘之。）
　　三曰翟车，归宁则供之。（黄质，金饰诸末；轮画朱牙；其车侧饰以翟羽；黄油通，黄油须黄裹，白红锦络带，白红锦帷，朱丝络绸；余如重翟；驾黄骝。诸ひ缨之色，皆从车质也。）
　　四曰安车，临幸则供之。（赤质，金饰；紫油通，紫油朱裹，锦惟，锦络带，朱丝络网；驾四马。）
　　五曰四望车，拜陵、临吊则供之。（朱质，青油通，青油朱裹，织成帷，锦络带，朱丝络网；驾赤骝。）
　　六曰金根车，常行则供之。（朱质；紫油通，紫油朱裹，织成帷，锦络带，朱丝络纲。周礼：“王后五辂：一、重翟，二、厌翟，三、安车，四、翟车，五、辇车。”司马彪《续汉志》：“皇后法驾，御重翟金根车，交络帷裳；非法驾，乘紫车，云桢画，黄金涂，驾三马。贵人油画拼车。”魏因之。《晋舆服志》：“皇后法驾，乘重翟羽盖金根车，驾青骆，青帷裳，云处画斡；常乘，画轮车；先蚕，乘油盖画云母车，驾六鬼马，油画两辕安车为副，金薄石山耕车、紫绛车为副。”晋令：“三贵人曲盖，九嫔直盖，皆信幡。”宋、齐、梁、陈略同。后魏皇后从祭御金根车，亲桑御云母车，驾四马；归宁御紫车，游行御安车，吊问御绀车，驾三马。内命妇一品乘油色朱络网车，车、牛饰用金涂及纯银；二品、三品乘卷通车；四品乘偏车。北齐因之。后周皇后车十二等：重翟以从祀、享，厌翟以祭阴社，翟辂以采桑，翠辂以从见宾客，雕辂以归宁，篆辂以临道法门，皆锡面、朱总、金钩；苍辂、青辂、朱辂、黄辂、白 玄等辂，五时出入则供之，制同皇帝。三妃之辂九：篆辂、朱辂、黄 玄 白等辂，皆勒面、缋总；夏篆、夏缦、墨车、栈车、辂车，皆雕面、惊总。三弋自朱辂而下，六嫔自黄辂而下，上媛自玄辂而下，下媛自夏篆而下也。）
　　典事掌检校车乘。驾士掌调习马，兼知内御车舆杂畜。
　　内府局：令二人，正八品下；（汉少府属官有内者令、丞。后汉长秋属官有中宫私府令，主中藏币帛诸物，裁衣被、补浣皆主之。后魏有内者令。北齐中侍中省有内者丞一人。隋内侍省统内者局令、丞各二人。皇朝改置内府令、丞。）丞二人，正九品下。　内府令掌中宫藏宝货给纳名数；　丞为之贰。凡朝会五品已上赐绢及杂彩、金银器於殿庭者，并供之。诸将有功，并蕃酋辞还，赐亦如之。



　　●卷十三 御史台
　　御史台
　　大夫一人　中丞二人　侍御史四人　主簿一人　录事二人　令史十五人　书令史二十五人　亭长六人　掌固十二人　殿中侍御史六人　令史八人　书令史十人　监察御史十人　令史三十四人
　　御史大夫一人，从三品；（《汉书》云：“御史大夫，秦官，位上，银印、青绶，掌副丞相。成帝绥和元年更名大司空，哀帝建平二年复为御史大夫，元寿二年复为大司空。”历后汉，遂为三公之官。献帝建安十三年，又置御史大夫。魏黄初二年，又省。历晋、宋、齐、梁、陈、后魏、北齐、后周，并不置大夫，而以中函为台主。隋讳“忠”，依秦、汉置御史大夫，从三品；大业八年，降为正四品。皇朝又为从三品。龙朔二年改为大司宪，咸亨元年复敌。御史台，汉名御史府；后汉曰宪台，时以尚书马中台，谒者为外台，谓之三台。魏、晋、宋、齐曰兰台，梁、陈、后魏、北齐、隋皆曰御史台，皇朝因之。龙朔二年更名宪台，咸亨元年复故。光宅元年改曰左肃政台，专知在京百司；更置右肃政台，专知按察诸州，加右台大夫一人。神龙元年，改为左、右御史台，犹置二大夫。廷和元年废右台，先天二年九月复置，十月又废，而大夫随台废置。）中丞二人，正五品上；（《汉百官表》：“御史大夫有两丞，秩一千石。一曰中丞。”谓之“中”者，以其列在殿中，掌兰台秘书。外督部刺史，内领侍御史，受公卿奏事，举劾按章。及置司隶校尉，以御史中丞督司隶、司直，司隶、司直督刺史，刺史督二千石，下至墨绶。成帝绥和元年，改为大司空。哀帝建平二年，改大司空复为御史大夫；元寿二年，复为大司空，而中丞出外为台主，更名御史长史。后汉复曰中丞。时，宣秉拜御史中丞，光武诏舆司隶校尉、尚书令三官各专席而坐，京师号为“三独座”。魏黄初，改中丞为宫正。魏鲍勋以宫正忤旨，左迁持书执法。后又为中丞。历晋、宋、齐、梁、陈，并以中丞为台主，品第四。梁制十八班，中丞班第十一。后魏改中丞曰中尉，正三品；太和二十三年，为从三品。北齐复曰中丞，从三品。后周秋官置司宪中大夫二人，掌丞司寇之法，以左右刑罚，盖比御史中丞之职也。隋省中丞官，置御史大夫为台主，以持书侍御史二人代中丞之任。持书侍御史者，本汉宣帝元凤中因路温舒上书宜尚德缓刑，帝深采览之，季秋请谳时，帝幸宣室，齐居而决事，令侍御史二人持书，故曰侍书侍御史。历代品秩并同御史，惟北齐为从五品，隋室因之。大业六年加正五品，八年又改为从五品。皇朝因之。贞观中，避高宗讳，省持书侍御史，依前代置御史中丞。龙朔二年改曰司宪大夫，咸亨元年复故。自汉以来，御史中丞皆一人，隋持书侍御史二人，皇朝因之。）御史大夫之职，掌邦国刑宪、典章之政令，以肃正朝列；中丞为之贰。（其百僚有奸非隐伏，得专推劾。若中书门下五品已上、尚书省四品已上、诸司三品已上，则书而进之，并送中书门下。）凡天下之人有称冤而无告者，与三司诘之。（三司：御史大夫，中书，门下。大事奏裁、小事专达。）凡中外百僚主事应弹劾者，御史言于大夫，大事则方幅奏弹，小事则署名而已。（旧：弹奏，皇帝视事日，御史奏之。自景龙三年已来，皆先逸状，听进止。诈则奏之，不许则止。）若有制使覆囚徒，则与刑部尚书参择之。凡国有大礼，则乘辂车以为之导。（驾幸京都，大夫从行，则令中丞一人留在台，并殿中侍御史一人。若别敕留守，不在此限。）
　　侍御史四人，从六品下。（《周官》宗伯属官御史，“掌邦国都鄙及万民之治令，以赞冢宰。凡治之者，受法令焉”。以其在殿柱之间，亦谓之柱下史。秦改为侍御史。《史记》：“张苍白泰时为御史，主柱下方书。”即其任也。冠法冠，一名“柱后惠文”，以铁为柱，言其审固不挠也。法冠者，秦事云：“始皇灭楚，以其君冠赐御史。”亦名獬豸冠，以獬豸兽主触不直，故执宪者以为冠。汉因秦，置侍御史，秩六百石，员十五人。惠帝三年，相国奏遣御史监三辅不法事，有：辞讼者，盗贼者，铸伪钱者，狱不直者，繇赋不平者，吏不廉者，吏苛刻者，逾侈及弩力十石以上者，非所当服者，凡九条。监者每二岁一更，常十一月奏事，三月还监焉。侍御史有绣衣直指，出讨奸猾，治大狱；武帝制，不常置。后汉皆公府掾属高第者为之，所掌有五曹：曰令曹，掌律令；印曹，掌刻印；供曹，掌斋祠之事；尉马曹，掌厩马主事；乘曹，掌护驾。魏置八人，品第六，所掌凡八部，有持书曹、课第曹，其余则史阙云。晋置九人，所掌有十三曹，曰：吏曹，课第曹，直事曹，印曹，中都督曹，外都督曹，媒曹，符节曹，水曹，中垒曹，营军曹，法曹，曹。东晋初，省课第曹，置库曹；后又分库曹为外左库曹、内左库曹焉。宋置十人。元嘉中，省二库曹，直云左库。大明中，复置二库；景和初，复省之。升明初，省营军曹，并入水曹；省曹，并入法曹；而吏曹罢御史掌之。齐置十人，梁、陈皆九人。后魏八人，初，从五品；太和末，为正八品下。北齐置八人，从七品下。后魏、北齐尤重御史，选御史必答策高第始补之，并分掌诸曹内外督令史以下。后周秋官有司宪中士。隋置八人，从七品下；炀帝三年，改为正七品。皇朝置四人，加品从六品下。又置内供奉员，不过本数，其迁改与正官资望亦齐。旧制庶仆五分减一，及崔隐甫为大夫，奏供奉、裹行并同正给。案令：隔品致敬。比者因循，侍御史已下皆与大夫抗礼。开元十八年，敕重申明，犹未之改。李适之为大夫，皆受拜，时议是之。）侍御史掌纟举百僚，推鞫狱讼。其职有六：一曰奏弹；二曰三司，三曰西推，四曰东推，五曰赃赎，六曰理匦。（侍御史年深者一人判台事，知公廨杂事等；次知西推、脏赎、三司，受事监奏；次知东推、理匦之事。台中有黄卷，不纟举所职则罚之。其新除者未晓制度，罚有日逾万钱者。旧例，新人罚止于四万，及崔隐甫为大夫，以其数太广减之，以万二千为限。三院各有院长，议罚则询于杂端也。）凡有制敕付台推者，则按其实状以奏；若寻常之狱，推讫，断于大理。（旧，台中无狱，未尝禁人；有须留问，寄禁大理。李乾为大夫，奏请于台置狱，虽则按问为便，而增鞫狱之弊。至开元十四年，御史大夫崔隐甫奏罢之，须留问者，依前寄禁大理。）凡事非大夫、中丞所劾而合弹奏者；则具其事为状，大夫、中丞押奏。大事则冠法冠，衣朱衣、裳、白纱中单以弹之；小事，常服而已。（法冠一名豸冠，一角，为獬豸之形，取触邪之义也。）凡三司理事，则与给事中、中书舍人更直于朝堂受表。（三司更直，每日一司正受，两司副押，更递如此。其鞫听亦同。）若三司所按而非其长官；则与刑部郎中 员外郎、大理司直 评事往讯之。（除三司受事及推按外，每日，侍御史一人承制，诸奏事者并监而进退之。若所谕繁细，不宜奏陈，则随事奏而罢之。）
　　主簿一人，从七品下，（《汉书》：“张忠为御史大夫，署孙宝为主簿。”魏、晋已下无闻。隋炀帝大业三年始置御史台主簿二页，皇朝省一员。）录事二人，从九品下。　主簿掌印及受事发辰、句检稽失。（兼知官厨及黄卷。）
　　殿中侍御史六人，从七品上。（魏氏御史二人居殿中察非法，故曰殿中侍御史。晋置四人，东晋省二人。梁、陈史不载其品秩。后魏初，从五品；太和末，为从八品上。北齐置十二人，正八品。隋开皇初，改为殿内侍御史，置十二人，正八品下；炀帝三年省。武德五年，置四人，正八品上；贞观二十二年，加员、品。）
　　监察御史十人，正八品上。（监察御史，盖取秦监郡御史以名官。《晋书》云：“孝武太元中，创置检校御史，而吴混之为之。”沈约《宋书》云：“古司隶校尉知行马外事。晋江左罢司隶。置检校御史，专掌行马外事。”是也。历宋、齐、梁、陈，无闻其职。后魏太和末，复置检校御史，正九品上。北齐置检校御史十二人，从八品上。后周秋官府有司宪旅下士八人。隋初，改为监察御史，置十二人，从八品上。炀帝大业三年，加正八品，增置十六人；大业八年，加从七品。后又置御史一百员，从九品，寻省之，盖更卑于监察矣。武德初，监察御史置八人。贞观二十二年，加监察二人。其外，又置监察御史裹行。其始自马周以布衣太宗令于监察御史裹行，自此便置“裹行”之名。）
　　殿中侍御史掌殿庭供奉之仪式。（每朝，与侍御史随仗入，位在中丞下，给事中、中书舍人后。）凡冬至、元正大朝会；则具服升殿。若皇帝郊祀、巡省，（谓大驾与卤簿。）则具服从，于旌门往来检察，视其文物之有亏阙则纟之。（非大备，则常服。）凡两京城内则分知左、右巡，各察其所巡之内有不法之事。（谓左降、流移停匿不去，及妖讹、宿宵、蒲博、盗窃、狱讼冤滥、诸州纲典贸易隐盗、赋敛不如法式，诸此之类，咸举按而奏之。若不能纟察及故纵、蔽匿者，则量其轻重而坐所由御史。）
　　监察御史掌分察百僚，巡按郡县，纟视刑狱，肃整朝仪。（朝庭有不肃敬，御史则纟而劾之。每二人五日分知东、西朝堂。旧例监察正门无籍，非因奏事，不得入至殿庭。开元七年三月，敕并令随仗而入，不得供奉，位在尚书员外郎后。十道巡按，则选判官二人以为之佐；如本道务繁，得量差官人历官清干者，号为支使。）凡将帅战伐，大克杀获，数其俘馘，审其功赏，辨其真伪。若诸道屯田及铸钱，其审功纟过亦如之。凡岭南及黔府选补，亦令一人监其得失。凡决囚徒，则与中书舍人、金吾将军监之。（若京师忌斋，则与殿中侍御史分察寺、观。七品已上清官皆预行香，不到，则牒送法司。）若在京都，则分察尚书六司，纟其过失，及知太府、司农出纳。凡冬至祀圈丘，夏至祭方丘，孟春祈谷，季秋祀明堂，孟冬祭神州，五郊迎气及享太庙，则二人共监之。若朝日、夕月及祭社稷、孔宣父、齐太公，蜡百神，则一人率其官属，阅其牲牢，省其器服，辨其轻重，有不修不敬则劾之。凡尚书省有会议，亦监其过谬。（尚书省诸司七品已上官会议，皆先牒报台，亦一人往监，若据状有违及不委议意而署名者，纟弹之。凡有敕令一御史往监，即监察受命而行。自监察御史已上，每日一人于本司当门直，以检察台中出入及令史领辞讼过大夫之事。若缘辞讼事须推勘者，大夫便委门直御史以推之。）凡百官燕会、习射亦如之。


    　　●卷十四 太常寺 
　　太常寺 
　　卿一人　少卿二人　丞二人　主簿二人　录事二人　府十二人　史二十三人 
　　博士四人　谒者十人　赞引二十人　太祝三人　祝史六人　奉礼郎二人　赞者十六人　协律郎二人　亭长八人　掌固十二人　太庙斋郎京都各一百三十人　太庙门仆京都各三十二人 
　　两京郊社署 
　　令各一人　丞一人　府二人　史四人　典事三人　掌固五人　门仆八人　斋郎一百一十人 
　　诸陵署 
　　令各一人　丞一人　录事一人　府二人　史四人　主衣四人　主辇四人　主药四人　典事三人　掌固二人　陵户 
　　永康兴宁二陵署 
　　令各一人　丞一人　绿事一人　府一人　史二人　典事二人　掌固二人　陵户各一百人 
　　诸太子陵署 
　　令各一人　丞一人　绿事一人　府一人　史二人　典事二人　掌固一人　陵户各三十人 
　　诸太子庙署 
　　令各一人　丞一人　绿事一人　府一人　史二人　典事二人　掌固一人 
　　太乐署 
　　令一人　丞一人　府三人　史六人　乐正八人　典事八人　掌固六人　文武二舞郎一百四十人 
　　鼓吹署 
　　令一人　丞一人　府三人　史六人　乐正四人　典事四人　掌固四人 
　　太医署 
　　令二人　丞二人　府二人　史四人　主药八人　药童二十四人　医监四人　医正八人　药园师二人　药园生八人　掌固四人　医博士一人　医助教一人　医师二十人　医工一百人　医生四十人　典学二人　钅咸博士一人　钅咸助教一人 
　　钅咸师十人　钅咸工三十人　钅咸生二十人　按摩博士一人　按摩师四人　按摩工十六人　按摩生十五人　咒禁博士一人　咒禁师二人　咒禁工八人　咒禁生十人 
　　太卜署 
　　令一人　丞二人　府一人　史二人　卜正二人　卜师二十人　巫师十五人　卜博士二人　助教二人　卜筮生四十五人　掌固二人 
　　廪牺署 
　　令一人　丞一人　府一人　史二人　典事二人　掌固二人 
　　汾祠署 
　　令一人　丞一人　府二人　史四人 
　　两京齐太公庙署 
　　令各一人　丞一人　录事一人　府二人　史四人　庙干二人　掌固四人　门仆八人 
　　太常寺：卿一人，正三品；（唐、虞之时，伯夷作秩宗，典三礼；又夔典乐，以教胄子。《周官》：“大宗伯卿一人，掌建邦天神、人鬼、地之礼。”秦曰奉常，典宗庙礼仪。至汉高祖，名曰太常。惠帝复曰奉常，景帝又曰太常。汉制以列侯忠孝敬慎者居之，秩中二千石。王芥改曰秩宗。后汉太常掌礼仪、祭祀；及行事，掌赞天子；大射、养老、大丧，皆奏其礼仪；每月前晦，察行陵庙；并选试博士，奏其能否。魏因之。晋太常置功曹、主簿、五官等员，品第三，银章、青绶，进贤两梁冠，五时朝服，佩水苍玉。宋太常用尚书，亦转为尚书，如迁选曹尚书、领，护等。齐因之。梁天监七年，象四时，置十二卿，太常、宗正、司农为春卿。太常位视金紫光禄大夫，班第十四。陈因梁。后魏太常与光禄勋、卫尉为三上卿，位从一品下。北齐太常寺掌陵庙、群祀、仪制、天文、术数、衣冠之属；太常卿第三品。后周为大宗伯。隋太常寺卿一人，正三品。皇朝因之。龙朔二年改为奉常，咸亨元年复旧。光宅元年改为司礼，神龙元年复故。）少卿二人，正四品上。（周礼有小宗伯中大夫二人。秦、汉无闻。后魏太和十五年，初置少卿官，太常少卿一人，第三品上；至二十二年，降为正四品上。北齐因之。后周为小宗伯。隋太常寺置少卿一人，正四品上；炀帝即位，加置二人，降为从四品。皇朝武德中，置一人；贞观中，加置二人。龙朔、咸亨、光宅、神龙并随寺改复。）　太常卿之职，掌邦国礼乐、郊庙、社稷之事，以八署分而理焉：一曰郊社，二曰太庙，（开元二十四年，敕废太庙署，令少卿一人知太庙事。）三曰诸陵，四曰太乐，五曰鼓吹，六曰太医，七曰太卜，八曰廪牺，其官属，行其政令；少卿为之贰。凡国有大礼，则赞相礼仪；有司摄事，为之亚献；率太乐之官属，设乐县以供其事。燕会亦如之。若三公行园陵，则为主副，公服乘辂，备卤簿，而奉其礼。若大祭祀，则先省其牲器。凡大卜占国之大事及祭祀卜则日，皆往莅之于太庙南门之外。（中祀以上，则太常卿莅卜；若小祀及非大事，则太卜令莅卜也。）凡大驾巡幸，出师克获，皆择日告于太庙。（太庙有修造，亦如之。）凡仲春荐冰，及四时品物甘滋新成者，皆荐焉。凡有事于宗庙，少卿帅太祝、斋郎入荐香烛，整拂神幄，出入神主；将享，则与良酝令实尊晕。凡备大享之器物有四院，各以其物而分贮焉。（一曰天府院，藏瑞应及伐国所获之宝，袷则陈之于庙庭。二曰御衣院，藏乘舆之祭服。三曰乐县院，主藏六乐之器物。四曰神厨院，主藏御廪及诸器物。） 
　　丞二人，从五品上；（秦有奉常丞，汉因之，比千石。魏、晋、陈置一人。《宋百官春秋》：“太常丞视尚书郎，铜印、黄绶，一梁冠，品第七，掌举陵庙非法。”齐因之。梁班第五。《梁选簿》：“太常丞旧用员外郎，迁尚书郎。天监七年，改视尚书郎。”陈因之。后魏太常丞五品卞，太和二十二年，降为七品上。北齐从六品下。隋太常丞二人，从六品下，大业三年，增为五品。皇朝因之。）主簿二人，从七品上；（《汉官仪卤簿篇》：“太常驾四马，主簿前车八乘，有铃下、侍ト、辟车、骑吏、伍伯等员。”梁天监七年，十二卿各置主簿一人，迁为五官、功曹；又位不登十八班者别为七班，太常主簿班第四。《梁选簿》：“太常主簿视二卫主簿。”陈因之。后魏不见。北齐太常寺有功曹、五官、主簿等。隋太常寺主簿二人。武德中，正八品上；贞观中，从七品上。）录事二人，从九品上。（《晋令》：“太常置主簿、录事。”北齐亦置之。隋增置二人，皇朝因之。）　丞掌判寺事。凡大享太庙，则修七祀于太庙西门之内；若袷享，则兼修配享功臣之礼。主簿掌印，勾检稽失，省署抄目。录事掌受事发辰。 
　　太常博士四人，从七品上；（《汉书百官表》云：“博士，秦官，掌通古今，秩比六百石，员多至数十人。”高祖时，叔孙通始为博士，定礼制。后汉置十四人，魏因之。《晋中兴书》：“博士之职，端委佩玉，朝之大典，必询度焉。当道正词，克厌人望，然后为可。”宋、齐太常府有博士，亦谓之太学博士。梁、陈亦兼统国学博士。后魏太常博士从七品下。北齐置四人，品同魏。隋因之，置谒者三十人，费引六十人。皇朝武德中，置博士二员，正八品上；贞观中，加其员品，减谒者置十人，赞引二十人。）谒者十人；（秦、汉有谒者，即今通事舍人。隋太常寺有谒者三十人，皇朝减置十人。）赞引二十人。（隋太常寺有赞引六十人，贞观中省置二十人。）　太常博士掌辨五礼之仪式，奉先王之法制；适变随时而损益焉。凡大祭祀及有大礼，则舆太常卿以导赞其仪。凡王公已上拟谥，皆迹其功德而为之褒贬。（议谥：职事官三品已上，散官二品已上，佐史绿行状，申考功勘校，下太常拟谧讫，申省议定奏闻。）无爵称子。（沈约《谥法》云：“晋大兴三年，始诏无爵谥皆称子也。”）养德丘园，声实名著，则谥曰先生。大行则大名，小行则小名之。（旧有《周书谥法》，《大戴礼谧法》。又汉刘熙注《谥法》一卷，晋张靖撰谥法二卷。又有《广谥》一卷。至梁，沈约总集谥法，凡有一百六十五称。）若大祭祀，卿省其牲器，谒者为之导。若小祀及公卿大夫有嘉礼，亦命谒者以赞相焉。 
　　太祝三人，正九品上；（《礼记》曰：“天子建天官，先六太。”则有太祝之置。此夏、殷之制也。《周礼》：“太祝下大夫二人、上士四人，掌六祝之词：顺祝、年祝、令祝、化祝、瑞祝、策祝，以事鬼神，祈福祥也。”秦、汉奉常属官有太祝令、丞。后汉太祝令一人，六百石；丞二人。晋、宋皆有太祝令、丞。《齐职仪》：“太祝令，品第七，四百石，铜印、墨绶，进贤一梁冠，绛朝服，用三品勋位。”《梁选薄》：“太祝令舆二庙令品秩同。”陈氏因之。后魏太祝令从五品中；太和二十二年，改为正九品上。北齐太常寺置太祝令、丞。后周太祝下大夫一人。隋太祝署令一人、丞一人、太祝八人、祝史十六人。炀帝废太祝署，以太祝属寺，后又增为十人。皇朝减置七人，后又增置九人；开元二十三年减六人，祝史减六人。）祝史六人；（晋太祝令史三十人。后魏祝史从七品中。隋置十六人。皇朝武德中置十二人，今减六人。）奉礼郎二人，从九品上。（汉大鸿胪有治礼郎三十七人。晋太常诸博士有治礼史二十四人，大行令有治礼郎四人。后魏治礼郎从六品下；太和二十二年，改为从九品下。北齐司仪置奉礼郎三十人。后周治礼中士一人、下士一人。隋太常寺有治礼郎十六人，其后改为奉礼郎，又置赞者十二人。炀帝减奉礼郎置六人。皇朝武德中为治礼郎，置四人；永徽之后，改为奉礼郎。开元二十三年减二人。掌帅赞者，以供其事。） 
　　太祝掌出纳神主于太庙之九室，而奉享荐裕袷之仪。凡国有大祭祀，盥则奉，既盥则奉巾悦。凡郊庙之祝板，先进取署，乃送祠所；将事，则跪读祝文，以信于神；礼成而焚之。凡大祭祀，卿省牲，则循牲而告充。（礼告讫，牵牲以授太官。既享，则以牲之毛、血置之于豆而奠焉；馔入而彻之。既享，则酌上樽之福酒，且减胙肉，加之于俎，以赞祭酒归胙之礼。又奉玉帛之篚及牲首之俎，俟礼成而仟焚瘗之仪也。）凡祭天及日月、星辰之玉帛，则焚之；祭地及社稷、山岳，则瘗之；海渎，则沉之。 
　　奉礼郎掌设君臣之版位，以奉朝会、祭祀之礼。（版位黑质赤文。天子方尺有二寸，厚三寸；太子方九寸，厚二寸；公卿已下方七寸，厚一寸有半。天子版位题曰“皇帝位”，太子曰“皇太子位”，百官题曰“某品位”。凡祭祀、朝会，以赞导焉。）凡祭祀、朝会，设庶官之位。（文左武右，东西相向，北方为上。东方、南方之使，次于文官之下；西方、北方之使，次于武官之下；二王之后，列于武官之上；褒圣侯，叙于文官之列。凡有事于神，则设御位于坛之东南；从祀公卿、献官及掌事者，位于之内外。若有事于宗庙，则设位于庙庭之中，宗庙之子孙列焉，昭穆异位，去爵从齿也。）凡尊彝之制十有四，祭祀则陈之。（一曰太尊，二曰著尊，三曰牺尊，四曰象尊，五曰壶尊，六曰山，七曰概尊，八曰散尊，九曰山尊，十曰蜃尊，十一曰鸡彝，十二曰鸟彝，十三曰彝，十四曰黄彝。又陈勺、幂、篚、坫之位，以奉其事。有事于神，则用太尊至于山；有事于宗庙，则春、夏用鸡、鸟之彝，秋、冬用黄之彝。星之外官用概尊，岳镇海渎用山尊，山林川泽用蜃尊，众星及丘陵已下用散尊也。）凡祭器之位，、簋为前，登、钅次之，笾、豆为后。（簋、钅、笾豆之位在庙堂上，俱东侧阶之北，每坐四簋，次之以六钅，次之以六登，笾、豆为后，每坐异之。皆以南为上，屈陈而下也。）凡大祭祀及朝会，在位者拜跪之节皆赞导之，赞者承传焉。又设牲膀之位，以成省牲之仪。凡春、秋二仲公卿巡行诸陵，则主其威仪、鼓吹之节，而相其礼焉。 
　　协律郎二人，正八品上。（《汉书》：“武帝时，李延年善新声，以为协律都尉。”后汉亦有之。至魏武帝平荆州，得杜夔，能识旧乐章，以为协律都尉。晋改为协律校尉。宋、齐亦有其官。梁太常属官有协律校尉。后魏有协律郎。太和初，协律中郎从四品下，协律郎从五品上；至二十三年，协律郎正八品下。北齐太常属官有协律郎二人。隋太常寺协律郎二人，皇朝因之。）协律郎掌和六律、六吕，以辨四时之气，八风五音之节。阳为六律，所以统气类物：仲冬为黄锺，孟春为太簇，季春为姑洗，仲夏为蕤宾，孟秋为夷则，季秋为无射。阴为六吕，所以旅阳宣气：季冬为大吕，仲春为夹锺，孟夏为仲吕，季夏为林锺，仲秋为南吕，孟冬为应锺。凡律管之数起于九，以九相乘，八十一以为宫；三分去一，五十四以为徵，三分益一，七十二以为商；三分去一，四十八以为羽；三分益一，六十四以为角。黄锺为宫，大簇为商，姑洗为角，林锺为徵，南吕为羽，还相为宫，以生其声焉。凡大乐、鼓吹教乐则监试，为之课限。（太乐署教乐：雅乐大曲，三十日成；小曲，二十日。清乐大曲，六十日；文曲，三十日；小曲，十日。燕乐、西凉、龟兹、束勒、安国、天竺、高昌大曲，各三十日；次曲，各二十日；小曲，各十日。高丽、康国一曲。鼓吹署：桐鼓一曲十二变三十日；大鼓一曲十日；长鸣三声十日；铙鼓一曲五十日，歌、箫、笳一曲各三十日；大横吹一曲六十日，节鼓一曲二十日，笛、箫、篥、笳、桃皮篥一曲各二十日；小鼓一曲十日；中鸣三声十日；羽葆鼓一曲三十日，钅享于一曲五日，歌、箫、笳一曲各三十日；小横吹一曲六十日，箫、笛、篥、笳、桃皮篥一曲各三十日成。）凡教乐，淫声、过声、凶声、慢声皆禁之。（淫声，若郑、卫者；过声，失哀乐之节者；凶声，亡国之声，音若桑闲濮上者；慢声，不恭者也。）使阳而不敢散，阴而不敢集，刚气不怒，柔气不慑，畅于中，发于外，以应天地之和。若大祭祀、飨燕，奏乐于庭，则升堂执麾以为之节制：举麾，鼓祝，而后乐作；偃麾，戛，而后止。 
　　两京郊社署：令各一人，从七品下；（周人建国，左宗庙，右社稷，祭天于南郊之圜丘，就阳位也；祭地于北郊之方坛，就阴位也。故有典祀中士二人、下士四人，以时而祭则徵役于司隶，帅其属而修除之。秦、汉奉常属官有大祝令、丞，景帝改为祠祀，武帝更曰庙祀。后汉祠祀属少府。魏、晋有太祝令、丞。宋有明堂令、丞，掌宗祀五帝之事。齐有大祝及明堂令、丞。梁太常卿统明堂、太祝等令、丞。北齐太庙令、丞兼领郊祠、崇虚二局丞，郊祠掌五郊群神，崇虚掌五岳、四渎神祠。后周有司郊上士一人、中士一人，又有司社中士一人、下士一人。隋大常统郊社署令，又置门仆、斋郎，皇朝因之。）丞一人，从八品上；（隋置，皇朝因之。）门仆八人，（隋有二人。）斋郎一百一十人。（后魏祀官斋郎九品中，隋郊社署有斋郎一百人。）郊社令掌五郊、社稷、明堂之位，祠祀、祈祷之礼；丞为之贰。凡大祭祀，则设神坐于坛上而别其位。上帝之神，席以藁秸；众神，席以莞；升中于太山，则籍以三脊之茅。与奉礼设尊、、篚、幂之具，太官令实之。凡有事于百神，则立燎坛而先积柴焉。（大祀燎坛方一丈，高丈有二尽；中祀方八尺，其高一丈，下祀方五尺，高如其方。）凡有合朔之变，则置五兵于太社，矛居东，戟居南，钺在西，槊在北，巡察四门，立于坛四隅，以朱丝萦之，以俟变过时而罢之。 
　　献陵、昭陵、乾陵、定陵、轿陵、恭陵署：令各一人，从五品上；（《周礼》有冢人下大夫二人、中士四人，掌公墓之地，辨其兆域，先王之葬居中，以昭穆为左右。至汉，奉常管诸陵县，诸陵亦各有令、丞。至元帝永光元年，分诸陵邑属三辅。后汉先帝陵令每陵各一人，秩六百石，每陵所皆置万户。晋太常统陵令、丞、主簿、录事、户曹史、禁备吏各一人，侍一人；凡吏四人，卒一人。宋太常统陵令。《齐职仪》：“每陵令一人，品第七，秩四百石，铜印、墨绶，进贤一梁冠，绛朝服。旧用三品勋位，孝建三年改为二品。”梁太常统陵监，其后改为令，班第二，品正第九。陈承梁制，秩六百石。北齐太常寺亦统诸陵令、丞。后周守陵，每陵上士一人。隋令：“诸署，每陵令一人。”皇朝因之。开元二十五年，诸陵、庙隶宗正寺。）丞一人，从七品下；（汉、魏、晋诸陵并有丞，宋、齐、梁、陈并有陵令，无丞；北齐有丞。隋诸陵丞各一人，有主衣、主辇、主药等员；皇朝因之。）录事一人；（皇朝置。）陵户。（乾陵、桥陵、昭陵各四百人，献陵、定陵、恭陵各三百人。）　陵令掌先帝山陵，率户守卫之事；丞为之贰，凡朔望、元正、冬至、寒食，皆修享于诸陵。若桥陵，则日献羞焉。凡功臣、密戚请陪陵葬者听之，以文武分为左右而列。（坟高四丈已下。三丈已上。）若父、祖陪陵，子、孙从葬者，亦如之。（若宫人陪葬，则陵户为之成坟。凡诸陵皆置留守，领甲士，与陵令相左右。兆域内禁人无得葬埋，古坟则不毁。） 
　　永康、兴宁二陵署：令各一人，从七品下，丞一人，从八品下。　陵令掌山陵莹兆之事，率其户而守陵焉；（兵仗并皆给之。）丞为之贰。 
　　隐、章怀、懿德、节愍、惠庄、惠文、惠宣七太子陵署：各令一人，从八品下；（按：汉武帝戾太子园有官吏，自后不见，并皇朝置之。）丞一人，从九品下。　太子陵令、丞皆掌陵园守卫。 
　　诸太子庙，令各一人，从八品上；丞一人，正九品下。（有后，则官为置庙，子孙自主其祭，无后者，以近族人为主。缘祭乐、馔，并官供之。）　太子庙令、丞皆掌洒扫开阖之节，四时享祭之礼。 
　　太乐署：令一人，从七品下；（《周礼》：“大司乐中大夫二人，乐师下大夫四人。大司乐掌成均之法，以乐舞教国子《云门大卷》、《大咸》、《大韶》、《大夏》、《大》、《大武》之舞。乐师掌国学之政，教园子舞、羽舞、皇舞、旄舞、干舞、人舞之节。”又有“太师下大夫二人，掌六律、六同，以合阴阳之声。”至秦、汉，奉常属官有太乐令、丞，又少府属官有乐府令、丞。后汉太予乐令一人，六百石。魏复为大乐令、丞。黄初中，以杜夔为之，使正雅乐。时，散骑侍郎邓静善咏雅乐，歌师尹胡能习宗祀之曲，舞师冯肃晓知前代诸亻舞，夔与创定，迁协律都尉。至晋元帝，并太乐于鼓吹。宋太常有大乐令、丞。齐因之，品第七，四百石、铜印、墨绶，进贤一梁冠，绛朝服。梁太常属官有太乐令，班第一，品从九；又别领清商丞。大乐有库丞，与清商丞并三品蕴位。陈因之。后魏太和十五年，置太乐官，有太乐博士，六品下。北齐太常寺有太乐令、丞。后周有司乐上士、中士。隋太常寺统太乐令、丞二人。皇朝因之。开元二十三年，各减一人。）丞一人，从八品下，（历代皆有一人，隋置二人，皇朝因之，开元二十三年减一人。）乐正八人，从九品下；（后周依周官，置乐师上士一人、中士一人。隋太乐署有乐师八人，清商有乐师二人。至炀帝，改曰“正”，加置十人，盖采古乐正子春而名官。皇朝因之。）典事八人；（流外番官。）文、武二舞郎一百四十人。（《周礼》：“师，主舞者十有六人；旄人，主舞者众寡无数。”汉太予乐今有八佾舞三伯八十一。隋太常乐署有舞郎三百。）　太乐令掌教乐人调合锺律，以供邦国之祭祀、飨燕；丞为之贰。 
　　凡天子宫县，太子轩县。 
　　宫县之乐：锺十二，编锺十二，编磬十二，凡三十有六ね。（宗庙与殿庭同。郊丘、社稷，则二十ね，面别去编锺、磬各二ね也。）东方、西方，磬ね起北，锺ね次之；南方、北方，磬ね起西，锺ね次之。锺在编县之间，各依辰位。四隅建鼓，左祝、右。又设笙、竽、笛、箫、篪、埙，系于编锺之下；偶歌琴、瑟、筝、筑，系于编磬之下。其在殿庭前，则加鼓吹十二按于建鼓之外，羽葆之鼓、大鼓、金钲、歌箫、笳置于其上焉；又设登歌锺、磬、节鼓、琴、瑟、筝、筑于堂上，笙、和、箫、填、篪于堂下。（宫县、登歌工人皆介帻、朱连裳、革带、乌皮履，鼓人及阶下工人皆武弁、朱连衣、革带、乌皮履。若在殿庭，加白练褴裆、白布蔑。鼓吹按工人亦如之也。） 
　　轩县之乐：去其南面锺、编锺、编磬各三，凡九ね，设于辰、丑、申之位。三建鼓亦如之。余如宫县之制。 
　　凡宫县、轩县之作，则奏二舞以为众乐之容，一曰文舞，二曰武舞。宫县之舞八佾，轩县之舞六佾。文舞之制：左执，右执翟，二人执纛以引之。（文舞六十四人，供郊庙，服委貌冠、玄丝布大袖、白练领标，白纱中单、绛领标，绛布大口挎，革带，乌皮履，白布蔑。其执纛人衣冠各同也。）武舞之制：左执干，右执，二人执旌居前；二人执鼗鼓，二人执铎，四人持金钲，二人奏之，二人执铙以次之，二人执相在左，二人执雅在右。（武舞六十四人，供郊庙，服平冕，余同文舞。若供殿庭，服武弁，平巾帻，金支，绯丝布大袖，绯丝布纟两纟当，甲金饰白练衤盍裆，锦腾也起梁带，豹文大口布挎，乌布华。其执旌人衣冠各同当色舞人，余同工人也。） 
　　凡и、ね饰以崇矛、旒苏、树羽，宫县则金五博山，轩县则金三博山。凡乐器之饰，天地之神尚赤、宗庙及殿庭尚彩，东宫亦赤。凡中宫之乐则以大磬代锺、鼓，余如宫县之制。凡磬，天地之神用石，宗庙及殿庭用玉。凡有事于天神用雷鼓、雷鼗，地神用灵鼓、灵鼗、，尔庙及帝社用路鼓、路鼗，皆建于宫县之内。 
　　凡大燕会，则设十部之位于庭，以备华夷：一曰燕乐会，有景云乐之舞、庆善乐之舞、破阵乐之舞、承天乐之舞；（玉磬、方响、捣筝、筑、卧箜篌、小箜篌、大琵琶、小琵琶、大五弦、小五弦、吹叶、大笙、小笙、长笛、尺八、大篥、小篥、大箫、小箫、正铜钹、和铜钹各一，歌二人，揩鼓、连鼓、鼗鼓、桴鼓、贝各二。）二曰清乐伎；（编锺、编磬各一架，瑟、弹琴、击琴、琵琶、箜篌、筝、筑、节鼓各一，歌二人，笙、长笛、箫、篪各二，吹叶一人，舞四人。）三曰西凉伎；（编锺、编磬各一架，歌二人，弹筝、捣筝、卧箜篌、坚箜篌、琵琶、五弦、笙、长笛、短笛、大篥、小篥、箫、腰鼓、齐鼓、担鼓各一，铜钹二，贝一，白舞一人，方舞四人。）四曰天竺伎；（凤首箜篌、琵琶、五弦、横笛、铜鼓、都昙鼓、毛员鼓各一，铜钹二，贝一，舞二人。）五曰高丽伎；（弹筝、卧箜篌、竖箜篌、琵琶，五弦、笙、横笛、小篥、箫、桃皮篥、腰鼓、齐鼓、担鼓、贝各一，舞四人。）六曰龟兹伎；（竖箜篌、琵琶、五弦、笙、箫、横笛、篥各一，铜钹二，腊鼓、毛贝鼓、都昙鼓、羯鼓、侯提鼓，腰鼓、鸡娄鼓、贝各一，舞四人。）七曰安国伎；（坚箜篌、琵琶、五弦、横笛、大篥，双篥、正鼓、和鼓各一，铜钹二，舞二人。）八曰束勒伎；（竖箜篌、琵琶、五弦，横笛，箫；篥、腊鼓、羯鼓、侯提鼓、鸡娄鼓各一，年轻二人。）九曰高昌伎；（竖箜篌、琵琶、五弦、笙、横笛、箫、篥、腰鼓、鸡娄鼓各一，铜角一，舞二人。）十曰康国伎。（笛二，正鼓、和鼓各一，铜钹二，舞二人。） 
　　凡大祭祀、朝会用乐，则辨其曲度、章句，而分终始之次。（郊祀，降神奏豫和之乐，文舞作焉；迎皇帝则奏《太和》之乐，奠玉则奏《肃和》之乐，迎俎则奏《雍和》之乐，酌献则奏《寿和》之乐，送神则奏《舒和》之乐，武舞作焉。若有事于地，则迎神以《顺和》之乐；有事于宗庙，则迎神以《永和》之乐；余如郊祀之仪。飨先农用《丰和》，孔宣父庙、齐太公庙用《宣和》之乐。元正、冬至大朝会，迎送皇帝用《太和》，迎送王、公用《舒和》，群臣上寿用《休和》，皇帝举酒登歌用《昭和》。文舞用《九功》之舞，武舞用《七德》之舞。若祠祀，武舞用《凯安》之舞。） 
　　凡有事于太庙，每室酌献，各用舞焉。献祖之室，用光大之舞；（黄锺宫调。）懿祖之室，用长发之舞；（黄锺宫调。）太祖之室，用大改之舞；（大簇宫调。）代祖之室，用大成之舞；（沽洗宫调。）高祖之室，用大明之舞；（蕤宾宫调。）太宗之室，用崇德之舞；（夷则宫调。高宗之室，用钧天之舞；黄锺宫调。）中宗之室，用文和之舞；（大簇宫调。）睿宗之室，用景云之舞；（黄锺宫调。）孝敬庙，用承光之舞。诸太子庙，用凯安之舞。 
　　凡祭昊天上帝及五方帝、大明、夜明之乐皆六成，（夹锺宫调三成，黄锺角调一成，大簇微调一成，沽洗羽调一成。若五那迎气，黄帝用黄锺宫调，青帝用沽洗角调，白帝用大簇商调，赤帝用林锺微调，黑帝用南吕羽调。）祭皇地、神州、社稷之乐皆八成，（林锺宫调二成，大簇角二成，沽洗徵二成，南吕羽二成。）享宗庙之乐九成。（黄锺宫二成，大吕角二成，大簇徵二成，应锺羽二成。）其余祭祀，三成而已。（皆用沽洗之均。） 
　　凡习乐立师以教，每岁考其师之课业，为上、中、下三等，申礼部；十年大校之，若未成，则又五年而校之，量其优劣而黜陟焉。（诸无品博士随番少者，为中笔，经十五年，有五上考者，授散官，直本司。）若职事之为师者，则进退其考。习业者亦为之限，既成，得进为师。凡乐人及音声人应教习，皆著簿籍，其名数而分番上下，（短番散乐一千人，诸州有定额。长上散乐一百人，太常自访召。关外诸州者分为六番，关内五番，京兆府四番，并一月上；一千五百里外，两番并上。六番者，上日教至申时；四番者，上日教至午时。）皆教习检察，以供其事。（若有故及不任供奉，则输资钱以充伎衣、乐器之用。） 
　　鼓吹署：令一人，从七品下；（《周礼》：“鼓人中士六人，掌六鼓、四金之音。”所谓雷鼓、灵鼓、路鼓、鼗鼓、蓉鼓、晋鼓，金钲和鼓、金镯节鼓、金铙止鼓、金铎通鼓。崔豹《古今注》云：“汉代鼓角横吹者，始张骞使西域，得摩诃兜勒一曲。其后，李延年因之音为二十八解，若《陇头水》、《赤之杨》、《黄覃子》、《望行人》、《出关》、《入关》、《出塞》、《入塞》之曲是也。其短箫铙歌者，杂出汉代，多战阵之声，若《思悲翁》、《艾如张》、《上之回》、《战城南》、《芳树上邪》、《玄云》、《朱鹭》之曲是也。”后汉少府属官有承华令，典黄门鼓吹百三十五人、百戏师二十七人。晋遂置鼓吹令、丞，属太常。元帝省太乐，并于鼓吹；哀帝又省鼓吹，而存太乐。宋、齐并无其官。至梁，太常卿统鼓吹令、丞及清商署，陈因之。后魏阙文。北齐太常领鼓吹令、丞，掌百戏、鼓吹乐人等事，又兼黄户局，掌供乐人衣服等；太乐又领清商部。隋太常寺统鼓吹、清商二令、丞，各二人。皇朝因省清商，并于鼓吹。开元二十三年，减一人。）丞一人，从八品下；（隋置二人，皇执因之；开元二十三年，减一人。）乐正四人，从九品下。（其说已具太乐乐正下。隋清商署乐师二人，炀帝改为乐正也。）　鼓吹令掌鼓吹施用调习之节，以备卤簿之仪；丞为之贰。凡大驾行幸，卤簿则分前、后二部以统之。（前部：扛鼓十二，夹金钲十二；次大鼓一百二十；次长鸣一百二十；次铙鼓十二，夹歌、箫、笳各二十四；次大横吹一百二十，节鼓二，夹笛、箫、篥、笳、桃皮篥各二十四；次扛鼓十二，夹金钲十二；次小鼓一百二十；次中鸣一百二十；次羽葆鼓十二，夹歌、箫、笳各二十四。后部：羽葆鼓十二，夹歌、箫、笳各二十四；次铙鼓十二，夹歌、箫、笳各二十四；次小横吹一百二十，夹笛、箫、篥、笳、桃皮篥各二十四。大驾鼓吹并朱漆画，大鼓、小鼓加金镯，羽葆鼓、铙鼓、节鼓皆五彩重盖，其羽葆鼓仍饰以羽葆。长鸣、中鸣、大 小横吹五彩衣幡，绯掌，画交龙五采脚；大角幡亦如之。大鼓、长鸣、大横吹、节鼓及横吹后笛、箫、篥等工人服皆绯地苣文袍、裤及帽，金钲、扛鼓、小鼓、中鸣、小横吹及横吹后笛、箫、篥、笳、桃皮篥等工人服并青地苣文袍、裤及帽，羽葆鼓、铙鼓及歌、箫、笳工人服并武弁、朱衤衣、革带，大角工人平巾帻、绯衫、白布大口裤。其鼓吹主帅服与大角同，以下主帅服亦准此也。）法驾则三分减一，小驾则减大驾之半。皇太后、皇后出，则如小驾之制。凡皇太子鼓吹亦有前、后二部。（前部则扛鼓、金钲各二；次大鼓三十六；次长鸣三十六，铙鼓二、箫、笳各六；次扛鼓、金钲各二；次小鼓三十六；次中鸣三十六。后部则铙吹一部：铙鼓二，夹箫、笳各六；横吹一部：横吹十，节鼓一，夹笛、篥、箫、笳各五。大鼓、小鼓无金镯、羽葆，长鸣、中鸣、大横吹五彩衣皤，绯掌，画蹲豹五彩脚；余并同上。）亲王已下，亦各有差。（亲王鼓吹：扛鼓、金钲各一，次大鼓十八，次长鸣十八，次扛鼓、金钲各一，次小鼓十、中鸣十。后部，铙吹一部：铙鼓一，夹箫、笳各四；次横吹一部：横吹六，节鼓一，夹笛、箫、篥、笳各四。第一品鼓吹：扛鼓、金钲各一，大鼓十六，长鸣十六；铙吹一部：铙一，箫、笳各四；横吹一部：横吹六，节鼓一，笛、箫、篥、笳各四。二品鼓吹：扛鼓、金钲各一，大鼓十四；铙吹一部：铙一，箫，笳各二，横吹一部：横吹四，笛、箫、篥、笳各一。三品鼓吹减二品大鼓之四，横吹之二。四品鼓吹又减大鼓之二，而去其横吹。一品已下、三品已上鼓吹并朱漆；铙及节鼓、长鸣、大横吹五彩衣幡，绯掌，画蹲豹五彩脚；大角幡亦如之。其大鼓、长鸣、大笛，横吹、节鼓及横吹后笛、箫、篥、笳等工人服绯纟由帽，赤布裤褶；金钲、扛鼓工人服青纟由帽，青布裤褶；铙鼓、箫、笳工人服武弁，朱衤衣，革带；大角工人服平巾帻，绯衫，白布大口挎。四品铙鼓及箫、笳工人衣服同三品，余鼓皆绿沈；金钲、扛鼓、大鼓工人服青纟由帽，青布裤褶。凡钲、鼓并列于道，左鼓、右钲。大驾之钲、鼓皆加八角紫伞，皇太子之钲、鼓加六角紫伞，王公已降加四角青伞。） 
　　凡大驾行幸有夜警晨严之制。（大驾夜警十二曲，中警七曲，晨严二通。皇太子夜警九曲，公卿已下夜警七曲，晨严并三通。夜警众一曲，转次而振。晨严之曲，第一曰《元ら合逻》，第二曰《元ら他固夜》，第三曰《元ら跋至虑》。凡大驾卤簿一千八百三十八人，分为二十四队，列为二百一十四行；小驾卤簿一千五百人，分为二十四队，列为一百二十行；东宫卤簿六百二十四人，分为九队，列为三十一行。） 
　　凡合朔之变，则帅工人设五鼓于太社，执麾旒，于四门之塾置龙床焉。有变则举麾，击鼓齐发，变复而止。马射，则设扛鼓、金钲，施龙床，而偶作焉。（二人声作，著苣文袍、挎褶。）大滩则帅鼓角以助亻辰子之唱。（唐礼：“鼓角十人为一队。”） 
　　太医署：令二人，从七品下；（《周礼》有医师上士、下士。秦少府属官有大医令、丞，无员，多至数十人。后汉又有乐丞一人，魏因之。晋氏宗正属官有大医令、丞，铜印、墨绶，进贤一梁冠，绛朝服，品第七；过江，省宗正，而太医以给门下省。宋、齐太医令，丞隶侍中。梁门下省领太医令、丞，令班第一，丞为三品蕴位。陈因之。后魏有太医协士，助教。北齐太常寺统太医令、丞。后周有大医下大夫、小医上士。隋太常寺统太医署令、丞，有主药、医师、药园师、按摩 咒禁博士；炀帝又置医监五人、医正十人。皇朝因之。）丞二人，从八品下；（秦、汉已来皆有丞一人。至隋，又置二人，皇朝因而不改。）医监四人，从八品下；医正八人，从九品下；（后周有医正上士、中士、下士。隋炀帝置医监五员、医正十员，皇朝减之。隋又有药园师、药生等，皇朝因之。）医师二十人，医工一百人，（周礼有医师上士、下士。后汉有医工长，第五伦补为淮阳王医工长是也。隋太医有师二百人，皇朝置二十人，医工一百人。）医生四十人，典学二人。（后周医正有医生三百人，隋太医有生一百二十人，皇朝置四十人。贞观后，置典学二人。）　太医令掌诸医疗之法；丞为之贰。其属有四，曰医师、钅咸师、按摩师、咒禁师，皆有博土以教之，其考试、登用如国子监之法。（诸医、钅咸生读《本草》者，即令识药形，知药性；读明堂者，即令验图识其孔穴；读脉诀者，即令递相诊候，使知四时浮、沈、、滑之状；读《素问》、《黄帝钅咸经》、《甲乙脉经》皆使精熟。博士月一试，太医令、丞季一试，太常丞年终试。若业术过于见任官者，即听补替。其在学九年无成者，退从本色。）凡医师、医正、医工疗人疾病，以其全多少而书之，以为考课。（每岁常合伤寒、时气、疟、痢、伤中、金疮之药，以备人之疾病者。）药园师以时种莳、收采诸药。（京师置药园一所，择良田三顷，取庶人十六已上、二十已下充药园生，业成，补药园师。）凡药有阴阳配合，子母兄弟，根叶花实，草石骨肉之异；及有毒无毒，阴乾曝乾，采造时月，皆分别焉。（凡药八百五十种：三百六十种，《神农本经》；一百八十二，《名医别录》；一百一十四，《新修本草》新附；一百九十四，有名无用。）皆辨其所出州土，每岁贮纳，择其良者而进焉。 
　　医博士一人，正八品上；助教一人，从九品上。（晋代以上手医子弟代习者，令助教部教之。宋元嘉二十年，太医令秦承祖奏置医学，以广教授；至三十年省。后魏有太医博士、助教。隋太医有博士二人，掌医。皇朝武德中，博士一人，助教二人；贞观中，减置一人，又置医师、医工佐之，掌教医生。）　医博士掌以医术教授诸生习《本草》、《甲乙脉经》，分而为业：一曰体疗，二曰疮肿，三曰少小，四曰耳目口齿，五曰角法。（诸医生既读诸经，乃分业教习，率二十人以十一人学体疗。三人学疮肿。三人学少小，二人学耳目口齿，一人学角法。体疗者，七年成；少小及疮肿，五年；耳目口齿之疾并角法，二年成。） 
　　针博士一人，从八品上；针助教一人；从九品下。（皇朝置，又置针师、针工佐之，以教针生也。）针博士掌教针生以经脉孔穴，使识浮、沈、、滑之侯，又以九针为补写之法。（一曰才针，取法于巾针，长一寸六分，大其头，锐其末，令不得深入，主热在皮肤者。二曰员针，取法于絮针，长一寸六分，主疗分间气。三曰钅是针，取法于黍粟之锐，长二寸半，主邪气出入。四曰锋针，取法于絮针，长一寸六分，刃三隅，主决瘫出血。五曰铍针，取法于剑，令其末如剑锋，广二分半，长四寸，主决大瘫肿。六曰员利针，取法于牦，直员锐，长一寸六分，主取四支瘫、暴痹。七曰毫针，取法于毫毛，长一寸六分，主寒热痹在络者。八曰长针，取法于綦针，长七寸，主取深邪远痹。九曰大针，取法于锋针，长四寸，主取大气不出关节。凡此九针，以法九州九野之分。九针之形及所主疾病，毕矣。）凡针疾先察五藏有余不足而补写之。（人心藏神，肺藏气，肝藏血，脾藏肉，肾藏志，内连骨髓，外通津液，以成四支、九窍、十六节、三百六十五部，必先知其病之所在。）凡针生习业者，教之如医生之法。（针生习《素问》、《黄帝针经》、《明堂》、《脉诀》、《兼习流注》、《偃侧》等图，《赤乌神针》等经。业成者，试《素问》四条，《黄帝针经》、《明堂》、《脉诀》各二条。） 
</div>
    <div class="pagination">
<a href="唐六典_page4.html">上一页</a><a href="唐六典.html">1</a><a href="唐六典_page2.html">2</a><a href="唐六典_page3.html">3</a><a href="唐六典_page4.html">4</a><span class="current-page">5</span><a href="唐六典_page6.html">6</a><a href="唐六典_page7.html">7</a><a href="唐六典_page8.html">8</a><a href="唐六典_page9.html">9</a><a href="唐六典_page10.html">10</a><span>...</span><a href="唐六典_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
