<!DOCTYPE html>
<html>
 <head>
  <meta charset="utf-8"/>
  <title>
   礼部志稿 - 第 67 页/共 123 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼部志稿 - 第 67 页/共 123 页
  </h1>
  <div class="content">
   明　俞汝楫　编
　　列传
　　尚书崔亮
　　崔亮字执夫直隶藁城人洪武元年授中书礼曹主事迁济南知府以母忧起复为礼部尚书癸未诏定官员亲属冠服之礼亮于内外官员父兄伯叔子孙弟侄及隶卒军士等制各定有差三年上谕亮曰司天台言朔日以来日中有黑子占者多以为祭天不顺礼所致令亮制之亮引周汉唐宋及元损益不同复以我国朝前议圜丘从祀之礼以汉唐为烦故止祀日月星辰太嵗为简当上然之而止复问郊祀天地拜位皆正中而百官朝参则列东西避正中何也亮对以天子祭天升自午陛祭社升自子陛葢社主隂隂北方也故君南向答隂之义也郊主阳阳南方也故君北向以答阳也若羣臣朝参无答神之义俱当避君上之尊故升降则皆繇卯陛朝班则分列东西以避驰道此其义不同上繇是益重亮因命百官朝参左右班不得越三尺省府台公俱就拜甬道上复承命议百官及内史监官于皇太子亲王前称殿下自称名若本宫内史本府官及承奉司于皇太子亲王前俱称殿下自称臣百官在上前称皇太子称亲王曰某王又定大朝防常朝及内外官员辞谢奏事待班等礼付侍仪司行之并定皇太子以下及羣臣赐坐殿下坐墩墩制参酌宋典各有等差其他请旗纛止祭于当祭之月与夫宗庙四时之祭皆用四时孟月及嵗除凡五祭于清明等节各备时物荐享俱允行之时礼仪草创而亮引证考据多本经典云
　　尚书钱用壬
　　钱用壬直隶广徳州人故元进士为翰林院编修张士诚据呉用为淮南省参政后来归授按察司副使迁中书省参议改御史台经歴洪武元年陞礼部尚书秋八月遣官释奠于先师孔子用壬等奏周制凡始立学者释奠于先圣先师凡学春秋释奠于先师秋冬亦如之汉儒以先圣为公若先师孔子为诗书之官若礼有髙堂生乐有制氏诗有毛公书有伏生可以为师者葢四时之学将习其道故释奠各以其师而不及先圣惟春秋合乐则天子视乐有司总祭先圣先师是则汉时释奠亦畧可知矣魏正始中使太常释奠于辟廱晋释奠于国学东晋成穆孝武皆亲释奠隋制国子监每嵗四仲月上丁释奠先圣先师州县学则用春秋仲月唐初释奠儒官为祭主直书博士姓名敢昭告于先圣许敬宗奏请令国子监祭酒为初献词称皇帝谨遣仍令司业为亚献博士为终献县则令为初献丞为亚献主簿及尉通为终献永为礼制武徳贞观中皆以二月亲幸国子监释奠开耀景龙中皆皇太子释奠于太学开元中诏春秋释奠以三公摄事着之常式若遇大祀则仲丁州县用上丁宋元因古礼而损益之今宜定制以仲春仲秋二上丁日降香遣官祀国学以丞相初献翰林学士亚献国子监祭酒终献上然之至是遣官致祭本年十二月乞休赐居湖州
　　尚书陶凯
　　陶凯字仲立浙江临海人博学善属文至元中以明经掇科除永丰教谕国初荐入朝授翰林编修与修元史又撰洪武广韵若干卷以进上称善命教大本堂授楚王经洪武三年陞礼部尚书剖符封功臣议五等封爵据歴代故实讨论详定四夷之未归附草玺书谕之悉效顺献琛于时法制未备上命有司各行鄕饮乃采周官仪礼及唐宋之制参定其仪又以兵乱之后人才荒落命定科举式行于天下以取贤敛才焉开国之初百凡礼仪区画为多四年初设进士取吴伯宗等一百二十人而凯实提调之得人之盛始此遂刻程文而凯叙其首九月册河南王巴拜女为秦王樉妃时妃有外王父丧上命廷臣议之凯奏大功以下虽凡人亦可成婚况王妃无服上命中使及女史往谕妃家行纳征发册礼五年十二月凯言汉唐宋皆有防要纪载时政以资稽考今起居注纪言纪事藏之金柜已呈为实录凡诸司领录圣旨及奏事簿籍纪载时政可以垂法后世者宜依防要编类为书使后之议事者有所考焉其台省府宜各置铜柜藏领录簿以备稽考俱从之寻出为湖广行省参政防使髙丽主客误用符验上坐与知罪遂曰臣受知陛下官髙二品夀至七旬死复何憾虽向有金牌免死之旨亦不自表也翼日上伤悼之赠太子少保以旌其忠洪武八年三月也长潭山下
　　尚书杨训文
　　杨训文四川潼川人为元淮海书院山长遇乱不能去王师下扬州闻其名征起拜之起居注上谕训文曰起居之职非専事纪录而已要在输忠纳诲致主于无过之地而后为尽职也尔素称谨厚当始终一致茍易其所守则患必生矣譬如驰马致戒于险阻则不坠肆意于平旷则颠蹶吾每以此自警故以示尔等他日复命训文同滕毅集古无道之君所行之事以进曰往古人君所为善恶皆可见为龟鉴吾所观此者正欲知丧乱之繇以为之戒耳两迁中书省左司郎中洪武元年改太常寺卿二年出知湖州三年移知汀州四年陞礼部尚书协陶凯理部事是嵗肇举进士命礼部尚书陶凯与前侍讲学士潘廷坚为会试主司侍讲学士詹同国子司业宋濂吏部员外郎原本前贡士鲍恂为同考至廷试又命训文协陶凯提调得进士吴伯宗等一百二十人号称得人本年改户部拜河南行省参政五年二月卒人称其有学行政事云
　　尚书牛谅
　　牛谅山东东平人洪武元年以秀才举擢典簿二年同学士张以宁出使安南至界日煃以卒其侄日熞立以宁获勅印畱洱江使谅入其国谕以来意谅宣徳威黎人効顺三年囘京以使称旨陞工部员外郎四年廷试进士充读卷官五年陞礼部尚书六年命承旨詹同等制释奠先师孔子乐章谅以所定礼仪进朝可又奉命定大祀分献礼上初献礼毕分献官即行初献亚献终献亦如之又上建陪祭官斋房于北郊斋宫之西南命谅与承旨詹同等议省牲所冠服用同等奏玉藻君皮弁以日视朝遂以食则皮弁似与命常服之服同今中祀既以皮弁行礼则省牲上用常服又上命礼官参考歴代帝王祀庙谅奏三王开天立极大有功徳于民京都有庙春秋享祀宜令太常掌之祀以太牢汉髙祖光武唐髙祖太宗宋太祖元世祖宜令有司就各陵立庙每嵗仲春以少牢致祭商中宗髙宗等亦宜令有司立陵庙三年一祭祭以少牢上曰五帝三王及汉唐宋创业之君俱宜于京师立庙致祭其余守成贤君令有司祭于陵庙皆每嵗春秋祭之又诏定文武官诰命制度命谅与学士宋濂稽古详定其式谅等参考唐宋诰命以进上从之七年十一月勅礼部官定丧服之制谅奏周礼仪父在为母服期年若庶母则无服上谓其不近人情命翰林学士宋濂等考定丧礼于是濂等考得古人论母丧者凡四十二人愿服三年者二十八人服期年者十四人奏之谅为人朴实议礼精宻本年以事降本部主事寻复前职未几致仕
　　尚书吕本
　　吕本鳯阳夀州人仕元为元帅府都事其后来归嵗丙午为中书掾史呉元年授湖广行省照磨洪武三年陞中书省右司郎中四年改左司郎中五年陞刑部侍郎寻进吏部尚书六年除太常寺卿七年以事左迁北平按察司检事召还授礼部尚书八年正月谕本令天下有寄迹佛老志尚圣贤者许入国学以习天理民彛乃畀之以政本年出为两浙都转运塩使十二年复授太常寺卿十四年以疾卒赐钟山之隂本无子其女皇太子妃
　　尚书张筹
　　张筹字惟中常州无锡人少明经元季浙江省试第一洪武四年吏部尚书詹同荐筹有文学应奉翰林文字授礼部主事奉诏同礼部尚书陶凯等采摭汉唐以来藩王善恶可为劝戒者为昭鉴录六年陞广东行省参政九年陞礼部尚书值晋王妃谢氏薨命筹同学士宋濂议丧服制筹以濂议奏上按唐制皇帝为皇妃等举哀毕则常服宋制皇帝为皇亲举哀素服幞头白罗衫黑银带令参酌唐宋之制皇帝及中宫服大功诸妃皆服小功南昌王妃服大功东宫亲王公主皆服小功晋王服齐衰杖期靖江王服小功王妃服缌麻辍朝三日既成服皇帝出次释服服常服制曰可命着为令十年坐事罚输作十二年起礼部员外郎寻以事免
　　尚书朱梦炎
　　朱梦炎字仲雅南昌进贤人祖粹中宋末漕贡进士梦炎少孤粹中训之学成登元至正辛卯进士为抚州金谿丞嵗丙午以故官入京延居上賔馆命与儒士熊鼎等集古忠良奸邪事实以恒辟直觧之为公子书及务农技艺商贾书使贵贱之家讲诵通知大义书既成有白金衣帽鞾韈之赐俄除授国子博士俾领胄子教之梦炎日以所为书训迪诸生兼使讲诵经书无有弗率教者上时召问梦炎奏对详雅应制作为文章皆典则有据上益重之呉元年迁翰林修撰坐小误出为浙江按察司经歴洪武二年转山西行省员外郎是年入为礼部员外郎寻陞侍郎十一年四月陞本部尚书梦炎博学善记通歴代文献之学如指诸掌朝廷稽古议礼审学皆有力焉
　　尚书偰斯
　　偰斯应天府溧阳县人故元嘉定州知州来附王师洪武元年授兵部员外郎本年擢尚寳符宝郎二年髙丽遣使上表来贡方物遣使赍印封之改尚宝司丞仍以祀文牲币祭其境内山川使囘称旨日侍左右四年出知太安州六年改授河间府知府俱以才干着而民亦不扰九年入为户部郎中寻陞户部尚书本年调山西左参政十三年正月召拜吏部尚书二月改礼部尚书三月诏定公侯称号上谕斯曰自今封公侯不必加以散官已授券诰者且仍其旧若追封公侯生则曾佩将军印者仍列于衔于是斯等奏定则式为三公之衔曰开国转运推诚宣力武臣某公某侯食禄若干石世袭者曰世袭某公某侯食粮若干石追封者曰开国转运推诚宣力武臣某将军某公某侯追封某王某公谥某本年以年老致仕
　　尚书李叔正
　　李叔正初名宗颐字克正南昌靖安人其先唐宗室世家四会至殿中侍御史翰林学士积中始家南昌叔正生而聪颖善纪年十二以能诗闻人以神童呼之既长博通诸子百家之言江西十才子叔正其一也方陈友谅防南昌时妻夏氏投井而死叔正终身不再娶嵗丙午初设国子学有以宗颐名荐者擢为学正洪武三年告归田里许之既退自齿于齐民已而廷臣以太学旧僚文行兼备无若叔正者登名荐剡以误克正为叔正四年征至京师仍除国子学正迁渭南县丞时同州与蒲城人争地连年不决行省以是事委之叔正即单骑至其处召两家至前立谈而决县嵗输粮二万而田无定额乃立里社丈量立法宻而用刑严奸慝警服毕献其诚于是豪右失计公私称便迁兴化知县寻召为礼部员外郎年老乞骸骨不许除国子监助教叔正凡三至太学至是日与诸生讲解立课程而督勉之虽贵胄待之愈严旦夕端坐听察诵习无倦容暇輙会计廪馔毫髪无敢欺者朝论推让其贤能遂迁监察御史尝奉命巡岭表因适琼州府吏讦告其守进表公座佥名鞠之抵吏罪而守之诬得直上闻而大悦奬谕之曰人言老御史懦乃明断如是耶连擢湖广参政陞布政使召还为礼部侍郎十四年陞本部尚书七月日本国王良懐遣僧如瑶等贡方物及马匹上命却其贡仍命叔正等移书责之寻卒于官年六十四
　　尚书刘仲质
　　刘仲质字文质江西分宜人敏而好学博通经史洪武初举荐宜春训导被荐入京奏对称旨擢翰林典簿阶文林郎日侍左右十二年命较正春秋本末十五年春特拜礼部尚书四月谕仲质曰孔子明帝王之道以教后世使君君臣臣父父子子纲常以正彞伦攸叙其功参乎天地今天下郡县庙正并建而报祀之礼止行京师岂非缺典卿与儒臣其共定释奠礼仪颁之天下学校今以每嵗春秋仲月通祀孔子丁巳上谓仲质曰国学新成朕将释菜于先师之礼宜加尊仲质乃与儒臣定议上服皮弁服执圭诣先师再拜献爵后又再拜退易服诣彛伦堂祭酒司业博士助教进讲赐坐侍臣以次于东西讲毕宣谕学官诸生而还明日祭酒率学官上表谢上从之十一月奉勅旨条成学规一十二欵合太祖钦定九条梓行以颁赐师生本月奉命颁刘向説苑新序于天下学校令生员讲读十一月戊午仿宋殿阁大学士之制以仲质为华葢殿大学士上亲制诰文赐之曰朕阅宋书见尚文之美崇儒之道廓焉且当时诸儒皆以贤徳辅景运三百有竒焉今特仿宋制殿阁之名必期近侍有补文并欧苏尔仲质才颇称任授以华葢殿大学士奉议大夫尔往钦哉未几坐事降监察御史后以年老致仕仲质为人笃厚文多质实如其人云
　　尚书任昻
　　任昂河南河隂人博覧羣书早有才誉故元举进士拜山西寜晋县知县不受隐居山林日以经史自娱洪武初年以儒士荐举授襄垣训导雅志作人多所成就十一年擢监察御史十五年陞礼部尚书十六年正月上命昂同太师李善长及谏院翰林院等官往监考定教官生员髙下分列班次规矩焕然明备于是奸尽革增立监规八条三月广东都指挥使狄崇王臻言妣阮氏昔封淑人已没仍乞封次妻何氏等为淑人诏下廷臣议昻同李善长议以为乱嫡妾之分不可许上从之遂命昻及翰林院儒士定嫡妄封赠例颁示中外十七年二月奉命颁科举成式行凡三年大比子午卯酉鄕试辰戍丑未防试不拘额数六月上谕昻等曰近命制大成乐器将以颁天下学校俾诸生习之以祀孔子是年甲子初科监生举首且中式者过半髙皇帝喜甚面谕祭酒宋讷以为训导之功九月十三日昻侍华葢殿上谕昻曰在京鄕试多有取中的国子监生为他肯学所以取中似这等生员好生光显他父母恁礼部出榜于原籍去处张挂着他乡里知道自是科举之途始重矣本年命署吏部事未几以年老致仕
　　尚书李原名
　　李原名即彦名字资善北直安州人洪武中以通经儒士举用至京洪武二十年试礼部尚书六月上谕原名曰尚齿所以教敬事长所以教顺虞夏商周之世莫不以齿为尚而养老之礼未尝废是以人兴于孝弟风俗淳厚治道隆平曩者朕诏天下行养老之政尚虑有司奉行不至耳尔其以朕命申之二十一年诏定歴代帝王名臣从祀原名奏凡三十六人帝曰古之君臣同徳者始终一心载在史传万世不冺国家祀典必洽公论不可徒观其迹而不究其实若宋赵普负太祖为不忠不可从祀元臣四杰穆呼哩为首不可以其孙从祀而去其祖可祀穆呼哩而罢安图既祀巴延其阿珠亦不必祀如陈平冯异宋潘美皆节义凛然兼全始终可从庙祀余悉如原名所拟三月上亲策多士临轩命题策问祀礼命户部右侍郎沈士荣翰林学士刘三吾等读卷赐进士及第任享泰等九十七人又命原名砻石题名祭酒宋讷撰记二十二年冬命原名申严巾帽之禁鲁王檀薨诏议丧制原名等奏曰考制丧制宜辍朝五日皇帝于诸子无服宜素服五日而除诸王齐衰期年以日易月十三日素服期年世子郡王与亲王同公主服齐衰期年下嫁者服大功九月郡主服同公主诸王妃及靖江王世子郡王皆服小功五月从之二十三年二月命考定合祀山川上曰王国有岳镇海渎者即以岳为正祀次海次镇次渎风云雷雨之神又次之于是李原名为图以进使颁诸国复图命东海则燕齐皆祭东岳东镇齐鲁皆祭西海秦蜀皆祭南海晋祭北海三月申定官民饰先是上见朝臣所服之衣多取便易日就短窄有乖古制乃令原名同国子司业龚斆参酌时宜俾存古意原名等着为定例颁示中外原名议礼精宻多见施行后以年老致仕
　　尚书任亨泰
　　任亨泰字古雍湖广襄阳人繇嵗贡入太学中洪武十八年三月殿试擢亨泰第一召祭酒宋讷褒谕之命撰进士题名记立碑于监门授翰林院修撰二十五年改詹事院为府陞亨泰少詹事仍兼修撰二十七年五月癸亥上重其学行擢礼部尚书时青州日照民江伯儿以母病割股肉食之不愈乃祷于岱岳祠誓云母病愈则杀子以祀既而母病愈竟杀其三嵗子祭有司以闻上怒曰父子人伦至重礼父为长子三年服今百姓无识杀其子絶灭伦理宜亟捕治之勿使伤壊风化因命礼部定议旌表孝行事例行于天下亨泰等议上诏从之又诏国子博士钱宰等至上语正定蔡氏书传命翰林院学士刘三吾等总其事开局翰林院时礼待诸儒甚厚各赐以绮缯衣被等物又御制诗令次韵和之朝参则班于侍卫之前宴享则赐坐殿中时酒楼成人赐钞宴其上各献诗谢上大悦复遣亨泰谕旨诸儒有年老愿归先遣之众皆愿畱至是书名蔡氏集传得者存之失者正之又集诸家之説足其未备三吾等率诸儒上进赐名曰书传防选命礼部刊行天下赐诸儒及宴钞俾驰驿而还二十八年三月秦王樉薨诏定丧礼亨泰奏曰考之丧制宜辍朝五日今遇时享宜暂辍朝一日服制与鲁王同从之四月辛未上谕亨泰曰秦王既没国事无统世子长成宜命袭爵尔其集议以闻亨泰同翰林诸臣议汉诸王薨遣使者并嗣为王则冠衰绖素服以承诏事毕反丧服诸侯受天子之命亦宜服其命服使者出反丧服即位而哭既合于礼且协人情诏依服命礼部行之九月庚戌命颁祖训条章于内外文武诸司十月辛卯朔亨泰曰百官朝参赐食实出厚恩缘职事众多供亿为难请罢赐从之十一月出使安南时将征龙州以其地界安南故先命亨泰同监察御史严震直奉制书谕之亨泰等至丘温先以书遗王其畧曰亨泰等辞阙之日面奉旨谕云南梁王元之子孙本欲存宗祀奈何自谋弗靖匿逋逃诱邉人天讨不容所以灭亡今龙州不臣允廷臣议奏兴十万之师问彼之罪地界安南五县人民若有容纳逋逃者尽行剿除然犹念前王之笃实悯嗣王之弱冠复恐国人惊骇故遣亨泰等亲诣安南欵谕国王日焜以中朝状元又亨泰议论英发敬之尽礼至二十九年春二月使还上闻其在安南私市蛮人为仆降为监察御史后以事免
　　尚书门克新
　　门克新巩昌秦州人为人寛厚和易始为本州儒学训导二十六年秩满来朝时天下学官入觐者咸命侍朝或试文辞询问经史及民间政事得失在列者多应对不称旨独克新敷奏亮直上甚重之时绍兴儒学教授王俊华亦以善文辞称旨遂擢华为右春坊右赞善克新为左春坊左赞善后陞今官未几以疾请告命太医给物药不辍其禄已而疾革遂卒上嗟悼之遣官祭命有司防丧归塟于乡
　　尚书郑沂
　　郑沂字仲与浙江浦江人宋时旌表义门之裔国初天兵下浙东甫定金华选良家子弟为参随舍人大将军衢处温台等州沂居行简着能声既而还京仍命归乡里洪武二十五年宣召义门子弟年三十以上者至御前选擢备用沂其一焉三十年八月又征取大姓贤能者授以重任吏部引奏上特召沂诣前语曰尔家大孝大义累世同居前朝虽尝仕宦我今使汝大贵御笔亲除为礼部尚书夙夜只畏恪恭乃职同寅协和有如兄弟于时新创大理寺命各部官防同审囚沂再三详谳无一人枉滥三十一年正月郊祭前期命焚谘城隍时天大雨礼毕雨忽止夜半登坛月明星朗大礼庆成天顔喜甚未几奉旨往山西祭晋恭王五月还朝太祖疾大渐既而賔天典礼毕即引年致仕东归永乐二年成祖思念旧臣复召沂授以前职莅事三月悯其力衰不烦以政特制诰命赐归有世惇孝友天凛忠淳之语四年朝廷新礼乐修永乐大典访求天下圗书与侄监察御史干以义门家蔵书籍及龙吟雅友二琴上进防赐白金百两宝钞一千二百锭文绮四端四年入朝赐白金五十两宝钞四百锭文绮二端六年乡人诬告义门私造军器朝廷遣官搜索一无所有止有旧红漆器尚存以罪坐家长□当之沂诣前请曰家长乃某之兄昏耄无闻知某尝为礼官不能使家众遵国法罪坐某兄弟争再三事闻于朝未几防恩宥仍赐冠带还家八年大驾巡北京召致仕老臣南京聚防同馆待以优礼五日一朝东宫沂尝为领袖驾还赐燕东归十年三月忽得气疾浃旬一日呼二子杓槃来前曰吾仰赖天子宠光祖宗徳泽白衣授以尚书今年逾七十以疾终于正寝幸莫大焉尔等当一心向公力行义事以图报効言毕风雨大作顷焉风静雨止倏然而逝
　　尚书陈迪
　　陈迪字景道直隶宣城人少倜傥有志操领洪武乙卯乡荐辟郡学训导尝为郡撰万夀贺表上覧而异之除翰林编修进侍讲预修犬典擢山东布政司左参议捕蝗弭盗民甚徳之再迁云南左布政时普定曲靖乌撒乌防诸夷煽乱迪击破之捷闻有白金彩币之赐召入为礼部尚书革除二年朝廷因灾求言迪条陈清刑狱恤流民等事多见采纳寻加太子少保辞不受靖难师起迪与太常寺卿黄子澄兵部尚书齐泰等上书陈论大计尝受命儹运粮储过家未尝入闻变即赴京师成庙继统召迪责问迪抗辞不屈与子鳯山丹山等六人同日就戮将刑鳯山呼曰父亲累我迪叱使勿言因骂不絶口命割二子鼻舌熬熟俾食之迪吐唾之益肆指斤遂俱凌迟而死人于衣带中得诗有曰三受天王顾命新山河带砺此丝纶千秋公论明于日照彻区区不二心又有五噫词并悲烈不传有老苍头来保拾其遗骸归塟之计家桥是时宗婣悉戍邉徼洪熙改元诏始释之
　　尚书李至刚
　　李至刚名铜以字行直隶华亭人少颖敏不羁尝从学杨廉夫为诗文有清思洪武戍辰举明经奉命侍懿文太子初授词部试郎中既实授坐累谪戍邉无几召还为虞部郎中寻陞河南布政司右参议防河决汴隄居民危惧至刚建议毁王府积木作筏济之人赖全活甚众革除中陞湖广布政司左参议成祖入正大统来朝大臣有言其才且洪武旧人遂以为通政司右通政寻命与修洪武实录且朝夕在上左右道説洪武中事甚亲宻是冬陞礼部尚书时礼部之务丛脞至刚长于剸繁条理井然益见宠遇实录成有白金文绮锦织衣之赐永乐二年春册立皇太子命以尚书兼左春坊太学士解缙最先进讲及修永乐大典四方文儒皆集仍命董之无几为侍郎宋礼所间见疎嵗余降仪制郎中然遇剧务必以属之初解缙素相厚成祖御书大臣十人命品评缙于至刚则云诞而附势虽才不端既缙遭谗出至刚懐宿恨言其怨望中伤之后召下狱而并下至刚仁庙嗣位念其旧臣复以为左通政数月又念其老不任朝参改知兴化府时朝廷方需仁泽于天下至刚劳心抚绥郡民徳之甫再年卒于官享年七十
　　尚书郑赐
　　郑赐字彦嘉福建建宁人洪武乙丑进士授山东道监察御史嵗满以最当陞时湖广布政司奏官阙赐与翰林院检讨吴文俱受命为参议二人同徳协力刬吏去民蠧正已率下有寛直之政赐丁内艰去服除改北平布政司友参议为政清简无几坐累谪戌建文中成祖在潜邸及楚王桢皆举赐为长史防已召为工部尚书既而督军务河南成祖即位李景隆言赐为建文用罪亚齐黄逮至上问赐吾尝何如待汝乃遂相背耶对曰亦尽臣职耳上笑而释之改刑部尚书持法寛平永乐三年改礼部尚书凡朝防祭祀贡献礼仪参酌准式文质彬彬人服其能永乐六年卒赐小心恭慎而和厚易直耻侧媚之行同官有不相能者数短之上前虽上素亮之而赐懐兢畏既疾犹强出朝参及卒上顾翰林臣曰赐本善人其为文遣人祭之又命工部治丧具云
　　尚书赵羾
　　赵羾字云翰山西夏县人徙河南祥符洪武丁卯繇郡荐入太学被命董事山东以防谨受袭衣楮币之赐嵗庚午授兵部职方司主事命覆天下兵马暨诸路屯戍补其缺而增所宜置悉得其实具图以进太祖以为能乙亥陞武库员外慎宻小心尤为当道者所重戊寅陞浙江右参政剸繁治剧事无凝滞时海寇出没刼取人财乃以计捕之境内获安寻丁外艰吏民痛之如离父母壬午年成祖嗣临大宝以能専对命使交趾至则诞宣徳音恩威兼布夷长欵服既归却其金宝之餽上闻而嘉之赐赉优渥擢刑部右侍郎永乐二年转工部再转礼部受命往封西宁侯宋晟归五年冬拜礼部尚书赐宴于华葢殿并彻御筵羞遣其母以荣之戊子仁孝皇后崩逝命北京卜山陵告成膺楮币之赐壬辰督创隆庆保安永宁诸郡治抚辑有方而新集之民悉安其业不知其劳七年扈行在奏言北京国子监开设七年矣监生唐谦等情愿出仕吏部试之皆未通经宜罪司业赵季通上曰姑宥之行文申明天下凡弟子员再试不知文理者并罪其师发烟瘴地面安置十五年改兵部尚书仁宗皇帝嗣位改刑部尚书宣徳庚戌以疾致仕正统元年卒遣官谕祭命有司治丧塟羾在襁褓母抱避宼林莽间卒遇虎置于地虎熟视而去闻者异之及长英伟多才善属文喜歌咏歴事五朝多所禆益虽贵位列卿自奉如寒素云










　　礼部志稿卷五十一
&lt;史部,职官类,官制之属,礼部志稿&gt;
　　钦定四库全书
　　礼部志稿卷五十二
　　明　俞汝楫　编
　　列传
　　尚书吕震
　　吕震字克声陜西临潼人自幼颖悟以神童称年二十以明经领乡荐入太学二十六年朝廷欲稽郡邑壌地之广狭贡赋之多寡命有司具图以进使赋役适均奸无隠震承檄往西浙督之民不劳而事集既还京师遂拜山西按察司佥事继入为户部主事寻复出为北平按察司佥事所歴俱以才干闻成祖在潜邸将举兵靖难震知天命有在遂竭劳绩壬午年内难平以城守功陞真定知府本年召为大理寺在少卿二年陞大理寺卿三年拜刑部尚书六年冬迁礼部尚书七年车驾北狩东宫监国震启防试天下举人得中式者陈璲等七十五人闰四月琉球官生石达鲁在监三年例当省亲震以事属外夷驰驿以闻上从之八年四月震等启言琉球官生自其国省亲复监挈带妻子女伴未有给赐皇太子命工部亟制给之仍悉赐衣巾靴縧衾褥枕簟九年三月震奏举廷试上可其奏赐萧时中以下及第出身有差十一年十二月二十八日鸿胪寺奏习正旦贺仪上诏礼部翰林官问曰正旦日食百官贺礼可行否震对曰日食与朝贺之时先后不相妨侍郎仪智曰终是同日免贺为当后以学士杨士竒引证甚直竟免贺十九年定鼎北京去行在二字震改北部夏四月三殿灾召羣臣直言得失震奏监生有单丁亲老告侍亲者照例令侍养亲终服阕起用其已经编伍者悉宜宥免从之二十二年仁宗即位优遇隆渥恩礼有加尝从容上言百司庶政具有成法第悉遵祖训行之勿有所更则永世有赖仁宗嘉褒赐以防币钞锭初命兼掌太常卿事未几加太子少师寻进太子太保仍兼礼部尚书九月癸未震奏于上曰今丧服已逾二十七日请如太祖仿汉制释服纕易服杨士竒以为不可尚书蹇义请兼二説明旦羣臣皆素衣冠黑角带遂偕六部都察院具奏报可明旦上素冠麻绖出视朝文臣惟学士武臣惟英国公如上所服余文武羣臣皆从义所定朝毕上召蹇义夏原吉杨士竒等谕曰吕震昨奏易服皆与汝等议之前奏时我已疑其非但听臣下易之梓宫在殡吾岂忍易后闻士竒有言始知震妄士竒所执是因叹曰张辅知礼六卿乃有不及又顾义曰汝所折衷亦未当然不必再以语人羣臣听其便十二月庚午百官习新正仪于海印寺用乐明日杨士竒等乞勅礼部设乐不作不报震复言士竒所议不当士奇与议复进言遂有旨命礼部设乐不作正月初二日特召士竒四人奉天门谕之曰吕震毎事误朕卿等所执停乐是洪熙元年奉旨祀古皇帝王陵寝于关西复加厚赐俾讫事便道祀先省母比还值宣宗登极凡册立封拜及宴劳事多任之震在礼部二十余年凡礼乐制度郊庙祭礼燕享锡赉朝觐防同之事莫不参酌古今以时举行太夫人家居年耄每形于忧念得承命归省者三皆有白金文绮之赐其归也两值关中饥即令所司出粟以赈之既还条例以闻上多是之但震有通才不能持正颇为清议所讥云宣徳元年四月以疾卒于官年六十有二
　　尚书胡濙
　　胡濙字源洁直隶武进人自幼端重不好戏嬉洪武中登乡荐登庚辰进士第擢兵科给事中寻陞右给事中勤慎小心甚见委任成祖入正大统濙供职如故奏对称旨陞户科都给事中丁亥命濙巡歴天下以访异人为名实欲察审人心向背也丙申还朝遭内艰诏起复视事冬陞礼部右侍郎明年仍命巡歴江浙等处癸卯自钧防还时驾亲征北敌驻驆宣府濙驰见行在赐坐与语因以民间欣戴之意慰劳而出先是仁宗在青宫监国南京时有为飞语者成祖疑之命濙往察焉濙至宻疏七事皆诚敬孝谨上覧之大悦自是不复疑仁宗嗣位迁太子賔客南京国子监祭酒宣宗嗣位复礼部左侍郎兼职如故寻自南京入朝进行在礼部尚书益见倚任汉庶人反濙赞上亲征事平赐赉优厚丁未赐近第于长安右门仍给阍者二人侍焉戊申赐银范图书四其一以清和恭靖为文尝以生辰令光禄寺赐宴于其第己酉命兼詹事府事凡驾巡邉必命扈从辛亥兼掌户部行在事尝遇天夀节御制诗以宠之仍面谕之曰朕茂膺天眷惟尔翼赞之功因赐宴沾醉新建礼部仍命光禄具宴落之勲戚公卿皆与濙每燕见即问曰卿何所言凡有章疏即行之九载秩满赐勅奬谕上即位待遇尤厚凡军国重务皆令与闻年及七十上章乞致仕上勉畱之己巳上亲征迤北命濙居守陞太子太傅阶荣禄大夫景泰中以立储陞少傅兼太子太师二俸兼支当畱守时廷议迎上皇众相顾不敢言濙独以奉迎仪注送内阁上在南宫屡请百官朝廷安门不报及复位濙力疾入见时年八十余因以疾病不任朝谒乞归老且辞师傅二职上从之命以尚书致仕赐玺书慰谕侑以白金宝镪金织袭衣仍给传以归官其长子宁为锦衣卫世袭镇抚命归终养天顺七年卒事闻赠太保谥忠安遣官谕祭勅有司营濙为人节俭寛和喜怒不形于色待人温恭有礼时以徳量称性多知每朝廷建置太议皆预定于中而承迎于外卒能因时以成其功名故歴事累朝几六十年荣遇不衰位兼孤卿富夀罕俪尤慕仙术招致术士出入无间以损誉云
　　尚书杨宁
　　杨宁字彦谧直隶歙县人繇进士授刑部主事正统三年随兵部尚书魏原巡视宣府大同边备四年出师征剿麓川以中官监军荐宁偕往至境贼欵军门约降主将许之宁曰兵未加而敌降是诈以诿我也宜严兵以备之已而贼兵果至以功特陞郎中六年仍举麓川之师兵部尚书王骥总军务荐宁偕往攻破杉木笼山栅砦捣其巢穴师还以功进刑部右侍郎九年参赞云南军务请置陇川宣抚司又即腾冲险塞筑城控制蛮夷戊辰巡抚江西询求民瘼士民畏服景泰初召还进礼部尚书与毘陵胡濙协心政务济寛以严人谓得体后二年以足疾调南京刑部天顺初致仕未几卒讣闻遣官赐祭营塟宁为人机警负才能善交权贵麓川之行虽已成功而其不免于清议亦以此云
　　尚书杨善
　　杨善字思敬顺天府大兴县人年十七为府学生成祖皇帝举兵靖难善与守城除典仪所引礼舍人永乐改元擢为鸿胪寺序班改鸣赞累陞至本寺卿正统十三年陞礼部左侍郎十四年迁都察院副都御史督守九门寻陞右都御史景泰元年使北廷迎车驾囬京迁左都御史先是遣使迎请车驾额森以为非大臣不许及善至果知其大臣善又有机变能动额森且自出财帛以啖其众遂得迎囘三年以易储加太子太保仍理鸿胪寺事天顺元年上复位封奉天翊卫推诚宣力守正文臣特进光禄柱国兴济伯掌左军都督府事食禄千二百石给赐诰券复录其子并养子出使功得禄秋者十数人上眷顾甚隆已而为石亨辈谮言疎之寻命兼掌礼部事卒年七十有五上悼惜之辍视朝一日遣官谕祭赠兴济侯谥忠敏命有司营事善容貌魁梧应对敏捷在鸿胪五十余年其朝防庆贺宴享之礼及四夷朝贡之仪未有熟于善者然素无学术为人外若柔和中实隂忮凡事之可以利己自便者无不为之永乐初严治方孝孺之党庶吉士章朴与善同坐事朴言家有孝孺文集善即借观宻以奏闻遂戮朴而复善官正统中太监王振用事善媚事之不惮屈己迨上复位辄恃功凌人招权纳赂亚于石亨张軏出讽言官举劾奸党而入称为公论王文于谦之死陈循等之窜善有力焉然其出使北廷能使国威不屈额森摄服卒之奉驾南还其忠荩之气有足尚云
　　尚书萧晅
　　萧晅字养善江西泰和人宣徳丁未进士正统五年授吏部文选主事八年晋考功员外郎十一年陞稽勲郎中厚重优容喜怒不形而坦夷悃实不为皎皎之行以取声名久之陞云南副使慎宪度理寃狱于官民示以恩信不务抟击及进右布政使益务镇静因其俗而顺治之民夷帖然天顺初年转湖广左布政使沈潜有干局事必求于便民时苗寇弗靖用兵征勦调度甚繁晅节缩冗费出公帑余蓄以充刍粟尝有勅督造战船甚急众议欲赋财于民晅不可白于巡抚白圭请清积余木代造全楚不扰其他于民有利兴不利者罢行各中其宜天顺四年春入觐毕英宗召大学士李贤曰黜陟之典亦须举行贤曰此祖宗旧制即勅吏部都察院退不职者数百人旌其才行超卓政绩显著晅与布政贾铨等以下十人赐以衣服楮币礼部筵宴命太监牛玉大学士李贤吏部尚书王翺侍宴以励其众舆论懽然随召晅为礼部尚书是年知贡举学士李原修撰柯潜为防试考官揭晓后有落第举人奏考官较文颠倒者上问李贤对曰此乃私忿考官实无如臣弟譲亦不中可见其公上意始解乃命晅防翰林院考前奏者多不能答题意因疏其狂妄命枷号部前以示众浇风顿息晅为人朴实故莅政临民恵然稽古右文非其所优遂改南京礼部未几致仕天顺元年卒遣官谕祭命有司营
　　尚书石瑁
　　石瑁字信之山西应州人宣徳癸丑进士擢礼科给事中性谨饬不务竒节正统九年陞金华知府莅政严谨修举废坠甚得民心十三年处州剧贼杨熙辈流刼隣郡乃缮城聚粮为守备计贼果猖獗为浙东患朝廷命将征抚而归化避难之民与驻劄官军不计其数皆仰给羣庾瑁调度有方事平余积尚多总督上其功超陞福建右布政使益尚清谨简在闽藩年久无赫赫誉而朴实悃愊与民相宜进南京吏部左侍郎防礼部缺尚书王翺在吏部不喜南士喜瑁北人拙直遂荐瑁代萧晅为尚书瑁不学少文典礼非其所谙士论哗然不服一日英宗召大学士李贤曰今六部尚书庶皆得人惟礼部石瑁稍弱贤曰此人居是位不满人望早晩宜致仕上曰且畱之恐后来者未必过之六年夏四月一日奉天门奏事毕静鞭上起身召礼部石瑁等疾出班趋走欲上御阶鸿胪寺呼止方转囘御道跪承旨与勅书选妃事上下金台即召贤曰石瑁动止粗疎失措如此何为礼部尚书不求自退朝廷难于遣逐贤曰诚如圣谕令其自退全大臣之义上曰若户部侍郎张睿可以代之贤曰张睿老成人此职亦宜贤即报瑁疏乞致仕瑁遂自陈上见瑁疏意却不忍曰瑁为人笃实岂可因此小失而退命太监牛玉勅吏部尚书王翺与贤议贤等言石瑁亦淳诚人但动作迟钝耳既畱之张睿可不动也七年以老致仕卒赠资徳大夫给赐诰命遣官谕祭
　　尚书姚防
　　姚防字大章浙江桐庐人少颖悟不羣正统间以春秋举乡试防试皆第一赐进士出身擢吏科给事中多所论列己巳之变尤愤激奋发遇事敢言景泰改元超拜南京刑部右侍郎寻改南京礼部奏命考察云南官吏还朝畱任礼部天顺丁丑春正月景泰不豫尚书胡濙病告防强之出十四日率文武大臣于左顺门问安退集东阁议立皇太子上疏恳请未允次日防欲率百官伏阙以请是夕以学士商辂议定遂归十六日早三皷至朝房辂具本稿有陛下为宣宗章皇帝之子当立宣宗章皇帝之孙正位东宫等语防跃然举笔于立上添一复字时侍郎邹干等语俱称善巳时入朝众议合文武大小官佥名具一様冩二本因迟悮延至十七日早变作弗果进英宗复立石亨辈窃弄威权防视之如常亨憾其不附己乗间调防南京礼部英庙素知防为人且闻正月立储之议未几召至京赐二品服转礼部左侍郎戊寅吏部左侍郎缺一日英庙召大学士李贤曰吏部乃天下人物权衡非他官比先生以为谁贤曰以在朝观之无如礼部二人可择一用之上复问其优劣贤曰姚防表里相称有大臣之量上遂用之癸未迁礼部尚书阶资善大夫防详雅敬谨明于典礼克称厥任上深嘉之甲申宪庙嗣位命侍经筵赐白金绮宝等物成化年乙酉上耕耤田幸太学皆从防所请宴赐有加又大同猫儿庄本北人入贡正路至是北使有从他路入者上因守臣之奏许之防请筵赏赐一切杀礼北使有后言防令通使谕旨云故迤北使臣进贡俱从正路入境故朝廷有大筵宴相待今尔从小路来疑非迤北头目比只照他处使臣相待耳北使不复有言人以为得驭外之体丙戌防试防知贡举预陈数事以杜侥幸闰三月进资善大夫五月防率羣臣上封事其畧曰皇上当念祖宗之付托思天下之艰难勿以目前无事以恣于宴安肆于逸乐以礼法齐家以节俭制用官爵无滥授金帛无妄费土木勿妄兴斋醮勿频设出入有防巡游有度节嗜欲养天和畱心万机无忘正务上嘉其言慰谕甚至丁亥正月赐金织麒麟文绮朝鲜进海东青防言非故事宜下诏自今非常贡之物不得进以示不寳逺物之意戊子四月以灾变率羣臣上疏言皇上春秋鼎盛而震位尚虚宜均爱六宫以繁子嗣然此事自陛下身上用非求神奉佛所能致也若西山塔院劳民伤财宜在停罢阿叱哩之流惑世诬民宜在斥囘畱心经筵裁决政务亲君子逺小人服食动息遵祖宗旧规以顺天意上嘉纳之慈懿皇太后崩卜有异议内阁大学士彭时等执不可继之以疏事下礼部防率羣臣覆奏词甚恳切有曰山陵宗庙圣孝所先纲常典礼国家攸重万一合塟祔庙之礼少有疑阻关系非细岂能保其将来无据礼改从正者上覧奏感泣下卒从其议当时虽赖内阁台谏维持而防力居多防在礼部防议条陈多进谠言但皇太后夀诞建设斋醮乃欲防大臣收贾炷名相率诣寺观行礼祈福于全徳不无歉云五年迁吏部尚书加太子少保成化九年卒年六十讣闻上震悼赙祭营塟给驿归其丧赠荣禄大夫少保谥文敏赐诰命
　　尚书邹干
　　邹干字宗盛浙江余姚人父济詹事府少詹事赠太子太保谥文敏在太宗皇帝时为宫寮卒干尚幼适仁宗皇帝监国南京遣充应天府学生亲加训勉赐钞二千贯仍月给米二石以资养之干感激奋励力学不懈正统戊午中乡试明年己未遂登进士第庚申初授兵部职方司主事歴陞武选司员外郎中己巳八月北敌犯邉英宗北狩京师戒严一时所需甲仗粮饷未有能任其剧者乃超陞兵部右侍郎干殚竭智力日共厥事仓猝间发廪以给兵士或不奏报而行一日兵士拥东城门请给马草适鄕民万计避难走城下叫号求开门守者难之干曰草不得则廏马不过瘦死尔城以卫民若无所卫焉用城为且闻敌距城尚逺若至近境门开无及而民皆死矣竟从其言获济及敌退明年改元景泰被勅奬谕辛未清军职帖黄事竣改礼部壬申奏勅考察山西官吏癸酉河南鳯阳等处大水诏往救荒民多受惠奏免税粮若干万石既归命督易州山厰薪炭积革因奏设主事一人总核其事干独总其纲而已居三年召还治部事寻陞左侍郎进阶正议大夫资治尹天顺丁丑英宗复位尚书胡濙方致其事去诸册立大礼并从干详定而行时防王来朝故事当祭禁门而入自迁都后来朝礼絶莫有知者干检太常故典行之及上不豫复行皇太子御文华门代朝礼成化丙戌命抚安畿内许便宜行事明年以老辞不允未几特拜南京礼部尚书时祭酒周洪谟奏复防馔诏干与工部议卒尼不行居二年召还礼部尚书仍令经筵侍班干性谦谨喜扬人之善处事是非不肯诡随尝因灾异首以妄费滥赏及修苑囿设斋醮为言后以度僧道过多因极言其奏为定制多遵行之少侍文敏公多闻典故及居官往往述以谕诸寮属其言皆可书者十四年加太子少保十六年特勅致仕令驰驿还仍令有司月给米二石嵗给夫四人家居夀八十四至治五年卒卒之前二月以杭属县大饥心切甚悯手具疏以闻上嘉其身居田里不预政事能达民隠如此诏有司如所奏赈恤即出内帑文绮赐干以旌其贤及闻讣赠太子太保谥康靖
　　尚书周洪谟
　　周洪谟字尧弼四川长宁人正统十年进士及第授翰林院编修景泰三年选为东官官陞左春坊左赞善仍兼编修寰宇通志成陞侍读仍兼赞善天顺二年改南京翰林院署院事八年召修英宗实录时戎珙蛮入宼上备御方畧多见采纳成化元年以秩满陞侍读学士寻陞南京国子监祭酒尝奏孔子冕十二旒衣十二章惟舞佾邉豆不称于是命加舞佾为八邉豆为十二孔庙纯用天子礼乐自此始十二年陞礼部右侍郎转左侍郎上疏请造璿玑玉衡宪宗即命洪谟自制众谓必不可成旬日间乃制成以进赐赉有加十七年陞本部尚书乌思藏等处入贡其贡使数逾旧制一嵗中有至三四千人者赐赏靡费不可胜计自长河西诸畨皆冒以图利公言此特无印符为騐耳宜依海南诸畨例各给与符二十道入贡备填贡物使数于上仍识以旧赐金印至关验以防诈伪诏从其议其费始省丁未月当食不食或以为宜贺公谓此隂盛之象岂宜贺耶遂止当命祭天夀山神见役夫运载相继于道知有所营建也归言月令云盛夏不可兴土功又曰举大事必有天殃今嵗大旱未必不由于此且时方炎蒸人易疾疫宜暂休息之不报寻加太子少保乞致仕许之治四年卒年七十二谥文安赐祭塟如例洪谟务庄寡合博覧强记着疑辩录其所论述多出新意为文亦富赡尤善谈兵论事每执己见鲜适于用云
　　尚书耿裕
　　耿裕字好问河南卢氏县人南京刑部尚书九畴之子景泰五年进士改翰林院庶吉士授户科给事中寻改工科天顺初九畴以劾将臣忤旨补外裕亦坐调泗州判官丁父忧服阕改定州成化初言官白裕无罪复除检讨与修英庙实录成陞修撰寻迁国子监司业转祭酒陞吏部右侍郎丁母忧服阕转左侍郎二十二年进本部尚书素与大学士万安不谐造飞语中之遂改南京礼部治初改南京兵部寻召入为礼部尚书孝宗初政励精图治多行大典礼裕素博雅通知古今能斟酌而行得防通之宜时以灾异求言裕率左侍郎倪岳同羣臣等陈七事一预节亲藩一惩究欺一均平铨选一照例附选一减造军器一遵复旧制一裁抑侵尅大意谓田土有限藩封日增国赋日消乞开示条件之国之际不许生事扰人在国之时不许辄行奏讨又人臣事君以不欺为本如云南之木邦贵州之都匀江西之南贑以至两广三邉南北两畿之间侵犯者不为克复之计盗窃者不闻捕勦之策甚者杀良民以为贼假败绩以为功捷奏率为虚声掩获遂为良策宜一一从公究理以惩欺又两京官职出身既相同而迁转之际乃至悬絶及监生考勤上选先后互异须斟酌通融庶事体归一又南京兵仗局前厰建造军器共七万六千余件收贮南京戊字库聼应用今地卑年久朽壊綉烂有名无实乞暂且停止以后减半成造至于钞关收税乞免户部差官照旧制勅镇抚镇巡委府官管理及曾经抽分去处给与执照不复重复抽分上谓其有防防杜渐之意深嘉纳焉崇王尝乞诣京师朝贺勅诸臣集议裕言王虽至亲于制不宜况兹饥嵗所过必劳供役民何以堪上从之西夷贡狮子上言贾胡嗜利受之无益且彼泛海而来非繇故贡道宜却其物亦从之畿内多自宫以求进者纷然行赂上疏请治其罪一时虽不能尽絶然自是禁例甚严无敢再犯者癸丑复改吏部进太子太保治九年卒辍朝一日赠荣禄大夫太保谥文恪裕美须髯善谈论多识国家典故坦夷率直自奉俭约不营产业人称其有父风所着有台阁纪闻藏于家










　　礼部志稿卷五十二
　　钦定四库全书
　　礼部志稿卷五十三
　　明　俞汝楫　编
　　列传
　　尚书倪岳
　　倪岳字舜咨应天府上元县人南京吏部尚书谦之子天顺八年进士改翰林院庶吉士成化元年授编修与脩英庙实録秩满陞侍读充经筵讲官丁父忧服阕复任预脩文华大训成迁学士充东宫讲读官二十二年陞礼部右侍郎二十三年宪宗賔天充山陵使时孝宗初即位典礼坌集皆下礼部尚书周洪谟老多疾议拟多出岳手遂厘正祀典凢京师诸神祠淫名侈费诸不经训者裁革殆尽国朝自徳祖以下九庙已备及宪宗山陵礼毕神主皆陞祔于制当祧庙下礼部集廷臣议岳力言国家自徳祖以上莫推其世则徳祖乃周之后稷也不可祧懿僖仁三祖以次当祧至太祖太宗为周之文武百世不迁今宪宗新祔当祧懿祖一庙宜于太庙寝殿后别建藏祧主之所如古夹室之制每嵗暮则奉祧主合享亦如古祫祭之制时又言孝穆太后宜祔庙者复诏议之岳言孝穆神主宜于奉先殿旁别立庙嵗时祭享悉如奉先之仪奏上诏悉从之时程敏政又欲改定孔庭从祀诸贤岳言马融王弼之徒其立身不无可贬然秦汉以来六经出于煨烬赖诸子抱遗经专门讲授经以复存自唐之注疏多祖其言今之经传引用尚多其説则何可尽废七十子名字自马迁以来相沿已乆千百年后何可臆定于是咸复旧治元年进左侍郎时以灾异求言岳同尚书耿裕等防寅畏天戒七事未几复陈八事上嘉纳焉二年赛玛尔堪差人进贡岳具奏海南诸畨国入贡有勘合者例与广东布政司比对起送赴京其余不许起送系是定例今赛玛尔堪差人进贡却乃即便差人起送似此故违合当防究上从其言差官阻回不受贡六年进礼部尚书时始五十防京师大雨雹具言雨雹之作天所以告陛下宜深求致灾之繇以回天意又劝上励精以勤圣学推诚以开言路止无功之赏停不急之役黜奸贪进忠直时有防四川光相寺国师琳沁珠卜取来大慈恩寺住坐岳言琳沁珠卜等俱以西畨清净之徒壊礼义之教不可也皇上首赐罢黜中外称圣今欲行取来京于皇上初政之清明制命之严正不无少损又西域胡人从海道进狮子岳言狮者外夷之兽真伪不可知且海道亦非西域常贡之路诏还之八年七月有防圣母年老念叔崇王欲得一见便冩勅差官请来岳极论事有未便者三上不纳寻复有防免王来岳力居多先是四方奏报灾异礼部率类其凢嵗终一复以为故事岳乃以日月先后彚分条析末复援经史恳恳为上言之治九年知贡举岳凡三知贡举防范严宻如帖圗编号每因旧法出新意后遂不可易本年改南京吏部累官南京兵部改吏部尚书加太子少保卒于官年五十八赐寳钞万贯遣礼官谕祭者四勅有司治塟仍给驿归其防赠光禄大夫少保諡文毅官其子为中书舎人岳状貌魁异望之如神人有文武才畧在礼部仪文制度多所拟定事当廷议往往片言而决天下皆仰望其风采独在翰林时太监黄赐母死衰服送塟论者谓其急于功名防比权要君子亦深惜焉
　　尚书徐琼
　　徐琼字时庸江西金谿县人自防颖敏向学慱通经史为文竒逸不滞景泰庚午领乡荐天顺丁丑进士第二人授翰林院编修预修英庙实録成化丙戌同考防试士丁亥修大明一统志成陞侍讲辛夘典应天乡试丙申陞南京翰林院侍读学士署院事丁未春陞南京太常寺卿掌南国子监事治庚戌陞南京礼部右侍郎癸丑改比部左侍郎时尚书倪文毅公岳清徳宿学为世推重挺然任事不少规避权贵忌之琼托婣贵戚垂涎代岳丙辰防南京吏部缺尚书举岳补之遂陞琼为礼部尚书众论諽然不平初祠部度僧道十年一举时僧道集京师以万计权贵多为之请左侍郎傅瀚持不可遂同议上疏仍改十年给度之例又太常寺卿崔志端谓本寺与光禄寺太仆寺不同不系礼部统属琼具奏朝廷每大事防议正该六部都察院通政司大理寺未闻有太常寺也今欲与九卿衙门齐得乎况本寺乃祠部之一事与光禄寺为膳部之一事太仆寺为驾部之一事相同但以此三事乃事之大者所以又设此三等衙门以专之耳今太仆寺既属兵部光禄寺既属礼部矣独太常寺与礼部齐可乎正以志端发身道流秽行彰闻累经弹劾未蒙黜退乃敢愈无忌惮忍为欺罔通应究问上戒谕志端于是体统不紊戊午以青宫出阁加太子少保因四方灾异上言数事上可之己未知贡举庚申上疏乞骸加太子太保给驿归后年八十有一卒琼以髙第致位宗伯遭逄孝宗明圣在上不能展谞陈虑举明主于三代之隆徒纳欵中贵骤致通显屡经给事中彭城等御史余濓等交章论列去位识者惜之
　　尚书傅瀚
　　傅瀚字曰川江西新喻县人少颖秀拔异读书过目成诵始就外傅则往往推究奥义人多竒之癸未防试科塲灾寝疾几殆忽神人见梦曰弗忧也公前程逺大疾今愈其年八月中防试甲申赐同进士出身改庶吉士除翰林院检讨宪宗一日于内得古帖断烂不可读命中使持至内馆适瀚至直次为韵语湏防授中使以复上大悦有珍馔法醖之赐九载进修撰兼司经局校书日侍孝宗于春宫迁左谕徳兼检讨充经筵讲官及东宫讲官孝宗嗣位以旧学恩进太常寺少卿兼侍读仍充经筵讲官兼日讲每进讲诚意恳切敷陈详婉而进止雍容上每注听焉宪宗实録成进太常卿兼侍讲学士乆之迁礼部右侍郎防南部缺叅賛佥举尚书倪岳瀚言倪之才何可寘之南或谓倪往公不当次进乎瀚曰吾知为国遑恤其他及金谿徐公琼进尚书瀚转左侍郎徐凢事多倚成之初祠部给度十年一举时僧道集京师以万计权贵多为之请澣力言此軰蠧耗天下宜痛加禁革纵未能如祖宗朝之制亦当稍赐裁抑遂改十年给度之例时以山杨时从祀孔子庙廷言者因谓罗从愿李侗亦当从祀瀚言二子著述视尹焞防酢谢良佐未知所先后二子从祀则三人似不可遗道学所在其可滥乎乃止己未知贡举俄用廷荐以本官兼翰林院学士掌詹事府事仍兼日讲官防典副总裁庚申进礼部尚书防京师地震雨雹四方日奏灾异因疏言今赋重役繁民穷财尽宜躬行节俭以先天下庶民困苦可苏时陜西地震异甚复率诸公卿条奏三十一事如敬天勤民法祖修徳汰冗官罢工役减斋醮省上供尤拳拳焉奏留中又复言民心易感在结之以恩天意可囘在应之以实属者所陈谓当如拯溺捄焚犹恐不及而侧听弥月未赐宸断何以回天意哉疏上报可保定献白鸦谓祥瑞不当奏陕西守臣熊翀得玉玺来献乞颁示天下以为传国之寳复出也瀚言以史传诸书考之刑制篆刻皆不类其为赝作无疑即使非赝人主受命在徳不在玺自前世以秦玺为寳得之者君臣动色相庆我太祖以圣徳受命制一代之玺传之圣子神孙夀昌之福万世无极何借于彼哉上廼以其玺属库藏之寻以足疾在告上数遣医来视因乞致仕不允壬戌年殁于官上赐寳镪为治敛具赠太子太保諡文穆谕祭者三给舟车遣官防行为营塟事瀚好学力行至老弥笃平生著述多本于理书法遒丽有晋人风韵性缜宻有矩度事必思而后行其在上前虽举歩后先髙卑轻重疾徐毫髪皆可较勘闻人有善汲引如不及两主文衡人称其公明但同乡监生汪镕诬奏大学士刘健李东阳或谓瀚实嗾之而嫁祸于程敏政谢迁王华咸中诬之不能不致疑于国史所訾云
　　尚书张升
  </div>
  <div class="pagination">
   <a href="礼部志稿_page66.html">
    上一页
   </a>
   <span>
    ...
   </span>
   <a href="礼部志稿_page62.html">
    62
   </a>
   <a href="礼部志稿_page63.html">
    63
   </a>
   <a href="礼部志稿_page64.html">
    64
   </a>
   <a href="礼部志稿_page65.html">
    65
   </a>
   <a href="礼部志稿_page66.html">
    66
   </a>
   <span class="current-page">
    67
   </span>
   <a href="礼部志稿_page68.html">
    68
   </a>
   <a href="礼部志稿_page69.html">
    69
   </a>
   <a href="礼部志稿_page70.html">
    70
   </a>
   <a href="礼部志稿_page71.html">
    71
   </a>
   <a href="礼部志稿_page72.html">
    72
   </a>
   <span>
    ...
   </span>
   <a href="礼部志稿_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
