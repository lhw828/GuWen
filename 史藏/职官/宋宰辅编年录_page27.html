<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 27 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 27 页/共 35 页</h1>
    <div class="content">　　俊枢宻使制曰虞舜命官咎繇以五刑弼教周卿分职司马以九伐正邦朕逺稽帝王之令猷仰奉祖宗之治训今朝廷多故属方用武之时而智勇兼资冝总本兵之务肆盼大号敷告庻工【具官张俊】识同沉防气函逺畧厉忠忱而挺节罄共恪以事君边陲不寕弭患必咨于耿秉国家有急论功孰拟于陈汤顷繇陪扈眷倚之亲出膺鎭御绥懐之寄逮敌骑之南牧饬戎车而北征首率锐师身先诸将深思熟虑谅计防之无遗防阵摧锋会枭禽之不暇趣边人殄防之势啓中兴绍述之图潍水亟奔初笑淮隂之怯先零旣破卒推充国之谋朕惟黜陟明则人尽其材责任专则事无不理矧军国之容异尚而文武之用殊途多垒息烽顾未忘于治外岩廊侧席盍求助以处中是用晋擢元勳延登近弼位正枢廷之峻班联宰席之崇增衍新畬陪敦眞食于戯修政事而安边徼允资借筯之筹弓矢而戢干戈终辅埀衣之治尚体朕意勉称异恩
　　飞枢宻副使制曰朕躬履多虞规恢大业惟文武并用有严宥宻之司必智勇兼全克任本兵之寄眷时人杰乆摠戎昭肆畴勲望之隆俾賛枢机之要诞扬涣号敷告明廷【具官岳飞】果毅而明深沉以武竒谋秘计夙推韬畧之高英槩雄姿凛有威名之盛自服勤于邉圉寔修扞于我家作镇上流屹若金汤之势宣威遐俗震于貔虎之群功屡纪于旂常任寔同于柱石念提军百战已深料敌制胜之方而授任一隅未防折冲销难之畧欝雄图而弗展慨平世之何时是用蔽自朕心付以国柄参畀事枢之重仍班孤棘之崇近资发踪指示之竒逺辑摧防廓清之绩庻极用人之効亟成戡难之图于戯上下交而志同朕方深于注意将相和则士附尔益务于恊心其懋壮猷用服明训【林待聘词】
　　初给事中范同献计于秦桧曰诸将乆握重兵难制当以三大帅皆除枢宻使副罢其兵桧喜遂奏其事上从之世忠俊皆除枢宻使赐俊玉帯飞枢宻副使世忠旣乃制一字巾入都堂则褁之出入以亲兵自卫桧颇不喜飞披襟作雍容之状桧亦忌之惟俊从其自然故桧不深致疑【遗史】初范同力助和议至是又献计于秦桧请皆除枢宻而罢其兵权桧用之乃宻奏上以柘臯之防太保淮东安抚使韩世忠少师淮西宣抚使张俊少保湖北宣抚使岳飞并诣行在论功行赏时世忠俊已至而飞独后秦桧与参知政事王次翁忧之谋以明日率三大将置酒湖上欲出则语直省官曰姑待岳少保来益令堂厨丰其燕具如此展期以待至六七日及是飞至卽鎻院壬辰以世忠俊爲枢宻使飞爲枢宻副使唯俊与桧意合故力賛和议且觉朝廷欲罢其兵权首言臣旣备位枢府不当复领宣抚司乞纳所统兵不报然俊忌飞与刘锜每以飞赴援遅而锜不力战为言也初上诏湖北宣抚使岳飞以兵援淮西飞念前此毎胜复被诏还乃以粮乏为辞至是濠州已破飞始以兵来援故张俊与秦桧皆恨之癸巳上谓宰执曰昔三宣抚之兵分为三军故有此军作过而徃投彼军者今合为一则前日之革矣乙未上谓韩世忠张俊岳飞曰朕昔付卿等以一路宣抚之权尚小今付卿等以枢府本兵之权甚大卿等冝合爲一心勿分彼此则兵力全而莫之能御顾如乌珠者何足扫除乎王次翁叙纪曰【王伯庠撰】绍兴辛酉金人有饮马大江之谋大将张俊韩世忠皆欲先事深入惟岳飞驻兵淮西不肯动上以亲札促其行者凡十有七飞蹇如故最后又降亲札曰社稷存亡在卿此举飞奉诏移军三十里而止上始有诛飞意又世忠军中亲校温济者以世忠隂事来告朝廷置济于湖南世忠连上章乞遣济至军中语甚不逊是时三大将皆握兵轻视朝廷其年柘臯之防有防令大将入论功行赏俊世忠已到而飞独未来后飞旣到以明日鎻院皆除枢宻使促令入院供职罢其兵柄晡时有旨鎻院明日宣麻是夜将半复以制命三大帅军中列校使各统所部自为一军更其衔曰统制御前军马凡其所统陞黜赏罚得专逹之诸校喜于自便莫不欣然受命明日三大帅入授元枢之制旣出则其所部皆已防去从尽以宻院之人上之此谋惟先臣与秦桧预之天下叹服三帅旣罢兵柄先臣语伯庠曰吾与秦相谋之乆矣虽外示闲暇而终夕未尝交脱致纷纭灭族非所忧忧宗社而已事幸而成上之英防与天合也吾何力之有○是月辛亥上遣枢宻使张俊与副使岳飞同徃楚州总淮东全军还驻鎭江府壬子上谓宰执曰士大夫言恢复者皆虚辞非实用也用兵自有次第朕比遣二枢使按阅军马措置战守盖按阅于先则兵皆可战兵既可战则能守矣待彼有衅然后可进讨以图恢复此用兵之序也十一年八月岳飞罢枢宻副使而俊独留镇江爲备十月金四太子乌珠复犯泗州诏枢宻使张俊于镇江府置司措置江淮战守俊不以兵渡江恐妨和议旣而敌骑乆不至【小歴】五月韩世忠以钱一百万贯米九十万石镇江淮东诸酒库俱献于朝廷是月张俊岳飞徃淮东抚定韩世忠之兵更军制之初诸军未悉朝廷之意将士不安已命张俊岳飞拊循之俊与飞旣到楚州飞防兵簿方知世忠止有三万余人乃在楚州十余年金人不敢犯犹有余力以侵山东可谓竒特之士也后命迁楚州军马钱粮于镇江府初岳飞与张俊同至楚州抚谕韩世忠军飞与俊议事不恊归至行在飞请独留不复掌兵其寮属皆乞宫祠而去俊独再出防江视师七月己亥张俊加太傅广国公是时俊以枢宻使视师在镇江建康【通史】十二年正月枢宻张俊措置江淮战守囘参议官以下分三等推防行府结局俊乞罢枢务不许
　　六月己亥秦桧左仆射【自右仆射加特进仍兼枢宻使封庆国公】
　　制曰临政愿治孰先考谨之图当轴处中莫重弼谐之长眷惟人杰寔秉国均具殚独任之劳未正乆虚之位肆朌制綍孚告朝绅【具官秦桧】惇大而直方刚明而和达学穷六艺之蕴行全九德之纯气节冠于古今声名震乎夷貊早膺柄用再践鼎司忠惟社禝之安志切生灵之念耻君不及尧舜有言可稽致治庻防成康惟力是竭属履多虞之运方恢拨乱之基用兵行师则頼指踪于萧何解纷维艰则寄安危于裴度国以身狥谋必予同终始倚爱之亲岂他人之可兾谈笑规为之际皆前哲之所难虽荐陟于台衡顾未专于魁席是用蔽自朕志俯叶佥俞名跻左揆之崇望耸百僚之冠超秩赐位锡壌大邦増陪多邑之封并衍真输之赋兼资异宠庸厚褒章于勤于求贤逸于得人旣获仰成之効文能附众武能威敌尚观绥定之勲茂对殊休益终逺业七月戊戍左仆射秦桧上徽宗实録寻加桧少保封冀国公初有诏史馆脩徽宗实録右仆射秦桧兼提举实録院其修撰检讨官令桧辟差于是以礼部侍郎范同爲修撰礼部员外郎刘昉为检讨至是书才成六十卷左仆射秦桧等上之寻加桧少保制词有曰起傅岩而作霖雨虽伊吕之佐无以加约鲁史而修春秋彼迁固而下不足道议者服其工【遗史】
　　七月庚子范同参知政事【自翰林学士除】
　　同以大将乆握重兵难制冝并除枢宻罢其兵献议于秦桧桧用之至是乃除同参知政事【遗史】
　　八月甲戌岳飞罢枢宻副使【依前少保武胜定国军节度使充万夀观使】制曰联枢筦而賛庙谟方重股肱之寄拥节旄而奉朝请盖隆体貎之防乃眷勲臣方居宻席遽退身之恳盍推从欲之仁爰告大廷用孚尔众【具官岳飞】禀资肃毅挺质沉雄方略得古良将之风忠勇有烈丈夫之气奋身许国彯赵士之曼缨厉志图功抚臧宫之鸣劒自总干方之任乆颛制阃之权惟绩用之殊方亦防褒之备至戎骍节旣叠组于大邦孤棘位朝遂晋班于亚保兹图茂阀俾翼鸿枢庻资筹幄之竒用辑平戎之略歘烦言之荐至摘深衅以交攻有骇予闻良乖众望朕方记功揜过事将抑而不扬尔乃引咎自言章旣却而复上谅忱诚之已确虽敦谕其莫囘是用崇使秩于殊庭畀齐坛于旧服留以自近示不遐遗以全终始之冝以尽君臣之契于宠以寛科全禄光武所以保功臣之终曽无贰色猜情邓公所以得君子之致朕方监此以御下尔尚念兹而事君徃哉惟钦服我明训【林待聘词】
　　先是右谏议大夫万俟卨论枢宻副使岳飞议弃两淮地专守大江以南且飞提重兵十余万无横草之劳倡言弃两淮以动朝廷此不臣之渐也七月癸丑宰执奏事上曰山阳要地屏蔽淮东无山阳则通防不能固贼来径趣苏常岂不揺动其事甚明比遣张俊岳飞徃彼措置战守二人登城行视飞于众中倡言楚不可守城安用脩盖将士戍山阳厌乆欲弃而之他飞意在附下以要誉故其言如此朕何頼焉桧曰飞对人之言乃至是中外未之知也时枢宻使张俊副使岳飞皆在镇江府而右谏议大夫万俟卨等论飞罪以为今春敌骑犯淮西张俊全师遇敌趣飞来援而飞故稽严诏略至舒蕲而不进比与俊按兵淮上又执偏见欲弃山阳不守致喧外议所幸俊止其言纷纭遂定于是飞上章丐罢甲戍以为少保武胜定国军节度使充万夀观使飞旣罢而俊独留镇江为备○十二月癸巳少保武胜定国军节度充万夀观使岳飞赐死先是少保岳飞旧所部统制官节制鄂州兵马张宪隂谋冀朝廷还飞复掌兵而已为之副未发间爲御前都统王贵所告时枢宻使张俊在镇江府亦奏其事右丞相秦桧乘此治飞诏委俊收宪大理寺命中丞何铸大理卿周三畏鞫之十一月以右谏议大夫万俟卨爲御史中丞时张宪之狱未成何铸以除执政奉使乃改命卨推勘而少保岳飞与其子忠州防御使云皆系狱矣十二月中丞万俟卨大理卿周三畏同勘岳飞等狱成飞坐金人侵淮南受亲札凡十五逗遛不进及指斥乘舆又罢兵权令右朝防郎孙革作书与张宪令措置擘画防毕焚之又令宪虚申探得四太子兵犯上流云为与宪咨目可与得心腹兵官商议宪为收飞及云书遂谋反僧泽一为向宪言而先以兵两队守总领转运司癸巳诏赐飞死斩宪云于市令殿前都指挥使杨沂中涖其刑家属并迁广南且籍其家赀而配泽一【小歴】○初狱成大理丞李若朴何彦猷谓飞罪当徒二年白于大理卿周三畏三畏是日白于中丞万俟卨不应三畏言当依法三畏岂惜大理卿邪有辅者投书于秦桧言飞反状已明桧以书付狱卨卽致飞于死旣而卨弹若朴彦猷并罢【遗史】初秦桧之居永嘉也今袐阁修撰主管玉隆观薛弼尝游其门又卨为湖北提刑弼时经抚本路除剧盗伍俊归功于卨至是治狱弼尝爲飞谋官无一辞累及○先是狱之成也太傅韩世忠尝以问桧桧曰飞子云与张宪书不明其事体莫湏有世忠曰相公言莫湏有此三字何以使人甘心固争之桧不聴飞知书而礼士且济人之贫用兵秋毫无犯民皆安堵不知有军先计后战屡胜强敌号爲良将其死也天下寃之十二年正月言者论敷文阁待制朱芾秘阁脩撰知宣州李若皆尝为岳飞谋议主帅有异志而不能谏望黜以示戒诏并落职孝宗卽位绍兴三十二年七月诏岳飞起自行伍不逾数年位至将相而能事上以忠御众有法累立功效不自矜夸余烈遗风至今不冺去冬出戍鄂渚之众师行不扰动有纪律道路之人归功于飞飞虽坐事以殁而太上皇帝念之不忘今可仰成圣意与追复元官以礼改塟访求其后特与録用于是追复岳飞依前为少保武胜定国军节度使武昌郡开国公淳熈五年九月赐追复少保武胜军节度使万夀观使岳飞諡武穆
　　十月癸巳韩世忠罢枢宻使【自太保英国公授太傅横海武寕安化军节度使充
　　醴泉观使加扬武翊运功臣】
　　制曰进则颛宻席之崇允頼威名之重退而处殊庭之秩盖从偃息之休眷若勋贤劳于事任兹力祈于闲佚其宠涣于防褒爰造治朝诞敷明命【具官世忠】韩忠懐亢烈风槩沉雄伟然一世之英凛有万夫之望陈军谟而训旅勇且知方持师律以临戎多而益办自歴艰虞之险备殚攻守之勤勳在王家烂若旂常之纪威行蛮裔烈如雷电之驰比繇外阃之严入斡鸿枢之柄予深注意日观前箸之筹敌亦耸闻固已侧席而坐何忽陈于悃愊愿卽遂于燕申谓收身于百战之余难复縻以万防之务兾黄枢之得谢追赤松而与游载嘉止足之风固宜从欲独念倚毗之乆弗忍遐遗是用升帝傅之峻班还将坛之叠组乃冠灵台之号并増井食之封俾谐就第之荣不废造朝之礼有蕃命数式侈宠光于知臣下勤劳朕尚廸寛洪之度以功名终始尔克遵明哲之规虽出处之或殊寔安危之并倚勿云释位不我告猷世忠自是年四月除枢宻使至十月罢在枢府半年太保枢宻使韩世忠乞罢以为太傅醴泉观使其兄世良主管歩军亦罢为醴泉观仍加奉国军承宣使世忠自此杜门谢客絶口不论兵时跨驴擕酒从一二童奴游西湖以自乐平时将佐罕得见其靣云臣僚累言韩世忠之罪上留章不出世忠亦忌秦桧隂谋而请罢遂有是命【遗史】十二年十月太母还世忠封潭国公十三年二月进封咸安郡王十七年三月以郊祀防改除镇南武安寕国军节度使二十一年七月壬申世忠卒世忠疾上勅太医驰视问劳之使相属于道平时将吏问疾卧内世忠曰歴事三朝大小百余战冐白刅中流矢未尝退衂瘢疻尚存发衣视之举体皆是且曰頼天地之灵得全首领卧家箦而没诸君尚哀之邪疾益侵册拜太师致仕讣闻不视朝赠赙有加遣中贵人防防事赠通义郡王官其亲属九人乾道四年四月陈俊卿奏绍兴初如韩世忠有功亦冝追封于是下礼部拟故扬武翊运功臣太师镇南武安寕国军节度使充醴泉观使致仕追封通义郡王韩世忠追封蕲王从之蒋芾奏前日韩世忠封王赵鼎赐諡一将一相皆合公论上然之淳熈十五年二月高宗崩诏侍从议配飨伏见故太师蕲王諡忠武韩世忠身更百战义勇横秋建炎勤王投袂奋发连营淮楚虎视无前名闻遐陬至今落胆请配飨高宗庙庭诏从之
　　十一月己亥范同罢参知政事
　　同自是年七月除参知政事是月罢执政凡四月○参知政事范同或自奏事不禀秦桧而众方以建和议及罢诸帅皆同之谋桧与同共政才四月至是疑而忌之故言者论同以为朝廷以天下兵柄归之宥宻同乃贪天之功以为已有望罢其机务遂以同为提举嵩山崇福宫旣而再论遂降分司筠州居住○十八年七月初左太中大夫范同以前执政知太平州秩满诏令再任而治郡无政声是月同卒始复资政殿学士
　　乙卯何铸签书枢宻院事【自御史中丞迁端明殿学士除十二年七月兼权参知政
　　事】
　　时金国遣审议使来欲归太母以铸充金国报谢使閤门曹勋副之
　　绍兴十二年【壬戍】
　　八月何铸罢签书枢宻院事【以本职提举太平观】
　　铸自十一年十一月除端明殿学士签书枢宻院事是年八月罢在枢府凡十月言者论铸首董岳飞之狱□日滋乆初无一言叙陈旣而以枢臣使虏乃谓以谳狱不合遂致逺行又言飞之狱本其徒所告反状甚明而铸故迁延意在党恶遂罢以本职提举太平观寻诏落职责徽州居住旣又论殿中侍御史胡汝明及察官施钜皆铸所荐诏悉与外任○十六年七月铸复端明殿学士提举万夀宫兼侍读后除资政殿学士提举太平兴国宫二十二年卒
　　甲戌万俟卨参知政事【自御史中丞除】
　　卨充大金报谢使保信军承宣使李杨副之上顾卨曰勉为朕行卨对曰陛下属时多艰嗣承大统日者独防屈已销兵以交与国天人同符防逾响报送徃事居悉如圣志臣将命絶域实与荣焉○初参知政事万俟卨奉使大金国行次汴京奴軰有为人致书其子者彼之伴使以为言卨曰两朝以玉帛相见而后敢以私书入境然父子之情不过问安否耳发书视之果然及次涿州又以南宫殴担夫告者且曰一行装赍悉以车载不复调夫矣十月卨奉使大金国还诏卨提举详定一司勅令○孙覩志卨之墓曰卨之复命也宰相秦桧假金人誉已数千言属卨以闻卨退而叹曰丞相訹我靣谩吾戴天履地忍为此乎卒不从他日与桧议政桧怒无复同卨之意矣【小歴】
　　九月乙未孟忠厚枢宻使【自少保防国军节度使判绍兴府信安郡王除】先是迎防梓宫当差大臣而左仆射秦桧辞不行乃召少保判绍兴府孟忠厚为迎梓宫礼仪使以参知政事王次翁为迎太母礼仪使并徃楚州迎接是月忠厚遂拜枢宻使秦桧欲去张俊枢宻之任乃除孟忠厚枢宻使且外示宠于戚里矣【遗史】
　　乙巳少保左仆射秦桧加太师【梓宫及太后还防勲加封】
　　制曰三公论道莫隆帝者之师一德格天乃大贤人之业时眞宰为世宗臣事有至难收成功于指顾人无逺虑独克定于规模力辅眇躬通诚大国荷上天之从欲成爱孝以事亲悉出賛防冝崇褒陟爰正乆虚之位用告大昕之朝【具官秦桧】硕大而光明忠肃而恭懿心潜于圣有孟轲命世之才道致其君负伊尹觉民之任早中异科之目旋跻要路之津节义着于艰难正程婴存赵孤之比平生仗于忠信见子卿持汉节而还亟登次辅之防再执元台之柄险夷一致首尾七年谋皆同予国无异政归兵权而营屯自肃定浮议而反侧以安庙筭无遗固众人之所不识征车逺狩惟君子以为必归盖信既结而情通则防必赐而欲得龙輴来返视西洛以寓永固之灵騩驭惟迎肃东朝以极慈寕之养庻事备矣厥功茂焉冝进大名之封宠拜维垣之贵并加圭食増重钧衡弥耸具瞻式昭深眷于戯吕望尚父西伯之业所以成周公为师成王之勲所以集永惟耆徳母愧前人其祗邦休以副朕命【程克俊词】
　　四月上以淮上用兵成不战却敌之功丙子诏推防宰执于是秦桧等言此睿筭无遗诸将戮力臣等何功之有上曰汉高祖善驭群臣毎诸将奏功必赏萧何张良盖以指纵之功也卿等同寅辅朕以底成绩朕何敢忘桧等再拜而退是月乙巳少保左仆射秦桧加太师桧靣辞新命上曰梓宫归慈寕就养皆卿之功此未报百分之一不必辞也十月太师左仆射秦桧进封秦魏国公桧乞以两国封爵追封其母王氏为秦魏国夫人从之十五年先是诏赐秦桧第一区六月己酉成上幸其第桧妻王氏封两国夫人新妇曹氏封郡夫人孙埙堪坦并除秘阁学士秦熺加承旨九月上御书一德格天之阁赐桧以金镀银沙锣唾盂照匣等赐之先是诏桧立家庙十六年三月又诏以礼器赐之二十年正月丁亥左仆射秦桧趍朝忽有殿前司后军使臣施全者挟刃于道遮桧肩舆欲害之诏磔全于市十八年七月前知郢州赵汝涔言陛下卽位以来用人多矣而竞持异议故投艰弭乱畧无寕嵗自专任一相坐致太平望以今日得人之效宣付史馆上可其奏因顾左仆射秦桧曰此卿之功也朕记卿初自金归尝为朕言如欲天下无事须是南自南北自北遂首建和议朕心固已判然而梗于众论乆而方决今南北罢兵六年矣天下无事果如卿言桧顿首谢曰和议之谐陛下防自宸臣奉行之耳何功之有先是桧于格天阁下书赵鼎李光胡铨三人姓名时铨犹在新州知广州王钦问新州守张棣曰胡铨何故未过海棣卽奏铨在贬所吟讨讥讽遂移吉阳军旹十二月也十九年四月初秘阁修撰张邵建炎中使金遇秦桧于潍州至是上书言桧之忠节尝为徽宗撰长书抵尼堪引大义以晓之彼有惭色于是签书枢宻院余尧弼奏曹勋家有録本乞宣取以进戊辰桧言昨日防御前降到曹勋所藏臣向在金庭代徽宗作书藁书中开陈与今日事无一不合固知讲和本出徽宗圣意上曰自顷用兵朕知其必至于讲和而后止在元帅府时朕不知有身但知有民每惟和好是念桧曰此所以延天命也上乂曰用兵盖不得已岂可乐攻战本朝真宗与契丹和百余年民不知兵神宗虽讲武实未尝用朕自始至今惟以和好为念盖兼爱南北之民以柔道御之也○左仆射秦桧与故给事中胡安国及其子徽猷阁直学士寅皆厚善寅尝以书谢秦桧略曰愿公脩政任贤勿替初志遵王攘敌以开后功桧谓其讽已始大怒之时前礼部侍郎张九成与前歩帅解潜并谪居南安军一日潜病剧九成徃省之潜泣曰平生惟仗忠义誓与敌死以雪国耻而不肯议和遂为秦所斥此心惟天知之九成曰无愧此心足矣何必人知然人亦无不知者但有迟速耳潜曰闻此言心中豁然矣遂逝旹十二月也十一月庚午参知政事余尧弼签书枢宻院巫伋乞今后朝退依典故权赴太师秦桧府聚议从之十二月秦桧乆患病在告甲子始朝参二孙寳文阁埙直显谟阁堪扶掖以入诏免拜上喜甚曰且得与卿相见桧顿首谢上曰瑞雪应时可喜乂北使在途并无湏索足见省事二十年五月秘书少监汤思退等言有旨以师臣秦桧忠义大节付在史馆尚有今来事迹及张邵所奏之书尚阙望令桧録奏宣付庻得广记甲辰上谓桧曰思退乞将卿靖康事记为别録以示天下后世可依其请秦桧谦退乆之上曰不然后代无以知卿忠义签书枢宻院巫伋曰桧之大节天下共知要当令屡书不一使后世奸贼悚惧上然之六月左朝请郎何大圭进圣德颂又福建机冝吴元美尝作夏二子传为乡人郑炜所告又元美家有潜光亭商隠堂炜上秦桧啓云亭号潜光盖有心于党李堂名商隠实无意于事秦盖捃拾其事皆类此上谓宰执曰大圭意可嘉可与直秘阁元美至引伊尹相汤伐桀事其悖逆不道甚矣特贷死送容州编管七月上谓秦桧曰当北使张通古等在馆议归疆之时曽开与李弥逊等不止异议察其用心罪不容诛秦桧曰陛下兼爱南北防以不疑致徽宗卜永祐之安太后遂慈寕之养兹为天下逹孝初开弥逊与王庻等为不臣之逆説訹胡铨上书陛下独语臣曰朕初无黄屋心今横议若此据朕本心惟当飬母耳臣踧踖不知所措二十一年十月御制秦桧像賛仍亲宸翰赐之賛曰维师益公识量渊冲尽辟异议决防和戎长乐温凊寰宇阜丰其永相予凌烟元功自左仆射秦桧用事士大夫平日小失其意輙祸不测集英殿脩撰提举太平兴国宫魏矼当初讲和时与议不合桧尝欲除近郡矼逊辞不就奉祠凡四任寓衢之常山僧舍萧然一室迄免于祸是年二月卒士论伤之初故相赵鼎尝谓其客删定官方畴曰自鼎再相除政府外所引从官如常同胡寅张致逺张九成潘良贵吕本中魏矼皆有士望异日决可保其无他畴曰愿公徐观之鼎曰此等人才如何变得其后诸贤流落之乆皆壁立万仞虽死不变畴始信鼎之能知人也秦桧之初相也徽猷阁待制王居正时为左史尝奏上以谓桧作相前所言皆不雠桧憾之及桧再相专国居正虑为所害屏居常州时事一不挂口书祠官之考十有二至是桧权益张尤忌善类大诛谴以立威多之岭外居正阖门托疾犹夺其职是年十月卒癸卯赐秦桧玉带一十月桧封魏国公十五年六月赐桧甲第一区丁丑幸桧第十七年以郊祀防改封益国公二十三年知鎭江府王循友乞加秦桧九锡降付中书桧收之不行未防移循友知建康府识者探知桧心矣八月秦桧之长孙右文殿修撰埙应两浙转运司解试考中第二时犹防示至公也二十四年埙赴礼部贡院试而主司考中第一人遂加敷文阁待制埙为桧之孙熺之子试第一人阿谀之风大露矣是时桧乆柄任权自已出而食君之禄者皆知有秦桧而忘于先君后臣之义可谓寒心哉【遗史】
　　十月乙亥程克俊签书枢宻院事【自翰林学士迁端明殿学士除寻兼权参
　　知政事】
　　十一月癸巳张俊罢枢宻使【自太庆国公授镇洮崇信军节度醴泉观使清河
　　郡王加安民靖难功臣】
　　制曰仗钺秉旄出尝颛于军旅之事弁冕端委入或惮于朝廷之仪矧邉陲戍兵已见于沉防则将帅大臣乐居于防地眷惟我勋贤之旧闵劳以枢机之烦咨尔在廷咸聼朕命【具官张俊】才资俊伟谋略雄深语多赤气之浮性得金行之正初拜大将无复一军之惊屡奏肤功自是万人之敌志雅奋于忠义识暗合于韬钤多修扞我于艰勤劳靡懈师众以顺为武号令惟明自升宥宻之司尤切安危之寄适隣封之敦睦幸寰宇之小康而乃数贡诚忱力祈闲退智同乃祖欲寻黄石之老人虑创前贤不防长城之地脉虽失倚毗之重良嘉止足之风是用兼三鎭之节旄次上公之衮绣胙开茅社荣疏王爵之封名列云台宠冠功臣之号俾就琳宫之佚仍趍玉殿之朝増衍爰田申加干食以爪牙之力以隆心膂之私于李卫公之称疾阖门最为明哲郭汾阳之闻命引道岂俟嫌疑罔俾斯人专美唐室
　　俊自绍兴十一年四月除枢宻使至是年十一月罢位枢府一年半初太师左仆射秦桧与太傅枢宻使张俊同主和议约尽罢诸将独以兵权归俊故俊力助其谋及诸将已罢而侍御史江邈言俊之过于是俊求去位癸巳罢为醴泉观使复还三鎭旧节清河郡王十二年正月张俊出视师囘到行在力辞本兵章凢四上上遣内侍数留益确俊乃复视事俊为枢宻使固其位而无请去意秦桧欲去之乃令侍御史江邈言其罪上曰张俊有防立复辟之功非有谋反之事皆不可言于是桧乃以孟忠厚为枢宻使俊素与忠厚不恊遂请罢去【遗史】二十一年十月壬午太傅静江寕武静海军节度使醴泉观使清河郡王张俊除太师甲戍上幸张俊第二十四年七月癸丑太师醴泉观使清河郡王张俊卒赠循王谥忠烈甲寅上曰张通古之来俊极宣力与韩世忠等不同己未上又曰武臣中无如俊者比韩世忠相去万万冝检祖宗故事优其赠典旣而有司欲依世忠例上曰俊与国有功明受间俊有兵八千屯吴江朱胜非降指挥与秦州差遣俊不受进兵破贼当与小国一字王遂赠循王【韩世忠数举兵以败和议故也】俊享年六十九以疾终于牖下上闻其薨震悼辍视朝三日赐棺木袭以一品礼服厚録其孤俊状貎雄伟性禀严重征行戍守师律整齐纳亡抚降皆能得其死力如杨存中田师中赵宻軰皆出其门性贪吝喜置田产故江浙两淮间嵗入租米仅百万石及死诸子进黄金九万两上幸俊第临奠为恸哭勅于常州无锡县命内侍张去为防塟事淳熈十五年二月高宗崩议配享侍从议太师循王諡忠烈张俊防翼覇府披荆棘以立朝廷御侮鄞川靖冦江左功名之盛溢于旂常而秉心忠勤始终一节请与韩世忠并配享高宗庙庭诏从之
　　是月孟忠厚罢枢宻使【加少傅知建康府】
　　忠厚自是年九月拜枢宻使是月罢位枢府仅两月○少保枢宻使孟忠厚求去位罢为少傅判福州旣而与知建康府叶夣得两易其任时闽中之防未平诏梦得挟御前将士便道之镇【小歴】先是侍御史江邈屡言枢宻使张俊之罪盖秦桧之意也事皆不行桧乃除孟忠厚为枢宻使忠厚与俊素不恊故知其不两立也于是俊果乞罢去俊既罢则忠厚可去矣遂加少傅除建康府兼江东安抚制置大使忠厚为枢宻使本在于去俊也【遗史】二十五年十二月诏醴泉观使孟忠厚令奉朝请乙酉魏良臣奏曰忠厚戚里最号贤者上曰向来徽宗梓宫湏宰相防送秦桧辞不肯行遂差忠厚以枢宻院防送深不欲任外戚万一有过治之则伤防释之则废法如太后家子弟但加以爵禄奉祠而已良臣奏陛下圣明深得所以待国戚之体二十七年二月以少傅信安郡王孟忠厚提举秘书省四月忠厚卒
　　绍兴十三年【癸亥】
　　閠四月乙卯王次翁罢参知政事【资政殿学士提举洞霄宫】
　　次翁自绍兴十年七月除参知政事至是年閠四月以老求去位而罢执政凡二年余十九年十二月资政殿学士王次翁卒于明州
　　六月程克俊罢签书枢宻院事【依前职提举洞霄宫】
　　克俊自绍兴十二年十月除端明殿学士签书枢宻院事是年六月以疾求去位遂罢在枢府【凡八月】绍兴十四年【甲子】
　　二月丙午万俟卨罢参知政事
　　卨自绍兴十二年八月除参知政事至是年二月罢执政一年半秦桧与参知政事万俟卨一日同奏事退坐殿庐中批上防除某官吏钤纸尾进卨曰偶不闻圣语桧怒于是御史中丞李文防右谏议大夫詹大方皆论卨违诏除职与郡而给事中杨愿驳奏乃以卨为提举太平观文防又论中书舍人刘才邵祠部郎官王观国皆附卨以进亦诏与外任【小歴】卨为参知政事二年噤嘿奉秦桧而已桧厌之令御史中丞李文防言其罪卨白桧乞上殿留身略辨其事桧疑其背已遂以宫祠罢之【遗史】卨以宫祠罢参政也卨之侄与王防有语言相争防后譛于秦桧桧再令李文防言其罪遂送归州居住【同上】
　　是月楼炤签书枢宻院事【自资政殿学士新知建康府除　寻兼权参知政事】五月甲子楼炤罢签书枢宻院事
　　御史中丞李文防等论端明殿学士签书枢宻院事楼炤不可以居政涂甲子诏罢依旧职提举江州太平观
　　乙丑李文防签书枢宻院事【自御史中丞迁端明殿学士除兼参知政事】十二月李文防罢签书枢宻院事
　　中丞杨愿侍御史江勃右正言何若交论签书枢宻院事李文防邪险害政不恊众望乃与编管人王文献缔结俾之游説又私飬台吏伺台中章疏枭心虺志无所不为文防亦请罢诏文防落职又论文防荐冐官人陈洵于奉使王师心滥转四资遂贬筠州二十八年九月端明殿学士知成都府李文防卒
　　辛丑杨愿签书枢宻院事【自御史中丞迁端明殿学士除】
　　绍兴十五年【乙丑】
　　十月丙子杨愿罢签书枢宻院事
　　端明殿学士签书枢宻院事杨愿自请罢诏仍旧职提举太平观二十三年资政殿学士知建康府杨愿卒
　　癸未李若谷签书枢宻院事【自敷文阁学士枢宻都承旨兼侍读迁端明殿学
　　士除寻兼权参知政事】
　　若谷永平人
　　是月秦熺知枢宻院事自士【翰林学承旨除】
　　熺力请依李淑故事避亲而罢庚寅以为资政殿学士提举万夀观防数视执政寻兼侍读十七年正月加大学士十八年三月壬午秦熺再知枢宻院事一日左仆射秦桧以问祠部郎官胡寕曰儿子近除外议如何寕曰外议以为公相必不袭蔡京之迹于是桧怒【寕崇安人安国子也】四月知枢宻院秦熺言父子共政理当避嫌庚子以熺为观文殿学士提举秘书省立班左仆射之次二十年二月戊子观文殿学士提举万夀观秦熺加特进观文殿学士为万夀观使
　　制曰上帝复高祖之徳克靖我邦皇天付中国之民是生王佐眷言硕辅乆旷宰司冝参茂宪之规用示褒书之宠涓以谷旦告于治朝【具官秦熺】道造圣宗量包国器承乎忠义之羙济以文章之华得天民知觉之先宻施惠术本师友渊源之正大放德言自避宠于枢庭肆跻荣于秘殿冠华光之讲读修丽正之图书朝端耸见于仪刑天下想闻其风采维观文学士之称大匪旧德相臣而弗居矧晋位之崇阶号优贤之特礼建使名于珍馆衍戸赋于腴田并集防光庸昭眷遇于上宰特高百辟旣有旧班眞儒并出一门岂非亨防兹合至公之论匪惟妙简之私益厉壮猷以永庆誉
　　绍兴十七年【丁卯】
　　正月壬辰李若谷参知政事【自端明殿学士签书枢宻院事除】
　　何若签书枢宻院事【自御史中丞除】
　　秦桧凡荐用人莫不有説林大鼐言生节死节事李若谷之弟若水尽死节于京师围城之际而用若谷为参政可谓厚于死节之家矣然则用生节而位三公则秦桧不为叨沗可知矣【遗史】
　　二月辛酉李若谷罢参知政事
　　江勃论参知政事李若谷罢为资政殿学士提举江州太平观再论遂夺职江州居住
　　三月乙亥何若罢签书枢宻院事
　　端明殿学士签书枢宻院事何若引疾乞罢诏依旧职提举太平观二十年七月何若卒宰执奏闻上令遗表防泽依谢克家例秦桧因论克家从伪楚之罪上曰朕卽位之初黄潜善汪伯彦言从邦昌者多矣时且欲安反侧彼乃不自知其罪桧曰陛下灼知忠逆之迹如天徧覆神竒臭腐俱防帝力而不自知也
　　己卯拂参知政事【自翰林学士除】
　　四月己亥汪勃签书枢宻院事【自御史中丞迁端明殿学士除○十八年二月
　　兼权参知政事】
　　绍兴十八年【戊辰】
　　正月乙未拂罢参知政事
　　殿中侍御史余尧弼右正言巫伋论参知政事拂天资隂邪何以躐居政府时赵鼎死于海外拂因而叹息秦桧闻之怒令臣僚言其罪遂罢为资政殿学士提举江州太平兴国宫【遗史】三月臣僚希秦桧之意再言拂之罪故落资政殿学士兴国军居住二十六年六月左中大夫拂卒
　　七月丙申汪勃罢签书枢宻院事
　　勃以亲老乞归飬诏依旧职提举太平兴国宫隆兴二年九月左朝奉郎汪勃复龙图阁学士致仕
　　丁酉詹大方签书枢宻院事【兼权参知政事九月卒】
　　十月丙辰余尧弼签书枢宻院事【兼权参知政事】
　　绍兴二十年【庚午】
　　二月癸未余尧弼参知政事【自签书枢宻院事除】
　　巫伋签书枢宻院事【自给事中迁端明殿学士除二十一年十一月兼权参知政事】
　　尧弼字致勳【阙】　人
　　尧弼寻为贺大金登寳位使知閤门事郑藻副之绍兴二十一年【辛未】
　　十一月庚戍余尧弼罢参知政事【资政殿学士提举洞霄宫】
　　尧弼自绍兴十八年除签书枢宻院事二十年二月除参知政事是年十一月罢执政凡三年右谏议大夫章复侍御史林大鼐论参知政事余尧弼倾邪奸险朝廷有大议论则黙而不言望贬之以清政府尧弼亦奏乞祠诏除资政学士提举外祠复等再论落职○时执政皆由秦桧进少忤桧意则台谏探桧意而弹击之桧或谕意于台谏使言其罪旣已罢去则继有章疏夺其职或犹未已又有章疏然后责偏州安置或居住于是为执政者皆惴惴然备去计不以为荣而遭罢斥者亦谓分当如此耳名器于是轻矣【遗史】
　　绍兴二十二年【壬申】
　　四月丙子巫伋罢签书枢宻院事
　　伋自绍兴二十年二月除端明殿学士签书枢宻院事是年四月罢在枢府二年余初右谏议大夫章复论签书枢宻院巫伋辅政无补而殿中侍御史林大鼐亦论伋黩货营私丙子诏伋以本职奉外祠复等再论遂落职隆兴二年五月诏巫伋召赴行在臣僚言巫伋者才学识见政事操履略无一长徒以謟事秦桧为之鹰犬故能躐取大官今废退十年议者不以为屈若伋收召则汪勃章复之流皆复用矣未敢书行从之
　　辛巳章复签书枢宻院事【自御史中丞迁端明殿学士除兼权参知政事】九月癸丑章复罢签书枢宻院事
　　侍御史宋朴右谏议大夫林大鼐同论签书枢宻院章复背公营私附下罔上望加黜责诏以旧职端明殿学士奉祠朴等再论遂落职初章复为右正言桧因事喜之即除复谏议大夫欲引为执政矣及为签书枢宻桧曰我眼底觑不得章复台谏闻而上言复遂罢为端明殿学士提举洞霄宫侍御史宋朴再言章复之罪遂落职隆兴二年九月左朝防郎提举洞霄宫章复为龙图阁学士本官致仕
　　十月甲戍宋朴签书枢宻院事【自御史中丞迁端明殿学士兼权参知政事】
　　绍兴二十三年【癸酉】
　　十月戊辰宋朴罢签书枢宻院事【端明殿学士提举洞霄宫】
　　朴乞罢诏以旧职奉祠谏议大夫史才言朴为士而不自爱乃【阙】道罔俗不当以秘殿隆名宠之遂落职隆兴二年六月左朝奉郎提举太平兴国宫宋朴复龙图阁学士致仕
　　壬申史才签书枢宻院事【自谏议大夫迁端明殿学士除兼权参知政事】
　　绍兴二十四年【甲戍】
　　六月癸巳史才罢签书枢宻院事【端明殿学士提举洞霄宫】
　　御史中丞魏师逊右正言郑仲熊言签书枢宻院史才天资隂贼尝受李光荐不惮数千里贻书于光谋为国害诏以端明殿学士旧职奉祠师逊等再论遂落职
　　甲午魏师逊签书枢宻院事【自御史中丞迁端明殿学士除兼参知政事】十一月乙丑魏师逊罢签书枢宻院事
　　殿中侍御史董德元论签书枢宻院事魏师逊懐奸嗜利不恤国事诏以端明殿学士旧职提举太平兴国宫德元再论落职
　　丁卯施钜参知政事自侍【吏部郎除】
　　自秦桧专国士大夫之有名望者悉屏之逺方凡龌龊委靡不振之徒一言契合率由庻寮一二年卽登政府仍止除一防谓之伴拜稍出一语斥而去之不异奴皆禠其职名阙其防数犹庻官云故自万俟卨罢至此十年参预政事之臣才四人而已
　　同日郑仲熊签书枢宻院事【自吏部侍郎迁端明殿学士除○寻兼权参知政事】仲熊西安人时秦桧秉政乆言路皆其所引初监察御史郑仲熊为右正言首论定国是乆任用抑奔竞节浮费与推诚于有功之宿将等事然其间不无阿附自秦桧专国前后执政无敢少违其意者于是仲熊叹曰为官至此可以行志而不得行遇主如此可以图报而不得报负愧多矣
　　绍兴二十五年【乙亥】
　　四月乙酉施钜罢参知政事【资政殿学士提举太平兴国宫】
</div>
    <div class="pagination">
<a href="宋宰辅编年录_page26.html">上一页</a><span>...</span><a href="宋宰辅编年录_page22.html">22</a><a href="宋宰辅编年录_page23.html">23</a><a href="宋宰辅编年录_page24.html">24</a><a href="宋宰辅编年录_page25.html">25</a><a href="宋宰辅编年录_page26.html">26</a><span class="current-page">27</span><a href="宋宰辅编年录_page28.html">28</a><a href="宋宰辅编年录_page29.html">29</a><a href="宋宰辅编年录_page30.html">30</a><a href="宋宰辅编年录_page31.html">31</a><a href="宋宰辅编年录_page32.html">32</a><span>...</span><a href="宋宰辅编年录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
