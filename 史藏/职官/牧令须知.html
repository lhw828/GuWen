<!DOCTYPE html>
<html>
 <head>
  <meta charset="utf-8"/>
  <title>
   牧令须知 - 第 1 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧令须知 - 第 1 页/共 19 页
  </h1>
  <div class="content">
   牧令须知　　（清）刚毅 着 

　　●目录 

　　序 
　　卷一 
　　卷二 
　　卷三 
　　卷四 
　　卷五 
　　卷六 

　　●序 

　　政事之端、纠纷万绪、不离乎吏户礼兵刑工、六曹之所掌、其所以布教施、令达上行下之文、一代自有程度、垂诸令甲、颁之薄海内外较若画一、无或差忒、受其成而考核事实、定其可否者、宰相尚书之职、而考其事所由起、则莫不肇端于州县、故有司百职、惟州县为可为、以其近民而得行其志也、亦惟州县为难为、以其事杂而弊窦易滋也、近世之士、稽古而不通今、身登仕籍、端坐堂皇、吏日抱尺许厚牍以请判、据案署尾、茫然不知其中为何事、而黠者乘之以因缘为奸、治术之颓废、由来亦巳久矣、予甚悯其所为、曾手辑吏牍程序各种、栞之于滇南藩署、命之曰牧令须知、以告世之学仕者、比以行箧所带无多、复续栞于晋、并增列居官莅政各论、刻既竣、客有执卷以难之者曰、愚闻为政以心不以迹、故单父鸣琴而治、淮阳卧而亦洽、若簿书钱谷、特吏胥之能事耳何仆仆不惮烦若是、予闻之蹙然曰噫客何论之傎也、三代而下、世风不古、诈伪滋多、科条亦因以日密、虽尧舜复生、不能无为而化、汉以尚吏而治、晋以清谈而败、时势然也、况迹乃为心之所寓、诗书者圣贤之迹也、政刑者德礼之迹也、即其迹可以推其心、未有废其迹而独师其心者、我朝□厯代之成法、参酌损益、一字一牍、皆有程序、其中杜渐防微厘奸剔蠹、莫不寓有深意、所谓道揆法守者、其在斯乎、有司苟能体立法之初心、随事考察、奉行惟谨、虽由此以臻郅治无难诸葛武侯名世才也、于军兴倥偬之时、日夜手治官文书、决十以上、皆亲阅之、欧阳文忠公大儒也、其令夷陵时、无书可读、日取破烂案牍读之、得尽知人情物理、后来相业、自谓得力于此、今之人无昔人之才识、而鄙簿书钱谷为不屑道、居其位而不知其职、食其禄而不知其事、一委之于幕客吏胥、其何以为政、且如客所言、周礼所载、如六职六联八成七事之属、亦与今时之条例无殊、若酰醢盐浆之所司、轮舆桃治之所掌、琐屑备至、独非其迹耶、而万古称为论政之经、客今以吾为仆仆不惮烦噫客何论之傎也、语未竟、客色怍舌卷而退、即书之以为序云、光绪十有八年岁在壬辰秋仲扎库木他塔拉氏刚毅书于粤东节署来都 

　　●牧令须知卷一 

　　长白刚毅子良氏着　　海土葛上达子材氏编订 

　　居官 
　　莅任（附告示） 
　　关防 
　　用人（附告示） 
　　陋规（附告示） 
　　书役（附告示） 
　　同寀 
　　赌博 
　　相验 
　　催科 
　　办差 
　　邮政 
　　听讼（附告示） 
　　弭盗 
　　荒政 
　　交代 
　　保甲 

　　○居官 

　　当官之法。惟清慎勤三字。宋吕文清之官箴也亦今时居官者所习知而能言者也。参执是以求之于今。辄不多得。即得之而往往深刻不近人情。或迂拘琐碎。不合世用者。则饰其貌而不课以□。执于偏而不会其通也。夫恶食敝衣。严气厉色。矫情以干誉者。似清而不可谓清。所谓清者。了然于义理之辨。绝去乎物欲之私。洁其心以事君。知有国而不知有家专其念以任职。不好利亦不好名。不以身家妻子纷其念。并不以毁誉得失扰其神。念清则神清。神清则心清。水之清者物可鉴。心之清者理自明。古来清白良吏。未有不明决过人。如赵广汉张堪诸人。发奸摘伏。有若神明。甚或虎负渡河。蝗不入境。亮节清风。感格及于异类。记曰清明在躬。志气如神。是则清之说也。首鼠两端拘牵文法颟顸以塞责者。似慎而不可谓慎。所谓慎者。立身不愧于影衾。图事必审其终始。事事为小民计身家。勿以喜怒恣威福。处处若鬼神之临鉴。勿以幽独昧天良。堂上一点朱。民闲千点血。知闾阎之利害如此。而一言一动。不敢不慎。况拖累株连于有意乎。天知地知尔知我知。念暗室之可畏如此。而一取一与不敢不慎。况明目张胆以婪索乎。慎于事而熟思审处。不至以妄念妄为败政。慎于身而守法奉公不至以黩货殃民罹罪。圣贤学问。以戒惧慎独为始基。豪杰经纶。以谨小慎微成大业诸葛武侯以旷世奇才。而自谓一生谨慎。是则慎之说也。轻动妄作。更张烦琐。逞才以自矜者。似勤而不可谓勤。所谓勤者。视国事如家事。时切绸缪未雨之思。视小民如儿孙。恒怀痛痒相关之念。虑传唤候质之废吾工作也。则审理不得不勤。虑饮博邪教之诱吾子弟也。则查禁不得不勤。虑旱潦之害吾禾稼也。则治水利不得不勤。虑盗贼之劫吾资财也。则筹保御不得不勤。身在一方之责。凡境内之土地人民。苦乐休戚。何莫非吾家内身内之事。念之者切。则所以图之者自无不勤。人之治一家也。于衣食田园之区画。以及子弟之教养。门户之守视。苟不躬亲检点。自安偷□。倚在奴仆。未有不至荡产倾家者。况以一州一邑之大而漠不关心。一在吏胥幕友之□弄。地方尚可问哉。人之才智。长短不齐。然才长而疏放废事。不如才短而勤恳奉职。语云。勤以补拙。勤则寡过。是皆勤之说也。清慎勤三字。分而观之。其义各有所在。合而论之。其源实由一心。为牧令者果能视国犹家。视民若子。不忍朘民以肥身。不忍贪婪以蠹国。则操守不得不清。清则志定神一。于民之利害得失。事之轻重缓急。思之深。虑之熟。持躬处事。不敢不慎。亦不敢不勤。今之人仕者。当听鼓之日。日夜计量缺地之肥瘠。奔走要津。伺候颜色。而于所谓立身之道。报国之忱。勤民之隐一切置之度外。一旦得官。持筹握算。惟利是图。宫室车马之奉。妻子田园之计。纠结胸中。神魂颠倒。其节不清。其心□昏昏如醉。尚安冀其慎且勤哉。即有一二自好之士。矫情自强。务为风厉。而听讼断狱。未能公明。尸位素餐。事多废坠。或更迂疏乖谬。执拗成性。卒致偾事病民。论者甚且谓廉吏而无才。不如贪吏之能了事。夫岂真廉吏之不能有为哉。盖彼之所谓清者。大半藉为邀名之讣。以图引进之阶饰其貌而不矢以实心。遂致执于偏而绝少全诣。要之居官之道。能时以忠爱为念。清慎勤自相因而及。其理本属一贯。若惑于名利之私。即似清似慎似勤。而其心不可问。卒亦不免于厉民病国子故因吕文清之言而备论之。 
　　夫官有大小。民闲称谓不同。惟牧令民称父母何也盖因其有教养之责。与民休戚相关。故称其父母。使其顾名思义常存惠爱之心。为牧令者。当以目前之赤子。如膝下之儿孙。民之所好者好之。民之所恶者恶之。恶丁役之虐我民。则管束不得不严。恶盗贼之刦我民。则缉捕不得不力。恶差徭之累我民。则支应不得不减。恶稼穑之苦我民。则催科不得不慎。恶荒歉之乏民食。则仓储不得不备。恶旱潦之害民田。则水利不得不行。恶词讼之妨民事。则审理不得不速。恶异端之惑民心。则查拏不得不紧。亲民之官。要将亲字做到。时常下乡。与百姓课晴雨。谈闲话。劝勤俭。戒浮惰。贤者礼之。愚者教之。嘱其勿争讼。勿赌钱。勿妄为。勿窝匪。□之以孝悌。勉之以耕桑。设学校。宣圣谕。邀集绅耆讲求水利。编查保甲。建立社仓。开垦荒田。即山泽园圃之利。鸡豚狥彘之畜。亦皆为之经画。鳏寡孤独废疾。亦皆为之养赡。作此仁民爱物之事。不负父母斯民之称。今之官府。多有深居简出。小民终年不得见面。即或出署下乡。前呼后拥。鞭橽交加。小民视之。较若神鬼。欲求其书差家丁之不狐假虎威。鱼肉乡民。岂可得乎又有一等不肖之辈。本无循良之心。既不思官守应如何而尽。又不讲政事应如何而举。巧于钻营。工于窥探到任之初。巧立名色。事无大小。铺张其词。似乎颇有作为上司被其欺朦。于是许之。小民被其□骗。于是称之。迨数月后。遂致因循。文过饰非。毫无实济。案其存心专以欺世盗名为事。此近世巧吏之技俩也。 
　　居官先以操守为根柢。若不慎守官方。以安淡泊。自谓巧取尚可抵饰。人不及知。事无大碍。岂不想我一贪鄙。左右内外。藉此得以分肥。始分二三。继分五六。甚至因而挟制。无所不为。且官一失节。讼者无不以贿赂互相□诩。即未尝得贿之案。亦冒贿名。其行贿者。又好虚张其数。如得赃数百。必曰数千。物议□传。声名狼籍。一列弹章。身名俱败。官陷于法。若辈脱然事外。切不可偶听怂恿。见利忘害。常见居官处世。不能达观。将为身家计。及日后计耳。曾莫知人生百年三万六千日。退归林下。上寿只余世年。所剩不及万日。自奉俭约。何用许多银钱。若子孙贤而多财。则损其志。况未必贤耶。唐张嘉贞曰。良田美宅。身后皆为无赖子弟酒色之资。至哉言也。既不用多钱。又何必贪多务得。徒费心机。自寻其累。不亦愚之甚哉。或曰瘠苦之缺。其势不能不有所取。窃谓缺之美恶。本无一定心以为美则常美。心以为恶则常恶。即如京官之禄。四品以下。不过百金。全家度日。均赖于此。有不足者。亦有有余者。外官进项极苦州县廉俸不下千金。何以人人不足。葢因徒尚排场。虚縻□应。不能量入为出。遂至亏缺累累。由此观之。俭可养廉。并非虚语。 

　　○莅任（附告示） 

　　居官办事。宅心于中。着脚于庸。以义理为权衡。方能类万物之情。成天下之务。若主宽主严。即为偏见。涉利涉弊。皆是私心。朝廷设官。凡所以为民。但能有益于民。不悖于理。不碍于公。则宽严水火皆足以为仁。不能因民而利。则刑名弼教适足以为病。若夫偏执已见。博务虚名。不以民事为事。不以民心为心。恐纵弛与严刻罪相等。好事较误事害更甚。即如修葺城垣。平治道路。疏浚河渠。开垦荒田。此皆国家旧有之常典。水旱平粜。荒年赈济。亦系朝廷轸恤之殊恩。劝之以孝悌。本小民自有之天良。勖之以耕桑。固闾阎各尽之职业。而乃谓之兴利可乎。至若盗贼奸宄。法所应诛。土豪恶棍。律所不宥。诛盗贼、惩恶棍。而可谓之除弊乎。夫有兴利之心。即有不利之害有除弊之念。即为启弊之端。惟当官言官。所居何官。官守应如何而尽。所司何事。政事应如何而举。受事之初。先将应办事件。饬房逐件开单。详细查询并将各色卷宗。每日公余之便。检阅数件。不二月闲。署中应办之事皆了于胸中矣。然后亲到所属各乡。采访土俗民情。因地因时次第清理。至于额外之陋例。非分之索求。以及行户之支应。差役之垫办者。更须出示蠲免。官不妄取。他人无所掣肘。施为既有规模。何患烦剧难理。上司知其干济可任遇事不至驳诘。闾阎知其实心为民。动作不至谤讟。此皆行吾心之所安。尽吾分之当然。并非由外求而得者也。今人行政不务道义。非严刑峻法。即姑息弛纵。非违道干誉。即背公见好。曾不知严刑虐民。姑息养奸。干誉必致败名。见好适足招怨。皆非居官行政之道也。 
　　牧令所司。刑名钱谷二事为先务。刑钱而外。又有一切交办事宜。到任之始。即严饬各该经书。先将本州岛县收支正杂各顼清册造具。核明其有若干款目。何为正款。何为杂款何归内销。何归外销。何款应征若干。应解若干。有无平余火耗解□。再查前任巳征巳解征存民欠各若干。有无批回领状是否相符。取具前任委无遗漏切结。遵照交代章程。开单通禀。庶免因人受累。一面查点监禁人犯共有几名。讯明各犯罪名。何时收禁。何时管押。又将禁卒按名点验。其中有无老弱。是否独子。防其故纵罪囚。以年老独子者承当。得邀收赎留养。致陷本管官处分也又将前任所理词讼案卷查清。巳结几件。未结几件。巳结案件。曾否详销。开单通禀并将前任所出差票。按簿核对。如案巳结。票未缴销者。立即追缴。以免差役藉票诈索。致酿事端。又查前任奉到札查各件分别巳结巳详。巳结未详。尚未完结各件数。开单具禀。至于地方情形应兴应革各事宜。俟查访明确。再行禀报。 
　　州县事务纷繁。各项号簿。不可不立。每日奉到各宪札文。另立一簿。阅后登记。应申覆者。饬房办稿。即行查明申覆。应遵办者。即行查办。切不可拖延。致于札催其邻封及武营移文。亦须立簿。随时登记。分别紧要次要常件。勒定限期。办理移覆。切不可以为无关紧要。置而不理应办刑名案件。另立一簿。分别在保在传在押在监枷号。各犯案由罪名。随时登记。在保者几时取保。的保何人。在传者何日票传。票内几人几次。在押者因何案由。几时看押。看押何处。在监者几时收禁。所犯何罪枷号者几时枷示几时应放。皆当分案注明。不时翻阅应办钱谷事件。亦须另立三簿。正项一簿报部杂项一簿。不报部杂项一簿。分别内销外销款目。注明巳收巳解征存民欠数目。不时查对回批领状。以免错落。至于日用银钱。亦应立簿。除养廉另存宅内。以备不足之需。其正杂钱粮。系应解之国课。万不应挪用。如内有坐支廉俸役食兵饷。例应作正开销。不必入于流水簿内。至于加耗平余及一切照章陋例。为进款。署内火食。幕友□修。家丁工食各役赏项。书院膏火。各庙香资及摊捐销两。为出款到任算核明白。量入为出。簿内开写管收除在各款数目。每日查阅。分别缓急轻重动用。自不至困苦窘迫。顿起邪念矣。 
　　莅任之初。于地利民情。山川形势。诸多未谙。必须愽访周咨集思广益。故绅士不可不见。然绅士品行不同接交更当留意。如遇品学兼优者。应虚心礼貌。细询合邑民情土俗。水陆山川。大路小道。及邑内几卿几村。某村居山。某村临河周匝几里。烟户若干。有无书院义学义仓及育婴堂。现在何人经管。如何章程。再问城池大小。所辖若干里。何境毘连。何处要隘。内有塘汛几处。弁兵若干名。随时记写。再与乡民考核。如遇劣绅。亦不可拒绝询事考言。权衡在巳。其来说办地方事宜。则询其于小民有无利益。有则查明行之。无则正言阻之。如其嘱托公事。或传递呈词。则当答以例有严禁且公事应在公堂办理。不应私行授受也。惟公正绅上。每难惠然肯来。下车伊始。即先出示 
　　其示曰　为博采良谟以臻治理事。本州岛县身受国恩。抚字斯土凡耳目所及思虑所到者。莫不竭力尽心。兴利除弊。以冀裨益百姓。用副朝廷轸念民依之至意。惟下车伊始。于闾阎之休戚。地方之利弊。尚未周知。绅□耆老。生长此邦。必能见闻较确。本州岛县愿与虚衷讨论。以广见闻。而资集益。合行出示晓谕。为此示仰阖属绅民人等知悉。凡有关一乡一邑之利害。并非一己之私心者。不妨来署具陈。以便采择兴除。果能匡救者即吾良师。直言者即吾益友。切勿以谀词私意。妄思尝试。致负本州岛县殷殷求治之心。是为至要。切切特示。 

　　○关防 

　　凡在官守。迫于词讼。苦于钩稽。困于朱墨。往往闺门之内。类不暇察。子弟不能皆属贤明。至有为胥吏家丁引诱。受人贿币而不知。及至查出。不能措手。皆因关防不严之故。居官最系苦事。不但子弟不可任其在外游逛交结。即外面各色人等。亦不可纵令时常入署。以防其在外藉端撞骗招摇。本邑绅衿商贾来议地方应办公事。不能不见。必接于官厅。葢十目所视。可防其妄以关节欺人。意外之虞。不可不虑也。 

　　○用人（附告示） 

　　州县为民之父母。孰不以子民为念但左右前后之人则不然。予作秀才时。常闻搢绅先生言。幕友家丁官亲。必当择而□之其后周厯各省。熟观幕友官亲家丁之所为。始知其言足以为法。然知人最难。与其择用。不如不用。不如少用。若幕友品学兼优者。固不乏人。但一入官府。家丁书吏。又不能不连络一气。少或隔膜。致招腾谤。百般掣肘。此馆不能一朝处也。不得巳同流合污因循隐匿。鲜能尽心匡助。其卑鄙妄为者。更无论矣。若官亲有志之士。皆能自立。不肯随人作活。其区区委身于我者。多非理事之人。在家乡。畏官人。在署中。管官人。犹之乎以羊将狼。安能济用。其心术不端任性妄为者。更难言矣。家丁明白谨慎。见利思义者。十无一二。大半好吃懒作者居多。孜孜为利。择肥而食。横足而。行旧染积习牢不可破。倚势虐民。招摇撞骗。勾串书差。表里为奸。民被其欺。则怨官。官被民谤。则怒民。官民交疾。治道难问。上游查知参撤。而主人翁尚不自觉。乃曰我到任来。逐日忧劳。励精图治。何期有今日之参撤耶。若辈自知主人因伊所误。欲卸巳过。饰词而对日。主人在此。绅民感激。颂声载道。皆因梗直。某事拂上游之意。某人于上游中伤。故有今日之事也。主人翁深信不疑。至死不悟。呜呼、不亦愚之甚哉。更有官亲家丁。怂恿谋利者。谓如何巧取。人不及知。事无大碍。若辈藉此分肥。始分二三。继分五六因而挟制。物议喧传。一列弹章。身名俱败。若辈脱身事外。或另投痴主。或席卷而归。回至家乡夸耀里党。则日自然之利。官之族邻。见若辈获此重利必曰主人不止倍蓰。殊不知除去往返川资。日用应酬。所余无几。而族邻无□吹求致生觖望。此余目睹之事也。然则不用若辈。每事躬亲。其势不能且刑钱书启各席。不能无人经理当择其品学兼优者。各延一人足矣。其余名目。皆可毋论。若官亲难却只可留署饱食燕居。不可干预公事。亦不可任令在外游荡。议论是非。至于家丁。多用一人。多生一弊。总宜少用几人多给工食。惟令供驱使。不令管公事。至于签押稿案等名目。择各居经书内老成者充当官办事。吏应役。□天下之公义。到任之始。先发告示。 
　　其示曰　为晓谕事。本州岛县素性狷介。不受请托矢志冰清。自严衾影。今莅任是邦。所廷幕友。专为襄办笔墨。经□书启。并不干预公事。随带亲族家丁。亦不许在外游荡交结。惟恐无藉棍徒。诈称本州岛县亲族家丁。撞骗招摇。一经查出定行严惩外。令行出示晓谕。为此示仰阖邑军民人等知悉如有诈称本州岛县幕友家丁。以及亲族人等在外招摇撞骗。欺压良民准尔被□被欺之人。拦舆喊禀如乡愚不懂报官。亦准乡约地保带同来署呈诉。倘乡约地保。知而不举查出一并惩办。特示 

　　○陋规（附告示） 

　　州县俸廉无几所人不偿所出。不得不藉资陋例。然陋例不同。有可对人言者。有不可对人言者。凡不可对人言之陋例。则当除之无疑。其可对人言之陋例。亦当次第清厘。去其太甚。即如署内铺陈。及日用一切什物。若苛派民闲。累及商贾于官有些□之益而民受无穷之累。纵使自置。所费无多。何苦染俗吏之积习。谓旧例应有。徒以供胥吏家丁之□壑也。到任之初。即应禁止。 
　　其示曰　为晓谕事。照得本州岛县署内日用一切及薪水菜蔬等物不得不买之于民。因念尔各行铺户。携货远来贸易营主。原为挟本图利。本署所用一丝一粒。俱按市价发给银钱□不赊欠。亦无亏短价值。倘有土棍诈称买办人等。强买强赊。或署内家丁差役。借端苛派。勒欠钱文者。查出惩办外。合行出示晓谕。为此示仰阖邑商民人等知悉。如有前顼情弊。准尔被欺之人喊禀尔商民等勿得瞻狥情面。有负本州岛县体恤之意。特示。 

　　○书役（附告示） 

　　州县六房之设。各有专司。官以一人兼统羣吏。不能不随时随事留心。查其明白谨慎。公事熟悉者。婉言勉励。切不可议论私情。至若差役。鲜有守分之人。其势若虎狼。视民为鱼肉。驾驭稍。松到处滋扰。惟有宽猛相济。重赏严罚。到任数日须要点卯。书吏中择其稳练者十数名。分派各房应役。差役中择派十数名。听候役使。切不可滥派多人。殊费防范。俗云署中多一差乡里添一虎。派定出示晓谕。 
　　其示曰　为通行晓谕事。照得本州岛县书差人等。原有定额。本州岛县于某月某日。坐堂点卯。按照额数派定书吏某某等几名。分房应役。皂隶某某几名快手某某几名。头役某某几名。在署听差。并令伊等互相环保不准在外滋生事端。其余均经斥革。合行晓谕。为此示仰阖州县商民人等知悉。倘有业经革除。及原来卯册无名之人。在外诈称本州岛县衙役。鱼肉乡民。诈索商贾者。准尔被害之人扭送喊禀。立予惩办。决不姑容。特示 

　　○同寀 

　　同僚其事。岂能尽如己意一人所见以为是。未必即是。一人所见为非。未必即非。当求公是公非。和而屏其偏党之私。公而去其邀誉之念。自然少所窒碍。若一存私见。在在生疑。事事掣肘。无论何人。鲜克有济。又见文武同城。各分畛域曾不知文武虽各有专司。而事是朝廷之事。兵皆朝廷之兵。民亦朝廷之民。犹如手足指臂同在一身。岂可存彼此之见。分畛域之形哉。即使互有短长。亦当各尽各心公办公事。武官粗率。却是本色。虽目不识丁。而义勇胆畧皆是文采。但能志秉公忠。心向 
　　君父。即是同道之人。大凡勇敢直前者。性多鲁莽。不晓律例。每多误违旧章。不妨直言告知。婉言劝阻。其心自能悦服。即如禁赌捕盗等事。预先商酌。拟定章程。会衔出示。文武未有不和衷共济者也。 

　　○赌博 

　　游惰之民。人皆深恶。赌博之人。不止游惰而已。荒弃本业。荡废家赀。品行流于卑污。心术趋于贪诈。鬬殴由此而生。争端由此而起。盗贼由此而多。匪类由此而聚。其为人心风俗之害。不可悉数。上屡颁严禁之条。而此风禾息者。总因开场聚赌。差役得规为之包庇。家丁贪利为之暗通。有司既有化民成俗之责。而乃悠悠忽忽视为泛常。故纵丁役得赃。任听赌棍作此坏风俗。惑人心之事。安辞溺职之咎。予莅任惠潮。访闻某处访有赌馆。即随带二名衙役。亲到赌馆。并不喊捕。赌匪见予衣冠亲临。皆抱头纷窜。惟有开场赌棍二三人尚在。予令衙役扭解来署。枷责示众。如此拏办三四次。赌风自息矣。 

　　○相验 

　　州县勘验命盗重案。总宜迅速。使原被不及商谋。则真情易得。常见各州县中命盗案件。呈报到官。胥役视为奇货。先有干当衙役。作为前站。播弄是非。勒派规费。种种吓诈。不可枚举。我辈忝居民上。为民父母。既不忍使蠹役食子民之肉。勘验尤当立即亲往。检验尸伤。只带仵作刑书各一名。差役二名。仆从一名。足矣。接到报呈。即当堂吩咐原报之人。本州岛县几时到场。并无前站差役。所有跟随人等。夫马盘费。均由本县发给。不淮需索丝毫。倘尔等私相授受。查出必然与受同科。如此办法。胥役不暇吓诈。其尸亲事主心服亦不忍逞刁讹赖矣 

　　○催科 

　　州县催科。不宜不细心。小民俱有天良。谁敢抗违正赋。其中因贫拖欠。或逃亡无著者。固所时有。而绅衿包揽。柜书侵蚀。粮差入已。捏报民欠者。其弊不一。州县寻常下乡。携带粮册。招集乡民闲谈。无意中询问某村某姓应完粮田若干亩。每亩完粮若干升。每石粮。纳银几项。其有若干银数。每忙分作几卯。是否自封投柜。抑或托人代完。现时曾否完纳。逐一询明。随手注册。然后分卯比催。如有两忙逾限拖欠者。查明花户姓名。及所欠下银数。张贴告示。晓谕通知如有以完作欠。以少作多者。准其本户告理。更出其不意。摘户传问虚实。究出弊端。立即严办。庶小民无重纳之累国课无亏欠之虞。催科不扰。而抚字亦在其中矣。 

　　○办差 

　　州县办差。最非易事。大宪过境。并不吹求。而左右随侍之人。实难酬应。稍不遂其所欲。辄相与百方挑剔。或于窻外布散流言。或于酒菜搀和盐醋。或将铺垫暗中撤去。或捏称灯烛夫马不齐。诡诈多端。总至激成宪怒而后巳。甚有本署家丁。勾通索诈者。索我之本无。要我之所缺。主人不使若辈打点。终不能止。既要破财。又要讨气。此予目赌之事也。凡遇上宪经临。先探明幕友随员跟役需用夫马若干。有无小费。应用毡彩床桌器具。均须备齐再择明白良善家丁。预先派定伺候。各有专责。尤须亲眼各处查看。诸事齐备。探有确信或在交界迎接。或在郭外郊迎。宜看差酌量。俟宪驾入馆谒见毕。仍在左近照管。如有跟役人等格外需索。轻则量力应付。重则婉言回复。或有跟役家丁争吵总宜和颜劝慰。并申斥自己家丁。凡事不激不。随全在一副真精神料理耳 

　　○邮政 

　　州县邮政。亦宜讲求。冲途驿站。设有兵房马牌背包送差兽医喂马人等。宜选诚实可靠者。妥为经理。购买马匹。各随其用。官坐则取其德性驯良。紧差则取其脚力驰□背包则取其骨坚力大。散差则仅备驱策而巳所需草料喂养。宜不时查看。分拨马匹应差。宜劳逸适均。无论何处公文。应随收随递。遇有紧要事件。更宜迅速。毋稍迟延。并随查取收管时刻有无迟误严定赏罚。并饬将接收上站时刻。注明汇报。庶免因人受过矣。 

　　○听讼（附告示） 

　　州县自理词讼。不过户婚田土。视为无关紧要。而小民身家即关于此。常见一纸入官。经旬不批。批准不审。审不即结。及至审结。仍是海市蜃楼。未彰公道。徒使小民耗费倾家。失业废时。所谓民刁俗悍者。恐未可尽咎之民。州县放告收呈。须坐大堂。详察真伪细讯明确。如审系不实不尽者。则以 
　　圣谕中息诬告以全善良教之。审系一时之忿。及鬬殴并未成伤者则以戒仇忿以重身命教之。审系同村相控者。则以和乡党以息争讼教之。审系同姓相控者。则以笃宗族以昭雍睦教之。审系口角细故。无关重罪者。则查出律例以告之。如此开导教训。讼未理而自息者过半矣何也。所递词状。十纸之中。有二三虚诬。此则掷还可也有三四细故。此则开导明曰退还可也其余三四纸。批准即传。传到即审。一审即结自然案无留牍。亦保全无数身家。种德匪细。其中所写。不能尽实。所告之人。非皆在案。批语不可太实。传人必当择要。如遇案由重大。或情节疑似。一时不能了结者。则当平心推求切不可性躁怒发。刑逼枉断夫物不平则鸣人不平则讼讼者不平听讼者若亦不平所断安得而平耶听讼讯供总使其理穷词服。倘理穷而词不服。然后加刑未晚。讯明即行取供。成见不可有定见不可无。应办何罪。当取何倛以免倛勘不符上宪驳诘也。讯明罪应监禁者。随收随出榜示。名下注写案由。一人监禁。全家不安。非万不得已不必禁监。狱中必须不时暗查。严禁凌虐打埽洁净。暑天痧药冬天绵衣。及犯人患病看症。皆应检点。案结开释者。亦出榜示。名下注写释放日期。以防差役私押需索。无论案情大小。案结当堂开释。当堂缴销差票。是为至要。倘有图告不审。或原被始终不同到案者。多因讼棍播弄。差役串通。一面将原役枷示门外。一面将讼棍出示严拏。自必人到案结矣。
  </div>
  <div class="pagination">
   <span class="current-page">
    1
   </span>
   <a href="牧令须知_page2.html">
    2
   </a>
   <a href="牧令须知_page3.html">
    3
   </a>
   <a href="牧令须知_page4.html">
    4
   </a>
   <a href="牧令须知_page5.html">
    5
   </a>
   <a href="牧令须知_page6.html">
    6
   </a>
   <span>
    ...
   </span>
   <a href="牧令须知_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
