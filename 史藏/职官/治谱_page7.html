<!DOCTYPE html>
<html>
<head>
    <meta charset="UTF-8">
    <title>治谱 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>治谱 - 第 7 页/共 22 页</h1>
    <div class="content">
　　一状内事情、既审明白便取口词、如某一事、原是如何起衅、如何争论、某是某非、即照犯人情节、直书不妨、尝见初仕难于下笔、为其不文不知其不必文也 

　　○听讼五 

　　一口词亲笔注定、即明白说知犯人某何罪某无罪某断令如何如系事多日、人犯有认得字者、当堂将口词发下与看、如不通文义、只当堂说罪名断令使人人明白则吏书不得诳骗犯人。 

　　○听讼六 

　　一招拟之诀招不离审审不离情情者、人犯曲直之情也、审者、问官口词审语也、招者、招书据问官口词、衍之而为犯人自招之语、如一问得某某不合之类是也、上司驳问多系招词与审语矛盾书手得钱。或将年月以后改前。以前改后。情节以轻改重。以重改轻字句之间动关颠倒官府一时不察辄令誊写、上司见之前后参差如何不驳故凡审语既定。湏令招书照。依审语节节衍长虽文可衍□意则不可改故曰招不离审也。听审人犯。其理或屈或直、其罪或重或轻、其情或大或小、其故或明白败露。或迹不 【 细】 可见。而理则可知。所谓情也。问官听讼。业巳得情。而或下笔不达。或尚未得情。而辄尔臆写。此等矛盾之处所谓审离情也官府审语湏一一将犯人情状描写如畵方可谓审不离情。然有司知此。既要合律。又要全情。则不但审不离情而尤玅于移情就律若情不移则律不合圜土皆死囚矣至于移情最玅之处又不但移犯人之情而且移阅者之情就我作者之情文章至此一字一思。一句一巧。所谓智者识精仁者心苦方得毒心拙笔及不耐烦人、不可语此阴骘觧网之道也、○招书呈招稿进衙、仔细参伍细改。如审语当堂未审不妨并改。总之以停当精细为主 

　　○听讼七 

　　一口词中有审语参语不同如审得某以何事起衅、遂至忿争、各叙始末、此审语也、案也、审语后、又参看得某某谁曲谁直、或用骈丽语、此参语也、断也、有前面审语内即兼用断案不复用参语者、有不用审语、招叙明径用参语者、有参语、或对偶、或不对偶者、活变在人、不可执一。 

　　○听讼八 

　　一参语不可不留心、我辈之所以自见者、正在于此、如□某罪、即详其所以得罪者为何、开某一罪、即详其所以应释者为何、固不必太弄学问亦未可草草不文又不可浮泛而不切于事情序事简而明议罪确而当此老吏深文。可与知者道也。 

　　○上司自理口词大小之各异 

　　经繇上司大事、若强盗人命、侵欺钱粮之类、此等审语、湏在退堂静坐时用心仔细查做、如其未妥、遅二三日不妨、所谓担遅不担错也若虽系上司事而不甚关系。又事无可疑。则据案成之。立使犯人共晓。若虽系本县事。而到底经繇上司恐系刁棍必有后言仍宜退堂做若不必经上司、而事关两家钱粮利害、视官笔迹以为断令者、宜当堂书审语立案若事小择紧关情节。批一二句在原状上、便是。不必审语。事更小。责而逐之便是虽批亦不必矣 

　　○供招申报 

　　一自理词讼、有审语者、当堂即写■〈糹帋〉赎罚谷单、及登号簿、一二日后、随令书手做一小招拖行立案、无审语者、止令取供书手、照所批定纳纸纳谷单登号、即将无罪之人吩咐先出余后出、赎重者、差皂隶押催、不必取保问之歇家便是。赎轻者。口问歇家在何处。即于地方名下督取。均不许皂隶地方借此苛索。大书告示、事发重究不饶犯人有愿实时完官者。吩咐库吏即收。皂隶免差。○按军罪系两院发落徒罪系道尊而上方可发落、故徒赎之名、即太守不敢定者、今有司辄问徒赎、自行发落、殊可骇异、近有功名之士、自理词讼、多问徒赎、申司道以图迎合、甚至有本无徒赎之人、捏鬼名以申觧者、谐世虽工、终不若遇应徒者方行申报之为正大也近有善宦者。凡自理词讼遇刁徒强顷讼师不服县官责罚者察言观色觉有可异即。将此起申招府堂详内云事干刁棍重情合庑申达本府本府详允后。如此人再告上司批府。亦难反汗。致谤县官。如批各厅彼亦相谅决不相反亦谐世中一制奸法也 

　　○上司分赎 

　　一词状中有一事而抚按同准者、抚按批允后、系两院分赎、有一事而抚按塩漕屯河诸衙门同准者、看系何衙门同准、即系几衙门分赎、司与道亦然、惟司道则不与各院分赎、虽同有状、不过院允后报之耳、书手麄心最易忽畧遗忘大详中如遇此等分赎衙门。湏要剔明一句云除将本招通详某院某院候详外今具招详文册。伏候本院照详施行若遗此句、则他衙门允后、几处俱不准分赎、湏州县代赔、不可不知、 

　　○当堂定罪湏知 

　　百姓观望官府、第一在当堂定罪凡遇情节无干者免供、审过即先吩咐出去或虽可恶、而贫弱不能上罪者、杖罪无力的、决量责过、亦即吩咐先出、此两项人、俱不必令之上堂恐观望者不知以为都畵供问罪也余应问罪者、如情节应杖、即写杖字在供单上、不必查律是何条杖罪、盖近日问拟杖罪通用、多只引律中不应得为而为之事理、重者杖捌拾、大诰减等杖七十一条、其人所犯本条本律槩置不引但惟有力稍力之殊。则当堂湏吩咐明白。恐犯人不知。招书诓吓之耳。若酌量情罪重大。合应拟徒拟军者。此等后来。虽要贴本律本例。然当堂且只管写徒字遣字在供单上吩咐明白亦不必查是何条徒律何条军例恐时候躭阁。观望不雅。其应贴某条徒律。某条军例俟。招书呈招稿日。将浮签贴在律例上。仍多择几条并将应徒应军之故写在签上送览备酌看用何条如此则斟酌停妥贴律例处既当而书手当堂禀事之故智亦可革矣切不可听其持律在旁。以甞官骗人也。若夫强盗人命。关系死罪。最属要紧。当在未审看卷之先。即令招书折本律一门。参伍细看。便自分明。不待以后始查律矣。 

　　○查旧招体式 

　　一取供书手、多是欺官不谙事体、若平时巳讲过律令、习过招议、此辈自无所容其奸、若平时于招体、通未留心、其法亦易、试取房科巳允招二三篇细看招议之体即不难晓 

　　○律例之殊 

　　律自　高皇以来　钦定、其中凌遅斩绞徒杖笞罪今恒用之、流罪不多用矣、例则历年增定、凡附于各律之后者皆是、例多军少死不言徒杖○按律者旧律、例者新例也、有律重而例改轻者、如监守自盗四十贯律斩。而例不至二百两者。止问军是也。有律轻而例改重者。如威逼人命。律止断埋葬十两。本犯杖罪。而例中如有重伤致命痕迹。虽系自尽。仍问军之类是也引律则不引例、引例则不引律、临时在人酌之、 

　　○赃数定死军徒杖分别大畧 

　　凡律中称贯、系　国初所用钞贯、非银亦非钱也、每钞一贯为一千文、　国初极严侵欺钱粮之禁、而钞法通行价值亦贵故侵至四十贯罪即问斩□来钞法不行改律时每钞一贯、止值银一分二厘五毫、四十贯止值银五钱耳、建议者、以为五钱论死、于法太重故虽不敢改　祖制死罪、而谓之杂犯死罪、杂犯死罪、但准徒纳赎耳、较之无力徒罪、的决摆站、反觉为轻、故后又设例、凡腹里查盘地方、有侵欺至五十两者、引例充军、若钱粮系关边海、侵欺又至二百两者、则例中仍拟真正死罪、历年更改之故难以细考然此则更定大较也至于问拟人犯诸罪俱有本律易查。惟赃数多寡增减与徒杖分别之界难查。盖以律设于洪武三十年、维时将钞贯定罪、今日不用钞贯、不知准折银数多少、而律中多无注觧、加减又苦多条、初仕不知招书不明、错误种种矣、今姑摘赃数多寡增减与徒杖分别之界言之、如监守自盗之赃、律五贯 【 折银六分二厘五毫】 即杖一百、若七贯五百文、 【 折银九分三厘七毫五丝】 即杖六十徒一年、侵至四十贯、 【 折银伍钱】 即系杂犯死罪、准徒五年此监守自盗徒杖之界也。如诓赚局骗之赃律准窃盗论、四十贯 【 折银五钱】 杖一百五十贯 【 折银六钱二分五厘】 杖六十徒一年、此诓赃徒杖之界也。如恐吓取财之赃、以其近 【 细】 于强也、律准窃盗加一等论、则三十贯 【 折银三钱七分三厘】 即应杖一百、至四十贯 【 折银五钱】 即应杖六十徒一年、此吓赃徒杖之界也。然有遇例减等与大诰减等之殊焉。杂犯死罪。准徒五年。罪虽赎徒名实 【 明】 死罪。在京惟遇热审。在外惟遇恤刑。始减一等此谓之遇例减等。然亦俱系徒罪但以四年五年不同。纳赎分多寡耳若在外不遇恤刑之例。则不减等。但侵至五钱。即准徒五年。此杂犯准徒之有徒无杖与徒之五年多四年少者然也大诰减等者何。　　高皇□行大诰。开人守法惧罪之门使读而守之者。除死罪外俱得各减一等今人虽无读大诰者。然平常一槩引律则俱称大诰减等矣。有大诰减等。则凡诓骗之赃。虽系五十贯问徒而以大诰减等故必进至六十贯。 【 折银七钱五分】 方可问杖六十徒一年若不满贯。即至七钱四分。仍止算五十贯。减等止问杖一百也。恐吓之赃虽系四十贯问徒。而以大诰减等故。必仍至五十贯。 【 折银六钱二分五厘】 方可问杖六十徒一年。若不满贯。即至六钱一分。仍止算四十贯。减等止杖一百也。此诓赃吓赃徒杖分别之界也 【 按吓赃加窃一等论今因大诰减一等则有减仍同不加矣再照恐吓取财一款有亲属相盗逓减科罪云云则减等之外又有减等不可不查若只依前数仍不可拟徒诓赚局骗一款前诈欺内亦有亲属逓减科罪语引用亦无妨】 
　　○军徒死罪分。别之界再详后○侵欺钱粮者。自五钱起。至四十九两九钱九分止。皆问徒五十两满贯起。渐多皆引例拟军。惟边海不系腹里。二百两复又满贯、则拟真正死罪。至于诈人之赃虽多多系问徒查有情节最恶处。始引一例问军。死罪则无矣。此问刑分数之大较也金坛王老先生肯堂、有律例觧辨论律意之精、妙甚、此　　高皇仁至义尽之书、与春秋微旨同、不可不细味也、○枉法不枉法诸条定赃视此。 

　　○军罪不可轻问 

　　凡军罪犯人、要佥妻起觧、无妻者要与之讨妻、有妻矣、又要将亲支取保、仍差人送到彼卫、取有实收、方得结局、或抚按不知、批佥远卫、往返数千里□苦不可言者、中途脱迯、又将负累族人若侵欺钱粮子孙军、则世世佥觧、为害尤不小矣此不但一人之害。而一族子孙之害也。故凡问刑衙门如系徒罪不足以尽其辜者。宁可加责数十。切不可轻问军罪。慎之慎之。 

　　○大招看卷摘要法 

　　小词讼只看他杸到状词、对他原告状词有同处。此即真情也。又看原被词告诉相角之处此亦可揣得真情。将笔点出查问此处每每片言而服其余皆扯草凑篮事也若夫强盗大招其中有真盗、有假盗、有真赃、有假赃、有久拿、有新拿有阵获、有扳扯有盗口供、有捕役供有某衙门入、某衙门出、如此之类、犹如乱麻、新任当之、有脚慌手乱而已、此等大招。若止据卷混审纵审十次何能碧水分鱼令此心快慊湏要分付招书、将文卷预送呈览、其上司新驳词语。听审人犯名字。则大字写贴单上。衙中用一纸顺序横写各犯姓名每一姓名要隔四。五寸然后自家从招头细看到招尾。如遇某处某人阵获。即将此某处阵获。要紧情节年月摘写在某人姓名下。如遇某人某处起赃。即将此某处起赃要紧情节年月。摘写在某人姓名下。或系年月可疑。或系供扳可疑。或系赃证记号可疑。或系前后矛盾可疑。某衙门如何出。某衙门如何入一一将此真假要紧关系情节详细分款各书在姓名下且细加朱圈。以便查阅。如此则招中情节既一一无漏而紧关肯綮又一一分明出堂时逐一唤审。只问此摘出情节一单别将新供者。据案录出一纸回衙。又将上司新驳情节。再想再审。圜土始无冤民。且上司亦见吾辈心苦。此审大招最妙最要法也。○此与后审盗一段互看、 

　　○折杖 

　　上司批招内、有杖不尽辜者、往往批加责几十板及枷号一月、或桚指一桚之类、此等若复再提加责、从新又有一番骚扰、且本人不来、多系雇来市井棍徒、非体也、若径免之、则是不奉上司批文、非法也、故各处陋规、往往俱折银不等、谓之折杖、间有自好官府、每不欺问其实安保皂隶、往往交通私折、瞒官入已、故此一项虽。陋规而却亦有用用之何如、分付刑房、立簿一扇、每遇上司批到、即将枷责写上、照依地方旧例折多折少明注簿中、暇时清监、除已经允决重囚、有囚米外、又除未经定罪、有亲戚供送、或有手艺者外、余或远来驳审囚犯、或无供送冤民、每月将前银买米买塩菜若干每十日亲自一散其有一切囚犯医药洒扫。或整理漏坏打造器械之类俱取足于此、庶乎两得之矣如地方原无折杖之规。则每换皂快例有银一两二两不等。每参一吏。例有三两四两不等。海内多同。除买心红纸札外宜以此作杂用亦不妨 

　　○轻罚率属 

　　一自理词讼切不可多问不应。亦不可多批佐贰。问罪过多恐贫民无计。累及田地子女。事批佐贰。或重罚以厌堂官。又取过堂纸赎以自利。衙门人因而需索。或听嘱托。小民未免不得其平凡遇小事听其和息无大紧要者当时逐出择其情重者罚之即于起数内各衙量送一二纸俱在当时问完。即将片纸写出口词贴在原状上呈堂。为民省事多矣。本县允后。即将纸赎发该厅发落使之得沾余润免其暗接多呈之害 

　　○妙罚 

　　一自理词讼、有属富豪情恶、杖不尽辜者、轻则失之纵、重则不雅观不若藉其名于簿酌量三人两人使之修铺修仓及应整顿事。或多积本色谷上仓备荒名既不污兼足兴废妙事也。 

　　○比赎 

　　自理叫单差人比之太急大不雅观但查叫单之人有一二事未完者再不差遣彼自催速。又不可令之下乡问罪后。即令歇家认保。差人催之歇家。即可完矣。说见前、○按当堂已定罪名、日后有复称家贫、望乞减免者、如情真湏即减免、方于声名不害、但亦有刁皂刁歇。巳收银而倩人诉官者。减免后默记其皂歇一查之。查出重惩、以戒刁棍、□ 

　　○讼事宜敏 

　　一投文挂出起数、不论上司自理当日问完、不是强盗人命、中证即有二三不到不必等齐、问理后□觧人犯、佥原差起觧、应申候详者、发歇家认保无罪者尽发回、一日呈稿、一日誊真、一日起觧盖乡民住城一日、未免妨工费钱、又富家刁难贫者买嘱觧人、故意遅延、使贫者坐困、如犯前弊、该役重究 

　　○汇订词状 

　　一自理问过状、湏将状顺里顺甲、每一月钉作一簿、又一年汇作一簿令识字家人细查使一人而再告又告者则其人可知、惩一儆百、亦息词讼显、精明之一事也、 

　　○忌衙役传话 

　　一各处乡音不同、初到未必通晓、如遇闽地但令各写情节、参之词状、又令从容言之、不能说官话、不妨当堂写答问语或亦不甚相远、切不可令门子等觧说。一恐其因而说谎。一恐观者不察。以州县之权、尽在若辈也、然我辈吩咐下人亦湏从容明白。使听者易觧。 

　　○息怒缓饮 

　　一大怒大醉之后、切不可问刑、恐余怒宿酒尚在愚民又以不逊触之、或至重怒、民将不堪、且带酒问事。刁民反得借口、非羙名也、 

　　○恕不逊 

　　一愚民对理、不得意于官、多出不逊语、其凶悻之状、初听殊可骇、久之知其常事也、此可谈笑听过、切不可动气。动气而言者不巳。则将立毙杖下乎 

　　○赃罪宜慎 

　　问刑宁宽毋刻、若事在狐疑便未可以巳见入人之罪、死罪尤宜谨慎、恐上司拘定初问。后问不反前招。即此后得理巳是败家。甚之有毙于狱者。军徒虽非死罪。亦能破人家。多入人赃穷民力不能完或至老死。累及子孙。又以未完为吏书累其伤人害物不小。○按州县问人重罪、或有心迎合上司、巳非士君子之自处、若素性如此惨刻、不惟害人且自不利、盖人不可独杀天地鬼神必有报□、苟当事为宽大君子。又事体极练。且以我辈为忍人事从此败矣 

　　○出入准法 

　　一问事得情、自有一定之法非可以意见出入也、有少年好奇士、人出我入、人入我出、亦有专主出、专主入者、夫专主入、酷吏也、人皆知不可、惟专主出者、或多喜其觧网、不知禁伏凶人。所以保全善类也。语曰民之多幸国之不幸。恶人可使幸免乎。 

</div>
    <div class="pagination">
<a href="治谱_page6.html">上一页</a><span>...</span><a href="治谱_page2.html">2</a><a href="治谱_page3.html">3</a><a href="治谱_page4.html">4</a><a href="治谱_page5.html">5</a><a href="治谱_page6.html">6</a><span class="current-page">7</span><a href="治谱_page8.html">8</a><a href="治谱_page9.html">9</a><a href="治谱_page10.html">10</a><a href="治谱_page11.html">11</a><a href="治谱_page12.html">12</a><span>...</span><a href="治谱_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
