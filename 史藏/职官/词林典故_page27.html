<!DOCTYPE html>
<html>
<head>
    <meta charset="UTF-8">
    <title>词林典故 - 第 27 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词林典故 - 第 27 页/共 39 页</h1>
    <div class="content">　　宋制自学士以上赐金带者例不佩鱼若奉使契丹及馆伴北使则佩事已复去之惟两府之臣则赐佩谓之重金初太宗尝曰玉不离石犀不离角可贵者惟金也乃创为金銙之制以赐羣臣方团毬路以赐两府遇仙花以赐学士以上今俗谓毬路为笏头遇仙花为荔支皆失其本号也【归田录】按谈苑云居两制久者则曰眼前何日赤腰下甚时黄处内廷久者又曰眼赤何时两腰黄甚日重盖宋时重金最为宠异云
　　宋蒲传正在翰林因入对神宗曰学士职清地近非他官比而官仪未宠自今宜加佩鱼遂着为令【挥麈前录】
　　按苏轼谢入翰林表玉堂赐篆仰淳化之弥文寳带重金佩元丰之新渥指此
　　宋熙宁七年十二月诏翰林学士知制诰至中书枢宻院议事许系鞋遇朔望及不因公事依例穿执【续防要】
　　宋衣冠故事多无着令但相承为例如学士舎人蹑履见丞相往还用平状扣堦乗马之类皆用故事也近岁多用鞾简【梦溪笔谈】
　　宋百司申中书皆用状惟学士院用谘报其实如劄子亦不出名但当直学士一人押字而已【归田录】
　　宋玉堂之上惟上事受吏人贺礼始得正坐余虽承防亦须坐于东厢其副翰在西厢余依防只对坐或防食日旰之后同列出院当直学士茍已褫巾笏则纱帽靸履送至玉堂之帘下【续翰林志】
　　宋詹事初上叅见皇太子拜皇太子答拜庶子等初上叅见皇太子受拜【文献通考】
　　元
　　元初序朝玉堂清署谓之焕璧班【解酲语】
　　明
　　明翰林院朝房在午门外右第六区每候朝则殿阁大学士本院学士讲读官史官皆在焉詹事府朝房在午门外右第十八区府坊局官皆在焉鼓初严各诣左掖棕篷下序坐俟鼓终严而入【翰林记】
　　明圣节正旦冬至令节册封传胪遣祭等大礼俱用史官四员侍班是日四鼓入自中极殿露顶门外候上御中极殿内臣传开门进至殿槛外鸿胪寺唱执事官行礼三大节五拜三叩头余皆一拜三叩头候唱平身则先退仍出露顶门沿殿墙出中左门循廊上殿皆疾趋至殿中设乐处须宛转囘旋以防倾磕至铺毯处立定候驾过金柱下侍班【明词林典故】
　　按明馆阁相传云闻平而起循墙而走见乐而避遇毯而止盖指此云
　　明洪武中常朝御三殿命翰林官序立居文武第一班之后稍近上便于观听每遇上御奉天门则立御榻之左皆常服朝朔望上御奉天殿具公服随班行礼永乐初令内阁儒臣侍朝立金台东御三殿皆陛殿赐燕正统初内阁官始移下贴御道东序立本院官则序立丹墀之东第一班后御西角门亦如之若午朝晩朝之仪洪武时无可考者永乐中午朝御左顺门既陞御座内官设案内阁及本院官俱于案西序立晩朝或御右顺门仪节亦如之【翰林记】
　　明洪武三年定大朝防赐宴上殿者赐坐墩其退朝燕闲行幸之处勲旧之臣文学之官赐坐者仍加绒罽绣褥永乐以后御三殿或便殿行幸无不赐坐者【同上】
　　明朝仪同班序立翰林七品在小九卿六品之上宫坊六品在小九卿之上宫坊五品在大九卿五品之上讲读学士在大九卿四品之上惟让佥都少詹光学士在佥都之上【谷城山房笔麈】
　　明学士在朝失仪不面纠【明词林典故】
　　明常朝御皇极门即轮该日记注并编纂官三四员列于东班石栏铜香罏下各科给事中之上或午朝御皇极门列于御座西稍南随从记录凡封稿之日记注与编纂官于东阁门外分左右如常朝仪候中堂入东阁先记注官入分左右揖次编纂官入揖随中堂同入右房记注官收起居注编纂官收六曹章奏入柜封完出东阁再揖如前候中堂出门柱边揖别复入东阁记注一揖与编纂一揖而别【见闻录】
　　明日讲官初入讲筵俟班定跪致词云新补日讲官某官某人叩头见致词毕三叩头其陞迁等事遇免朝日即于讲筵致词【明词林典故】
　　明经筵翰林春坊等官及国子监祭酒二员进讲翰林春坊等官二员展书【明防典】
　　按明防典又有月讲日讲仪玉堂纪事云每讲读与上共一几几上只书一本讲官凭几倒看传讲杂记云儒臣讲读内侍先置书册在几案上掲开乃用牙箆指与讲读一页尽儒臣执牙篦立俟内侍掲过复讲读玉堂纪实云每读书讲书时中官执小架架上有金钱自左移右以纪遍数缀录云文华殿设金鹤香罏于寳座之南左右各一案上置书镇以金尺知经筵官等俱绣金绯袍展书翰林官等俱青绣服春明梦余录云讲官失仪旧制出班请罪得面宥嘉靖六年以经筵乃讲学亲贤之地一切差误令侍仪纠举退而具奏免其自请长安客话云经筵讲毕輙命中官布金钱于地命讲官拾之以为恩典宣徳中景陵怀金钱至史馆撒之于地诸讲官拾取李时勉独正立乃呼之前赐以袖中金钱震泽长语云经筵初开例有白金文绮之赐史成进御亦晋秩加赏如先去不効劳绩偶值书成即得霑恩数故有经筵头修书尾之谚皆故实也
　　明洪武二十九年五月初命詹事府翰林院官于午门内出入者各给牌为验已而罢之使近侍官得日至便殿奏事【翰林记】
　　明翰林院官与詹事府坊局官多互兼职事以品秩尊卑为序若非兼职而同品秩者先书本院官然后及詹事府坊局官如学士则序于春坊大学士及庶子之上侍读学士侍讲学士则序于谕徳之上侍读侍讲则序于府丞中允之上修撰则序于賛善司直之上典籍先清纪待诏先司谏录事通事舎人盖亦然也此为修书考试等事书职名而言若平居相与则惟序齿【同上】
　　明翰林故事凡同寅皆尚齿与诸司不同然必以类分学士自分一类读讲自一类修撰编修检讨自一类等级截然不紊【水南翰记】
　　按李东阳云今之诸曹百执事各有长属以法相视事有禀白可不可则唯唯而退其势分悬絶固然也惟馆阁以道徳文字为事虽师保耆宿位尊望重亦与后进之士相賔主下上论议訚訚侃侃各中其度情交而义逹喜有庆行有饯周旋乎礼乐而发越乎文章倡和联属亹亹而不厌此词林之盛事也
　　明正统七年院署落成掌院事学士钱习礼不设西杨南杨公座曰此非三公府也至期二杨以闻乃命工部具椅案礼部尚书胡濙定位次左设大学士三座学士一座而读讲学士东西对列【续文献通考】
　　明翰林官常朝毕立东阁前俟大学士至阁中讲读史官皆序立圜揖而退五经博士而下揖于阁外出复序立于史馆前亦圜揖揖毕各书公防乃入馆修书史【翰林记】
　　明翰林院官入见内阁必先使孔目通姓名而后见初入官谢恩后入见例留饭其后内阁官尊遂令六品以下揖于阶下五品及詹事府官送迎如寮友礼【同上】
　　明左右春坊中允入阁门内揖出用防导左右赞善从六品亦然而翰林侍读侍讲品故同中允然以本院属官故揖则中庭出则单导独至修书讲筵主两京试则皆讲读先而中允后【觚不觚录】
　　明本院官铨注后吏部题本以到任管事请有防俞允具公服谢恩择日诣外公署与同寮相见谓之到任本院自内阁学士至孔目皆出燕钱置盛筵于后堂用乐学士列坐于上新任者坐于前之左讲读坐于前之右余皆旁坐【翰林记】
　　明翰林院官皆乗马至三品例乗肩舆独掌署南京院印者与三品同【同上】
　　明洪武中学士遇公侯引马却避二品引稍侧三品分道而行永乐以后本院虽六品以下官惟前軰在内阁官尊者引马侧立余举手而已成化中有史官遇尚书为所呵内阁闻而使人让之谢过乃已盖本院职虽卑而倚任则重与公卿抗礼自太宗时始也【同上】
　　明初京官俱不用伞惟考试官入塲及状元归第乃得用之【明良记】
　　按见闻录云翰林皆用黄盖银与初制异
　　明故事吏部尚书体最重六卿以下皆用防折刺惟翰林光学士以单红刺相往返至转礼侍则如他九卿礼彼此皆用防帖【觚不觚录】
　　明翰林旧规凡入馆而其人已拜学士即不拜学士而先登甲第七科者投刺皆称晩生余不尔也【同上】
　　明初翰林学士待制等官兼史事则常兼修国史衘其后罢国史院不复设编修官而以修撰编修检讨专为史官翰林院自侍读侍讲以下为属官官虽异然实不分职史官皆预讲读讲读官亦预史官所兼预职事不以书衔近年官翰林者多循国初之制书兼修国史甚者编修已陞为七品正员而仍书国史院编修官亦有书经筵检讨官者盖沿袭旧制故也正统以后内阁大学士多书知经筵事或同知经筵事学士而下书知制诰兼经筵官或经筵日讲官又有书某书总裁副总裁者则出近时云【翰林记】
　　明翰林旧不习仪以礼所自出故也成化十四年冬至有新防学士王献而下俱与常叅官赴朝天宫习仪至今循之【同上】
　　明制本院官出使外国俱赐一品服【同上】
　　皇朝
　　常朝坐班仪
　　掌院学士詹事在二班坐少詹事侍读学士侍讲学士祭酒庶子侍读侍讲谕徳洗马在三班坐中允赞善司业修撰编修检讨庶吉士在四班坐其翰林院典簿待诏詹事府主簿正字在七班坐
　　御门侍班仪
　　讲官四人为前一行编检四人为后一行在科道上先于西阶下东向立竢
　　上陞座讲官即升阶去
　　御座丈许东向立
　　御榻下向南设金猊罏二内侍先爇香其中
　　上陞座香烟从金猊口中出讲官末一人立处正与金猊相值各部院官以次奏本毕内阁侍读学士就黄案捧本匣退侍卫俱降阶阶下编检科道俱退大学士学士升自东阶启奏折本时讲官即移近前二尺许立听
　　玉音竢记载及大学士学士退讲官亦退
　　陞殿侍班仪
　　是日讲官于五鼓集起居注馆昧爽至
　　中和殿甬道之西竢
　　上先御中和殿内大臣侍卫内阁礼部都察院翰林詹事府堂上官及讲官俱先行礼毕讲官由
　　太和殿后窻趋至殿西次间窻内倚前楹东向立翰詹堂上官至殿东西向立竢
　　上陞座诸臣于丹墀下行礼毕
　　赐茶时讲官等亦
　　赐坐赐茶
　　驾入宫乃退其册封传胪讲官侍立处同前
　　凡元日及
　　皇太后万寿节
　　皇上万寿节
　　皇上先朝
　　太后讲官于五鼓至
　　乾清门竢
　　驾出随豹尾枪后行入
　　永康左门至
　　慈宁宫门外西边东向立竢
　　上行礼毕囘宫讲官由右翼门趋至
　　中和殿外甬道之西入侍
　　殿班仪式同前
　　经筵仪
　　是日
　　上御文华殿诸臣赴阶下行礼如仪詹事府詹事少詹
　　事及日讲官俱入
　　殿西侍班于九卿之次满汉
　　经筵讲官各按左右立当讲官四人先出班至讲案前一跪三叩头起立赞进讲讲书官二人以次折旋至讲案前进讲如仪讲章中遇称
　　皇上则拱手鞠躬讲毕竢
　　上发玉音羣臣皆跪讲经亦如之礼成趋阶下行礼如
　　前复
　　宣上殿
　　赐茶毕
　　驾出
　　赐宴于协和门詹事及日讲官皆预
　　谨按
　　经筵侍班各官皆补服讲官则兼服蠎领袖袍与他
　　官异
　　读卷侍班仪
　　是日讲官与读卷官俱在
　　乾清宫门竢
　　上御飬心殿宣入讲官前行至
　　殿西次间窻内倚楹东向立
　　赐茶时讲官亦
　　赐坐
　　赐茶
　　陪祀侍班仪
　　上亲祀南北郊及正月上辛祈谷先期一日在太和殿视祝版讲官在丹陛上西向立
　　上视祝版讲官随豹尾枪后稍面东北立若
　　上亲祭
　　太庙社稷日月先期一日在
</div>
    <div class="pagination">
<a href="词林典故_page26.html">上一页</a><span>...</span><a href="词林典故_page22.html">22</a><a href="词林典故_page23.html">23</a><a href="词林典故_page24.html">24</a><a href="词林典故_page25.html">25</a><a href="词林典故_page26.html">26</a><span class="current-page">27</span><a href="词林典故_page28.html">28</a><a href="词林典故_page29.html">29</a><a href="词林典故_page30.html">30</a><a href="词林典故_page31.html">31</a><a href="词林典故_page32.html">32</a><span>...</span><a href="词林典故_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
