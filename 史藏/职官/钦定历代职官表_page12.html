<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 12 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 12 页/共 108 页</h1>
    <div class="content">　　唐
　　新唐书百官志户部尚书一人正三品侍郎二人正四品下掌天下土地人民钱谷之政贡赋之差其属有四一曰户部二曰度支三曰金部四曰仓部戸部郎中员外郎掌户口土田赋役贡献蠲免优复婚姻继嗣之事以男女之黄小中丁老为之帐籍以永业口分园宅均其土田以租庸调敛其物以九等定天下之户以为尚书侍郎之贰其后以诸行郎官判钱谷而户部度支郎官失其职矣防昌二年着令以本行郎官分判钱谷户部巡官二人主事四人度支主事二人金部主事三人仓部主事三人【髙宗即位改民部曰户部龙朔二年改户部曰司元度支曰司度金部曰司珍仓部曰司庾光宅元年改戸部曰地官天寳十二载改金部曰司金仓部曰司储有戸部令史十七人书令史三十四人计史一人亭长六人掌固十人度支令史十六人书令史三十三人计史一人掌固四人金部令史十人书令史二十一人计史一人掌固四人仓部令史十二人书令史二十三人计史一人掌固四人】○度支郎中员外郎各一人掌天下租赋物产丰约之宜水陆道涂之利歳计所出而支调之以近及逺与中书门下议定乃奏○金部郎中员外郎各一人掌天下库藏出纳权衡度量之数两京市互市和市宫市交易之事百官军镇蕃客之赐及给宫人王妃官奴婢衣服○仓部郎中员外郎各一人掌天下库储出纳租税禄粮仓廪之事以木契百合诸司出给之数以义仓常平仓备凶年平谷价
　　通典大唐永徽初改民部为户部庙讳故也显庆元年改户部为度支龙朔二年改度支尚书为司元太常伯咸亨元年复为户部尚书初戸部居礼部之后武太后改置天地四时之官以户部为地官由是遂居礼部前户部郎中二人员外郎二人建中三年户部侍郎判度支杜佑奏天寳前户部事繁所以郎中员外各二人判署自兵兴以后户部事简度支事繁惟郎中员外各一人请回辍郎中员外各一人分判度支案待天下兵革已息却归本曹奉勅依
　　唐防要垂拱四年四月加戸部侍郎一员元和六年户部奏请置巡官二人从之
　　旧唐书食货志髙祖成帝业其后掌财赋者世有人焉开元以前事归尚书省开元以后权移他官由是有转运使租庸使盐铁使度支盐铁转运使常平铸钱盐铁租庸青苗使水陆运盐铁使租庸使两税使随事立名沿革不一
　　谨案唐代钱谷之政其初専属之户部自中叶以后始令他官主判遂各立使名分掌利权户部本曹浸失其职凡前后所置名目猥多至为繁杂今以食货志所载考之如转运使水陆运使専司转漕当为今漕运总督之职铸钱使専掌鼔铸当为今户工二部钱法侍郎之职今已各据职掌别系于表又度支使盐铁使判户部当时谓之三司専主财用出纳皆命重臣领使后遂以宰相兼之与今
　　特简大臣综理户部三库者其制颇近今亦析系三库表内至若青苗使【代宗即位分遣宪官税天下地青苗钱】及税地钱物使【代宗时以御史大夫充之】户口色役使【元宗时杨慎矜为之】诸名乃一时权宜之法租庸【寳应间元载为租庸使】常平【永泰间刘晏第五琦俱带常平使】两税【徳宗时杨炎作两税法置使总之】诸使其职掌今悉隶各布政司而以户部总之唐代建置纷纭徒滋冗琐今并附识于此以着其弊焉
　　唐六典导官署令二人正八品上丞四人正九品上掌供御导择米麦之事
　　五季
　　旧五代史食货志天成四年户部奏三京邺都诸道州府所征夏秋税分立限期
　　旧五代史职官志同光元年尚书仓部员外郎赵鳯户部尚书卢质天成元年尚书户部侍郎冯道谨案五季户部官制格式不着于史今畧采薛居正旧史二条以见当时职掌名额大抵多仍唐旧也
　　宋
　　合璧事类宋初户部判部事一人以两制以上充凡户口田产钱谷食货之政令皆归于三司【三司谓盐铁戸部度支也】本曹但受天下之土贡元会陈于庭而已【续会要】元丰改官制罢三司归户部左右曹而三司之名始泯矣【四朝志】初除安焘为户部尚书【续会要】户部掌天下人民钱谷之政令贡赋征役之事以版籍考户口之登耗以税赋待军国之歳计以土贡辨郡县之物宜以征榷抑兼并而佐调度以孝义婚姻继嗣之道和人心以田务劵责之理直民讼凡此归于左曹以常平之法平丰凶时敛散以免役之法通贫富均财力以伍保之法聮比闾察盗贼以义仓赈济之法救饥馑恤艰阨以农田水利之政治荒废务稼穑以坊河渡之课酬勤劳省科率凡此归于右曹其属有三曰度支上供俸赐及邦国经度防计之事隶焉曰金部货贿出纳之制及权衡度量颁禁之令隶焉曰仓部凡国之仓廪储积及其给受之事隶焉尚书掌军国用度财赋出纳州县废置升降凡四司所治之事侍郎为之贰郎中员外郎参领之独右曹事弗预専隶所掌侍郎若事属本曹而歴郡县监司不能直则受其讼焉旧三司使即今尚书旧三司副使即今侍郎其权发遣副使即今权侍郎旧三司判官推官即今郎中员外郎之任也【续会要神宗正史职官志】
　　宋史职官志户部凡官十有三尚书一人侍郎二人郎中员外郎左右曹各二人度支金部仓部各二人○尚书侍郎掌军国用度以周知其出入盈虚之数左曹分案五置吏四十右曹分案五置吏五十有六建炎后左曹分案三曰户口曰农田曰检法设科有三曰二税曰房地曰课利右曹分案六曰常平曰免役曰坊场曰平准曰检法曰知杂裁减吏额左曹四十人右曹三十人旧制户部侍郎二人中兴初止除长贰各一员或止除尚书若侍郎一员绍兴四年七月诏户部侍郎二员通治左右曹自此相承不改○郎中【左曹右曹】员外郎掌分曹治事建炎三年诏省并郎曹惟户部五司以职事繁剧不并仍各置一员初制主管左右曹总称户部郎官绍兴七年阎彦昭兼左曹郎官绍兴三十二年徐康正除左曹郎官自是相承不改○度支郎中员外郎防掌计度军国之用量贡赋税租之入以为出分案五曰度支曰发运曰支供曰赏赐曰知杂吏额置五十人淳熙十三年减四人○金部郎中员外郎防掌天下给纳之泉币计其歳之所输归于受藏之府以待邦国之用分案六曰左藏曰右藏曰钱帛曰榷易曰请给曰知杂吏额共六十人淳熙十四年减四人○仓部郎中员外郎防掌国之仓庾储积及其给受之事分案六曰防塲曰上供曰粜籴曰给纳曰知杂曰开拆吏额共置二十五人续又减二人
　　谨案自隋置度支民部金部仓部四司唐惟改民部为户部而户度金仓四司如故宋亦因之金元不分曹以令史分头掌之明初复以各布政司分隶户部设十三司而其制遂变今户部各司书吏尚区为四科曰民科曰支科曰金科曰仓科分案管理葢犹沿唐宋四司之名目也
　　宋史职官志熙宁三年以三司推勘公事归大理寺元祐三年三省言大理寺右治狱并罢依三司条例户部置推勘检法官治在京官司凡钱谷事谨案周礼地官质人掌治质剂者郑康成注谓赍券契者来讼也葢所以平争而禁伪故特设官以治之歴代并无専司惟宋元置检法官于三司户部颇合周礼遗意今户部有现审处主平旗民户口田土之讼亦质人之制也
　　辽
　　辽史百官志初太祖分达喇额尔奇木【原本作迭剌夷离堇今改正】为北南二大王视户部北院大王知北院大王事南院大王知南院大王事分掌部族军民之政○南面官僚其始汉人尚书省户工有主事中叶弥文于库部虞部仓部员外出使则知备郎官列宿之员矣
　　金
　　金史百官志户部尚书一员正三品侍郎二员正四品郎中二员从五品员外郎三员从六品郎中而下皆以一员掌户籍物力婚姻继嗣田宅财业盐铁酒麴香茶矾锡丹粉坑冶塲市易等事一员掌度支国用俸禄恩赐钱帛寳货贡赋租税府廪仓廪积贮权衡度量法式给授职田拘收官物并照磨计帐等事主事五员从七品女直司二员通掌户度金仓等事汉人司三员同员外郎分掌曹事兼提控编附条格管勾架阁等事【令史七十二人内女直十七人译史五人通事二人泰和八年増八人】架阁库管勾一员正八品掌户礼两部架阁【大安三年以主事各兼之】同管勾从八品检法从八品勾当官五员各八品贞元二年设干办官寻罢之四年更设为勾当官専提控支纳管勾勘覆经歴交钞及香茶盐引照磨文帐等事金史百官志主廪太仓兼属衞尉司
　　元
　　元史百官志户部尚书三员正三品侍郎二员正四品郎中二员从五品员外郎三员从六品掌天下户口钱粮田土之政令凡贡赋出纳之经金币转通之法府藏委积之实物货贵贱之直敛散准驳之宜悉以任之中统元年以吏户礼为左三部至元元年分立户部尚书三员侍郎郎中四员员外郎三员三年复为左三部五年复分为户部尚书一员侍郎郎中各一员员外郎省为二员七年始列尚书六部尚书二员侍郎二员郎中二员员外郎如故十三年尚书増置一员侍郎郎中员外郎如故十九年郎中员外郎俱増至四员二十三年六部尚书侍郎郎中定以二员为额明年以户部所掌视他部特为繁剧増至二员成宗大徳五年省尚书一员员外郎亦省一员各设三员主事八员蒙古笔且齐【原本作必阇赤今改正】七人令史六十一人回回令史六人克哷穆尔齐【原本作怯里马赤今改正】一人知印二人奏差三十二人防古书写一人典吏二十二人司计官四人
　　富大用事文类聚元户部令史分掌名头有金科仓科内度科外度科粮草科审计科
　　明
　　明史职官志户部尚书一人【正二品】左右侍郎各一人【正三品】其属司务防司务二人【従九品】浙江江西湖广陜西广东山东福建河南山西四川广西贵州云南十三清吏司各郎中一人【正五品宣徳以后増设山西司郎中三人陜西贵州云南三司郎中各二人山东司郎中一人】员外郎一人【从五品宣徳七年増设四川云南二司员外郎各一人后仍革】主事二人【正六品宣徳以后増设云南司主事七人浙江江西湖广陜西福建河南山西七司主事各二人山东四川贵州三司主事各一人】照磨所照磨一人【正八品】检校一人【正九品】尚书掌天下户口田赋之政令侍郎贰之稽版籍歳防赋役实征之数以下所司十年攒黄册差其户上下畸零之等以周知其登耗凡田土之侵占投献诡寄影射有禁人户之隠漏逃亡朋充花分有禁继嗣婚姻不如令有禁皆总覈而纠正之天子耕耤则尚书进耒耜以垦荒业贫民以占籍附流民以限田裁异端之民以图帐抑兼并之民以树艺课农官以刍地给马牧以召佃尽地利以销豁清赔累以拨给广恩泽以给除差扰复以钞锭节赏赍以读法训利民以权量和市籴以时估平物价以积贮之政恤民困以山泽陂池闗市坑冶之政佐邦国赡军输以支兊改兊之规利漕运以蠲减赈贷均籴捕蝗之令悯灾荒以输转屯种籴买召纳之法实边储以禄廪之制驭贵贱十三司各掌其分省之事兼领所分两京直隶贡赋及诸司衞所禄俸边镇粮饷并各仓塲盐课钞闗初洪武元年置户部六年设尚书二人侍郎二人分为五科一科二科三科四科总科毎科设郎中员外郎各一人主事四人惟总科郎中员外郎各二人主事五人八年中书省奏户刑工三部事繁戸部五科毎科设尚书侍郎各一人郎中员外郎各二人主事五人内防总科主事六人外牵照科主事二人十三年陞部秩定设尚书一人侍郎二人分四属部总部度支部金部仓部毎部郎中员外郎各一人总部主事四人度支部金部主事各三人仓部主事二人二十二年改总部为民部二十三年又分四部为河南北平山东山西陜西浙江江西湖广广东广西四川福建十二部【四川部兼领云南】部设郎中员外郎各一人主事二人各领一布政司户口钱粮等事量其繁简带管京畿毎一部内仍分四科管理又置照磨检校各一人稽文书出入之数而程督之二十九年改十二部为十二清吏司建文中仍为四司成祖复旧制永乐元年改北平司为北京司十八年革北京司设云南贵州交趾三清吏司宣徳十年革交趾司定为十三司其后归并职掌凡宗室勲戚文武官吏之廪禄陜西司兼领之北直隶府州衞所福建司兼领之南直隶府州衞所四川司兼领之天下盐课山东司兼领之闗税贵州司兼领之漕运及临徳诸仓云南司兼领之御马象房诸仓广西司兼领之
　　明官制户部御马仓大使从九品副使未入流长安门仓副使东西北安门仓副使俱未入流
　　钦定歴代职官表卷六
<史部,职官类,官制之属,钦定历代职官表>
　　钦定四库全书
　　钦定歴代职官表卷七
　　户部三库表













<史部,职官类,官制之属,钦定历代职官表,卷七>
<史部,职官类,官制之属,钦定历代职官表,卷七>
　　户部三库
　　国朝官制
　　管理三库大臣无定员
　　于大臣内
　　简用掌综理三库之政令稽其财用出入之数月有要
　　嵗有防皆覈实以
　　闻雍正元年始置特铸管理三库银印以授之
　　银库郎中一人员外郎二人司库一人大使二人皆满洲员额
　　掌银货觧纳收支之政令凡直省田赋及闗市盐茶诸税课咸入焉嵗有常数部覈数无阙廼移库凖部定权衡受之如启椟騐封有作弊及数不实者论初顺治元年止设后库置满洲郎中四人员外郎二人司库六人十三年分建三库置理事官二人以总其事増司库二人康熈三十五年定制三库各置郎中一人员外郎一人司库二人雍正二年三库各増员外郎一人置大使各一员省银库司库一人乾隆三年増银库大使一人凡郎中员外郎阙各部院于所属诸司遴选贤能者送部引
　　见补用阅三年更选以代司库大使亦如之
　　叚疋库郎中一人员外郎二人司库二人大使一人皆满洲员额
　　掌币物觧纳收支之政令凡嵗用缣帛纱縠咸入焉由织造官市丝民间织染输部部移库受之所需财用皆给公帑具册逹部以待稽覈有造作不如法者论
　　顔料库郎中一人员外郎二人司库二人大使一人皆满洲员额
　　掌杂物觧纳收支之政令凡器用所需百物之良若铜铅鐡丹青赭緑香楮茶蜡之属咸入焉直省有司各以其土产嵗支正赋市自民间大者疏
　　闻下部小者以册逹部覈其数移库受之择采不精良
　　者论
　　三库堂主事一人满洲员额
　　掌三库文案凡财贿之受蔵于库及取用于库者皆书其数嵗终廼执其总会三库羣吏之籍而防考之以待奏销雍正二年置
　　三库笔帖式十有五人库使二十有六人皆满洲员额分三库各佐其长以行遣文书稽考出纳笔帖式初置十人顺治十二年増置二人康熈二十五年定置二十四人雍正二年省九人库使初置三十二人雍正二年増顔料库一人省银库六人叚疋库一人
　　歴代建置
　　三代
　　礼记曲礼六府曰司土司木司水司草司器司货典司六职郑康成注此葢殷时制主蔵六物之税周皆属司徒
　　周礼天官太府下大夫二人上士四人下士八人府四人史八人掌九贡九赋九功之贰以受其货贿之入颁其货于受蔵之府颁其贿于受用之府凡官府都鄙之吏及执事者受财用焉嵗终则以货贿之入出防之【郑康成注太府为王治藏之长】外府中士二人府一人史二人掌邦布之入出以供百物而待邦之用凡有灋者嵗终则防唯王及后之服不防【郑康成注外府主泉蔵在外者】司书上士二人中士四人府二人史四人掌邦之六典八灋八则九职九正九事邦中之版土地之图以周知入出百物以叙其财受其币使入于职币【郑康成注司书主计防之簿书】职币上士二人中士四人府二人史四人掌式灋以敛官府都鄙与凡用邦财者之币振掌事者之余财皆辨其物而奠其禄以书楬之以诏上之小用赐予嵗终则防其出
　　周礼秋官职金上士二人下士四人府二人史四人掌凡金玉锡石丹青之戒令受其入征者辨其物之恶与其数量楬而壐之入其金锡于为兵器之府入其玉石丹青于守蔵之府入其要谨案太府乃守蔵之官即今三库所自出若银库当为外府职币之职顔料库当为职金之职三库当主事専主钩考文案则又近于司书之职也至玉府内府职内诸官掌良货贿之蔵在内者秦汉少府即其职掌今故析系诸内务府表内云
　　王应麟玉海鲁有府人郑有府人库人
　　汉
　　汉书食货志初大农斡盐鐡官布多置水衡欲以主盐鐡及杨可告缗上林财物众廼今水衡主上林上林既充满益广
　　谨案唐六典谓太府之职秦汉分在司农少府顔师古汉书注谓大司农供军国之用少府以飬天子是此二官者虽皆领财计而职掌有殊至如食货志所载则水衡上林亦主泉蔵应劭注宣帝本纪称县官公作仰给司农少府水衡为天子内蔵其説与师古合然则汉之司农当如今户部三库而少府水衡则当如今之内务府也但自汉以迄梁陈俱不置太府故府蔵官独于少府其司存无可区别今析少府沿革系之内务府篇而府蔵诸令丞则仍互见于此焉
　　后汉书百官志守宫令一人六百石主尚书财用诸物丞一人【汉官曰员吏六十九人】中蔵府令一人六百石掌中币金银诸货物丞一人【汉官曰员吏十三人吏从官六人】属少府
　　后汉书桓帝本纪建和元年芝草生中黄蔵府【章懐太子李贤注汉官仪曰中黄蔵府掌中币帛金银诸货物】
　　刘昭后汉书志注古今注曰建初七年七月为大司农置丞一人秩千石别主帑蔵
　　谨案杜佑通典于左右蔵沿革惟载后汉之中蔵府令丞而不及守宫令然考守宫主尚书财用则府库出纳亦其専司也至本纪所载之中黄蔵府疑即百官志之中蔵府观文选注引曹植令曰皇帝损乗舆之副竭中黄之府云云则当时实有中黄之号其称中蔵者殆从省文耳又司农丞别主司农帑蔵与少府分治财赋是即顔师古所云大农供军国之用者葢犹沿前汉之制矣
　　三国
　　唐六典后汉少府属官有中蔵府令丞魏氏因之萧统文选左思魏都赋白蔵之蔵富有无隄同振大内控引世资张载注白蔵库在西城下有屋一百七十四间秋为白蔵因以为名大内京邑都内寳蔵也
　　晋
　　晋书职官志少府统中黄左右蔵等令中黄左右蔵等丞
　　马端临文献通考晋江东置御史掌库曹后分库曹曰外左库内左库
　　宋齐梁陈
　　宋书百官志宋太祖元嘉中省外左库而内左库直云左库世祖大明中复置废帝景和元年又省杜佑通典齐曰右蔵
　　谨案自东晋以御史掌库曹宋沿其制故宋书百官志少府所属无蔵令丞之职南齐书百官志虽未见明文而侍御史有十人与宋制正同则右蔵库当亦御史所掌也
　　隋书百官志梁天监七年加置太府卿为夏卿位视宗正掌金帛府帑统左右蔵令上库丞
　　唐六典梁始置太府班第十三梁陈有右蔵库无左蔵
　　谨案自梁仿周礼置太府卿于是府库之闗国用者始改太府而少府遂为专供服御之官至唐六典谓梁陈有右蔵库无左蔵而今本隋书百官志所载又作左右蔵与六典不合然考册府元所引史文实止右蔵并无左字疑今本传刻误衍左字也
　　隋书百官志陈太府卿中二千石品第三
　　北魏
　　魏书百官志太府卿品第三太府少卿品第四通典后魏太和中又改少府为太府卿兼有少卿掌财物库蔵【王显谓杨固曰吾作太府卿库蔵充实】
　　北齐
　　隋书百官志太府寺掌金帛府库统左蔵黄蔵右蔵等署令丞
　　后周
　　册府元后周太府有中大夫掌贡赋货贿以供国用属大冡宰
　　唐六典后周有外府上士中士二人掌绢帛丝麻钱物皮角筋骨之蔵
　　隋
　　隋书百官志高祖受命置太府寺统左蔵右蔵黄蔵等署各置令二人黄蔵惟置一人丞四人黄蔵则一人炀帝即位分太府寺为少府监太府但管左右藏等八署改诸令为监
　　谨案隋制以左藏为上署令秩正八品右藏黄藏为中署令秩从八品盖当时正供财赋悉送左藏故独优其等秩也至黄藏一署剏于北齐而隋因之其职掌不概见疑亦沿汉中黄藏府之名而省其中字者耳
</div>
    <div class="pagination">
<a href="钦定历代职官表_page11.html">上一页</a><span>...</span><a href="钦定历代职官表_page7.html">7</a><a href="钦定历代职官表_page8.html">8</a><a href="钦定历代职官表_page9.html">9</a><a href="钦定历代职官表_page10.html">10</a><a href="钦定历代职官表_page11.html">11</a><span class="current-page">12</span><a href="钦定历代职官表_page13.html">13</a><a href="钦定历代职官表_page14.html">14</a><a href="钦定历代职官表_page15.html">15</a><a href="钦定历代职官表_page16.html">16</a><a href="钦定历代职官表_page17.html">17</a><span>...</span><a href="钦定历代职官表_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
