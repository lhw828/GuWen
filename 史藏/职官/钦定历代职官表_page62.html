<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 62 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 62 页/共 108 页</h1>
    <div class="content">　　谨案北齐上林华林钩盾等署与晋制皆同自魏废少府立太府而少府属官分在司农太府之属齐葢因之而不改也
　　后周
　　通典后周正四命冬官司色司织等下大夫正三命天官染工上士冬官小司色小司织等上士正二命天官染工中士地官掌禽掌囿掌圃等中士冬官织防织组等中士正一命地官掌囿掌圃等下士冬官织防织组等下士
　　谨案后周设官用周制故掌囿掌圃属于地官染工属于天官其以司色司织属冬官者则以考工记有攻皮之工设色之工故从而之今以其与织染相近故并采録焉
　　隋
　　隋书百官志司农寺统平凖钩盾华林上林等署令丞后罢华林署以平凖太府○太府寺统司染署令丞后分入少府○少府监统司织司染等署后并司织司染为织染署
　　唐六典钩盾令隋如北齐
　　通典苑总监自隋而置东西南北各有监及副监掌苑内宫馆园池之事
　　谨案隋于上林华林诸署外又设苑总监副监分东西南北四靣监此因事增设前代所未有也隋又有都水台承汉之水衡都尉而设其所掌舟檝河渠不主园苑之务故不复録少府之司织司染并为织染署自是而平凖令専主管市易不复掌染故隋以后亦不更列焉
　　唐
　　唐书百官志司农寺上林署令二人从七品下丞四人从八品下掌苑囿园池植果蔬以供朝防祭祀及尙食诸司常料季冬藏冰千段先立春三日纳之冰井以黑牡秬黍祭司寒仲春啓冰亦如之监事十人【有府七人史十四人典事二十四人掌固五人】钩盾署令二人正八品上丞四人正九品上监事十人掌供薪炭鹅鸭蒲蔺陂池薮泽之物以给祭祀朝防飨燕宾客【有府七人史十四人典事十七人掌固五人】○庆善石门温泉汤池等监毎监监一人从六品下丞一人正七品下掌汤池宫禁防堰及偫粟刍修调度以备供奉王公以下汤馆视贵贱为差凡近汤所润蔬先时而熟者以荐陵庙【有録事一人府一人史二人掌固四人】京都诸宫苑总监监各一人从五品下副监各一人从六品下丞各二人从七品下主簿各二人从九品下掌苑内宫馆园池禽鱼果木凡官属人畜出入皆有籍【有録事各二人府各八人史各十六人亭长各四人掌固各六人兽医各五人】京都诸园苑监苑四靣监监各一人从六品下副监各一人从七品下丞各二人正八品下掌完葺苑靣宫馆园池与种莳蕃养六畜之事【显庆二年改青城宫监曰东都苑北面监明徳宫监曰东都苑南面监洛阳宫农圃监曰东都苑东靣监仓货监曰东都苑西靣监有録事各一人府各三人史各六人典事各六人掌固各六人】九成宫总监监一人从五品下副监一人从六品下丞一人从七品下主簿一人从九品上掌修完宫苑供进链饵之事【有録事一人府三人自监以下品同宫苑武徳初改隋仁寿宫监曰九成宫监】
　　长安志禁苑在宫城之北长安故城亦苑中有四靣监南靣为长乐监北靣有汉故城谓旧故宅监东西靣各以本方为名分掌宫中种植及修葺园苑等又置苑总监都统之皆司农寺
　　唐书百官志织染署令一人正八品上丞二人正九品上掌供冠冕组绶及织纴色染锦罗纱縠绫防纯绢布皆广尺有八寸四丈为疋布五丈为端绵六两为屯丝五两为钩麻三斤为綟凡绫锦文织禁示于外髙品一人专莅之嵗奏用度及所织监作六人【有府六人史十四人典事十一人掌固五人】
　　雍録唐大内有三苑西内苑也东内苑也禁苑也三者皆在两宫之北而有分别西内苑并西内太极宫之北而东内苑则包大明宫东北两靣也两内苑北门之外始为禁苑之南门也禁苑也者隋大兴苑也其西则汉之长安四城皆在包并之内苑东距霸而北抵渭广轮所及自周一百二十里而东西二十七里南北三十二里据所记如此若以汉地约其道里当不啻此数也中置四监监分领一方凡立四官四局以监之北军营卫尽在三苑四监封畛之内
　　谨案唐承隋制有京都诸宫苑总监副监京都诸园苑监四靣监及副监其曰宫苑者葢指禁近苑务言之园苑则自都城以至东都各园苑皆分主之而上林署令钩盾署令及织染署则并仍前代之旧焉
　　五季
　　谨案五季官制缺略玉海所载后唐有永芳园周有玉津园既有诸园则其必尝置令置使以监理之可知也以史无明文故缺之
　　宋
　　宋史职官志司农寺所官属园苑四玉津瑞圣宜春琼林苑使掌种植蔬莳以待供进修饬亭宇以备游幸宴设
　　谨案宋职官志载园苑四曰玉津曰瑞圣曰宜春曰琼林而石林燕语载琼林苑金明池宜春苑玉津园谓之四园独不及瑞圣职官志亦不载金明池岂金明池在琼林苑北亦统于琼林苑使故职官志不复载欤
　　马端临文献通考宋四园苑提举官以三司判官内侍都知诸司使以上充监官各二人以诸司副或内侍三班使臣充又有西京宫苑司勾当官一人元丰后四园苑属司农
　　玉海玉津园在南薰门外周显徳中置之本朝因之三班及内侍监领兵校及主典二百六十人琼林苑在顺天门外道南干徳二年置以三班及内侍监领池苑兵校军及主典三百三十三人宜春苑在朝阳门外道南本秦王园太平兴国七年以迎春苑自通津门外汴水濒乃迁置改名以其故地为富国仓差三班及内臣监领军校兵及主典凡二百九十人瑞圣园在景阳门外道东初为北园太平兴国二年诏名含芳以三班及内侍监领军校兵及主典凡二百一十二人谨案玉海又载祥符元年三月甲子上已宴羣臣于龙园宗室于琼林苑帅臣于宜春苑三司副使判官馆阁官于玉津园诸司使副于含芳园然则祥符时于四园之外又增龙园史不详其建置然观宴近臣于其地则较之琼林宜春玉津瑞圣为尤重矣疑亦当以三班内侍领之也
　　宋史职官志后苑勾当官无定员以内侍充掌苑囿池沼台殿种蓺杂饰以备游幸
　　文献通考少府属官染院掌染丝枲币帛监官二人以京朝及内侍充
　　谨案宋有玉津瑞圣宜春琼林四园置提领其余皇城东西诸园池入官者咸以四提领分焉初以三班及内侍充元丰后始改司农而亦仍间以内侍领之至内侍省则又别有后苑勾当官主近苑囿以备游幸葢汉以来钩盾令之职也南渡后又有金果玉津聚景等园其设官亦皆领于内侍至染院领于少府亦犹前代之制也
　　辽
　　王圻续文献通考上林苑署辽北靣有监鸟兽详衮【防古语理事官也原作详穏今改正】司官曰监某鸟兽详衮曰监某鸟兽都监曰监某鸟人曰监某兽人
　　谨案辽南靣官有宣徽司农少府等属唯司农之上林署有监鸟兽诸官近于苑职余并未详其南北靣行宫都部署亦必各有园苑之职而史无明文今已载入内务府都虞司篇中兹不复述
　　金
　　金史百官志工部官属上林署提从五品泰和八年剙大安二年省令从六品掌诸苑园池沼种植花木果蔬及承奉行幸舟船事丞从七品【大定三年增一员分司南京以勾判兼之大定三年复省一员】直长二员正八品花木局都监同监旧设接手官四人泰和元年罢复以诸司人内置都监同监二员贞祐三年罢都同监以同乐园管勾兼熈春园都监同监三员【泰和四年置贞祐三年省】同乐园管勾二员每年额办课程南运司宣宗南迁罢课程改为随朝职正八品○宣徽院官属有宫苑司令丞
　　续文献通考金上林署属工部官曰上林署提金史百官志少府监官属织染署令从六品丞从七品直长正八品掌织纴色染诸供御及宫中锦绮币帛纱縠
　　谨案金以上林署属工部而花木局都监同乐园管勾兼之皆前代司农之所属也宫苑司令丞属于宣徽与宋内侍省之后苑勾当官相仿佛金不设内侍省故以为宣徽之属耳太府寺有典给署史称即古之钩盾令唯典给署专以供给宫府用物不与园苑相闗故不着于篇焉
　　元
　　元史百官志大都留守司属官上林署秩从七品署令署丞各一员直长一员掌宫苑栽植花卉供进蔬果至元二十四年置○花园管勾二员掌花卉果木至元二十四年置
　　续文献通考上林署大都留守所属有养种园花园等职
　　元史百官志宣徽院属官安丰懐逺等处稻田提领所龙庆栽种提举司
　　谨案元制以上林署养种园花园等职属之大都留守司与列代之制属于司农少府者不同至稻田提领栽种提举属于宣徽葢即今
　　玉泉山稻田厰之比至诸路织染局织染提举司则尽属之工部已见内务广储司织染篇兹不具述焉
　　明
　　明史职官志上林苑监左右监正各二人【正五品】左右监副各一人【正六品监正监副后不常设以监丞署职】左右监丞各一人【正七品】其属典簿防典簿一人【正九品】良牧蕃育林衡嘉蔬四署各典署一人【正七品】署丞一人【正八品】録事一人【正九品】监正掌苑囿园池牧畜树种之事凡禽兽草木蔬果率其属督其养户栽户以时经理其养地栽地而畜植之以供祭祀宾客宫府之膳羞凡苑地东至白河西至西山南至武清北至居庸闗西南至浑河并禁围猎良牧牧牛羊豕蕃育鹅鸭鸡皆籍其牝牡之数而课孳卵焉林衡典果实花木嘉蔬典莳蓺菜皆计其町畦树植之数而以时苞进焉洪武二十五年议开上林院度地城南【自牛首山接方山西并河涯】比图上太祖谓有妨民业遂止永乐五年始置上林苑监设良牧蕃育嘉蔬林衡川衡冰鉴及典察左右前后十属署洪熈中并为蕃育嘉蔬二署【以良牧川衡并蕃育冰鉴林衡并嘉蔬典察四署分并入】宣徳十年始定四署正徳间増设监督内臣共九十九员嘉靖元年裁汰八十员革蕃育嘉蔬二署典署林衡嘉蔬二署録事
　　续文献通考永乐五年三月辛巳复改上林署为上林苑监秩正五品有左右副丞典簿之属凡设十署秩正七品俱以内臣及文职相兼为之后革内臣
　　明史职官志司苑局【掌印太监一员管理签书监工无定员掌蔬菜果】内织染局【掌印太监一员掌染造御用及宫内应用缎疋城西蓝靛厰为此局外署】谨案明制大农太府少府等属官皆裁并于六部不别设官惟上林苑监承汉时旧制而特设为一司初设十署后定为四署而宦官别有司苑局以主在内宫苑初制上林苑监督所署内侍至九十九员之多其后虽旋从裁减而内苑局管理签书亦无定员葢禁近游观掌于内侍者居多此立法之所以不古若也考自周礼囿人属于司徒汉则少府水衡分主其事至上林苑令之设于司农者自后汉始列代皆因而不改苑总监始于隋而増广于唐世然仍司农也宋始以三班及内侍分主四园提领之职而明乃概以宦者领之则益无足称矣
　　国朝剙立奉宸苑内外
　　禁囿专设卿二人以综理其事复
　　特简管理事务内大臣以总其成检校勾当职掌昭
　　然葢即苑囿之设而
　　圣天子顺时对物之义已备着于设官分职之间矣



　　钦定厯代职官表卷四十
<史部,职官类,官制之属,钦定历代职官表>
　　钦定四库全书
　　钦定歴代职官表卷四十一
　　内务府武备院表













<史部,职官类,官制之属,钦定历代职官表,卷四十一>
　　内务府武备院
　　国朝官制
　　武备院兼管事务大臣无定员卿二人【正三品由侍衞补授一人由内务府司官补授一人】
　　掌总理陈设
　　御用武备修造器械及赏赐支放之事初名鞍楼以侍衞三人员外郎等官掌理顺治十一年改为兵仗局十八年改为武备院康熙五年隶内务府十五年分为鞍库甲库氊库共三库三十七年分鞍库为北鞍库南鞍库雍正三年侍衞三人定为正三品卿职乾隆十四年定为卿二人
　　郎中一人主事二人委署主事一人笔帖式二十八人【内四库各三人沙河氊作二人】
　　掌本院题奏事件核销钱粮总理四库收发文移之事郎中康熙二十一年设主事康熙十六年设委署主事六十一年设后省乾隆二十二年复设
　　北鞍库员外郎二人库掌二人署库掌一人伞房掌盖三人【初为正六品乾隆四十四年定为戴蓝翎】署掌盖三人【正八品】班领三人署库掌一人帐房处司幄三人【三等侍衞衔食六品俸】署司幄三人【六品职衔食七品俸】鞍板司匠一人
　　北鞍库掌供奉
　　上用鞍辔繖盖幄幕之事伞房帐房处鞍板作皆属焉
　　南鞍库员外郎二人库掌二人署库掌一人熟皮作司匠一人
　　南鞍库掌官用鞍辔各项皮张雨绬縧带之事熟皮作属焉康熙十五年设鞍库员外郎等官三十七年分为北南二库四十三年添设员外郎二人初设掌伞帐房头目匠役催领等员乾隆二十四年改为掌盖司幄司匠员额均先后増定
　　甲库员外郎二人库掌二人署库掌一人作司匠三人
　　甲库掌盔甲刀仗旗纛器械之事作属焉员额康熙十五年以复兵续増定
　　氊库员外郎二人库掌二人署库掌一人司匠一人司弓三人【六品职衔食七品俸】署司弓三人【食八品俸】司矢三人【同司弓】署司矢三人【同署司弓】骲头作司匠一人靴皮作司匠一人氊库掌弓箭靴鞋氊片之事骲头作靴皮作属焉康熙十五年设员外郎及弓匠协领备箭协领等员乾隆二十四年弓箭协领改为司弓备箭协领改为司矢
　　厯代建置
　　三代
　　周礼天官幕人下士一人府二人史二人徒四十人掌帷幕幄帟绶之事○掌次下士四人府四人史二人徒二十人掌王次之法以待张事
　　周礼夏官司甲下大夫二人中士八人府四人史八人胥八人徒八十人○司兵中士四人府二人史四人胥二人徒二十人掌五兵五盾各辨其物与其等以待军事○司戈盾下士二人府一人史四人胥二人徒二十人掌戈盾之物而班之授旅贲及虎士戈盾及舎设藩盾行则敛之○司弓矢下大夫二人中士八人府四人史八人胥八人徒八十人掌六弓六弩八矢之法辨其名物而掌其守蔵与其出入天子之弓合九而成规凡师旅防同颁弓弩各以其物从授兵甲之仪○缮人上士二人下士四人府一人史二人胥二人徒二十人掌王之用弓弩矢箙矰弋决拾掌诏王射赞王弓矢之事○藁人中士四人府二人史四人胥二人徒二十人掌受财于职金以赍其工弓六物为三等弩四物亦如之矢八物皆二等箙亦如之周礼考工记冶氏为杀矢桃氏为剑函人为甲矢人为矢梓人为侯庐人为庐器弓人为弓为天子之弓合九而成规
　　杜祐通典武库令丞于周官司甲司弓矢等下大夫司戈盾等中士下士盖其任也
　　谨案成周有司甲司兵司弓矢司戈盾等官杜佑以为汉武库令之比至王之用弓弩矢箙掌于缮人受财赍工掌于藁人亦皆为夏官之属唯幕人掌次属于天官与今北鞍库所属之掌盖司幄为职相近其甲兵戈盾则似今之甲库司弓矢亦与今氊库之司弓司矢同而考工记所载诸工即今四库所隶之各司匠也周天官玉府掌王之玩好兵器凡献兵器受而蔵之内府云凡齿革兵器皆入焉秋官职金云入其金锡于为兵器之府凡此诸职皆与军器相聨而玉府内府已为内务府广储之职职金所掌亦不止武备之事其所云为兵器之府者即在夏官司甲司兵等属中兹故不具载焉
　　商子来民篇汤武既破桀纣海内无害天下大定筑五库蔵五兵
　　谨案周礼虽无武库之名而商子称汤武筑五库蔵五兵则当时储兵之府亦以库名即后世武库所自昉也故淮南子原道训云叶公入乃废太府之货以予众出高库之兵以赋民高库即五库之类也管子小匡制重罪入以兵甲犀胁二防轻罪入以兰盾鞈革二防小罪入以全钩分宥簿罪入以半钩无坐抑而讼狱者正三禁之而不直则入一束矢以罸之美金以铸戈剑矛防试诸狗马恶金以铸斧鉏夷锯钃试诸土木其云入兵甲犀胁二防又云入兰盾鞈革二防又云入钩金束矢皆当入五兵之库矣其云美金以铸戈剑矛防则当如汉考工若卢之主作兵器也又考司马法定爵篇云右兵弓矢御殳矛守戈防助凡五兵五当长以衞短短以衞长注云五兵弓矢殳矛戈防也盖兵器众多而以五兵为最要故五兵各设一库商子所谓五兵五库盖谓此也周礼夏官司兵掌五兵五盾各辨其物与其等以待军事然则五库长吏当即司兵之属矣
　　秦
　　战国策天下之强弓劲弩皆自韩出谿子少府时力距来皆射六百步之外注韩有谿子弩又有少府所造二种之弩
　　谨案战国防注谓二种之弩造自少府则秦之少府当如汉之考工尚方矣汉少府属官有考工尚方犹其遗制
　　汉
　　汉书百官公卿表少府属官有若卢【如淳曰若卢官名也蔵兵器品令曰若卢郎中二十人主弩射汉仪注有若卢狱令主治库兵将相大臣】考工室【臣瓒曰名官为考工主作器械也】尚方【汉官仪尚方令掌工作刀剑诸物及刻玉为器】等令丞○中尉属官有武库令丞
　　谨案汉书如淳注谓若卢蔵兵器臣瓒注谓考工主作器械则是考工主作而若卢主藏也然后汉百官志注及玉海谓考工令主作兵器弓弩刀铠之属器成则金吾入武库是考工兵器既蔵若卢又藏武库也考汉书左将军请召王商诣若卢诏狱孟康曰黄门北寺也黄门在禁中则若卢亦当在禁中武库既属中尉或与若卢有内外逺近之殊欤又考若卢有狱攷工亦有狱汉书刘辅共工狱苏林曰考工也然则考工亦有狱矣考工若卢皆主兵械易匿不诡法令尤宻故置狱欤又考工主作兵器尚方亦主作兵器故汉书刘更生典尚方铸作事韩延夀铸刀剑钩镡放效尚方六典注蔡伦和帝时为尚方令作秘剑皆其事也然尚方又兼作禁器故古今注尚方故事有司南记里鼓汉书哀帝罢尚方御府技巧靡丽之物吕强上疏亦谓中上方敛诸郡之宝故汉官仪以尚方掌作刀剑诸物及刻玉为器而崔实尚方令箴比诸古之玉府也盖较诸考工所造弥巧而所聚百珍尤非外府可拟矣今之养心殿造办处职近于是故与内务府表互载焉
　　史记平凖书武帝时边兵不足乃发武库上官兵器以赡之
　　通典武库署令两汉曰武库令属执金吾
</div>
    <div class="pagination">
<a href="钦定历代职官表_page61.html">上一页</a><span>...</span><a href="钦定历代职官表_page57.html">57</a><a href="钦定历代职官表_page58.html">58</a><a href="钦定历代职官表_page59.html">59</a><a href="钦定历代职官表_page60.html">60</a><a href="钦定历代职官表_page61.html">61</a><span class="current-page">62</span><a href="钦定历代职官表_page63.html">63</a><a href="钦定历代职官表_page64.html">64</a><a href="钦定历代职官表_page65.html">65</a><a href="钦定历代职官表_page66.html">66</a><a href="钦定历代职官表_page67.html">67</a><span>...</span><a href="钦定历代职官表_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
