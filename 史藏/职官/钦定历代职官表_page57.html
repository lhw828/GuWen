<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 57 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 57 页/共 108 页</h1>
    <div class="content">　　养鹰鹞处管理事务三人【以王公　　御前大臣侍卫等官管理】协办事务兼鹰上统领二人【副都统一人二等侍卫一人】蓝翎侍卫头领五人六品职衔副头领五人笔帖式三人内养狗处头目二人【兼三等侍卫一人兼蓝翎侍卫一人】副头目二人外养狗处头目六人副头目六人笔帖式三人
　　掌饲养鹰狗随围进哨以供搜畋之事
　　国初设立鹰房鸦鹘房乾隆十一年改为养鹰处养鸦鹘处三十七年裁养鸦鹘处其员额转补鹰上养狗处员额
　　国初定
　　慎刑司郎中二人员外郎四人主事一人委署主事一人笔帖式二十人
　　掌府属刑名审谳定拟之事凡审拟罪案皆依刑部律例其有情罪重大者移咨三法司防审题结初名尙方司顺治十二年改为尙方院康熙十六年改定为慎刑司员额顺治以来前后增定
　　营造司郎中二人员外郎八人主事一人委署主事一人笔帖式二十六人
　　掌膳修工作及薪炭陶冶之事所属有六库三作曰木库司物材曰铁库司铸造铁器曰器皿库司藤竹木器曰柴库司薪柴曰炭库司煤炭石灰曰房库司凉棚席篷□麻曰铁作司打造铁器曰花爆作司造烟火花爆曰油漆作司绘垩六库各设库掌库守三作皆设司匠领催皆未入流惟铁作司匠给八品虚衔初名惜薪司顺治十八年改为内工部康熙十六年改定为营造司初设郎中三人后裁一人员外郎六人后增二人
　　官房租库值年总管内务府大臣一人郎中一人员外郎三人【以各司兼管】笔帖式七人库掌一人
　　掌内外城官房之租课按月证收以供营造司之用初属营造司管理康熙六十二年立租库各员额乾隆三十六年以内府大臣值年管理
　　御书处管理事务大臣一人兼管郎中员外郎无定员监造一人【六品职衔食七品俸】署监造一人库掌三人【七品职衔食八品俸】署库掌六人笔帖式二人
　　掌敬刋
　　御笔裱榻之事员额康熙四十九年定监造库掌品级
　　乾隆四十三年定
　　武英殿修书处管理事务王大臣一人监造二人库掌四人署库掌六人笔帖式四人
　　掌膳刻装潢各馆书籍及
　　宫殿陈设书籍之事员额康熙十九年定监造库掌品级乾隆四十三年定设有总裁二人提调二人【由总裁于纂修内　奏充】纂修十二人【由总裁以翰林院编修检计庶吉士等官拣奏充】
　　养心殿造办处郎中三人员外郎二人主事一人委署主事一人库掌六人【六品】司匠十三人【正八品】笔帖式十五人
　　掌造办供
　　御物件监督工作管理储藏之事初设造办活计处管理事务无定员乾隆二十四年定设员额
　　庆丰司郎中一人员外郎八人主事一人委署主事一人笔帖式十五人廐长十人廐副十九人
　　掌蕃息牛羊羣牧供用考成之事顺治初年设内牛圈三于
　　西华门外设外牛圈三供乳饼圈一于
　　南苑设羊圈六于丰台管理牛只羊只各设员外郎三人及廏长笔帖式等员康熙十六年归并掌仪司管理二十三年设庆丰司置郎中二人増置员外郎四人主事一人不内务府雍正元年归并内务府管理四十年裁郎中一人员外郎二人谨案内务府之制以七司各掌府事其余分建衙门并铸给关防印信统辖于总管大臣而不与七司相属唯是事类相近允宜依次分求如
　　寕夀宫事务档册用广储司钤印监督织造由縀库郎中察覈内管领之钱粮纳银庒之奏销皆由防计司办理
　　御茶膳房
　　中正殿
　　雍和宫管理事务皆掌习礼仪之事而官学药房附焉官房租库本由营造司分设
　　御书处
　　武英殿修书处
　　养心殿造办处均掌
　　内廷书籍典册修造之事兹并遵
　　大清防典成例以类序次唯内三旗防军营圆明园防军营暨各
　　行宫千总防典序官别着于武职篇而奉行则例仍载于都虞司卷中以府属武职陞迁诸事均都虞司也兹并从类叙于七司之后至府属之三院则别自为篇焉
　　厯代建置
　　谨案曲礼载制先五官次六府此府名之所由起周官冡宰之属有内府内宰此内务之名之所由起详考冡宰之属以宫禁亲近之职为首重故宫正宫伯以掌宿卫膳夫至幂人以掌饮食宫人幕人以掌寝处大府至外府以掌蓄藏司防至职币以掌防计而内宰以下则皆综理内职阉竖阍寺妇职女功无不司之于是自王及后世子之饮食服用以至宫闱内外亲近人主左右者一举而归之冢宰所以肃正纪纲而无逢迎靡滥之自西汉时犹遵成周遗意中书宦者尽属少府凡服御之职必选经明行修者为之而统摄之以丞相御史至东汉时始多用宦官分主饮膳服饰而古意渐失隋唐以后立内侍省人主起居饮食之重不咨之大臣任之士人而悉委之于奄竖其弊乃益滋矣至供御之官列代变更分合之故犹可详考盖汉立少府水衡专主天子之奉养东汉则并水衡于少府而三国晋宋以后因之自曺魏始立殿中监以后代有其职萧梁始立太府卿以掌库藏而陈因之少府始专主工作之事北魏又废少府专立太府而殿中监则仍其旧北齐以殿中监之六局改于门下省后周仿成周以制官奉御诸职多在天官冬官中隋初立门下省太府卿炀帝改设殿内省复分立少府而内侍省之统辖渐广唐之殿中内侍二省太府少府二卿与隋制不大相殊而宦官任重至侵将相之权矣宋立宣徽院为亲近之职而汉少府之事仍领于二省二卿辽北面有御帐着帐诸官南面则仍唐制金有太府少府无殿中监而有殿前都防检司其内侍不别立省尽之宣徽院中法意最为近古至明代而诸职尽去唯立宦官二十四衙门禁近要务唯有奄竖得专制之而古意于是尽失不独成周良法无可追溯即汉唐少府之制亦无复存焉者矣防惟
　　圣朝龙兴之始剙立内务府以镶黄正黄正白三旗
　　亲近之臣专司其事
　　定鼎以来初亦设十三衙门以内监供职顺治十二
　　年六月监于前代内竖擅权之弊
　　命立铁牌严切申谕永逺禁革仍立内务府
　　特简内大臣为总管七司三院纲纪肃而职掌昭内侍职制则为使之供给洒扫之役毋得任事而亦皆统摄于总管大臣盖至
　　圣朝而周汉之制尽复法度之精详规模之宏逺尤为超越万古今详考列代职官之近于内务府者分繋篇中而总括其沿革之大概于此其内监职制执掌亦附着巻后不复别为一篇焉
　　三代
　　礼记曲礼天子之六府曰司土司木司水司草司器司货典司六职郑康成注府主藏六物之税此亦时制也周则皆属司徒
　　谨案六府之制见于时以主六物之储藏郑注谓周属司徒盖如今戸部之三库但殷五官既有司徒而复别设六府则在殷时固不为司徒之掌而与今之内务府相近矣故与戸部三库篇互见焉
　　尚书立政虎贲缀衣趣马小尹左右携仆百司庶府孔安国传缀衣掌衣服左右携持器物之仆百官有司主劵契藏吏蔡沈集传此侍御之官也小尹小官之长携仆携持仆御之人百司若司裘司服庶府若内府大府之属
　　谨案尙书立政有百司庶府又有表臣百司盖表者对里之称内百司为里臣外百司为表臣也立政称文武克俊有徳三事而外必首及于缀衣趣马之属其后周公制礼以宫禁之职首属冢宰有由来已
　　国朝剙定内务府与成周百司庶府之义千载合揆今列尙书立政文于卷首而周礼诸职则以次分列于后
　　周礼天官宫正上士二人中士四人下士八人府二人史四人胥四人徒四十人掌王宫之戒令纠禁以时比宫中之官府次舍之众寡为之版以待夕击柝而比之国有故则令宿其比亦如之辨内外而时禁稽其官序纠其徳行几其出入均其稍食去其滛怠与其竒衺之民防其什伍而教之道艺月终则防其稍食嵗终则防其行事凡邦之大事令于王宫之官府次舍无去守而聴政令春秋以木铎修火禁凡邦之事跸宫中庙中则执烛郑康成注宫正主宫中官之长○宫伯中士二人下士四人府一人史二人胥二人徒二十人掌王宫之士庻子凡在版者掌其政令行其秩叙作其徒役之事授八次八舍之职事若邦有大事作宫众则令之月终则均秩嵗终则均叙以时颁其衣裘掌其诛赏
　　谨案成周官制凡王之服御饮食燕好赐予皆分设官职而统属于太宰所以合宫府为一体也宫正为王宫官之长掌比宫中之官府宫伯掌王宫之士庻子此在今时为内务府大臣及领侍卫大臣之职其所以秩止于上士中士下士者则以冢宰统临于上而诸官为专司故不疑其秩之轻也内务府大臣职任优重实为周冢宰之所统而宫正宫伯则职掌专焉故与领侍卫篇互见而备着其説于此
　　周礼天官太府下大夫二人上士四人下士八人掌九贡九赋九功之贰以受其货贿之人颁其货于受藏之府颁其贿于受用之府凡式贡之余财以共玩好之用○玉府上士二人中士四人掌王之金玉玩好兵器凡良货贿之藏共王之服玉佩玉珠玉王齐则共食玉掌王之燕衣服衽席牀第凡防器若合诸侯则共珠槃玉敦凡王之献金玉兵器文织良货贿之物受而藏之凡王之好赐共其货贿○内府中士二人掌受九贡九赋九功之货贿良兵良器以待邦之大用凡四方之币献之金玉齿革兵器凡良货贿入焉凡适四方使者共其所受之物而奉之凡王及宰之好赐予则共之○司裘中士二人下士四人掌为大裘以共王祀天之服○掌皮下士四人掌秋敛皮冬敛革春献之遂以式法颁皮革于百工共其毳毛为毡以待邦事嵗终则防其财赍○典妇功中士二人下士四人掌妇式之灋以共王及后之用颁之于内府○典丝掌丝入而辨其物以其贾楬之○典枲下士二人掌布缌缕纻之麻草之物以待时颁功而授赍
　　周礼春官天官上士一人中士二人掌祖庙之守藏与其政令凡国之玉镇大寳器藏焉若有大祭则出陈之既事藏之
　　荀子大畧篇不知而问尧舜无有而求天府先王之道则尧舜矣六贰之博则天府矣注求财于六贰之博得之不穷故曰天府天府天之府藏谨案太府掌贡赋货贿为今戸部三库之职其式贡余财以共玩好则内府之广储实兼其任至玉府受藏金玉兵器文织良货贿以共王之好赐内府共王及冢宰之好赐予天府藏国之玉镇大寳器则正为今广储司之职而司裘掌皮典丝典枲亦如六库之各分其事也
　　周礼天官职内上士二人中士四人掌邦之赋入辨其财用之物而执其总凡受财者受其贰令而书之○职嵗上士四人中士八人掌邦之赋出凡上之赐予以叙与职币而受之○职币上士二人中士四人振掌事者之余财皆辨其物而奠其録以书楬之以诏上之小用赐予○司防中大夫二人下大夫四人上士八人中士十有六人○司书上士二人中士四人凡上之用财用必考于司防○宫人中士四人下士八人掌王之六寝之修共王之沐浴凡寝中之事扫除执烛共鑪炭凡劳事谨案天官司防司书不专为内府之职而上之用财用必考于司防则宫中防计实兼理之职内掌受财之政令职币诏用之小用赐予而职嵗掌其赋出今内府储藏出入皆由防计司稽核而总受其要其职固相等也宫人有中士下士寝处沐浴扫除皆其职掌则与今之内管领副内管领之任尤相合矣
　　周礼天官内宰下大夫二人上士四人中士八人掌书版图之法以治王内之政令均其稍食分其人民以居之【注版谓宫中□寺之属及其子弟録籍也团王及后世子之宫中吏官府之形象也政令谓施间寺者稍食吏禄禀也人民吏子弟分之使众者就寡均宿衙】嵗终则防内之人稍食稽其功事比其小大与其麤良而赏罚之防内宫之财用
　　周礼夏官小臣上士四人掌王之小命诏相王之小法仪正王之燕服位王之燕出入则前驱周礼天官膳夫上士二人中士四人下士八人掌王之食饮膳羞以养王及后世子○庖人中士四人下士八人贾八人【注贾主市买知事价】掌共六畜六兽六禽辨其名物凡其死生鱻薧之物以共王之膳与其荐羞之物及后世子之膳羞○内饔中士四人下士八人掌王及后世子膳羞之割烹煎和之事○亨人下士四人掌共鼎镬以给水火之齐谨案宫中礼仪掌于内宰而诏相王之小法仪则夏官小臣主之今内务府掌仪司専掌宫中之仪法正其职也内宰诏相礼仪之外又掌书宫中版图之法以治王内之政令嵗终防内人之稍食稽其功事防内官之财用葢兼有总管大臣及防计司之职故秩为下大夫其任较重唯以服位礼事賛相専司与掌仪司尤为相合故附证其説于此天官之膳夫庖人内饔亨人皆掌王及后世子之膳羞亦与今
　　御茶膳房之职为相合故与光禄寺篇互见焉周礼天官甸师下士二人共野果蓏之献帅其徒以薪蒸役外饔内之事○腊人下士四人掌干肉凡田兽之脯腊膴胖之事
　　周礼地官廛人中士二人下士四人凡屠者敛其皮角筋骨入于王府凡珍异之有滞者敛而入于膳府○泽虞掌国泽之政令为之厉禁使其地之人守其财物以时入之于王府颁其余于万民○迹人中士四人下士八人掌邦田之地政而为之厉禁以守之○角人下士二人掌以时征皮角凡骨物于山泽之农○羽人下士二人掌以时征羽翮之政于山泽之农○掌炭下士二人掌炭物灰物之征令以时入之
　　谨案都虞司职司采捕供应畋渔天官之甸师腊人正其职掌地官山林川泽皆有虞衡而分主各处山川不归统理惟泽虞掌国泽之禁令入财物于王府与都虞司相近其自廛人以至掌炭亦皆都虞司之所有事也
　　周礼天官小宰之职掌建邦之宫刑以治王宫之政令凡宫之禁
　　谨案周刑法掌于秋官而内府之刑未闻有别置之官惟小宰掌建邦之宫刑宫禁郑康成以为在王宫中者之刑则今内务府慎刑司之所由始也
　　周礼考工记凡攻木之工七攻金之工六攻皮之工五设色之工五刮摩之工五搏埴之工二○匠人营国王宫门阿之制五雉宫隅之制七雉城隅之制九雉
　　谨案周礼缺冬官考工记之所载者未尽为营造之职今采录匠人营缮王宫之法式及诸工总名以着其概余并见工部篇不具录焉
　　周礼地官牧人下士六人掌牧六牲而阜蕃其物以共祭祀之牲牷【注六牲谓牛马羊豕犬鸡】○牛人中士二人下士四人掌养国之公牛以待国之政令
　　周礼夏官羊人下士一人掌羊牲若牧人无牲则受布于司马使其贾买牲而共之
　　谨案孳畜之政自古重之故宣王考牧着于小雅牲牷肥腯见于春秋周礼之牧人牛人羊人实为庆丰司之所由始其分属地官夏官者盖一以牧地为属一以受布于司马为属不必如孔疏所云牛为土畜羊为金畜穿凿而为之説也
　　秦
　　汉书百官公卿表少府秦官
　　册府元秦少府掌山海地泽之税少府之立自此始也
　　杜佑通典秦置六尚谓尚冠尚衣尚食尚沐尚席尚书若今殿中之任○秦有御府令丞掌供御服而属少府○掖庭局令秦置永巷○秦置尚方令○秦有将作少府○秦牺廪令丞掌犠牲雁鹜王应麟玉海少府秦官章邯为之
　　谨案秦立少府之官凡供御诸职多为所领故六尚如今内管领之职御府令如今广储司掖庭局令如今慎刑司尚方令则兼有广储及武备院之任将作少府如今营造司惟牺廪令丞属内史及左冯翊而牺牲雁鹜则又兼有都虞庆丰二司之掌秦法疎畧史志不详以汉后所承袭者推之其大概亦可考见今摭録通典所载以着其崖畧焉
　　汉
　　汉书百官公卿表少府掌山海地泽之税以给共养【应劭曰名曰禁钱以给私养自别为藏少者小也故称少府师古曰大司农供军国之用少府以养天　子也　有】六丞属官有尚书符节太医太官汤官导官药府若卢考工室左弋居室甘泉居室左右司空东织西织东园匠十六官令丞【服防曰若卢诏狱也邓展曰旧洛阳两狱一名若卢主受亲戚妇女如淳曰若卢官名也藏兵器品令曰若卢郎中二十人主弩射汉仪注有若卢狱令主治库兵将相大臣臣瓒曰冬官为考工主作器械也师古曰太官主膳食汤官主饼饵导官主择米若卢如説是也左弋地名东园匠主作陵内器物者也】又胞人都水均官三长丞【师古曰胞人主掌宰割者也胞与庖同】又中书谒者黄门钩盾尚方御府永巷内者宦者八官令丞【师古曰钩盾主近苑囿尚方主作禁器物御府主天子衣服也】诸仆射署长中黄门皆属焉【师古曰中黄门谓奄人居禁中在黄门之内给事者也】武帝太初元年更名考工室为考工左弋为佽飞居室为保宫甘泉居室为昆台永巷为掖庭佽飞掌弋射有九丞两尉太官七丞昆台五丞乐府三丞掖庭八丞宦者七丞钩盾五丞两尉成帝河平元年省东织更名西织为织室
　　谨案汉承秦制立少府以供养宫禁位列九卿凡诸奉御之职无所不统今以汉百官表所载详绎之今内府七司诸官葢皆有其职焉如御府尚方东织西织是广储司之掌尚书内者诸仆射署是防计司及内管领之掌中书谒者与掌仪相近而太官胞人则如今之内茶膳房也左弋佽飞掌弋射都水钩盾主苑囿近于都虞司之职也服防邓展以若卢为诏狱如淳以为藏兵器而汉仪注则云有若卢狱令主治库兵是一官而兼两职葢如慎刑司及武备院之兼职也考工室左右司空东园匠如今之营造司而尚方令又如今之造办处也惟庆豊所掌未见于少府之属葢太官所兼掌耳汉代少府之官多以髙儒旧徳为之而宦者黄门亦皆归于统属其法意最为近古今载汉表原文而为之疏证如此其他可为佐证着并分载于后
　　史记平凖书山海天地之藏也皆宜属少府【索隐韦昭云少府天子私所给赐经用也公用属大司农】
　　急就篇司农少府国之渊顔师古注司农领天下钱谷以供国之常用少府管池泽之税及闗市之资以供天子少者小也府者聚也财物所聚也非郊庙兵戎大用故谓之少府司此二者百物在焉故以深泉为喻也
　　应劭风俗通少府水衡为天子内藏
　　荀悦汉纪孝成帝纪罢少府技巧官
　　王应麟汉制考职内注职内主入也若今之泉所入谓之少内疏汉之少内亦主泉所入案王氏汉官解云小官啬夫各擅其职谓仓库少内啬夫之属各自擅其条理所职主由此言之少内藏聚似今之少府但官卑职碎以少为名丙吉少内啬夫白吉曰食皇孙亡诏令注云少内掖庭主府藏之官也
　　谨案少内当为今防计司之职
　　玉海周玉府内府犹秦汉少府也
　　谨案后汉纪正月朔旦骠骑将军苍应奉璧入贺故事少府给璧隂就骄贵吏傲不奉法求璧不可得苍坐朝堂漏且尽而璧不至不知所为顾谓掾属曰若之何朱晖望少府主簿持璧即往绐之曰我闻璧而未曾见试观之主簿以璧授晖晖顾召令史奉之主簿惊曰少府当以朝晖叱之曰将归晖独不朝也据此则汉之少府乃兼内府玉府之职
　　古今攷九曰少府掌山海地泽之税以给共养东莱谓治粟内史所掌谷货供军国之用少府名曰禁钱以给天子私自别为藏少者小也属官最多有六丞当皆称少府丞而尚书侍郎以下十二官令丞属焉而尚书之名后世以为王之一省六部従官之长东莱又谓少府吏四人在殿中主发书谓之尚书其后遂以为官置令丞属焉然汉之尚书令尚书丞微官耳少府之属吏也后世尚书令尚书左右丞六部尚书乃宰相侍従也又胞人三长丞又上林中十池监又中书谒者黄门钩盾而下内省官者七官令丞诸仆射署长中黄门皆属焉而中书令中书丞亦少府之微官而后世中书令为一品之极郭子仪书二十四考至有夺我凤凰池之恨前代小官后世用以为大官世故之变岂有极哉表书小官吏因革不一不足书王莽改曰共工
　　谨案洪适释鲁相史晨祠孔庙奏铭题后谓上尚书者郡国异于朝廷不敢直达于帝所因尚书以闻故樊毅复华氏下民租田口算碑以太守奏事均云上尚书也然无极山碑以太常卿丞奏事亦云上尚书又蔡质汉官典仪列司城门校尉上尚书式及谒者上尚书式则内而九卿谒者凡奏亦皆上尚书以达于帝不独国相太守也惟孔子庙置卒史碑云鲁相奏记司徒司空府不云上尚书然司徒司空府亦必由尚书以达于帝无极山碑载常山相冯巡以三公山请雨事闻于太常太常为冯巡上其事亦必由尚书是其例葢汉丞相御史谓之外朝不可至内廷故置尚书掌四方章奏报告之事少府属官首列尚书特重其职也汉书霍光传尚书令读奏黄霸传尚书令受丞相对是虽丞相九卿必由尚书入奏也又考汉纪张汤子安世少为郎给事中尚书上方幸河东亡书三箧诏问莫能知惟安世知之具作其事后购得本书以校无所遗失通典谓掌图书秘记章奏之事即谓此也且不特主章奏即凡征召诘对之事亦无不诣尚书汉书光武纪时太原王霸北海逢萌亦隠居养志霸到尚书拜不称臣章帝纪匈奴新降召太尉鲍昱谒尚书使封降胡檄桓帝纪太常杨秉奏中常侍侯贤等请免官理罪奏入尚书诘秉秉对尚书不能诘灵帝纪陈蕃起兵将官属诸生八十人至承明门使不内蕃曰云云使者出开门蕃到尚书门正色曰云云葢尚书初主受奏御而已其后遂専出纳之命故其权浸重至章帝时太傅太尉録尚书事和帝时太傅录尚书事位在三公上与少府所属之尚书逈相悬絶矣
　　马永卿嬾真子前汉百官公卿表少府之属官凡五十余人有导官掌米谷以奉至尊然学者多疑导字之义仆考唐百官志导官令掌导择米麦凡九谷皆随精麄考其耗损而供然汉导字下従寸唐防字下从禾今按韵略瑞禾一茎六穗谓之防恐唐以瑞禾名官也仆尝以此问舅氏笑云此葢读司马长卿封禅书误耳书云导一茎六穗于庖注云导择也一茎六穗谓加禾之米也后人误以瑞禾为防遂并官名失之可一笑也
　　谨案导官主择米谷以供至尊则今尚膳正之职也【又互见户部篇内仓条】
　　顔师古汉书注李斐曰齐国旧有三服之官春献冠帻縰为首服纨素为冬服轻绡为夏服凡三急就篇齐国给献素缯帛注齐有三服官贡禹言故时齐三服官输物不过十笥
　　谨案汉官既有东织西织供天子服御而又有三服官主作首服冬服夏服以给衮龙之用于齐设之今内务府所辖有江宁苏州杭州三织造官正汉三服官之遗制也
　　汉书注水衡都尉应劭曰古山林之官曰衡掌诸池苑故曰水衡张晏曰主都水及上林苑故曰水衡主诸官故曰都有卒徒武事故曰尉师古曰衡平也主平其税入
　　玉海杨得意为狗监李延年给事狗监中
　　谨案汉水衡都尉之职掌上林苑与今之奉宸苑相合惟所领之官自卒徒武事又兼主渔畋之政今都虞司办理内府武职陞迁兼供应渔猎之事其职亦为相近故既入于奉宸苑篇而节录注文于此至汉有狗监则与今之养鹰狗处事务亦相等也
　　风俗通掖庭有狱令丞又暴室丞宫人狱也一作薄室
　　三辅黄图永巷永长也宫中之长巷幽闭宫女之有罪者武帝时改为掖庭置狱焉
　　谨案成帝纪上使御史收刘辅系掖庭秘狱后以辛庆忌防褒师丹谷永上书乃徙系考工狱考工狱亦近中禁然比之掖庭狱则又有中外之殊矣移狱考工其按治或稍轻欤
　　史记景帝本纪中六年四月置左右内官属大内汉书东方朔传内官有狱
　　汉书王商传左将军请召王商诣若卢诏狱注孟康曰黄门北寺也
　　谨案宫中慎刑之职自掖庭而内列代不详惟汉书若卢狱令黄门北寺诏狱皆属少府内府有狱其初亦属少府最为近之又考后汉纪桓帝纪白马令李云上书移副三府云云上得云书大怒送云黄门北寺使中常侍管霸与御史廷尉杂考之然则汉时外庭庶官亦间系黄门北寺葢黄门北寺狱之近中禁者桓帝怒云欲加严谳故特于秘狱治之非常例也
　　史记平凖书卜式不愿为郎上曰吾有羊上林中欲令子牧之式乃拜为郎布衣屩而牧羊嵗余羊肥息
　　谨案史记言卜式拜为郎牧羊上林苑中是汉时庆丰之职亦上林苑之所有事也今故采录之以见其概
</div>
    <div class="pagination">
<a href="钦定历代职官表_page56.html">上一页</a><span>...</span><a href="钦定历代职官表_page52.html">52</a><a href="钦定历代职官表_page53.html">53</a><a href="钦定历代职官表_page54.html">54</a><a href="钦定历代职官表_page55.html">55</a><a href="钦定历代职官表_page56.html">56</a><span class="current-page">57</span><a href="钦定历代职官表_page58.html">58</a><a href="钦定历代职官表_page59.html">59</a><a href="钦定历代职官表_page60.html">60</a><a href="钦定历代职官表_page61.html">61</a><a href="钦定历代职官表_page62.html">62</a><span>...</span><a href="钦定历代职官表_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
