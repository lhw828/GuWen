<!DOCTYPE html>
<html>
<head>
    <meta charset="UTF-8">
    <title>唐六典 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐六典 - 第 11 页/共 12 页</h1>
    <div class="content">　　率各一人　副率二人　长史一人　录事参军事一人　录事一人　史二人　兵曹参军事一人　府二人　史二人　胄曹参军事一人　府二人　史二人　亭长二人 
　　掌固二人　监门直长七十八人 
　　太子左右内率府 
　　率各一人　副率一人　长史一人　录事参军事一人　录事一人　史二人　兵曹参军事一人　府一人　史二人　胄曹参军事一人　府一人　史一人　亭长二人 
　　掌固二人　千牛十六人　备身二十八人，主仗六十人 
　　太子左右卫率府，率各一人，正四品上；（秦、汉詹事属官有太子卫率。后汉为少傅属官，秩四百石，主门卫士。魏因之。晋初为中卫率，太始五年，分为左、右二率。惠帝为太子，加置前卫率；愍怀在东宫，又加后卫率。故元康之中凡四卫率。成都王颖为太弟。又置中卫率，是为五率。凡太子出，前卫率导，在前黄麾外；左、右二率从，侠导舆车；后卫率从，在乌皮外；并载戟执刀。四率各丞一人。服视左、右卫将军，品第五，位同中庶子。过江，省前、后率，至孝武帝复置，宋又省。齐左、右卫率武冠，绛朝服，品第五，秩千石。梁位视御史中丞，左卫率领果毅、统远、立忠、建宁、陵锋、夷寇、祚德等七营，右卫率领崇荣、永吉、崇和、细射等四营。陈因之。后卫太和二十二年，太子左、右卫率从第三品。北齐有太子左、右卫坊率。后周东会官员有司戎、司武、司卫之类。至隋文帝，始分置左 右卫率、左 右宗卫率、左 右虞候开府、左 右内率、左 右监门率，凡十府，以备储闱武卫之职。炀帝改左、右卫率为左、右侍率，皇朝复为左、右卫。龙朔二年改左、右卫府为左、右典戎卫，成亨如故。）副率各二人，从四品上。（隋文帝置，炀帝改为左、右侍副率，皇朝复为左、右卫副率。龙朔、咸亨随卫改复。）　左、右卫率掌东官兵仗羽卫之政令，以总诸曹之事，凡亲、勋、翊府及广济等五府属焉；副率为之贰。凡元正、冬至，皇太子朝宫臣及诸方使，则率卫府之属以仪仗为左、右厢之周卫。若皇太子备礼出入，则如卤簿之法以从。每月，亲、勋、翊三府之卫及广济等五府之超乘应番上者，配于所职。 
　　长史各一人，正七品上；（隋置，皇朝因之。）录事参军事各一人，从八品上，（隋置，皇朝因之。）仓曹参军事各一人，从八品下；（隋置，皇朝因之。）兵曹参军事各一人，从八品下；（隋置，皇朝因之。）胄曹参军事各一人，从八品下；（隋置，为铠曹，皇朝因之。长安中改为胄曹参军，神龙初复为铠曹，太极中又为胄曹。）司阶各一人，从六品上；中候各二人，从七品下；司戈各二人，从八品下；执戟各三人，从九品下。　长史掌判诸曹及三府、五府之贰。凡府事，大事则从其长，小事则专达。季秋，以其属官之状上于率，而为之考课。录事参军事掌监印、发付、勾稽。仓曹掌亲 勋 翊三府、广济等五府文官之簿书，凡勋阶、考课、假使、禄赐，及公廨、财物、田园、食料皆典之。兵曹掌亲 勋 翊三府、广济等五府武官，亲 勋 翊卫卫士之名簿，及其番上、差遣之法式。凡上番者，皆受其名簿，而咨配于率。兼知公、私马及杂畜之簿帐。胄曹掌亲 勋 翊三府、广济等五府器械，诸公廨缮造之物事。凡大朝会，行从应请戎仗者，则具其名数，受之于主司，既事而归之。 
　　左、右率府亲府 勋府 翊府中郎将各一人，从四品上；（中郎将之说，已具上左、右卫。梁左卫率领七营，右卫率领四营。二率各领殿中将军十人、员外将军十人。又有正员司马、员外司马；屯骑，步兵、翊军三校尉，谓之三校；旅贲中郎将、冗从仆射，谓之二将。又有左、右积弩将军各一人。北齐太子左、右卫坊率各领骑官备身员，又有内直备身、备身正 副都督，备身五职等员，又有直ト、直前，直后员，又有旅骑、屯卫、典军等校尉各二人，骑尉三十人。隋左、右卫率下有直ト四人、直寝八人，直齐、直后各十人。皇朝左、右卫率各置亲、勋、翊三府，每府中郎将一人、郎将二人，掌其府校尉、旅帅及亲、勋、翊卫之属以宿卫。）左、右郎将各一人，正五品下。（皇朝置）。　中郎将、郎将掌其府校尉、旅帅及亲、勋、翊卫之属以宿卫，而总其府事。兵曹掌判勾。若大朝会及皇太子备礼出入，则从卤簿之法，而监其羽仪。 
　　太子左、右司御率府，率各一人，正四品上；（隋文帝置左、右宗卫率各一人、副率二，掌领宗人侍卫，职拟左、右领军将军，加置行参军二人。炀帝改为右、右武侍率，皇朝复为左、右宗卫。龙朔二年改为左、右司御卫率府，神龙初又为宗卫，开元初复为左、右司御率府。）副率各二人，从四品上。（隋文帝置，皇朝因之。其后改复，皆随于府。）　左、右司御率府率掌同左、右卫率；副率为之贰。郊城等三府之旅贲应番上者，各配于所职。　　长史各一人，正七品上；录事参军事各一人，从八品上；仓曹参军事各一人，从八品下；兵曹参军事各一人，从八品下；胄曹参军事务一人，从八品下；（隋置左、右虞候开府，初无录事，有长史及四曹参军；至炀帝改为率府，始置录事，皇朝因之。余具上说。）司阶各一人，从六品上；中候各二人，从七品下；司戈各二人，从八品下；执戟各三人；从九品下。　长史掌判诸曹及郊城等三府之贰，余皆如左、右率府。 
　　太子左、右清道率府，率各一人，正四品上；（隋文帝置左、右虞候，各开府一人，掌斥候非违，职拟左、右金吾将军；炀帝改马左、右虞候率，又各置副率二人。皇朝因之。龙朔二年改为左、右清道卫，神龙初又为虞候率府，开元初复为清道率府。）副率各二人，从四品上；（隋炀帝置，皇朝因之。龙朔、神龙、开元随府改复。）　左、右清道率府率掌东宫内外昼夜巡警之法，以戒不虞，凡绛邑等三府皆属焉；副率为之贰。凡皇太子出入，则领其属以清游队为之先，以后拒队为之殿，其余依卤簿之法以从。凡仗卫之出入，置细引以导之，兼为之纠正。（凡五十人，用左、右率之亲、勋、翊卫为之，分为五番，每番有主帅及中郎或左、右郎将一人领焉。）每月，绛邑等三府之直荡应番上者，配于所职。 
　　长史各一人，正七品上；录事参军事各一人，从八品上；仓曹参军事各一人，从八品下；兵曹参军事各一人，从八品下；胄曹参军事各一人，从八品下；司阶各一人，从六品上；中候各二人，从七品下；司戈各二人，从八品下；执戟各三人，从九品下。　长史掌判诸曹及绛邑等三府之贰，余如左、右率府。 
　　太子左、右监门率府，率各一人，正四品上；（隋文帝置左、右监门率各一人、副率各二人，掌诸门禁，职拟左、右监门将军，各有直长十人。炀帝改为左、右宫门将，降为正五品。皇朝复改为监门率。龙朔二年改为左、右崇掖卫，咸亨复旧。垂拱中改为鹤禁卫，神龙初复旧。）副率各二人，从四品上。（隋文帝置，正五品；皇朝因之。龙朔、开元随府改复。）　左、右监门率府率掌东宫诸门禁卫之法；副率为之贰。凡东宫诸司应以籍入于宫殿者，皆本司具其官爵、姓名以牒门司，门司送于监门，监门之主与判曹印署，复送于门司；门司会之，同则听入。凡东宫内、外门之守者，并司其出入。凡财物、器用之出入于宫禁者，皆以籍傍为据，左、右监门以出入之。若皇太子出入；则依卤簿之法，率其属于牙门之左右，以为捍守。 
　　长史各一人，从七品上；录事参军事各一人，正九品上；兵曹参军事务一人，正九品下；胄曹参军事各一人，正九品下。（隋置左、右监门率，有长史以下等员，无仓曹，以兵曹兼掌其事，皇朝因之。） 
　　长史掌判诸门禁卫之贰。录事参军事掌印，兼勾稽失。兵曹兼仓曹之职，余皆如左、右率府。其诸司籍傍判于监门者，检其官爵、姓名、年貌，监其器物，检其名数；月终，诸门之籍傍归于府者，则会其出入之数。胄曹掌器械及公私马、驴、杂畜；土木缮造之事。凡诸府直马配于左、右监门之巡探者，则请其料，归于马主，禁其隐没弃遗者。 
　　太子左、右内率府，率各一人，正四品上；（隋文帝置左、右内率 副率。领东宫千牛、备身侍奉之事，职拟千牛将军。其备身有：千牛备身八人，掌执千牛刀；备身左右十六人，掌供奉弓箭；备身二十人，掌宿卫侍从。炀帝降内率为正五品，皇朝因加至四品上。龙朔二年改为左、右奉裕率，神龙初复旧。）副率各一人，从四品上。（隋置，皇朝因之。龙朔、神龙随府改复。）　左、右内率府率之职，掌东宫千牛、备身侍奉之事，而主其兵仗，总其府事；而副率为之贰。以千牛执细刀、弓箭，以备身宿卫、侍从，以主仗守戎服、器物。凡皇太子坐朝，则领千牛、备身之属升殿。若射于射宫，则率领其属以从，位定，千牛、备身奉细弓及矢，立于东阶上，西面；率奉弓，副率奉矢及决拾，北面张弓，左执付，右执箫以进副率以巾拂矢而进，进讫，各退立于位。及射，左、右内率启其矢中及不中，既事，受亦如之。 
　　长史各一人，从七品上；录事参军事各一人，正九品上；兵曹参军事各一人，正九品下，胄曹参军事各一人，正九品下。（隋置右、右内率，有长史以下等员，无兵曹，皇朝置之。）　长史掌判诸曹官吏及千牛、备身之贰，余如左、右率府。录事参军事掌印，兼勾簿书及其勋阶、考课稽失。兵曹掌文武官及千牛、备身之簿书，及其勋阶、考课、假使、禄俸之事。胄曹掌细引仗及羽仪之物，自千牛以下各分而典之。 

　　●卷二十九 诸王府公主邑司 
　　△亲王府 
　　傅一人　谘议参军事一人　友一人　文学二人　东ト祭酒一人　西ト祭酒一人　长史一人　司马一人　掾一人　属一人　主簿一人　史二人　记室参军事二人　史二人　录事参军事一人　录事一人　府一人　史三人　功曹参军事一人　府一人　史二人　仓曹参军事一人　府一人　史二人　户曹参军事一人　府一人 
　　史二人　兵曹参军事一人　府一人　史二人　骑曹参军事一人　府一人　史二人　法曹参军事一人　府一人　史二人　士曹参军事一人　府一人　史二人　参军事二人　行参军四人　典签二人 
　　△亲事府 
　　典军二人　副典军二人　府一人　史二人　执仗亲事十六人　执乘亲事十六人　亲事三百三十三人　校尉旅帅队正队副准人部领 
　　△帐内府 
　　典军二人　副典军二人　府一人　史二人　帐内六百六十七人　校尉旅帅队正队副准人部领 
　　△亲王国 
　　国令一人　大农二人　尉二人　丞一人　录事一人　府五人　史十人　典卫八人　舍人四人　学官长食官长丞各一人　厩牧长丞典府长丞各二人 
　　△公主邑司 
　　令一人　丞一人　录事一人　史八人　主簿二人　谒者二人　舍人二人　家吏二人 
　　亲王府：傅一人，从三品；（汉高祖初置诸侯王，有太傅，辅导王。后汉曰傅，秩二千石。魏、晋因之。宋、齐、梁、陈皆为师，后魏始蕃王、二蕃王、三蕃王各有师、傅、北齐唯置师。隋皇伯叔、昆弟、皇子为亲王者，置师。皇朝因之。开元初，改为傅。）谘议参军事一人，正五品上；（晋氏公府置谘议参军事，盖取谘询谋议军事也。宋、齐因之。梁、陈诸王 公府及位从公开府者，及皇弟、皇子、皇弟 皇子之庶子府各有谘议参军员。隋三公府及诸王府各有谘议参军，正五品上，皇朝因之。）友一人，从五品下；（后汉东平宪王为骠骠将军。辟杜抚以为西曹掾，寻以为师友。魏、晋诸王置友一人，宋、齐因之，品第六，进贤一梁冠，绛朝服。梁皇弟、皇子府友各一人，班第八，正六品。陈因之。后魏诸王友从四品下。北齐皇子置友一人，第五品上。隋为从五品下，皇朝因之。）文学二人，从六品上；（汉氏公府、州郡并有文学，魏氏诸王始有文学员，晋、宋、齐、梁、陈皆因之。梁班第五，从七品。后魏太和末，六品上。北齐因之。隋亲王府有文学二人，从六品上，皇朝因之。）东ト祭酒、西ト祭酒各一人，从七品上。（晋初，位从公以上并置东ト、西ト祭酒，宋、齐、梁、陈、后魏、北齐皆相因。亲王府及嗣王、上柱国府各有东、西ト祭酒，从七品上，皇朝因之。）　王傅掌傅相训导。而匡其过失。谘议掌︳谋左右，参议庶事。友掌陪侍游居，规讽道义。文学掌雠校典籍，侍从文章。祭酒掌接对贤良；导引宾客。 
　　长史一人，从四品上；（汉相国、丞相有两长史，秩千石。后汉三公府各有长史员，魏太祖、吴长沙桓王府因之。宋、齐诸王领镇者有长史，品第六，秩千石，铜印、墨绶，进贤两梁冠，绛朝服。梁、陈公府并有长史，后魏、北齐亦同。隋亲王、嗣王、郡王各有长史，皇朝因之，嗣王、郡王则不置。）司马一人，从四品下；（司马，古主兵之官也。宋、齐诸王领镇者各有司马。梁、陈、后魏、北齐、隋并与长史同置，皇朝因之。）掾一人，正六品上；（汉氏三公、大将军、御史大夫并有掾、属员。西汉辟召皆上言之，故东、西曹掾比四百石，余曹比三百石，其属并二百石。后汉皆自辟除，不复上言；故通降为百石。品秩虽下，优礼甚弘。三公盖天子之股肱，掾、属则三公之喉舌，故三府掾乃言行之本，祸福之主；及其迁除，或周月而长州郡，或数年而至公卿。魏、晋皆相因置，多者或至数十人。江左以来，诸公置掾二人，其加崇者置四人。掾、属常敦明教义，肃清风俗，非礼不言，非法不行，以训群吏。宋、齐、梁、陈、后魏、北齐公府皆有掾、属。隋氏二师、三公不开府，国王、嗣王、郡王府有掾、属各一人，皇朝因之。）属一人，正六品上；（汉、魏已来，与掾同置。过江之后，则为曹名，诸公置户曹属一人，其加崇者置仓曹属一人。梁、陈诸公、皇子、皇弟府并有属，后魏、北齐三师 三公府各有属，隋亲王府有属一人，皇朝因之。）主簿一人，从六品上；（汉三公府有黄ト主簿，省录众事。魏、晋已下皆有。梁、陈诸公、皇弟、皇子府各有主簿。后魏皇子主簿从六品。北齐诸王皆有主簿，隋亲王符二人，皇朝置一人。）史二人；（皇朝因隋置，余史并同。）记室参军事二人，从六品上；（汉三公及大将军皆有记室令史，主上章表，奏报书记。魏太祖辅汉，以陈琳、阮管记室，军国书檄，多二人所作。晋氏诸公及位从公以上并有记室员，宋诸公府有记室参军事，梁、陈公府及王府皆有记室参军，北齐因之。隋亲王府及嗣王府有记室参军，皇朝因之。）录事参军事一人，从六品上；（晋元帝初为镇东大将军，有录事参军一人。梁、陈王府有中录事参军及录事参军各一人，后魏亦同，北齐因之。隋亲王、嗣王府有录事参军一人，皇朝因之。）录事一人，从九品下；功曹参军事一人，正七品上；（汉、魏、晋、宋、齐、梁、陈、后周，州、郡、县并有功曹员。后魏太和末，诸王府并有功曹员。隋氏亲王、嗣王府有功曹参军，炀帝改为功曹书佐，皇朝复为功曹参军。）仓曹参军事一人，正七品上；（后魏诸王府有仓曹参军。隋亲王、嗣王府有仓曹参军，炀帝改为仓曹书佐，皇朝复为参曹参军。）户曹参军事一人，正七品上；（后魏、隋氏并与仓曹同置。）兵曹参军事一人，正七品上，（梁、陈王府有中兵曹参军、中直兵曹参军各一人。后魏有皇子府中兵参军，始蕃王、二蕃王有兵曹参军。北齐皇子府有中兵、外兵参军。隋亲王、嗣王府有兵曹参军，炀帝改为兵曹书佐，皇朝复为兵曹参军。）骑曹参军事一人，正七品上；（隋亲王、嗣王府有骑曹参军一人，炀帝改为骑曹书佐，皇朝复故。）法曹参军事一人，正七品上；（梁、陈、后魏诸王府，隋亲王、嗣王府，并有法曹行参军；炀帝改曰法曹行书佐，皇朝复旧。）士曹参军事一人，正七品上；（后魏诸王府、隋亲王府皆有士曹行参军，炀帝改为士曹行书佐，皇朝复旧。）参军事二人，正八品下；（后汉末，三公府有参军事，如孙坚参车骑军事，荀参丞相军事是也。魏武帝征荆州，请邯郸淳参军事。自晋、宋已来，代有其任。梁选簿：“皇弟、皇子府有正参军。”后魏有皇子参军，北齐因之。隋亲王、嗣王府有参军六人，长兼行参军八人，炀帝改为行书佐，皇朝复为参军四人，今减二人。六曹已下官吏，三府并同。其杂使又有执刀十五人、典狱十八人、问事十二人、白直二十四人。）行参军四人，从八品上；（晋氏加置行参军，以自辟召，故曰“行”也。宋、齐、梁、陈皆有之。《梁选簿》：“嗣王府行参军降正王府一阶。”隋亲王、嗣王府并有长兼行参军，炀帝改为长兼行书佐，皇朝改为行参军。）典签二人，从八品下。（《齐职仪》云：“诸公领兵，局有典签二人。”隋亲王府、嗣王府、上柱国 柱国府、上大将军 大将军府各有二人，皇朝因之。）　长史、司马掌统理府寮，纪纲职务。掾掌通判功曹、户曹、仓曹事。属掌通判兵曹、骑曹、法曹、士曹事。主簿掌覆省王教。记室掌表、启、书、疏。录事参军事掌付事勾稽，省署钞目。录事掌受事发辰，兼勾稽失。功曹掌文官簿书、考课、陈设、仪式等事。仓曹掌廪禄请给，财物市易等事。户曹掌封户、田宅、僮仆、弋猎等事。兵曹掌武官簿书、考课、仪卫、假使等事。骑曹掌厩牧、骑乘、文物、器械等事。法曹掌推按欺隐，决罚刑狱等事。士曹掌公廨舍宇，缮造工徒等事。参军事掌出使及杂检校事。典签掌宣传教令事。 
　　亲王亲事府，典军二人，正五品上；（《齐职仪》：“诸公领兵职，局有库典军七职二人、仓典军七职二人，又有船官典军、茭箬典军、樵炭典军等员。”皇朝因其名而置，多以武官及流外为之。）副典军二人，从五品上；执仗亲事十六人，正八品上；执乘亲事十六人，正八品上。（已上并皇朝置。） 
　　亲王帐内府，典军二人，正五品上；（《齐职仪》：“诸公领兵职，局有车厩典军五品二人、马典军五品二人，又有酿仓典军、炭屯典军、樵屯典军。”皇朝因其名而置。）副典军二人，从五品上；府一人；史一人；帐内六百六十七人。（并皇朝置。） 
　　亲事府典军、副典军掌领校尉已下守卫陪从事。执仗掌执弓仗。执乘掌供骑乘。亲事掌仪卫事。校尉、旅帅、队正、队副掌领亲事陪从事。 
　　帐内府典军、副典军掌领校尉已下仪卫陪从事。帐内掌仪卫事。校尉、旅帅、队正、队副掌领帐内陪从事。 
　　亲王国：国令一人，从七品下；（隋置，皇朝因之。）大农二人，从八品下；（汉诸侯王国置大司农。晋诸王国置大农，与郎中令、中尉为三卿。宋、齐、梁、陈、北齐王国并有大农，隋置一人，皇朝因之。）尉二人，正九品下；（汉诸王国有王尉，魏、晋、宋、齐、梁、陈、北齐并有中尉，隋因为尉，皇朝因之。）丞一人，从九品下；录事一人；府五人；史十人；（已上并皇朝置。）典卫八人；（汉诸王国有卫士长，主卫士侍卫。晋诸王国有典卫令，宋、齐、梁、陈、北齐并有。隋王国有典卫八人，皇朝因之。）舍人四人；（陈、北齐王国皆有舍人，隋王国有舍人四人，皇朝因之。）学官长一人；（晋、宋、齐、梁、陈王国并有学官令，隋有学官长，皇朝因之。）食官长一人，丞一人；（宋、齐、梁、陈、北齐王国并有食官长，隋亲王国有食官长、丞各一人，皇朝因之。）厩牧长二人，丞二人；（汉诸侯王国有太仆，武帝改曰仆。晋、宋王国置牧长，南齐、北齐为厩牧长，隋置长、丞各一人，皇朝因之。）典府长二人，丞二人。（晋氏王国有典府丞，梁、陈、北齐亦因之。隋置长、丞各一人，皇朝因之。）　国令、大农掌通判国司事。国尉掌分判国司事。国丞掌付事勾稽，省署钞目，监印，给纸笔事。典卫掌守卫居宅事。舍人掌供引纳驱策事。学官掌教授内人事。食官掌营造膳食事。厩牧掌知畜牧牛马事。典府掌知府内杂事。 
　　公主邑司，令一人，从七品下；（《汉书百官表》：“宗正属官有公主家令。”公主所食曰“邑”。晋太康中，为长山长公主置家令一人。宋、齐已后，时有其职。隋氏复置，皇朝因之。神龙初，公主府并同王府置官属；景云初，罢之。）丞一人，从八品下；（《晋起居注》云：“太康十一年，诏曰：‘南郡公主家令丞缺，何以不补？’”隋有其职，皇朝因之。）录事一人，从九品下。（皇朝因隋置。）　公主邑司官各掌主家财货出入、田园徵封之事。其制度皆隶宗正焉。 

　　●卷三十 三府督护州县官吏 
　　京兆河南太原三府官吏 
　　大都督府中都督下都督官吏 
　　上州中州下州官吏 
　　京县畿县天下诸县官吏 
　　大都护上都护府官吏 
　　镇戍岳渎关津官吏 
　　京兆、河南、太原府：牧各一人，从二品；（昔舜分九州为十二州，始置十二牧。大禹铸鼎，贡金九牧。《周礼》八命作牧。秦分天下为三十六郡，京为内史，汉武帝改为京兆尹，秩二千石。后汉都洛阳，为河南尹，魏、晋因之。历代所都皆为尹：江左为丹阳尹，北齐为清都尹，后周及隋复为京兆尹。始秦分天下，令御史监郡，汉省之，丞相遣史分刺诸州。武帝初置部刺史十三人，掌奉诏条察州，秩六百石，类今之十道使也；又置司隶校尉，部三辅、三河、弘农，类今之京畿按察使也。成帝更名刺史为牧，秩二千石。后汉复为刺史，后复为牧。魏、晋已下皆为刺史。晋武帝罢司隶校尉，置司州牧。江左为扬州刺史，后魏、北齐皆为司州牧。后周置雍州牧，隋因之。大业三年，罢州置郡，京兆、河南皆为尹，则兼牧之任矣。皇朝又置雍州牧。洛州初为都督府，及置都，亦为牧。开元初，复为京兆、河南尹。）尹一人，从三品；（汉京兆尹有都尉、丞，皆诏除。都尉比二千石，典武职；丞秩六百石。后汉省都尉，州又置别驾、治中，皆刺史自辟除。魏、晋已下皆因之。隋文帝罢郡，以州统县，改别驾、治中为长史、司马。炀帝罢州置郡，罢长史、司马，置赞治，后改为丞；又置通守以贰太守，京兆、河南等为内史。皇朝置雍州别驾，永徽中，改为长史，正四品下。开元初，改长史为尹，从三品。然亲王为牧，皆不知事，职务总归于尹，亦汉氏京尹之任也。）少尹二人，从四品下。（魏、晋已下有治中，隋文帝改为司马，炀帝改为赞治，后改为丞。皇朝复曰治中，后避高宗讳，改曰司马。开元初，改为少尹，置二员。）司录参军事二人，正七品上；（汉、魏已来及江左，郡有督邮、主簿，盖录事参军之任也，皆太守自辟除。后魏、北齐、后周、隋氏，州皆有录事参军。及罢郡，以州统县，皆吏部选除。炀帝罢州置郡，有东、西曹掾及主簿。皇朝省掾、主簿，置录事参军。开元初，改为司录参军。）录事四人，从九品上；（隋置京兆录事四人，皇朝因之。）府、史各二人。功曹参军事二人，正七品下，（汉、魏已下，司隶校尉及州、郡皆有功曹、户曹、贼曹、兵曹等员。北齐诸州有功曹、仓曹、中兵、外兵、甲曹、法曹、士曹、左户等参军事。隋诸州有功曹、户曹、兵曹等参军事，法曹、士曹行参军；郡有西曹、金曹、户曹、兵曹、法曹、士曹等。及罢郡置州，以曹为名者，改日司。炀帝罢州置郡，改司功、司仓、司户、司兵、司法、司士等为书佐。皇朝因其六司，而改书佐为参军事。开元初，为功曹参军。）府六人，史十二人。仓曹参军事二人，正七品下；（北齐诸州有仓曹参军事，隋文帝改为司仓参军，炀帝改为司仓书佐，皇朝复为仓曹参军。）府八人；史十六人。户曹参军事二人，正七品下；（汉、魏已来，州、郡皆有户曹掾，或为左户。隋有户曹参军，文帝改为司户参军，炀帝为司户书佐，皇朝因为司户参军。开元初，为户曹参军。）府十一人；史二十二人；帐史一人。（景云初置。）兵曹参军事二人，正七品下；（汉、魏已下，诸州皆有兵曹，或为中兵、外兵、骑兵。北齐已下，改复并与功曹同。）府九人；史十八人。法曹参军事二人，正七品下；（汉、魏已下，州、郡有贼曹、决曹掾，或法曹，或墨曹。自隋已下，改复并与上同。）府九人；史十八人。士曹参军事二人，正七品下；（北齐诸州有士曹行参军。已下改复，并与上同。）府七人；史十四人。参军事六人，正八品下。（注见王府参军文下。）执刀十五人。典狱十八人。问事十二人。白直二十四人。经学博士一人，从八品上；助教二人；（魏、晋已下，郡、国并有文学，即博士、助教之任。并皇朝置。）学生八十人。（皇朝置。）医学博士一人；助教一人；（开元初置。）医学生二十人。（贞观初置。） 
　　大都督府：都督一人，从二品。（魏黄初二年，始置都督诸州军事，或领镇戎、总夷校尉；三年，上军大将军曹真都督中外诸军事。司马宣王征蜀，加号大都督。自此之后，历代皆有。至隋，改为总管府。皇朝武德四年，又改为都督府。贞观中，始改为上、中、下都督府。）长史一人，从三品；（秦、汉边郡有长史。魏、晋已来，诸州皆有别驾、治中。至北齐，八命、七命、六命州刺史各有长史，隋九等州亦有长史。开皇三年，改雍州别驾为长史；炀帝罢州置郡，又改为别驾，唯都督府则置长史。永徽中，始改别驾为长史，大都督府长史仍旧正四品下，开元初始增其秩。）司马二人，从四品下。（北齐及隋九等州各有司马。开皇三年，改雍州赞治为司马。皇朝改郡为州，各置治中一人，其都督府则置司马。永徽中，改治中为司马。）录事参军事二人，正七品上；录事二人，从九品上；史四人。功曹参军事一人，正七品下；府四人；史六人。仓曹参军事二人，正七品下；府四人；史八人。户曹参军事二人，正七品下；府五人；史十人；帐史一人。兵曹参军事二人，正七品下；府四人；史八人。法曹参军事二人，正七品下；府四人；史八人。士曹参军事一人，正七品下；府四人；史八人。参军事五人，正八品下。执刀十五人。典狱十六人。问事十人。白直二十二人。市令一人，从九品上；（汉代诸郡、国皆有市长，晋、宋已后皆因之。隋氏始有市令。皇朝初，又加市丞。户四万已上者，省补市令。）丞一人；佐一人；史二人；帅三人；仓督二人，史四人。（北齐九等州、县各有仓督员，隋因之。）经学博士一人，从八品上；助教二人；学生六十人。医学博士一人，从八品下；助教一人；学生十五人。（若中、下都督府户满四万已上者，官员同此，唯减司马一人。） 
　　中都督府：都督一人，正三品。别驾一人，正四品下；（汉司隶校尉有别驾从事，校尉一人行部则奉引，主录众事。旧解以为别乘传车，故曰别驾。诸州刺史亦有之。元帝时，条州大小，为设吏员，别驾、治中、诸部从事秩皆百石。后汉改曰别驾从事史，三国因之。晋代诸州各置别驾、治中从事史一人，宋、齐、梁、陈、后魏、周、隋因而不改，皇朝因之。永徽中，改别驾为长史。垂拱初，又置别驾员，多以皇家宗枝为之。神龙初罢，开元初复置，始通用庶姓焉。）长史一人，正五品上；司马一人，正五品下。录事参军事一人，正七品下；录事二人，从九品上；史四人。功曹参军事一人，从七品上；府三人；史六人。仓曹参军事一人，从七品上；（凉州加一人，仍加府一人、史二人。）府三人；史六人。户曹参军事一人，从七品上；府四人；史七人；帐史一人。兵曹参军事二人，从七品上；府四人；史八人。（若管内无军团，虽有军团唯管三州已下者，省兵曹一人。）法曹参军事一人，从七品上；府四人；史八人。士曹参军事一人，从七品上；府三人；史六人。参军事四人，从八品上。执刀十五人。典狱十四人。问事八人。白直二十人。市令一人，从九品上；丞一人；佐一人；史二人；帅三人；仓督二人，史四人。经学博士一人，从八品下；助教二人；学生六十人。医学博士一人，正九品下；助教一人；学生十五人。（下都督府户满二万已上者，官员亦准此。） 
　　下都督府：都督一人，从三品。（户不满二万为下都督。）别驾一人，从四品下；长史一人，从五品上；司马一人，从五品下。录事参军事一人，从七品上；录事二人，从九品上；史三人。功曹参军事一人，从七品下；府二人；史二人。（州管户不满一万者，不置功曹，其事隶入仓曹。）仓曹参军事一人，从七品下，府三人；史六人。户曹参军事一人，从七品下；府四人，史七人；帐史一人。兵曹参军事一人，从七品下；府三人，史六人。法曹参军事一人，从七品下；（兼掌士曹事。）府三人，史六人。参军事三人，从八品下。（管户不满一万者，省一人。）执刀十五人。典狱十二人。问事六人。白直十六人。市令一人，从九品上；丞一人；佐一人；史二人；帅二人；仓督二人，史三人。经学博士一人，从八品下；助教一人；学生五十人。（若边远僻小州不满五千户者，四分减一。）医学博士一人；助教一人；学生十二人。 
　　上州，（凡户满四万已上为上州。）刺史一人，从三品。（秦置御史监郡，汉初省之，丞相遣史分刺诸州，亦不常置。至武帝元封五年，初置部刺史十三人，掌奉诏条察诸州，秋、冬入奏，居无常所。后汉则皆有定所。属官有别驾 治中 主簿 功曹从事、诸曹掾等员，皆自辟除；以刺众官及万人非违，故谓之刺史。自汉、魏已来，或为牧，或为刺史，皆管郡。隋初，上州有刺史、长史、司马、录事参军、功曹 户曹 兵曹等参军事、法曹 士曹等行参军、典签、州都、光初主簿、郡正主簿、西曹书佐、祭酒从事、部郡从事、仓督、市令 丞等员并佐史等；郡置太守、丞、尉、正、光初功曹、光初主簿、县正功曹、主簿、西曹、金 户 兵 法 士等曹、市令等并佐史员；州、郡皆为九等。三年，罢郡，以州统县，改别驾、赞治为长史、司马。旧周、齐州郡县职，自州都，县正已下皆自调用以理事，至是不知事，直谓之乡官，别置品官，皆吏部选除；佐官以曹为名者，皆改为司。十四年，改九等州、县为四等。十五年，罢乡官。炀帝三年，罢州置郡，置太守，罢长史、司马、置赞治以贰之。后又置通守，改赞治为丞。录事已下，并见于上。）别驾一人；从四品下；长史一人，从五品上；司马一人，从五品下。录事参军事一人，从七品上；录事二人，从九品上，史三人。司功参军事一人，从七品下；佐三人；史六人。司仓参军事一人，从七品下；佐三人；史六人。司户参军事二人，从七品下；佐三人；史七人；帐史一人。司兵参军事一人；从七品下；佐三人；史六人。司法参军事二人，从七品下；佐四人；史八人。司士参军事一人，从七品下；佐三人；史六人。参军事四人。执刀十五人。典狱十四人。问事八人。白直二十人。市令一人，从九品上；丞一人；佐一人；史二人；帅三人；仓督二人，史四人。经学博士一人，从八品下；助教二人；学生六十人。医学博士一人，正九品下；助教一人；学生十五人。 
　　中州，（户二万已上。）刺史一人，正四品上。别驾一人正五品下；长史一人，正六品上；司马一人，正六品下。录事参军事一人，正八品上；录事一人，从九品下；史二人。司功参军事一人，正八品下；佐二人；史四人。司仓参军事一人，正八品下；佐二人；史四人。司户参军事一人，正八品下；佐三人；史五人；帐史一人。司兵参军事一人，正八品下；佐三人；史四人。司法参军事一人，正八品下；（兼掌司士事。）佐三人；史六人。参军事三人，正九品下。执刀十人。典狱十二人。问事六人。白直十六人。市令一人；丞一人；佐一人；史二人；帅二人；仓督二人；史三人。经学博士一人，正九品上；助教一人；学生五十人。医学博士一人，从九品下；助教一人；学生十二人。 
　　下州，（户不满二万者为下州。）刺史一人，正四品下。别驾一人，从五品上；司马一人，从六品上。录事参军事一人，从八品上；录事一人，从九品下；史二人。司仓参军事一人，从八品下；（兼掌司功事。）佐二人；史四人。司户参军事一人，从八品下；（兼掌司兵事。）佐三人；史五人；帐史一人。司法参军事一人，从八品下；（兼掌司士事。）佐二人；史四人。参军事二人，从九品下。执刀十人。典狱八人。问事四人。白直十六人。市令一人；佐一人；史一人；帅二人；仓督一人，史二人。经学博士一人，正九品下；助教一人；学生四十人。医学博士一人，从九品下；学生一十人。 
　　京兆、河南、太原牧及都督、刺史掌清肃邦畿，考核官吏，宣布德化，抚和齐人，劝课农桑，敦谕五教。每岁一巡属县，观风俗，问百姓，录囚徒，恤鳏寡，阅丁口，务知百姓之疾苦。部内有笃学异能闻于乡闾者。举而进之；有不孝悌，悖礼乱常，不率法令者，纟而绳之。其吏在官公廉正己清直守节者，必察之；其贪秽谄谀求名徇私者，亦谨而察之，皆附于考课，以为褒贬。若善恶殊尤者，随即奏闻。若狱讼之枉疑，兵甲之徵遣，兴造之便宜，符瑞之尤异，亦以上闻。其常则申于尚书省而已。若孝子顺孙，义夫节妇，志行闻于乡闾者，亦随实申奏，表其门闾；若精诚感通，则加优赏。其孝悌力田者，考使集日，具以名闻。其所部有须改更，得以便宜从事。若亲王典州及边州都督、刺史不可离州局者，应巡属县，皆委上佐行焉。 
　　尹、少尹、别驾、长史、司马掌贰府、州之事，以纪纲众务，通判列曹；岁终则更入奏计。 
　　司录、录事参军掌付事勾稽，省署杪目。纟正非违，监守符印。若列曹事有异同，得以闻奏。 
　　功曹、司功参军掌官吏考课、假使、选举、祭祀、祯祥、道佛、学校、表疏、书启、医药、陈设之事。凡差使，先差州官；不充，取县官，率一半已上；不充，取前资官。其上佐、录事参军、县令不得充使出境。凡州、县及镇仓督，县博士、助教，中、下州市令及县市令，岳、渎祝史，并州选，各四周而代。（州、镇仓督，州、县市令，取勋官五品已上及职资九品者；若无，通取勋官六品已下，仓督取家口重大者为之。州市令不得用本市内人，县市令不得用当县人。博士、助教部内无者，得于旁州通取。县录事通取部内勋官五品已上；若无堪任者，并佐、史通取六品已下子及白丁充之。）凡贡举人有博识高才，强学待问，无失后选者，为秀才；通二经已上者，为明经；明闲时务，精熟一经者，为进士；通达律令者，为明法。其人正直清修，名行孝义，旌表门闾，堪理时务，亦随宾贡为孝弟力田。凡贡人，上州岁贡三人，中州二人，下州一人。若有茂才异等，亦不抑以常数。凡贡人行乡饮酒之礼，牲用少牢。若州县春、秋二社及释奠之礼，亦皆以少牢。凡诸州每年任土所出药物可用者，随时收采，以给人之疾患。（皆预合伤寒、时气、疟、痢等药，部内有疾患者，随须给之。） 
　　仓曹、司仓参军掌公廨、度量、庖厨、仓库、租赋、徵收、田园、市肆之事。每岁据青苗徵税，亩别二升，以为义仓，以备凶年；将为赈贷，先申尚书，待报，然后分给。又，岁丰，则出钱加时价而罗之；不熟，则出粟减时价而耀之，谓之常平仓，常与正、义仓帐具本利申尚书省。 
　　户曹、司户参军掌户籍、计帐，道路、逆旅，田畴、六畜、过所、蠲符之事，而剖断人之诉竞。凡男女婚姻之合，必辨其族姓，以举其逢。凡井田利害之宜，必止其争讼，以从其顺。凡官人不得于部内请射田地及造碾，与人争利。 
　　兵曹、司兵参军掌武官选举，兵甲器仗，门户管钥，烽候传驿之事。（凡驿马以“驿”字印印左肘，以州名印印项左。）每岁贡武举人有智勇谋略强力悍材者，举而送之。试长垛、马枪、翘关、擎重，以为等第之上下，为之升黜，从文举行乡饮酒之礼，然后申送。 
　　法曹、司法参军掌律、令、格、式，鞫狱定刑，督捕盗贼，纟逖奸非之事，以究其情伪，而制其文法。赦从重而罚从轻，使人知所避而迁善远罪。 
　　士曹、司士参军掌津梁、舟车、舍宅、百工众艺之事。启塞必从其时，役使不夺其力，通山泽之利以赡贫人，（凡州界内有出铜、铁处，官未采者，听百姓私采。若铸得铜及白铁，官为市取；如欲折充课役，亦听之。其四边，无问公私，不得置铁冶及采铜。自余山川薮泽之利，公私共之。）致环异之货以备国用，是以官无禁利，人无稽市。（凡知山泽有异宝、异木及金、玉、铜、铁、彩色杂物处堪供国用者，奏闻。） 
　　参军事掌出使检校及导引之事。 
　　市令、丞掌市廛交易，禁斥非违之事。 
　　经学博士以五经教授诸生。 
　　医学博士以百药救疗平人有疾者。下至执刀、白直、典狱、佐、史，各有其职。州、府之任备焉。 
　　万年、长安、河南、洛阳、奉先、太原、晋阳，令各一人，正五品上。（殷、周已往，五等诸侯皆自理其人。及周衰，诸侯相并，大国则别置邑、县、鄙，以君其人。齐、晋谓之大夫，鲁、卫谓之宰，楚为公、尹，秦曰令、长。《汉书》云：“县长皆掌理其县。万户已上为令，秩千石至六百石；减万户为长，秩五百石至三百石。皆有丞、尉，秩四百石至二百石，是为长吏。百石以下，有佐史之秩，为少吏。”汉京兆尹统长安令，后汉河南尹统洛阳令，魏、晋已后皆因之。隋初，两京置四县，增秩为正五品，皇朝因之而不改。天后时，东都又置来庭、永昌二县，以太原为北都，寻亦罢。开元十一年置北都，以晋阳、太原为京县。十七年巡陵，又以奉先同京县。）丞二人，从七品上。（汉氏县丞、尉多以本郡人为之，三辅县则兼用他郡。及隋氏革选，尽用他郡之人。汉已下皆一人。皇朝置京县丞二员，北京太原、晋阳各置一丞。）主簿二人，从八品上。（自汉以来，主簿皆令、长辟除。周、隋长安县令、丞已下有功曹主簿，西曹、兵 仓 户 法 士等曹主簿。皇朝京县置二人，太原、晋阳各一员。）录事二人，从九品下；（隋长安县置录事二人。）佐二人，史二人。尉六人，从八品下。（汉氏长安有四尉，分为左、右部：城东、南置广部尉，是为左部；城西、北置明部尉，是为右部。并四百石，黄绶、大冠。主追捕盗贼，伺察奸非。后汉洛阳置四尉，皆孝廉作，有东部、南部，西部、北部尉。魏氏因之。晋洛阳置六部尉，过江，亦于建康置六部尉，宋、齐、梁、陈并因之。北齐邺县亦置三尉。隋氏长安无尉，有正；炀帝后置尉。皇朝武德初，始置尉六人。）司功佐三人，史六人。司仓佐四人，史八人。司户佐五人，史十人。司兵佐三人，史六人。司法佐五人，史十人。司士佐四人，史八人。典狱十四人。问事八人。白直十八人。博士一人，助教一人，学生五十人。 
　　京兆、河南、太原诸县，令各一人，正六品上；（丞一人，正八品下。主簿一人，正九品上 隋九等县丞、尉已下皆有，以本县人为之，高宗始为品官，令吏部选授。尉二人，正九品下。后汉置尉，大县二人，小县一人，主捕盗贼。三国、晋、宋之后并因之。隋氏九等县则上县二人，中、下县一人；炀帝改为县正，又为书佐。皇朝复为县尉，畿县户不满四千者亦置二人，万户已上置三人。诸州上县令从六品上；丞一人，从八品上；主簿一人，正九品下；尉二人，从九品上。中县令一人，正七品上；丞一人，从八品下；主薄一人，从九品上；尉一人，从九品下，县满四千户增置一人。中下县令一人，从七品上；丞一人，正九品上；主簿一人，从九品上；尉一人，从九品下。下县令一人，从七品下；丞一人，正九品下；主簿一人，从九品上；尉一人，从九品下）　丞一人，正八品下；（注见上文。）主簿一人，正九品上；（隋九等县丞、尉已下皆有光初功曹、光初主簿，功曹主簿，西曹、金 户 兵 法 士等曹佐及市令等员，正九品下，皆本县人为之。高宗始为品官，令吏部选授。）尉二人，正九品下；录事二人，史三人；司功佐三人，史五人，司仓佐四人，史七人；司户佐四人，史七人，帐史一人。（万户已上增置佐二人、史四人、帐史一人。）司法佐四人，史八人；（万户已上增置佐一人、史二人。）司士佐四人，史八人；典狱十人；问事四人；白直十人；市令一人，佐一人，史一人，帅二人；经学博士一人，助教一人，学生四十人。 
　　诸州上县，令一人，从六品上；丞一人，从八品下；主簿一人，正九品下；蔚二人，从九品上；录事二人，史三人；司户佐四人，史七人，帐史一人；（万户已上增置二人、史四人、帐史一人。）司法佐四人，史八人；（万户已上增置佐一人、史二人，余同畿县。）典狱十人；问事四人；白直十人；市令一人，佐一人，史一人，帅二人，仓督二人；博士一人，助教一人，学生四十人。 
　　诸州中县，令一人，正七品上；丞一人，从八品下；主簿一人，从九品上；尉一人，从九品下；录事一人，史二人；司户佐三人，史五人，帐史一人；（四千户增置佐一人、史二人、帐史一人。）司法佐三人，史六人；（四千户增置佐一人、史二人。）典狱八人；问事四人；白直八人；市令一人，佐一人，史一人，帅二人，仓督一人；博士一人，助教一人，学生二十五人。 
　　诸州中下县，令一人，从七品上；丞一人，正九品上；主簿一人，从九品上；尉一人，从九品下；录事一人；司户佐二人，史四人，帐史一人；司法佐二人，史四人；典狱六人；问事四人；白直八人；市令一人，佐一人，史一人，帅二人；（无市则阙。）博士一人，助教一人，学生二十五人。 
　　诸州下县，令一人，从七品下；丞一人，正九品下；主簿一人，从九品上；尉一人，从九品下；录事一人；司户佐二人，史四人，帐史一人；司法佐二人，史四人；典狱六人；问事四人；白直八人；市令一人，史一人，帅二人；（无市则阙。）博士一人，助教一人，学生二十人。 
　　京畿及天下诸县令之职，皆掌导扬风化，抚字黎氓，敦四人之业，崇五土之利，养鳏寡，恤孤穷，审察冤屈）躬亲狱讼，务知百姓之疾苦。所管之户，量其资产，类其强弱，定为九等。其户皆三年一定，以入籍帐。若五九、（谓十九、四十九、五十九、七十九、八十九。）三疾（谓残疾、废疾、笃疾。）及中、丁多少，贫富强弱，虫霜旱涝，年收耗实，过貌形状及差科簿；皆亲自注定，务均齐焉。若应收授之田，皆起十月，里正勘造簿历；十一月，县令亲自给授，十二月内毕。至于课役之先后，诉讼之曲直，必尽其情理。每岁季冬之月，行乡饮酒之礼，六十已上坐堂上，五十已下立侍于堂下，使人知尊卑长幼之节。若籍帐、传驿、仓库、盗贼、河堤、道路，虽有专当官，皆县令兼综焉。县丞为之贰。 
　　主簿掌付事勾稽，省署抄目，纠正非违，监印，给纸笔、杂用之事。 
　　录事掌受事发辰，句检稽失。 
　　县尉亲理庶务，分判众曹，割断追催。收率课调。 
　　博士掌以经术教授诸生。二分之月，释奠于先圣、先师。 
　　大都护府，大都护一人，从二品；副大都护一人，从三品；副都护二人，正四品上。（汉武帝开西域，安其种落三十六国，置使者、校尉以领护之。宣帝时，郑吉为西域都护，始立幕府；都护之名，自吉始也。至章帝时，废西域都护，令戊己校尉领之。魏、晋之间，有都护左 右军、都护将军之号，遂废都护之名。皇朝永徽中，始置安南、安西大都护。景云二年，又置单于都护。开元初，置北庭都护。今有单于副都护。）长史一人，正五品上；（汉宣帝置西域都护长史一人，自后不绝，今单干则不置。）司马一人，正五品下。（汉武帝置护乌桓校尉、护羌校尉，各司马二人；元帝置戊己校尉，亦置司马一人，皆都护司马之任也。）录事参军事一人，正七品上；录事二人，从九品上；史二人。功曹参军事一人，正七品下；府二人；史二人。仓曹参军事一人，正七品下；府二人；史二人。户曹参军事一人，正七品下；府三人；史三人；帐史一人。兵曹参军事一人，正七品下；府三人；史四人。法曹参军事一人，正七品下；府三人；史四人。参军事三人，正八品下。（单于唯有兵曹、苍曹两员。） 
　　上都护府，都护一人，正三品；副都护二人，从四品上。长史一人，正五品上；司马一人，正五品下。录事参军事一人，正七品下；录事二人；史三人。功曹参军事一人，从七品上；府二人；史二人。仓曹参军事一人，从七品上；府二人；史二人。户曹参军事一人，从七品上；府三人；史三人；帐史一人。兵曹参军事一人，从七品上；府三人；史四人。参军事人，从八品上。 
　　都护、副都护之职，掌抚慰诸蕃，辑宁外寇，觇候奸诱，征讨携离；长史、司马贰焉。诸曹如州、府之职。 
　　上镇，将一人，正六品下；镇副一人，正七品下。（魏有镇东、镇西、镇南、镇北将军之名，晋、宋已后皆因之。隋有镇将、镇副，皇朝因之。）录事一人；史二人。仓曹参军事一人，从八品下；（职同诸州司仓。）佐一人；史二人。兵曹参军事一人，从八品下；佐二人；史二人。仓督一人；史二人。 
　　中镇，将一人，正七品上；镇副一人，从七品上。录事一人。兵曹参军事一人，正九品下；佐一人；史四人。仓督一人，史二人。 
　　下镇，将一人，正七品下；镇副一人，从七品下。录事一人。兵曹参军事一人，从九品下；佐一人；史二人。仓督一人；史一人。 
　　上戍，主一人，正八品下；戍副一人，从八品下。（左传曰齐侯使公子无亏戍曹，又使连称、管至父戍葵丘。至后魏孝文，使赵遐为梁城戍主。又王荣世为三城戍主，遇贼陷城，与戍副邓元兴等皆不屈节，被害。《宋书》云：“刘德愿为游击将军，领石头戍事。”宋檀道济以护军领石头戍事。宋、齐已下至隋，皆有其官，皇朝因之。）佐一人；史二人。 
　　中戍，主一人，从八品下；史二人。 
　　下戍，主一人，正九品下；史一人。 
　　镇将、镇副掌镇捍防守，总判镇事。 
　　录事掌受事句稽。 
　　仓曹掌仪式、仓库，饮膳、医药，付事勾稽，省署抄目，监印，给纸笔，市易、公廨之事。 
　　兵曹掌防人名帐，戎器、管钥，差点及土木兴造之事。 
　　戍主、戍副掌与诸镇略同。 
　　五岳、四渎，令各一人，正九品上。（古者，神祠皆有祝及祭酒，或有史者。令，盖皇朝所置。）祝史三人；斋郎三人。（并皇朝所置。） 
　　庙令掌祭祀及判祠事。 
　　祝史掌陈设、读祝、行署文案。 
　　斋郎掌执俎豆及洒扫之事。 
　　上关，令一人，从八品下；（按：《周礼》有司关上士二人，又有尹喜为关令；汉有甯成为关都尉，并其职也。隋代立制，皇朝因之。）丞二人，正九品下。（皇朝置。）录事一人，府二人，史四人，典事六人，津吏八人。 
　　中关，令一人。正九品下；丞一人，从九品下。录事一人，府一人，史二人，典事四人，津吏六人。 
　　下关，令一人，从九品下。府一人，史二人，典事二人，津吏四人。 
　　关令掌禁末游，伺奸慝。凡行人车马出入往来，必据过所以勘之。 
　　丞掌付事勾稽，监印，省署抄目，通判阅事。 
　　录事掌受事发辰，勾检稽失。 
</div>
    <div class="pagination">
<a href="唐六典_page10.html">上一页</a><span>...</span><a href="唐六典_page6.html">6</a><a href="唐六典_page7.html">7</a><a href="唐六典_page8.html">8</a><a href="唐六典_page9.html">9</a><a href="唐六典_page10.html">10</a><span class="current-page">11</span><a href="唐六典_page12.html">12</a><a href="唐六典_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
