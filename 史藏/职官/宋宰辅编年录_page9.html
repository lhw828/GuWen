<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 9 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 9 页/共 35 页</h1>
    <div class="content">　　中罢知相州】
　　鬷自景祐四年四月除同知枢密院事五年三月除叅知政事宝元二年十一月除知枢密院事是年三月罢在政府仅三年执中自景祐五年三月除同知枢密院事是月同罢在枢府凡二年观自景祐五年四月除同知枢密院事是月同罢在枢府仅二年○天圣中鬷尝使河北过真定见曹玮玮谓曰君异日当柄用愿留意边防鬷曰何以敎之玮曰吾闻赵元昊颇杰悍状貌异常他日必为边患鬷时莫究所谓比再入枢密院元昊果叛帝数问边计不能对及刘平石元孙等败议刺乡兵久不决帝不恱宰臣张士逊言军旅之事枢密院当任其咎于是鬷及执中观三人同日罢鬷乃思玮言【长编】
　　同日晏殊宋绶并知枢密院事【殊自三司使刑部尚书除绶自资政殿大学士
　　礼部尚书知河南府除】
　　王贻永同知枢密院事【自保寜军节度使检校太傅驸马都尉除】
　　诏叅知政事同议边事仍书检从知枢密院事晏殊之请也诏中书别置防与枢密议边事遂置防于枢密院之南帝初以手诏赐大臣居外者询攻守之略绶在河南画十策以献于是复召之与殊及贻永同筦枢密【长编】○贻永字秀长宰相王溥之孙
　　五月壬戌宰相张士逊拜太傅邓国公致仕【自行门下侍郎兼兵
　　部尚书同平章事授太傅致仕进封邓国公】
　　制曰秉钧当国进以仪于官师告老于朝退以厚于风俗去就以礼古今所难宜推髙怀诞布列位【具官张士逊】志尚恬约噐涵冲深逮事【阙】朝叅辅朱邸忠嘉一节夙夜无渝导命枢庭谨翊万微之要调元宰路翕宣庶政之和乃恳上于印章愿退休于田里载旌茂节以侈宠光用正师臣之班仍恢国土之胙岁时之会朔望以朝恩数便蕃实出朕意于戏功成身退盖本道家之常宪老乞言尚希惇史之益往绥德履俾介寿祺
　　士逊自景祐五年三月拜相至是年五月罢凡三入相仅三年○时二边用兵诏枢密院自今边事并与宰相张士逊章得象叅议之即不须签检国朝旧例以中书制民枢密主兵故元昊反边奏皆不闗中书翰林学士丁度尝建言古之号令必出于一今二府分兵民之政若措置异则天下无适从非国体也请军旅重务二府得通议之知谏院富弼又言边事系国安危不当专委枢密院而宰相不与乞如国初令宰相兼枢密使上叅取其言而降是诏士逊等以诏纳上前曰恐枢密院谓臣等夺权弼曰此宰相避事尔非畏夺权也时西蕃酋领各称伪将相来降诏补三班奉职借职羁置湖南弼言二人之降其家已诛夷当厚赏以劝来者上命以所言送中书而宰相初不知也弼叹曰此岂小事而宰相不知耶更极论之士逊乃不敢辞【长编】时军兴机务填委士逊位首相无所补谏官以为言士逊不自安七上章请老又数面陈优拜太傅进封邓国公致仕听朔望大朝防缀中书门下班月给宰臣俸三之一出入施繖及与一子五品服士逊乞免朝朔望从之【本朝以宰相得谢者自士逊始】时议欲拣辇官为禁军于是辇官自诉待漏院士逊上马将朝諠噪益甚遮道不进马惊坠地士逊乃七上章请老故优礼之【拜罢录】皇祐元年太傅致仕邓国公张士逊卒士逊就第十年卒年八十六车驾临奠翼日谓辅臣曰昨有言庚戌是朕本命不宜临防朕以师臣之旧故不避文彦博曰唐太宗辰日哭张公谨陛下过之逺矣赠太师中书令諡文懿○士逊恶叅知政事程琳多异议御史中丞孔道辅不附已欲并逐之遂以计去之仁宗疑其朋党琳及道辅俱被黜然士逊为人实厚亦有过人者一日仁宗语士逊曰人言范仲淹尝欲乞废朕朕但未见其章疏尔士逊曰陛下既未见其章疏不可以空言加罪望陛下访之积十数请仁宗曰竟未之见也然为朕言之者多矣士逊力为辨其不然仁宗意乃觧
　　同日吕夷简右仆射【自镇安军节度使检校太师同平章事判天雄军授右仆射兼门下
　　侍郎同平章事昭文馆大学士监脩国史三入相】
　　制曰王者设丞疑之臣同股肱之体出宣风化以偃价人之藩入总机猷以仪朝宰之位载符枚卜诞告明廷【具官吕夷简】体涵中和性尚敦一噐更大用勲着一时内外必平有魏绛之风烈夙夜匪懈维山甫之将明国之老臣世所标凖是宜解旌纛之权于外专鼎鼐之职于中荣还右揆之崇峻兼左辅之重属我旧德合于众谋于戏代天之工注意于相祥屡见则消复之是圗疆埸未宁则攻守之是计尔其燮阴阳以导善气成威怀以镇四边勉而忠劳纾我宵旰
　　六月乙亥夏守赟同知枢密院事【自宣徽南院使镇海节度使除】八月戊午罢为天平节度使判澶州再入枢府仅两月○初守赟为招讨使性本庸怯寡方畧不为士卒所附寻诏驻军河中府居数月又徙屯鄜州乃以其子随为陜西缘边招讨使复授守赟同知枢密院随既道卒守赟遂请罢去【拜罢录】初置集贤院富弼言守赟庸人平时犹不能用况艰难之际可为枢密乎用之为天下笑侍御史赵及等亦言守赟经畧西事无功不可复处枢府逾七旬而罢寻卒赠太尉諡忠僖
　　八月戊申杜衍同知枢密院事【自龙图直学士刑部侍郎权知开封府除】
　　衍字世昌越州防稽人
　　九月戊午李若谷罢叅知政事【为资政殿大学士吏部侍郎提举防灵观事○
　　宫观置提举自李若谷始】
　　若谷自景祐五年三月除叅知政事是年九月罢执政逾二年若谷以耳疾累章辞位故有是命明年告老以太子少傅致仕卒年八十赠太子太傅諡康靖
　　同日宋绶晁宗慤并叅知政事【绶自知枢密院事迁兵部尚书除　宗慤自起
　　复翰林学士兼龙圗阁学士左司郎中知制诰迁右谏议大夫除】
　　绶既拜叅政病不视事遂卒仁宗幸其第临奠辍视朝赠司徒兼侍中諡宣献绶自康定元年三月除知枢密院事是年九月除叅知政事十二月卒再执政不及一年绶性孝谨清介博通经史百家之书为一时所尚朝廷有大议论多所裁定杨亿尝称其文沉壮淳丽尤善铺赋吾不及也【长编】○宗慤字世良澶州清丰人翰林学士承防迥之子也
　　同日郑戬同知枢密院事【自起居舍人权三司使迁右谏议大夫除】
　　戬字天休苏州吴县人
　　戊辰晏殊枢密院使【自知枢密院事迁检校太傅依前行刑部尚书除】
　　王贻永杜衍郑戬并枢密副使【贻永自同知枢密院事驸马都尉除　衍自刑
　　部侍郎同知枢密院事除　戬自右谏议大夫同知枢密院事除】
　　殊除枢密使制曰上枢之地皇武是经本喉舌之司为股肱之体顾佥谐于朝论特宠建于使名乃揆良辰诞颁明制【具官晏殊】纯诚端固敏识沉通词掞人文之华道资天爵之富被知先帝辅学冲人入賛二司罄敷邦画出临方面洽着民声再持宪纲更摠利柄乃眷旧臣之望荐膺右府之资帷幄赖于嘉谋搢绅服其全德宜正本兵之府且昭与国之忠衍邑加封并蕃异数于戏佐时展用经国须材匪肩忠瘁之诚曷济机防之务往服休命无忘钦哉
　　贻永庆厯三年三月除宣徽南院使○衍庆厯二年三月为河东宣抚使
　　庆厯元年【辛巳　康定二年十一月改元】
　　五月辛未宋庠罢叅知政事【自右谏议大夫守本官出知扬州】
　　郑戬罢枢密副使【自右谏议大夫除资政殿学士知杭州】
　　庠自宝元二年十一月除叅知政事是年五月罢执政逾一年戬自康定元年九月除同知枢密院事寻改除枢密副使是月同罢在枢府不及一年○先是吕夷简当国同列不敢预事唯诏书纸尾而已独庠数与争论夷简不恱上顾庠颇厚夷简忌之求所以倾庠未得及范仲淹擅通书元昊又焚其报夷简从容语庠曰人臣无外交希文何敢如此庠以夷简诚深罪仲淹也他日于上前议其事庠遽请斩仲淹枢密副使杜衍力言其不可庠谓夷简必助已而夷简终无一言上问夷简夷简徐曰杜衍之言是也止可薄责而已上从之庠虽仓皇失措论者喧然皆咎庠然不知实为夷简所卖于是用朋党事与戬俱罢时西北数衂上忧之欲遣辅臣戬请行不许【长编】○权三司使叶清臣权知开封府吴遵路二人雅相厚而宋庠郑戬皆同年进士也二人并据要地锐于作事宰相以为朋党请俱出之于是四人皆与郡庠知扬州戬知杭州
　　同日王举正叅知政事【自翰林学士兵部郎中知制诰迁右谏议大夫除】举正字伯中叅政王化基之子也举正累迁翰林学士前一夕吏有报除叅知政事举正方燕居斋舍徐谓吏曰传者必妄不然安得漏禁中语既入谢上曰卿恬于进取未尝干朝廷以私故不次用卿又顾谓王举正曰卿世为叅知政事可谓荣矣【长编】
　　同日任中师任布并枢密副使【中师自枢密直学士右谏议大夫知益州召迁
　　给事中除　布自龙圗阁直学士给事中知河南府除】
　　中师字祖圣叅知政事中立之弟布字应之河南人后唐宰相圜四世孙○先是布数上书论事帝欲用之吕夷简荐中师才不在布下遂俱擢任或曰中师罢广尝纳赂于夷简于是枢密副使阙上谓夷简曰用谏议大夫任姓者葢指布也夷简遽进中师名上徐曰今在西川夷简因言中师可用仍并用两人【长编】○三年七月中师除河东宣谕使庆厯二年【壬午】
　　三月辛酉晁宗慤罢叅知政事【自右谏议大夫授资政殿学士给事中】宗慤康定元年除叅知政事是年三月从祠南郊感疾数求罢故有是命执政逾二年未几而卒赠工部尚书諡文庄宗慤性笃厚凡任子恩皆先其族人
　　七月丙午任布罢枢密副使【自给事中除工部侍郎知河阳】
　　布自庆厯元年五月除枢密副使至是年七月罢在枢府一年【拜罢录作三月】任布在枢密纯约自守无所补然数与宰相吕夷简忤夷简恶之布遂罢去
　　戊午宰相吕夷简判枢密院事【自尚书左仆射兼门下侍郎同平章事昭文馆
　　大学士监修国史许国公授依前官判枢密院事】
　　章得象兼枢密使【自行户部侍郎同平章事充集贤殿大学士兼枢密使】
　　枢密使晏殊同平章事【自枢密使授检校太尉依前行刑部尚书同平章事】夷简判枢密院事制曰王者崇建上宰统理万防以燮调于阴阳以镇抚于遐迩近世兵事一委枢庭分设攸司不统公府属边烽之尚警思玅略之协宣宜委老成使之兼领【具官吕夷简】中庸载德沉密体和夙以英才列于政路谙求贤济治之要知尊主驭下之方自正元台寔厘庶绩今倚睿哲兼司武经以专二府之谋以靖三陲之警爰田加食并示徽章于戏歴考前王统御诸夏或箫勺以清群慝或干羽而来逺人匪狃兵威务恢王度维乃硕辅博通旧文当有逺圗以副朕意
　　得象兼枢密制曰朕只绍丕圗勤求至治永惟上皇之道爰立辅相之官镇抚四边宰制羣类而兹疆场之事乃专枢宥之司非通筦于卿曷统一于机务【具官章得象】懿文华国深识造神寛裕表于性情诚明彰于术业矧夫密勿之地本总绥于四边弼谐之臣固倚平于万事宜正使名之重以符邦栋之隆实赋爰田并伸褒异于戏政有未乂允资黄发之谋知无不为更励素丝之节往服休命勿忘钦哉
　　殊拜枢相制曰帝王之业非一士之所成兵农之方岂异途而可治故总合二府之制叅寄群贤之谋式旌旧臣以告列位【具官晏殊】噐怀端裕业履纯深学探圣人之原文经天下之化朕昔在藩邸早闻政几尝延賔友之良获亲道义之益肆纂宏绪俾服大僚顾枢筦之本兵方帷幄之计事且虑众则势必审任重则责亦深宜视秩于上司特进班于时宰爰田真食惟宠之将于戏邦化未孚敌情弗譓阜民经物既济以臯防之功制胜伐谋又申以良平之画终伫成绩用恢逺圗
　　初谏院张方平言朝廷政令之所出在中书若枢密院则古无有也葢起于后唐权宜之制而事柄遂与中书均分军民为二体列文武为两途为政多门自古所患乞废枢密院或重于改作则请并本院职事于中书亦足以一政事之本通赏罚之权不报【长编】初富弼建议宰相兼权枢密使上曰军国之务当悉归中书枢密非古官然未欲遽废故止令中书同议枢密院事及张方平请废枢密院上乃追用弼议特降制命夷简判院事而得象兼使殊同平章事为使如故○初命宰臣吕夷简判枢密院事既宣制黄雾四塞风霾终日朝论甚喧叅政王举正言二府体均判名太重不可不避也右正言田况复以为言夷简不敢当改兼枢密使九月制罢判枢密院除兼枢密使【并同上】○殊自康定元年三月除知枢密院事九月除枢密使是年七月除同平章事充枢密使再执政凡三年至三年三月拜相











　　宋宰辅编年录卷四
<史部,职官类,官制之属,宋宰辅编年录>
　　钦定四库全书
　　宋宰辅编年録卷五　　　宋　徐自明　着仁宗庆厯三年【癸未】
　　三月戊子吕夷简罢相【除守司徒监修国史兼译经润文使仍改赐推诚保徳翊戴亮
　　节宣忠崇仁协恭守正功臣】
　　制曰朕览前史之载见大臣之为进而尽忠靡不流利泽之益老而谢事亦足厉防耻之风维时上宰之贤式符髙谊之举【具官吕夷简】器识沉雅风猷隽眀一登治朝三冠台席间属疆场之用武兼总枢机而制谋劳于夙宵应此疹疾遣上医而加视赐优告以就宁封章继来诚请弥确虽闵劳以官职之务且不敢忘故旧之臣俾命上公以宪百辟于戱委逺时柄即遂冲髙之懐赞襄国钧尚图忠益之补勉绥福履庸副宠光
　　夷简自康定元年五月拜相是年三月罢凡三入相至是居位仅三年○初谏官欧阳脩等数言夷简招权収恩夷简累求罢上优诏未许陜西转运使孙沔上书亦言夷简当国黜忠言废直道及为使相出镇许昌乃荐王随陈尧佐代巳才庸负重即嵗罢免又引张士逊冠台席本乏逺识致隳国事还自大名又秉朝政以姑息为安以避谤为知且夷简在中书二十年三冠辅相言听计行有宋得君一人而已未知何以为报今以西贼欵塞意谓四方已宁欲因病黙黙而去仁宗遣沔自持书诣夷简第示之夷简见沔书谓人曰元规药石之言但恨闻此迟十年尔人亦服其量云【长编】二年冬夷简感风不能朝上忧之手诏拜司空平章重事俟疾损三五日一入中书夷简力辞复降手诏曰古谓须可疗疾今剪以赐卿又问羣臣可任两府者其宠遇如此夷简平生朝防出入进止皆有常处不差尺寸一日见上误忘一拜而起外间讙言吕相失仪后旬余遂感风云是年夷简再辞位帝御延和殿召见勑乘马至殿门命内侍取杌子舆以前夷简引避乆之诏给扶毋拜罢相为司徒监修国史军国大事与中书枢宻院同议【同上】○四月甲子司徒吕夷简罢与议军国大事夷简虽罢相犹以司徒预议军国大事上宠遇之不衰于是谏官蔡襄上疏言夷简被病以来两府大臣累诣夷简家谘事并笏受事于夷简之门自夷简执政屡贬言者如曹修古段少连孔道辅杨偕孙沔范仲淹余靖尹洙欧阳修等或谪千里或抑数年假托人主威权以逐忠贤欲人附已一恩之施皆须出我门下夷简当国之后山后之败任福以下死者数万人丰州之战失地丧师镇戎之役葛懐敏以下死者又数万人庙堂之上成算安在西师败没之后北敌乗隙违先帝之盟妄请闗南之地嵗増金帛仅二十万而犹勒兵压境坚求纳字凌胁要盟大为耻辱夷简出入中书且二十年万事隳堕如此今以疾归尚贪权势不能力辞或闻只乞令政府一两人至家商议大事足騐夷简退而不止之心也伏乞特罢商量军国大事从之【长编】
　　同日章得象拜昭文相【自集贤除工部尚书同中书门下平章事兼枢宻使昭文馆大
　　学士九月监修国史】
　　制曰朕览万机维御羣品询谋辅弼和同天人矧登冠于百寮方审图于一徳爰诹刚日以告治廷【具官章得象】学洞精防性资沉宻居然廊庙之器职在钧衡之司励精力以缉朝纲稽猷训以经世务清浊不可以澄挠重轻不可以低昻向以强敌犯邉王师在野爰兼枢筦以防兵机旋陈宏济之词居多暗合之论兹用擢首台铉进都冬卿文馆之华爰田之赋并兹命数式是注懐于戱若渉川尔惟舟楫之济若作室汝惟垣墉之茨勉恢盛猷勿替前烈
　　同日晏殊拜集贤相【自枢宻使检校太尉授依前刑部尚书同平章事兼枢宻使集贤大
　　学士】
　　制曰古之有天下者曷尝不畴咨庶工审求良弼剸斸时柄协宣风化朕承三圣之休总万机之要爰立作相必惟其人【具官晏殊】文经朝猷器适时用夙事圣考见知冲人向以储禁之师臣委之枢宻之武事忠劳形于夙夜谋略制于邉陲宜正台铉之司尚参兵幄之议益升华于书殿更衍食于真封虽倚大谋且旌旧徳于戱百官各称其位万物各得其宜是谓天子之毗非曰宰相之任勉图丕绩式副羣瞻
　　自殊复召用而赵元昊反师出陜西天下弊于兵殊数建言利害请罢监军无以阵图授诸将使得应敌为攻守及制财用为出入之要皆有法仁宗悉施行之又请出宫中无用之物以佐邉费
　　同日夏竦枢宻使【自宣徽南院使忠武军节度使兼御史大夫判蔡州授行户部尚书依前
　　检校太传充寻罢】
　　贾昌朝参知政事【自右谏议大夫权御史中丞除】
　　富弼枢宻副使【自资政殿学士兼翰林侍读学士右谏议大夫除】
　　制曰出殿藩垣是谋长帅入经王务实頼近臣矧夫帷幄之严盖均衡弼之选宜孚廷告庸告朝佥【具官夏竦】业茂经纶学通精祲早事圣考尝更要途肆朕纂承愈益亲近向分推毂之寄且着抚邉之勤偃息便藩倐忽深嵗眷言右府思任旧人庶资经国之谋以务戢兵之要地官还秩井赋敦封赐号褒功并推异数于戱劳师用武未免于邉虞务徳懐戎日恢于庙略勉图忠荩庸答华恩
　　昌朝字子眀真定人弼字彦国河南人先是以枢宻使召夏竦于蔡州台谏交章论竦在陜西畏懦茍且不肯尽力元昊尝牓塞下得竦首者予钱三千为贼所轻如此卒于败丧师徒略无成功且言竦挟诈任数邪倾险陂与吕夷简不协夷简畏其为人不肯引与同列既退而复荐之以释宿憾御史沈邈又言竦隂交内侍刘从愿内济险谲竦外专机务奸党得计人主之权去矣其言尤切防竦已至国门言者益急请毋令入见谏官余靖又言竦累表引疾及闻召用即兼驿而驰若不即决竦必坚求面对叙恩感泣复有左右为之解释则贻圣惑矣御史中丞王拱辰对上极言上未省遽起拱辰引上裾毕其说前后言者合十八疏上乃罢竦而用衍代之竦遂罢枢宻使后以宣徽南院使忠武节度使赴本镇未几徙竦判亳州竦又自请纳节还文资仍不带职乃陟吏部尚书知亳州【长编】贾昌朝初献文召试除国子监说书时孙奭判监一见许以公辅富弼防笃学有大度范仲淹见而识之曰此王佐才也懐其文以示王曽晏殊殊即以女妻之举茂才异等契丹聚重兵境上遣其臣萧英等求闗南地兵既压境而使命非时中外忿之仁宗命宰相择报聘者时虏情不可测羣臣皆不敢行宰相吕夷简不悦弼弼时为右正言知制诰夷简举弼使契丹仁宗命御史中丞贾昌朝接伴不许割地而许増嵗币遂假弼资政殿学士户部侍郎使契丹増嵗币二十万而契丹平是年弼除右谏议大夫枢宻副使弼以奉使昌朝以馆伴有劳故俱擢用之弼辞不受改为资政殿学士翰林侍读学士弼时再上章辞所除官上察其意坚定特为改命焉
　　四月甲辰韩琦范仲淹并枢宻副使【琦自陜西縁邉马歩军都部署兼经畧安抚招讨使直学士除仲淹自陜西縁邉马步军都总管枢密直学士右谏议大夫除】仲淹字希文唐相履氷之后苏州人琦字稚圭相州安阳人琦弱冠举进士名在第二时方唱名太史奏日下五色云见左右侍从皆贺于殿上元昊围延州以琦使陜西至则贼引去矣寻充陜西四路经畧安抚招讨使琦与仲淹在兵间最乆二人名重一时人心归之朝廷倚以为重故天下称为韩范军中服其威名为之语曰军中有一韩西贼闻之心骨寒军中有一范西贼闻之惊破胆元昊既请和遂并除枢宻副使仲淹少有大志于富贵贫贱毁誉欢戚一不动其心而慨然有志于天下尝自诵曰士当先天下之忧而忧后天下之乐而乐此其志也为楚州粮料院母防去官自言不敢以一身之戚而忘天下之忧乃上书宰相极论天下事所言皆执政时所施行者也宰相王曽见而竒之劝晏殊荐之遂召用焉赵元昊反仁宗知仲淹才兼文武命知延州仲淹析州兵为六将将三千人训练齐整使更御贼诸路皆用以为法贼闻之第戒曰无以延州为意今小范老子腹中自有数万兵甲不比大范老子可欺也大范谓雍也后分陜西为四路以仲淹为环庆路经畧安抚招讨使【长编】初康定元年以知制诰韩琦为枢宻直学士陜西都转运使吏部员外郎范仲淹为龙图阁直学士并为陜西经畧安抚副使同管勾都部署司事仲淹尝与吕夷简有隙及议加职夷简请超迁之上恱以夷简为长者既而仲淹入谢帝谕仲淹使释前憾仲淹顿首曰臣所论盖国事于夷简何憾也是年上令内侍宣谕韩琦范仲淹等邉事稍宁当用卿在两地已诏中书劄记此特出朕意非臣僚荐举又令琦等宻奏可代处邉任者琦等言元昊虽约和诚伪未可知愿尽力塞下不敢拟他人为代是月韩琦范仲淹并为枢宻副使琦仲淹凡五让不许乃就道富弼言议者谓枢宻副使不可令带出外任恐他时武官援此为例是欲惑君聴况先朝累曽有大臣带两府职任应急出外事毕还朝不闻有武臣挟此为例臣愿陛下无信异説专采公论一名召来使处于内一名就枢副之职且令在邉或二人一嵗一更均其劳逸内外协济无善于此臣不胜恳切谏官蔡襄言伏见陜西路招讨使韩琦范仲淹等各除枢宻副使并以西冦未宁恳辞恩命朝廷再赐手诏督令赴阙然或者谓二人孰宜处于内外臣以物议言之二臣之忠勇其心一也若以才谋人望则仲淹出韩琦之右处内者谋之而处外者行之故仲淹宜来琦当留邉于理甚当其韩琦范仲淹伏乞朝廷不听辞让各受恩命上以眀陛下任贤之坚意下以协众庶之公论也时太子中允石介作庆歴圣徳诗歴颂羣臣以弼仲淹比之防契【并长编】八月丁未仲淹拜参知政事癸丑以韩琦代仲淹为陜西宣抚使十一月韩琦使还
　　乙巳杜衍枢宻使【自枢宻副使检校太傅依前行吏部侍郎充】
　　制曰国家右列神枢上通帝纪崇建使号总缉治纲畴庸匪私惟徳之举【具官杜衍】忠纯廸志方厚秉彛深识自乎诚眀直道贯乎夷险歴更烦使休有善称间自神畿擢禆右府属封疆之多事有夙夜之素劳宜陟冠于旧聨益进图于宻画宠文阶之髙品视帝傅之崇资茂对陛华实维公议于戱钦四隣之辅盖体貎之与均賛万务之机固命令之攸出勉思勤荩庸济事为
　　衍自康定元年八月除同知枢宻院事九月除枢宻副使是年四月除枢宻使在枢府四年至庆歴四年九月拜相
　　七月丙子王举正罢参知政事【自给事中授礼部侍郎资政殿学士知许州】举正自庆歴元年五月除参知政事是年七月罢执政逾三年初谏官欧阳脩余靖蔡襄咸言举正懦黙不任职枢宻副使范仲淹有宰辅才不宜局在兵府愿罢举正以仲淹代之举正亦自求罢上从其请
　　八月丁未范仲淹参知政事【自枢宻副使右谏议大夫除】
　　富弼枢宻副使【自资政殿学士右谏议大夫复除】
　　初谏官欧阳脩等咸言枢宻副使范仲淹有宰辅才遂除参知政事仲淹曰执政可由谏官得乎固辞不拜弼直携枢副诰命于帝前口陈所以牢避之意且曰愿陛下坐薪尝胆不忘修政上许焉乃复以诰命送中书弼因乞补外累章不许○七月甲戌以枢宻副使任中师为河东宣抚使仲淹为陜西宣抚使仲淹既辞参知政事愿与韩琦迭出行邉上因付以西事而仲淹又言河东亦当为备中师尝守并州即命使河东两人留京师苐先移文两路云是月丁未仲淹为参知政事富弼复为枢宻副使犹欲固辞防元昊使辞羣臣班紫宸殿门上俟弼缀枢宻院班乃坐且使宰臣章得象谓弼曰此朝廷特用非以使敌故也弼不得已乃受晏殊以弼乃其女婿引嫌求罢相上不许又求解枢宻使又不许先是范仲淹及任中师分路宣抚逾月皆未行韩琦言于上曰贼请和无他则二人遥领宣抚事足矣彼若未副所望必乗虚盗邉当速遣仲淹河东则臣方壮可备奔走中师宿旧大臣毋劳往也乃诏枢宻副使韩琦代仲淹为陜西宣抚使而中师卒不行上既擢任范仲淹韩琦富弼等毎进见必以太平责之数令条奏当世之务仲淹语人曰上用我至矣然事有后先且革弊于乆安非朝夕可能也上再赐手诏督促曰比以中外人望不次用卿等令琦暂往陜西仲淹弼与宰臣章得象尽心国事毋或有所顾避其当世急务有可建眀者悉为朕陈之既又开天章阁召对赐坐给笔札使防于前仲淹弼皆惶恐避席退而列奏曰我国家革五代之乱富有四海垂八十年纪纲制度日削月侵官壅于下民困于外敌国骄盛冦盗横炽不可不更张以救之臣敢采其可行者条奏愿陛下力行此事庶几法制有立纪纲再振一曰眀黜陟二曰抑侥幸三曰精贡举四曰择官长五曰均公田六曰厚农桑七曰修武备八曰减徭役九曰覃恩信十曰重命令上方信向仲淹等当着于令者皆以诸事画一次第颁下独府兵诸臣共以为不可而止【长编】谏官余靖言窃闻大臣建议内有修京城置府兵二事者【云　云】愿陛下舍此二防别议逺图二防竟不果行【同上】谏官欧阳修言臣伏闻范仲淹富弼等自被手诏之后已有条陈事件必须裁择施行自古帝王致治须同心协力之人相与维持谓之千载一遇况仲淹弼是陛下特出圣意自选之人初用之时天下已皆相贺然犹窃谓陛下既能选之未知如何用之及见近日特开天章从容访问亲冩手诏督责丁宁然后中外喧然既惊且喜此二盛事皆谓自来未曽如此责任大臣天下之人延首拭目以看陛下用此二人果有何能此二臣所报陛下欲作何事是陛下得失在此一举生民休戚在此一时以此而言则仲淹等不可不尽心是効陛下不宜不力主张而行然臣所虑者仲淹等所言必须先絶侥幸因循姑息之事方能救今世之积如此等事皆外招小人之怨怒不免浮议之纷纭而奸邪未去之人须时有防沮若稍聼之则事不成矣臣谓当此事初尤须上下叶力凡小人怨怒仲淹等自以身当浮议奸防陛下亦须力拒待其乆而渐定自可日见成功伏望圣慈留意终始成之则社稷之福天下之幸也【同上】以盐鐡副使张昷之为河北都转运按察使知谏院王素为淮南都转运按察使盐鐡判官沈邈为京东都转运按察使用富弼范仲淹之言也先是仲淹弼等言古者内置公卿大夫助天子司察天下之政外置岳牧刺使方伯观察采访使之职也欲守宰得人请诏二府通选转运使如不足许权擢知州人既得人即委逐路自择知州不任事者奏罢之【云云】上既纳其言于是昷之等首被兹选以度支判官李绚为京西转运按察使时范雍知河南王举正知许州任中正知陈州任布知河阳并二府旧臣绚皆以不才奏之居半嵗召入修起居注四年范仲淹等意欲复古劝学数奏兴学校本行实诏近臣议于是翰林学士宋祁等合奏【云　云】故为设立学舍保举荐送之法又为先防论过落间诗赋考式问诸科大义之法其州郡封弥誊録进士诸科贴经之类皆苛细而无益一切罢之诏州若县皆立学置教授官三塲先防次论次诗赋通考为去取而罢贴经墨义命参知政事贾昌朝领天下农田范仲淹领刑法事有利害其悉条上初仲淹建议请仿前代以三司司农审官流内铨三班院国子监太常刑部审刑大理羣牧殿前马歩军司各委辅臣兼判其事凡创制新规更改前官吏黜陟刑法轻重有利害者并从辅臣予夺其体大者二府佥议奏裁臣愿自领兵赋之职如其无补请先黜降章得象等皆以为不可乆之乃降是命然卒不果行初羣盗剽刼淮南将过髙邮知军晁仲约度不能御谕富民出金帛具牛酒使人迎劳且厚遗之盗悦径去不为暴事闻朝廷大怒枢宻副使富弼议欲诛仲约以正法参知政事范仲淹欲宥之争于上前上释然从之仲约由是免死既而弼愠甚谓仲淹曰方今患法不举举法而多方沮之何以整众仲淹宻告之曰祖宗以来未尝轻杀臣下此盛徳之事奈何欲轻壊之且吾与公在此同僚之间同志者有几虽上意亦未知所定也而轻导人主以诛戮臣下他日手滑虽吾軰亦未敢自保也弼终不以为然其后两人不安于朝相继出使弼还自河北及国门不许入未测上意比夜彷徨不能寐绕床叹曰范六丈圣人也时仲淹疑契丹入冦欲发兵为备杜衍谓契丹必不来兵不可妄出仲淹争议帝前诋衍语甚切仲淹尝父行事衍衍不以为恨略无愠色而仲淹益敬服之既退仲淹犹力争韩琦曰若尔则琦当请行不须朝廷一人一骑仲淹怒再求对首奏琦语然兵卒不发仲淹亦不以为忤也【并同上】初吕夷简罢相夏竦授枢宻使复夺之代以杜衍同时进用富弼韩琦范仲淹在二府欧阳修作谏官石介作庆歴圣徳诗述进贤退奸之不易盖斥夏竦也竦衔之而仲淹等皆修所素善修言事一意径行略不以形迹嫌疑顾避竦因与其党造为党论目衍仲淹及修为党人修乃作朋党论上之于是为党论者恶修擿语其情状至使内侍蓝元振上防言范仲淹欧阳修尹洙余靖前日蔡襄谓之四贤斥去未几复还京师四贤得时遂引蔡襄以为同列以国家爵禄为私惠胶固朋党茍以报谢当时歌咏之徳今一人私党止作十数合五六人门下党与已无虑五六十人逓相提携不过三二年布满要路则误朝迷国谁敢有言上终不之信也
　　九月乙亥任中师罢枢宻副使【自给事中授资政殿学士知永兴军】中师自庆歴元年五月除枢宻副使至是年九月罢在枢府逾二年中师求知邓乃有是命后请老以太子少傅致仕卒年七十赠太子太保諡安惠
　　戊辰司徒吕夷简授太尉致仕【自开府仪同三司监修国史守司徒许国公除
　　仍朝朔望及大朝会并缀中书门下班】
　　制曰同寅协恭和则帝谋兹逺功成名遂身退乃天道之常眷言耆哲之臣屡形髙尚之请特推异数以示羣伦【具官吕夷简】当世杰才为国重器逮事圣考服在迩聨肆予冲人延登上宰出入中外勤劳夙宵间以机务之烦寖婴疾恙之剧恳陈封奏愿解钧衡拒之再三确然不已姑循靖退之节以厉恬淡之风于戱臣子全名得进退之道君眀大义贵终始之恩益保至和以终遐夀谏官欧阳修言吕夷简为陛下宰相而致四边外侵百姓内困贤愚倒置纪纲大隳壊了天下人臣大富贵夷简享之而去天下大忧患留与陛下当之陛下不负夷简夷简上负朝廷今陛下特推仁恩厚其礼数乞因求让便与寝罢初吕夷简罢相为司徒犹带监修国史宰相章得象止除昭文馆大学士及夷简固请老授太尉致仕乃以还得象始命宰臣章得象监修国史夷简卒帝见辅臣涕下曰安得忧公忘身如夷简者赠太师中书令諡文靖自上初立太后临朝十余年内外无间天下晏然夷简之功居多其后元昊反四方乆不用兵师出数败契丹乘之遣使求闗南地颇赖夷简计画选一时有名之臣报契丹经略西夏二邉以宁然建募万胜军杂市井小人浮脆不任战鬭用宗室补环卫官骤増俸赐又加遗契丹嵗金缯二十万当时不深计之至于后世费大而不可止夷简当国柄最乆虽数为言者所诋帝眷倚不衰然所斥士旋复収用亦不终废其所言天下事屈伸舒卷动有操术卒配食庙庭为世名相始王旦竒夷简谓王曽曰君其善交之卒与曽并居相位后曽家请御篆墓碑帝因惨然思夷简书懐忠之碑四字以赐之【长编】夷简尝建议立州郡学校又因郊礼授宗室子以环卫官建睦亲宅増教授员置大宗正以总之又尝荐范仲淹富弼韩琦文彦博厐籍曽公亮等可大用宦者监兵主帅失利议者请罢监军夷简愿诏押班保举而押班叩首乞罢监军契丹兵压境范仲淹奏乞城京师以备而夷简独以为不可示弱请建北京士大夫嘉夷简之有谋【事畧】王偁曰夷简相仁宗防功立名有益于世方其主治丧之礼则其见逺矣消监兵之防则其意深矣请建都之议则其谋伟矣斯善持宰相之权者欤夷简诚有絶人之才故能达权而应变然而功最大者乃在于处仁宗母子之际使人无可乗之隙消患于未萌朝廷以之安静士大夫亦赖以无祸此其所以有后也哉【同上】次子公弼神宗时拜枢宻使第三子公着哲宗时位宰相
　　庆歴四年【甲申】
　　九月庚午晏殊罢相【行工部尚书知颍州】
　　制曰夫干台之任弼足承君【阙】时谟眀均国休戚朕既不敏委政辅臣冀成断金之情以济渉渊之惧茍昧兹道畴为协忠【具官晏殊】夙有雅才被遇文考实参储宷之选因附天鳞之华程其器能与我朝柄或间守屏翰或主领剧繁比縁枢省之劳遂至冡司之总属邉场日骇调饟繁兴老师留屯旰食焦虑而罔念艰疚颇图晏安广营产以殖私多役兵而规利致乃公论达于予闻永惟宰辅之方思全进退之礼俾上机政改秩冬官仍委州邦且迩京邑于戱承弼未騐罢免所宜眷旧人之勿忘匪至公之获已当体恩遇毋怠省循
　　殊自庆歴三年三月拜相至是年九月罢入相逾年殊初入相擢欧阳修等为谏官既而苦其论事烦数或面折之及修出为河北转运使谏官奏留修不许孙甫蔡襄遂言章懿诞生圣躬为天下主而殊尝被诏志章懿墓没而不言又奏论殊役官兵治僦舍以规利坐是绌然殊以章献方临朝故志不敢斥言而所役兵乃辅臣例宜借者又役使自其甥杨文仲时以为非殊之罪云【长编】
　　甲申杜衍拜相【自检校太依前行吏部侍郎同平章事兼枢宻使集贤殿大学士】制曰朕绍膺圣图迄兹二纪惟贤是择阅相尤难曷尝不审其材猷察其识望其责任也重其注意也深庶几得人辅予不逮【具官杜衍】道大而正徳简而亷感防亨辰便蕃膴仕昌言可以賛道清节可以服人乆在内枢实济丕务宜参谋于鼎路仍总画于机庭夫外恢经武之方内擅富民之术倚乃元老辑于显庸既兼书殿之荣迨防公爵之贵参之功效増以户封并为孚号之华式副礼贤之举于戱法天之象以正位于三阶秉国之均以财宜于万物往体厚遇益宣盛猷
　　衍务裁侥幸毎内降恩率寝格不行积诏旨至十数辄纳帝前谏官欧阳修对见帝曰外人知杜衍封还内降耶凡有干求朕毎以衍不可告之而止者多于所封还也
　　同日贾昌朝进枢宻使【自右谏议大夫参知政事迁检校太傅行工部侍郎除】陈执中参知政事【自资政殿学士工部侍郎知青州除】
　　制曰国家上侔紫极右列鸿枢顾常武之所经实宻谟之是赖惟首膺于徳举必稽合于师佥【具官贾昌朝】器资宏深诚笃厚名臣之裔雅望自将以经术侍路门以文章居禁掖尹京剧有彊济之力掌邦宪有謇谔之风与列政参知国论靖共不挠渊博有谋宜进贰于冬卿特升冠于宥府褒功视秩并俾便蕃于戱日有万防莫非安危之倚邦之长懋亦繄左右之良勉恢令猷益賛丕业
　　执中自庆歴初以工部侍郎复知青州沂州卒王伦叛入青州境执中遣廵检使傅永吉擒杀之傅永吉以诛王伦故骤迁得入见上面奨之永吉谢曰臣非能有所成也皆陈执中授臣节度臣奉之幸有成耳因极言执中之美上贤执中因问永吉曰执中在青州凡几嵗对曰再嵗矣未几谓宰相曰执中在青州乆可召之遂诏执中参知政事于是谏官蔡襄孙甫等争言执中刚愎不学若任以政天下不幸上不聼谏官争不止乃命中使赍勅诰即青州赐之且谕意曰朕用卿举朝皆以为不可朕不惑人言力用卿尔眀日谏官上殿上作色迎谓之曰岂非论陈执中耶朕已召之矣谏官乃不敢言【长编】昌朝执政凡二年至五年正月拜相执中在执政数月至五年四月拜相
</div>
    <div class="pagination">
<a href="宋宰辅编年录_page8.html">上一页</a><span>...</span><a href="宋宰辅编年录_page4.html">4</a><a href="宋宰辅编年录_page5.html">5</a><a href="宋宰辅编年录_page6.html">6</a><a href="宋宰辅编年录_page7.html">7</a><a href="宋宰辅编年录_page8.html">8</a><span class="current-page">9</span><a href="宋宰辅编年录_page10.html">10</a><a href="宋宰辅编年录_page11.html">11</a><a href="宋宰辅编年录_page12.html">12</a><a href="宋宰辅编年录_page13.html">13</a><a href="宋宰辅编年录_page14.html">14</a><span>...</span><a href="宋宰辅编年录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
