<!DOCTYPE html>
<html>
<head>
    <meta charset="UTF-8">
    <title>未信编 - 第 1 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>未信编 - 第 1 页/共 37 页</h1>
    <div class="content">未信编　　（清）潘杓灿 撰 

　　●目录 

　　序 
　　引言 
　　自序 
　　后序 
　　题词 
　　凡例 
　　钱谷 
　　刑名 
　　几务 

　　●未信编序 

　　中古画衣冠。异章服。而民不犯。爰及三代。作诰而疑。作誓而叛。子产铸刑书而叔向讥。民有争心。夫子作春秋。欲垂空文以淑世。自兹以降。机变日寻。情伪万端。上下相冐。如江河之日下。于此而欲以靖民。不亦难乎。□读禹谟。从欲以治。四方风动。刑期无刑。民协于中。未常不叹古帝王帝臣。德刑并重。无二视也。司马子长传申韩。与柱下史同列。以其原于道德之意。岂非刑罚以佐德礼之穷。有未可偏废者欤。余自甲乙废业后。餬口四方。盖常一至晋中。与同里潘子月山。后先相值。潘子沉深好书。有声胶序。常卒业其所论著。温柔敦厚。疏通知远。殆巳几于强立之域。虽尚阨于遇。未遽颖脱乎。观其未信三编。不啻□欧冶以锦水。光铓且万丈矣。夫潘子发愤陈箧。匡致之略。自蕴蓄素优。乃仅取理财听讼几务诸编。汇而订之者何居。以其为当今之要务。且与周礼四子之书相表里。期不诡于圣人之教也耶。故其为言。诚为明体适用。可以坐论起行。然说者犹有疑。何疑。疑夫潘子之才。何难兼综而并理。充潘子之学。不殊六府与九功。顾其立论。多举一邑。则又何也。以其为巳试之迹。家者一身之积。邑者一家之积。言立于此。而义昭于彼。即不言天下。又孰从而外之不又可举而措之也哉。其曰交盘者。一任之始终也。编审者。十年之纲领也。所损益可知也。征比以神其权。收贮以善其聚。解给以持其流。渔盐凌杂以广其类。而生节之变尽矣。章程以为立政之经。庶狱庶慎也。权衡以为立政之用。刑故宥过也。关睢之意。行乎其间矣。始之以除授之承接。殿之以迁擢之清厘。前茅后劲。不戒而备矣。宾嘉符瑞之敬信。郊劳赠贿之啬丰。厉杀戕败之必躬。寇攘奸宄之必慎。敷奏复逆。出入咸今旷典时举。俊乂傍求。圣天子爱才如汉武。吾知月山氏书出。当必相见恨晚。如朱会稽严将军辈。置之承明金马之门。畿辅股肱之地。其为千秋一时。但恐月山捉鼻不免矣。犹忆岁壬午。先正陆鲲庭先生。雄之目。必举而归之捉刀之人所尤难者。左手画方。而右手画圆。目接词章。而口并酬应。手答笺诏。而耳行听受。舍刘穆之吾谁与归。所谓明镜不疲于屡照。清流岂惮于惠风。月山庶足以当之哉。月山庶足以当之哉。当熙矣。而又秉之以忠。持之以信。守之以勇。行之以廉。忠以获上。信以信友勇以决事。廉以立身。虽曰未信。吾必谓之信矣。然是编也。潘子佐治之书。非潘子为治之书也。昔建安间。有外国使者至汉。称魏公雅望非常。至英执牛耳。时招致少年能文之士。共为文酒之会。尔时虞子景铭。钱子安侯。顾子逄伯。刘子彦威。陆子遥集。暨予辈十余人。独予以壮夫。侧身其间。忸怩终日。今数子后先飞鸣。且有赋召玉楼者。顾予与彦威。沦落不偶。曩阅彦威所梓政刑大观。海内纸贵。庶几立言不朽。与草木同尽。独老仆一人。月山三编。并驾卯金。后来居上。未知鹿死谁手。予但从壁上观可也。 
　　皇帝康熙十有九年岁次庚申孟秋之月同学眷弟吴亢宗次公氏撰于姑射之西园。 

　　●未信编引言 

　　学问之道。惟有守乃能有为。而执其要归。总期于明体适用而巳。葢古今事功德诣。非体不立。非用不彰。君相有其业。圣贤具其理。无无体之用。亦无无用之体也。予间驱车燕赵。从鹿幕得荆识我潘子月山氏。双眸炯炯。謦欬俊逸。知有大过人者。即刻得覩云林妙染。兼之锺王题识。倾倒三绝。以为此风雅才人也。翊日更得读其诗若文。缥缃盈箧。咄咄逼人。真字字可以易缗。则又以为此博物君子也。乃迟之又久。细稔其生平。验之闲定。观其所忽不觉睪然仰企。窃语所知曰。此固有守有为。君子之不得志于时者。未大体用之业。而能实备体用之理者也。遂作诗一章赠之。有曰如君不羡五侯家。望絜南阳未有涯。又曰怀将仁义因时发。雅许文章任日赊。愿为师事。不敢友事。实衷之诚。非词之设。兹复得卒业所为未信编三集。条分缕晰。无一言不从忠君爱民起见。无一字不从仁心义路宣猷。此真大臣小臣。明身善世之津梁。急宜公世以勷盛化。潘子曰。吾宁韫椟藏之。以斯之未能信也。骆子曰嘻过矣。学不同人。明体适用之谓何。其勉而立付之梓。 
　　康熙十四年岁次乙卯中秋日在制十锦同学弟骆钟麟识 

　　●未信编自序 

　　粤稽三代以来。治法各有因革。而必立一大同者以为圣。要使上有施而下有守也。今天下治法之所准绳者。莫踰全书律例二编。盖全书者。合禹贡周官以为生用。律例者。本执礼春秋以为赏罚者也。奈未仕者鄙于分心而不观。既仕者疲于鞅掌而不暇观。欲明施守。何术之从。虽然。书律尚矣。有观之者矣。其于出身加民。不能撙节物力。体贴人情。成法具在。岂即上理耶。盖曰时制宜者。全书之用。横见侧出者。律例之旨。譬之工器必依轨。而断斲有无定之施。譬诸射。矢必中的。而纵送有各得之巧。贵乎人之神明焉耳。仆疏庸落魄。误滞儒酸。升斗未邀。何与理乱。尝记耐庵子云。人生强仕不仕。不必更仕。意谓过此以往。日就衰迈。布化宣猷。而欲神明恒裕。能告无罪于君民。势所甚难。仆年已踰五十。又何敢妄谈经济。作出位之言哉。乃因回禄降眚以来。餬口四方。悯东南之赋税殷繁。悼西北之性情刚戾。历观位为民上。而敷施维艰。仔肩最重者。无如州县之官爰就耳目之所见闻。审乎物力。察乎人情。丰亨空乏。好恶依违。官常殿最。政迹纯疵。摩索者诚有年矣。岁乙卯。避暑僧舍。思及往事。以臆说述之。以成说附之。断纸零笺。几千百叶。虽足迹未遍。事机难穷。宁敢执一管以窥冥漠哉。而要不离夫撙节体贴者近是。同人沈子退庵。缕收□辑。缮写成册。仆遂列为钱谷刑名几务三集。用以表里全书律例。且欲折衷于当世之操治理者。夫州邑。古诸侯之国也。苟善而充之。岂国治而天下其可平乎。然谓此而余能自信焉。则未也。康熙甲子莫春。且亭山人潘杓灿。题于东园之紫竹林。 

　　●未信编后序 

　　妇翁潘月山先生。于乙卯岁。避暑城东精舍。着有牧民书六卷。名曰未信编。盖取义于吾斯斯未能信也。文漪以半子侍门下。得读是编。喟然叹兴。以为先生真不可及也。夫世之人。有一寸长。靡不自负。谓道在是。非独自信之深。抑且欲天下之人无不信之而后快。若先生者何如耶。先生为东皋名宿后。少补愽士弟子。即为儒林祭酒。家有藏书数十乘。皆手批阅数过。以故淹古贯今。出风入雅。作为诗文。无不惊天逗雨。掷地作声。而于兵农钱谷。象纬历律。以及四□扼塞矢口直陈。□数家什。著述甚伙。有位育编以详方舆。凡六卷。有敬体编以详官制。凡四卷。有饱目编以详名物。凡十二卷。有防河要领四卷。有煮海梗概八卷。悉本力学深厚。发挥精蕴。急当悬之国门。取信于天下者。若是编之论治。如布帛□粟无人不辨。无时可离。而尚冲然未以自信耶。且先生之为人。然诺不苟。孝友成于天性。居身澹泊。而任事慷慨。其或游艺翰墨。无不出尘绝俗。人得一片纸。即什袭以藏。不徒贵其书畵。亦欲彷佛其人焉耳。况其所云著述者乎。先是岁丁未。火焚先生之庐旋丧尊人邓林太公三月间。灾艰迭至。太孺人在堂。兼之嫂侄待食者十余辈先生曰。饔飧不継。子道之谓何。即室有啼号。岂吾先人抚孤哀寡之志哉。于是诸侯有设父师之席。长跽以请者。遂出而应之。盖为亲计也。廿年以来。辙迹半天下。名都大邑。曾为经纪者。再往过之。三□过之。多颂令公之德不衰。先生私自喜。以为令公不负民。吾不负令公矣。先生甫五十。须眉尽白。都由心血劳扰。志岁仲冬。为先生揽揆辰。犹客淮海。每欲悬车自摄而不能淂。良以天下信之笃。而不肯一刻失之也。冬杪归门人甥侄佥谋所以为寿文漪曰锦屏玉轴。吾侪仅足以寿先生。而先生之著述。直足以寿世。宜悉谋剞劂。永垂不朽。庶与世俗之称觞者稍异。爰相为请。先生遂出是编曰。嘻是固二十年来。坐论而起行者。其以累诸子。然余实未之能信也。他书视此矣。文漪等先以付□。而徐谋以□桃中之秘。夫天下信先生之学。如此其笃也而犹冲然未以为信。则视世之才长自足者。果何如哉。 
　　康熙二十三年四月望日门下子壻胡文　漪顿首百拜撰 

　　●未信编题词 

　　萤窓膏火肆。力于八股之场者每视兵□钱谷刑礼窥测诸书为曲学不知大学以新民为效周礼以理财为先。元公尼父未尝独举词章。诚以内圣外王。无殊轨也。吾□□子月山家有藏书万卷。丹铅批阅。无不发挥精蕴。身为愽士弟子。而于天下□塞。五土瘠沃。风化粹戾。讲贯揣摸。得其□领。矢口陈说。无异掌示棋布。是以王公大人。争为结袜者。数十年矣。余客东五载。始归里闬。适月山亦以犹子之变。自石邑来视其家。一河南北。时复往还无间。因出家弟退庵代集未信编见示是编也。为月山与当事言治之书。其□有三。篝灯夜读。乐而忘寝。其所论钱谷。则利之外。无弊所论刑名。则义之内有仁。即其几务一卷。持躬接物。虽凌杂米盐。无不指归大道。真仕林之宝镜。治平之金绳也。是则人之功名。皆月山之政事。益信潘子之学为有夲。不徒能言而实能行之也如此。宁得止以八股名流。目吾月山哉。 
　　同里眷弟沈管拜识 

　　●未信编凡例 

　　一是□着于乙卯。刻于甲子。存稿日久。故四方颇多缮本。但十余年来。日有见闻。即日有损益。缮本每每不同。而必以刻本为备。 
　　一操觚之家。以文章争长。务趋深奥。以自成一家言。兹编立说止取简易。遣词唯求明白。俚语俗字。都所不忌。盖以编中指陈。皆关国是民命。修词害意。非所敢出也。 
　　一仕学之书。坊刻甚伙。大都搜罗文告。以示规□□编唯事指陈利弊。虽名章纸贵。不敢妄收一字。中有一二附刻者。皆属兴厘关键。非徒欲附空言也。□有南北事宜不同者。则两存之。亦非重复。 
　　一衡文之例。以丹铅为褒赏。联圈贯点。必在精华。兹编语直意浅。褒赏本无所施。所用●者。标目也。△者。抉要也。□者。立法也。○者。发明也。旨取便于游目。识者幸勿以浮夸见过。 
　　一启牍本贵华藻。非风云□露之篇。不足以光□命。然敲金戞石之声。玉润珠辉之色专集具在。无俟旁求。编中刻载数首存其格非炫其文也 
　　且亭山人杓灿识 

　　◇钱谷◇ 

　　引 
　　第一卷 
　　第二卷 

　　●未信编述钱谷引 

　　月山曰。钱谷之务事重绪纷难为综理。自度支、方伯。以至仓场、税、务、之职。专掌其任者。固当用意讲求。使毋旷职之讥。补苴之累。即如文宗、观察。邮传、河渠、诸员。虽非贡赋之官。而学祖、站费。赃赎、工料。亦必岁稽季核。以副奏销此理财一节所以为大学平天下之要务也然其端不出于征收解给其弊不外乎透冐侵那 【应一支二谓之透。无而为有谓之冒。暗中剥蚀谓之侵。移彼应此谓之那。】 其综理之诀。止以详利弊。明缓急。六字槩之。而详之明之必在立法之善法既善矣然有定法无定地有定地无定时又当斟酌变通随机合宜务使下安上□庶免旷职补苴。而任之尤难。莫如州县一官。葢州县之任。执司赋役。以钱谷为考成州县之征收锱累铢积州县之解给万派千流其事如山其绪如发况又有刑狱庶政之备责其身心哉是则能为州县。木有不能为度支方伯者也。谨将征收解给。条分缕晰。详其利弊。明其缓急。而先之交盘、编审、以清其源。终之杂项钞课以充其类。苟司牧者。权衡采择。神而明之。未必非治平一助也。 

　　●未信编第一卷钱谷上 

　　壻胡文漪文漪 
　　钱唐潘杓灿象承甫述　门人张信孙仲允甫校 
　　甥张　□德门 

　　钱谷上 

　　交盘 
　　编审 

　　◆交盘 

　　事必谋始而后能善厥终服官受授乃致君泽民之始也一执漏卮则弥缝无术不特事功因之难立行且廉隅为之难守矣既累其身不即以上负吾君下负吾民哉述交盘 
　　交盘受授。不□正项本折要查。即杂项钞课通要查也。若疏忽接收。前官之空缺。必责后官之补苴。无论接征之千金百镒。难以仔肩。久欠之一丝一忽亦必清理葢丝忽之赔补虽易。若不查出。勒令清偿。或致遗忘部驳则不及一分之处分巳归接管矣慎之 
　　交代必令户房。照依司核全书会计册造管收除在每年一册。若前官任事未久。或有以前受授不清。其中那移遮掩。未经发觉。亦不可知。故须将上上手交盘底册通查方无遗漏。 【以下应用各册式俱附后。】 
　　清查之沙先阅赋役全书全书乃历年征解之定额也再阅会计册。会计乃每年征解之定额也。再阅须知册须知乃每年完欠之简明大纲也然后始阅所送交盘清册。与以上书册逐年查对。 
　　首查起征额数与会计相合否否则驳问经征吏书。再查收数完欠与流水串根相合否否则驳问经收吏书。若有民欠。除赦过不论外。其现欠者。一而出示晓论里递着具各该现年。完欠实数甘结。一而着该房□造民欠册籍。与里结相对。有不合者。着经承回话以便详追。如册问□户。多系迯亡而前官奏销虚报十分全完致有遗欵未曾解给者。勿受交盘。详请经征补项。 
　　征收既清始查解数。数与会计□合。则对批回。有批者。□正开销犹必细察摩补恐有以旧改新以少改多之弊无批者。摘出比批。批回未足。勿受交盘。申请经解掣交。再查给数。数与会计欵合。则对领状。有领者。作正开销。无领者。取领粘卷其有透冐侵那。一切全书会计本无欵项无领可取者。即属官役侵蚀。勿受交盘。详请经手补完库额即使事有创增原非经费特文提取。俟咨部淮销者。亦必吊齐原行上文查核其原行卷宗亦要细察摩补之弊或无文。或有弊。俱要详究总属官役侵蚀。勿受交盘。详请经手偿补。 
　　凡交盘□。例有四柱。曰管收除在。管者旧者谓以前旧有而交与接管也收者新收谓本年征收也除者开除谓照会计欵项解给也在者实在系解给有余实存仓库即为下年旧管者也每年一册。逐年递卸。卸至受授之年。则所云□在者必现银在库。现米在仓。若无现物。明系前任侵蚀。即有无欵那借。送册追补。以为抵充者。俱属虚无。必须通详请追偿补。勿受交盘以自累也。 
　　交盘之时。存库不足。指称透放本年俸工者有之。此盖或系虚捏。以补巳前之侵蚀。或系预给。以贪扣头总属违例亦宜关请原仕还项。俟本任按月续给。盖俸工。系存留欵内之银。倘催征不前则存留先给而起解必致不敷且有不时裁减则所给者竟为落空倒追徒费敲扑耳 
　　凡杂项钞课各有专司。各督该房送册。仍照四柱开造。 
　　缺官罚体问吏房。 
　　师生空缺问礼房。 
　　赃物罚赎问仓库房仓库未收问原承行 
　　盐课问盐法科。无盐法。问户房。 
　　桥□□摊。问工房。 
　　当税牙税牛驴渔课契税俱系户房点吏书承行。问户房。 
　　凡存库银两须兑交。合库吏佐贰估勘。 
　　存仓米谷须抽厫盘。令斗级仓官出结。佐贰眼同。 
　　军器驿马问兵房。驿马须亲自点选令马夫骑试。兽医验看。臕壮岁少。驰骋快徤者。方与收受。仍取马夫兽医结状点时即用□印。如疲病老劣。不堪骑坐者。退令买换盖驿马俱动支钱粮购买若或草□收受祗应不得必自买赔也至于交收若在夏末秋初。犹宜责任兽医仔细□明。有无成病。以马当夏时奔驰。受暑在内。巳成暗病。秋日凉生。暑毒一时发作。多致倒毙。赔累不少。 
　　若有存贮库内火药非他官封记者。须彻底开看点试恐有盗卖□上等弊取用时遗误军机。 
　　积谷问该承。或巳纳。要查实存何所。或未纳取里递经手人承填若干认状。以便催收。 

　　交盘册式 
　　民欠细册式 
　　臬司粮驿道事理交盘册式 
　　一应交盘明白结状式 
　　驳参交盘细册式 

　　○交盘册式 

　　此式乃浙江布政司袁 【讳一□】 核定者。几三式彼时因有开化王县合条。奉院批查故定此式曾见之仕学□乘。兹节其大畧。其详稿曰交盘一事。最为綦重。每见□属造报之册。朦溷错杂。一经驳查。数月不覆以致迟延难楚。今王令议称起运钱粮。自应照数追补若存留。何必刻求。此二语。亦属有见。查本司项下。正赋改折□。扣兵饷杂项等欵。并粮道之漕运。□道之驿传运司之盐课。各府之本色。俱关考成。至于该县存留之欵。从未造入岁参。而新旧交盘之时。吹毛索瘢。开造侵欺。汇入钦案于是前官之应追拖累无穷后官之承追完结无日不但误人兼自误矣然有虽系存留。实为起运者。如经费中则有缺官之俸薪柴马。科举中。则有节省银两之拨充兵饷。杂支中。则有战船海塘之需用紧急此皆项目考成。较之正赋岁参。更有重焉。此不可不凊查者也。又有抽扣银两。如人役工食之类。此虽不入岁参。然详定之后。便于司库支给在各属有未完而在司库为巳用其巳用者。皆系□动兵协二饷。若各属交盘之时不入未完。则后官既不肯代前官补解。而司库又有何银可代各属赔补此亦不得不清查者也今将各属交盘拟定册式。除顺治十八年以前钱粮俱入恩赦外将康熙元年起。每年额征若干巳完某欵若干未完某欵若干。为一册又将康熙元年起。掌署名官。每一官任内。以前官交下存库存仓银米若干为旧管以本官任内经收某年某项银米为新收以本官任内解支某年某欵银米若干为开除、以存留在库在仓银□交与后官为实在备造各官任内管收除在四柱为一册。然后合计某年分。解司未完若干解道未完若干。解府未完若干。共未完若干。于未完之内分析民欠若干。官役侵欺若。干其侵欺者。应于某官名下追还若干。应于某官任内某役名下追还若干为一册。三册既成。合算相符。则交盘之案。彻底清楚矣。至于各年银粮。俱全完者。止取接任官印结。不必造册申送。以省烦琐 
</div>
    <div class="pagination">
<span class="current-page">1</span><a href="未信编_page2.html">2</a><a href="未信编_page3.html">3</a><a href="未信编_page4.html">4</a><a href="未信编_page5.html">5</a><a href="未信编_page6.html">6</a><span>...</span><a href="未信编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
