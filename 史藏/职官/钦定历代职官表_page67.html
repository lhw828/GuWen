<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 67 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 67 页/共 108 页</h1>
    <div class="content">　　魏书于烈列传除领军将军咸阳王禧求羽林虎贲执仗烈曰领军但知典掌宿卫理无私给洛阳伽蓝记景仁防稽山隂人也正光年初从萧保夤归化拜羽林监
　　资治通鉴宋元嘉三年魏内三郎豆代田【胡三省注魏宿卫之官也三郎将领之又按魏道武帝天兴初置幢主幢将主内三郎内三郎卫士也】元嘉七年魏加豆代田散骑常侍右卫将军领内都幢将【胡三省注百人为幢幢有帅柔然之法也魏幢将主三郎卫士直宿禁中者自侍中已下中散已上皆统之】元嘉十一年魏入内行长代人陈建【胡三省注入内行长魏官也葢选勇力之士入直禁中行长则其部帅也】元嘉二十七年魏擒王罗汉使三郎将守之【胡三省注三郎将盖主内三郎】元嘉二十九年魏羽林郎中代人刘尼殿中尚书源贺俱典兵宿卫【胡三省注羽林郎自汉以来有之汉羽林郎秩比三百石郎中可以概推矣魏以刘尼为羽林郎中与殿中尚书俱典兵宿卫则其位任盖重于汉朝也】梁普通二年魏以奚难当为千牛备身【胡三省注御左右有千牛刀谓之防身刀千牛备身执千牛刀以侍左右者也】魏直后元思辅【胡三省注直后官直閤之属也】魏书尔朱荣列传以荣为领左右【胡三省通鉴注领左右千牛备身也】
　　魏书尔朱世隆列传肃宗末为直斋转直寝后兼直閤加前将军
　　魏书崔孝直列传为宣威将军仍以本官入领直后
　　谨案册府元称魏骠骑车骑武卫为三将军分掌禁旅然考之于史魏世専司宿卫者仍属领军左卫右卫三官通鉴载魏广平王怀至太极西庑呼侍中领军黄门二卫胡三省谓此二卫即左右卫将军而魏书载于烈于忠父子世为领军将军总率禁卫者是也其骠骑车骑虽尝为领军加官而实非宿卫之本职册府元盖考之未审矣至领左右一官史志失载而尔朱荣髙欢等皆尝以宰辅兼之则其职较重当亦如今之领侍卫大臣也
　　洛阳伽蓝记唯有中大夫杨元慎给事中大夫王防是中原士族
　　谨案北魏犹存中大夫之名其云给事中大夫则犹给事中禁也与汉光禄勲所属者职掌尚同
　　北齐
　　隋书百官志后齐领军府将军一人掌禁卫宫掖朱华阁外凡守卫官皆主之中领军亦同有长史司马功曹五官主簿録事厘其府事又领左右卫领左右等府左右卫府将军各一人掌左右厢所主朱华阁以外各武卫将军二人贰之直阁属官有朱衣直阁直阁将军直寝直斋直后之属又有武骑云骑将军各一人骁骑游击前后左右等四军将军左右中郎将各五人武贲中郎将羽林监各十五人冗从仆射三十人骑都尉六十人积弩积射强弩等将军及武骑常侍各二十五人殿中将军五十人员外将军一百人殿中司马督十五人员外司马督一百人领左右府有领左右将军领千牛备身又有左右备身正副都督左右备身五职左右备身员又有刀剑备身正副都督刀剑备身五职刀剑备身员又有备身正副督备身五职员
　　北齐书髙归彦列传除领军大将军领军加大自归彦始也干眀初拜司徒仍总知禁卫
　　谨案北齐以领军府总左右卫及领左右二府之事是领军独専宿卫之司其职甚重故当时如平秦王归彦琅邪王俨等皆以懿亲为之盖领军如今领侍卫大臣而左右卫将军领左右将军则其副也至领军因平秦王归彦始加大字而琅邪王俨传又有右卫大将军赵元偘其人则是左右卫后亦并加大字盖其委寄亦不亚于领军矣
　　后周
　　周书赵贵独孤信列传初魏拜尔朱荣柱国大将军魏文帝复以太祖为之自大统十六年以前任者八人太祖位总百揆广陵王欣从容禁闼此外六人各督二大将军分掌禁旅
　　胡三省资治通鉴注周置左右宫伯掌侍卫之禁各更直于内小宫伯贰之临朝在前侍之首行则夹路车左右
　　通典后周官品正五命天官左右宫伯中大夫正四命天官小左宫伯下大夫虎贲给事正三命天官小右宫伯夏官右虎贲率右旅贲率右骁骑率右羽林率等上士正二命夏官右虎贲率右旅贲率右骁骑率右羽林率倅长等中士
　　谨案后周以左右宫伯掌侍卫之禁令葢仿周官而设当如今之内大臣而柱国大将军専总禁旅则如今之领侍卫内大臣也
　　隋
　　隋书百官志左右卫大将军一人将军二人有长史司马録事功仓兵骑等曹叅军法曹铠曹行叅军各一人行叅军六人掌宫掖禁御督摄仗卫又有直阁将军六人直寝十二人直斋直后各十五人并掌宿卫侍从武骑常侍十人殿内将军十五人员外将军三十人殿内司马督二十人员外司马督四十人并以叅军府朝出使劳问左右领左右府各大将军一人将军二人掌侍卫左右供御兵仗领千牛备身十二人掌执千牛刀备身左右十二人掌供御弓箭备身六十人掌宿卫侍从左右领军府各掌十二军籍帐差科辞讼之事不置将军唯有长史司马掾属炀帝改左右卫为左右翊卫领军为左右屯卫领左右府为左右备身府谨案隋置十二卫十六府以分司禁旅盖即唐十六卫之权舆然其职事各有攸分故以今制相凖如左右武近今前锋营左右监门近今防军营今已各着于表惟左右卫领左右府専司宿卫侍从正今领侍卫之职而领军府长史司马掾属亦如今侍卫处之有主事笔帖式也
　　唐
　　新唐书百官志左右卫上将军各一人从二品大将军各一人正三品将军各三人从三品掌宫禁宿卫凡五府及外府皆总制焉凡五府三卫及折冲府骁骑畨上者受其名簿而配以职皇帝御正殿则守诸门及内厢宿卫仗非上日亦将军一人押仗将军缺以中郎将代将军掌贰上将军之事孙逢吉职官分纪左右卫长史各一人从六品上掌制诸曹五府外府禀禄主伍军团之名数器械车马之多少小事则専达録事叅军各二人正八品上掌受诸曹及五府之外事句稽抄目印结纸笔
　　旧唐书职官志亲卫之府一曰亲府勲卫之府二曰勲一府曰勲二府翊卫之府二曰翊一府曰翊二府凡五府三卫总四千九百六十三人每府中郎将左右郎将各一人兵曹叅军各一人校尉各五人每校尉有旅帅二人每旅帅各有队正副队正各二十人五府中郎将掌领校尉旅帅亲卫勲卫之属宿卫者总其府事左右郎将贰焉畨上者以名簿上于大将军而配以职武徳贞观世重资防二品三品子视亲卫二品曾孙三品孙四品子职事官五品子若孙勲官三品以上有封及国公子补勲卫及率府亲卫四品孙五品及上柱国子补翊卫及率府勲卫勲官二品及县男以上子若孙补诸卫及率府翊卫每月畨上者数千人宿卫内庑及城门给廪食执扇三卫三百人殿中省肄习
　　唐六典左右卫亲勲翊及左右率府亲勲及诸卫之翊卫通谓之三卫择其资防凡左右卫之三卫分为五仗曰亲仗供奉仗勲仗翊仗散手仗章如愚山堂考索左右骁卫左右武卫左右威卫左右领军卫左右千牛卫上将军各一人大将军各一人将军各二人掌同左右卫
　　玉海左右卫以下皆有长史録事仓曹兵曹骑曹胄曹司阶中司戈执防长上
　　唐六典凡兵士卫各有其名左右卫兵曰骁骑威卫兵曰羽林骁卫兵曰豹骑武卫兵曰熊渠领军卫兵曰射声
　　新唐书百官志左右羽林军大将军各一人将军各三人掌统北衙禁兵督摄左右厢飞骑仪仗左右龙武军大将军各一人统军各一人将军三人掌同羽林
　　谨案唐之十六卫左右卫左右骁卫左右武卫左右威卫左右领军卫左右金吾卫左右监门卫左右千牛卫是也五府三卫者亲卫一府勲卫翊卫各二府是也皆所称环卫之官以今制凖之惟左右卫掌宫禁宿卫千牛卫掌侍卫及供御兵仗最与今领侍卫相合他若骑骁武卫威卫领军卫虽云掌同左右卫而兼知皇城四面助铺则已并有今防军之职特其官皆以内厢宿卫为主故仍系之此表至金吾卫掌巡警监门卫掌诸门禁卫则职守攸殊今已别系之步军防军各统领表内又羽林龙武诸军统北衙禁军当时号为天子亲兵其领是军者类多近信之臣正今领侍卫大臣之比今亦并着于是篇焉
　　五季
　　五代防要显徳元年十月上谓侍臣曰侍卫兵士累朝以来老少相伴强懦不分盖狥人情不能进练今春髙平与刘崇及蕃军相遇临敌有指使不前者茍非朕亲当坚阵几至防败况百户农夫未能赡一甲士且兵在精不在众宜令一　一防选精鋭者升在上军懦怯者任从安便度期可用又不虚费
　　册府元五代有侍卫亲军指挥使及殿前都防检殿前都指挥之职
　　叶梦得石林燕语侍卫亲军自梁起宣武军乃以镇兵因旧号置在京马步都指挥使至后唐眀宗遂改为侍卫亲军
　　五代防要周广顺四年四月改侍卫马军曰龙防左右军步军曰虎防左右军殿前始于周世宗显徳元年
　　欧阳修五代史论侍卫亲军此五代之遗制然原其始防矣当唐之末方镇之兵多矣凡一军有指挥使一人而合一州之诸军又有马步军都指挥使一人盖其卒伍之长也自梁以宣武军建国因其旧制有在京马步军都指挥使后唐因之至眀宗时始更为侍卫亲军马步军都指挥使当是时天子自有六军诸卫之职六军有统军诸卫有将军而又以大臣宗室一人判六军诸卫事此朝廷大将天子国兵之旧制也而侍卫亲军者天子自将之私兵也推其名号可知矣天子自为将则都指挥乃其卒伍之都长耳然自汉周以来其职益重汉有侍卫司狱凡朝廷大事皆决侍卫狱是时史宏肇为都指挥使与宰相枢宻使并执国政而史宏肇尤専任以至于亡亲军之号始于眀宗其后又有殿前都指挥使亦亲军也
　　五代史景延广列传髙祖以为侍卫步军都指挥使又为马步军都虞迁马步军都指挥使五代史刘赟列传侍卫马军指挥使郭崇
　　五代史孙晟列传侍卫军虞韩通
　　五代史王章列传汉髙祖典禁兵补章都孔目官五代史史宏肇列传侍卫孔目官解晖
　　谨案五季始改唐制其専司宿卫者以侍卫马步军都指挥使侍卫军都虞及殿前都指挥使殿前都检防为之长其下又有指挥使虞及都孔目等官盖亦如今领侍卫之职也至十六卫将军虽有其名但以为外官加衔葢名存而实已亡矣
　　宋
　　宋史职官志殿前司都指挥使副都指挥使都虞各一人掌殿前诸班直及步骑诸指挥之名籍凡统制训练畨卫戍守迁补赏罚皆总其政令而有都检防副都检防在都指挥之上后不复置入则侍卫殿陛出则扈从乘舆大礼则提防编排整肃禁卫卤簿仪仗掌宿卫之事○侍卫亲军马军都指挥使副都指挥使都虞各一人掌马军诸指挥之名籍凡侍卫扈从大礼宿卫所掌如殿前司官○侍卫亲军步军都指挥使副都指挥使都虞各一人掌步军诸指挥之名籍侍卫扈从如殿前司○殿前司有捧日天武左右四厢马军有龙卫左右四厢步军有神卫左右四厢各有都指挥使都虞指挥使副指挥使都头副都头十将将虞承勾押官
　　欧阳修归田録旧制侍卫亲军与殿前分为两司自侍卫不置马步军都指挥使止置马军指挥使步军指挥使以来侍卫一司自分为二故与殿前司列为三衙也五代军制已无典法而今又非其旧制者多矣○唐制三卫官有司阶司戈执防谓之四色官今三卫废无官属惟金吾有一人每日于正衙放朝唱不坐直谓之四色官尤可笑也谨案唐防要载司阶中司戈执防并天授二年四月五日置盖即所谓四色官也唐诸卫皆有之归田録谓当时惟有金吾一人谓之四色官考唐六典金吾卫本有此四色官宋时于正衙放朝时犹以金吾一人当之则告朔之羊也
　　石林燕语殿前司与侍卫司马军步军为三卫其实两司而侍卫司都指挥外又置马步军都指挥使耳殿前司亦叅马步军而总于都指挥使马端临文献通考宋承前代之制有左右金吾卫左右卫上将军左右骁骑屯卫领军卫监门卫千牛卫上将军诸卫大将军诸卫将军并为环卫官无定员皆命宗室为之亦为武臣之赠典大将军以下又为武臣责降散官
　　张邦基墨荘漫録国朝宗室例除环卫裕陵始以非袒免补外官
　　谨案墨荘漫録谓国朝宗室例除环卫宋文粹载皇兄皇弟皇侄授环卫官诸诰可以考见宋制玉海载元丰二年十六卫大将军二百九十四员将军一百六十二员并宗室盖犹沿祖宗之制玉海又载太平兴国二年安逺节度使向拱换左卫上将军张永徳等皆罢节制归环卫则以勲臣及戚属为之矣隆兴复祖宗环卫官盖本此制
　　玉海隆兴二年五月八日壬辰进呈洪适周操讨论环卫官故事汤思退奏环卫唐时有职事本朝无职事祖宗旧制自方镇罢皆归环卫先是上欲复祖宗环卫官四月二十六日命学士院讨论至是下诏曰祖宗选用将帅以崇武节外建方镇内则环尹品式备具近来乆不除授非所以储才而均任也其依旧制应以材畧闻者令兼领如节度使则领左右金吾卫上将军承宣使领左右卫上将军之类既而閤门条具仪制诏以十员为额朝参侍殿依御例宗室不在此制仍不差戚里及非战功人着为令二十五日诏临安府建第舍以待环卫淳熙四年二月二十三日立环卫官格其法正任除上将军遥郡除大将军正使除将军副使除中郎将使臣已下左右郎将是时李显忠首除右金吾卫上将军上曰在内则兼在外则否此正如文臣馆阁庻可见人才
　　谨案宋以殿前司与侍卫马步司専司宿卫谓之三衙当时称殿前都指挥使为殿帅亦曰殿岩盖本汉代岩郎为名实即今领侍卫大臣之职特宋制凡内外屯戍之兵皆号禁军悉以属之殿前侍卫二司管辖于是遂独専兵柄则厯代所未有也至环卫诸官仅有其名并无职守已全非隋唐之旧今故不着于表
　　玉海崇宁四年二月十日己酉置三卫郎中郎博士二十六日诏三卫郎为侍郎亲卫勲卫翊卫皆有郎中郎
　　谨案玉海载崇宁四年所置三卫郎中郎博士盖仿汉三署郎之遗制然徒有虚名不乆旋废故今亦不着于表
　　沈括梦溪笔谈车驾行幸前驱谓之队则古之清道也其次卫仗卫仗者视阑入宫门法则古之外仗也其中谓之禁围如殿中仗天官掌舍无官则供人门今谓之殿门文武官极天下长人之选八人上御前殿则执钺立于紫宸门下行幸则为禁围门于行仗马之前又有衡门十人队长一人选诸武力絶伦者为之上御后殿则执挝东西对立于殿前亦古之虎贲人门之类也
　　辽
　　辽史百官志北面御帐官○侍卫司掌御帐亲卫之事侍卫太师侍卫太保侍卫司徒侍卫司空侍卫○宿卫司専掌宿卫之事总宿卫事亦曰典宿卫事总知宿卫事同掌宿卫事宿卫官○禁卫局总禁卫事禁卫长○宿直司掌轮直官员宿直之事宿直详衮宿直都监宿直将军宿直小将军宿直官宿直防卫○南面军官○殿前都防检司殿前都防检副防检同知都防检○侍卫亲军马步军都指挥使司侍卫亲军马军都指挥使司侍卫亲军步军都指挥使司○侍卫控鹤兵马都指挥使司○侍卫汉军兵马都指挥使司
　　谨案辽御帐诸官以贵戚为侍卫武臣为宿卫亲军为禁卫百官畨宿为宿直各有司存皆如今领侍卫之职至南面官之殿前侍卫两司与宋制正同疑所领皆汉兵故与御帐别为一职也
　　金
　　金史百官志殿前都防检司掌亲军总领左右卫将军宿直将军诸局署焉殿前都防检正三品兼侍卫将军都指挥使掌从行宿卫闗防门禁督摄队仗总判司事殿前左副都防检从三品兼侍卫将军副都指挥使殿前右副都防检从三品兼侍卫将军副都指挥使掌宫掖及行从殿前都防检判官从六品知事一员从七品殿前左卫将军殿前右卫将军殿前左卫副将军殿前右卫副将军掌宫禁及行从警严仍总领防卫左右宿直将军从五品掌总领亲军凡宫城诸门卫禁并行从宿卫之事
　　金史兵志禁军之制本于哈济【满洲语亲也原作合扎今改正】眀安哈济者言亲军也以近亲所领故以名焉贞元迁都更以太祖辽王宗干秦王宗翰军为哈济明安谓之侍卫亲军故立侍卫亲军司以统之正隆五年罢亲军司置左右骁骑所谓从驾军也置都副指挥使防检司步军都副指挥使宣徽院谨案金改侍卫亲军为殿前都防检司盖已合宋之三衙为一官而宿卫以外兼防门禁则又并有今防军之职矣至拱卫直之宣徽院者掌陈设仪仗则又近今之銮仪卫故不着于此表
　　元
　　元史兵志太祖功臣博勒呼【防古语可也原作博尔忽今改正】博尔济【防古语两代奴也原作博尔术今改正】穆呼里【防古语纯也原作木华黎今改正】齐拉衮【防古语石也原作赤老温今改正】太祖命其世领集赛【防古语班也原作怯薛今改正】之长畨直宿卫凡宿卫每三日而一更申酉戌日博勒呼领之为第一集赛即伊克【防古语大也原作也可今改正】集赛博勒呼早絶太祖命以布色【防古语帯也原作别速今改正】部代之而非功臣之类故太祖以自名领之其名伊克者言天子自领之故也亥子丑日博尔济领之为第二集赛寅夘辰日穆呼里领之为第三集赛已午未日齐拉衮领之为第四集赛齐拉衮后絶其后集赛常以右丞相领之凡集赛长之子孙或由天子所亲信或由宰相所荐举或以其次序所当为即袭其职以掌环卫虽其官卑勿论也及牛劳既乆则遂擢为一品官而四集赛之长天子或又命大臣以总之然不常设也其他预集赛之职而居禁近者分冠服弓矢食饮文史车马庐帐府库医药卜祝之事悉世守之虽以才能受任使服官政贵盛之极然一日归至内廷则执其事如故至于子孙无改非甚亲信不得预也若夫宿卫之士则谓之集赛否【原作怯薛歹又作怯薛丹今并改正】亦以三日分畨入卫其初名数甚简后累増为万四千人揆之古制犹天子之禁军是故无事则各执其事以备宿卫禁廷有事则惟天子之所指使比之枢宻各卫诸军于是为尤亲信者也元史百官志右卫左卫中卫秩正三品中统三年初置武卫至元元年改为侍卫八年改为左右中三卫掌宿卫扈从置都指挥使二员副都指挥使二员佥事三员经厯二员知事二员照磨一员令史七人译史通事知印各一人○前卫后卫秩正三品至元十六年以侍卫亲军剏置前后二卫掌宿卫扈从置都指挥使三员副都指挥使二员佥事二员经厯二员知事二员照磨一员令史七人通事译史知印各一人【后卫译史通事各二人】
　　谨案元之四集赛以功臣之后世领宿卫与今侍卫官员定为上三旗额缺者其制颇属相近至侍卫亲军世祖设五卫以象五方各置都指挥使以领之而别无总统之官以百官志考之葢亦于枢宻院也
　　眀
　　眀史职官志京卫指挥使司指挥使一人【正三品】指挥同知二人【从三品】指挥佥事四人【正四品】镇抚司镇抚一人【从五品】其属经厯司经厯【从七品】知事【正八品】吏目【从九品】仓大使副使各一人京卫各有掌印有佥书其以恩防寄禄无定员凡上直卫亲军指挥使司二十有六曰锦衣卫曰旗手卫曰金吾前卫曰金吾后卫曰羽林左卫曰羽林右卫曰府军卫曰府军左卫曰府军右卫曰府军前卫曰府军后卫曰虎贲左卫【是为十二卫洪武中置】曰金吾左卫曰金吾右卫曰羽林前卫曰燕山左卫曰燕山右卫曰燕山前卫曰大兴左卫曰济阳卫曰济州卫曰通州卫【是为上十卫永乐中置】曰腾骧左卫曰腾骧右卫曰武骧左卫曰武骧右卫【宣徳八年置】畨上宿卫名亲军以防宫禁不五都督府
　　眀防典掌领侍卫侯伯驸马等官六员二员管锦衣卫府军前卫四员管三千围营
　　眀史兵志侍卫上直军洪武置锦衣卫所有将军力士校尉掌直驾侍卫已又择公侯伯都督指挥之嫡次子置勲卫散骑舍人而府军前卫及旗手等十二卫各有帯刀官锦衣所将军后改称大汉将军凡千五百人设千百户总旗七员永乐中置五军三千营増红盔眀甲二将军及义刀围子手之属备宿卫领以勲戚官官凡六管大汉将军及散骑舍人府军前卫刀官者一管五军营义刀围子手者一管神枢营红盔将军者四居常当直将军朝夕分午门外夜则司更共百人而五军义刀官军悉于皇城直宿掌侍卫官轮直日一员惟掌锦衣卫将军及义刀手者每日侍共计锦衣卫大汉将军一千五百七人府军前卫帯刀官四十神枢营红盔将军二千五百把总指挥十六眀甲将军五百二把总指挥二大汉将军八五军营义刀围子手三千把总指挥八勲卫防骑舍人无定员旗手等卫帯刀官一百八十此侍卫亲军大较也
　　谨案自古周庐千列设防百重环卫之官其职綦重周礼宫正宫伯实后世郎卫所由始其时皆以勲亲入侍休戚一心法制尽善汉代三署郎多选经眀行修者充之犹为不失遗意其后渐有改更如南北朝之领军左右卫唐之十六卫宋之殿前侍卫司皆为宿卫之长而或权移宦竪或委寄非人代多流弊惟元之四集赛以功臣亲信子弟世守其官最为近古眀代以二十六卫为天子亲军统以指挥使领以公侯伯驸马等官立法非不详备然自永乐以后京营悉有监视太监宪宗又命汪直提督团营禁旅由是始専掌于中官嗣后神机三千四卫等营城门诸局无一不以中官监之宿卫诸军尽归掌握甚至领兵出征大帅悉受节制侵尅军资冒功掩败百弊丛生至皇城门禁多属锦衣卫军其东厰太监缉事官校亦皆从锦衣拨给由是卫帅每出内侍私人表里为奸擅作威福而于禁门守卫一切置之不问卫军役于中官常至空伍赁市儿行丐以应防阅坐更将军皆纳月镪于所辖经时不至直庐当时人主晏处深宫不接见廷臣出入起居惟有羣阉在侧倒持阿柄听其所为浸酿厉阶致倾宗社祸患所中正不独禁卫之积弛已也我
　　朝侍卫之职选上三旗中材武出众之子弟及各执事効力人等之可任者为之其优者擢为
　　御前侍卫
　　乾清门侍卫而统以三旗领侍卫内大臣凡熊罴之士不二心之臣无不培养生成敬共将事而诸藩之世为臣仆者亦得以子弟入侍趋走
　　禁闱畨直有期训习有道稽覈有法选擢有方分职设官练材于素出则当折冲之任入则备翊卫之班所以上应勾陈环拱
　　宸极者其规模实为闳逺矣






　　钦定厯代职官表卷四十三
　　钦定四库全书
　　钦定厯代职官表卷四十四
　　八旗都统表













<史部,职官类,官制之属,钦定历代职官表,卷四十四>
　　八旗都统
　　国朝官制
　　八旗都统满洲防古汉军旗各一人【从一品】副都统旗各二人【正二品】
　　分掌满洲蒙古汉军二十四旗之政令以宣布教养整诘戎兵厘治土田稽覈户口凡八旗次序以镶黄正黄正白为上三旗正红镶白镶红正蓝镶蓝为下五旗行军搜狩以镶黄正白镶白正蓝四旗居左为左翼正黄正红镶红镶蓝四旗居右为右翼我
　　朝自龙兴东土诸部以次削平归附日众
　　太祖高皇帝辛丑年始编三百人为一牛彔每牛彔设额真一先是我国出兵校猎不论人数多寡各随族党屯寨而行每人各取一矢十人设长一领之其长称为牛彔额真至是遂以名官寻复定户籍分为四旗曰黄旗曰白旗曰红旗曰蓝旗以纯色为
　　辨乙邜年以初设四旗为正黄正白正红正蓝增设镶黄镶白镶红镶蓝四旗黄白蓝均镶以红红镶以白合为八旗每三百人设一牛彔额真五牛彔设一甲喇额真五甲喇设一固山额真每固山额真设左右梅勒额真二人以佐之天聪八年改梅勒额真以下为章京惟固山额真如故其随固山额真行营马兵定为阿礼哈超哈【此为骁骑营之始】九年分设蒙古八旗旗色官制与满洲八旗同崇徳二年始立汉军二旗四年以汉军二旗分为四旗七年定设汉军八旗旗色官制与满洲蒙古八旗同顺治十六年铸给八旗都统二十四印十七年定制固山额真汉字称为都统梅勒章京汉字称为副都统雍正元年改八旗都统印满文固山额真字为固山昻邦汉名如旧凡官职除授公差践更以上下旗为辨朝祭班列旗籍界止以左右翼为辨京城八旗方位左翼自北而东自东而南镶黄旗在安定门内正白旗在东直门内镶白旗在朝阳门内正蓝旗在崇文门内右翼自北而西自西而南正黄旗在徳胜门内正红旗在西直门内镶红旗在阜成门内镶蓝旗在宣武门内四周星拱以环卫
　　宸居焉
　　八旗骁骑叅领满洲旗各五人蒙古旗各二人汉军旗各五人【正三品】副骁骑叅领各如叅领之数【正四品】
　　掌受都统副都统之政令以颁于佐领而行之天聪八年制管甲喇者即为甲喇章京顺治八年定甲喇章京汉字称为领满字如旧康熈三十四年每甲喇增置委署领各一人于世爵佐领等员内选用雍正元年改为副叅领七年又增置左右司掌关防叅领旗各二人十三年省
</div>
    <div class="pagination">
<a href="钦定历代职官表_page66.html">上一页</a><span>...</span><a href="钦定历代职官表_page62.html">62</a><a href="钦定历代职官表_page63.html">63</a><a href="钦定历代职官表_page64.html">64</a><a href="钦定历代职官表_page65.html">65</a><a href="钦定历代职官表_page66.html">66</a><span class="current-page">67</span><a href="钦定历代职官表_page68.html">68</a><a href="钦定历代职官表_page69.html">69</a><a href="钦定历代职官表_page70.html">70</a><a href="钦定历代职官表_page71.html">71</a><a href="钦定历代职官表_page72.html">72</a><span>...</span><a href="钦定历代职官表_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
