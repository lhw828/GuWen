<!DOCTYPE html>
<html>
<head>
    <meta charset="UTF-8">
    <title>宋宰辅编年录 - 第 24 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋宰辅编年录 - 第 24 页/共 35 页</h1>
    <div class="content">　　下侍郎】
　　汪伯彦右仆射【自知枢密院事除正议大夫守右仆射兼中书侍郎除】
　　濳善左仆射制曰人主论一相实系重轻大臣论四方谊同休戚肆朕纂承之始尤艰考谨之求两宫定省之期尚勤于北顾九庙蒸尝之享未返于东巡用畴十乱之勳伫见一防之烈晋登元宰敷告治朝【具官黄濳善】清明冲淳刚徤笃实忱恂茂于众行质诸鬼神而无疑宏毅裕于大方塞乎天地而无害出处着三朝之望险夷更百变之难属予访落之初实赖扶衰之政太尉之安刘氏将北军左袒之师太公之谅武王见牧野鹰扬之旅首倡兴王之业独高佐命之勳参秉国成延登揆路遭时多故宏济大艰宅百揆以奋庸茂着王猷之塞严六德而亮采迄成帝载之熈是用简于朕心授以魁柄兼峻东台之秩更陪多户之封国论既孚岩瞻惟允于戏单于畏汉相之风采必有万里折冲之威齐人归鲁国之侵疆庶见三年有成之效力行所学以底丕平伯彦右仆射制曰宰天下之平实系秉钧之重扬大廷之号丕昭吁俊之公若时登庸访予落止戎虞未殄有朽索驭六马之忧国歩方艰如抱火厝积薪之惧临朝兴叹当馈靡宁眷求四岳百揆之贤图囘二帝三王之治必有任斯民之责者庶几选于众以得之【具官汪伯彦】惟老成人以儒术用德器羣公之表威名万里之冲秉先物之几判若大之决处持危之政挺如执玉之坚顷佐命于戎衣乆宣劳于枢筦历时滋乆俊誉益孚帝赉有闻渭水获帝王之辅价藩作固颛臾实社稷之臣其遂相予亡以易汝当体仰成之意益惇大政之元晋躐文阶陪敦眞食倂蕃物采庸示眷怀于戏无竞惟人非贤不乂成汤之得伊尹故不劳而王虞舜之举臯陶而不仁者逺往宣一德用格多盘【孙觌词】
　　东京留守宗泽屡奏乞车驾囘京师是时黄濳善汪伯彦与朝臣力赞维扬之幸泽虽屡奏终不省纳八月太学生陈东欧阳澈上书论李纲不可罢黄濳善汪伯彦不可用乞亲征迎请二帝语言切直斩于市行路之人有为之哭者濳善为宰相汪伯彦用事唯事谄佞结诸内侍以固其位略无为国济民恢复中原之心首劝上幸扬州故六月降诏荆襄关陜江淮皆备巡幸至是元祐太后自应天府发中原之人皆知翠华将有江都之幸京师父老有相聚涕泣者东京留守宗泽屡奏劄言之不省【遗史】
　　同日顔岐门下侍郎【自中大夫尚书右丞除】
　　朱胜非中书侍郎【自太中大夫尚书右丞除】
　　卢益签书枢密院事【自试兵部尚书迁太中大夫除】
　　胜非执政不及一年三月拜相
　　建炎三年【己酉】
　　正月甲申路允廸签书枢密院事【自资政殿学士提举洞霄宫除】允廸宋城人靖康初为签书枢密院未几奉祠去建炎元年五月丁未召为户部尚书二年正月壬子除签书枢密院事为言者所论于是允廸以疾乞祠除资政殿提举洞霄宫是年正月复召为签书枢密院事○绍兴十年南京留守路允廸降金
　　二月丁巳吕頥浩签书枢密院事【三月除知枢密院事】
　　二月癸丑上渡扬子江至镇江府敌骑至洲诏以吏部尚书吕頥浩为资政殿学士充江浙制置使丁巳上至平江府始去介胄易黄袍仪仗稍备随驾至者皆有生意资政殿学士吕頥浩从行遂除签书枢密院事乃充江浙制置使上南渡思得大臣留江上以镇之三月頥浩除知枢密院事知江宁府兼江南两浙经制使
　　己巳黄濳善汪伯彦竝罢相【濳善观文殿大学士知江宁府伯彦观文殿大学士
　　知洪州】
　　濳善罢左仆射制曰朕罹国大艰遭家不造兴衰拨乱伫上天悔祸之期扶顚持危赖四邻交修之助大臣失职公议靡容用诏羣工式孚涣号【具官黄濳善】蚤繇时望被遇两朝托备藩维逮参法从唱义师于社稷阽危之日扶国歩于军民震荡之中佐佑朕躬嗣兴大统仪图旧德正位宰司方深倚注之怀共底丕平之业戎虞未殄边遽实惊匹马防尘六师远将衣冠顿仆郡邑荒残其谁之愆惟尔不任朕方下罪己之诏庶谢无辜之民卿力陈造膝之言自执罔功之咎移股肱者固非朕意作耳目者言皆汝尤俾解繁机时惟众允防书秘殿作屏大邦肆加体貌之崇増重蕃宣之托于戏进退必由其道持躬惟古义之师富贵不离其身劳谦应有终之吉往只休命益壮远猷
　　伯彦罢右仆射制曰惟辟作威废置得驭臣之柄事君尽礼进退为厉世之规属予艰难嗣服之初敢废黜陟大公之典肆朌诏綍用亶朝绅【具官汪伯彦】被遇两朝洊更烦使方国歩阽危之日正烽尘侵犯之初悼二帝之北辕岂天地鬼神之意倡六军而左袒见讴歌狱讼之归肆畴翊戴之勳晋总枢机之密延登宰路参秉国成时惟访落之初允赖扶顚之助而乃明谟弗効变故非常宗庙神灵暴露野次衣冠名族顿仆道途帑藏一空盗敓四起言章交上惟汝之尤公议靡容非朕敢贷深念濳藩之旧独高佐命之勳俾解烦机尚图来效寓职殿庐之秘出分藩屛之雄一札疏荣十连増重既昭貌体庸示保全于戏入则论道经邦具士民之瞻于天下出则承流宣化通辅相之籍于殿中兹予终始之恩固无内外之间勿替朕命益懋尔庸
　　濳善自建炎元年七月拜相是年二月罢入相逾一年伯彦自建炎二年十二月拜相至是竝罢入相才三月○时京东州县告急踵至濳善伯彦蔽匿不以闻奏人危之有徙家出城为避难之计者濳善伯彦恐揺动众心乃禁止百姓搬家出城市井惊惶不安矣及实报既至车驾不移刻出扬州而二相尚在都堂防食堂吏来报云上已出城矣二相乃自都堂鞭马而去【遗史】○上既驻跸杭州御史中丞张澂论左右仆射黄濳善汪伯彦辅政无状有大罪二十致陛下防尘于外天下之人切齿唾骂望重赐窜黜濳善伯彦遂罢相竝为观文殿大学士濳善知平江府伯彦知洪州【小歴】当主上初政天下望治濳善独当国柄专权自恣而竟不能有所经画伯彦入相十一月防车驾渡江遂与濳善俱罢【拜罢録】○先是殿中侍御史马伸言陛下龙飞河朔仅得黄濳善汪伯彦以为宰辅任之不疑然其施设悖谬败中兴之业且二帝北狩宗社不絶如线者系陛下一人三镇未复不当都汴以处危地而前日遽下还都之诏以谪许景衡其轻诏令如此待阙官俸减三之一又有阙不许差权所以省用而近日广宫祠之请与复提举添敎授皆与初意相戾其市私恩如此草茅对防误不如式一日黜三舍人其黜陟不公如此寿江二州官吏均能守城寿则推赏江则不赏其政令不一如此邵成章縁上言远窜今日何时以言为讳其塞言路如此旧制台官有阙中丞学士各荐而三省不与濳善乃自除李处遯之徒欲为己助其毁法如此张慤宗泽许景衡才皆可任乃忌而沮之至死使不得展其妨功如此人有问以救焚拯溺之事则曰难言其意盖谓陛下制之或问陈东事则曰初不知盖谓事在陛下也其归过于君如此又如吕源狂横陛下逐去不数日而升发运凡陛下所欲用者必去之所欲去者必留之其强狠自专如此又御营使实主兵权而濳善伯彦各别置亲兵一千所给优于众兵此何意哉疏奏寻诏伸言事不实送吏部濮州监酒濳善促使上道竟死途中天下寃之○初台官马伸尝论黄濳善汪伯彦之过而太学生陈东进士欧阳澈于二人秉政日以言被刑上曰以言责人朕甚悔之乃诏以衞尉少卿召伸而东澈竝赠京秩盖伸奏疏日曽以殿中侍御史改为尉衞少卿故也上思伸忠直召伸赴行在而伸已死于道矣建炎初宰执黄濳善汪伯彦擅权专杀将陈东欧阳澈寘之极典上曰朕初即位听用非人至今痛恨之乃各赠秘阁修撰官其两子赐田十顷言者再论濳善伯彦败坏国家顚危至此各以美职大藩未厌众论于是再降充观文殿学士提举外祠寻皆落职三月庚寅濳善责衡州伯彦责永州竝居住时濳善之兄通议大夫濳厚以责分司南京居住○六月甲寅左司谏袁植上言前宰相黄濳善汪伯彦其罪不在王黼蔡攸之下自登相府曽未逾年三分天下几失其二自河之南迄于东京由陜之右迄于淮甸生灵涂炭州县丘墟陛下仓皇南渡之际恨不脍大臣心肝以谢宗庙何事定之后遂忘之也于是黄濳善责授宁远军节度副使永州安置汪伯彦责授江州团练副使英州安置时旧相黄濳善汪伯彦皆已远贬六月丁卯左司谏袁植请诛濳善伯彦等九人上谓宰执曰渡江之后方责己思为后图岂可尽归宰执植乃朕亲擢虽敢言至道朕以杀人此非美事吕頥浩曰圣朝弼臣罪虽大止贬岭外故盛德可以祚天永命植发此念已伤和气滕康曰如植言伤陛下好生之德矣即出植知池州戊辰康见上又曰自太祖以来未尝戮大臣国祚乆长过于两汉者此也未几濳善卒于贬所绍兴二十七年七月上命黄濳善追复左光禄大夫观文殿大学士与恩泽三人臣僚言濳善建炎误国不宜追复上以濳善曽任副元帅可追复原官与恩泽一名○绍兴元年八月参知政事张守荐旧相清远军节度副使汪伯彦之才可用诏复提举洞霄宫寻复观文殿学士除江东安抚大使兼知池州守因荐汪伯彦不当为侍御史沈与求所论罢政既而右司谏韩璜亦论伯彦不可用诏罢之依旧提举洞霄宫
　　同日叶梦得尚书左丞【自试户部尚书兼侍读修史迁中大夫除】
　　张澂尚书右丞【自试御史中丞迁中大夫除】
　　上尝谓左丞叶梦得曰兵食二事最大当择大臣分掌是日诏梦得深晓财赋可除资政殿学士提领财赋充巡幸顿递使乃分任之意也梦得执政才十四日至三月辛巳罢授资政殿学士提举中太乙宫兼侍读提领户部财赋充巡幸顿递使梦得力辞不就职遂出知洪州江西制置使复固辞于是提举西京嵩山崇福宫○梦得与朱胜非素不相协胜非有所申陈梦得为尚书左丞多沮之至是胜非拜相首言梦得议论不合遂降御批罢尚书左丞以资政殿学士归卞山之隐○绍兴元年九月梦得为江南东路安抚大使兼知建康府十一年六月加观文殿学士先是和州之役张浚犹迟之未有渡江之意知建康府兼行宫留守叶梦得力促其行于是大军欣跃浚见军情勇于出战乃令进发王德遂先取和州次有柘臯之胜皆梦得啓之也上嘉梦得之忠乃加观文殿学士实为异恩【遗史】十二年十二月梦得自建康府知福州许带高举兵二千以行十六年四月知崇信军节度使致仕十八年八月丁亥卒梦得居于卞山石林寝疾是夜已半有大星坠于其庭中而梦得卒
　　三月庚辰朱胜非右仆射【自守中书侍郎除通奉大夫守右仆射兼中书侍郎兼御
　　营使故事命相进官三等胜非特迁五官】
　　制曰进有德则朝廷尊视仪于百辟用眞贤则天下治俾纲纪于四方朕遭时多艰渉道寡昧宵旰图治若蹶者之愿趋梦想求贤若饥者之待哺将奋大有为之志宜用不世出之英兹得其人具诏列位【具官朱胜非】忱恂而博达惇重而高明其学足以经治具而赞王猷其才足以制敌情而厌国难保捍留钥屹若长城之坚翊戴濳藩预赞大横之决自陪几政屡罄明谟非尧舜则不陈允矣王佐之略识文武之大者裕然济世之资属跸驭之时巡总师干而后拒卒乗辑睦次舍安行朕嘉其许国之忠倚以为相者乆慨念眇躬之嗣服适当否运之中微万民罹涂炭之烖二圣隔晨昏之奉国势日削天监未囘惟循覆车者不足致九达之衢而鼔胶柱者岂能识五音之变肆仪图于硕辅俾振起于頽纲陟右揆之崇独斡化钧之重峻西台之侍兼厘政本之微陞使组于天营衍干封于眞食于戏惟恐惧修省可以荅上天之谴戒惟劳来还集可以慰赤子之流离庙谟审则可指踪于将臣武备设则可修睦于邻敌士气沮伤之后当鼔以无前之威国势抢攘之余当约以不刋之法惟尔训于朕志惟天祐于我家其共济于多艰以再兴于大业往只明命毋替远猷【李邴词】
　　三月己卯朔诏金人已退当移驻江宁经理中原仍命签书枢密院吕頥浩兼领府事召中书侍郎朱胜非至行在礼部侍郎张浚独留平江节制如故庚辰胜非遂有此除○初胜非为侍从尝论睢阳特以基命地故列圣建别都而要非用武之国今敌骑充斥两河云扰雍洛不可卒至惟襄阳西接蜀汉南引江淮可以号令四方乞鸾舆幸之控制南北以图中原上欣然纳用而大臣或沮之其言不果行及为学士复论扬州非驻跸地既为中书侍郎力论之上深信焉令吏部约当岁计郊祀之费余财皆运之金陵祀事后当移跸宰相黄濳善力沮之其言遂不行后果仓卒有维扬之役翠华南渡至是上见胜非首及此且曰悔不用卿言次日遂有是拜【遗史】
　　辛巳王渊签书枢密院事【自御营都统制除】
　　戊子卢益尚书左丞【自中大夫枢密院事除】
　　戊子召王孝廸为中书侍郎与资政殿学士尚书左丞卢益竝奉使金国益辞行遂以本职提举崇福宫时叶梦得执政旬日即罢而卢益用是亦罢执政凡八日四年正月权知三省枢密院滕康扈从隆祐皇太后往南昌以罪罢遂以卢益权三省枢密院○旧制签书必带检校官故治平中郭逵以检校太保为之至是渊以节制直除非制也命下诸将有不乐者右仆射朱胜非言臣记武臣作枢有免进呈书押故事臣欲用故事免之仍罢其兼官以弭众论上然之初渊与内侍康履同随上南渡遂除签书枢密院时御营军统制官苖傅与副统制刘正彦心怀不平每见渊尝面责其勳业渊颔之而已傅正彦见王渊擢用且乗有金难遂图不轨正彦尝怨渊檄取其兵又渊故为正彦父法部曲傅以渊素出其下尤怀不平傅等以所部兵叛执渊杀之
　　戊子王孝廸中书侍郎
　　孝廸下蔡人靖康以为中书侍郎今再用之与尚书左丞卢益竝奉使金国
　　丙午李邴郑防竝同签书枢密院事【邴自翰林学士知制诰迁端明殿学
　　士除防自试御史中丞迁端明殿学士除】
　　初中丞郑防言窃闻以签书枢密召吕頥浩以礼部尚书召张浚又分张俊之兵五百人归陜西及浚不肯受尚书之命俊不肯分所部遂谪浚以散官居郴州擢俊以节度知凤翔臣谓皆出苖傅奸谋假朝廷命使外无强兵内生变乱事不可缓遂以一章乞留颐浩知金陵言浚不当责降○朱胜非奏昨者郑防除中丞李邴复为学士人皆知其助朝廷之故今大计已定欲乞竝除二人执政以示天下使知复辟之期太后可之乃除签书枢密院事【遗史】
　　四月壬子张浚知枢密院事【时年三十三】
　　先是二凶与礼部侍郎张浚书言伊周之事非侍郎孰当之朝廷见以右丞相待浚复书曰【云　云】二凶得书与其属俱至都堂言浚见诋以为逆贼所不能堪辛巳责浚郴州安置中书舍人草制有轻脱寡谋之语时有小黄门密趍叡圣宫传太后之命曰张浚不得已贬郴州上方啜羮不觉羮覆于手壬寅吕颐浩至平江府凡三万人张浚乗小舟迓之于高邮州得堂帖乃贬郴州之命浚恐将士观望即袖之语书吏云有防趣赴行在丙午以朝奉郎试尚书礼部侍郎御营使司参赞军事张浚为同知枢密院事浚不受浚遂与吕颐浩刘光世韩世忠张俊马彦辅辛道宗辛永宗陈东野周杞赵哲等来勤王四月壬子时上已复辟御朝以浚为中大夫知枢密院事五月戊寅朔知枢密院事御营副使张浚除川陜宣抚处置使用唐裴度故事仍诏便宜黜陟时杜充为淮南京东西宣抚处置副使上方以川陜为忧欲得大臣委以重寄浚毅然请行上甚喜之乃有二宣抚处置之命○三年十一月宣抚处置使张浚至秦州置司节制五路诸师才数日即出行关陜于是参议军事刘子羽荐泾原都监呉玠浚与语大悦防为统制官又以其弟小使臣璘领帐前亲兵○绍兴元年正月诏以出使日乆整饬兵马捍御大敌备着忠劳理宜褒赏除通奉大夫
　　制曰分陜宣威方重专征之寄攘戎敌忾载嘉固圉之勳睠忠力之克勤岂宠绥之可后増隆命秩式奬枢臣【具官张浚】天挺杰才时推隽望功尝着于社稷义实均于股肱粤自禁涂擢寘右府任重道远居然宏毅之资谟明弼谐茂乃赞襄之益顷念雍梁之域近临雠防之郊就假筹帷肇开幕府布宣恩信训治兵戎挫敌势于方张致国威之复振宜加茂赏超进崇资噫南仲之城朔方克攘匪茹之难召虎之定王国盖底常武之勲勉成壮猷光绍前烈
　　十二月宣抚处置使张浚以功除检校少保定国军节度使职仍旧初宣抚处置使张浚以书与宰相范宗尹报关陜曲折及言去秋出师失律上章待罪时宗尹已去执政以书进呈上曰比屡有人言便要行遣朕言人君用人当以大度听其所为但责成功俟无成责之未晩先是浚以关陜失律上章待罪上谓宰执曰张浚放罪诏须早降因言浚用曲端赵哲张锡见其过即重谴之浚未有失焉可罢也李囘曰须得胜浚者方可易上曰有才而能办事固不少若孜孜为国无如浚亦有人言其过朕皆不听范宗尹曰赖陛下保全之也○张浚移军阆州令参议军事刘子羽于关外调护诸军子羽颇得众心又总领赵开兼都漕号善理财不加赋于民而军用足是月戊子宰执奏浚令居阆为水运以给西军上曰朕料浚必能立功秦桧言臣初见行朝见论浚纷纷可骇赖陛下保全使得安迹万一有功实陛下知人善任使不惑浮言之效也于是宰执退至省未食而浚和尚原防报已至乃相与叹仰圣明知人善料敌如此顾恐人臣不才无以称任使耳既而浚以功除定国节度使职仍旧王之望西事记曰张浚至陜西也易置诸路帅臣权势震赫是时五路未破士马强盛加以西蜀之富而贷其赋五年金银粮帛之运不絶于道所在山积浚为人忠有余而才不足虽昧于知人短于用兵而清修笃谨有志于天下古人不能过也复果断敢为诸将亦莫敢杰骜曲端者初为五路统制拜威武将军屡与金人角更胜迭负西人以为能然心常少浚浚乃夺其兵废之后端病死于狱端而不死一日得志逞其废辱之憾一摇足川陜非朝廷有也然则虽杀之可也然张浚之败赖呉玠独全一军据和尚原以守金人屡攻之不克后大破敌军杀其将帅敌若不败则今已无四川矣故陜西之败虽浚为之然而金人不能取蜀者亦其用玠之力矣○绍兴二年十二月甲辰诏知枢密院张浚罢宣抚处置使令赴行在令学士院降诏时张浚自兴元复囘阆州上曰张浚孜孜为国人多誉之朕闻蜀中人情不喜盖缘军兴累年赋调征役不无骚动缓急浚恐失助宜差人副其事吕颐浩曰当如圣谕九月以显谟阁学士利路安抚使王似为端明殿学士川陜宣抚处置副使令与张浚相见同治事既而浚闻似来即求去且论呉玠刘子羽皆有功于蜀不应一旦以似加其上浚虽乞去然于边备未尝忘也十二月以徽猷阁直学士知防州卢法原为川陜宣抚处置副使令赴司与王似同治事诏知枢密院事浚罢宣抚处置使令赴行在寻诏浚有大功乆劳于外令学士院降诏
　　癸丑朱胜非罢相【观文殿大学士知洪州】
　　制曰入则秉钧衡之寄明主所以图任于贤才出则宣屛翰之劳大臣所以翼衞于王室备终始之顾遇极内外之宠荣睠言硕辅之英独干鼎司之重骤辞机务莫夺恳诚敷告大廷明听朕命【具官朱胜非】襟度凝远才资伟闳量涵广博而持之以逊谦识照机微而晦之以静密比朕纂承之始尤嘉翼戴之功纶阁玉堂荣膺首选礼宫经幄徧践华途遂跻右辖之荣旋贰西台之峻谋谟具尽望实益孚比移跸于钱塘请殿邦于呉防隐若敌国贤于长城朕嘉其存心之忠倚以为相者乆亟驰召节超国钧无何信宿之间乃尔震惊之遽深惟菲德退避别宫甫再弥旬即复大位虽援兵之交至亦秘防之允臧诚笃爱君义深保国靡矜讨伐专务靖安既洪济于多艰忽力祈于丕责章屡却而仍上使既召而复归深亮乃诚重违其请解文昌之重托加秘殿之隆名鎭江表之上游帅南昌之乐国倂朌异数式宠尔行于戏得贤则能立邦基朕尚増修于明德乃心无不在王室尔其益励于远猷宜体至怀奚俟多训【李邴词】
　　胜非自建炎三年三月拜相至四月罢入相才一月○胜非为相适遭苖刘之变胜非之性缓而不迫虽柔懦而安审故能委曲调防二贼使不得肆为悖乱王世修贼之腹心谋事之人也胜非牢笼之反能得二贼之心而二贼不觉故世修与二贼言事二贼信之皆胜非所使也至是胜非乞罢相且自陈苗傅申请十八事臣皆不为施行识者闻胜非言及于此不【阙】也上不许其去胜非力请上坚不许胜非曰臣备位宰相至使贼臣敢弄兵犯阙陛下不以臣即死而犹位宰相臣何面目以见士大夫犹不许胜非曰陛下如欲用臣则俟异日臣愿以死报陛下今日之罪臣不自安乞避相位上曰卿去谁可代者胜非曰吕颐浩张浚上问谁先胜非曰如不出于二人当先颐浩上首肯之乃许胜非罢相遂以观文殿学士知洪州赐诏褒谕曰卿位宰司之三日变起仓猝方羣凶肆虐胁制上下图谋僭逆卿在庙堂能折奸言拒而不行保安两宫卒以无虞虽在外大臣提兵入援之力实卿谋虑周密终始保佑之功朕甚嘉之已除卿观文殿学士知平江府盖朕将幸建康以援中原倚大臣为屛翰委任重矣胜非闻命力辞止乞依前降诏守洪累诏不从章五上乃许之自南渡胜非尽弃嚢橐一簪不存至是携一布嚢径之洪州行路人皆叹息胜非遭变委曲调防二贼不敢别生他心此为大功胜非有遭变録具载其事【遗史】○先是御史中丞张守首论胜非等不能思患豫防致贼猖獗至是二凶既伏诛乃正胜非等罪降诏曰朱胜非顔岐张澂路允廸当轴处中荷国重任而不能身衞社稷式遏凶邪方逆臣乱常之初恣其陵肆以紊机衡夫危而不持颠而不扶孔子以为焉用彼相昔冯道历任数代常为宰辅惜身安宠以免于时坐视废君易主如同行路而欧阳修以为为臣如此媿断臂之妇人朕方力致中兴总覈名实虽藏垢纳污务于从贷而国之纪纲当辨忠邪今二凶就诛典刑斯正胜非之徒盍议其罚于是落职提举毫州明道宫
　　同日吕颐浩右仆射【自资政殿学士同签书枢密院事授宣奉大夫守右仆射兼中书侍
　　郎】
　　制曰抚万邦而廵侯甸非展义无以格敉宁之功咸一德以享天心惟得贤为能胜辅弼之任兹考谨于魁俊俾燮调于鼎司悉造在廷咸听朕命【具官吕颐浩】才猷英杰识虑精明智通事物之微学造圣贤之蕴政事敏达则盘错之迎解议论慷慨则指顾而立行中外践更望实融显乆总邦计财资腾丰裕之称晋长天官铨选有澄清之誉兹移跸而南渡戾止嘉禾请帅师而北行往防京口深嘉忠义悉出恳诚陞秘殿之峻资贰鸿枢之重托鎭抚六路缉绥兆民俟讫外庸俾图内治属营屯之沸扰致宫阙之震惊靡资召节之符呼兵入衞尽防同盟之帅鼓众偕行使孽将之宵逋繇义师之云合朕素嘉其有王佐之略复见其得大臣之风是用度越羣工亟付魁柄爰登左揆之峻兼侍西台之隆累进文阶敦陪邑赋茂聁恩渥丕示宠褒匪朕尔私惟予尔翼于戏天子之宰通四海朕惟图任于上贤丞相之职抚四方尔尚弥攘于外侮往只明训益励壮猷【李邴词】
　　同日顔岐罢门下侍郎【资政殿学士提举南京鸿庆宫】
　　王孝廸罢中书侍郎【端明殿学士提举西京嵩山崇福宫】
　　张澂罢尚书右丞【资政殿学士知洪州】
　　路允廸罢签书枢密院事【自资政殿学士以本职提举醴泉观兼侍读】岐自建炎元年十一月除同知枢密院事是月除尚书左丞三年正月除门下侍郎四月罢执政逾一年孝廸自建炎三年三月除中书侍郎是月罢执政才一月澂自建炎三年二月除尚书右丞是月罢执政才两月允廸自建炎三年二月除签书枢密院事是月罢再入枢密凡两月○苖傅刘正彦作乱及今上反正宰臣朱胜非与一时执政俱罢其后二凶伏诛有诏岐落职提举杭州洞霄宫又诏曰澂方二凶在朝朋附之迹乆而着明可落职责授秘书少监分司南京衡州居住允廸亦落职提举江州太平观
　　同日李邴尚书左丞【自同签书枢密院事迁中大夫】
　　郑防签书枢密院事【自同签书枢密院事除】
　　时宰执俱罢李邴郑防二人迁进防执政才两月是年七月卒赠太中大夫诏恩数依郭三益上惨然谓宰执曰防论事岂易得闻其亡尤悼之
　　庚申李邴改参知政事【自尚书左丞改除○罢左右丞改门下中书侍郎复为参知政
　　事】
　　诏左右仆射不兼中书门下侍郎竝带平章事旧门下中书侍郎改为参知政事其左右丞竝罢时右仆射吕颐浩等建此议从之于是左丞李邴改参知政事
　　五月癸未滕康签书枢密院事【自新除翰林学士知制诰迁端明殿学士除】先是右仆射吕颐浩建议幸武昌为趋陜之计既又欲徙中原之民于东南御史中丞张守右谏议大夫滕康皆持不可守曰东南今日根本也康语守曰吾曹当以死争之于是上擢康为翰林学士癸未即有是除康既执政再恳言之上悟而止颐浩语康曰公眞执政也孰有受官二日而能决此大计者乎
　　七月王绹参知政事【自资政殿学士兼权太子太傅迁中大夫除】
　　周望同签书枢密院事【自朝奉大夫试兵部尚书迁端明殿学士除】
　　【初望不加职绹不进官吕颐浩失之也后四日乃进绹中大夫望除端明殿学士】
　　绹字康功洛阳人显防皇后之族弟也建炎二年黄濳善汪伯彦以其柔懦无能引为御史中丞是时濳善伯彦专以谄佞嫉贤为能而诸将亦谄附内侍复骄恣奢侈中外危之绹箝口尸禄不敢吐一言识者以为不忠峻迁太子太傅时皇太子旉薨绹言臣傅无状故事当免不报即除绹参知政事其制词甚美曰惟贤者能立邦家惟眞儒无敌天下又曰养其至勇仲由为中国之强觉以先知伊尹得圣人之任独冠廷臣之秀徧仪禁路之华虽风波兴可畏之涂而松柏保后凋之操绹在政府伴食而已【遗史】闰八月吕颐浩杜充为御营使绹御营副使○周望智识不明而无决断之才及除同签书枢密院事汪藻行其词有曰治术讲明于胷次学不空言事机迎解于目前神无滞用议者以为讥九月时乌珠入寇上发建康府幸浙西改除签书枢密院事周望为两浙宣抚使总兵留于平江
　　壬寅李邴改授权知三省枢密院事【自参知政事权知】
　　滕康权同知三省枢密院事【自签书枢密院事权同知】
　　是日下诏奉隆祐皇太后率六宫先往南昌诏略曰若征伐财用赏罚选任等事悉属行营具关朕听其常程有格法事如四方狱奏案吏部注授竝洪州三省枢密院遂以参知政事李邴同签书枢密院滕康竝为资政殿学士权知三省枢密院事扈从以行邴执政才四月康执政凡两月而有是命○八月己酉资政殿学士权知三省枢密院事李邴诏以本职提举洞霄宫壬子更命资政殿学士滕康权知三省枢密院擢吏部尚书刘珏为端明殿学士以贰之赐康等手诏许缀宰执班奏事寓治都堂寻以资政殿学士李邴代孙觌知平江府四年正月殿中侍御史张延寿论权知三省枢密院滕康及同知刘珏之罪丙寅诏罢康珏仍竝落资政殿学士○庚辰赵鼎因对言豫章之扰太后仅以身免乗舆服御之物悉弃之失去宫人一百六十余人上曰已黜滕康刘珏用卢益李囘替之矣遂以卢益权知三省枢密院事参政范宗尹因荐李囘回以散官居吉州召复端明殿学士以为之贰初命李邴为长滕康贰之及六宫逮发乃以滕康为长刘珏贰之
　　同日杜充同知枢密院事【自端明殿学士中大夫东京留守召除】
　　制曰精神折千里之冲莫大先声之振文武作万邦之宪允资全德之良朕忧未济之艰思得非常之佐永怀人杰乆去朝廷辍自琐钥之严付以枢机之重【具官杜充】刚明不挠沉鸷有谋狥国忘家同烈丈夫之勇临机料敌有古名将之风比守两京备更百战华夏闻名而褫气兵民趍死而一心与其统方面而保我国都孰若委腹心而选之廊庙仲尼既用齐人悉反于侵疆随会来归晋国永无于羣盗是知倚毗之意不亦重乎
　　杜充留守京城以絶粮遂赴行在除同知枢密事是月除宣抚处置副使在枢府一月至闰八月拜相
　　闰八月丁亥吕颐浩左仆射【自右仆射授金紫光禄大夫守左仆射同平章事兼
　　御营使】
　　杜充右仆射【自同知枢密院事授太中大夫守右仆射同平章事兼御营使】
　　颐浩左仆射制曰人主之职论相敢忘考谨之规大臣以道事君克展经纶之蕴眷我良弼时惟宗工乆宣机务之劳爰正冡司之重式朌典册诞告缙绅【具官吕颐浩】器博而高明虑周而敏达学问通乎今古忠义格乎天渊获渭水之非熊美固传于奕世探虞渊而取日勳独冠于羣工趋自枢衡超登揆路不习孙呉而与之合既得英衞而济以文惟劲草可以受疾风惟盘根然后识利器变故艰难之日知无不为从容酬酢之间绰有余裕属省方于侯甸总使组于天营经体賛元内仪于百辟折冲厌难外镇抚于四方参考师言载畴显绩昭示台躔之峻冠兹宰席之隆増晋文阶啓封国社既陪敦于多邑仍衍食于眞租倂示宠嘉益资励翼于戏申伯才兼于文武致天下之复平汾阳身佩于安危见国家之再造尚恢远业毋媿前人【汪藻词】
　　充右仆射制曰宅百揆而熈帝载必资斡旋枢机之才有一德以享天心斯见感遇风云之防朕宵衣图治侧席求贤思命世之豪英翊中天之绪业我有耆隽告于朝端【具官杜充】敦大而裕和疏通而简重洽闻该于载籍敏识贯于堪舆中外践扬屡更剧任事功休显浸履华涂分阃制于边陲憺威名于荒徼兼综龙韬之学静以伐谋亲提鹰扬之师动而制胜屡省方于南服留钥于中都存许国之精忠恢保邦之远略有严有翼克成吉甫之征来旬来宣爰锡召公之祉贰枢衡而经武纡使组以宣风事不辞难筭无遗防比载稽于舆议宜进秉于国钧陞华揆席之隆兼防天营之重超増命秩倂衍户租于戏国势阽危有抱火厝积薪之急人才间出惟疾风知劲草之坚天未防于斯文帝乃赉予良弼尚殚素蕴宏济多艰
　　上决呉越之行诏杜充兼江淮宣抚使领行营之众十余万以节制诸将【小歴】○上幸平江府以杜充为建康行宫留守中书省即付充令王韩世忠等兵皆听节制江浙之人倚充为重而充日事诛戮以为威殊无制御之方识者为之寒心焉【遗史】
　　九月张守同签书枢密院事【自翰林学士知制诰迁端明殿学士除】守字子固一字全贞世为滁人自高祖始徙毗陵家焉守为名御史掌内外制遂践二府上以端人正士目之大诏令多出其手陈善闭邪防贤引类之功为多
　　十一月范宗尹参知政事【自御史中丞迁中大夫除】
　　宗尹靖康中为谏议大夫金人犯阙宗尹俯伏流涕乞割三关以献议者短之京城坏宗尹衣破衲如穷人奔藏于闾里闻二帝北狩宗尹至单州诣元帅府迎请建炎臣僚言其专主和议罢之○初上之在建康也御史中丞范宗尹言陛下驻跸维扬敌骑遽至仅能匹马渡江至钱塘未阅月而苖刘之变生于肘腋此皆祸之大者天意未囘宜隐忍顺受设若敌骑深入陛下姑引而避之以弱为强孰曰不可至是以宗尹为参知政事执政半年至四年五月拜相
　　建炎四年【庚戌】
　　二月乙未杜充罢相【观文殿大学士提举江州太平观】
　　制曰运筹而决千里之胜兹有赖于宗臣失律以致三军之凶顾可居于宰执眷吾次辅尝领中权既贻疆埸之忧宜解机衡之任【具官杜充】蚤缘人望骤履政途谓其惇大而有谋可以艰难而立事故擢持于国秉乃颛付于戎昭总诸将万夫之屯当长江一面之寄所期李勣为我长城宁使周公忧于破斧当敌人之临境率我众以交锋惟胜负者兵家之常当死生天下之计乃因奔北惟事退藏至大弃于其师将焉用于彼相防边虞之稍息闻物论之交兴已咈民瞻曷逃防免念备股肱之乆姑存体貌之余止罢要权犹从优数赋殊庭之厚禄加秘殿之隆名于戏泰阶平而风时始共期于康济采薇废而征伐缺今良失于倚毗尚冀桑榆之收复全玉之毁勉图伟绩用对宏休【汪藻词】
　　充自建炎三年闰八月拜相至是年二月罢入相仅一年○左仆射杜充在建康金人大至与巨盗李成倂力入寇敌由马家渡过江充急遣都统制陈淬同统制岳飞等领兵二万与敌死战兵败充领兵三千絶江而北于是金入建康时户部侍郎李棁靖康为执政至是再用之迁尚书使建康督馈饷以赡防江遂与知建康府陈邦光皆降建康已陷上发越州至钱清镇得杜充奏大战江上我师败绩四年二月时右仆射杜充已降金而御营副使刘光世奏充败事未知存亡防知眞州向子忞言杜充已投降而去麾下兵有走囘者上谓中丞赵鼎曰自闻充之报不食者累日非朝廷美事也乙未充遂罢为观文殿学士提举江州太平观参政王绹曰陛下留杜充提兵四万守建康留周望提兵二万守平江不幸充望不称任使乃至如此也五月上谓宰执曰闻杜充在南京受刘豫命令人诱陷东京朕待充自庶官拜相可谓厚矣何故至是王绹曰陛下去秋若不相充无知之俗至今必以为恨陛下待之既尽彼自失节国家何伤焉
　　四月乙未吕颐浩罢相【自金紫光禄大夫授镇南军节度使开府仪同三司充醴泉观
　　使】
　　制曰独化陶钧之上尝首备于弼谐闵劳官职之烦宜特加于崇奬眷惟上宰实我元勳兹祈解于近司用宠朌于殊礼肆扬大号敷告宗工【具官吕颐浩】心术疏通性资明鋭运筹泉涌独当天下之危机游刃风生能断朝廷之大事昨属艰难之运尤输经济之忠冐险直前服勤无斁取虞渊之日重正乾坤问襄野之涂卒安宗社顾在廷之莫及方当宁以仰成然浸怀偏见之私殊失大臣之体占吏员而有亏铨法专兵柄则机废枢庭下呉门之诏则虑失于先时请浙右之行则力违于众议既人言之洊至于物望以靡谐屡腾引去之章莫副挽留之意念有书旌之伟绩难从上印之常规乃峻彞章务全体貌植牙建纛总节制于雄藩执璧面槐视班联于上衮假以眞资之秩从其私计之安皆儒臣希有之荣盖邦国乆虚之典朕惟无慊汝亦有终于戏险夷一心非忠诚不能至此进退二道惟明哲足以尽之矧兼将相之崇靡缺君臣之遇毋云去位不我告猷【汪藻词】颐浩自建炎三年四月拜相至四年四月罢入相一年○先是御史中丞张守再论吕頥浩难以专任而张浚不宜西去时殿中侍御史王庭秀亦论颐浩除拟不公遂除守礼部侍郎庭秀罢职与郡于是右正言吕祉言今日縁论大臣移一言官明日缘论大臣罢一言官则后日大臣行事有失谁敢复言者愿陛下以言章示大臣使之自省置身无过之地庶或全之如或不悛黜之何惜至是中丞赵鼎等交论吕颐浩之失乃以使相宫使罢左仆射从优礼也○上初从海道还至越州遽罢頥浩人情不悦未几诏曰颐浩早斡化权晩登清贯方逆党乱常之日起勤王唱义之师既推功于一时遂俾賛于万务而期年当轴百度乖方舆论不厌台章屡上遂陈悃愊请去钧衡曽不深思自贻重悔朕方啓中兴之业师建武之规凡是勳庸务加全防悯劳以官职之事姑优以衮钺之荣俾服恩光用期卒岁不令狼籍重困后言予夺惟公初终甚厚兹为垂古之法是申止信之诚中外人民体予至意颐浩为相不务体貌惟明赏罚先公道治赃吏恤民疲亲作书致币以招羣贼拨诸军尝决堂吏吏曰自祖宗朝无此例颐浩曰自颐浩始【遗史】
　　五月甲辰范宗尹右仆射【自中大夫参知政事授通奉大夫守右仆射同平章事兼
　　知枢密院事】
　　【宗尹时年三十三自汉唐及国朝宰相未有如是之年少者故事命相必进三秩至是宗尹才迁二官盖汪藻失之】
　　制曰论一相以弼一人斯举有邦之职典百僚而宅百揆必求名世之才朕遭时险难注意贤隽庶获中兴之佐共图复古之功我得其人肆盼明命【具官范宗尹】端凝而和裕沈厚而高明学深造于本原议该通于远大布衣论事马周有素宦之风白简持平元衡负眞宰之器擢陪丞辅备罄谋谟勤小物而务振于頽纲决大事而靡闻于遗防属虚魁柄实总政机询用羣言独取梓人之效讲明政事远追汉相之规顾考谨之已详詧忠纯之可属其延登于揆路俾寅亮于天工倂陟文阶进分侯社陪敦采赋昭示宠光慨念我家夐高前古乆戢干戈之用遽生疆埸之虞边骑长驱但肆侵陵之计乗舆远播未知旋复之期王师益媮而无决胜之兵军旅寖艰而乏相因之粟念兹国歩危若缀旒非望可折冲则何以镇服于四夷非力能起废则何以维持于百度繄尔秉钧之责寛予当馈之嗟断以不疑任之勿贰于戏兴衰拨乱朕敢忘王业之难扶危持倾尔其任天下之重尚赖同心之助克伸甞胆之诚徃究远图奚劳多训【綦崇礼词】
　　吕颐浩既罢相于是参知政事范宗尹摄行相事五月甲辰遂拜右仆射同平章事○六月甲戌诏御营使司倂归枢密院仍令宰相兼知枢密院事言者以本朝分两府而兵权尽付枢密院又置御营使司是政出于二也望罢是司而诸将处以军职提举如故是月罢御营使司倂归枢密院为机速房仍令宰相兼知枢密院事○宗尹拜右仆射具疏辞免赐诏不允仍断来章汪藻行词曰言其重厚则如倚泰山而坐平原语其疏通则若驾轻车而就熟路乃布大号任之不疑宗尹读之喜上慨念自维扬以来宰相误国致天歩未安深创前思与大臣规图中兴之业于是宗尹谓新除参知政事张守曰今日之势正如人之疾病沉痼方笃稍施驶药立见顚仆之患要施设有序勿遽勿亟当相与戮力啓沃上前广言路防贤才节财用惜名器无以侥幸左右弥缝庶乎其可也故宗尹建议改易军制改御前五军为神武五军御营五军为神武副五军又建议吕颐浩为建康府路安抚大使兼知池州以朱胜非为江州路安抚大使兼知江州以刘光世为两浙西路安抚大使兼知镇江府尹又建议江淮荆湖京西等路分镇如陈规为德安府汉阳军镇抚使兼知德安府以解濳为荆南府峡州荆门公安军镇抚使兼知荆南府是也然宗尹量移王时雍徐秉哲莫俦呉幵王绍王及之胡思等仍荐孙觌汪藻李擢陈戬等宗尹量移王时雍以下皆不闻奏议者讥其不公【遗史】
　　壬子张守参知政事【自端明殿学士同签书枢密院事迁中大夫除】
　　张浚在相位时大臣有以旧德在外声誉籍甚者凡交游之贤莫不叹息未获用私固竒之守浚之益友也侍读金华从容又以为言浚唯诺唯谨后二年大驾幸建康守实参预大政方盛暑浚坐息东閤守突入执手言曰某有罪前日误公听今班列同朝夕得款曲徐考其人似以曩昔一跌为戒晩节不竟有患失心是将为天下深忧宜力陈恳悃自力谢上守先识远见有若蓍纯意君上忠节炳着【浚作守行状】
　　赵鼎签书枢密院事【自朝奉大夫御史中丞迁端明殿学士除】
　　三年四月知枢密院张浚荐朝奉大夫赵鼎遂以鼎为司勳郎官鼎闻喜人也及鼎由司谏迁殿中侍御史中丞范宗尹因奏事言鼎由司谏迁殿中非故事上曰朕除言官即置一簿攷其所言多寡此祖宗旧制外廷未必知也鼎所言四十事已行三十六事即除鼎侍御史至是以御史中丞签书枢密院事时宰臣未兼枢密而同知枢密院周望在平江府故一院之事时得以兼总前此兵政悉御营使司事权既分又再经大变文移纷乱至是鼎始检故事举行以正西府之体
　　己卯王绹罢参知政事
　　绹自建炎三年七月除参知政事是年五月罢授资政殿大学士提举万寿观兼侍读执政不及一年绹累章求退上曰绹醇儒尝为朕宫僚事朕始终如一不欲遽令去是月遂有此授盖优礼也绹在政府一年无所建明噤嘿而已【遗史】○绍兴元年六月时资政殿学士王绹刑部尚书胡直孺竝兼侍读中书舍人胡交修兼伴读一日上赐经筵宫扇皆取杜甫诗句亲书与之于绹则曰霖雨思贤佐丹青忆老臣直孺则曰文物多思古朝廷半老儒交修则曰相门韦氏在经术汉臣须盖上之光宠儒臣如此
　　甲子周望罢同知枢密院事【倂罢两浙宣抚使提举江州太平观】
　　望自建炎三年七月除同签书枢密院事十二月除同知枢密院事至是年五月罢入枢府逾一年○初上留周望提兵二万守平江二月丙申兀术引众至平江府城下望与守臣汤东野力不能拒乗城避之初郡人恃望以为安敌至欲遁而舟楫皆为诸军所夺故不能脱戊戌金入城纵兵杀之焚掠而去四月以浙东制置使张浚为浙西江东制置使令同知枢密院事两浙宣抚使周望以所领兵付浚至是沈与求论周望宣抚浙西脱身先遁避纵官兵大掠致贼破城甲子以望提举太平观与求再论遂责衡州居住初周望宣抚两浙请以徽猷阁待制汤东野守平江府及望败言者亦攻之癸酉诏东野落职依旧知平江
　　六月丙戌前宰相吕颐浩朱胜非为江东西两浙安抚
　　大使
　　以开府仪同三司吕颐浩为建康府路安抚大使知池州观文殿学士朱胜非为江州路安抚大使知江州从宰相范宗尹建议也绍兴元年正月尚书省言江南仍旧分为东西路以江州为东路池州为西路皆为帅府诏开府仪同三司吕颐浩为江东南路安抚大使兼知池州观文殿学士朱胜非充江西安抚大使兼知江州五月诏淮南守臣尚有阙官民未复业宜择威望大臣措置宜令吕颐浩兼寿春滁庐和无为朱胜非兼德安舒蕲光汉阳竝为宣抚使九月癸丑召江东安抚大使吕颐浩还朝拜左仆射同平章事上甞谓宰执曰胜非当苖刘之变不为无功范宗尹曰胜非能使二凶不疑以待勤王之师议者咸称其有谋上曰是时惟胜非郑防与之抗若顔岐虽好士亦怯懦不能有为故古人以威武不能屈为大丈夫也侍御史沈与求言马进昨攻九江由帅臣朱胜非赴镇太缓○绍兴元年十月诏胜非落观文殿大学士降授中大夫分司南京江州居住胜非知江州尝论镇抚使处置乖方之状又乞归江西帅于洪州又谓宣抚大使与宣抚使名称甚重而无钱无粮无民无兵其实不过一小邑上皆是之而当轴者不乐讽言者指其逗留江西不赴新任之罪遂责授焉初不带卿监官止以中大夫分务失典故也俄果罢镇抚司江西帅司复归洪州湖东南路仍旧为南北路○二年五月胜非复左宣奉大夫提举万寿观兼侍读寻复观文殿大学士知绍兴府两浙东路安抚使七月时吕颐浩都督班师胜非自知绍兴以同都督江淮荆浙诸军事召赴行在所胜非力乞守越且丏外祠皆不许胜非同都督颐浩荐其才也防言路论其不知兵给事中胡安国亦谓非所宜任上亲札谕以用胜非之意且谕除胜非同都督盖谓昨逆【阙】作乱而胜非卒调防于内使勤王之师得以致力矧今诸将皆同功一体之人也必能为朕克济事功丁宁虽至而论者未已上怒其朋党与封駮者俱逐凡十三人胜非惶惧即走旁郡牢辞不就职胜非尝曰宰相权位已重若更典兵文武二柄尽在其手岂人臣所堪后世不幸奸人居此位建立功业托名济世将何以处之辞至数十卒不受两诏不许诏曰礼义不愆纵多言而奚恤君臣无间于大体以何伤上眷之隆于斯可见矣八月胜非为侍读孟庾同都督江淮荆浙诸军事先除胜非同都督胡安国缴止之乃除胜非侍读而以孟庾同都督胜非既入朝诏特缀宰相班复自内批云位知枢密使之上仍日赴都堂议事胜非虽在经筵实预国论初见上谓卿前日责降非朕意也卿当能亮之存劳优渥恩宠光一时然后人知上卒欲相胜非也【遗史】
　　八月辛未朔谢克家参知政事【自礼部尚书除中大夫参知政事】克家首言吕颐浩老成练事去岁勤王有大功时方艰难强寇内廹望留之行在以备咨访克家请日轮从官一员以前代及本朝之关治体者具两事进入庶裨圣学从之命侍从进故事自此始
　　十月己丑李囘同知枢密院事【自端明殿学士权同知三省枢密院迁中大夫
　　除】
　　李囘权同知三省枢密院往从衞隆祐皇太后至是扈从六宫还朝故有此除
　　十一月癸卯诏追封赠元祐故宰相吕公着吕大防范
</div>
    <div class="pagination">
<a href="宋宰辅编年录_page23.html">上一页</a><span>...</span><a href="宋宰辅编年录_page19.html">19</a><a href="宋宰辅编年录_page20.html">20</a><a href="宋宰辅编年录_page21.html">21</a><a href="宋宰辅编年录_page22.html">22</a><a href="宋宰辅编年录_page23.html">23</a><span class="current-page">24</span><a href="宋宰辅编年录_page25.html">25</a><a href="宋宰辅编年录_page26.html">26</a><a href="宋宰辅编年录_page27.html">27</a><a href="宋宰辅编年录_page28.html">28</a><a href="宋宰辅编年录_page29.html">29</a><span>...</span><a href="宋宰辅编年录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
