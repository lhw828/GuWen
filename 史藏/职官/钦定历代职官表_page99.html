<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 99 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 99 页/共 108 页</h1>
    <div class="content">　　阙里文献考金庙学教授章宗明昌元年于四举五举终塲进士出身人内选博学经史众所推服者充秩正八品○元张庙学记金氏因之廪赐教育有加无替○金熙宗皇统间仍改仙源为曲阜章宗承安二年勅衍圣公年及十七许兼曲阜令不许别行差占○金党懐英重修至圣文宣王庙碑有层阁以备庋书诏以奎文名之
　　谨案此为奎文阁赐名之始至元乃设官以典之
　　王圻续通考章宗明昌三年四月诏曰衍圣公秩视四品阶正八品不称可超迁中议大夫永着于令
　　元
　　元史太宗本纪五年诏以孔子五十一世孙孔元措袭封衍圣公
　　元史孔思晦列传孔氏族人相与议思晦嫡长且贤宜袭封爵奉祠事状上政府事未决仁宗亲取孔子谱牒按之曰以嫡应袭封者思晦也复奚疑特授中议大夫袭封衍圣公月俸百缗加至五百缗赐四品印泰定三年山东亷访副使王鹏南言袭封上公而阶止于四品于格弗称明年升嘉议大夫至顺二年改赐三品印
　　阙里文献考元王思诚子思书院学田记邹之中庸精舍即沂国公授受故址而为之延祐二年朝廷改为子思书院设山长以司训导○元潘廸子思书院新庙记中庸精舍大徳间宋尹彰扩为书院请额设官朝廷允之许立子思书院置山长一员职视大庠校官
　　山东通志尼山书院在尼山之麓实毓圣之区也元至顺二年衍圣公孔思晦请设尼山书院山长本年以彭璠为山长璠卒以益都路马犹子为山长洙泗书院在孔林之东孔子自卫反鲁与弟子讲道于洙泗之上鲁记所载孔子讲堂即此也元时创建请额至顺二年衍圣公孔思晦请设山长聴衍圣公保族人之贤者任之
　　阙里文献考元虞集尼山创建书院记至顺三年衍圣公思晦用林庙管勾简实理言请复尼山祠庙置官师奉祠荐彭璠可用至元二年中书左丞王公徳率同列执政者白丞相置尼山书院以璠为山长
　　山东通志元世祖中统初诏立曲阜庙学选师儒充教授正録各一
　　阙里文献考元吕思诚加封启圣王碑世祖龙飞车马混一自上都大都及天下郡邑立庙学曲阜林庙尤加修崇于是定袭封之嗣除孔氏一人尹曲阜县
　　山东通志金元常以衍圣公知县事故有世袭县尹○武宗至大二年设曲阜庙学典籍一员仁宗延祐七年遣说书王存义赴曲阜以太牢祀孔子是年为圣庙设司乐一员管勾一员
　　阙里文献考掌书设自元成宗元贞二年
　　明
　　明史儒林列传洪武元年命孔希学袭封衍圣公置官属曰掌书曰典籍曰司乐曰知印曰奏差曰书写各一人立孔顔孟三氏教授司教授学録学正各一人立尼山洙泗二书院各设山长一人又命其族人希大为曲阜世袭知县
　　明史职官志衍圣公孔氏世袭【正二品袍帯诰命朝班一品洪武元年授孔子五十六代孙希学袭封】其属掌书典籍司乐知印奏差书写各一人【皆以流官充之】曲阜知县孔氏世职【洪武元年授孔子裔孙希大为曲阜世袭知县】翰林院世袭五经博士【正八品】孔氏二人【正徳元年授孔子五十九世孙彦防主衢州庙祀宋孔端友从髙宗南渡家于衢州此孔氏南宗也正徳二年授孔闻礼奉子思庙祀】顔氏一人【景泰三年授顔子五十九世孙希恵】曽氏一人【嘉靖十八年授曽子六十代孙质粹】仲氏一人【万厯十五年授子路裔孙仲吕】孟氏一人【景泰三年授孟子裔孙希文】周氏一人【景泰七年授先儒周敦颐裔孙冕】程氏二人【景泰七年授先儒程颐裔孙克仁崇祯三年授先儒程颢裔孙接道】邵氏一人【崇祯　年授先儒邵雍　孙继祖】张氏一人【天启二年以先儒张载裔孙文运为博士】朱氏二人【景泰六年授先儒朱熹裔孙梴嘉靖二年又授墅为博士奉婺源庙祀】教授司教授【从九品】学録学司【并未入流】孔顔曾孟四氏各一人又尼山洙泗二书院各学録一人先是元代封孔子后裔为行圣公赐三品印洪武元年太祖既以孔希学袭封衍圣公因诏礼臣曰孔子万世帝王之师而其后嗣止三品弗称褒崇其授希学秩二品赐以银印
　　阙里文献考四氏学学録宋元祐始置当时尚有学正一员与学録同以孔氏充而令教授自署金元间间用异姓正録秩皆九品明洪武七年裁学正止设学録一员秩未入流宣徳元年定以圣裔任令衍圣公保举孔氏年徳俱尊学问优长者咨部除授
　　山东通志圣泽书院孔子宰中都处也明设太常博士一员以主祀事以衍圣公三子承袭
　　阙里文献考尼山书院洙泗书院元顺帝至正二年初设山长以异姓硕儒任后令衍圣公保举族人之贤者为之明武宗正徳二年改名学録秩从九品
　　山东通志唐褒徳侯孔徳伦在河南寜陵剏建祖庙明正统九年诏迁庙于仪封嘉靖十四年特授圣裔为国子学正専主祀事
　　阙里文献考唐天寳间文宣公避乱迁居寜陵者数世遂于其地建立圣庙后以子孙流寓寜陵者主其祀事防河圯迁居仪封明正统九年诏即于仪封立庙嘉靖十四年始置官以孔继寅为学正秩正九品令世袭
　　谨案太常博士及国子监学正二官明史职官志及儒林传皆不载
　　阙里文献考明刘健重修三氏学记阙里三氏学洪武始定名为孔顔孟三氏教授司教授学録各一员学録即以孔氏子孙为之○三氏子孙教授司万厯年间増入曾氏又改名四氏学○元仁宗延祐三年行圣公兼曲阜尹思诚以非嫡罢职専尹曲阜其子克钦孙希大皆世袭县尹明洪武七年希大坐事罢职因改世袭为世职令衍圣公保举族人之贤者送部选授领刺赴任○汉鲁相乙瑛以孔子庙有礼器无人掌领请置百石卒史一人掌之后世以其管辖洒扫百户其官遂为百户又以职司巡徼有武备焉合典籍司乐管勾等三员为兵农礼乐四司始用孔氏后以生员明治间始以洒扫户才徳兼优者充之止由衍圣公委用不由部铨注
　　山东通志山东巡抚方大猷请崇圣贤以培人才疏衍圣公属官员后明洪武元年设管勾一员司五屯钱粮司乐一员司乐舞生典籍一员司礼生书籍掌书一名司文移书写一名司缮写知印一名司印务奏差一名司差遣以上皆由衍圣公保举堪用人数咨部铨用
　　阙里文献考知印书写并明洪武二年建随朝伴官洪武十七年设
　　谨案圣裔世爵始自西汉若余官则后汉始置百户卒史然至晋时已废后魏孝文尝官孔氏顔氏而亦未闻世袭也至唐末始以文宣公兼曲阜令宋时又置庙学教授自是厯代相承递有増设更元及明置官渐备然四时将享主鬯者虽膺上公之封而骏奔者不皆服官之侣至
　　国朝设六等执事官然后牵牲赞采章绂焜煌先圣祀典于是有光真足以补前朝之阙典矣至曲阜世职知县明隆庆时御史赵可懐已有举用非人民受其殃之奏而因循不废者徒以此为报先师之盛意而无术以善处之尔今以曲阜知县改授世职六品官品秩视旧为崇而无民社之责为职事之所不及尊师重道之意通变宜民之术并行不悖斟酌尽善尤为前代之所不及也









　　钦定厯代职官表卷六十六
　　钦定四库全书
　　钦定厯代职官表卷六十七
　　师傅保加衔表













<史部,职官类,官制之属,钦定历代职官表,卷六十七>
　　师傅保加衔
　　国朝官制
　　太师太傅太保【正一品】少师少傅少保【从一品】太子太师太子太傅太子太保【从一品】太子少师太子少傅太子少保【正二品】
　　以上皆虚衔无职掌亦无员额凡大臣宣力中外劳绩懋著者则奉
　　特防加衔或为
　　赠典以示优宠焉
　　厯代建置
　　谨案太师太傅太保古谓之三公其贰称三孤必得其人而后授之无其人则宁阙故曰官不必备惟其人也后汉每一帝即位必置太傅録尚书事参预政柄非古义矣其余各代皆以师传称上公位三公上多以他官兼领或不备置三少则或不置元魏始称三师其实一也若东宫师傅代各殊制亦多以他官兼领者唐天寳以前凡三师官虽有其位而无其人其后多以畀藩镇得之者或不以为荣宋政和新制改三师为三公与三孤多为阶官而东宫六傅领以宰执大臣然三公之滥授莫甚于宣和之际其名尤多不正如郓王楷以唱名第一超拜太傅景王杞济王栩并以国公进太傅是以子为师傅也内侍童贯拜太进太师是以厮役为师也嗣是而缁衣黄冠亦间崇以师傅之号而典章扫地尽矣明制三公三孤俱为勲戚文武大臣加官赠官而东宫师亦无定员无専授然明世文臣多不敢居三公之位而东宫师傅类以累考或恩泽得之亦非慎重名器之意今详考厯代之得失并着于篇然后知我
　　国家参取古制用为加衔无尃权干政之虞无循资滥授之立法之善为前代所不及也
　　三代
　　礼记文王世子记曰虞夏商周有师保郑康成注记所云谓天子也
　　谨案韩诗外传三公者何曰司空司徒司马司马主天司空主地司徒主人今尚书欧阳夏侯説天子三公一曰司徒二曰司马三曰司空文子尧之治天下也舜为司徒契为司马禹为司空注三公之官淮南子説苑并同尚书刑徳考曰益为司马卨为司徒禹为司空三公象三台月令疏云书传有司马司徒司空公领三卿此夏制也是虞夏以前以司徒司马司空为三公矣古周礼説天子立三公曰太师太保太傅五经异义云周公为傅召公为保太公为师周公太公无为司徒司空之文知师保傅三公官名也五帝三王不同物此周之制也然则许慎谓五帝三王惟周以师保傅为三公周以前则有异今据文王世子虞夏商周有师保则五帝三王并知古周礼説不特周有师保也又考路史后纪黄帝纪乃立四辅三公六卿三少二十有四官【案灵枢经有黄帝问少师之文与罗泌之説合是书虽出伪托然实采掇诸书而成亦必依附古义知旧籍所载黄帝尝有是官也】又云陶唐氏立三公六卿百揆暨百执事然则虞夏商周之前已有师保明矣非至虞夏商周始创此官也
　　杜佑通典殷太甲时伊尹为太保
　　谨案环济要畧曰三公太师太傅太保也殷时有阿衡伊挚佐之太甲改为保衡皆三公官也又诗长发篇郑康成笺曰阿衡汤所依倚而取平也故以为官名太甲时曰保衡书君奭篇孔安国传曰伊尹为保衡言天下所取安所取平均与杜佑以保衡为太保立义各异以今考之古人所称有官有号伊尹之称阿衡当由汤倚任至重加以殊名如周之有师尚父非商设有此官以伊尹充之也洎乎太甲之世则以伊尹为太保遂兼其官而称之谓之保衡亦如唐宋宰相出镇称使相宰相封公称公相兼二名而言之非至太甲之世又改名保衡也故书称罔俾阿衡専美有商诗称实维阿衡实左右商王皆不出伊尹之名姓而后人知为伊尹以为伊尹之専号故也使阿衡为商代之官名岂有専归一人以为称谓者哉今从礼记杜佑之説定商惟有太保而阿衡之名表中亦删不録焉
　　尚书盘庚邦伯师长孔安国传众长公卿也孔颍逹正义众官之长故为三公六卿也
　　尚书説命树后王君公孔颍逹正义三公则君公之内包之
　　尚书微子父师少师孔安国传父师太师三公少师孤卿
　　谨案汉官仪殷伊尹为太保胥余为太师故文王世子注谓殷亦兼有师保墨子武丁得傅説举以为三公然则殷具三公明矣史记殷有太师疪少师疆抱其乐器以适周汉书古今人表亦同葢皆乐官之长如论语之太师摰少师阳其官名与公孤偶同实非公孤之职谨附识于此
　　尚书周官立太师太傅太保兹惟三公论道经邦爕理隂阳【孔安国传师天子所师法傅相天子保保安天子于徳义者此惟三公之任佐王论道以经纬国事和理阴阳言有徳者乃堪之】官不必备惟其人【孔安国传三公之官不备员惟其人冇徳乃处之】少师少傅少保曰三孤【孔安国传此三官名曰三孤孤特也言卑于公尊于卿特置此三者】贰公宏化寅亮天地弼予一人【孔安国传副贰三公宏大化敬信天地之教以辅我一人之治】
　　谨案逸周书武寤解尹氏八士太师三公咸作有续神无不飨别太师于三公之外与周官之制异未足据也
　　尚书金縢二公曰我其为王穆卜孔頴逹正义武王时三公惟周召与太公耳知二公是召公太公也
　　周礼地官二乡则公一人郑康成注老尊称也王置六卿则公有三人也三公者内与王论道中参六官之事外与六卿之教其要为民是以属之卿焉
　　谨案康成大注一公兼二卿举下以为称太宰司徒同职则称司徒公宗伯司马同职则称司马公司冦司空同职则称司空公考王置六卿六卿各领一乡大注谓公领二卿则一公领二乡明矣与乡老文可以互证春秋传宋立四乡二师掌之二师犹天子三公也二师掌四乡则是一公领二乡也尚袭周官乡老之制而孔安国书传谓一公止领一卿岂一公止领一乡乎未足为据也
　　国语太保六之太师七之韦昭注太保太师天子三公佐王论汜监众官不得掌事故次之
　　谨案国语此文但及太保太师不及太傅或徇农之事太不与非无其职也太保太师次司徒葢亦次徇农之先后非序官也
　　春秋公羊传诸公者何天子三公天子三公者何天子之相也天子之相何以三自陜而东者周公主之自陕而西者召公主之一相处乎内是言三公为二伯也
　　汉书百官公卿表周官太师太傅太保是为三公盖参天子坐而议政无不总统故不以一职为官名又立三少为之副少师少傅少保是为孤卿记曰三公无官言有其人然后充之舜之于尧伊尹于汤周公召公于周是也
　　通典武王时太公成王时周公毕公为太师成王时毕公为太傅召公为太保
　　谨案蔡氏沈谓周公方条治事之官未及师保之职所谓未及者郑重而未及言之也然考诗大明维师尚父毛传云师太师史记齐世家书太誓注并称文王立太公望为太师周公为太傅又谓周武王时太公为太师成王时周公为太傅召公为太保仪礼逸礼太公为太师周公为太傅召公为太保史记周本纪成王即位周公毕公并为太傅书頋命孔传云太保毕毛称公则三公矣冡宰第一召公领之司马第四毕公领之司空第六毛公领之则是阅文武成康之世三公不特具其职且并未尝阙其人周公作周礼时似不应不及三公也然而周官载公孤于六卿之前周礼则不之及者周官叙官之书故必首三公也周礼列六官之职三公无専职故不能不阙如也诗长发降于卿士实维阿衡正义云三公兼卿士诗常武太师皇父正义云三公兼卿士之官竹书纪年殷王即居亳其卿士伊尹然则三公类兼六卿六卿之职何莫非三公之职耶六卿之职具而三公之职亦具矣大司徒叙官曰乡老二乡则公一人此三公之兼职也职无可名故公孤不列于六卿之前职有可名故三公并系于司徒之属此周公著作之体也
　　礼记文王世子凡三王教世子必以礼乐立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审谕之太傅在前少傅在后入则有保出则有师
　　汉书贾谊列传成王防召公为太保周公为太傅太公为太师保保其身体傅傅之徳义师道之教训此三公之职也于是为置三少皆上大夫也曰少师少傅少保是与太子晏者也
　　谨案文王世子所引记曰虞夏商周有师保有疑丞设四辅説者曰天子必有四邻作记者取以成世子之记考尚书大曰天子必有四邻前曰疑后曰丞左曰辅右曰弼大戴礼曰应而不穷者谓之道辅善而相义者谓之充絜亷而切直者谓之弼问强计者谓之丞注道或谓之疑充或谓之辅是所谓四辅也然贾谊所称三公三少即今周官所载非别为东宫官属故后汉翟酺亦云昔成王之政周公在前召公在后毕公在左史佚在右四子挟而维之目见正容耳闻正言一日即位天下旷然言其法度素定也盖王之师保疑丞即世子之师保疑丞而非别设其官以教之也若大戴所记谓周公在前太公在左召公在右史佚在后而翟酺云云语各不同则闻各异耳
　　周礼地官师氏中大夫一人上士二人掌以媺诏王以三徳教国子【郑康成注国子公卿大臣之子弟师氏教之而世子亦齿焉】保氏下大夫一人中士二人【注书序曰周公为师召公为保相成王为左右圣贤兼此官也】掌养国子以道乃教之六艺
　　谨案文王世子所载以太傅少傅为重而师保则附言贾谊所述直以太保太傅太师属之召公周公太公而以为太保太傅太师为三公以三少为上大夫皆与此文逈异盖周礼至汉武帝时始出文王世子及贾谊疏皆在其前故传闻异词核实而论师氏似専掌教授【如今之内廷教读】保氏似兼掌调防【如今之谙逹】太保太传太师少保少傅少师则统领其事【如今之縂师傅】其官有尊卑任有専司兼摄而所职则大畧相同互相出入故诸儒所记各举其一端似相迕而实相足康成保氏注引书序周公为师召公为保相成王为左右圣贤兼此官昔人谓太师太保康成误以师氏保氏当之今考经典释文君奭序保太保也师太师也马云保氏师氏皆大夫官则康成保氏注乃本马融君奭注也师氏保氏不得当太保太师故书牧誓亚旅师氏次在司徒司马司空之后孔安国传云师氏大夫官頋命师氏虎臣次在太保奭芮伯彤伯毕公卫侯毛公之后孔安国亦云大夫官是也中大夫之与三公康成何至混而为一盖康成原不以师氏为太师保氏为太保特谓周公为太师亦兼师氏之职召公为太保亦兼保氏之职以相成王也成王冲龄践防尚不得阙国子之教故三公复充师氏保氏之任保氏注明云兼此官既云兼此官则非即此官明矣郑注未尝合而为一也
　　秦
　　章如愚山堂考索秦制阙三师之位
　　通典太子师保二傅殷周已有逮乎列国秦亦有之
　　谨案秦之太子师傅见于史记商君列传然秦使太子扶苏北监防恬兵于上郡而以赵髙傅公子胡亥教之决狱然则所谓太子师傅者其失职也乆矣又孔丛子载陈胜以孔鲋为太师盖沿用古制偶立斯名非秦有是官故不着焉
　　汉
　　汉书百官公卿表太傅髙后元年初置金印紫绶后省八年复置后省元夀二年复置位在三公上太师太保皆元始元年置金印紫绶太师位在太傅上太保次太傅
　　谨案汉志太傅位在三公上考汉纪永光三年太傅韦元成为御史大夫御史大夫位在太傅下以太傅为御史大夫在当时并非左迁岂以太傅位虽尊而御史大夫职特重欤又汉纪武帝纪载元狩五年太子太傅严青翟为丞相太傅止为御史大夫而太子太傅乃为丞相然则当时虽设师而迁除他官不甚拘拘于太少之秩次也
　　汉纪平帝纪大司徒孔光为太傅左将军甄丰为少傅元始元年太傅孔光为太师车骑将军王舜为太保大司空左将军甄豊为少傅
　　宋书百官志太师汉初不置平帝始复置太师官而孔光居焉东京又废献帝初复置后又废太傅汉髙后元年初用王陵太保平常元始元年始用王舜后汉不置
　　谨案荀悦汉纪髙祖纪有太保叔孙通固谏之文然则髙祖时已有太保而汉书百官公卿表谓元始元年始置宋书百官志谓平帝元始元年始用王舜与汉纪异
　　汉书孔光列传为帝太傅位四辅马公列传四辅为国维纲
　　谨案汉又置少傅甄豊为少傅与太师太傅太保并为四辅然百官表不载盖王莽更制所立非定制也
</div>
    <div class="pagination">
<a href="钦定历代职官表_page98.html">上一页</a><span>...</span><a href="钦定历代职官表_page94.html">94</a><a href="钦定历代职官表_page95.html">95</a><a href="钦定历代职官表_page96.html">96</a><a href="钦定历代职官表_page97.html">97</a><a href="钦定历代职官表_page98.html">98</a><span class="current-page">99</span><a href="钦定历代职官表_page100.html">100</a><a href="钦定历代职官表_page101.html">101</a><a href="钦定历代职官表_page102.html">102</a><a href="钦定历代职官表_page103.html">103</a><a href="钦定历代职官表_page104.html">104</a><span>...</span><a href="钦定历代职官表_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
