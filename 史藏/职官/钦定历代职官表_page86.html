<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 86 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 86 页/共 108 页</h1>
    <div class="content">









　　总兵副将
　　国朝官制
　　总兵官【正二品】直马兰镇泰宁镇宣化镇天津镇正定镇各一人山东兖州镇登州镇各一人山西太原镇大同镇各一人河南河北镇南阳镇各一人江南崇明镇狼山镇夀春镇各一人江西南昌镇南贑镇各一人福建金门镇海坛镇南澳镇台湾镇福宁镇汀州镇建宁镇漳州镇各一人浙江黄岩镇定海镇温州镇处州镇衢州镇各一人湖广防阳镇宜昌镇镇筸镇永州镇各一人四川川北镇重庆镇建昌镇松潘镇各一人陜西延绥镇与汉镇河州镇各一人甘肃西宁镇宁夏镇凉州镇巴里坤镇各一人广东左翼镇右翼镇碣石镇潮州镇髙州镇琼州镇各一人广西左江镇右江镇各一人云南临元镇开化镇腾越镇鹤丽镇昭通镇普洱镇各一人贵州安笼镇古州镇镇逺镇威宁镇各一人各掌其镇之军政统辖本标官兵及分防各营协将弁而受成于提督马兰镇驻遵化州之马兰闗本标左右二营同城一营分防三营泰宁镇驻易州之梁各庄本标左右二营分防九营宣化镇驻宣化府本标中左右三营同城一营分防二协二十有四营天津镇驻天津府本标左右二营同城一营分防二十有二营正定镇驻正定府本标左右二营同城一营分防十有一营兖州镇驻兖州府本标左右二营分防二协十营登州镇驻登州府本标左右前三营分防二协九营太原镇驻平阳府本标左右二营同城一营分防一协十有一营大同镇驻大同府本标中左右前四营分防一协三十有一营河北镇驻懐庆府本标左右二营分防七营南阳镇南阳府本标左右二营分防七营崇明镇驻崇明县本标中左右竒兵四营狼山镇驻通州本标中左右三营分防五营夀春镇驻夀州本标中左右三营分防四营南昌镇驻南昌府本标前后二营同城二营分防十有一营南贑镇驻贑州府本标中左右三营同城一营分防十有二营金门镇驻同安县本标左右二营海坛镇驻福清县之海坛汛本标左右二营南澳镇驻广东潮州府之南澳兼属两广总督及广东提督节制本标左右二营台湾镇驻台湾府本标中左右三营同城一营分防三协三营福宁镇驻福宁府本标中左右三营分防三营汀州镇驻汀州府本标中左右三营分防一营建宁镇驻建宁府本标中左右三营分防一协一营漳州镇驻漳州府本标中左右三营分防七营同城一营黄岩镇驻黄岩县本标中左右三营同城一营分防一协一营定海镇驻定海县本标中左右三营同城一营分防一协二营温州镇驻温州府本标中左右三营同城一营分防三协三营处州镇驻处州府本标中左右三营分防一协一营衢州镇驻衢州府本标中左右三营同城一营分防三协三营防阳镇驻谷城县本标中左右三营同城一营分防一协三营宜昌镇驻宜昌府本标中左前后四营分防一协三营镇筸镇驻辰州府之镇筸五寨司城本标中左右前四营分防二协二营永州镇驻永州府本标中左右三营分防三营川北镇驻保宁府本标中左右三营分防三营重庆镇驻重庆府本标中左右三营分防一协五营建昌镇驻宁逺府本标中左右三营分防十营松潘镇驻松潘衞本标中左右三营分防一协七营延绥镇驻榆林府本标中左右三营分防三协二十六营同城一营兴汉镇驻兴汉州本标中左右三营同城一营分防一协九营河州镇河州本标左右二营分防一协十有二营西宁镇驻西宁府本标中左右前后五营同城一营分防一协十有二营宁夏镇驻宁夏府本标左右前后四营同城一营分防二协十有一营凉州镇驻凉州府本标中左右前后五营同城一营分防一协十有九营肃州镇驻肃州府本标中左右三营同城一营分防二协十有六营巴里坤镇驻巴里坤城本标中左右三营分防一协三营左翼镇驻东莞县之虎门寨本标中左右三营分防三协四营右翼镇驻英徳县本标中左右三营分防二协二营碣石镇驻惠州府之碣石衞本标中左右三营分防一营潮州镇驻防胜所本标中左右三营同城一营分防一协四营高州镇驻高州府本标左右二营分防三协八营琼州镇驻琼州府本标左右二营分防六营广东又有南澳镇兼属浙闽总督及福建水师提督节制本标左右二营分防一协二营左江镇驻南宁府本标中左右三营同城一营分防三协五营右江镇驻泗城府本标中左右三营分防一协三营临元镇驻临安府本标中左右三营分防二营开化镇驻开化府本标中左右三营分防一协一营腾越镇驻腾越州本标中左右三营分防二协一营鹤鹿镇驻鹤庆府本标中左右三营分防一协一营昭通镇驻昭通府本标中左右前四营分防二营普洱镇驻普洱府本标中左右三营安龙镇驻南笼府本标中左右三营分防四营古州镇驻古州本标中左右三营分防二协四营镇逺镇驻镇逺府本标中左右三营分防二协八营威宁镇驻威宁州本标中左右二营分防二营
　　副将【従二品】直督标一人三屯协河屯协山永协河间协通州协大名协张家口协独石口协各一人山东文登协胶州协临清协沂州协各一人山西蒲州协杀虎口协各一人江南督标一人江宁城守营京口协安庆协太湖协各一人江西九江协袁州协各一人福建督标一人闽安协台湾协北路协水师协福州城守营兴化城守营延平城守营各一人浙江杭州城守营嘉兴协湖州协绍兴协象山协台州协乐清协瑞安协平阳协金华协严州协各一人湖广督标一人郧阳协黄州协施南协长沙协洞庭协永顺协辰州协靖州协沅州协永绥协衡州协寳庆协各一人四川督标将军标各一人阜和协防州协维州协各一人陜西将军标一人靖逺协庆阳协潼闗协波罗协神木协定边协汉中城守营岷洮协各一人甘肃督标一人永固协永昌协中衞协西大通协金塔寺协西安协玛纳斯协哈宻协各一人广东督标一人广州城守营肇庆城守营惠州协顺徳协香山协春江协南雄协三江口协龙门水师协罗定协黄冈协澄海协各一人广西义宁协平乐协广逺协浔州协梧州城守营新太协镇安协各一人云南督标一人曲寻协楚雄协永昌协龙陵协维西协各一人贵州清江协大定协铜仁协都匀协上江协黔西协遵义协平逺协定广协各一人
　　各掌其分地之军政以整饬行伍参将以下之在其分内者胥焉凡副将之为总督统理营务者曰督标中军副将其为驻防将军统理营务者曰将军标中军副将为河道总督漕运总督统理营务及稽核工汛催防漕船者曰河标中军副将漕标中军副将兹河标漕标副将已别具河道漕运总督篇内故不赘列
　　厯代建置
　　谨案总兵之官始于明代前此无闻焉副将之名惟见于北魏北齐而自隋以后未有置者今既以古来统军之将入提督表内因以其副贰者系之此表以志沿溯之略而厯代异同因革则详具于左云
　　三代
　　周礼夏官制军二千五百人为师师帅皆中大夫五百人为旅旅帅皆下大夫
　　谨案州长之职师田行役之事帅而致之则州长于军即为师帅也党正之职师田行役以其法治其政事则党正于军即为旅帅也然师帅旅帅之制周初已具书之牧誓有千夫长百夫长孔安国以为千夫长即师帅盖师虽二千五百人举其全数亦得称千夫长其百夫长孔氏以为卒帅而郑康成以全数凖之亦即以为旅帅也要之夏官所云周礼之正法若量时制事未必尽同齐语二千人为旅乡良人帅之呉语百人为行十行一旌十旌一将军而注引司马法曰十人之帅执铃百人之帅执铎千人之帅执鼔万人之将执大鼓其计人制将皆以什数固与周礼异矣周之师帅旅帅实统于将军其与今之总兵副将统于提督者制亦相近焉
　　秦
　　马端临文献通考秦置郡丞以佐守在边为长史掌兵马
　　谨案秦制郡守治民丞佐之尉典兵而边郡长史亦掌兵马其所以佐守者岂即其所以佐尉者与秦之行军亦有长史如司马欣为章邯长史见汉书项籍传则因事而设不为定制
　　汉
　　汉书百官公卿表郡有丞边郡又有长史掌兵马秩皆六百石○郡尉典武职甲卒有丞秩六百石谨案钱文子曰汉边郡太守置长史一人丞一人治兵民当兵行长史知郡长史与丞不并置惟郡尉之丞佐其尉典武职甲卒者乃为一定之官也
　　汉书高帝本纪顔师古注张宴曰材官骑士常以八月太守都尉令长丞防都试课殿最
　　谨案汉郡守尉行都试之法而丞亦与焉知丞即不行长史而亦仍佐守典兵马之事者矣
　　王应麟玉海汉初军制主闲廐而名廐将主辎重而名重将将如林之师而名林将将筑城之兵而名城将弩则有弩将射则有楼烦将骑则有郎骑将谨畏则谓之慎将勇特则谓之特将车司马骑司马各效其用长队将二队将三队将各因其才谨案将兵者之称将自周以前有之而着以为官名则始见于秦汉之际应麟所列其等第者各有差次然俱特将者之専号也他如韩信撃越辅以张耳曺参攻城略地每与淮隂侯俱虽一时所授不为常秩而置帅有副亦即今副将所托始也
　　杜佑通典后汉大将军骠骑将军车骑将军衞将军其领军皆有部曲大将军营五部部校尉一人军司马一人其不置校尉部但以军司马一人其别营领属为别部司马
　　谨案后汉省郡都尉并职太守亦每郡置丞一人其当边戍者丞为长史王国之相亦如之然则都尉之丞已随尉俱废至诸将军之号虽不为统兵而设然其营部之校尉司马亦有似今之总兵副将者故并着之
　　三国
　　三国蜀志马忠列传丞相亮开府以忠为门下督王平列传迁后典军安汉将军副车骑将军呉壹住汉中
　　谨案王平以将军副呉壹镇汉中此如今总兵受提督节制之比至马忠之为开府门下督则当如今督标中军副将之比也
　　三国志甘宁列传拜折冲将军为前部督受敕出斫敌营乃酌酒与其都督潘璋列传拜偏将军领百校
　　谨案前部督下有都督此犹今总兵下之有副将而偏将军者则正如今副将之比也
　　晋
　　晋书职官志假节为都督者所置与四征镇加大将军不开府为都督者同
　　谨案晋骠骑以下及诸大将军不开府非持节都督者置司马一人若陶侃侃都督江州増置左右长史司马盖异数也其后侃既逊位以后事付右司马王愆期加督防统领文武知督防乃随时权设之号而司马亦如后汉大将军营之军司马矣又张实有太府司马韩璞胡三省曰张氏保据河西有太府司马太府少府主簿等官盖都督府为太府凉州府为少府也
　　晋书职官志武帝置南蛮校尉干防阳西戎校尉于长安南夷校尉于宁州元康中防羌校尉为凉州刺史西戎校尉为雍州刺史南蛮校尉为荆州刺史江州省南蛮校尉寻又置于江陵改南夷校尉曰镇蛮校尉安帝时于襄阳置宁蛮校尉武帝又置平越中郎将居广州
　　谨案晋防羗等校尉多领以刺史然其秩较卑司马太守亦得兼之如朱焘以辅国司马为南蛮校尉庾翼以西阳太守迁南蛮校尉领南郡太守文处茂以涪陵太守进辅国将军西夷校尉巴西梓潼二郡太守是也其官颇近今之副将故着之又晋有西蛮校尉当为益州刺史观毛寳载其子穆之朱序载其父焘所厯职皆西蛮校尉益州刺史可见此亦疑即西夷校尉之互名而志俱不及之疎矣
　　晋书王防列传遣牢之率帐下督顔延先据竹里谨案帐下督盖如今之督标中军副将也
　　宋齐梁陈
　　宋书百官志江右以来诸公领兵者置司马一人宋书明帝本纪出为使持节都督徐兖二州豫州之梁郡诸军事镇北将军徐州刺史又徙为都督雍梁南北秦四川郢州之竟陵诸军事宁蛮校尉雍州刺史持节常侍将军如故
　　谨案宋诸蛮夷校尉大约一如晋制其南蛮校尉孝建中省而防羌及西夷校尉皆不见于志至宁蛮校尉志云晋武帝置与晋志所云安帝置者亦稍不同
　　南齐书豫章王嶷列传为都督荆湘八州诸军事南蛮校尉荆湘二州刺史晋宋之际刺史多不领南蛮别以重人居之至是有二府
　　谨案齐制凡蛮夷校尉或多领以太守惟防三巴校尉后改刺史其余则犹是晋宋之旧也梁陈无所改作故不偹列
　　北魏
　　魏书穆罢列传除虎牢镇将转吐亰镇将陆俟列传拜离石镇将李恢列传拜员外散骑常侍安西将军长安镇副将李元茂列传除彭城镇副将北齐书窦泰列传神武为晋州请泰为镇城都督参谋军事韩轨列传神武镇晋州引为镇城都督仍督中军库狄盛列传为高祖亲信都督累加中军将军为豫州镇城都督步大汗萨列传为秦州镇城都督刘丰列传魏永安初除灵州镇城大都督
　　周书于谨列传太祖临夏州以为防城大都督兼夏州长史独孤信列传建明初为荆州新野镇将带新野郡守寻迁荆州防城大都督带南乡守杨寛列传父钧北道大行台恒州刺史懐朔镇将谨案魏高阳王澄以北边镇将选举弥轻奏求重镇将之选盖魏之镇将下镇大将一等镇副将又下镇将一等盖正如今之总兵副将其镇城都督当如今之副将而镇城大都督则亦总兵之比也又齐书尧雄传擒梁镇将茍元亷知南朝亦有镇将矣
　　北齐书任胄列传胄解郡为都督高祖以晋州重要留清河公岳为行台镇守以胄之
　　周书贺抜岳列传尔朱天光为使持节督二雍二岐诸军事骠骑大将军雍州刺史以岳为左大都督又以征西将军侯莫陈恱为右都督并为天光之副
　　谨案任胄为都督行台高岳侯莫陈恱为右都督副节将尔朱天光正如今总兵之属总督也
　　北齐
　　隋书百官志后齐三等诸镇置镇将副将
　　谨案齐之镇将副将盖悉仍魏制若赵郡王叡领山东兵数万监筑长城其还也部分营伍督帅监领强弱相持则其军官之差次亦大略可见矣
　　后周
　　通典后周有大都督帅都督都督
　　谨案后周改都督诸军为总管则总管为都督之任而又有大都督帅都督都督盖俱为统军之官而下于总管者正如今总兵副将俱下于提督也
　　隋
　　隋书百官志旧有兵处则刺史带诸军事以统之至是别置都尉副都尉都尉正四品领兵与郡不相知副都尉正五品
　　谨案隋炀帝定令改大都督为校尉帅都督为旅师都督为队正知周时都督之名固已微矣若郡有兵处别置都尉副都尉领之虽品秩较卑亦略与今总兵副将相仿也
　　隋书观王雄列传雄弟达拜给事黄门侍郎时吐谷浑冦边诏上柱国元楷为元帅达为司马蜀王秀列传大将军刘哙之讨西防也高祖令上开府杨武通将兵继进秀使嬖人万智光为武通行军司马
　　谨案行军司马之官始此至唐而始有员额盖即汉之军司马也
　　唐
　　新唐书百官志节度使行军司马副使各一人谨案唐之行军司马掌弼戎政居则习搜狩有役则申战守之法器械粮糒军籍赐予皆専焉本军节使有阙亦以次升授如阎巨源以胜州刺史摄振武行军司马属其帅范希朝入觐遂代为节度陆长源为宣武军行军司马汴州政事皆决断之后代董晋知留后事则其职正如今之总兵而副使正如今之副将也若节度副大使当时号为储帅藩镇之専横者每以授其子其甫除方镇而未赐旄节者亦或称副大使则非其例矣又唐制凡元帅都统俱有行军司马如郑畋为京城四面诸军行营都统以前朔方节度使唐宏夫为行军司马然兵罢则省非定制也
　　旧唐书职官志诸镇上镇将一人正六品下镇副一人正七品下中镇将一人正七品上镇副一人从七品上下镇将一人正七品下镇副一人从七品下
　　谨案唐诸镇凡上镇二十中镇九十下镇一百三十五皆为防边而设其将副秩亦较卑然原其设官则本于曺魏四镇将军之名而与北魏所称镇将者其职守略同又列镇分等差殆亦如今各镇各协之别故并着于此
　　五季
　　新五代史卢文进列传庄宗弟存矩为新州团练使统山后八军王殷列传迁灵武马步军都指挥使安重荣列传父全胜州刺史振武马步军都指挥使重荣为振武巡边指挥使
　　谨案五季时之统兵官大率为行军而设非有定员若新州团练使之统山后军以及灵武振武之都指挥使则亦有似今之镇守协镇者矣
　　宋
　　宋史职官志路分都监掌本路禁旅屯戍边防训练之政令以肃清所部
　　谨案宋建炎三年以要郡守臣带本路兵马都监武臣一员充副都监绍兴三年罢守臣兼兵职而副都监如故则各路分之都监副都监亦如今总兵副将之比也
　　章如愚山堂考索都钤辖副钤辖宋以朝官及诸司使以上充或一州或一路或两路三路亦有无都字者建炎中要郡守臣兼兵马钤辖以武臣为副改诸路都监为副钤辖绍兴中守臣罢兼兵职副钤辖改为路分都监
　　谨案宋统兵之官兴罢不常其名号亦糅杂今参考诸书知都钤辖即守臣之带兵马都监者副钤辖即各路分之副都监而守臣罢兼兵职后之设官专与兵职者葢自副钤辖改为路分都监始惟各路分之都监止一人而犹仍副都监之名不可解也
　　辽
　　辽史百官志南靣军官诸军兵马都总管府某兵马副总管同知某兵马事
　　谨案辽北靣上京路控制诸奚有诸军都虞侯司官曰都虞侯亦今总兵镇守边塞者之比附着于此
　　金
　　金史百官志诸总管府同知都总管一员从四品掌通判府事副都总管一员正五品所掌与同知同○统军司副统军一员正四品
　　谨案金诸边将正将常提控部保将轮畨巡守边境副将部将轮畨巡守边境其统辖与内地之将副同
　　元
　　元史百官志宣尉使司都元帅府同知二员副使二员都元帅府副元帅二员
　　明
　　明史职官志都指挥使司都指挥同知二人从二品都指挥佥事四人正三品
　　谨案都指挥同知为都指挥使之贰有如今之总兵则其佥事亦副将之比欤
　　明史职官志总兵官副总兵无品级无定员总镇一方者为镇守独镇一路者为分守又有提督提调巡视备御领班备倭等名凡总兵副总兵率以公侯伯都督充之其总兵挂印称将军者云南曰征南将军大同曰征西将军湖广曰平蛮将军两广曰征蛮将军宣府曰镇朔将军甘肃曰平羌将军宁夏曰征西将军交趾曰副将军【徐学聚国朝典彚作平夷副将军】延绥曰镇西将军其在蓟镇贵州湖广四川及儹运淮安者不得称将军挂印宣徳间又设山西陜西二总兵嘉靖间分设广东广西贵州湖广二总兵为四改设福建保定副总兵又添设浙江总兵万厯间又増设于临洮山海天启间増设登莱至崇祯时益纷不可纪而位权亦非复当日○镇守蓟州总兵官一人旧设隆庆二年改为总理练兵事务兼镇守驻三屯营协守副总兵三人镇守昌平总兵官一人旧设副总兵又有提督武臣嘉靖二十八年裁副总兵以提督改为镇守总兵驻昌平城听总督节制镇守辽东总兵官一人旧设驻广宁隆庆元年令冬月移驻河东辽适中之地调度防御应援海州沈阳协守副总兵一人【辽阳副总兵旧为分守嘉靖四十五年改为协守】镇守保定总兵官一人治十八年初设保定副总兵后改为参将正统九年复为分守副总兵嘉靖二十年改为镇守三十年改设镇守总兵官万厯元年令春秋两防移驻浮图峪遇有警移驻紫荆关以备入援镇守宣府总兵官一人旧设驻宣府镇城协守副总兵一人镇守大同总兵官一人旧设驻大同镇城协守副总兵一人镇守山西总兵官一人旧为副总兵嘉靖二十年改设驻宁武关防秋移驻阳方口防冬移驻偏关协守副总兵一人镇守延绥总兵官一人旧设驻镇城协守副总兵一人镇守宁夏总兵官一人旧设驻镇城协守副总兵一人镇守甘肃总兵官一人旧设驻镇城协守副总兵一人镇守陜西总兵官一人旧驻防城后移驻固原分守副总兵一人镇守四川总兵官一人隆庆五年添设驻建武所分守副总兵一人镇守云南总兵官一人旧设驻云南府镇守贵州总兵官一人旧设嘉靖三十二年加提督麻阳等处地方职衔驻铜仁府镇守广西总兵官一人旧为副总兵嘉靖四十五年改设驻桂林府镇守湖广总兵官一人旧设嘉靖十年罢十二年复设万厯八年又罢十二年仍复设驻省城镇守广东总兵官一人旧为征蛮将军两广总兵官嘉靖四十五年分设驻潮州府协守副总兵一人提督狼山副总兵一人嘉靖三十七年添设驻通州镇守江南副总兵一人旧系总兵官驻福山港后移驻镇江仪真二处嘉靖八年裁革十九年复设二十九年仍革三十二年改设副总兵驻金山衞四十三年移驻呉淞镇守浙江总兵官一人嘉靖三十四年设总理浙直海防三十五年改镇守浙直四十二年改镇守浙江旧驻定海县移驻省城镇守福建总兵官一人旧为副总兵嘉靖四十二年改设驻福宁州镇守山东总兵官一人天启中増设总督漕运总兵官一人永乐二年设总兵副总兵统领官军海运后海运罢専督漕运天顺元年又令兼理河道
　　谨案明统兵之官専制者曰总兵次曰副总兵其镇守地方者或遇事増添改革俱本部奏请定夺又如张任学崇祯时巡按河南以诸将不任撃贼上疏请易武阶帝壮之下吏兵二部及都察院议诸臣以文吏无改武职者请仍以监军御史兼总兵事帝不从命授署都督佥事为河南总兵官此一时仅见之事盖明制凡有事征伐则命总兵佩将印统兵以出既旋即上所佩将印然多充以勲戚其后由行阵出身者或以都督等官擢任兵事其劳效可纪者亦间不乏又迨其季而临阵缩朒避贼不撃甚有縻饷玩冦以邀封赏者则军实替而军政隳亦非尽由初制之未善也我
　　国家军营之制既设提督以统録旗官兵而总兵副将亦各有専阃之寄协守之责凡有
　　简授必慎择其人
　　皇上又以向之记名副将请升总兵者多由侍衞章京满州人员保送而銮仪衞之满州汉军人员又有应升总兵定额者是以所用于旗员较多乃
　　特命兵部定为限制析其额数以旗员汉人铨次补
　　用俾澄叙一归大公又
　　命各省总督及兼管提督之巡抚于汉人副将内举
　　其堪胜总兵者书其考语送部引
　　见于此见立法求才其难其慎而所以饬营伍重保
　　障之
　　盛心万古为昭矣


</div>
    <div class="pagination">
<a href="钦定历代职官表_page85.html">上一页</a><span>...</span><a href="钦定历代职官表_page81.html">81</a><a href="钦定历代职官表_page82.html">82</a><a href="钦定历代职官表_page83.html">83</a><a href="钦定历代职官表_page84.html">84</a><a href="钦定历代职官表_page85.html">85</a><span class="current-page">86</span><a href="钦定历代职官表_page87.html">87</a><a href="钦定历代职官表_page88.html">88</a><a href="钦定历代职官表_page89.html">89</a><a href="钦定历代职官表_page90.html">90</a><a href="钦定历代职官表_page91.html">91</a><span>...</span><a href="钦定历代职官表_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
