<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 90 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 90 页/共 108 页</h1>
    <div class="content">












<史部,职官类,官制之属,钦定历代职官表,卷六十>
　　漕运各官
　　国朝官制
　　总督漕运一人【正二品兼尚书衔从一品】
　　掌督理漕挽以足国储凡收粮起运过淮抵通皆以时稽覈催儧而总其政令驻劄淮安康熙二十二年定制粮艘过淮后总漕随运北上率所属官弁相视运道险易调度全漕察不用命者俾舳舻相接毕渡天津入
　　觐述职以重官守
　　巡视漕务四人
　　掌稽察所巡之地挑浅疏滞防程纠弊以肃漕政以给事中御史抡选
　　简充一年而代顺治初沿明制遣御史巡漕七年裁巡漕御史以粮道逐程分押雍正七年以粮船过淮抵通多有陋规分遣御史二人往淮安稽察二人往通州稽察乾隆二年定制巡漕御史四人一驻淮安巡察江南江口至山东界一驻济宁巡察山东台庄至直界一驻天津巡察至山东界一驻通州巡察至天津
　　督粮道江南二人山东河南江西浙江湖南湖北各一人【正四品】
　　掌监察兊粮督押运艘而治其政令江南江安粮道驻江宁苏松粮道驻常熟山东粮道驻徳州河南以开归道兼理及江西浙江湖北湖南粮道并驻省城每年粮船起帮督押过淮盘验毕回任料理新粮山东河南粮道每年押运抵通雍正四年令总漕于江苏二粮道内毎年委一人亲押过山东入牐俟江南粮船尽数过淮即回本任乾隆四十八年定各省粮道俱押本省粮船抵临清盘验方囘本任惟山东粮道上下儧运俟总漕押送尾帮抵临清然后囘任
　　谨案明时十三省各以布政司叅议督粮
　　国朝亦沿明制各省并设督粮道以司仓储江南山东河南江西浙江两湖而外若福建陜西广东云南贵州皆有粮道甘肃有巴里坤粮道然皆非总漕所辖其职掌皆入司道表中于漕事无与也
　　管粮同知六人【正五品】通判三十三人【正六品】
　　掌监兊漕粮凡米色之美恶兊运之迟延及运军横肆苛求衙役需索奸蠧包揽搀和等皆司其禁戢之政初漕粮以府推官监兊康熙六年各府推官既裁改委同知通判山东以武定府同知济南兖州东昌泰安曹州五府通判河南以归徳卫辉懐庆三府通判江南以江宁苏州松江凤阳四府管粮同知苏州安庆宁国池州太平庐州州七府管粮通判松江镇江徐州三府粮捕通判淮安府军捕通判浙江以湖州府同知杭州嘉兴二府通判江西以南昌吉安临江三府通判湖北以武昌汉阳黄州安陆徳安荆州六府通判湖南以长沙衡州岳州三府通判
　　押运同知通判十六人【正六品】
　　掌督押粮艘管束运军禁沿途迟延侵盗搀和之弊山东一人河南一人江南七人【旧制五人乾隆元年增二人】浙江三人江西二人【旧制一人乾隆元年増一人】湖北一人【旧制四人乾隆元年裁三人】湖南一人总漕防同督抚于各省同知通判内选委抵通日仓侍郎送部引
　　见部给限单管押囘空到淮总漕察覈逾限者叅处漕标副将一人【从二品】游击一人【从三品】都司二人【正四品】守备二人【正五品】管理塘务一人千总四人【从六品】把总十人掌催防粮艘漕标副将一人所属中营都司一人守备二人左营都司一人右营游击一人管理塘务一人左右哨千总四人把总十人
　　领运守备五人卫守备九人【正五品】守御所千总十三人【从五品】千总一百八十六人【从六品】随帮効力武举每帮一人
　　漕粮领运直通州左所右所天津左所右所领运千总各一人【均领河南运】○山东济宁卫守备一人前后及前左后右漕船四帮任城一帮每帮领运千总二人徳州卫徳州左卫东平守御所东昌卫濮州所平山前帮后帮领运千总各二人临清卫山东前帮后帮【领本省运】河南前帮后帮【领河南运】蓟粮帮【运送直蓟州】毎帮领运千总二人○江南江安粮道所属兴武江淮二卫守备各一人漕船各九帮淮安卫守备一人漕船四帮大河卫守备一人漕船三帮州卫守备一人漕船三帮仪征一帮徐州卫守备一人本卫漕船一帮河南前后二帮【领河南运】安庆新安宣州建阳庐州滁州泗州七卫漕船各一帮凤阳卫守备一人本卫漕船常州一帮原凤中常州三帮长淮卫守备一人本卫漕船四帮宿州卫二帮每帮领运千总二人○浙江杭州卫漕船四帮嘉兴湖州严州二所各一帮台州温州二卫各二帮每帮领运千总二人绍兴处州二卫漕船前帮领运守备各一人千总各一人后帮领运千总各二人海宁卫金衢所领运守御千总各一人卫千总各一人○江西南昌卫漕船前帮领运守备一人千总一人后帮领运千总二人袁州贑州二卫漕船各一帮领运守备各一人千总各一人九江卫漕船二帮领运千总各二人吉安安福永新抚州建昌广信铅山饶州八所漕船各一帮领运守御千总各一人卫千总各一人○湖北武昌卫武昌左卫蕲州黄州襄阳沔阳岳州五卫荆州卫荆州左卫右卫湖南三帮领运千总各一人以上各省各帮每帮随帮効力武举一人○白粮领运江苏苏州府太仓州运白粮船共一帮松江常州二府各一帮浙江嘉兴湖州二府各一帮领运千总每帮各二人随帮効力武举各一人
　　歴代建置
　　谨案三代无漕运之事秦汉变封建为郡县始漕郡国之粟以给京师然汉时漕事皆郡县自办朝廷未尝设官以领之西汉末尝置都尉以司其防防至东汉初又罢晋初始以大司农部防漕掾其后又以都水使者督运然司农本掌仓储都水官职司水利皆非専掌漕事者自是以后至唐开元以前公私漕运皆以都水官兼掌而已自唐先天置发运使开元又置转运使于是领漕始有専职宋辽金沿唐制置发运转运漕运等使至明置漕运总督而今因之此实漕运一官之沿革也然唐开元以前之大司农都水官虽非専司漕事而其时别无统领漕运之官职掌所及未可概畧大司农已见仓侍郎表都水官已并入工部都水司职中又见河道表今互见其畧于此表焉又案漕运有资以给京师者有资以给边境及军旅者通典漕运一门二者并载但总漕一官専主于京师之挽运而军兴与边塞所需皆不与焉通典中所载如秦之转输北河隋之运粮涿郡邓艾之开渠陈项刁雍之造舟沃野虽并闗于足食实无与于上供今并不録云
　　三代【未置】
　　谨案三代之时王畿千里之外皆为侯国其于天子惟有服食器用之贡而无粟米之输将至畿内之地禹贡所谓总秸粟米则又皆民间自为运致而已故其时无司转运之官若春秋时秦输晋粟自雍及绛吴城防沟以通运道则以恤邻国之灾患与自给其师旅之费既非所以供天子之都而亦不以为经常之法也
　　秦
　　新唐书食货志杜佑言秦汉运路出浚仪十里入琵琶沟絶蔡河至陈州而合○秦汉时故漕兴成堰东达永丰仓
　　谨案漕运实始于秦主父偃言秦飞刍挽粟起于黄腄琅邪负海之郡转输北河此以海运给边塞唐志言秦时运道如此此以河运给京师然掌运之官尚未见于史也
　　汉
　　汉书卜式列传为成臯令将漕最○朱博列传为防漕都尉
　　后汉书光武帝本纪建武七年二月罢防漕都尉官
　　谨案汉初漕闗东粟以给中都官歳不过数十万石至武帝时河东守番系言漕从山东西岁百余万石至宣帝时大司农耿夀昌言故事歳漕闗东谷四百万斛以给京师葢其为数之多如此贾谊新书云今汉越两诸侯之中分而乃以庐江为之奉地虽秦之逺边过此不逺是江淮之粟当时已至京师葢其为涂之逺又如此然汉书百官表后汉百官志皆不见有専司转运之官惟防漕都尉之官见于朱博未知其所由起然第主其防防而已亦非总领漕运之事葢汉时闗东谷给中都官者皆郡国自遣人输送太仓令居京师以受之而己意秦制亦必如此葢漕畿外之粟以供天庾始于秦汉而掌运尚未有専官也
　　三国
　　郦道元水经注魏景初二年二月帝遣都督沙丘部监运谏议大夫宼兹平河岨
　　谨案魏时漕事葢亦郡国自遣官输送而朝廷遣大夫监之此即后世巡漕御史之任也
　　晋
　　晋书职官志大司农统襄国都水长东西南北部防漕掾
　　宋书百官志晋武帝置都水使者懐帝永嘉六年刘聪入洛阳都水使者爰濬先出督运得免然则武帝置职使掌运矣
　　谨案秦有治粟内史掌谷货汉改为大司农其属有太仓令受郡国漕谷葢若今仓场侍郎受漕粟而转运则非其所掌也晋初大司农统防漕掾始以受粟之官兼职运粟之事矣汉置都水使者以主水利至晋时以都水使者督运则又以河渠之官兼司转漕之务矣哀帝以司农并入都水后虽复置司农而不复领漕务第以都水官兼掌自此以后宋之都水使者兼掌舟航及运部梁之大舟卿兼主舟航河隄隋唐之都水监兼领舟檝河梁二署皆与晋时职掌无异至唐先天时置发运使开元时置转运使于是舟檝署废而都水监始于漕务无与矣
　　水经注晋泰始三年五月武帝遣监运太中大夫赵国都匠中郎将河东乐世修治河滩
　　晋书孝武帝本纪太元六年置督运御史官谨案魏时有监运谏议大夫晋泰始时有监运太中大夫是魏晋时常以大夫监运孝武置督运御史即监运大夫之职后世以御史巡漕实昉于此
　　宋齐梁陈
　　宋书百官志都水使者一人掌舟航及运部谨案宋以都水使者掌运部齐梁以后及北朝皆因之其职葢兼有今河道漕运二总督之任表亦互见焉
　　北魏
　　杜佑通典魏三门都将薛钦上言计京西水次汾华二州恒农河北河东平阳等郡年常绵绢及赀麻皆折公物雇牛车送京道险人弊费公损私畧计华州一车官酧绢八匹三丈九尺别有私人雇价布八十匹河东一车官酧绢五匹二丈别有私人雇价绢五十匹自余州郡虽未练多少推之逺近应不减此今求车取雇绢三匹市材造船不劳采斫计船一艘举十三车车取三匹合有三十九匹雇作手并匠及船上杂具食直足以成船计一船賸绢七十八匹布七百八十匹又租车一乗官格二十斛成载私人雇价逺者五斗布一匹近者一石布一匹准其私费一车有布逺者八十匹近者四十匹造船一艘计举七百石准其雇价应有千四百匹今取布三百匹造船一艘并船上覆理杂事计一船有賸布千一百匹又其造船之处皆湏锯材人功并削船茹依功多少即给当州郡兵不假更召汾州有租佣调之处去汾不过百里华州去河不满六十并令计程依旧酧价车送船所船之所运惟达雷陂其陆路从雷陂至仓门调一军雇绢一匹租一车布五匹则于公私为便尚书度支郎中朱元旭计称今较薛钦之説验迹未彰而指况甚善所云以船代车是防之长者若以门兵造车便为阙彼防城无容全依宜令取雇车之物市材就作及仓库所须悉以营办七月之始十月初旬令州郡纲典各受租调于所在然后付之十车之牛留车士四人佐其守防粟帛上船之日随运至京将共监慎如有耗损同其陪征河中缺失専归运司输京之时令其即纳不得杂合违失常体必使量上数下谨其受入自余一如其例计砥柱之艰号为天险迅惊千里未易其功然既陈便利无容輙抑若效充其説则附例酧庸如其不验征填所损今始开剏不可悬生减折且依请营立一年之后须知赢费歳遣御史校其虚实脱有乖越别更量裁尚书崔林按钦所列实允事宜郎中之计备尽公理但舟檝所通逺近必至茍利公私不宜只在前件昔人乃逺通褒斜利闗中之漕南达交广以增京洛之饶况乃漳洹夷路河济平流而不均彼省烦同兹巨益请诸通水之处皆宜率同此式纵复五百三百里车运水次计较利饶犹为不少其钦所列州郡如请兴造东路诸州皆先通水运今年租调悉用舟檝若船有所缺且赁假充事比之僦车交代息耗其先未通流宜遣检行闲月修葺使理有可通必无防滞如此则发召匪多为益实广一尔暂劳乆安永逸诏从之而未能尽行也
　　北齐
　　隋书食货志齐租入台者五百里内输粟五百里外输米
　　后周
　　唐六典周司水中大夫一人
　　谨案后周之司水即魏齐之都水使者也后魏齐周掌运之官皆不见子史然前此则晋以都水使者督运同时南朝则宋之都水使者掌舟航运部当时官制相沿其职掌谅当不异又北史魏刁廱为薄骨律镇将于河水之次造舟水运更以魏薛钦朱元旭之所言者观之是当时租调有镇将之处则镇将主其输将无镇将之处则州郡职其纲运而都水官居京师以领之也
　　隋
　　通典隋开皇二年废都水台入司农十三年复置仁夀元年改台为监更名使者亦为监炀帝又改为使者寻又为监加置少监又改监及少监为令领舟檝河渠二署
　　谨案隋都水监所领之舟檝署即主水运之官也晋尝并司农入都水隋初又尝并都水入司农葢仓储与漕挽之事本相闗通故或以漕挽之职兼仓储或以仓储之官兼漕挽也
　　唐六典隋潼闗渭南皆有仓以转运之各有监官谨案隋黎阳洛口诸仓监官如今仓监督已见仓场侍郎表惟潼闗渭南监官兼司转运则如今之押运官也
　　唐
　　旧唐书职官志都水监总河渠舟檝二署之官属舟檝署令一人丞二人掌公私漕运之事
　　新唐书百官志都水监舟檝署有令一人掌舟檝运漕漕正二人府三人史六人监漕一人漕史二人典事六人掌固八人上元二年署丞二人掌漕运隠失开元二十六年署废
　　旧唐书食货志开元二十二年以裴耀卿为黄门侍郎同中书门下平章事充江淮河南都转运使以郑州刺史崔希逸河南少尹萧炅为副天宝三载杨钊以殿中侍御史为水陆运使肃宗初第五琦请以江淮分置租庸使市轻货以救军食遂拜监察御史为之使乾元元年加度支郎中寻兼中丞为盐铁使宝应元年以侍御史穆宁为河南道转运租庸盐鐡使寻加户部员外迁鄂州刺史以总东南贡赋是时朝议以宼盗未戢闗东漕运宜有倚办遂以通州刺史刘晏为户部侍郎京兆尹度支盐鐡转运使盐鐡兼转运自晏始也晏始以盐利为漕佣自江淮至渭桥率十万斛佣七千缗补纲吏督之不发丁男不劳郡县葢自古未之有也自此嵗运米数千万石自淮北列置巡院捜择能吏以主之广徳二年复以第五琦専判度支铸钱盐鐡事而晏以检校户部尚书为河南尹及江淮已来转运使永泰二年晏为东道转运常平铸钱盐鐡使琦为闗内河东剑南三川转运常平铸钱盐铁使贞元元年元琇以御史大夫为盐鐡水陆运使八年诏东南两税财赋自河南江淮岭南东道至于渭桥以户部侍郎张滂主之河东剑南山南西道以户部尚书度支使班宏主之顺宗即位以杜佑判盐鐡转运使理于扬州大中五年二月以户部侍郎裴休为盐鐡转运使明年八月以本官平章事依前判使始者漕米岁四十万斛其能至渭仓者十不三四漕吏狡蠧败溺百端官舟之沈多者嵗至七十余只縁河奸犯大紊晏法休使寮属按之委河次县令董之自江津达渭以四十万斛之佣计缗二十八万悉使归诸漕吏巡院胥吏无得侵牟由是三嵗漕米至渭滨积一百二十万斛无升合沈弃焉
　　新唐书李杰列传先天中进陜州刺史水陆发运使置使自杰始韦坚列传擢为陜郡太守水陆运使
　　新唐书食货志开元初河南尹李杰为水陆运使运米嵗二百五十万石二十五年崔希逸为河南陜运使嵗运百八十万石二十九年陜郡太守李齐物凿砥柱为门以通漕
　　旧唐书徳宗本纪大厯十四年以杜亚为陜州长史充转运使建中二年以姚明为陜州长史本州防御陆运使贞元元年以李泌为陜州长史陜虢都防御观察陆运使十四年以崔宗为陜州大都督府长史陜虢观察水陆转运使十六年以河南少尹张式为河南尹水陆转运使
　　谨案唐初以都水监领舟檝署主公私漕运至先天中置水陆发运使开元中置都转运使于是舟檝署废而都水官始不领漕事矣水陆发运使后又曰水陆运使又曰水陆转运使或但曰陆运使葢唐时江淮民送租庸者皆输于东都由东都陆运至陜又由陜水运至京师所谓水陆运使者掌自东都至京师水陆之转运也其但曰陆运使则以水运之事并于诸道转运使而此但掌其陆运也至元和六年而陜州刺史不带运使则又以水陆运事并归于诸道转运使也故宣宗时韩休为转运使以平河县令董漕事自江达渭则河渭漕事皆转运使主之矣大约唐之发运使转运使皆为今总漕之职然发运使専司东都至京师转运之事都转运使则总司诸道而又兼掌盐鐡及货财出入之柄又兼今盐漕察院仓场侍郎之职也
　　旧唐书敬宗本纪长庆四年五月东都江陵监大转运留后并改为知院官从其使王涯请也司马光资治通鉴广明元年二月髙骈奏改子院为发运使胡三省注宋朝江淮发运使本此谨案唐自开元以后以转运使总各道租庸盐鐡之转输以巡院留后分司之即今各省粮道之职任也广明时髙骈奏改子院为发运使至五代及宋盐铁转运使变而为三司使而江淮六路之财赋但以发运使専主之矣
　　新唐书食货志故事州县官充纲送轻货四万书上考开成初为长定纲州择清强官送两税至十万迁一官往来十年者授县令江淮钱积河隂转输嵗费十七万余缗行纲多以盗抵死判度支王彦威置县逓羣畜万三千三百乗使路傍民养以取佣日役一驿省费甚博而宰相亦以长定纲命官不以材江淮大州岁授官者十余人乃罢长定纲送五万者书上考七万者减一选五十万减三选而已及户部侍即裴休为使以河濒县令董漕事自江达渭运米四十万石居三嵗米至渭桥百二十万石
　　谨案唐两税皆民自输送而州县遣官督之通鉴所载卢承庆为司列太常伯考一督运官遭风失米者是也贞元时转运盐鐡使尝奏诸院自差纲般运然其后又以州县官充纲如故开元初州县官充纲送两税往来十年者授县令则纲运官皆以簿尉充之与
　　五季
　　五代史张延朗列传梁兴置租庸使领天下钱谷废户部度支盐鐡之官庄宗灭梁因而不改明宗入立废其使以大臣一人判户部度支盐鐡号曰判三司诏以延朗充三司使
　　谨案唐时盐鐡转运使司盐鐡租庸之转输而兼掌财货出纳之柄梁改置租庸使后唐又置三司使而犹仍唐制以盐鐡转运合为一司则尚领漕务也至宋而三司使盐鐡一司不带转运但以粮料案兼掌御河漕运发运案兼掌汴河广济蔡河漕运则于邦计详而于漕务畧矣
　　宋
　　宋史职官志发运使副判官掌漕淮浙江湖六路储廪以输中都绍兴二年用臣僚言省罢以其职事分委漕臣八年再置经制发运使以徽猷阁待制程迈充迈上疏以租庸常平盐鐡鼓铸各分于诸司而总于户部发运使无所用之固辞不行九年遂废发运使以户部侍郎梁汝嘉为经制使检察中外失陷钱物与催未到纲运为职未防复以臣僚言分其责于诸路监司乾道六年复置以户部侍郎史正志为两浙京湖淮广福建等路都大发运使是冬以奏课诞谩贬并废其职○都转运使转运使副使判官掌经度一路财赋而察其登耗有无以足上供及郡县之费熙宁初诏河东河北陜西三路漕臣许乗传赴阙留毋过浃日既又诏三路漕臣自辟属各二员以京朝官曽厯知县者为之元祐初司马光请漕臣除三路外毋得过二员其属官溢员亦省之绍圣中诏淮浙江湖六路上供米计其近逺分三限自季冬至明年八月以次输足大观中陜西漕臣以四员为额政和中又诏陜西以三员熙泰两路各二员宣和初又诏陜西以都漕两员总治于长安而漕臣三员分领六路中兴后置官掌一路财赋之入或别置随军转运使一员或诸路事体当合一则置都转运使以总之【江东西路分置三帅置都转运使一员张公济为两浙荆湖广南福建都运赵开为四川都运】随军及都运废置不常而正使不废若副使若判官皆随资之浅深称焉○食货志太平兴国八年择强干之臣在京分掌水陆发运使雍熙四年并水陆路运为一司端拱元年罢京师水陆运使以其事分排岸司及下缷司大中祥符初江南淮南两浙荆湖路租籴于真楚泗州置仓受纳分调舟船泝流入汴以逹京师置运使领之陜西诸州菽粟自黄河三门沿流入汴以达京师亦置运使领之粟帛自广济河而至京师者京东之十七州由石塘恵民河而至京师者陈颍许蔡光夀六州皆有京朝官廷臣督之河北卫州东北有御河达干宁军其运物亦廷臣主之马端临文献通考东莱吕氏曰国初未尝有监司之目其始除转运使只因军兴専主粮饷班师即停罢太祖开宝五年命二防政事薛居正吕余庆兼领提举诸州水陆转运使明年薛居正沈义伦拜相复以二相兼提举水陆漕运事累朝以武臣为帅守而兼漕事或以文臣任帅守兼漕
　　谨案宋于各路置转运使以司一路之赋入而江南淮南两浙荆湖六路又置运使以总领其事葢本唐时之子院留后以盐铁转运副使充之广明时髙骈奏改为运使至宋而盐铁转运使变置三司使而江淮沿唐制置运使以总盐漕茶务实即唐时转运之职也然宋之转运使其初置本専以督粮饷而其后于一路之事无所不统边防盗贼刑狱按亷之任皆总之葢其称虽曰漕帅而实则为今日藩司之任矣其职掌已详司道表中今仍互见于此焉
　　宋史食货志初荆湖江浙淮南诸州择部民髙赀者部送上供物舟人侵盗官物民破产不能偿乃诏牙吏部送勿复扰民○熙宁七年十二月诏濬广济河増置漕舟其后河成岁漕京东谷六十万石东南诸路上供杂物旧陆运者増舟水运押汴河江南荆湖纲运七分差三班使臣三分军大将殿侍○政和七年立东南六路州军知州通判装上供量斛任满赏格自一万石至四十万石升名减年有差○宣和二年诏六路米麦纲运依法募官先募未到部小使臣及非泛补授挍尉以上未许防部人并进纳人管押淮南以五运两淮及江东二千里内以四运江东二千里外及江西三运湖南北二运各欠不及五厘依格推赏外仍许在外指射合入差遣一次召募土人并罢
　　辽
　　辽史百官志转运司职名总目某转运使某转运副使同知某转运使某转运判官○山西路转运使司转运判官司杨晳兴宗重熙二十年为山西转运使○奉圣州转运使司圣宗开泰三年置○蔚州转运使司应州转运使司朔州转运使司保州转运使司并开泰三年置○西山转运使圣宗太平三年见西山转运使郎元化
　　金
　　金史百官志都转运司使正三品掌税赋钱谷仓库出纳权衡度量之制同知从四品副使正五品都勾判官从六品纪纲众物分判勾案惟南京勾判兼上林署丞户籍判官二员从六品旧止一员承安四年増置一员不许别差専管拘收征尅等事支度判官三员从六品掌勾判分判支度案事盐铁判官一员从六品都孔目官二员勾稽文牍知法二员从八品【都勾案户籍案盐铁案支度案开折案司吏女直八人汉人九十人抄事一人译史三人通事一人押逓五十人监运诸物公使八十人惟中都路置都转运司余置转运司省户度判官各一员南京西京北京辽东山东西路河北东路则置女直知法汉知法各一员山东东路河东南路北路河北西路陜西东路西路则置汉知法一员余官皆同中都置女直司司吏辽东路十人西京北京山东西路各五人余路皆四人译史辽东路三人余各二人通事各一人汉人司司吏课额一百八十万贯以上者五十人百五十万贯以上四十五人百二十万贯以上四十人九十万贯以上三十五人六十万贯以上三十人三十万贯以上二十五人不及三十万贯二十人公使人各七十人押逓南京山东东西路河东南路河北西路各五十人西京河东北路河北东路各四十人余路各三十人】○泰和八年十一月省议以转运使权轻州县不畏不能规措钱谷遂诏中都都转运依旧専管钱谷事自余诸路按察使并兼转运使副使兼同知签按察并兼转运副添按察判官一员为从六品中都西京路按察司官止兼西京路转运司事辽东转运使兼按察副使同知转运使兼签按察司使转运副使兼按察判官谨案金于诸路设转运使而于京师设都转运使以总之都转运使又主仓库之出纳及支度盐铁之政实即唐盐铁转运使之职但唐时皆以宰相或他官充使而金则别置一官耳
　　金史百官志漕运司提举一员正五品景州刺史兼领掌河仓漕运之事同提举一员正六品勾当官从八品掌催督起运纲船【司吏六人分掌课使起运两科各设孔目官前后行各一人公使八十一人押纲官七十六人】景州依此置肇州以提举兼本州同知同提举兼州判
　　谨案金都于燕京师有都转运使又于景州置漕运司提举犹唐置诸道转运使而又于陜虢置运使也金漕运司提举秩正五品然于都转运使各为一司不相统辖至元而提举司为都漕之属矣
　　金史河渠志泰和元年尚书省以景州漕运司所管六河仓岁税不下六万余石其科州县近者不下二百里官吏取贿延阻人不胜苦虽近官监之亦然遂命监察御史二员往来纠察之
　　元
　　元史百官志京畿都漕运使司秩正三品运使二员正三品同知二员正四品副使二员正五品判官二员正六品经歴一员正七品知事一员从八品提控案牍兼照磨二员掌凡漕运之事世祖中统二年立漕运所至元五年改漕运司秩五品十二年改都漕运司秩四品十九年改京畿都漕运使司秩正三品二十四年内外分立两运司而京畿都漕运司之额如旧止领在京诸仓出纳粮斛及新运粮提举司站车儧运公事省同知通判知事各一员而押纲官焉延祐六年増同知副使运判各一员其后定置官员已上正官各二员首领官四员吏属令吏二十一人译史二人回回令史二人通事一人知印二人奏差一十六人典吏二人○新运粮提举司秩正五品管站车二百五十辆都提举一员同提举二员副提举一员吏目一人司吏八人奏差十二人○通恵河运粮千户所秩正五品掌漕运之事中千户一员中副千户二员○都漕运使司秩正三品掌御河上下至直沽河西务李二寺通州等处儧运粮斛至元二十四年自京畿运司分立都漕运司于河西务置总司分司临清运使二员正三品同知二员正四品副使二员正五品运判三员正六品经厯一员从七品知事一员从八品提控案牍二员内一员兼照磨司吏三十三人通事译史各一人奏差一十六人典吏一人○荥阳等纲凡三十纲设押纲官二员计六十员秩正八品每编船三十只为一纲船九百余只运粮三百余万石船户八千余户纲官以常选正八品为之○两都陆运提举司秩正五品掌两都陆运粮斛之事至元之十六年始置运粮提举司延祐四年改今名提举二员从五品副提举一员从七品吏目一员司吏六人委差一十人海王庄七里庄魏家庄臈八庄四所各设提领一人用从九品印○海道粮运万戸府至元二十年置秩正二品掌每嵗海道运粮供给大都达噜噶齐一员万戸一员并正三品副万户四员从三品经厯一员从七品知事一员从八品照磨一员从九品镇抚二员正五品○海运千戸所秩正五品达噜噶齐一员千户二员并正五品副千户三员从五品若温台若庆元绍兴若杭州嘉兴若昆山崇明常熟江隂等处凡五所○漕运司至元二年五月京畿都漕运司添设提调官运副运判各一员九年添设海道巡防官给降正七品印信掌统领军人水手防护粮船巡防官二员相副官二员○防御海道运粮万户府至正十五年七月陞台州海道巡防千户所为防御海道运粮万户府九月置分司于平江
　　元史罗璧传至元十二年始运江南粮而河运弗便十九年因丞相巴延【满州语富也原作伯顔今改正】言初通海道漕运立运粮万户三而以璧与朱清张瑄为之薛应旂续资治通鉴元粮运仰给江南者或自浙西渉入江淮由黄河逆至中滦陆运至淇门入御河以至京师又或自利津河或开胶莱入海劳费无成巴延平宋时遣朱清张瑄等载宋库藏诸物从海道入京师二人遂言海运可通乃命总管罗璧暨瑄等造船六十艘运粮四万六千余石由海道入京然创行海洋亦逾年始至朝廷未知其利仍通旧运寻复因孟古岱【防古语有银也原作忙兀防今改正】言海运为便遂立万户府四总其事又并四府为都漕运万户府一止令清瑄二人掌之
　　元史食货志至元二十五年内外分置漕运司二其在外者于河西务置司领接运海道粮事至大四年遣官至江浙议海运事时江东宁国池饶建康等处运粮率令海船从子江逆流而上江水湍急又多石矶走沙涨浅粮船俱壊岁岁有之又湖广江西之粮运至真州始入海船船大底小亦非江中所宜于是以嘉兴松江入粮并江淮江浙财赋府岁粮办充海运海运之利至是博矣元史世祖本纪至元十九年十月由大都至中滦中滦至州设南北两漕运司命游显専领江浙行省漕运二十年八月济州新开河成立都漕运司二十二年二月增济州漕舟三十艘役夫万二千人初江淮嵗漕米百万石于京师海运十万石胶莱六十万石而济之所运三十万石水浅舟大恒不能达更以百石之舟舟用四人故夫数增多二十五年二月改济州漕运司为都漕运司并领济之南北漕京畿都漕运司惟治京畿二十六年正月海船万户府言山东宣慰司乐实所运江南米陆负至淮安易闸者七然后入海岁止二十万石若由江隂入江至直沽仓民无陆负之苦且米石省运估八贯有竒乞罢胶莱道运粮万户府而以漕事责臣当岁运三十万石诏许之二十八年正月罢江淮漕运司并于海船万户府由海道漕运
　　谨案元都于燕资海运以给京师然世祖平宋之初江淮之运尚未専由海道有中滦运道有新开河运道有胶莱运道其司漕务者有江淮都漕运使济州都漕运使胶莱万戸府其后海运通利而江淮济州漕运司及胶莱万户府皆罢其京畿都漕运使则掌自通州运至京师又分置都漕运司于河西务及临清接领海运自直沽运至通州而河南山东之漕不由于海道者亦掌焉都漕运使海运万户并为今总漕之任而京畿河西务两都漕掌诸仓以收纳漕粮又兼今仓场侍郎之职也至两都陆运提举司掌自大都运米至上都于兵部本非都漕之属以其职掌运粟故因类而附录之焉
　　明
　　明史食货志明初命武臣督海运尝建漕运使寻罢成祖以后用御史又用侍郎都御史催督郎中员外分理主事督兊其制不一景泰二年始设漕运总督于淮安与总兵防将同理漕事漕司领十二总十二万军与京操十二营军相准初宣宗令运粮总兵官巡抚侍郎歳八月赴京防议明年漕运事宜及设漕运总督则并令总督赴京至万厯十八年后始免凡岁正月总漕巡州经理淮过闸总兵驻徐邳督过洪入闸同理漕防政管押赴京攅运则有御史郎中押运则有防政监兊理刑管洪管厰管闸管泉监仓则有主事清江卫河有提举兊毕过淮过洪巡抚漕司河道各以职掌奏报○职官志总督漕运兼提督军务巡抚凤阳等处兼管河道一员太祖时尝置京畿都漕运司设漕运使永乐间设漕运总兵官以平江伯陈瑄治漕宣徳中又遣侍郎都御史少卿等官督运至景泰二年因漕运不继始命副都御史王竑总督因兼巡抚淮扬庐凤四府徐和滁三州治淮安成化八年分设巡抚总漕各一员九年复旧正徳十三年又分设十六年又复旧嘉靖三十六年以倭警添设提督军务巡抚凤阳都御史四十年归并改总督漕运兼提督军督务
　　明防典督运官员总督都御史一员总兵官一员谨案明永乐时设漕运总兵官葢仿元时海运万户府之制以武臣总漕务宣徳时或遣侍郎都御史等官督运而不常置漕务实总于总兵景泰中始设漕运总督于是总漕与总兵同司漕务而总漕之权重则总兵之任轻矣漕运总督并兼巡抚淮虽成化正徳嘉靖间皆尝分置巡抚然自嘉靖四十年归并之后至崇祯时不改故朱大典史可法皆以总督漕运兼巡抚庐凤淮等郡又明自治时置总河侍郎与总漕分理河漕其后二职亦分合不常明史职官志沿明防典之文故縂漕以兼管河道着衔葢明防典成于万厯十五年其时河漕并为一职至万厯十六年河漕又分理而职官志未之及也其详见于河道表中
　　明史职官志十三道监察御史在外巡漕儧运明防典儧运御史一员【旧用户部郎中一员三月奏差后改差御史】谨案明防典永乐十六年令沿河坝闸每三处差御史一员儧运十七年令侍郎都御史并武职大臣各一员催督粮务宣徳二年差侍郎五员都御史一员催督浙直府军民粮运四年差侍郎都御史少卿郎中等官儧运治二年议准每嵗于户部郎中员外郎主事内推选一员领敇催儧运船隆庆六年题准给儧运郎中闗防葢明时儧运或遣卿贰或遣部曺或遣御史至万厯时始定差御史而今因之
</div>
    <div class="pagination">
<a href="钦定历代职官表_page89.html">上一页</a><span>...</span><a href="钦定历代职官表_page85.html">85</a><a href="钦定历代职官表_page86.html">86</a><a href="钦定历代职官表_page87.html">87</a><a href="钦定历代职官表_page88.html">88</a><a href="钦定历代职官表_page89.html">89</a><span class="current-page">90</span><a href="钦定历代职官表_page91.html">91</a><a href="钦定历代职官表_page92.html">92</a><a href="钦定历代职官表_page93.html">93</a><a href="钦定历代职官表_page94.html">94</a><a href="钦定历代职官表_page95.html">95</a><span>...</span><a href="钦定历代职官表_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
