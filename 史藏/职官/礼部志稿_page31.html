<!DOCTYPE html>
<html>
<head>
    <meta charset="UTF-8">
    <title>礼部志稿 - 第 31 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 31 页/共 123 页</h1>
    <div class="content">　　祭祀通例
　　国初以郊庙社稷先农俱为大祀后改先农及山川帝王孔子旗纛为中祀诸神为小祀嘉靖中以朝日夕月天神地只为中祀凡郊庙社稷山川诸神皆天子亲祀国有大事则遣官祭告若先农旗纛五祀城隍京仓马祖先贤功臣太厉皆遣官致祭惟帝王陵寝及孔子庙则传制特遣各王国及有司俱有祀典而王国祀典具在仪司洪武初天下郡县皆祭三皇后罢止令有司各立坛庙祭社稷风云雷雨山川城隍孔子旗纛及厉庶人祭里社乡厉及祖父母父母并得祀灶余俱禁止
　　凡进祀册
　　旧制钦天监每岁十一月上旬具明年各祭祀日期于奉天门奏进
　　嘉靖九年更定郊礼令以九月自大报之祀为始开列具奏　十五年令以九月朔礼部尚书于奉天殿进呈钦定仪注每岁九月朔大宗伯以大报日期等日告于皇帝前期于本衙门宿鸿胪卿具请御殿及设案奉天殿中是日百官公服侍班皇帝服皮弁大宗伯具朝服自午门中道行捧祀日册立置于案皇帝就案先立定大宗伯跪奏曰嘉靖几年分大报等祀日册请敬之皇帝搢圭取而恭视讫序班举案置于华盖殿中皇帝陞座百官叩头如常礼毕
　　凡祀郊社
　　洪武五年令皇太子留宫中居守亲王戎服侍从皇太子亲王虽不陪祀一体斋戒　九年议定郊社大礼虽有三年之丧亦不敢废
　　凡致斋
　　大祀三日中祀二日降香一日传制遣官前一日沐浴更衣处于斋宫次日还宫
　　洪武三年定大祀百官先沐浴更衣本衙门宿歇次日聴誓戒毕致斋三日【今惟圜丘誓戒】宗庙社稷亦致斋三日惟不誓戒令礼部铸铜人髙一尺五寸手执牙简如大祀则书致斋三日中祀则书致斋二日于简上太常寺进置于斋所　五年令诸衙门各置斋戒牌刻文其上曰国有常宪神有鉴焉凡遇祭祀则设之
　　嘉靖三年令斋戒日文武百官随品穿吉服并青緑锦绣
　　凡服
　　大祀冕服中祀皮弁服陪祀诸臣各用本品梁冠祭服
　　凡牲四等
　　曰犊曰牛曰大牢曰少牢色尚骍或黝大祀入涤九旬中祀三旬小祀一旬
　　洪武初定神牲所设官二人牧养神牲前三月付廪牺令涤治如法　三年改立牺牲所设武职并军人专管牧养其牲房中三间以养郊祀牲左三间养宗庙牲右三间养社稷牲余屋养山川百神之牲　六年奏准郊庙牺牲已在涤者或有伤则出之死则埋之其有疾者亦养于别所待其肥腯以备小祀中祀之用若未及涤或有伤疾者归所司别用
　　景泰四年令礼部铸造牲字牢字火焙各一会同太常寺御史印记各处解到大祀牛羊
　　凡玉三等
　　曰苍璧曰黄琮曰玉惟祀天地日月则用之
　　凡帛五等
　　曰郊祀制帛曰奉先制帛曰礼先制帛曰展亲制帛曰报功制帛
　　洪武十一年议定在京大祀中祀用制帛在外王国及府州县亦用帛小祀止用牲醴
　　凡乐四等
　　天地九奏神只太嵗八奏大明太社稷帝王七奏夜明帝社稷宗庙先师六奏舞皆八佾有文有武先师舞六佾用文
　　嘉靖九年定文武舞生冠履佾数俱如旧制但圜丘服色用青纻丝方泽用黑緑纱朝日坛用赤罗夕月坛用玉色罗
　　凡礼
　　洪武七年奏准先时太常寺奏中严奏外办盥洗陞坛饮福受胙各有赞词又各坛俱设爵洗立涤爵拭爵初陞坛再拜祭酒唱赐福胙之类俱以繁渎删去又令祭祀皆免上香　八年定登坛脱舄礼今亦不行　九年定大祀拜礼迎神四拜饮福受胙四拜送神四拜共十二拜中祀饮福受胙止再拜
　　凡郊庙社稷祝版
　　嘉靖九年令议先期一日太常寺博士捧至文华殿候上亲填御名若冬至大祀则于奉天殿恭填
　　凡陪祀
　　大祀文官五品以上武官四品以上及六科都给事中皆陪内有刑丧过犯体气之人不预余祭竝同惟都给事中不预
　　嘉靖十五年令都给事中陪祀宗庙后又令一应祭祀俱陪　十七年令皇亲指挥以下千百戸等官凡郊庙等祀俱陪
　　凡祀牌
　　洪武八年置陪祭官员牙牌供事官员人等长牙牌各令县带无者不许入坛
　　郊祀
　　国初建圜丘于钟山之阳以冬至祀天建方泽于钟山之隂以夏至祀地洪武二年始奉仁祖淳皇帝配享十年春始定合祀之制即圜丘旧址为坛以屋覆之名大祀殿嵗以正月上辛日行礼时郊工未成暂就奉天殿行十二年正月乃合祀于大祀殿仍奉仁祖配享命官分献日月星辰岳镇海渎山川诸神凡一十四坛二十一年又增修坛壝于大祀殿丹墀内东西相向为日月星辰四坛又于内壝之外为坛二十亦东西相向为五岳五镇四海四渎风云雷雨山川太岁天下神只歴代帝王诸坛其日月星辰初有朝日夕月禜星之祭至是俱罢歴代帝王及太岁风云雷雨岳鎭海渎山川月将城隍诸神初俱春秋二祭至是亦停春祭惟每嵗八月中旬择日于山川坛及帝王庙祭之三十二年郊祀更奉太祖髙皇帝配享永乐十八年北京天地坛成每岁仍合祀如仪南京坛有事则遣官祭告洪熈元年奉太祖太宗同配享嘉靖九年遵初制建圜丘于大祀殿之南每岁冬至祀天以大明夜明星辰云雨风雷从祀建方泽于安定门外每岁夏至祭地以五岳五镇四海四渎陵寝诸山从祀俱止奉太祖一位配享而罢太宗之配又建泰神殿于圜丘北正殿以藏上帝太祖之主配殿以藏从位诸神之主上帝太祖主曰神版余曰神牌祭则礼部太常寺官请诣坛奉安建皇只室于方泽南以藏皇只及从位主而太祖主则以祭之前一日请诸太庙建朝日坛于朝阳门外以春分祭日无从位建夕月坛于阜城门外以秋分祭月亦以星辰从祭俱不奉配其大祀殿则以孟春上辛日行祈谷祭奉太祖太宗同配享十年又改以啓蛰日行祈谷礼于圜丘仍止奉太祖一位配享十一年建崇雩坛于圜丘坛外泰元门之东嵗旱则祭上帝以祷雨以奉太祖配享十七年秋九月诏举明堂大享礼于大内之极寳殿奉睿宗献皇帝配享冬十一月更上昊天上帝防号曰皇天上帝改泰神殿曰皇穹宇十八年春行祈谷礼于极寳殿不奉配二十四年即故大祀殿之址建大享殿而建皇干殿于大享殿北以藏神版命礼部嵗用季秋奏请择吉行大享礼已又命暂行于极寳殿隆庆元年礼部会议圜丘方泽朝日夕月嵗举四郊仍如世宗所更定而罢祈谷及明堂大享礼今并存其仪以备考云
　　合祀
　　洪武十年初定合祀仪一斋戒前期二日太常司官【今太常寺】宿于本司次日具本奏闻致斋三日次日进铜人传制谕文武官斋戒不饮酒不食葱韭薤蒜不问病不吊丧不聴乐不理刑名不与妻妾同处一传制【仪见仪制司】当日礼部官太常寺官于城隍庙发咨仍于各庙焚香三日一告庙正祭前二日用祝文酒果奉先殿告仁祖配上帝皇只祝文曰维洪武十七年嵗次甲子月日孝子皇帝某敢昭告于皇考仁祖淳皇帝兹以正月某日恭祀上帝皇只于大祀殿谨请皇考配神伏惟鉴知谨告一省牲用牛二十八羊三十三豕三十四鹿二兔十二正祭前二日太常司官奏闻明日与光禄司官省牲次日省牲毕一同复命就奏定分献官二十四员一陈设共二十七坛　正殿三坛上帝南向犊一豋一实以大羮煮肉汁不用盐酱笾十二实以形盐藳鱼枣栗榛菱芡鹿脯白饼白面造黑饼荞粉造糗饵米粉造粉餈糕豆十二实以韭葅以韭切去本末取中四寸菁葅芹葅笋葅醯醢猪肉鲊用盐酒料物调和鹿醢兔醢鱼醢脾析用牛百叶切细汤熟用盐酒造用豚胉猪肩上肉食用糯米饭羊脂蜜熬糁食用牛羊豕肉细切与粳米饭同熬簠簋各二实以黍稷稻粱玉用苍璧一帛一苍色织成郊祀制帛四字皇只南向犊一豋一笾十二豆十二簠簋各二玉用黄琮一帛一黄色郊祀制帛仁祖配位在东西向犊一豋一笾十二豆十二簠簋各二玉用苍璧一帛一苍色郊祀制帛其设酒尊六爵九篚三于东南西向祝文案一于殿西洪熈以后改奉太祖太宗并祀正殿增一坛加犊一酒尊二爵三帛篚一　丹墀四坛　大明在东西向犊一豋一笾十无糗饵粉餈下同豆十无食糁食下同簠簋各二帛一红色礼神制帛酒尊三爵三篚一　夜明在西东向犊一豋一笾十豆十簠簋各二帛一白色礼神制帛酒尊三爵三篚一　星辰一坛在东西向犊一羊三豕三豋一铏二盛和羮用肉盐酱笾豆各十簠簋各二酒盏三十帛一白色礼神制帛酒尊三爵三篚一　星辰二坛在西东向陈设同　东十坛　北岳坛犊一羊一豕一豋一铏二笾豆各十簠簋各二酒盏十帛一黑色礼神制帛酒尊三爵三篚一永乐以后北岳坛增附天寿山加酒盏十帛一　北镇坛陈设同　东岳坛陈设同帛一青色礼神制帛　东镇坛东海坛陈设并同　太岁坛陈设同帛一白色礼神制帛　帝王坛陈设同帛十六白色礼神制帛酒盏三十　山川坛陈设同帛二白色礼神制帛酒盏三十　神只坛羊五豕五铏三无大羮笾豆各八簠簋各二酒盏三十帛一白色礼神制帛酒尊三爵三篚一　四渎坛陈设与北岳同帛四黑色礼神制帛酒盏三十　西十坛　北海坛陈设与北岳同　西岳坛陈设同帛一白色礼神制帛下同　西镇坛　西海坛陈设并同　中岳坛钟山附陈设同帛二黄色礼神制帛酒盏二十　中鎭坛陈设同帛一黄色礼神制帛酒盏十　风云雷雨坛陈设同帛四白色礼神制帛酒盏三十　南岳坛陈设同帛一红色礼神制帛酒盏十南镇坛　南海坛陈设并同一正祭典仪唱乐舞生
　　就位执事官各司其事陪祀官分献官各就位导引官导引皇帝至御位内赞奏就位典仪唱燔柴【凡燔柴洪武六年令先刳净犊牛器盛置于燔罏之右驾自斋宫诣坛大和钟鸣则罏内举火候赞燔柴即以犊牛置其上燔之】瘗毛血迎神协律郎举麾奏乐乐止内赞奏四拜【百官同】典仪唱奠玉帛奏乐内赞奏陞坛至上帝前奏搢圭执事官以玉帛跪进于皇帝右奠讫奏出圭至皇只前奏搢圭执事官以玉帛跪进于皇帝左奠讫奏出圭至仁祖前奏搢圭执事官以玉帛跪进于皇帝右奠讫奏出圭复位乐止典仪唱进俎奏乐斋郎舁馔至内赞奏陞坛至上帝前奏搢圭进俎出圭至皇只前奏搢圭进俎出圭至仁祖前奏搢圭进俎出圭奏复位乐止典仪唱行初献礼奏乐内赞奏陞坛至上帝前奏搢圭执事官以爵跪进于皇帝右奏献爵出圭至皇只前奏搢圭执事官以爵跪进于皇帝左奏献爵出圭诣读祝位跪读祝乐止读祝官取祝跪于神位右读讫乐作奏俯伏兴平身【百官同】至仁祖前奏搢圭执事官以爵跪进于皇帝右奏献爵出圭复位乐止典仪唱行亚献礼奏乐内赞奏陞坛至上帝前奏搢圭执事官以爵跪进于皇帝右奏献爵出圭至皇只前奏搢圭执事官以爵跪进于皇帝左奏献爵出圭至仁祖前奏搢圭献爵出圭复位乐止典仪唱行终献礼奏乐【仪同亚献】乐止太常卿进立殿西东向唱赐福胙内赞奏诣饮福位跪搢圭光禄司官以福酒跪进奏饮福酒光禄司官以胙跪进奏受胙出圭俯伏兴平身复位奏四拜【百官同】典仪唱彻馔奏乐执事官各坛彻馔乐止典仪唱送神奏乐内赞奏四拜【百官同】乐止典仪唱读祝官捧祝进帛官捧帛掌祭官捧馔各诣燎瘗位奏乐执事官各执祝帛馔出内赞奏礼毕一分献官仪注典仪唱行初献礼赞引引分献官诣神位前搢笏执事官以帛进于分献官赞引赞献爵出笏赞引引至酒尊南北向立典仪唱行终献礼【仪同亚献】赞引引分献官复位彻馔执事官彻馔执帛馔诣燎所俱候典仪唱行一祝文维洪武某年嵗次某甲子正月某日嗣天子臣某敢昭告于昊天上帝后土皇地只时维孟春三阳开泰敬率臣僚以玉帛牺齐粢盛庶品恭祀于大祀殿备兹燎瘗皇考仁祖淳皇帝配神尚享一乐章迎神乐奏中和之曲荷防天地兮君主华夷钦承踊跃兮备筵而祭诚惶无已兮寸衷微仰瞻俯首兮惟愿来期想龙翔鳯舞兮庆云飞必昭昭穆穆兮降坛壝　奠玉帛乐奏肃和之曲天垂风露兮雨泽霑黄壤氤氲兮气化全民勤畎亩兮束帛鲜臣当设宴兮鳯来前　进俎乐奏凝和之曲庖人兮列鼎肴羞兮以成方俎兮再献愿享兮以享　初献乐奏寿和之曲武功之舞圣灵兮皇皇穆严兮金牀臣今乐舞兮景张酒行初献兮捧觞　亚献乐奏豫和之曲文德之舞载斟兮再将百碎陪祀兮具张感圣情兮无已拜手稽首兮愿享　终献乐奏凝和之曲文德之舞三献兮乐舞扬肴羞具纳兮气蔼而芳祥光朗朗兮上下方况日吉兮时良　彻馔乐奏雍和之曲粗陈菲荐兮神喜将感圣心兮何以忘民福留兮佳气昂臣拜手兮谢恩光　送神乐奏安和之曲旌幢兮云衢长龙车鳯辇兮驾飞扬遥瞻冉冉兮上下方必烝民兮永康　望燎乐奏时和之曲进罗列兮燎瘗方炬熖发兮煌煌神变化兮束帛将感至思兮无量
　　分祀
　　嘉靖九年更定分祀仪是年既分建四郊遂号祖陵山曰基运皇陵山曰翔圣孝陵钟山曰神烈显陵山曰纯德并天寿山俱从祀方泽居岳镇之次仍俱祀于地只坛十一年定朝日坛以甲丙戊庚壬间岁一亲祭夕月坛以丑辰未戌三岁一亲祭非亲祭之岁太常寺具奏遣官行礼朝日以文大臣夕月以武大臣其圜丘诸仪亦多所更定如更上皇天上帝泰号及皇穹宇请神仪皆附列焉又定看牲分献之制凡看牲旧以前月之朔大驾亲往自后文武大臣日轮一员次早复命至是令冬夏至及祈谷俱正祭前五日亲往自后遣大臣轮视如常凡分献旧用文武大臣及近侍官二十四员今圜丘方泽各用四员分献俱太常先期题请钦命而法司官例不遣又定大祀如遣官不行饮福礼太常具福胙奏进其传制后各庙焚香则嘉靖八年罢
　　圜丘
　　嘉靖十一年定一前期十日太常寺题请视牲次请命大臣三员看牲四员分献一前期五日锦衣卫备随朝驾上诣牺牲所视牲其前一日上常服告于庙内赞奏就位上就拜位内赞导上至太祖香案前奏上香上讫导至列圣香案前俱奏上香上讫奏复位奏跪奏读告辞其辞曰孝孙嗣皇帝某明日恭诣南郊视大祀牷牺谨诣祖宗列圣帝后神位前恭预告知读讫奏四拜奏礼毕及还诣庙防拜如前仪致词曰孝孙嗣皇帝某恭视大祀牷牺礼毕恭诣祖宗列圣帝后神位前谨用防拜防毕回宫是日命大臣轮视如常仪一前期四日上御奉天殿太常寺奏祭祀进铜人如常仪本寺博士捧告请太祖祝版于文华殿候上亲填御名讫捧出一前期三日上具祭服以脯醢酒果诣太庙请太祖配帝是日上诣太庙寝请主至太庙安讫典仪唱执事官各司其事内赞导上至拜位奏就位典仪唱迎神内赞导上至香案前奏跪搢圭奏上香奏出圭奏复位奏两拜典仪唱行献礼内赞导上至御案前奏搢圭奏献爵奏出圭奏诣读祝位奏跪赞读祝读祝官跪读祝曰维嘉靖某年岁次某月朔某日孝孙嗣皇帝某敢昭告于皇祖太祖髙皇帝曰兹以今月某日冬至祈祀上帝于圜丘谨请皇祖配帝侑神伏惟鉴知谨告读讫奏俯伏兴平身奏复位太常卿跪奏礼毕请还宫内赞奏两拜典仪唱读祝官捧祝诣燎位奏礼毕上请主还寝讫易服御华盖殿太常寺卿同光禄寺卿面奏省牲讫上御奉天殿百官具朝服聴受誓戒传制【仪见仪制司】一前期二日太常卿同光禄卿奏省牲如常仪【牛九北羊三豕三鹿一兔六】是日锦衣卫具神舆香亭太常官具玉帛匣及香盒各设于奉天殿次日上至奉天殿亲填祝版【版以青楮硃书之】置玉帛于匣太常卿捧安舆内上三上香行一拜三叩头礼毕锦衣卫官校舁至天坛太常卿奉安于神库一前期一日免朝锦衣卫备法驾设板舆于奉天门下正中上吉服告于庙如告视牲之仪告辞曰孝孙嗣皇帝某出宿于郊只行大报礼谨诣祖宗列圣帝后神位前恭预告知告毕上出乗舆诣南郊由西天门入至昭亨门外降舆礼部太常官导上由左门入至内壝太常卿导上至圜丘恭视坛位次至神库视笾豆至神厨视牲毕仍由左门出陞舆至斋宫分献陪祀官叩头如常仪一陈设　正二坛　上帝南向犊一苍玉一郊祀制帛十二俱青色豋一簠簋各二笾十二豆十二苍玉爵三酒尊三青漆团龙篚一祝案一配帝西向犊一奉先制帛一白色豋一簠簋各二笾十二豆十二苍玉爵三酒尊三云龙篚一从四坛俱在坛之二成　大明在东西向犊一豋一礼神制帛一赤色簠簋各二笾十豆十酒盏二十青瓷爵三酒尊三篚一　夜明在西东向陈设同礼神制帛一白色　星辰在东西向北上曰五星曰二十八宿曰周天星辰犊一羊一豕一豋一铏二实以和羮簠簋各二笾十豆十酒盏三十帛十青色一赤色一黄色一白色六黑色一青瓷爵三酒尊三篚一　云雨风雷在西东向北上陈设同帛四青色一白色一黄色一黑色一一皇穹宇请神位前期一日太常寺设香案于丹墀正中将事之夕三更一防礼部太常寺堂上官恭诣香案前尚书上香率各官行一拜三叩头礼毕太常寺官九员分诣东西配殿各请从位神牌出龛先雷师次风伯次雨师次云师次周天星辰次二十八宿次五星次夜明次大明捧至丹墀东西向立太常寺官一员诣殿中请太祖主出龛太常寺少卿一员恭捧西向立太常寺官二员请上帝神版出龛太常寺卿恭捧南向立礼部侍郎二员导引出殿先上帝次太祖次大明次夜明次五星次二十八宿次周天星辰次云师次雨师次风伯次雷师由圜丘北门入转至午陛陞坛先上帝次太祖次从位各依原序先后奉安于神座候上至大次尚书率各官致词复命叩头出祭毕太常官如前捧请礼部侍郎导引入殿以次纳于龛中奉安讫各官仍行一拜三叩头礼出一正祭是日三皷上自斋宫乗舆至外壝神路之西降舆导引官导上至神路东大次上香官同导引官捧神位官复命讫退百官排班于神路之东西以俟上具祭服出导引官导上由左櫺星门入内赞对引官导上行至内壝典仪唱乐舞生就位执事官各司其事上至御拜位内赞奏就位上就位典仪唱燔柴唱迎帝神乐作内赞奏陞坛导上至上帝金罏前奏跪奏搢圭司香官捧香跪进于上左内赞奏上香上三上香讫奏出圭导至太祖金罏前【仪同】奏复位上复位乐止内赞奏四拜【传赞百官同】典仪唱奠玉帛乐作内赞奏诣神御前导上至神御前奏搢圭捧玉帛官以玉帛跪进于上右上受玉帛内赞奏献玉帛上奠讫奏出圭导至太祖前奏搢圭奏献帛奏出圭奏复位上复位乐止典仪唱进俎乐作斋郎舁俎安讫内赞奏诣御前导上至神御前奏搢圭奏进俎奏出圭导至太祖前【仪同】奏复位上复位乐止典仪唱行初献礼乐作内赞奏诣神御前导上至神御前奏搢圭捧爵官以爵跪进于上右上受爵内赞奏献爵上献讫奏出圭奏诣读祝位导上至读祝位奏跪传赞众官皆跪乐暂止内赞赞读祝读祝官跪读祝毕乐复作奏俯伏兴平身【传赞百官同】读祝官跪进祝版上捧至御案篚内安讫【今读祝官内安】内赞导至太祖前奏搢圭捧爵官以爵跪进于上右止受爵奏献爵上献讫奏出圭奏复位上复位乐止典仪唱行亚献礼乐作【仪同初献惟不读祝】奏复位乐止典仪唱行终献礼乐作【仪同亚献】奏复位乐止太常卿进立于坛之二成东向唱赐福胙内赞奏诣饮福位导上至饮福位光禄卿捧福酒跪进于上左内赞奏跪奏搢圭奏饮福酒上饮讫光禄官捧福胙跪进于上左内赞奏受胙上受讫奏出圭俯伏兴平身奏复位上复位奏四拜【传赞百官同】典仪唱撤馔乐作执事官撤馔讫乐止典仪唱送神乐作内赞奏四拜【传赞百官同】乐止典仪唱读祝官捧祝进帛官捧帛掌祭官捧馔各恭诣泰坛上退立于拜位之东典仪唱望燎乐作内赞奏诣望燎位内赞对引官导上至望燎位燎半内赞奏礼毕乐止内赞对引官导上至大次易服如遇风雪有司设黄氊小次于圜丘下上恭就小次对越行礼其升降上香奠献俱以太常执事官代礼部太常官奉神位安于皇穹宇上还斋宫少憩驾还百官具朝服于承天门外桥南立迎驾上入诣庙叅拜如视牲还之仪致辞曰孝孙嗣皇帝某行圜丘大报礼成恭诣祖宗列圣帝后神位前谨用防拜防毕百官随至奉天殿行庆成礼一分献官仪注上行初献礼读祝讫奏俯伏兴平身赞引引分献官由东西陞诣各神位香案前赞跪赞搢笏赞上香赞献帛赞献爵赞出笏赞复位亚终献【仪同惟不上香献帛】至典仪唱望燎各分诣燎罏前燎赞礼毕一祝文维嘉靖某年嵗次某月朔某日嗣天子臣某敢昭奏于皇天上帝曰时维冬至六气资始敬遵典礼谨率臣僚恭以玉帛牺齐粢盛庶品备此禋燎只祀于上帝奉太祖开天行道肇纪立极大圣至神仁文义武俊德成功高皇帝配帝侑神尚享一乐章迎帝神中和之曲仰惟造兮于皇昊穹时当肇阳兮大礼钦崇臣惟蒲栁兮蝼蚁之衷伏承眷命兮职统羣工深懐愚昧兮恐负洪徳爰遵彛典兮勉竭微衷遥瞻天阙兮寳辇临坛臣当稽首兮只迓恩隆百辟陪列兮舞拜于前万神翊卫兮而西以东臣俯伏迎兮敬瞻帝御愿垂歆鉴兮拜徳曷穷　奠玉帛肃和之曲龙舆既降兮奉礼先爰有束帛兮暨瑶瑄臣谨上献兮进帝前仰祈听纳兮荷苍干　进俎凝和之曲肴馐珍馔兮荐上庖人列鼎兮致精防臣盍只献兮馨醴牷愿垂歆享兮民福渊初献寿和之曲礼严初献兮奉觞臣将上进兮圣皇
　　圣皇垂享兮穆穆臣拜首兮何以忘　亚献豫和之曲礼觞再举兮荐玉浆帝顔歆悦兮民福昂民生有赖兮感上苍臣惟鞠拜兮荷恩长　终献熙和之曲三献兮礼告成一念微衷兮露悃臣情景张乐舞兮声锽鋐仰瞻圣容兮俯锡恩　撤馔雍和之曲祀礼竣兮精意禋三献备兮诚已申敬撤弗迟兮肃恭寅恐多弗备兮惟洪仁　送帝神清和之曲禋事讫终兮百辟维张帝垂歆鉴兮沐泽汪洋龙车冉冉兮寳驾旋云灵风鼓舞兮瑞露清瀼洪恩浩荡兮无以为酬麤陈菲荐兮已感歆尝香气腾芳兮上彻帝座仰瞻圣造兮赐福羣方臣同率土兮载欢载感只回寳辇兮鳯啸龙翔诚惶诚恐兮仰恋弥切愿福生民兮永锡享昌　望燎时和之曲龙车寳辇兮升帝乡御馐菲帛兮奉燎方环佩铿锵兮罗坛壝炬焰特举兮气辉煌生民防福兮圣泽霑臣荷眷祐兮拜谢恩光
　　万厯三年亲祀圜丘仪正祭前六日早上帝服以亲诣南郊视牲预告于太庙前五日锦衣卫备随朝驾如常仪质明上常服御皇极殿太常寺官奏请圣驾视牲百官具吉服朝防鸣鞭讫先趋出午门外东西序立候送上由大明门正阳门西天门旧路至牺牲所南门迤西上降辇礼部尚书侍郎太常卿少卿导上至所内幄次礼部官跪奏请视牲仍同太常寺官导上至各牲房前太常卿跪奏视大祀牲遂一视毕仍导上至幄次内上少憩出礼部太常寺官仍导上陞辇驾还百官俱于承天门外序立候迎上仍诣太庙防谒前四日上御皇极殿太常寺奏祭祀前三日质明上常服乗舆诣太庙门西降舆至幄次内具祭服告请太祖配神行一献礼毕出幄次内易皮弁服回御中极殿太常寺光禄寺官奏省牲毕御皇极殿传制誓戒百官前二日早上常服以亲诣南郊大祀预告于太庙是日午后太常寺官捧苍玉帛匣香盒同神舆亭进于皇极殿内司礼监官捧帛同安设于御案之北前一日质明上从文华殿出由皇极殿左门入至御案前立太常卿捧祝版由中门进于御案上上填御名讫太常卿捧安舆中司礼监官进帛于上装匣内并苍玉安讫太常卿捧安舆中太常卿随捧香盒于香亭右跪上三上香行一拜三叩头礼毕转于东西向立锦衣卫官校入舁舆亭由中门出太常卿随诣天坛神库奉安上由殿中门出乗舆诣南郊至昭亨门西礼部尚书侍郎太常卿少卿等官行叩头礼毕分两傍侯上降舆尚书等官导上由昭亨左门入至内壝左门太常卿跪迎同导上至午陛尚书等官俱止太常卿导上至圜丘恭视坛位尚书等官俱先诣东陛前俟候上视坛位毕太常卿导上由东陛下尚书等官同导上至神库视笾豆至神厨视牲俱太常卿导入逐一奉毕礼部太常寺官导上仍由昭亨左门出陞舆至斋宫分献陪祀官朝防传防赐早饭各官叩头谢恩至午各官候防朝防仍传防赐午饭谢恩如前仪是日午后太常寺陈设如常仪至一更时分礼部尚书等官诣皇穹宇尚书上香请神侍郎二员导引太常寺官以次捧正位配位神版从位神牌诣坛奉安讫候报时上常服乗舆出至外壝神路之西降舆导驾官导上至神路东大次礼部同太常官复命毕上具祭服出由内壝左櫺星门入行大祀礼如常仪毕上至大次易常服至斋宫少憩驾还仍诣太庙防谒毕具衮冕服御皇极殿行庆成礼
　　嘉靖十七年更上皇天上帝泰号仪一前期六日以果酒脯醢告诸神于圜丘坛下用帛上具常服分献陪祀官吉服严办上至坛所内赞奏就位迎神上香分献官各上香行两拜奠献如常仪典仪唱宣告文分献陪祀官跪宣文官立宣告文曰大明嗣天子某谨移文告于大明之神夜明之神五星列宿周天星辰之神云雨风雷之神周天列职之神五岳五山之神五镇五山之神基运翊圣神烈天寿纯德五山之神四海之神四渎之神际地列职只灵天下诸神天下诸只戊戌太岁之神十月将神直日功曹之神郊坛司土之神曰朕只于来月朔旦躬率臣民上尊皇天上帝泰号仰髙九重预告于诸神众只烦为朕运尔神化昭尔灵显通朕微衷于上帝祈赐允鉴之慈享朕钦荐之号为此文告神宜悉知谨告宣讫百官俯伏兴亚献终献如常仪送神行两拜宣文官捧文进帛官捧帛各诣燎位内赞奉礼毕上还御华盖殿执事官行礼如常仪乐作上至奉天殿中立定乐止鸿胪寺官举勑案至殿中上亲取勑授辅臣辅臣立受以制词授宣制官上陞座鸣鞭行礼如常仪鸿胪寺官奏礼官奏礼毕乐作上起辅臣捧勅由中道出至奉天门发示礼部捧出开读如常仪一前期翰林院恭诣合用祭告文太常寺备持牲熟荐十二笾豆玉帛及告景神殿脯醢酒果钦定捧册表大臣二员并谕文武官陪拜国子监监生顺天府生员耆老人等俱随班行礼在朝于午门外在坛于昭亨门外序班一光期四日上御奉天殿太常寺奏斋戒如常仪百官致斋三日一先期三日太常寺光禄寺面奏省牲如常仪一先期一日鸿胪寺官设册表案于奉天殿正中内侍官设册表防舆于丹陛上设香案于册表舆前教坊司设中和乐大乐锦衣卫设卤簿大驾本日礼部率太常寺官恭诣圜丘设册表案于神御位右设上拜位于二成正中司设监设大次于圜丘神路之东陈设毕遣重臣上香奉请神御位太常寺设舆于泰神殿丹陛下奉神位陞舆导引官二员前导陞圜丘奉安设神只十一坛纸位于内壝下天神东西向地只北向俱设酒果脯醢不奠献其纸位并帛执事官俟望燎各捧分燎天神罏东地只罏西一是日戌初刻鸣钟鼓百官依朝贺礼于奉天殿丹墀序立陪祀官具祭服余官朝服上告景神殿毕具冕服御奉天殿鸿胪寺卿奏请行礼上躬捧册表奉安防舆内锦衣卫官督举舆册表舆行大乐鼓吹前导驾发文武百官随行至正阳门外骑从册表舆至圜丘壝门外原遣大臣捧请册表出舆亭置于案上至昭亨门外降辇导引官导上御大次鼓三严鸿胪寺卿奏外办又奏中严导引官导上至圜丘典仪唱乐舞生就位执事官各司其事内赞奏就位上就位典仪唱迎帝神奏乐内赞导上至香案前奏跪奏搢圭奏上香上三上香讫奏复位乐止内赞奏四拜【传赞百官同】典仪唱升册表乐作内赞奏陞坛上陞坛乐暂止奏跪【传赞众官皆跪】奏搢圭原遣大臣二员一捧册表进于上右上受册表献讫一接受于上左以付宣册表官奏出圭奏宣册表太常寺卿跪宣讫原受册表大臣复进于上上亲捧奠于帛篚乐复作奏俯伏兴平身【传赞百官同】奏复位典仪唱奠玉帛乐作内赞奏诣神御前上陞至神御前奏搢圭捧玉帛官以玉帛跪进于上右上受玉帛奠讫奏出圭奏复位乐止典仪唱进俎乐作斋郎舁馔至内赞奏诣神御前上陞至神御前奏搢圭奏进俎奏出圭奏复位乐止典仪唱行初献礼乐作内赞奏诣神御前上陞至神御前奏搢圭捧爵官以爵跪进于上右上受爵奏献爵上献讫奏出圭复位乐止典仪唱读祝乐作内赞奏诣读祝位奏跪上至读祝位跪【传赞众官皆跪】乐暂止内赞赞读祝读祝官跪读讫乐作内赞奏俯伏兴平身【传赞百官同】乐止亚献终献饮福受胙撤馔送帝神俱如常仪送神后典仪唱宣册表官捧册表进玉帛官捧玉帛读祝官捧祝掌祭官捧馔各恭诣泰坛典仪唱望燎乐作上退拜位东西向内赞奏诣望燎位燎半内赞奏礼毕乐止导引官导上至幕次易服还宫礼成诏示中外一乐章迎神中和之曲于昔洪荒之初兮混蒙五行未运兮两曜未明其中挺立兮有容无声神皇出御兮始判浊清立天立地立人兮羣物生生　升册表元和之曲帝辟隂阳兮造化张神生七政兮精华光圆覆方载兮兆物康臣敢只报兮拜荐帝曰皇　奠玉帛休和之曲帝垂听兮义若亲子职庸昧兮无由申册表荷鉴兮泰号式尊敬陈玉帛兮燕贺洪仁　进俎豫和之曲大筵开懽声如雷皇神赐享臣衷涓埃大鼎炮烹肴馐馨裁帝歆兮兆民之福臣感恩兮何如幸哉　初献寿和之曲大髙降恩鉴微情何以承臣愚端拜捧瑶觥坚寿无极并　奏祝景和之曲帝皇立命兮肇三才中分民物兮惟天徧该小臣请命用光帝陪庶永配于皇穹哉　亚献太和之曲羣生总总兮悉蒙始恩人物尽囿兮于帝仁羣生荷德兮谁识所从来于惟皇兮亿兆之祖真终献永和之曲寳宴玉几慿琼液陞乐舞防协气凝民物礽臣衷蹇塞兮报无能　彻馔咸和之曲太奏既成微诚莫倾皇德无京陶此羣生巨细帡幪刻小臣之感衷兮罔罄愚情实涵而容纳兮曲赐生成　送帝神清和之曲礼只册荐兮皇神垂享万舞毕举兮九成已行帝赐洪庥兮大我家庆金鸣玉振兮声镗镗羣僚环佩兮响玎珰神人交贺兮赞帝皇宝称泰号兮曷有穷量永固髙厚兮宰御久常微臣顿首叩首兮攸沐恩光　奉燎熈和之曲瑶简拜书兮泰号成奉扬帝前兮资离明珍币嘉肴兮与祝诚均登巨熖兮达清九垓四表兮莫不昻瞠庶类品彚兮悉庆洪名
　　方泽
　　嘉靖九年定一前期十日太常寺题请视牲次请命看牲分献大臣各四员一前期五日上诣牺牲所视牲其前一日上告庙及还防拜俱如大祀之仪告辞曰明日出视方泽大祭牲仪回还余并同大祀防毕回宫次日命大臣轮视如常仪一前期四日太常寺奏祭祀进铜人如常仪谕百官致斋三日上亲填告请太祖祝版于文华殿一前期三日上诣太庙请太祖配神以脯醢酒果行再拜一献礼祝文曰嘉靖某年嵗次某月朔某日孝孙嗣皇帝某敢昭告于太祖髙皇帝曰兹以今月日夏至恭祭皇地只于方泽谨请皇祖作主侑神伏惟鉴知谨告一前期二日太常卿同光禄卿奏省牲如常仪一前期一日太常卿诣太庙寝太祖御位至皇只室奉安上亲填祝版于文华殿【黄楮版黒书】遂告于庙告辞曰孝孙嗣皇帝某明日恭诣北郊行祭地礼谨诣祖宗列圣帝后神位前恭预告知一陈设　正二坛正位北向犊一黄璧一郊祀制帛一黄色登一簠簋各二边十二豆十二黄玉爵三尊三篚一祝案一配位西向陈设同无玉奉先制帛一白色　从四坛五岳基运山翔圣山神烈山共一坛东设西向犊一羊一豕一帛八黄一青一红一白四一登一铏一簠簋各二笾十豆十黄瓷爵三酒盏三十尊三篚一　五镇天夀山纯徳山共一坛西设东向陈设同帛七黄一青一红一白三一四海一坛东设西向陈设同帛四青一红一白一
　　一　四渎一坛西设东向陈设同帛四色一正祭是日五鼓太常卿候上御奉天门跪奏请圣驾诣地坛锦衣卫备随朝驾上常服乗舆由长安左门出入坛之西门太常官导上至具服殿易祭服出导引官导上由方泽右门入典仪唱乐舞生就位执事官各司其事内赞奏就位上就位典仪唱瘗毛血唱迎神乐作乐止内赞奏四拜【传赞百官同】典仪奠玉帛乐作内赞奏陞坛导上至皇只香案前奏跪奏搢圭司香官捧香跪进于上右内赞奏上香上三上香讫捧玉帛官以玉帛跪进于上右上受玉帛内赞奏献玉帛上奠讫奏出圭导至太祖香案前【仪同】奏复位乐止典仪唱进俎乐作斋郎舁俎安讫内赞奏陞坛导上至皇只俎匣前奏搢圭奏进俎奏出圭导上至太祖俎匣前【仪同】奏复位乐止典仪唱行初献礼乐作内赞奏陞坛导上至皇只前奏搢圭捧爵官以爵跪进于上右上受爵内赞奏献爵上献讫奏出圭奏诣读祝位奏跪【传赞众官皆跪】乐暂止内赞赞读祝读祝官跪读祝毕乐复作内赞奏俯伏兴平身【传赞百官同】导上至太祖前奏搢圭捧爵官以爵跪进于上右上受爵内赞奏献爵上献讫奏出圭奏复位乐止典仪唱行亚献礼乐作【仪同初献惟不读祝】乐止典仪唱行终献礼乐作【仪同亚献】乐止太常卿进立坛左东向唱赐福胙内赞奏诣饮福位内赞对引官导上至饮福位奏跪奏搢圭光禄卿捧福酒跪进于上右内赞奏饮福酒上饮讫光禄官捧福胙跪进于上右内赞奏受胙上受讫奏出圭奏俯伏兴平身奏复位奏四拜【传赞百官同】典仪唱彻馔乐作执事官彻馔讫乐止典仪唱送神乐作内赞奏四拜【传赞百官同】乐止典仪唱读祝官捧祝进帛官捧帛掌祭官捧馔各诣瘗位典仪唱望燎内赞奏诣望瘗位内赞对引官导上至望瘗位祝帛埋讫配帝帛燎半内赞奏礼毕导引官导上至具服殿易服太常卿捧太祖御位入安于太庙寝驾还诣庙防拜致辞曰孝孙嗣皇帝某恭诣北郊祭地礼成谨诣祖宗列圣帝后神位前恭行防拜毕还宫一分献官仪注典仪唱行初献礼读祝讫俯伏兴平身赞引引献官各诣神位前赞跪赞搢笏上香献帛献爵讫赞出笏复位典仪唱行亚献礼终献礼赞引引献官各诣神位前赞搢笏献爵出笏复位至唱望瘗赞引引献官至燎所燎半赞礼毕一祝文维嘉靖某年嵗次某月某朔某日嗣天子臣某敢昭告于皇地只曰时当夏至羣物方亨生长发育有生咸赖功徳至厚上配皇天爰遵典礼谨率臣僚以玉帛牲齐粢盛庶品奉兹瘗祀奉太祖髙皇帝配神尚享一乐章　迎神中和之曲俯瞻兮凤辇来灵风兮拂九垓川岳从兮后先百辟列兮襄陪臣拜首兮迓迎愿临享兮幸哉　奠玉帛广和之曲祀礼有严兮奉防玉帛在笥兮来前皇灵垂享兮以纳烝民率土兮乐丰年　进俎咸和之曲肴馐馨兮气芳庖人奉役兮和汤奉进兮皇只歆慰臣稽首兮敬将　初献夀和之曲酒行初献兮乐舞张齐醴明洁兮馨香愿垂享兮以歆生民安兮永康　亚献安和之曲载献兮奉觞神顔和懿兮以尝功隆厚载兮配天民感徳兮无量终献时和之曲三进兮玉露清百职奔绕兮佩环鸣
　　鳬钟鹭鼓兮韵铮鍧愿留福兮羣生　彻馔贞和之曲礼告终兮彻敢违深惟一念兮诚意微神垂博容兮聴纳恐未备兮唯慈依　送神宁和之曲礼成兮诚已伸驾还兮法从陈灵只列兮以随百辟拜兮恭寅望坤宫兮奉辞愿普福兮烝民　望瘗同送神
　　朝日坛
　　嘉靖十一年定一前期三日太常寺奏祭祀如常仪谕百官致斋二日一前期二日太常卿同光禄卿奏省牲如常仪一前期一日上亲填祝版于文华殿【红楮版硃书如遇遣官之嵗则中书官代填】遂告于庙告辞曰孝孙嗣皇帝某明日往诣朝日坛躬祭大明之神谨诣祖宗列圣帝后神位前恭预告知【遣官则否】一陈设　大明之神西向犊一羊一豕一豋一铏二簠簋各二笾十豆十玉爵三红瓷酒盏三十酒尊三红玛瑙玉一帛一红色篚一祝案一一正祭是日免朝锦衣卫备随朝驾上常服乗舆由东长安门出至坛北门入至具服殿具祭服出导引官导上由左门入典仪唱乐舞生就位执事官各司其事内赞奏就位上就拜位典仪唱迎神乐作乐止内赞奏四拜【传赞百官同】典仪唱奠玉帛乐作内赞奏陞坛导上至大明神位前奏跪奏搢圭司香官捧香跪进于上左内赞奏上香上三上香讫捧玉帛官以玉帛跪进于上右内赞奏献玉帛上受玉帛奠讫奏出圭奏复位乐止典仪唱行初献礼乐作内赞奏陞坛导上至神位前奏搢圭捧爵官以爵跪进于上右上受爵内赞奏献爵上献讫奏出圭奏诣读祝位上诣读祝位奏跪【传赞众官皆跪】乐暂止赞读祝读祝官跪读祝毕乐复作奏俯伏兴平身【传赞百官同】奏复位乐止典仪唱行亚献礼乐作【仪同初献但不读祝】乐止典仪唱行终献礼乐作【仪同亚献】乐止太常卿进立于坛前之右唱赐福胙内赞奏诣饮福位导上至饮福位奏跪奏搢圭光禄官捧福酒跪进于上右内赞奏饮福酒上饮讫光禄官捧福胙跪进于上右内赞奏受胙上受讫奏出圭俯伏兴平身奏复位上复位奏两拜【传赞百官同】乐止典仪唱彻馔乐作执事官彻馔讫乐止典仪唱送神乐作内赞奏四拜兴平身【传赞百官同】乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导上至具服殿易常服陞辇还防拜于庙致辞曰孝孙嗣皇帝某躬祭大明之神礼成恭诣祖宗列圣帝后神位前谨用防拜毕还宫【遣官则否】一祝文维嘉靖某年嵗次某月朔某日嗣天子某谨昭告于大明之神惟神阳精之宗列神之首神光下照四极无遗功垂今昔率土仰赖兹当仲春式遵古典以玉帛牲醴之仪恭祝于神伏惟鉴歆锡福黎庶尚享一乐章　迎神熈和之曲仰瞻兮大明位尊兮王宫时当仲春兮气融爰遵祀礼兮报功微诚兮祈神照鉴愿来享兮迓神聪奠玉帛凝和之曲神灵坛兮肃其恭有帛在篚兮赤
　　琮奉神兮祈享以纳予躬奠兮忻以颙　初献夀和之曲玉帛方奠兮神歆酒行初献兮舞呈斋芳馨兮牺色骍神容恱兮鉴予情　亚献时和之曲二齐升兮气芳芬神顔怡和兮喜将予令乐舞兮具张愿垂普照兮民康终献保和之曲慇懃三献兮告成羣职在列兮周盈
　　神锡休兮福民生万世永赖兮神功明　彻馔安和之曲一诚尽兮予心怿五福降兮民获禧仰九光兮诚已申终三献兮彻敢迟　送神昭和之曲祀礼既周兮乐舞神享以纳兮还青乡予当拜首兮奉送愿恩光兮普万方永耀熹明兮攸赖烝民咸仰兮恩光　望燎之曲覩六龙兮御驾神变化兮凤翥鸾翔束帛肴馐兮诣燎方祐我皇明兮基绪隆长
　　夕月坛
　　嘉靖十一年定一前期二日太常寺奏祭祀如常仪谕百官致斋二日一前期一日太常卿同光禄卿奏牲省如常仪是日上亲填祝版于文华殿【白楮版黒书如遇遣官之嵗则中书官代填】遂告于庙告辞曰孝孙嗣皇帝某明日往祭夜明等神于夕月坛谨诣祖宗列圣帝后神位前恭预告知【遣官则否】一陈设　夜明之神东向犊一羊一豕一豋一铏二簠簋各二笾十豆十金爵三白瓷酒盏三十酒尊三玉用白璧一帛一白色篚一祝案一　从位一坛南向笾十豆十帛十青红黄各一白六一一正祭是日免朝锦衣卫备随朝驾申时上常服乗舆由西长安门出至坛北门入至具服殿具皮弁服出导引官导上由中门入典仪唱乐舞生就位执事官各司其事内赞奏就位上就拜位典仪唱迎神乐作乐止内赞奏两拜【传赞百官同】典仪唱奠玉帛乐作内赞奏陞坛导上至夜明神位前奏跪奏搢圭司香官捧香跪进于上左内赞奏上香上三上香讫捧玉帛官以玉帛跪进于上左内赞奏献玉帛上受玉帛奠讫奏出圭奏复位乐止典仪唱行初献礼乐作内赞奏陞坛导上至神位前奏搢圭捧爵官以爵跪进于上右上受爵内赞奏献爵上献讫奏出圭奏诣读祝位奏跪【传赞众官皆跪】乐暂止赞读祝读祝官跪读祝毕乐复作奏俯伏兴平身【传赞百官同】奏复位上复位乐止典仪唱行亚献礼乐作【仪同初献惟不读祝】乐止典仪唱行终献礼乐作【仪同亚献】乐止太常卿进立于坛前之右唱答福胙内赞奏诣饮福位导上至饮福位奏跪奏搢圭光禄卿捧福酒跪进于上左内赞奏饮福酒上饮讫光禄官捧福胙跪进于上左内赞奏受胙上受讫奏出圭俯伏兴平身奏复位上复位奏两拜【传赞百官同】典仪唱彻馔乐作执事官彻馔讫乐止典仪唱送神乐作内赞奏两拜【传赞百官同】乐止典仪唱读祝官捧祝进帛官捧帛掌祭官捧馔各诣瘗位乐作内赞奏礼毕乐止导引官导上入具服殿易常服陞辇还防拜于庙致辞曰孝孙嗣皇帝某祭夜明等神回还恭诣祖宗列圣帝后神位前谨用防拜毕还宫【遣官则否】一分献官仪注初献读祝献官朝上跪至俯伏兴平身赞引引献官由北级上至神位前赞搢笏上香献帛献爵讫赞出笏复位亚终献上复位赞引引献官至神位前赞搢笏献爵出笏复位一祝文维嘉靖某年嵗次某月朔某日嗣天子某谨昭告于夜明之神惟神钟隂之精配阳之徳继明于夕有生共赖既惟五星列宿咸司下土各有攸分予之资仰承帝命君此生民兹者时维秋分爰遵典礼以玉帛牲醴之仪用备常祭于神惟神歆鉴福我邦民尚享一乐章迎神凝和之曲隂曰配合兮承阳宗式循古典兮斋以恭覩太隂来格兮星辰罗从予拜首兮迓神容　初献夀和之曲神其来止有严其诚玉帛在篚清酤方盈奉而奠之愿鉴微情夫祀兮云何祈佑兮羣氓　亚献豫和之曲二觞载斟乐舞雍雍神歆且乐百职惟供愿顺归兮五行祈民福兮惟神必从　终献康和之曲一诚以申三举金觥钟鼓鍧鍧环佩琤琤鉴予之情愿永保我民生　彻馔安和之曲礼乐肃具精意用申位坎居歆纳兹藻苹彻之勿迟仪典肃陈神其鉴之佑我生民送神保和之曲礼备告终兮神喜旋穹碧澄辉兮素
　　华鲜星辰从兮返神乡露气清兮霓裳蹁跹　望瘗之曲肴馐兮焚帛荐之于瘗兮罔敢愆予拜首兮奉送愿永贶兮民乐丰年
　　祈谷【今罢】
　　嘉靖十年定一前期五日上诣牺牲所视牲先一日告庙及还防拜俱如大祀之仪告辞曰明日恭视祈谷牲仪防辞曰恭视祈谷牲仪回还次日以复命大臣轮视如常仪一前期四日太常寺奏祭祀谕百官致斋三日上亲填告请太祖祝版于文华殿一前期三日上诣太庙请太祖配神以脯醢酒果行再拜一献礼祝文曰维嘉靖某年嵗次某月朔某日孝孙嗣皇帝某敢昭告于皇祖太祖髙皇帝曰兹以今月日启蛰之辰恭祀上帝于圜丘为民祈谷谨请皇祖侑神伏惟鉴知谨告一前期二日太常卿同光禄卿奏省牲如常仪一前期一日上亲填祝版于文华殿遂告于庙告辞曰孝孙嗣皇帝某明日只诣南郊行祈谷礼谨诣祖宗列圣帝后神位前恭预告知夜二鼔礼部尚书上香侍郎导引太常卿捧请神版奉安于坛位俱如大祀之仪一陈设上帝位犊一玉用苍璧一帛一青色豋一簠簋各二笾十二豆十二苍玉爵三酒尊三篚一祝案一配帝位同惟不用玉一正祭是日上常服乗舆至昭亨门右上降舆导引官导上至大次具祭服出由左门入至陛上行登礼如大祀之仪【惟不燔柴】上还至庙防拜致辞曰孝孙嗣皇帝某只诣南郊祈谷礼成躬诣祖宗列圣帝后神位前谨用防拜毕还宫一祝文维嘉靖某年某月某日嗣天子臣某只奏于皇天上帝曰候维启蛰农事将举爰以兹辰敬祈洪造谨率臣僚以玉帛牺斋粢盛庶品备斯明洁恭祀上帝于圜丘仰希垂鉴锡福烝民俾五谷以皆登普万方之咸赖奉太祖圣神文武钦明启运俊徳成功统天大孝髙皇帝侑神尚享一乐章　迎帝神中和之曲臣惟穹昊兮民物之初为民请命兮祀礼昭诸备筵率职兮祈洪庥臣衷微兮悃恳诚摅遥瞻驾降兮霁色辉欢迎鼓舞兮迓龙舆臣愧菲才兮后斯民愿福斯民兮圣恩渠　奠玉帛肃和之曲烝民勤职兮农事颛蚕工亦慎兮固桑阡玉帛只奉兮暨豆笾仰祈大化兮锡以丰年　进俎咸和之曲鼎烹兮气馨香馐兮防醽帝垂享兮以歆烝民防福兮以宁　初献夀和之曲礼严兮初献行百职趋跄兮佩琤鸣臣谨进兮玉觥帝心歆鉴兮嵗丰亨　亚献景和之曲二觞举兮致防清醴载斟兮奉前仰音容兮忻穆臣感圣恩兮实拳拳　终献永和之曲三献兮一诚微禋礼告成兮帝鉴是依烝民沐徳兮嵗丰禨臣拜首兮竭诚祈　彻馔凝和之曲三献周兮肃乃仪俎豆敬彻兮弗敢迟愿留福兮丕而曰雨曰兮若时　送帝神清和之曲祀礼告备兮帝鉴彰臣情上达兮感昊苍云程肃驾兮返帝乡臣荷恩眷兮何以忘祥风瑞霭兮弥坛壝烝民率土兮悉获丰康　望燎太和之曲遥覩兮天衢长邈彼寥廓兮去上方束荐火兮希升闻悃愊已通兮沛泽长乐终九奏兮神人已和臣同率土兮咸荷恩光
　　大享【今罢】
　　嘉靖十七年定一前期五日上诣牺牲所视牲其先一日上告于庙及还防拜俱如大祀之仪告辞防辞改称大祀曰大享余并同次日以后命大臣轮视如常仪一前期四日太常寺奏祭祀如常仪谕百官致斋三日一前期三日上诣太庙寝殿告请睿宗配帝以脯醢酒果行再拜一献礼祝文维嘉靖某年某月某日孝子皇帝某敢昭告于皇考睿宗献皇帝曰兹以今月日恭行大享礼于大享殿谨请皇考配帝侑神伏惟鉴知谨告一前期二日太常卿光禄卿奏省牲如常仪一前期一日上亲填祝版于文华殿夜二鼓礼部同太常堂上官请安神御版位俱如祈谷之仪一陈设上帝位犊一玉用苍璧一帛十二青色豋一簠簋各二笾十二豆十二玉爵三酒尊三篚一祝案一配帝位同惟不用玉一正祭与祈谷同一祝文维嘉靖某年某月某日嗣天子臣某恭奏享于皇天上帝曰时当季秋咸成农事羣生防利黎兆允安邦家是赖帝徳敷天臣统臣工宜为酬享谨用玉币牺牷只谢生成大福备此禋燎奉皇考睿宗知天守道洪徳渊仁寛穆纯圣恭俭敬文献皇帝配帝侑歆尚享一乐章　迎帝神中和之曲于皇穆清兮覆惟仁既成万宝兮惠此烝民只受厥明兮欲报无因爰稽古昔兮式展明禋肃肃广庭兮遥遥紫旻笙镛始奏兮祥风导云臣拜稽首兮中心孔懃爰瞻宝辇兮森罗万神庶几昭格兮眷命其申徘徊顾歆兮鉴我恭寅奠玉帛肃和之曲捧珪币兮瑶堂穆将愉兮圣皇秉予心兮纯一荷帝徳兮溥将　进俎凝和之曲嵗功阜兮庶类成黍稷飶兮濡鼎馨敬荐之兮慙菲轻大礼不烦兮惟一诚　初献夀和之曲金风动兮玉宇澄初献觞兮交圣灵瞻造兮懐鸿祯曷以酬之心怦怦　亚献豫和之曲帝眷我兮居歆纷繁会兮五音再奉觞兮莫殚臣心惟帝欣怿兮生民是任　终献熈和之曲绥万邦兮屡丰年予躬兮实荷昊天酒三献兮心益防帝命防舆兮勿遽旋　彻馔雍和之曲　礼既洽兮神人肃雍享帝享亲兮勉竭臣衷惟洪恩兮罔极俨连蜷兮圣容　送帝神清和之曲九韶既成兮金玉铿锵百辟森立兮戚羽斯蔵皇天在上兮昭考在旁严父配天兮只修厥常殷荐既终兮神去无方云上升兮鸾鹄防翔灵光回照兮郁乎芬芳载慕载瞻兮愿锡亨昌子孙黎民兮维帝是将于昭明徳兮永懐不忘　望燎时和之曲龙舆杳杳兮归上方金风应律兮燎斯达精诚兮合灵光帝廷纳兮玉币将顾下土兮眷不忘愿锡吾民兮长阜康








　　礼部志稿卷二十五
<史部,职官类,官制之属,礼部志稿>
　　钦定四库全书
　　礼部志稿卷二十六
　　明　俞汝楫　编
　　祠祭司职掌
　　雩祀
　　国家凡遇水旱灾伤及非常变异或躬祷或露告于宫中于奉天殿陛或遣官祭告郊庙陵寝及社稷山川无常仪嘉靖八年春祈雨冬祈雪皆御制祝文躬诣南郊祠皇天后土遂躬祠山川神只于山川坛次日祠社稷坛冠服浅色卤薄不设驰道不除皆不设配不奏乐后建崇雩坛始定雩祀之仪十七年躬祷雨于崇雩坛青服用一牛以熟荐具礼乐与雩祀同亦不设配万厯十三年上亲祷郊坛却辇步行有步祷仪详具于后
　　嘉靖十一年定雩祀仪【嵗旱则于季春之末礼部奏请行礼】
　　一前期四日太常寺奏祭祀如常仪谕百官致斋三日一前期二日太常卿同光禄卿奏省牲如常仪次日复命一前期一日上亲填祝版于文华殿遂告于庙如祈谷之仪一陈设【与祈谷同】一正祭是日上乗舆至昭亨门西降舆过门东乗舆导引官导上至帷幕内具祭服出导引官导至坛门内内赞对引官导上至拜位行礼如祈谷之仪礼毕上至帷幕内易服驾还诣庙防拜回宫一祝文【临时撰用】一乐章　迎帝神　中和之曲于穆上帝爰处瑶宫咨尔黎庶覆悯曷穷旗幢戾委蛇云龙霖泽斯溥万宝有终　奠玉帛肃和之曲神之格思奠兹文纁盛乐斯举香气氤氲精禋孔熯彻于紫冥恳祈膏泽渥我嘉生　进俎咸和之曲百川委润名山出云愆孔炽膏泽斯屯祈年于天载牲于俎神之格思报以甘雨初献夀和之曲有严崇祀日吉时良酌彼罍洗椒馨
　　苾香功溥济时雨时旸惟神是聴绥以多穰　亚献景和之曲皇皇禋祀孔惠孔明瞻仰来歆拜首钦承有醴维醽有酒维清云韶侑献肃雝和鸣圣灵有赫鉴享精诚　终献永和之曲灵承无斁骏奔有容嘉玉以陈酌鬯以供礼三再称诚一以从备物致志申荐弥恭神昭景贶佑我耕农　彻馔凝和之曲有赫旱暵民劳瘁斯于牲于醴载舞载诗礼成三献敬彻不迟神之聴之雨我公私　送帝神清和之曲爰迪寅清昭事颢穹仰祈甘雨惠我三农既歆既格言归太空式霑下土万方其同　望燎太和之曲赤龙旋驭礼洽乐成燔燎既举昭假精禋维帝降康雨施云行登我黍稌溥受厥明云门之曲【祭毕使道童羣歌之】景龙精兮时见测鹑纬兮宵悬肆广乐兮铿鍧列皇舞兮蹁跹祈方社兮不莫荐圭璧兮孔防需密云兮六漠霈甘澍兮九慰我农兮既渥锡明昭兮有年
　　万厯十三年步祷仪
　　一前期一日上具青服以躬诣南郊祈祷预告于奉天殿行礼如常仪一前期一日太常寺进祝版上亲填御名讫太常寺博士捧出安舆亭内擡至南郊神库奉安一太常寺预设酒果脯醢香帛于圜丘牛一熟荐设上拜位于坛壝于正中一锦衣卫设随朝驾不除道一正祭是日免朝昧爽上具青服御皇极门太常寺官跪奏请圣驾诣圜丘上起步行防驾侍卫幷导驾侍班翰林科道等官如常仪百官各青衣角带恭候于大明门外内阁礼部太常寺近前其余文东武西各照常朝班行序立驾至鱼贯前导卑者在前崇者在后缘道两旁离御路稍逺文武两班就中又各自为对至昭亨门照前序立候驾监礼御史等官如常仪鸿胪寺仍委序班十余员整肃班行不许諠哗越次一驾至昭亨门导引官导上至左櫺星门外幕次少憩礼部尚书侍郎太常寺卿少卿跪奏诣坛位内赞对引官导上行典仪唱执事官各司其事内赞奏就位上至拜位典仪唱迎神内赞奏陞坛导上至香案前奏跪奏上香上三上香讫奏复位奏四拜【传赞百官同】典仪唱奠帛行初献礼内赞奏陞坛导上至神御前奏献帛讫奏献爵讫奏诣读祝位奏跪【传赞百官皆跪】赞读祝讫奏俯伏兴平身【传赞百官同】奏复位典仪唱行亚献礼内赞奏陞坛导上至神御前奏献爵讫奏复位典仪唱行终献礼【仪同亚献】典仪唱送神内赞奏四拜【传赞百官同】典仪唱读祝官捧祝进帛官捧帛各诣燎位内赞奏礼毕导引官导上至幕次少憩上还仍诣奉先殿防谒如常仪
　　节拜
　　嘉靖初沿先朝旧仪每日于宫中行拜天礼后以为渎罢之遇正旦冬至万夀圣节于奉天殿【今皇极殿】丹陛上行礼既定郊祀遂罢冬至之拜惟正旦万夀圣节行礼于极宝殿隆庆元年罢仍于皇极殿丹陛上行礼嘉靖中定极宝殿拜天仪【今罢】前期一日太常寺博士捧祝版于文华殿或精一堂或临时于极门内候上亲填某太常寺办祭品晡时同供事官入殿内陈设夜二鼓太常寺官入候行礼三鼓初上具服乗舆至凌霄门外降舆入门内太常寺卿跪奏神御位奉安讫导引官导上至极门内由集真门入至左陛内赞对引官导上由左门入就位典仪唱迎帝神内赞导上由中陛登台至香案前上香复位四拜典仪唱奠帛行初献礼内赞导至御案前献帛献爵诣读祝位读祝行亚献终献礼典仪唱送帝神奏四拜奏诣望燎位礼毕上还宫祝文元旦维某年某月某日嗣天子臣某敢昭奏于
　　皇天上帝曰适维斯辰节当元旦嵗时所重爰奉典常只对皇穹仰瞻拜祝祈垂洪造大赐亨丰臣无任瞻奉之至谨奏　万夀圣节维某年某月某日嗣天子臣某谨昭奏于皇天上帝曰臣以昧愚微资上叨帝心简在报称无由稔诸愆戾今日臣生之辰只申叩拜仰只我天慈俯垂赐鉴伏望降歆益大生生之仁均囿民物于康和福夀之域臣下情不胜瞻对之至谨奏
　　社稷
　　太社稷
　　国初以春秋仲月上戊日祭太社太稷异坛同壝太社以后土勾龙氏配太稷以后稷氏配每献礼先诣太社及配位坛献毕次诣太稷及配位坛临祭遇风雨则于斋宫望祭洪武三年于坛北建享殿又北建拜殿各五间以备风雨行礼十年改建社稷坛于午门外之右先是社主用石髙五尺濶二尺上微尖立于社坛半埋土中近南向北稷不用主至是埋石主于社稷坛之正中微露其尖仍用木为神牌而丹漆之祭则设于坛上祭毕贮库坛设太社神牌居东太稷神牌居西俱北向奉仁祖神牌配神西向而罢勾龙后稷配自奠帛至终献皆同时行礼洪武三十一年更奉太祖配神永乐中北京社稷坛成位置陈设悉如南京旧制洪熈后奉太宗同配嘉靖九年遵初制太社仍以后土勾龙氏配太稷仍以后稷氏配
　　洪武二十六年初定仪一斋戒与祭太庙同一告庙正祭前二日用祝文酒菓于奉先殿告请仁祖配社稷祝文与大祀同一省牲与太庙同牛三羊三豕三鹿一兔二一陈设太社在东北向犊一羊一豕一豋一铏二笾豆各十二簠簋各二帛一黑色玉用两圭有邸太稷在西北向陈设同仁祖配位在东西向陈设同无玉共设酒尊三爵九篚三于坛西北东向祝文案一一正祭典仪唱乐舞生就位执事官各司其事导引官导引皇帝至御拜位内赞奏就位典仪唱瘗毛血迎神奏乐乐止内赞奏四拜【百官同】典仪唱奠玉帛行初献礼奏执事官各捧玉帛爵献于神位前读祝官取祝跪于神位左内赞奏跪典仪唱读祝读讫进于太社神位前内赞奏俯伏兴平身【百官同】乐止典仪唱行亚献礼奏乐执事官各奉爵献于神位前乐止典仪唱行终献礼【仪同亚献】太常寺卿进立于坛西东向唱赐福胙光禄司官捧福胙自神位前由正门左出至皇帝前内赞奏跪奏搢圭光禄司官以福酒跪进内赞奏饮福酒光禄司官以胙跪进内赞奏受胙出圭俯伏兴平身内赞奏四拜【百官同】典仪唱彻馔奏乐执事官各诣神位前彻馔乐止典仪唱送神奏乐内赞奏四拜【百官同】乐止典仪唱读祝官捧祝进帛官捧帛掌祭官捧馔各诣瘗位奏乐内赞奏礼毕一祝文维洪武某年某月某日皇帝某敢昭告于太社之神太稷之神惟神赞辅皇只发生嘉谷粒我烝民万世永赖时当仲【春秋】礼严【告祀报谢】谨以玉帛牲齐粢盛庶品备兹瘗祭皇考仁祖淳皇帝配神尚享一乐章　迎神广和之曲予惟土谷兮造化工为民立命兮当报崇民歌且舞兮朝雍雍备筵率职兮候迓迎想圣来兮祥风生钦当稽首兮告拜年丰　初献夀和之曲氤氲气合兮物遂蒙民之立命兮荷隂功予将玉帛兮献微衷初斟醴荐兮民福洪　亚献豫和之曲予今乐舞兮再捧觞愿神昭格兮军民康思必穆穆兮灵洋洋感厚恩兮拜祥光　终献熈和之曲干羽飞旋兮酒三行香烟缭绕兮云旌幢予今稽首兮忻且惶神顔恱兮霞彩彰　彻馔雍和之曲祖陈微礼兮神喜将琅然丝竹兮乐舞愿祥普降兮遐迩方烝民率土兮尽安康　送神安和之曲氤氲氤氲兮祥光张龙车凤辇兮驾飞扬遥瞻稽首兮去何方民福留兮时雨旸　望瘗时和之曲捧肴馐兮诣瘗方鸣鸾率舞兮声铿锵思神纳兮民福昻予今稽首兮谢恩光
　　嘉靖九年更定仪一前期二日太常寺卿同光禄寺卿面奏省牲如常仪一陈设　太社居东北向太稷居西北向后土勾龙氏居东西向后稷氏居西东向陈设并如旧制惟帛春用告祀秋用礼神一正祭上乗舆由西阙门入至坛北门东降舆导引官导上由右门入至具服殿上具祭服导引官导上由拜殿右门出典仪唱乐舞生就位执事官各司其事上至御拜位内赞奏就位上就位典仪唱瘗毛血迎神乐作内赞奉陞坛导上至太社神前奏跪奏搢圭奏上香司香官捧香跪于上左上三上香内赞奏出圭导上至太稷神前【仪同】奏出圭奏复位太常卿上配位香乐止奏四拜【传赞百官同】典仪唱奠玉帛行初献礼乐作执事官捧玉帛爵于各神位前跪奠讫乐暂止内赞奏跪【传赞众官皆跪】典仪唱读祝读祝官跪读讫乐复作奏俯伏兴平身【传赞百官同】乐止典仪唱行亚献礼乐作执事者捧爵于各神位前跪奠讫乐止典仪唱行终献礼乐作【仪同亚献】乐止太常卿于坛左东向立唱赐福胙内赞奏跪上跪奏搢圭光禄卿捧酒跪于上右内赞奏受胙上受胙讫奏出圭俯伏兴平身奏四拜【传赞百官同】乐止典仪唱读祝官捧祝掌祭官捧帛馔各诣瘗位乐作捧祝帛馔官过御前讫奏礼毕上至具服殿易服还宫一祝文称嗣天子及后土勾龙氏后稷氏配神余并同一乐章　仍旧
　　帝社稷【今罢】
　　嘉靖十年上命于西苑空闲地开垦为田树艺五谷建帝社帝稷坛坛址髙六尺方广二丈五尺甃以细甎实以浄土缭以土垣北为櫺星门髙六尺八寸广五尺八寸神位以木为之各髙一尺八寸广三尺题曰帝社之神帝稷之神俱硃漆质金书坛之南置石龛以蔵神位髙六尺广二尺坛之西为祭器库乐器库坛之北树二坊以表之曰帝社街每嵗以仲春秋次戊日上躬行祈报礼如次戊在朢后则以上已日临期奏定一前期四日太常寺奏斋戒一前期一日太常寺奏省牲上亲填祝版于文华殿一陈设帝社牛一羊一豕一豋一铏一笾豆各八簠簋各一帛一色春用告祀秋用礼神帝稷陈设同一正祭是日辰刻上具皮弁服乗版舆至豳风亭东降舆导引官导上至櫺星门内典仪唱乐舞生就位执事官各司其事上至御拜位典仪唱送神乐作内赞导上陞坛至帝社帝稷香案前各三上香奏复位乐止奏两拜【通赞陪拜官同】典仪唱奠帛行初献礼乐作执事者捧帛爵于各神前奠讫乐暂止奏跪上跪【通赞同】内赞赞读祝读讫乐复作奏俯伏兴平身【通赞同】乐止典仪唱行亚献礼乐作乐止唱行终献礼乐作乐止唱彻馔乐作乐止唱送神乐作奏两拜【通赞同】乐止典仪唱读祝官捧祝掌祭官捧帛馔各诣瘗位乐作奏礼毕上至豳风亭易服还宫一祝文维嘉靖某年嵗次某月朔某日嗣天子某致【告祭】于帝社之神帝稷之神【春云秋云】时当【务农之期万宝告成】庸修恒祀特兹【告祈报谢】惟神歆鉴俾【五谷皆登万方咸永福予民万世攸】赖尚享一乐章　迎神时和之曲【东金】风兮【地脉以融首务万宝以充忻成】兮稼穑之工祀神于此兮苑中愿来格兮慰予衷　初献夀和之曲神兮临止礼荐清醇菲币在笥初献式遵神其鉴兹享斯藻苹我祀伊何祈报是因神兮锡祉财阜吾民　亚献雍和之曲二觞再举申此慇懃神恱兮以纳祥霭兮氤氲　终献宁和之曲礼终兮酒三行喜茂实兮稷黍粱农事待兮丰康予稽首兮以望　彻馔保和之曲祀事告终三献既周彻之罔迟惠注田畴迓以休贶庇兹有秋　送神广和之曲【望瘗同】耕耨【伊首告就】力事豆笾粢盛赖之于此大田予将以祀神其少延愿留嘉祉副我洁防肃驾兮云旋普予兮有年
　　神只【今罢】
　　国初建山川坛于天地坛之西正殿七间祭太嵗风云雷雨五岳五镇四海四渎钟山之神东西庑各十五间分祭京畿山川春夏秋冬四季月将及都城隍之神坛西南有先农坛东有旗纛庙南有耤田洪武二年封京都及天下城隍神三年正岳镇海渎城隍诸神号合祀太嵗月将风云雷雨岳镇海渎山川城隍旗纛诸神又令每嵗用惊蛰秋分各后三日遣官祭山川坛诸神是日上皮弁服御奉天殿降香中严坐殿上献官复命解严还宫七年令春秋仲月上旬择日祭未几以诸神从祀南郊省春祭十年今中七坛上亲行礼余以功臣分祀永乐中建山川坛位置陈设悉如南京旧制惟正殿钟山之右増祀天夀山神嘉靖八年令以每嵗孟春及嵗暮特祀太嵗月将之神与享太庙同日凡亲祀山川等神皆用皮弁服行礼以别于郊庙九年更风云雷雨之序曰云雨风雷又分雨师云师风伯雷师以为天神岳镇海渎钟山天夀山京畿幷天下名山大川之神以为地只每嵗仲秋中旬择吉行报祭礼同日异时而祭城隍神于其庙十年建天神地只坛于先农坛之南天神在左南向地只在右北向附祖陵基运山皇陵翔圣山显陵纯徳山神于地只坛幷号钟山曰神烈山十一年令神只坛以丑辰未戌三年一亲祭隆庆元年议罢惟太嵗月将特祭于山川坛如初
　　洪武二十六年初定仪一斋戒前一日太常司官宿于本司次日具本奏致斋二日次日进铜人凡正祭前二日太常司官同部官诣城隍庙发咨一省牲与太庙同牛十四后十五羊十三后十四豕十四后十五鹿一兔七一陈设正殿七坛太嵗犊一羊一豕一豋一铏二笾豆各十簠簋各二帛一白色礼神制帛酒盏三十　风云雷雨陈设同帛四白色礼神制帛　五岳陈设同帛五五色礼神制帛各依方位　五镇陈设同帛五五色礼神制帛　四海陈设同帛四四色礼神制帛　四渎陈设同帛四黑色礼神制帛　钟山陈设同帛一白色礼神制帛共设酒尊三爵七篚七于殿东南西向祝文案一于殿外正道西　东庑三坛京畿山川犊一羊一豕一豋一铏二笾豆各十簠簋各二帛一白色礼神制帛酒盏三十　夏季月将陈设同帛三白色礼神制帛冬季月将陈设同帛三白色礼神制帛共设酒尊三
　　爵三篚三于坛南北向　西庑三坛　春季月将秋季月将陈设并同　都城隍陈设同帛一白色礼神制帛共设酒尊三爵三篚三于坛南北向一正祭典仪唱乐舞生就位执事各司其事导引官导皇帝至御拜位内赞奏就位典仪唱迎神奏乐执事官各诣神位前斟第一层酒乐止内赞奏四拜【百官同】典仪唱奠帛行初献礼奏乐执事官各捧帛爵献于神位前读祝官取祝跪于皇帝左内赞奏跪典仪唱读祝读毕置于案上内赞奏俯伏兴平身【百官同】乐止典仪唱行亚献礼奏乐执事官各诣神位前斟第二层酒乐止典仪唱行终献礼奏乐执事官各诣神位前斟第三层酒乐止太常司卿立于殿东西向唱赐福胙典仪唱饮福受胙光禄司官捧福胙自神位前由正门左出至皇帝前内赞奏跪奏搢圭光禄司官以福酒跪进内赞奏饮福酒光禄司官以胙跪进内赞奏受胙出圭俯伏兴平身奏四拜【百官同】典仪唱彻馔奏乐执事官各于神位前彻馔乐止典仪唱送神奏乐内赞奏四拜【百官同】典仪唱读祝官捧祝掌祭官捧帛馔各诣燎位奏乐内赞奏礼毕一祝文维洪武某年某月某日皇帝某致祭于太嵗之神风云雷雨之神岳镇海渎山川月将城隍之神惟神主司民物防赞天地化机发育有功歴代相承有秋报之礼今农事告成谨以牲帛醴齐粢盛庶品用申报祭尚享一乐章　迎神吉日良辰祀典式陈太嵗尊神雷雨风云京畿山川城隍之神濯濯厥灵昭鉴我心以以迎来格来歆　奠帛灵旗涖止有赫其威一念潜通幽明弗违有帛有篚物薄而微神兮安留尚祈享之　初献神兮我留有荐必受享祀之初奠兹醴酒晨光初升祥微应候何以侑觞乐陈雅奏　亚献我祀维何奉兹犠牲爰酌醴齐二觞再升洋洋如在式燕以宁庶表微衷交于神明　终献执事有严品物斯祭黍稷非馨式将其意荐兹酒醴成我常祀神其顾歆永言乐只　彻馔春祈秋报率为我民我民之生赖于尔神维神佑之康宁是臻祭祀云毕神其乐歆　送神三献礼终九成乐作神人以和既燕且乐云车风驭灵光昭灼瞻望以思邈彼寥廓　望燎俎豆既彻礼乐已终神之云旋倐将焉从以望以燎庶几感通时和嵗丰惟神之功【永乐中正殿増天夀山一坛陈设同帛用黑色加爵篚各一】
　　嘉靖十年更定仪一前期二日太常寺官奏祭祀太常卿同光禄卿奏省牲如常仪谕百官致斋三日一前期一日上亲填祝版于文华殿遂告于庙告辞曰孝孙嗣皇帝某明日出往神只坛行秋祭礼诣祖宗列圣帝后神位前恭预告知【遣官则否】一陈设　天神坛云师一坛雨师一坛风伯一坛雷师一坛俱南向每坛犊一羊一豕一豋一铏二簠簋各二笾豆各十爵三酒盏二十共设酒尊四帛一篚一祝案一　地只坛五岳一坛帛五五镇一坛帛五　五山一坛帛五　四海一坛帛四四渎一坛俱北向帛四　京畿山川一坛西向帛二牲五　天下山川一坛东向帛二牲五笾俱同一正祭是日昧爽上具翼善冠黄袍御奉天门太常卿奏请诣神只坛上陞辇卤簿导从由先农坛东门入至斋宫更皮弁服诣天神坛典仪唱乐舞生就位执事官各司其事内赞导上至御拜位典仪唱迎神乐作导上陞坛三上香讫复位乐止奏四拜【传赞百官同】典仪唱奠帛行初献礼乐作执事者捧帛爵于神位前跪奠讫乐暂止奏跪上跪【传赞众官皆跪】读祝讫乐复作奏俯伏兴平身【传赞同】乐止行亚献礼乐作执事者捧爵跪奠于神位前乐止行终献礼乐作【仪同亚献】乐止太常卿唱答福胙内赞奏跪上饮福受胙讫俯伏兴【传赞同】典仪唱彻馔乐作乐止唱送神乐作内赞奏两拜【传赞同】乐止典仪唱读祝官捧祝掌祭官捧帛馔各诣燎位乐作捧祝帛馔官过御前奏礼毕内赞对引官复导上至地只坛御拜位典仪唱瘗毛血迎神内赞导上陞坛至五岳香案前三上香【五镇以下俱大臣上香以后礼俱同前】礼毕上易服还诣庙防拜致辞曰孙嗣皇帝某祭云雨风雷岳镇海渎等神回还恭诣祖宗列圣帝后神位前谨用防拜防毕还宫地只坛上香大臣仪注典仪唱迎神执事官导引各官由东西级上诣各坛香案前内赞奏搢圭【齐搢笏】奏上香【齐上香】奏出圭【齐出笏】奏复位【齐复位】照前序立【余同前仪】一祝文　天神坛维嘉靖某年嵗次某月某朔某日嗣天子某致祭于云师之神雨师之神风伯之神雷师之神惟神职司云雨兴布风雷赞辅上帝功施生民今农事告成以牲醴庶品菲帛之仪用修报祀惟神鉴之尚享　地只坛维某年某月某日嗣天子某致祭于五岳之神五镇之神基运山之神翔圣山之神神烈山之神天夀山之神纯徳山之神四海之神四渎之神京畿天下山川之神惟神钟灵毓秀主镇一方参赞大化功被于民今农事既成以牲帛醴齐之仪用修报祭神其歆哉尚享一乐章　天神坛迎神保和之曲吉日良辰祀典式陈景云甘雨风雷之神赫赫其灵功着生民参赞元化宣布苍仁爰兹报祀鉴斯藻苹　奠帛以后俱仍旧　地只坛迎神保和之曲吉日良辰祀典式陈灵岳方镇海渎之神京畿四方山泽羣真毓灵分隅福我生民荐斯享报鉴我恭寅奠帛以后俱仍旧
　　太嵗月将
　　嘉靖八年定一前期十日太常寺请命大臣一员行礼一前期三日太常寺奏祭祀如常仪一陈设　太嵗神位犊一羊一豕一豋一铏二簠簋各二笾豆各十爵三酒盏三十尊三帛一篚一　两庑月将共四坛每坛犊一羊一豕一豋一铏一簠簋各二笾豆各十爵三酒盏三十尊三帛三篚一一正祭典仪唱乐舞生就位执事官各司其事赞引赞就位典仪唱迎神奏乐乐止赞两拜典仪唱奠帛行初献礼奏乐执事官捧帛爵诣各神位前奠讫乐暂止赞引赞跪典仪唱读祝读讫乐复作赞俯伏兴平身乐止典仪唱行亚献礼奏乐【仪同初献惟不献帛读祝】乐止典仪唱行终献礼奏乐【仪同亚献】乐止掌祭官西向立唱赐福胙执事官捧福酒跪进于遣官右赞跪搢笏赞饮福酒讫执事官捧福胙跪进于遣官右赞受胙讫赞出笏赞俯伏兴平身赞两拜典仪唱彻馔奏乐乐止典仪唱送神奏乐赞两拜乐止典仪唱读祝官捧祝掌祭官捧帛馔各诣燎位奏乐捧祝帛馔官过遣官前讫赞礼毕一祝文维嘉靖某年某月某日皇帝遣某官某致祭于某甲太嵗之神四季月将之神【时维孟春聿新嵗序惟时嵗暮将届新春】特用遣祭以牲帛庶品之仪神其歆此【祭报】诚敷佑康吉尚享一乐章　迎神吉日良辰祀典式陈辅国佑民太嵗尊神四时月将功曹司辰濯濯厥灵昭鉴我心以候以迎来格来歆　奠帛以后俱与神只坛同
　　礼部志稿卷二十六
</div>
    <div class="pagination">
<a href="礼部志稿_page30.html">上一页</a><span>...</span><a href="礼部志稿_page26.html">26</a><a href="礼部志稿_page27.html">27</a><a href="礼部志稿_page28.html">28</a><a href="礼部志稿_page29.html">29</a><a href="礼部志稿_page30.html">30</a><span class="current-page">31</span><a href="礼部志稿_page32.html">32</a><a href="礼部志稿_page33.html">33</a><a href="礼部志稿_page34.html">34</a><a href="礼部志稿_page35.html">35</a><a href="礼部志稿_page36.html">36</a><span>...</span><a href="礼部志稿_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
