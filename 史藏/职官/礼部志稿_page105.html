<!DOCTYPE html>
<html>
 <head>
  <meta charset="utf-8"/>
  <title>
   礼部志稿 - 第 105 页/共 123 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼部志稿 - 第 105 页/共 123 页
  </h1>
  <div class="content">
   嘉靖二年命宋儒朱熹裔孙野为翰林院五经博士于源奉祀初御史王完言熹实徽之源人其宗族坟墓在建安已置博士世祀考其次子四世孙勲还居源宜如衢州孔庙例官其子孙嫡长者一人以主祀事礼部请下有司覈实以闻故有是命
　　议薛瑄诸儒祀
　　嘉靖十八年先是御史杨赡樊待仁奏故礼部侍郎薛瑄国朝大儒宜从祀文庙诏下儒臣议时尚书霍韬侍郎张邦竒詹事陆深少詹事孙承恩祭酒王教学士张治詹事府丞胡守中庶子杨维桀谕徳龚用卿屠应竣洗马徐阶邹守益中允李学诗秦鸣夏闵如霖賛善阎朴司直谢少南吕懐编修兼校书王同祖赵时春编修兼司諌唐顺之黄佐侍讲胡经二十三人议宜祀庶子童承叙賛善浦应麒议宜缓賛善兼检讨郭希顔以瑄无著述之功议不必祀给事中丁湛等请从众议之多者霍韬又欲黜司马光陆九渊吕懐欲将道统正皆进之庙堂系于四配下至是礼部集议以请上曰圣贤道学不明士趋流俗朕今有感薛瑄能自振起诚可嘉尚但公论久而后定宜将来童承叙浦应麒议是司马光陆九渊从享与四配等位次俱歴代秩祀又经我太祖钦定俱照旧不许妄议
　　慎重从祀议
　　隆庆元年给事赵輄御史周祖请以故礼部侍郎薛瑄从祀下礼部议至是覆言孔庙从祀国家所以崇徳报功垂世立教其典甚重我朝祖宗列圣増入名贤类皆宋元以上而明兴二百年间未有一人诚慎其事也臣等谨考侍郎薛瑄潜心理道励志修为言虽不专于著述而片言只简动示楷模心虽不系于事功而伟节恢猷皆可师法尚书王守仁质本超凡理由妙悟学以致良知为本独观性命之源教以谨讲习为功善发圣贤之防此二臣者皆百年之豪杰一代之儒宗确乎能翼賛圣学之矣但瑄则相去百年舆论共服先朝科道诸臣建言上请累十余疏而儒臣献议与瑄者十居八九世宗皇帝亦嘉瑄能振起然犹谓公而后明宜俟将来若守仁则世代稍近犹恐众论不一请勑翰林院詹事府左右春坊国子监儒臣令其广谘博讨撰议进览仍下本部防官集议以俟圣断上是之
　　附考
　　正孔庙从祀议
　　治十二年礼部右侍郎兼翰林院学士程敏政言臣闻古圣王之治天下必以祀典为重所以崇徳报功而垂世教淑人心也故有功徳于一时者一时祀之更代则已有功徳于一方者一方祀之逾境则已然犹欲以劝一时范一方而不敢轻议焉况先师孔子有功徳于天下万世天下祀之万世祀之则庙庭之间侑食之人岂可茍然而已必得文与行兼名与实副有功于圣门而无疵于公议者庶足以称崇徳报功之典若侑食者非其人则岂惟先师临之神不顾歆将使典模范者莫知所教为弟子者莫知所学世教不明人心不淑通乎天下而施及后世其为闗系岂特一时一方之可比哉迩者言官欲黜文庙从祀诸贤之有罪者诏礼部集议臣愚亦在预议之列疑其所言尚有未尽而议者相待惮于改作臣考之于书揆之于心不敢为异同谨画一条陈上凟圣览
　　一唐贞观三十一年始以左丘明等二十二人从祀孔子庙庭葢当是时圣学不明议者无识拘于旧注防谓释奠先师如诗有毛公礼有髙堂生书有伏生之类遂谓専门训诂之学为得圣道之而并及马融等行之至今诚不可不考其行之得失与义之可否而厘正于大明有道之世也臣考歴代正史马融初应邓隲之召为秘书歴官南郡太守以贪浊免官髠徒朔方自刺不死又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于孔子之庭臣不知其何説也刘向初以献赋进喜诵神仙方术尝上言黄金可成铸作不验下吏当死其兄杨城侯救之获免所着洪范五行最为舛驳使箕子经世之防言流为隂阳术家之小技贾逵以献颂为郎不修小节专一附防图防以致贵顕葢左道乱政之人也王弼与何晏倡为清谈所着易専祖老庄而范寗追究晋室之乱以为王何之罪深于桀纣何休则止有春秋解语一书黜周王鲁又注风角等书班之于孝经论语葢异端邪説之流也戴圣为九江太守治行多不法惧何武劾之而自免后为博士毁武于朝及予宾客为盗系狱而武平心决之得不死而又造谢不惭先儒谓圣乃礼家之宗而身为赃吏子为贼徒可谓世鍳王肃在魏以女适司马昭当是时昭簒魏之势已成肃为世臣封兰陵侯官至中领军乃坐观成败及毌丘俭起兵讨贼肃又为司马师画防以济其恶若好人佞已乃其过之小者杜预所着亦止有左氏经集解其大节亦无可称如守襄阳则数餽遗洛中贵要绐人曰惧其为害耳非以求益也伐吴之际因斫瘿之讥尽杀江陵之人以吏则不廉以将则不义凡此之人其于名教得罪非小而议者谓能守其遗经若左丘明公羊髙谷梁赤之于春秋伏胜孔安国之于书毛苌之于诗髙堂生之于仪礼后苍之于礼记杜子春之于周礼可以当之葢秦火之后惟易以卜筮仅存而余经非此九人则防乎熄矣此其功之不可冺者以之从祀可也若融等又不过训诂此九人之所者耳况其书行于唐故唐始以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将识其人而使之尚友也臣恐学者习其训诂之文于身心未必有补而考其奸谄滛邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑服防范寗五人虽若无过然其所行亦未能以窥圣门所着亦未能以发圣学五人者得预从祀则唐汉以来当预者尚多臣愚将戴圣刘向贾逵马融何休王肃王弼杜预八人裭爵罢祀郑众卢植郑服防范寗五人各祀于其乡后苍在汉初説礼数万言号后氏曲防记戴圣等皆受其业葢今礼记之书非后氏则不复于世矣乞加封爵与左丘明一体从祀则伪儒免欺世之名贤者受专门之祀而情文两得矣
　　一孔子弟子见于家语自顔回而下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见増益殊未可据臣考宋邢昺论语注防申枨孔子弟子在家语作申续史记作申党其实一人也今庙庭从祀申枨封文登侯在东庑申党封临川侯在西庑重复无稽一至于此且公伯寮愬子路以沮孔子乃圣门之蟊螣而孔子称瑗为夫子决非及门之士林放虽尝问礼然家语史记邢昺注防俱不载诸子之列秦冉顔何疑亦为字画相近之误如申枨申党者俱不可考耳臣愚以为申枨申党位号宜存其一公伯寮秦冉顔何蘧瑗林放五人既不识于家语七十子之数宜罢其祀若瑗放二人不可无祀则乞祀瑗于衞祀放于鲁或附祭于本处乡贤祠仍其旧爵以见优崇贤者之意亦庶乎其名实相符而不舛于礼也一洪武二十九年行人司司副杨砥建议请黜雄进董仲舒太祖髙皇帝嘉纳其言而行之主张斯道以淑人心可谓大矣然荀况雄实相伯仲而况以性为恶以礼为伪以子思孟子为乱天下子张子夏子防为贱儒故程子有荀卿过多雄过少之説今言者欲并黜况之祀宜也然臣窃以为汉儒莫若董仲舒唐儒莫若韩愈而尚有可议者一人文中子王通是也通之言行先儒之论已多大约以为僣经而不得比于董韩云尔臣请断之以程朱之説程子曰王通隐徳君子也论其粹处殆非荀所及若续经之类皆非其作然则程子岂私于通哉正因其言之粹者而知其非僣经之人耳朱子曰文中子论治体处髙似仲舒而本领不及爽似仲舒而纯不及又曰韩子原道诸篇若非通所及者然终不免文士之习利达之求若览观古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则通固豪杰之士也今董韩并列从祀而通不与疑为阙典臣又按宋儒自周子以下九人同列从祀而尚有可议者一人安定胡瑗是也瑗之言行先儒之论已详大约以为少著述而不得比于濂洛云耳臣亦请断之以程朱之説程子防详学制曰宜建尊贤堂以延天下道徳之士如胡瑗张载邵雍使学者得以矜式朱子小学书亦备载瑗事以为百世之法臣以为秦汉以来师道之立未有过瑗者矧程子于瑗之生也欲致其与张邵并居于尊贤之堂其没也乃不得与张邵并侑于宣圣之庙其为缺典信矣况宋端平二年议増十贤从祀以瑗为首若谓瑗无著述之功则元之许衡亦无著述但其身教之懿与瑗相望诚有不可偏废者臣考之礼有道有徳于教于学者死则为乐祖祭于瞽宗郷先生殁则祭于社若通瑗两人之师道百世如新得加封爵使与衡同列祀于学宫最得礼意
　　一自唐宋以来以顔子曽子子思孟子配享坐堂上而顔子之父顔无繇曽子之父曽防子思之父孔鲤皆坐庑下臣考之礼子虽齐圣不先父食而三代之学皆所以明人伦也夫孔子之所以为教与诸子弟之所以为学者不过明此而已今乃使子坐于上父坐于下岂礼也哉若以为此乃论道之功则自古及今未有外人伦而言道者纵出于后世之尊崇非诸贤之本意恐诸贤于防防之中必有不安于心而不敢享非礼之祀者臣考之元至顺三年尝封顔无繇国公諡文裕孟子之父孟孙氏亦尝封邾国公臣愚乞下有司于各处庙学如乡贤祠之制别立一祠中祠啓圣王以国公顔无繇莱芜侯曽防泗水侯孔鲤邾国公孟孙氏配享庶不失以礼尊奉圣贤之意臣又窃观圣学失于五百年至程朱出而后孟氏之统始续则程朱之先亦不可缺况程子之父大中大夫封永年伯程珦首识濓溪周子于属掾之中荐以自代而又使二子从逰朱子之父韦斋先生追谥献靖公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其歴官行已俱有称述臣愚乞将永年伯程珦献靖公朱松从祀啓圣王祠使学者知道学之有开必先明伦之义不为虚文矣谨按家语所载七十二贤无秦冉顔何史记所载七十七贤无陈亢文翁石室而唐祀因之杜氏通典则有八十三贤而宋祀因之以左丘明等二十二人为先师则始于唐之贞观以曽参等六十七人并为侯伯则昉于唐之开元至于孟子【元加封亚圣公】继顔【复圣公】曽【宗圣公】思【述圣公】为四配升颛孙师为十哲则又至宋而始定焉
　　又按从祀之説始于唐太宗时左丘明等以配食先师自是宋神宗益以荀况扬雄韩愈理宗加以周惇頥张载程颢程颐朱熹张栻吕祖谦度宗加以邵雍司马光元人又加以董仲舒许衡本朝正统中又加宋胡安国蔡沈真徳秀元吴澂四人者葢安国春秋沈注书徳秀着大学衍义澂着诸经纂言是皆有功于圣门者也已祀而黜者惟雄一人若孔圣之后有功圣徳者无不祀矣惟杨时者从学二程载道而南使无时则无朱熹矣乃不得从于二程之后朱吕之前岂非阙典欤
　　严名宦郷贤祀
　　嘉靖十三年八月内礼部题该巡按直御史郑坤奏为庙灾建言事条陈内开天地神祗歴代帝王道统师儒陛下精诚纯敬设主立庙物无弗备义无不周尧舜三代之主无以过矣至于仕于其地而有政迹惠泽及于民者谓之名宦生于其地而有徳业学行于世者谓之郷贤陛下固令有司立有祠宇春秋祭祀矣然或狥情去取而贤否或至于倒置叅酌弗公而淑慝或混于无别遂使忠魂义魄尚耻于绛灌同列正气聪明不甘与草木同腐未免物不得平气乖致异伏望陛下勅下该部即行天下掌印官防同儒学师生各查本处应祀名宦郷贤俱遵照大明一统志所载逐一从公防议明白备将职位姓名及履歴行实各相讲明务使事有考据众无私议然后方许入祠见有祠者时加修葺原无祠者即便修葢以及梵宇瑶宫等项先年奉防拆毁滛祠事例已将私剏及不系应祀之神俱已拆毁矣今后仍严禁有司不得假以拆毁之例肆为鱼猎之塲或利木石而尅落修理之价或改为书院而身动帑藏之积名则为国家毁滛祠实则为贪官开骗局监司昏闇准其申请为其所卖而莫知生徒有为俊秀者苦其虚拘被其骚扰而不敢言合行各省廵按通查各属奉例之后拆毁者若干改造者若干要见有无尅落银至自修治以后免其拆毁俯顺愚民之心庶神不滥祀人不偷薄诗云神之聴之终和且平是之谓欤故曰崇祀等因抄呈到部议得名宦郷贤之祀乃国家崇徳报功盛典比来爱憎任情臧否失据名实不副激劝无闻今本官所奏具见敦本尚实相应依拟覆奉钦依通行各该抚按衙门行令提学官着落府州县掌印正官及儒学师生备查各处名宦乡贤果有遗爱在人乡评有据未经表彰即便及时兴立祠祀以励风化若祠宇倾頺及未经立祠地方亦合查给无碍官钱择地修葢其或惠政殊常遗思不冺出于民心追戴愿专立祠以申崇报者有司官员亦当代与申请聴其建言中间如有匪人滥预有干清议者亦要从公厘正








　　礼部志稿卷八十五下
　　钦定四库全书
　　礼部志稿卷八十六
　　明　俞汝楫　编
　　国防备考
　　皇帝丧礼
　　洪熈年行
　　永乐二十二年八月文皇帝崩太子以下至诸王公主斩衰三年如洪武仪在京文武官闻丧之明日诣思善门外哭次于本署不饮酒食肉四日具斩衰服诣思善门外朝夕哭临三日又朝临十日各十五举声衰服二十七日凡入朝及视事白布裹纱帽垂带素服腰绖麻鞋退服衰服二十七日之外素服乌纱帽黒角带二十七月而除聴选官人才监生吏典僧道诸人素服赴顺天府朝夕哭临三日十五举声素服二十七日而除凡音乐祭祀辍百日男女婚嫁官辍百日军民素服二十七日在外以闻丧日为始四日成服朝夕哭临三日又朝临十日各十五举声服衰服二十七日后素服乌纱防黒角带二十七月而除命妇素服举哀三日二十七月而除军民男女素服一十三日在京官各给麻一四夷使臣工部制服二十七日后皇帝素冠麻衣麻绖临朝退仍衰服上谥前三日斋戒遣官祭告天地宗庙社稷如仪是日内侍官置册寳舆于奉天门厥明捧册寳置舆中皇帝具衰服诣奉天门内侍官举册寳舆导引官导皇帝后随降阶陞辂百官序立金水桥南北向侍册寳舆将至皆跪册寳舆过兴随皇帝后至思善门外序立北向皇帝降辂册寳舆入至几筵殿丹陛上皇帝左门入就丹陛上拜位捧册寳官至几筵前分左右立北向导引官奏四拜皇太孙亲王皇孙陪拜丹陛上百官陪拜思善门外四拜皇帝由殿左门入诣大行帝几筵皇太孙以下皆跪奏进册捧册官跪进册皇帝受以献捧册官以置于案奏进寳捧寳官跪进寳皇帝受以献授如册奏宣册奏宣寳俯伏兴外賛亦如之行祭礼皇帝诣几筵前就拜位四拜跪献酒亚献终献俯伏兴四拜賛同导引官导皇帝由左门入诣神前捧册寳授内侍官捧入皇帝入内奉安顿首皇帝由左门出丹陛上礼毕皇帝还宫
　　十二月礼部防议葬祭仪发引前三日奏告百官出宿三日遣官以葬期告天地宗庙社稷皇帝衰服告几筵皇太子亲王以下皆衰服百官衰服朝一临至引止前一日遣官祭经过应祀神祠皆设辞奠皇帝后妃皇太子亲王以下衰服致祭司礼监礼部锦衣卫官提督执事者设大升举陈葬仪于午门外并大明门外至日设啓奠皇帝衰服暨皇太子亲王各四拜奠帛献酒读祝四拜举哀兴哀止望瘗执事者升彻帷幙拂拭梓宫内执事进龙□于几筵殿下设真亭神帛舆谥册寳于丹陛上设祖奠皇帝诣梓宫前西向立皇太子亲王皆南侍立内侍奏灵驾进发捧谥册寳神帛置舆内次铭旌出执事官陞梓宫内执事持翣左右蔽梓宫降殿内侍官请梓宫陞龙□执事官奏登龙輴以防帷饰梓宫执翣列左右繖扇侍卫如仪旧御仪仗前谥册神帛真亭铭旌以次行皇帝后妃皇太子亲王及宫眷随至午门内后妃宫眷哭于帷中设遣奠如祖奠仪内侍请灵驾进皇帝以下皆哭尽哀皇帝还宫后妃以下俱还梓宫由中门出至午门外礼官请梓宫陞大升舆执事官奉升大升舆礼官请灵驾进皇太子亲王以下哭送出端门外行辞祖礼执事官设褥位于太庙香案前皇太子易常服奉神帛至太庙褥位跪置神帛于褥兴皇太子正立于神帛后皇太子跪礼官跪于左奏太宗体天道髙明广运圣武神功纯仁至孝文皇帝谒辞賛五拜皇太子捧神帛兴以授礼官礼官安舆中请灵驾进发皇太子仍丧服并亲王以下随行梓宫由承天门大明门中门出皇太子以下由左门出歩送至徳胜门外乘马至陵在途朝夕哭临至陵执事官先陈龙輴于献殿门外俟大升舆至礼官请灵驾降舆升龙輴诣献殿执事官奉梓宫升龙輴由中门入皇太子亲王奉谥册寳舆前行安神礼四拜兴奠酒读祝兴四拜举哀止亲王以下陪拜如常仪遣官祀后土并天寿山俟掩宫设迁奠如常仪将掩宫皇太子以下诣梓宫前跪请灵驾赴宫俯伏兴执事官升奉迁梓宫入皇堂内侍奉谥册寳置于前陈防器行赠礼皇太子四拜兴奠酒进赠执事官进玉帛捧于右皇太子献以授内执事捧入皇堂安置俯伏兴四拜举哀兴哀止遂掩宫行享礼如迁奠仪遣官祀后土及祭天寿山内侍设香案宫门外设题主案于前西向设皇太子拜位于前北向内侍盥手出主于案上题主官盥手西向题主毕内侍奉主置于神座藏帛厢中内侍读太宗体天道髙明广运圣武神功纯仁至孝文皇帝神灵上神主賛四拜兴献酒读祝俯伏兴四拜举哀兴哀止内侍啓椟受主讫请神主降座升舆至献殿请神主降舆陞座行初献礼皇太子四拜兴初献奠帛酒读祝毕俯伏兴亚献献终献賛四拜举哀兴哀止望瘗内官捧神帛箱瘗于殿前焚防器于野葬日初虞柔日再虞刚日三虞后间日一虞至九虞止在途皇太子行礼还京皇帝行礼神主将还内侍请神主降座升舆仪仗侍衞如仪皇太子随仍朝夕奠神主还京先于城外置幄次锦衣衞备仪仗教坊司备鼓吹不作百官衰服奉城外神主至入幄次百官序列于前五拜三叩头神主行百官从至午门外皇帝衰服迎于午门内神主至举哀歩导神主升几筵殿内皇帝立殿上稍东西向内侍请神主降舆陞座行安神礼皇帝四拜兴奠酒读祝兴四拜举哀兴哀止皇太子亲王以下陪拜百官于思善门外行礼如仪明日行奉慰礼卒哭用虞祭后刚日礼如虞祭于是罢朝夕奠至卒哭之明日太常寺陈设礼馔于太庙如时享之仪内侍设皇帝拜位于几筵殿上进御辇于殿前丹陛上皇帝衰服四拜举哀哀止立于拜位之东西向内侍请神主降座陞辇诣太庙祔享至思善门外皇帝易祭服升辂随至午门外皇帝诣御辇前跪太常卿跪奏请神主降辇诣太庙祔享皇帝俯伏兴捧神主由左门入至丹陛上典仪賛太宗体天道髙明广运圣武神功纯仁至孝文皇帝谒庙至一庙前内侍捧神主置褥位皇帝于后八拜礼二庙三庙四庙五庙俱如仪内侍捧神主朝于北太常卿立坛东西向賛赐座皇帝搢圭捧神主安于座诣拜位行祭礼如时享之仪太常卿请神主还几筵皇帝捧神主由庙左门出门外奉安于车辇皇帝升辂陞至午门外皇帝至思善门降辂释祭服易衰服内侍请神主降辇陞座皇帝行安神礼如前仪皇帝释服还宫明日百官素服乌纱防黒角带行奉慰礼
　　宣徳年行
　　洪熈元年六月上至自南京先是仁宗皇帝上宾遗诏上早正大位宫中以上至良乡宫中始出遗诏文武百官常服于午门外立班四拜聼宣读举哀四拜太监杨瑛户部尚书夏原吉礼部尚书吕震捧遗诏往芦沟桥迎上上至桥遗诏恸哭左右扶诣幕次聼宣遗诏哭尽哀易素服行文武百官素服迎于都城外上至长安右门下马歩行哭至宫外释冠服被发诣梓宫前叩首哭尽哀宫中自皇后以下皆哭尽哀上就丧次见母后亲王以次见上毕各就丧次自六月初三日开丧为始二十七日而除自七月初一日为始鸣钟鼓上服浅淡色衣乌纱翼善冠黒角带于奉天门视事百官皆浅淡色衣乌纱防带朝叅如常仪退朝仍终太宗文皇帝服制上曰朕心何能忍虽加一日愈于已初一日仍素服坐西角门不鸣钟鼓百日后再议八月行在礼部尚书吕震言仁宗皇帝丧服已百日请上易素服御奉天门视朝上论震曰皇考劬劳大徳奄至遐弃梓宫在殡旦夕瞻奉几筵中心何忍所奏山林事毕再议九月少师吏部尚书蹇义等议言皇上孝思无穷礼贵得宜今祔庙后仍素服于西角门视事至孟冬岁暮行时享礼太常奏祭祀是日鸣钟鼓上服黄袍御奉天门视朝上可其奏宣徳以后俱如仪仁宗既祔庙遇祭祀上黄袍祭毕如初禫祭后始释素服
　　成化年行
　　天顺八年春正月英宗皇帝大渐召皇太子及太监牛玉傅恭裴当黄顺周善至榻前谕之曰自古人生必有死朕病已深倘不讳东宫速择吉即皇帝位遇百日成婚皇后钱氏名位素定当尽孝飬以终天年徳王等宜俱与善地俾之国殉葬非古礼仁者所不忍众妃勿殉葬殓时用袍服系腰縧环带皮鞓着易以鞓衣服多亦无用择吉地建陵寝皇后他日宜合葬惠妃亦须迁来以后诸妃次第祔葬言俱遵行无违梓宫之陵遣亲王防丧行礼
　　皇太后丧礼
　　髙皇后崩于洪武十五年仁孝皇后崩于永乐五年皆以后礼故皇太后丧礼始于正统七年葢仁宗张皇后也【仪已见职掌】
　　成化年行礼
　　成化四年六月甲寅慈懿皇太后崩丙辰礼部言孟秋享太庙大行慈懿皇太后丧礼哭临未毕移至初七日上命仍于初一日祭诏礼部防文武羣臣议陵寝大学士彭时等言大行慈懿皇太后作配英宗皇帝正位中宫及皇上嗣居宸极尊为慈懿皇太后葢先帝全夫妇大伦皇上全母子深恩位号彰著已数十年寿终之后宜奉梓宫祔裕陵奉神主祔太庙今欲别卜葬必以今皇太后千秋万岁之后二后并配非本朝之制然有二太后方自今始则陵庙之制亦当自今日考古协义以行之前代一帝二后并祔陵庙者未易悉数如汉文帝尊其所生母薄太后然嫡母吕太后得罪宗社尚与父髙帝并葬长陵无易又如宗仁宗追生母李宸妃为太后然嫡母章献刘太后本无子尚与父真宗同祭太庙无嫌皇上子慈懿皇太后若稍未合礼则致贻后议有揜前美况千秋万年之后今皇太后与慈懿皇太后同在陵庙不相妨碍愈足以见二太后生存之日雍和无间永久之后并美无穷载诸史册増我皇明之光彰我皇上之孝此臣等所深愿也上命礼部防羣臣定议以闻　秋七月礼部尚书姚防及在廷文武大臣翰林院科道等官九十九员集议陵庙礼制奏曰大行慈懿皇太后作配先帝二十余年诚孝一心夷险一徳孚于中外先帝眷礼始终无间两宫名号既同二母体位相等陛下孝飬如一天下之人皆知陛下克体先帝初心以为至仁大孝莫过于此今慈懿皇太后之丧与皇太后千秋万岁后俱合葬裕陵慈懿左皇太后右配享英庙礼亦宜然少有疑阻不合典礼関系非小天下万世将有言之安保将来无据礼改正者乎上批答曰卿等所言固正但圣母在上事有窒碍朕屡请未防俞允朕平昔孝奉两宫如一若因此违忤致有他虞岂得为孝今当于裕陵左右择吉地安葬崇奉如礼庻防两全卿等其体朕意　翌日少詹事柯潜暨祭酒邢让等三十二员上言合葬祔庙之礼有阙则先帝在天之灵不安天下后世谓皇太后与陛下为何如歴观前代未有为皇后又为皇太后始终无他故而不得合葬祔庙者也逢迎者或以宣庙胡后为言此与今日万万不侔胡皇后乃宣宗在御之日让位于章皇后今则先帝临御未闻慈懿退让也且先帝与胡皇后亦复正尊号増修陵寝一依后礼矣或又以慈懿无出礼有之妻与继室虽无出合祔其夫崇正体也纵使皇太后意有不怿陛下当念先帝遵典礼为重而于母后从义不从命可也矧皇太后聪明睿智洞识伦理陛下坚以为请理无不从此葢人伦之本风化之原早降纶音以慰先帝之灵以全母后之徳以顺天下臣民之心陛下至仁大孝真足以为法垂训　明日魏国公徐俌暨公侯驸马伯都督锦衣衞等官三十五人复上言廷有诤臣实为美事后能从谏允合天经伏望陛下起敬起孝和气婉容上回圣母之心下慰【阙】
　　复上言曰父母有过人子哭谏人君有过人臣
　　死谏孔子有曰生事之以礼死葬之以礼祭之以礼今欲置梓宫于他所必将奉神主于别室天地未安人事不顺以是为礼臣所未喻若以为出于圣母当起敬孝悦则复諌不可已河南等道监察御史康永韶等四十一人复以为言礼部尚书姚防合六部都察院通政司大理寺等衙门尚书李秉等四十四人复上言曰天下者祖宗之天下皇上有祖宗之天下当谨守祖宗之成法我国家立法垂宪一本于纲常尤严于君臣父子夫妇之间若母后之意果不见从当断以大义亦在陛下处之而已时文武既上奏复跪伏文华门前以待必从而后已上悉览奏复恳请于皇太后自己至申稍见从遂出数奏同辞批答云卿等所言皆合朕意合葬之礼防允行矣于是文武羣臣皆呼万歳而退丙子上尊谥曰孝庄献穆惠显仁恭天钦圣睿皇后颁诏如仪九月庚申祔葬睿皇后于裕陵
　　治年行礼
　　成化三十三年十二月宪宗皇帝葬茂陵时孝宗皇帝以生母孝穆慈惠皇太后纪氏祔葬其仪文武百官宿公署致斋三日遣官以祔葬告天地宗庙社稷上亲告宪宗纯皇帝几筵啓宫祭告陵园设奉迁官拜位于享殿前内侍引奉迁官四拜奠帛献酒读祝四拜焚帛祝毕别遣官祭告后土既啓宫见梓宫奉迁官行祭告礼如仪既奉迁梓宫至享殿拂拭安奉讫奉迁官于前行礼如仪先一日设大升轝于享殿门外奉迁官行啓奠礼如仪行祖奠礼如仪灵驾进发至陵园门外升大升轝奉迁官行遣奠礼如仪将至陵有司先设席享殿于茂陵献殿之右大升轝至诣享殿安奉奉迁官行安神礼如仪百官陪拜遣官以祔葬祭告后土并天寿山别遣官祭告长陵献陵景陵裕陵奉迁官行迁奠礼如仪灵驾赴宫内侍捧谥册寳以次陈列防器内执事官陈酒馔于皇堂门外奉玉帛案置香案奉迁官受玉帛献毕以授内执事捧入皇堂俯伏兴四拜遂掩宫奉迁官行享礼如仪礼毕祭谢后土并天寿山及祭告宪宗纯皇帝别遣官以祔葬毕告长陵献陵景陵裕陵凡奉迁官行礼俱内侍导
　　治十七年三月壬戌圣慈仁寿太皇太后丧上素服诣太皇太后宫举哀哀止括发设奠复举哀毕归丧次英庙皇妃皇太后宪庙皇妃皇后皇太子亲王宫主王妃举哀各归丧次次日上举哀朝夕设奠英庙皇妃皇太后以下哭临次日上束发素服设奠奉安梓宫设几筵上衰服祭英庙皇妃皇太后以下皆成服各祭一在京文武官闻丧之三日诣清宁门外哭四日具衰服哭临三日在署视事孝服命妇哭临俱如仪上御西角门朝退召大学士刘健李东阳谢迁至暖阁素幄中上起立曰陵庙事且商议健等奏曰昨太监扶安谕孝庄睿皇后葬未合礼欲为厘正此盛徳事臣等仰见皇上圣孝髙出前古上袖出裕陵图一纸指示曰此未合礼昨见成化年彭时姚防軰奏章先朝大臣忠厚为国如此先帝亦甚不得已耳健等对曰诚如圣谕今日断自圣衷万世有光上曰钦天监言风水朕已面折之今日开圹合葬不为动风水乎皇堂不通则天地否塞通之则风气流通恶得言动惟诚心为之其无害皆奏曰皇上一念孝诚可以格天吉无不利上曰此事不难祔庙之礼尤当讲健等奏曰先年议已定慈懿太后居左今大行太皇太后居右合祔裕陵配享英庙具引唐宋故事为证臣等不敢轻议其实汉以前惟一帝一后唐始有二后宋亦有三后并祔者上曰二后已非若三后尤非事宜师古末世不足学太皇太后鞠育朕躬恩徳深厚朕何敢忘但一人私耳钱太后乃皇祖册立正后我朝祖宗以来惟一帝一后今若并祔乃从朕首壊恐后来杂乱无纪极耳健等皆未敢应上曰仍旧则礼未安更之则违先帝意朕思之夜不能寐难于降防可议行之健等乃上疏言请下廷议乃议于陵庙神座英庙居中孝庄居左孝肃居右
　　四月丁酉上孝肃贞顺康懿光烈辅天成圣太皇太后尊谥册寳甲辰勑驸马都尉蔡震防丧英国公张懋督官军防防太监苗逵总巡视上衰服告几筵丁未发引上衰服率皇太子以下行啓奠祖奠遣奠礼如仪荣王送梓宫行朝祖礼己酉梓宫祔葬裕陵庚戌神主还京
　　嘉靖年行礼
　　嘉靖十七年十二月章圣慈仁康静贞寿皇太后崩上诣慈寜宫举哀括发设奠归丧次文武羣臣哭如仪三十日礼部言大行皇太后服制二十七日已阕适遇正旦朝防祭享所当酌议臣等恭拟皇上是日早黒翼善冠浅淡袍服黒犀带御殿受朝疏入未下上谕大学士言元旦极殿拜天仍具祭服先一日变服否于是礼部更请正旦日上拜天受朝及先一日青服孟春享宗庙前三日奏斋皇上青服臣下同之上览奏谕内阁曰部疏未免循故事未见损益何如礼曰三年之丧贤者无改若拘于纸上法度后世君人皆罪人也不但景君一人耳虽山陵未就古人未葬百事皆辍今郊社不敢废封建征伐赏刑诸事无虚事谓之居丧吾不信也便当如制定服遇郊有事吉服作乐此尊尊也庙有事着浅淡色服不作乐此亲亲也居他处服黒布至丧次仍素服直奉引安陵仍用始服之服以终之庶为情实卿等与宗伯翰林院礼科议否即曰否礼部覆皇上析礼精防为万世法请令内外一体遵奉报可
　　初礼部请正旦朝贺三奉防罢免及是因别疏请上报曰履端嵗首朝防之始但昨方除服梓宫在上卿等屡以礼请朕谓当行实事于奉天门百官青衣本等带五拜三叩首不必公服致词钟鼔鸣鞭俱辍之礼部复请上具翼善冠黄袍御殿百官公服致词鸣钟鼓鸣鞭奏堂上乐上曰改岁更始王者奉顺天道不可不重既在除服外其如议行子刻初朕用祭服于极寳殿行告祀礼前期变服色吉衣几筵四七节权命内侍行礼先是礼部仪注小殓之下有昭圣恭安康惠慈爱皇太后丧次举哀之语上览之注其下曰此未可及成服日举祭复于昭圣下増曰遣祭一坛又注曰此俱増遣字葢上于典礼明辨如此
　　上勑谕礼工二部曰朕皇考显陵在承天山川浅薄堂隧狭陋今长陵西一支曰大峪岭兹欲迎皇考迁祔所司其具仪闻于是礼官具显陵奉迁大峪兴工二仪已乃命驸马都尉崔元兵部尚书张瓉太监鲍忠诣承天迎献皇梓宫壬子大驾发京师躬视大峪御史陈让请奉献皇遗衣冠与章圣太后合葬于大峪又以章圣遗冠帔合葬于显陵上曰并建二陵用衣冠交葬从古所无尤见乖谬黜为民上犹以迁陵事于心未安复谕辅臣曰朕复思一夜中心甚惧奉体藏魄二十岁忍啓露风尘挂途路兹欲奉慈宫南诣合葬朕且躬徃礼官当亟上议
　　成化三十三年十月己夘孝宗初即位谕礼部臣曰朕以凉徳获嗣丕基哀疚凡内而尊崇大礼外而抚绥大猷次第举行痛惟朕生母恭恪庄僖淑妃鞠育劬劳恩深罔极今赖三灵之佑托于亿兆臣民之上奉飬莫逮风木之感实切于衷矧议政之初圣慈仁寿太皇太后皇太后咸谓母妃须进名位式昭庆源因令辅臣考防春秋大义前代英君明辟定典乃请于二圣欲遣官奉册诣园陵尊为皇太后用垂隆名于永世俟皇考梓宫发引有期预啓祔葬庶少罄孝悦于万一尔礼部具仪择日以闻壬辰追进圣母淑妃为孝穆慈慧恭恪庄僖崇天承圣皇太后遣官诣园陵行恭上册寳并祭告礼十一月圣母孝穆皇太后即祔葬茂陵上勑谕礼部曰皇妣孝穆慈惠恭恪庄僖崇天承圣皇太后祔葬毕日宜有奉享神主之礼尔礼部其防文武大臣议处来问于是礼部防同大傅兼太子太师英国公张懋等官议得周礼春官大司乐之职歌小吕舞大濩以享先妣谓姜嫄也至宋则元徳懿徳二皇太后俱有别庙之享章献章懿二皇太后遂有奉慈之建兹者恭遇孝穆皇太后祔葬茂陵所有神主宜于奉先殿傍近宫室改为别庙以礼安奉岁时祭享悉如太庙奉先殿之仪仍乞勑奉迁官于祔葬毕暂奉神主于茂陵献殿以伺二十四日宪宗纯皇帝祔庙礼毕啓行于二十六日入城得防奉先殿傍近无宫室堪改别庙尔还再议来闻礼部复防官议孝穆皇太后祔葬毕日神主宜暂建别庙奉享庶合古制但奉先殿傍既无傍近宫室堪以改作合当于享宪宗纯皇帝几筵之右别设幄殿一所以事奉享仍乞勑内官监相度相应吉地营建别庙完日奉迁神主享祀如仪上曰亲终当祭以礼尔等既考论明白准议乃定奉安神主之殿曰奉祀殿
　　治十七年三月圣慈仁寿太皇太后崩上朝夕不离丧次悲哀动中外越五日文武百官请初七日视朝上批荅曰朕哀痛方切未能视朝所请不允次日再请又批荅曰朕朝夕丧次未忍暂离卿等乃累疏恳请谨遵遗诏初八日视朝至日上服缞服御西角门二十七日服满二十八日百官易乌纱防黒角带青圆领皂靴侍朝上仍白翌善冠白袍腰绖御西角门视事俱不鸣钟鼔宫中实行三年之丧葢上天性纯孝初至东宫进学时讲官以文华大训进讲上輙起立俟讲毕乃复坐其事太皇太后奉飬尤极尊隆有疾亲侍汤药忧形于色事皇太后亦然四月庚申上防谕礼部臣曰朕制虽遵遗诰中心哀痛未忍尽从吉典每月朔望日暂免陞殿百官常服于奉天门朝叅遇节免宴百官勿着红衣凡大节免行庆贺礼各王府并南京及在外各衙门预行文知之不必差官赴京
　　治十七年三月孝肃皇太后崩内阁大学士刘健等题臣等窃惟事莫大于送终礼莫重于祀享兹者大行圣慈仁寿太皇太后鸾驭上升山陵伊迩祀享之礼宜预讲求查得成化四年间慈懿皇太后崩逝之日羣臣防议有二后并配之文窃惟当时先帝遇天下难处之事羣臣为委曲将顺之词或者犹不能无疑焉然奏议虽成于当时而奉行则始于今日仰惟皇上承宗祧之重为纲常之主所宜至详至慎而不可少有忽焉者也伏望特勑礼部集议稽本朝祖宗之庙制质古先圣王之训典务合大公允归至当俾行之于今而无憾垂之万世而有光臣等不胜至殿上命礼部防多官稽考典制详议奏闻礼部乃防皇亲公侯驸马伯五府六部都察院通政司大理寺翰林詹事府左右春坊司经局六科十三道等衙门议谓宗庙之礼乃天下之公义非子孙得以私之万古纲常有不可易者自古昔以来殷周七庙父昭子穆各有配座一帝一后之正仪盖隂阳相配之礼也下至春秋以鲁隐之国而书考仲子之宫胡安国云孟子入惠公之庙仲子无祭享之所以此观之春秋之世去先王之世未逺鲁秉周礼先王之制犹有存者祖庙无二配故也先王之制槩见已伏覩宪宗纯皇帝成化四年勑谕羣臣有曰朕心终不自安窃窥我先帝之至情以重违慈意不得已而勉从羣臣并配之义羣臣欲权以济事亦不得已进此议也防正礼而区处适宜仁至义尽足以上副先帝在天之遗志端有待于今日稽之周礼有祀先妣之文疏云姜嫄也是则太母特立庙以祀不失尊崇之礼自周然矣诗所谓閟宫是矣唐宋礼制无常初正终乱固无足言但其间推尊太后不配食祖庙者则别立殿以享之亦得閟宫之义至我国朝祖宗太庙之建一遵古典损益得中迄今已溢九庙庙皆有配其配无二宏规逺模成宪已定又于禁廷内建奉先殿得以朝夕供荐孝思之情委曲详尽仰惟皇上继统动率旧章而举无不宜兹遇大行圣慈仁寿太皇太后上仙朝夕不离丧次悲哀动乎中外之万方谁不感仰圣孝之无已也但孝心无穷而礼有限节享祀之礼当归于至当所有奉安神主宜于奉先殿之外相应处所建一新庙如诗之閟宫宋之别殿岁时荐享一如太庙奉先殿之仪祀専而且近礼勤而且便隆名徽号仍称太皇太后极其尊崇永受万年之享则情义两尽罔极之思以酧严祖之道以着而大孝之实垂诸万世无疆矣上曰享祀重事礼当详慎卿等稽考古典及祖宗庙制既已明白都准议特建庙奉享仍称太皇太后以伸朕尊亲之意后世子孙遵守崇奉永为定制
　　皇后丧礼
　　洪武初定
　　洪武十五年八月庚子上以慈孝皇后丧万机委积乃命礼部臣考古典遵以日易月之致以素馐祭告于皇后之灵曰自后崩逝已十有五日虽哀恸无穷而天下事重不敢乆旷不治谨遵礼制以日易月朕释期服视朝诸子仍衰麻以奉筵几惟灵其鉴之
　　九月庚午引上亲致祭于灵文武百官丧服诣朝阳门外奉辞是日安厝皇堂皇太子奠纁玉璧行奉辞礼神主还宫文武百官素服迎于朝阳门外回宫百官行奉慰礼上复以醴馔祭于几筵殿自再虞至九虞皆如之是晩仍遣醴馔告谢于钟山之神命所葬山陵曰孝陵
　　十月己夘以孝慈皇后卒哭行祔庙礼上以醴馔致祭于灵复以牲醴告庙曰兹以孝孙妇孝慈皇后马氏神主诣庙祗谒嘉荐祔享之礼
　　十一月乙丑丧百日上辍朝以牲醴致祭于几筵殿是日纪察司请御素服黒犀带上香案前致钦不拜东宫亲王皆四拜奠帛奠爵上举哀在位者皆哭哭止上致钦如前东宫以下复四拜上还宫百官素服黒角带诣中右门俟奉慰上素服出陞座仪礼司官致词奉慰东宫亲王复以牲醴祭孝陵公侯等从祭妃主亦诣灵祭其命妇则诣几筵殿祭奠
　　永乐年行
　　永乐五年七月文皇后丧礼初丧如髙后时仪定各王及公主服制世子郡王皆齐衰不杖期世子妃郡王妃并郡主皆大功周楚诸王及宁国诸公主并郡王之子皆小功遣中官以大行皇后讣告赵王髙燧及永安公主永平公主并召赴京遣官讣告各王府
　　十一年正月丁酉仁孝皇后梓宫引皇太子汉王送梓宫渡江皇太子哭辞汉王防梓宫行途中朝夕哭奠如仪官民迎祭者皆素服
　　嘉靖年行
　　嘉靖七年七月皇后陈氏崩礼部上丧祭礼仪上疑过隆令更议部臣具累朝旧仪叅酌上请上躬自裁定以示阁臣曰闻丧次日百官素服于思善门桥南哭临又次日亦如之第四日成服百官服丧服入临如前三日免哭临葢遵皇太后之意第四日朕视朝百官素冠服行奉慰礼二十七日后百官黒冠素服角带朝叅发引后从吉如遇七及小祥大祥皆浅色衣朝叅初丧三日朕不视朝如常朝仪两宫服浅色衣玉带葢尽事亲之道第四日成服为始朕冠翼善冠素服犀带视朝一十二日尽杖期以日易月之义前后共二十七日俱西角门视朝服浅色衣百官黒冠素服之日于奉天门视朝俱不鸣钟鼔如遇朝两宫之日则具常服以尽尊亲之礼制下阁臣张璁等拟上服制宜服素冠服绖带十二日其后乃服翼善冠犀带前后二十七日俱御西角门视朝之日百官皆素服绖带二十七日以后上御奉天门百官乃更素服角带上意既允已复降防曰朕当黒冠素服降之九日而释可矣璁等对曰皇上以两宫皇太后在上不敢以卑加尊是以欲为降杀非故啬恩也臣窃谓夫妇之伦叅三纲而立人君为纲常之主言动世为法则尤不可不慎臣读记曰天子之于后犹父之与母也故谓天王服斩衰父之义也为后服齐衰母之义也又谨按昭公十五年六月乙丑周景王太子寿卒秋八月戊寅王崩叔向曰王一岁而有三年之丧二焉葢古礼父为子夫为妻皆服三年观此则周天子尚为后服三年之服后世夫为妻始制为齐衰杖期父母在则不杖夫丧服自期以下诸侯絶然特为旁期言若妻之丧本自三年报复杀为期年则固未常絶也皇上为后服期以日易月仅十三日臣子为君母服三年以日易月仅二十七日较诸古礼已至杀杀而又杀则无矣臣愚以为皇上宜服期十二日宜容臣子素冠服终二十七日不然则恩纪不明典礼有乖臣等何忍令后日史臣书曰天子不成后服自皇上始乎又何忍令后日史臣书曰臣子不终君母之服自臣子始乎上曰卿所奏虽出忠爱似未精详伦理朕岂敢违孝卿勿过虑时礼臣方献夫亦杂引仪礼丧服等篇反覆争辨谓旁期可降正期不可降亦举周景王为后三年之文及三朝圣谕所载仁孝皇后崩太宗皇帝衰服后仍服数月白衣冠故事以证之上曰文皇帝之与文皇后丧礼与今大不同尔时上无皇母下有东宫从重尽礼为宜其遵朕钦定仪制行之已詹事霍韬奏曰臣顷见礼官所议大行皇后丧礼臣昨与面谕劝其更议礼官以臣为迎合臣独以为臣子议朝廷公事各尽其道而已天子之有后犹天之有地故礼曰夫为妻服期万世之经也因礼之变而酌义之中则有权是故中宫皇后者配陛下者也所以共事天地而承祖宗者也陛下为之服凡以为天地祖宗之故也然限于隂阳内外之辨则有不得尽致其情者矣今百官遭妻之丧无服衰莅事之理惟三年之丧乃释位行服葢谓父母之丧达于上下若妻之丧则内而不外隂不可以当阳也在百官则然至于陛下何独不然圣谕曰素服十日仿辍朝之义臣则曰为皇后服礼也然于内廷行之可也若对临百官总理万机履当阳之位行中宫之服或不可也葢制服于内可以自尽素服于外特以示变权而得中所以为礼也百官有司为皇后服衰为其母仪天下也上压于陛下则有不得尽致其礼者矣古礼父在为母杖不上于堂尊父也为众人言之也至于朝廷何独不然臣请陛下冠素衣御西角门十日即冠衣御奉天门百官有司入左掖门则乌防衣侍班奏事退出公署及居私室仍素服白防二十七日而除若曰于礼犹有未慊也则山陵事毕而除其入见陛下服者杖不上堂之义也出即素服者子为母之义也若陛下于二十七日俱御西角门则混而无辩臣下素服朝于中宫门则凟而不敬皆非时义之宜也此于古礼所未有可以义裁者也礼官所执者古礼臣所权者时宜礼官所言类于从厚臣言类于从薄要之人极大中万世自有能辨之者上曰丧服礼制朕已两定仪注下礼部行韬所奏斟酌时宜当从所拟朕于十五日常朝奉天门视朝百官浅淡色衣朝叅退仍如制服二十七日而除
　　闰十月礼部尚书方献夫等上悼灵皇后仪注时诸礼仪皆上亲自裁定从减损如百官哭临及禁屠彻乐当于发引三日之前梓宫出当端门行辞祖礼从午门等中门出时哭临既止一日辞祖又复罢免而梓宫命由左王门以出于是礼科都给事中王汝梅等上防言天子有后以共承天地祖宗之祀奉两宫之欢如天之有地日之有月今皇后已正位七载齐体至尊生以礼归殁不以礼葬非所以重大伦为万世法请更议之上曰是所言亦系忠爱但未审重轻思善门哭临逼近仁智殿从减可也午门等中门亦当避所尊陵地既逺于列圣则辞祖之礼不必凟朕已祭告内殿矣夫后尊则主益尊朕岂不知苐有所压不得不斟酌裁制耳既而给事中徐景嵩又言哭陵辞祖二仪不轻议若梓宫出门乃万姓观瞻所系王门之议臣心实不敢安也诏如前防发引次日上命经筵官吉服侍班尚书方献夫等以为山陵未毕不忍遽尔从吉请仍令百官衣浅色衣朝叅上不许曰朝廷礼仪自有定制卿等余哀未忘可退朝后行之无何遣官册封故事当鸣鞭作乐百官朝服侍班献夫复言皇后之丧大乐一作恐圣心増感宜辍乐上怒其违防命照旧行
　　嘉靖二十七年二月癸丑上以孝烈皇后陵名未定谕辅臣曰朕思太祖成祖俱二后先安宫其陵名荐在何时令礼臣宷以故事闻宷具奏洪武十五年九月十三日孝慈皇后葬孝陵永乐十一年二月十六日仁孝皇后葬长陵皆命名在先卜葬在后于是上定孝烈皇后陵名曰永陵仍御制祝文命成国公朱希忠告太庙五月丙子礼部上言曩孝洁皇后梓宫入百官自执事外俱衰服送至土城祭毕更常服办事迎主用乌纱防素服但孝洁皇后自发引至神主还京将及半月中遇元旦百官宜从常服今孝烈皇后初十日发引十五日即还事体不同请令祭毕还京诸臣除入朝外俱素衣乌纱防角带办事至神主还京而除上曰昔有两宫在臣从君敬其所尊厥礼是矣今日卿等有母事之仪随丧往来者仍当制服祭毕回者以乌纱防素服入朝素冠素服办事迎主仍制服思善门外行安神礼更素冠素服从事
　　五月诏孝烈皇后梓宫入山陵居之右虚其左先是上命后与孝洁皇后啓安礼并举孝烈居左既而孝洁啓安礼至是部臣以宫规制请得防乃更启孝烈仍居右云
　　慈宫发引
　　嘉靖十八年五月内礼部题为丧礼事节奏圣谕恭奉慈宫引发吉日用五月十七日子时奠献使等官仍用原定官员一应礼仪亦且用原定者如有増损临期酌拟但改水程奉梓宫行钦此臣等谨将慈宫引二圣合葬礼仪查将原定节次量加増损谨逐一再行开坐上请其题主一节原于徳胜门外梓宫东行恭拟于通州奉题以次日回京其奉送梓宫官员原系陆行本部定拟三程分送今改用水程合无送至张家湾恭祭而回及原定至承天府各执事官太常寺光禄寺鸿胪寺锦衣衞科道等衙门俱照旧差遣外其礼兵二部司属官今以堂官掌礼勲臣领兵则二项属官应合裁省伏乞圣明裁夺奉圣防奠献使等官仍用原定主着辅臣鼎臣恭题毕遣成国公希忠奉主还京余都依拟钦此
　　慈宫南祔
　　嘉靖十八年五月内礼部题为丧礼事本年四月二十八日钦奉圣谕南巡因谒陵寝及视大峪已毕然峪地空凄岂如纯山完美决用前议奉慈驾南祔引发吉辰别钦此臣等谨将慈宫引发二圣合葬礼仪查照原定节次量加増损逐一再行开坐上请
　　计开
　　一钦定本年五月十七日子时发引梓宫自通州登舟直抵承天俱水程
　　一张家湾祭潞河之神天津祭海口之神安平镇祭龙王之神徐州吕梁二处祭洪神淮河口祭淮渎之神仪真南京祭大江之神彭泽祭小孤山之神九江汉江所过大江俱用牲醴致祭俱勲臣具青服行礼其各应祀水府之神开载未备者临时増酌致祭
　　一经过有王府去处许王素服出迎致祭该府官预陈设祭物于水次席殿内賛唱就位賛鞠躬賛四拜兴诣香案前跪上香毕复位跪奠帛初献爵读祭文再献终献毕俯伏举哀五声而止賛四拜兴平身焚帛礼毕一王府附近去处遣辅导官致祭先于席殿陈设祭物梓宫至执事官賛四拜兴賛上香毕复位跪奠帛三献爵读祭文俯伏举哀哀止兴四拜平身焚祝帛礼毕一南京守备文武衙门各处镇巡三司官梓宫舟经及附近处所俱致祭举哀兴王府遣官仪同有司所辖大小官员通许陪拜
　　一致祭物品簇盘一座豕一羊一果五盘防心五盘煠五盘饼五盘案酒五様菜五盘粉汤五盌饭五盏帛一叚酒三爵香纸烛
　　一至承天百官俱缞服奉迎梓宫舟岸少住举哀前后八拜礼师生耆民人等随班行礼
　　一行安神礼抚按等官陪拜鸿胪寺賛行礼同
　　皇嫂丧礼
　　嘉靖十四年正月武宗庄肃皇后崩上命礼部具丧祭仪寻遣中官谕曰丧礼视圣慈仁寿太皇太后制行于是礼部上仪注有上素冠素服绖带举哀及羣臣奉慰礼上曰朕于皇兄无服制矧奉两宫皇太后在上又迫圣母寿旦忍用纯素服青服视事诸仪再拟闻于是礼部尚书夏言等上言大行庄肃皇后丧礼在臣民无容议惟是皇上天子之尊服制既絶则不必临御西角门一切奉慰皆不当举羣臣成服后又不当服素朝叅情固当伸尊尤当避宜免朝叅便因复除二十七日丧二十八日大殓上素服诣大行前行设奠奉安梓宫设几筵安神帛立铭旌上诣梓宫前祭宪庙皇妃昭圣康惠慈寿皇太后章圣慈仁皇太后武庙皇妃中宫皇妃九嫔公主等各祭一百官命妇哭临如故制可复谕言等圣母寿辰尔百官不必赴公所只私所尽制大学士张孚敬等言圣母寿旦礼吉之至重者宜吉衣终日庶于礼义允协上悦其体君忠敬从之
　　皇妃丧礼
　　洪武初行
　　洪武七年九月贵妃孙氏薨命吴王橚服慈母服斩衰三年以主丧事勑皇太子及诸王皆服期有司营葬厝于朝阳门楮冈之原
　　成化年行
　　成化十一年六月皇子母纪氏薨追封淑妃谥恭恪庄僖辍三日朝上服浅色衣御奉天门视事命礼部定丧葬仪注先是妃病大学士商辂言皇子母有不讳礼宜从厚仍乞司礼监奉皇子问侍衰服行礼上是之乃命司礼监黄赐诣问仪八月葬恭恪庄僖淑妃纪氏于山西自初丧至发引下葬上及皇太后中宫英庙皇妃皇妃亲王公主皇子各有祭遣皇子奉祝册行营城发引下葬日上俱不视朝皇亲公侯驸马伯文武百官及命妇送葬设祭如常仪
　　嘉靖年行
　　嘉靖三十三年正月康妃杜氏薨裕王母也礼部尚书欧阳徳言累朝皇妃薨或未生皇子或子非长或子为东宫而先薨俱与今异惟成化中淑妃纪氏薨所生皇子伦序居长与今相类彼时皇子尚防今裕王已婚礼宜持服主丧送葬出城乃议辍朝五日裕王遵孝慈斩衰三年钦定大臣题主开茔掩圹祠谢后土并用工部官送葬仪仗人数皆増于旧上谓大学士严嵩等曰部拟宪庙淑妃大不同裕王不当服斩衰嵩等对宪庙初有悼恭太子在前淑妃之子居次正与康妃今日同丧礼必子为主裕王宜服斩衰以执馈奠之事太祖御制孝慈録序文曰庶子为其母斩衰三年部仪遵此也上复谕嵩斩衰三年当避君父嵩言洪武七年贵妃孙氏薨无子命吴王橚服慈母服斩衰三年主丧事皇太子诸王皆服期是年孝慈録成遂为定制乞命殿下衰杖入哭几筵居府尽制上意犹未以为然乃下部防曰辍朝两日不鸣钟鼓上浅淡色衣奉天门视事百官浅淡衣乌纱帽黒角带朝叅钦命裕王主馈奠之事裕王率妃入宫素服哭尽哀四拜小殓大殓成服朝夕哭临三日以后每日一奠通前二十七日而止仍于燕居斩衰三年以伸子情妃诣拜位賛四拜奠酒读祝賛四拜举哀兴哀止望瘗礼毕其焚黄陈祭仪以祝文及諡册文置前裕王四拜三献发引啓奠祖奠遣奠御祭各一柩出武门裕王歩送至京城门外路祭毕还宫百官素服乌纱冠帽黒角带路祭入上曰焚黄乃制命非王可行其仍以常礼从事余如拟部覆奏皇妃焚黄仪讹非一日葢自累朝或所生皇子及亲王或司礼监官行礼皆拜而献酒跪而读祝乃叅用上尊諡之仪而未思赐諡为制命其祭文称皇帝遣谕与上尊諡逈不同也今既奉防以常礼从事当改议赐諡祭礼读祝宣册皆平立不拜上报可乃着为令遂册諡妃为荣淑
　　九妃同墓
　　嘉靖三十年六月礼部左侍郎程文徳奉诏相睦妃何氏茔城因言金山一带垄地无余宜与故妃包氏陈氏同窆且二妃之逝已奉圣谕令同一地为墓又言宪庙诸妃皆同处者且省民力一分仁言恻怛闻者感动今圹域甚广附造为便上曰祖宗成法当守王制亦当尊古世妇御妻数俱用九其自今以九妃同墓共一享殿而中为七室所司如议奉行
　　皇太子丧礼【妃附】
　　成化年行
　　成化八年正月皇太子薨年三岁上召礼部臣谕之曰皇太子年防丧礼宜从简礼部具仪上自发丧日为始服翼善冠素服七日而除发丧后三日皆不视朝又三日上御西角门朝不鸣钟鼓祭用素食文武羣臣闻丧素服乌纱帽黒角带第三日素服麻布绖带麻鞋布裹纱帽诣思善门哭临一日而除第四日素服朝西角门行奉慰礼以书讣告天下诸王天下王府并文武官素服于防视事再举哀复再拜次日服布裹纱帽麻鞋绖带设香案举哀行礼服素服乌纱防黒角带二日而除
　　皇太子妃丧
　　洪武十一年十一月皇太子妃常氏薨上素服辍朝三日中宫素服哀临皇太子服齐衰葬毕焚于墓所常服还命皇孙服斩衰置灵座傍遇祭奠则服之诸王宫主服如制
　　诸王丧礼
　　洪武初行
　　洪武二十八年三月秦王樉薨王上第二子孝慈王后所生也年十五受封二十三之国至是薨年四十讣闻诏定丧礼礼部尚书任亨防奏曰臣考之宋制宜辍朝五日今遇时享宜暂辍朝一日皇帝及亲王王妃宫主世子郡王郡主及靖江王世子郡君服制皆与鲁王丧礼同皇太子服齐衰期年因亲事以日易月亦十三日而除素服期年从之丧闻上辍朝三日礼部奏差官掌行葬祭礼翰林院撰祭文谥册文圹志文工部造铭旌差官造坟又钦天监官一员上葬日国子监监生八人报讣各王府御祭一坛太皇太后皇太后东宫各一在京文武官各一坛御祭凡七坛封内文武祭一坛非封内者不吊祭其服制王妃世子众子及郡主郡王下至宫人斩衰三年封内文武官齐衰三日哭临五日而除在城军民素服五日郡王众子郡君为兄及伯叔父齐衰期年郡王妃服小功五月凡世子世孙丧礼闻丧御祭一东宫祭一七七百日下葬周年二周年除服御祭各一翰林院撰祭文谥册圹志文工部造铭旌国子监监生报讣
　　公主丧礼
　　洪武初行
　　丧闻上辍朝一日御祭一皇太后中宫东宫各祭一各公主共祭一翰林院撰祭文圹志文户部给赍粮工部造铭旌神主魂帛棺椁坟圹志石防器仪仗钦天监选地择日国子监监生报讣御祭凡六下葬灵柩由东上南门东上北门北中门北安门出工部内监官于坟所设享堂教坊司拨女乐送至坟所祀后土并题主安神俱遣大臣行礼
　　临朝不释服
  </div>
  <div class="pagination">
   <a href="礼部志稿_page104.html">
    上一页
   </a>
   <span>
    ...
   </span>
   <a href="礼部志稿_page100.html">
    100
   </a>
   <a href="礼部志稿_page101.html">
    101
   </a>
   <a href="礼部志稿_page102.html">
    102
   </a>
   <a href="礼部志稿_page103.html">
    103
   </a>
   <a href="礼部志稿_page104.html">
    104
   </a>
   <span class="current-page">
    105
   </span>
   <a href="礼部志稿_page106.html">
    106
   </a>
   <a href="礼部志稿_page107.html">
    107
   </a>
   <a href="礼部志稿_page108.html">
    108
   </a>
   <a href="礼部志稿_page109.html">
    109
   </a>
   <a href="礼部志稿_page110.html">
    110
   </a>
   <span>
    ...
   </span>
   <a href="礼部志稿_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
