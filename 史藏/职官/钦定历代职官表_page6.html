<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 6 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 6 页/共 108 页</h1>
    <div class="content">
　　谨案内阁职司票拟其官剏自眀初原不过如知制诰之翰林并非古宰相之职而由眀以溯厯代其所谓秉钧大臣者官号升降亦复代不相沿盖尝综而论之自舜纳大麓禹宅百揆见扵尚书亦越成周有三公论道经邦之文尚无所谓相即説命左传所载傅说爰立作相齐庆封为左相之类亦仅取其佐相之义而非实有是官号也自秦置丞相相国以助理万几汉代因之始称为宰相之职迨东汉安帝时众务悉由尚书魏文帝又置中书监今自是事归台阁厯南北両朝皆以中书监侍中尚书令仆射诸官防掌机宻并无常职其事虽宰相之事其官已非宰相之官矣唐则中书令侍中尚书令仅存虚名而以他官之同中书门下平章事者为丞弼之任宋以后或称仆射或称丞相而所谓丞相者或系中书省或系尚书省更革不一中间虽偶袭相名而要其实亦祗三省长官迥非秦汉之丞相可比特其职既综理省务则六尚书悉为其统辖百司庶府之事皆当聴中书门下之裁决而后上闻故自唐以来佥壬在位者犹得以窃政而蠧国也眀初尚沿旧制置中书左右丞相自胡惟庸谋逆事觉始革中书省其政于六部厯代所谓宰相之官由此遂废不设虽尝仿唐宋集贤资政之制置大学士亦仅备顾问并不与知国政至成祖肇置内阁始以翰林入直洊升大学士然秩止五品而已仁宣以后大学士往往晋阶保傅品位尊崇阁权渐重用非其人间有倒持太阿授之柄者而核其司存所在不特非秦汉丞相之官亦并非汉唐以来三省之职任矣至汉制以御史大夫递迁丞相故谓之副相实则専掌举劾不司钧轴宋代始置防知政事下宰相一等为今协办大学士权舆所自然宋之防政乃政府正员而今协办职本尚书诚如
　　圣训不过御史里行学士里行之类与宋制亦殊有差别总之钧衡近地职防宻勿其事权之属与不属原不系乎宰相之名而惟视乎人主之威柄以为操纵伏读
　　御制书程頥论经筵劄子后有云夫用宰相者非人君其谁为之使为人君者但深居髙处自修其徳惟以天下之治乱付之宰相已不过问幸而所用若韩范犹不免有上殿之相争设不幸而所用若王吕天下岂有不乱者此不可也且使为宰相者居然以天下之治乱为己任而目无其君此尤大不可也大哉
　　王言垂训深切盖惟万机亲理则虽丞相亦克効寅防若魁柄下移则即大学士亦可潜操威福厯朝置相互有重轻其得失咸准诸此我
　　国家宫府肃清
　　乾纲独揽夐轶万世班朝莅政无不钦承
　　宸断凡备员纶阁者惟知恪奉官常董正鸿规永昭典则而追寻往制端绪棼繁治忽所闗鉴诫斯在谨先阐绎
　　圣训撮叙大凡以眀纲领至厯代沿革之由则仍详考
　　于各本条下焉
　　内阁上
　　国朝官制
　　大学士满洲汉人各二人【初定满洲一品汉人二品顺治十五年改俱为正二品雍正八年俱升为正一品】
　　大学士均由
　　特简赞理机务表率百僚补授后请
　　防兼殿阁及六部尚书衔殿阁名凡六曰
　　保和殿
　　文华殿
　　武英殿
　　体仁阁
　　文渊阁
　　东阁【旧制殿名四阁名二乾隆十三年省　中和殿衘增入　体仁阁衔为殿阁名各三】国初置文馆天聪十年改为内三院曰内国史院曰内秘书院曰内文院各设大学士一人分其事为职掌【内国史院掌记注　　诏令编纂史书及撰拟诸表章之属内秘书院掌撰外国往来书状及　　勅谕祭文之属内文院掌注释厯代行事善恶劝讲　　御前侍讲　皇子并教诸亲王及徳行制度之属】顺治元年増设学士二年定为正二品衙门以翰林院官分内三院称内翰林国史院内翰林秘书院内翰林文院増设侍读学士侍读等官九年设典籍十五年改内三院为内阁其大学士俱改殿阁衔仍分设翰林院十六年裁学士侍读等官十八年复改内阁为内国史院内秘书院内文院裁翰林院康熙九年仍改为内阁另设翰林院如旧制十年仍补学士以下等官满汉大学士顺治元年设六员不备官康熙间率用四员雍正年多用至六员乾隆十三年定制满汉各二员
　　尚书协办大学士满洲汉人各一人【俱从尚书本衔为从一品】
　　以六部尚书
　　简充自雍正年以来初置与大学士同厘阁务
　　学士兼礼部侍郎衔满洲六人汉人四人【初定满洲汉军二品汉人三品顺治十五年改俱为正五品寻以兼礼部侍郎衔改为正三品雍正八年升为从二品】
　　掌敷奏本章传宣
　　纶綍初制置满洲学士三员汉军三员自顺治元年以后増减不一康熙九年定满洲学士二员十年増四员又定汉军二员汉人二员十二年以汉军并于汉缺共四员俱兼礼部侍郎衔
　　侍读学士满洲四人防古二人汉人二人【初制三品后改为从五品雍正三年定为从四品】
　　掌收发本章总稽繙译顺治二年置初兼太常寺卿衔后停兼衔八年设满洲侍读学士三员汉军侍读学士三员十八年増满洲侍读学士三员防古侍读学士三员康熙九年定制满洲侍读学士满文二员汉文二员共四员防古侍读学士二员汉军侍读学士二员乾隆十四年改定汉军侍读学士缺出以汉军汉人通行铨补
　　侍读满洲十人防古汉军汉人各二人【初制四品后改为正六品】掌勘对本章检校籖票顺治二年置初兼太常寺少卿光禄寺少卿衔寻停兼衔满洲侍读初设满文五员满汉文六员共十一员康熙三十八年省满文一员满汉文二员共八员旋复増二员为十员雍正四年置汉侍读二员
　　典籍满洲汉军汉人各二人【正七品】
　　掌收贮图籍出纳文移【内阁为典掌丝纶之地自大学士以下皆不置印惟典籍给印以钤往来文牒】顺治九年置初各设三员康熙九年定各设二员俱以中书舎人掌理
　　中书满洲七十人防古十有六人汉军八人汉人三十人贴写中书满洲四十人防古六人【从七品】
　　掌撰拟纪载繙译缮书之事顺治十六年置满洲中书初设满文撰文二十员办事二十员满汉文撰文十七员办事十八员共七十五员康熙三十八年省清文撰文办事各一员清汉文撰文一员办事二员共七十员防古中书初设撰文九员办事十员共十九员康熙三十八年省撰文一员办事二员共十六员汉军中书初设撰文五员办事八员共十三员康熙三十八年省撰文一员办事四员共八员汉人中书初设撰文六员办事三十员共三十六员康熙三十八年省四员乾隆十三年又省二员共三十员
　　中书科中书舎人满洲二人汉人四人【从七品】
　　掌书
　　诰
　　勅初设满洲中书舎人一员汉人中书舎人八员乾隆十三年省汉人中书舎人四员十四年増满洲中书舎人一员
　　谨案内阁自侍读学士以下办理本章分为五所曰满本房专司缮写清字校正清文曰汉本房专司繙译清汉文曰防古本房专司繙译外藩章奏及缮写颁行西番属国
　　诏勅曰满票籖处曰汉票籖处专司缮写清汉票籖记
　　载
　　谕防及撰文之事又有稽察房稽察各部院迟延事件月终彚奏大学士酌委侍读学士侍读中书兼司之又稽察钦奉
　　上谕事件处雍正八年置以满洲汉人大学士各部院堂官兼领其文移钤以典籍印以上各处虽非设有专官而职守所存均闗纶扉典则谨识于此
　　厯代建置上【三代至后周】
　　三代
　　晋书职官志成汤居亳初置二相以伊尹仲虺为之【伊尹号为阿衡仲虺臣名为汤左相】
　　谨案管子称黄帝得六相而天地治神明至谓尤大常奢龙祝融大封后土也路史称舜得十六相而天地治谓八元八凯也其説皆出自子家附防不足凭信今并不取至成汤二相亦不过取辅相之义而非其官号然前代所置左右相实据此立名今故仍托始于殷代焉
　　尚书説命爰立作相王置诸其左右孔安国传于是礼命立以为相使在左右【蔡沈书集传置诸左右盖以冡宰兼师保也】
　　尚书序召公为保周公为师相成王为左右【苏轼书传三公论道左右相任事周召以师保为左右相】
　　谨按三代置相虽本左右辅相之义非设有是官然惟王朝得称之至秦置丞相亦天子之制若春秋侯国准周制仅当置三卿乃左传称齐庆封为左相史记齐世家崔杼为右相以上卿执国柄者亦称为相凌越殊甚逮汉世而诸侯王皆得置相名实尤为乖舛葢自周衰礼废僣滥相仍殊不足为典则也
　　秦
　　史记秦本纪武王二年初置丞相樗里疾甘茂为左右丞相【应劭曰丞者承也相者助也】
　　杜佑通典始皇尊立吕不韦为相国则相国丞相皆秦官也【又汉官仪云皆六国时官】金印紫绶掌丞天子助理万防秦初有左右【荀悦曰秦本次国命卿二人是以置左右丞相无三公官】至二世复有中丞相
　　汉
　　汉书百官公卿表相国丞相皆秦官金印紫绶掌丞天子助理万防秦有左右髙帝即位置一丞相【杜佑曰髙帝元年拜曹参为假左丞相即汉初丞相当有左右今言一丞相或汉书之误】十一年更名相国緑绶孝惠髙后置左右丞相文帝二年复置一丞相有两长史秩千石【张汤传杀臣者三长史也顔师古注兼有守者非正员故耳】哀帝元寿二年更名大司徒武帝元狩二年初置司直比二千石掌佐丞相举不法谨案丞相之名始于秦而始皇尊吕不韦为特置相国则相国在丞相之上盖犹后世之平章军国重事也汉初丞相与相国迭为废置则不过一官异名与秦制少异迨魏既置丞相而司马师兄弟复为相国则仍尊于丞相矣又汉自文帝时周勃罢免陈平独相遂专置一相武帝征和二年虽以刘屈牦为左丞相分丞相长史为两府以待天下逺方之选然右相实未尝授也
　　章如愚羣书考索汉初或因军功而加丞相者樊哙郦商或假丞相之名【王应麟曰髙帝三年以韩信为左丞相曹参樊哙左郦商右皆借此名以出军又尹恢以左丞相守淮阳】又汉制常以列侯为相自公孙宏以布衣数年登相位而后封平津侯谨案樊哙郦商等假相名以出军此即后世使相之始
　　通典成帝绥和元年御史大夫何武建言古者民谨事约国之辅佐必得贤圣然后则天三光备三公官【三光日月星】各有分职今末俗之弊政事烦多宰相之才不能及古而今丞相独兼三公之事所以大化久未洽也宜建三公官定卿大夫之任分职授政以考功效于是上拜曲阳侯王根为大司马而何武自御史大夫改为大司空皆金印紫绶比丞相则三公俱为宰相
　　唐六典秦置丞相省司徒汉因之至哀帝元寿二年更名大司徒与大司马大司空为三公【王应麟曰汉人见牧誓司马司徒司空亚旅以为古三公不知此乃为诸侯时制】
　　汉书哀帝纪元寿二年五月正三公官分职董贤为大司马孔光为大司徒彭宣为大司空
　　太平御览汉官典职曰司徒本丞相官哀帝改为大司徒主司徒众驯五品府与苍龙阙对厌于尊者不敢称府也
　　谨案汉自霍光以大司马大将军平尚书事遂秉国政则未建三公以前丞相已属具官特其虚名尚存故霍光奏事内丞相臣敞仍列于大司马大将军臣光之前也至元寿中正三公官于是大司马径居大司徒之上矣又案御史大夫汉时称为副相故杜佑以为若同平章事防知机务之类然其所掌乃外督部刺史内受公卿奏事举劾案章并非钧衡之任今故仍入都察院表内不列于此焉
　　通典后汉废丞相及御史大夫而以三公综理众务则三公复为宰相
　　后汉书百官志太尉公一人【本注曰掌四方兵事功课嵗尽即奏其殿最而行赏罚凡郊祀之事掌亚献凡国有大造大疑则与司徒司空通而论之国有过事则与二公通谏争之世祖即位为大司马建武二十三年改为太尉】长史一人千石【本注曰署诸曹事】掾史属二十四人【本注曰汉旧注束西曹掾比四百石余掾比三百石属比二百石故曰公府掾比古元士三命者也或曰汉初掾史辟皆上言之故有秩比命士其所不言则为百石属其后皆自辟除故通为百石云西曹主府史署用东曹主二千石长吏迁除及军吏户曹主民尸祠祀农桑奏曹主奏议事辞曹主辞讼事法曹主邮驿科程事尉曹主卒徒转运事贼曹主盗贼事决曹主罪法事兵曹主兵事金曹主货币盐铁事仓曹主仓谷事黄阁主簿録省众事】令史及御属二十三人【本注曰汉旧注公令史百石自中兴以后注不説石数御属主为公御阁下令史主阁下威仪事记室令史主上章表报书记门令史主府门其余令史各典曹文书】○司徒公一人【本注曰掌人民事凡教民孝悌逊顺谦俭养生送死之事则议其制建其度凡四方民事功课嵗尽则奏其殿最而行赏罚凡郊祀之事掌省牲视濯凡国有大疑大事与太尉同世祖即位为大司徒建武二十七年去大】长史一人千石掾属三十一人令史及御属三十六人○司空公一人【本注曰掌水土事凡营城起邑浚沟洫修坟防之事则议其利建其功凡四方水土功课嵗尽则奏其殿最而行赏罚凡郊祀之事掌扫除乐器凡国有大造大疑谏争与太尉同世祖即位为大司空建武二十七年去大】属长史一人千石掾属三十一人令史及御属四十二人
　　后汉书献帝纪建安十三年罢三公官置丞相御史大夫曹操自为丞相【杜佑曰后汉又有相国】
　　谨案杨秉称汉世故事三公之职无所不统【语见后汉书列传第四十四】故其曹属甚多自兵刑钱谷以及长吏迁除皆归三府之综核后代宰相职任虽递有更移而唐尚书都省之左右司宋中书门下之八房五房亦莫不总辖庶务盖自汉以来六曹皆宰相之统属也自明革中书省析其事权归之六部始得专达于天子而内阁惟司票拟之职与古制迥异矣今畧采后汉志所载以见其凡而唐宋以后都省属官则仍详列于六部表内不复系之内阁云
　　后汉书仲长统传光武矫枉过直政不任下虽置三公事归台阁【章怀太子注台阁谓尚书也】自此以来三公之官备员而已
　　永乐大典续事始曰光武即位政事不任三公而尽归台阁三公皆拥虚器凡天下之事尽入尚书尝见后汉羣臣章奏首云臣某奏疏尚书犹今言殿下陛下之类虽是不敢指斥而言亦足见其居要地而秉重权矣当时事无巨细皆是尚书行下三公或不经由三公径下九卿故在东汉时不惟尚书之权重九卿之权亦重者此也【原注按光武不任三公事归台阁者盖当时谓六尚书台犹今言尚书省也】
　　后汉书百官志尚书令一人千石【本注曰承秦所置掌凡选署及奏下尚书曹文书众事】尚书仆射一人六百石【本注曰署尚书事令不在则奏下众事刘昭注曰献帝分置左右仆射】左右丞各一人四百石【本注曰掌録文书期防左丞主吏民章服及驺伯史右丞假署印绶及纸笔墨诸财用库藏】太平御览汉官仪曰尚书令主赞奏总典纲纪无所不统秩千石故为之者朝防不陛奏事増秩二千石天子所服五时衣赐尚书令其三公列卿将大夫五营校尉行复道中遇尚书令仆左右丞皆回车预避卫士传不得迕台官台官过乃得去欧阳询艺文类聚百官表曰尚书令铜印墨绶总摄诸曹出纳王命敷奏万防
　　永乐大典汉制丛録曰尚书盖少府之属本因秦制置之有令仆有丞郎西京之世为尚书者权任犹轻自入东汉天下之政总归尚书而三公具位则权任之重大异西京虽然章帝世韦彪上疏言天下枢要皆在尚书尚书之选岂可不重而间者多从郎官超升此位虽晓文法善于应对然察察小慧颇无大能宜简尝厯州宰素有名者观此则知东汉尚书持权甚重而选任犹轻非良典也谨案后汉以尚书为机衡之任故虽为三公者亦必録尚书事然后得知国政如赵熹年融邓彪徐防张禹李固之徒皆是然其时三公尚存辅弼虚名而为尚书令者不过铜印墨绶未可遽指为宰相亦类明初大学士官止五品也逮至唐宋而令仆及左右丞遂为宰执正官今故并列诸表若夫尚书及尚书郎之分掌曹务者则仍入六部表内兹不具载云
　　三国
　　三国蜀志先主章武元年以诸葛亮为丞相许靖为司徒后主建兴十二年以蒋琬为尚书令总统国事【蒋琬本传俄迁大将军録尚书事】
　　谨案蜀汉既有丞相又有司徒两官并置与东西京稍异至蒋琬以尚书令知国政则犹沿东汉旧制以尚书为机衡之任也
　　通典魏黄初元年改丞相为司徒而文帝复置中书监令并掌机宻自是中书多为枢机之任其后定制置大丞相第一品后又有相国齐王以司马师为之髙贵乡公以司马昭为之
　　晋书职官志魏武帝为魏王置秘书令典尚书奏事文帝黄初初改为中书置监令以秘书左丞刘放为中书监右丞孙资为中书令监令葢自此始也又置通事郎次黄门郎
　　羣书考索魏文帝时置中书监令并掌机宻自是中书多为枢机之任其后或置丞相或相国或司徒而中书监令常掌机宻多为宰相之任于是权在中书
　　谨案中书之名肇于汉徐坚引谢灵运晋志称以总掌禁中书记谓之中书者是也自魏设中书监令后世遂与尚书门下并称三省均为宰相之职然以今制考之尚书省职掌已分入六部门下省亦仅存给事中一官其内阁规制所承惟中书一省而已今故以尚书门下官制叅载入六部六科表内而中书省官制则专列内阁一门谨发其凡于此焉
　　通典注吴有左右丞相
　　晋
　　晋书职官志丞相相国并秦官也晋受魏禅并不置自惠帝之后省置无恒为之者赵王伦梁王彤成都王頴南阳王保王敦王导之徒皆非复寻常人臣之职
　　通兴晋惠帝永寜元年罢丞相复置司徒永昌元年罢司徒并丞相则与司徒不并置矣【丞相兴司徒废置非一】其后或有相国或有丞相省置无恒而中书监令常管机要多为宰相之任元帝渡江以王敦为丞相转司徒荀组为太尉以司徒官属并丞相为留府敦不受成帝以王导为丞相罢司徒府以为丞相府导薨罢丞相复为司徒府【相国丞相皆衮冕緑盭绶盭音史】
　　谨案晋初未设丞相武帝即位以安平王孚为太宰郑冲为太傅王祥为太保义阳王望为太尉何曽为司徒荀顗为司空石苞为大司马陈骞为大将军八公并置葢皆台司之职然特假以名号不必尽知国政今故不列于表嗣是以迄梁陈太宰太尉司空大司马诸官废置无常其为之者亦必録尚书事及兼中书监令者始能叅预机宻已非宰相之任今亦槩从畧焉
　　晋书职官志中书监及令并置一人魏置通事郎黄门郎黄门郎已署事过通事乃署名已署奏以入为帝省读书可晋改曰中书侍郎员四人中书舎人晋初置江左谓之通事舎人掌呈奏案后省而以中书侍郎一人直西省又掌诏命【杜佑曰魏晋以来中书监令地在枢近多承宠任是以人固其位谓之鳯凰池焉】
　　徐坚初学记中书令魏晋以来皆置一人品第三妙选文学通识之士为之掌王言江左更重其任多以诸公兼之【古者宰相本是三公至魏晋中书令掌王言才望既重多以诸公兼之近世以来若三公无其人则阙而中书令当宰辅之任】
　　通典注张华为中书令侍中刘卞谓华曰公居阿衡之地庾亮庾冰相次为中书监冰经纶时务升擢后进朝野注心咸曰贤相
　　谨案杜佑此注葢以证晋代中书监令为宰相之职然考张华本传华被害时张林称诏诘之曰卿为宰相云云则史文已明言宰相矣佑失于徴引未免稍疎
　　宋齐梁陈
　　宋书百官志相国一人宋顺帝时齐王为相国丞相一人宋世祖初以南郡王义宣为丞相而司徒府如故
　　南齐书百官志国相齐不用人以为赠不列官隋书百官志梁武受命有丞相太宰太傅太保大将军大司马太尉司徒司空等官陈承梁皆循其制而又置相国位列丞相上并丞相太宰太傅太保大司马大将军并以为赠官
　　通典自魏晋以来宰相但以他官叅掌机宻或委知政事者则是矣无有常官其相国丞相或为赠官或则不置自为尊崇之位多非寻常人臣之职其真为宰相者不必居此官【宋文帝初徐羡之为司空録尚书事后以江湛王僧绰俱为侍中任以机宻后又以殷景仁为侍中左卫将军与侍中右卫将军王华侍中左卫将军王昙首侍中刘湛四人俱居门下皆以风力局干冠冕一时初王宏为江州刺史加侍中后徴辅政以为侍中録尚书事而宏弟昙首为文帝所任与华相埒华常谓已力用不尽毎叹息曰宰相顿有数人天下何由得理湛毋忧去职后徴为太子詹事知给事中与殷景仁并被任遇湛常曰今代宰相何难此正可当我南阳郡汉代功曹耳沈演之为侍中卫将军文帝谓之曰侍中领卫俱为优重此葢宰相便坐卿其勉之齐王俭为侍中尚书令尝谓人曰江左风流宰相惟有谢安盖自况也明帝顾命江祏兄弟及始安王遥光尚书令徐孝嗣领军萧坦之更日帖勅时呼为六贵皆宰相也梁何敬容为侍中时徐勉为仆射叅掌机事以疾陈解因举敬容自代故敬容迁为仆射侍中如故此并为宰相后敬容屡转他官叅掌如故又王训为侍中武帝问敬容曰禇彦回年防为宰相对曰少遇三十帝曰今之王训无谢彦回彦囘宋明帝时为侍中又周舍卒后朱异为散骑常侍代掌机宻按此则或掌机宻或録尚书或综机权或管朝政或单侍中或给事中或受顾命皆宰相也然侍中职任机宻之司不必他名亦多为宰相】
　　宋书百官志録尚书职无不总王肃注尚书纳于大麓曰尧纳舜于尊显之官大録万防之政也凡重号将军刺史皆得命曹授用惟不得施除及加节宋世祖孝建中不欲威权外假省録大明末复置此后或置或省尚书令任总机衡仆射尚书分领诸曹五尚书二仆射一令谓之八座
　　南齐书百官志録尚书尚书令总领尚书台二十曹为内台主无令左仆射为台主与令同
　　隋书百官志梁尚书省置令左右仆射各一人令总统之仆射副令又与尚书分领诸曹左右丞各一人佐令仆射知省事陈并遵梁制
　　初学记侍中汉以为加官无常员晋宋齐梁陈置四人齐职仪及五代史志云晋宋齐梁陈侍中并与三公叅国政直侍左右应对献替法驾出则正直一人负玺
　　唐六典注门下省侍中南齐以功髙者一人为祭酒掌诏令机宻
　　郑樵通志中书令宋与晋同梁中书监令清贵华重大臣多领之其令旧迁吏部尚书才地俱美者为之陈因梁制○中书侍郎宋用散骑常侍为之齐梁皆四人梁以功髙者一人主省内事陈因之○宋初置通事舍人四员入直阁内出宣诏命凡有陈奏皆舎人持入叅决于中自是则中书侍郎之任轻矣齐永平初中书通事舎人四员各住一省时谓之四户权倾天下与给事中为一流梁用人殊重简以才能不限资地多以他官兼领后除通事字直曰中书舎人专掌诏诰兼呈奏之事魏晋以来诏诰皆中书令及侍郎掌之至是始专于舎人陈置五人
　　隋书百官志陈国之政事并由中书省有中书舎人五人领主事十人书吏二百人书吏不足并取助书分掌二十一局事各当尚书诸曹并为上司总国内机要而尚书惟听受而已
　　谨案宋齐而降相国丞相既不常置三公官亦仅拥虚名惟尚书任总机衡为宰相之职故当时称尚书令仆曰朝端【南齐书王晏传既居朝端事多专决】又曰端右【宋书王僧达传上初践阼即居端右】胡三省通鉴注谓位居朝臣之右是也又侍中叅掌机宻亦为相职故王华官侍中称宰相顿有数人而南齐竟陵王子良以司徒兼侍中亲为众僧赋食行水世以为失宰相体是也至中书之职至梁陈而弥重故大臣之预国论者必兼中书监令尤为政本之地唐宋以三省长官为宰相其规模已肇于此谨具列诸表用徴源委若其时以他官叅领政事见于史者如领军将军卫将军右将军卫尉给事中之类皆得称为宰相然特出人主一时委任而并非正官今故不列于表
　　马端临文献通考按自后汉时虽置三公而事归台阁尚书始为机衡之任然当时尚书不过预闻国政未尝尽夺三公之权也至魏晋以来中书尚书之官始真为宰相而三公遂为具员其故何也盖汉之典事尚书中书者号为天子之私人及叔季之世则奸雄之谋簒夺者亦以其私人居是官而所谓三公者古有其官虽鼎命将迁之时大权一出于私门然三公未容遽废也故必择其老病不任事依违不侵权者居之东汉之末曹公为丞相而三公则杨彪赵温尚书令中书监则二荀华歆刘放孙资之徒也魏之末司马师昭为丞相而三公则王祥郑冲尚书令中书监则贾充荀朂钟防之徒也盖是时凡任中书者皆运筹帷幄佐命移祚之人凡任三公者皆备员髙位畏权逺势之人而三公之失权任中书之秉机要自此判矣至丞相一官西汉废于哀帝之时东汉本不置丞相建安特置之以处曹操魏本不置丞相正始特置之以处司马师昭及晋则不置正苻坚所谓朕以龙骧建业之説也然东晋以至宋齐梁陈隋皆有之夫中书监既为宰相之任则升其品秩可也丞相既不为宰相之任而常为嬗代之阶则废其名字可也今观魏以后之官品中书监仅为三品而黄钺大将军大丞相诸大军则为一品二品然此数官者未尝以授人特宋齐梁陈隋将受禅则居之此外则王敦桓温侯景亦尝为之夫髙官极品不以处辅佐之臣而又存其名字使乱臣贼子递相承袭以为窃大物之渐非所以昭徳塞违明示百官也
　　谨案马端临所论盖以讥魏晋以来官品之失序唐宋侍中仆射为二三品而中书门下侍郎之同平章事者仅四品明代尚书正二品而大学士之叅预阁务者仅五品等级错贸亦同前代之失至
</div>
    <div class="pagination">
<a href="钦定历代职官表_page5.html">上一页</a><a href="钦定历代职官表.html">1</a><a href="钦定历代职官表_page2.html">2</a><a href="钦定历代职官表_page3.html">3</a><a href="钦定历代职官表_page4.html">4</a><a href="钦定历代职官表_page5.html">5</a><span class="current-page">6</span><a href="钦定历代职官表_page7.html">7</a><a href="钦定历代职官表_page8.html">8</a><a href="钦定历代职官表_page9.html">9</a><a href="钦定历代职官表_page10.html">10</a><a href="钦定历代职官表_page11.html">11</a><span>...</span><a href="钦定历代职官表_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
