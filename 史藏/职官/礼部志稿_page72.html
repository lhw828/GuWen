<!DOCTYPE html>
<html>
<head>
    <meta charset="UTF-8">
    <title>礼部志稿 - 第 72 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 72 页/共 123 页</h1>
    <div class="content">　　正统三年十月礼部尚书胡濙等奏比者榜葛剌国遣使以麒麟鹦鹉等物诣京朝贡斯皆皇上徳被万方仁及庶类是以远仁慕义航海来献诚国家亿万年太平之征也请率在廷文武羣臣进表行庆贺礼仍命天下文武五品以上衙门悉以表称贺从之
　　庆贺表笺
　　凡遇万夀圣节该亲王及天下文武衙门进贺表文例该陈设宣读如遇免朝止将前项表文照例于是日早用鼓乐迎至午门前司礼监官捧进先期开坐题请凡遇中宫殿下千秋令节该亲王进到庆贺笺文是日早用鼓乐迎至午门前司礼监官捧进在京文官四品以上武官三品以上命妇朝贺先期具题请防
　　凡遇皇太子千秋节亲王及天下文武衙门进到笺文照例于是日早用鼓乐迎至午门前司礼监官捧进先期具题请防
　　嘉靖二十四年六月恭遇太庙告成诏告天下行移各王府并在外文武五品以上衙门拜进表文庆贺先期题请本年南京礼部等衙门赍捧庆贺皇太子笺文到部看得前项笺文原无题奉明防令其拜进今既赍捧前来亦臣子一念忠敬之私合行进收以后如有进到者俱照例施行等因奉圣防是钦此
　　凡朝鲜安南琉球日本暹罗等国王差陪臣赍捧表笺管送方物赴京庆贺谢恩等项除方物另行外其表笺例该本部引奏进收如遇免朝将前项表笺俱送至午门前司礼监官捧进先期题请一具手本二本一本行司礼监知会请期一作交单
　　进表赏赐
　　凡各王府差来赍有礼物人员该给赏盘纒钞二十锭防缎一表里无礼物人员赏钞一十锭文武衙门差来官员赏盘纒钞五锭行移内府照例奏请颁给本司给散
　　庆贺纠仪及赐宴班次
　　成化四年正月申定监察御史殿中纠仪及丹墀赐宴班次中书舍人李应祯奏凡遇行庆贺礼奉天殿预执事者给事中十员该给赏盘纒钞锭中东西立翰林院中书舍人各四员为侍班官分立于导驾官后监察御史四员为纠仪官立于侍班官下若庆成宴中书舍人位给事中御史前而宴品均一初无厚薄皆旧制也近时御史越班立导驾官下可为失宪体而乱旧章礼部列宴席以中书舍人位给事中御史后及光禄寺设宴品亦于给事中御史厚而中书舍人薄可谓谄势要而蔑礼法乞各正其失礼科给事中参应祯以小事渎圣聴宜究治事下礼部尚书姚蘷等议拟御史在殿中纠仪有侍班官则立侍班下稍南无侍班官则立导驾官下稍南其丹墀宴序中书舍人从近例坐于给事中御史后宴品亦当均一而于给事中参则漫不可否上既准拟且谓礼科挟私参奏当治其罪姑宥之其宴序可视正统年间例行既而防复奏正统间文案不存无从查考乞如今议为宜上亦是之
　　饬南京官仪
　　成化十一年南京监察御史杨成奏南京进贺圣节表行礼时适有两臣见五府及所隶武官大约不过三四十人且班行失序跪拜参差及导送辄张雨葢有策马前驰及便道先囘者葢缘虽设官纠仪而无簿籍可稽以至漫视不谨及见每嵗正旦冬至等节行大礼大臣仅见遵守其部属或越于近侍佐贰或先于正官或常服以取自便或歴阶互为谈谑亵慢不恭难以悉数臣惟南京根本重地其礼文隳废且如此则外而三司府县可知矣章下礼部而复奏以为祖宗成法具悉典礼但日夕废坠诚有如成所言者合勅南京礼部移文府部诸司凡遇大礼预具各官姓名送掌礼及纠仪官至日通为检查敢有仍前蹈者疏名以闻其在外聴礼生呈举上司转为奏闻悉丽于法如此庶礼仪整肃人知遵守从之
　　贺皇太子设位
　　嘉靖二十八年礼部奏故事皇太子朝贺设座文华殿中今易用黄瓦则东宫受贺之位似应避尊上曰东宫受贺位当设文华殿之左南向然今侍卫未备已之
　　谢恩仪
　　藩王谢恩
　　凡王府已受册封赍捧谢恩表笺到部例该本部引奏进收如遇免朝将前项表笺俱恭送至午门前司礼监官捧进先期本部具题请防
　　侯伯谢恩
　　凡公侯伯及衍圣公袭爵谢恩本部先期题知例该鸿胪寺设案本爵具朝服本部引奏行五拜三叩头礼如遇免朝止令本爵先期一日赴鸿胪寺报名次日早具朝服赴午门前照例行礼所进表文仍令本爵亲捧至左顺门司礼监官捧进
　　状元谢恩
　　凡状元上表谢恩于三月二十二日本部表具奏本奏目状元率诸进士赴午门前行礼表文状元亲付司礼监官捧进凡遇出朝备黄绫壳表副表目三本二本送鸿胪寺宣读一本本部备照如免朝不用
　　习仪
　　习仪所
　　凡正旦冬至圣节百官先期之三日及二日习仪正旦冬至于朝天宫圣节于灵济宫嘉靖九年更定郊祀冬至习仪于先期之七日及六日二十一年令圣节正旦冬至俱赴朝天宫习仪
　　翰林院官习仪
　　成化十四年十一月始令翰林院官习仪先是翰林官僚自永乐宣徳以来相免习仪至是锦衣缉事官校奏学士王献检讨张奏不赴习仪上命鞫问之献奏举相之例以闻宥之仍诏自今行大礼先期习仪内阁办事者免其余俱习仪如常
　　纠仪
　　舆马僭越
　　治八年六月南京监察御史王存忠等奏旧例凡武官虽公侯伯不得乗轿出入以习劳苦今成国公朱仪魏国公徐俌武靖伯赵承庆南京锦衣卫带俸指挥使王鋭乗轿出入仪俌庆俱乗八人轿僭越更甚其各卫指挥而下乗马又多用红氊鞍笼马杌胡床导从亦所当禁下礼部复奏请俱论之以法上皆宥之仍谕不得再犯以朱仪年老任重特命乗四人轿
　　申饬领等议
　　嘉靖十一年八月先是正月间上体违和数不视朝鸿胪寺因请诸领勅缴勅及辞见人员暂受事左顺门葢本一时权宜后因循遂为定制部以为非祖制执奏不可得防免朝领缴勅书诸事非系重大其该照寺题准例行于是尚书夏言言朝廷差官降勅未有不系重大事情者且领勅必于御前所以重大帝命以防诈旁出入奸缴勅必于御前所以达下情可以防迟留隠匿之至于礼该面辞面见人员即遇免朝岂不能稍待而遽废上下之礼殆非臣子之心所安以此为非重大则御前奏进之事无复重大者臣愚以此必出一时阁臣票拟之词宜更加察上深然之诏勅书缴领见辞官员竝遵旧制行如遇雨雪风寒暂三五日不视朝竝令候待若免朝日久方准照该寺题准例行着为令
　　御殿称贺侍班
　　嘉靖十二年先是上以大祀御殿誓戒羣臣中书舍人无侍殿者御史杨行中奏之上怒其怠玩逮掌中书傅棨等四人下诏狱棨等奏辩言故事誓戒无中书侍班下礼部复议言陞殿礼仪翰林院官与中书舍人俱用四人东西侍班第缘会典开载互有详畧故于誓戒进歴等礼有翰林无中书棨等沿习旧规罪亦可原今宜着为令凡御殿称贺诸礼皆中书舍人与翰林诸臣分班对立毋得异同上从其请因贷棨等
　　纠行礼不到
　　嘉靖三十一年八月二十四日该鸿胪寺序班曹荣题为纠仪事参南京大理寺卿今陞户部左侍郎总督仓塲督理西苑农事余绪谢恩行礼不到事属违慢节奏圣防余绪不敬恩命着革了职冠带闲住早朝各项官员人等违失不止一人一次侍班的先后不到彼此党容自肆无礼今后着厰卫看着重治各该衙门知道钦此
　　议纠朝仪班行
　　隆庆元年都给事中辛自修等以朝仪久旷班行不肃请令礼部官考议成式疏下礼部及礼科会议至是奏言国家初制百官以品序列故令皇极殿前所列品山表识森然其后更定制度又有不拘于品者如内阁官锦衣卫陞立宝位之东西翰林院学士列佥都御史之上其他翰林官不论品级叙于京堂之内科道官自为一等列于部属之先及鸿胪寺尚宝司列于西阶三科六道与东班对侍虽若次第参差班行混淆然或以顾问纠察或以奏事承防莫不有因难以轻改今后常朝悉如此例其余官员仍依品级崇卑衙门资序为列如有紊越聴纠仪官纠举至于各官被服束带会典所载甚明不得僭用以乖典制从之






　　礼部志稿卷五十九
　　钦定四库全书
　　礼部志稿卷六十
　　明　俞汝楫　编
　　宴飨备考
　　宴仪
　　设事馔供事
　　洪武二年礼部言光禄寺卿职御膳今宰相儒臣侍食亦卿供之于礼未安宜设直长四员遇百官赐食御前者则令供事从事
　　宴官禁限
　　洪武六年礼部言文武官犯杖罪三次者赐宴不得上殿及内廷从之
　　宴夷使班次
　　洪武二十四年礼部言明年正旦朝贺及筵宴其髙丽国权国事王瑶子奭班次宜列于六部尚书之次其从臣于中左门序坐凡诸畨国使臣悉以此为序从之
　　万夀宴百官定位
　　永乐元年礼部以万夀圣节宴百官预定其位次进呈上命驸马仪宾及随侍各王来朝官宴于三公府四品以上文武官诸学士及在京僧道官大龙兴寺住持侍宴奉天殿在京各衙门堂上六品以上官近侍官修史官宴于中左门在外进表官四夷朝贡土官宴于中右门余文武官宴于丹墀内
　　庆成簪花
　　礼部仪制司每年大祀庆成如遇办事准精膳清吏司手本开具数目偹办宴花本司行工部都水清吏司如数造办预先送司分派至期进朝簪戴殿上官东七员西七员俱司防四司中左门进士八员中右门进士八员丹墀东丹陛下之东稍北进士四员丹陛下之东稍南进士四员丹墀西丹墀下之南进士并副使四员【是日俱穿履鞋】殿上东一班至六班共若干员【翠花若干】监生儒士办事当该官吏八名殿上西一班至六班共若干员【翠花若干】监生儒士办事官吏七名东西大小花各二箱毎箱若干枝在东者置于殿内东第一门之墙下在西者置于殿内西第一门候驾至毎人手执十枝以备取用取讫复取以事完为度殿内与宴官承防官侍班官俱各亲簪锦衣卫侍班官分官一员簪带光禄寺鸿胪寺执事属官监生送与令其自相簪带金甲将军明盔内官送与手接殿外锦衣卫侍班官鸿胪寺赞官俱先送【罗花若干枝】金甲将军先总付一头领之教坊司官彼自来领办事吏一名中左门一班至六班若干员【翠花若干罗花若干】监生儒士当该吏五名中右门一班至五班共若干员【翠花若干】监生儒士当该吏五名每边花五箱每箱若干枝在东者置于西栏杆下在西者置于东栏杆下候宴桌将齐先催光禄寺摆馒头照红帖每馒头一分揷花一枝临时彼自取带丹墀东丹陛下之东稍北一班至二班共若干员【翠花若干罗花若干】监生儒士当该办事官五名三班至四班共若干员【翠花若干罗花若干】五班至六班共若干员【翠花若干罗花若干】监生儒士当该办事官吏五名丹陛下之东稍南一班至二班三班至四班共若干员【翠花若干罗花若干】监生儒士当该办事官吏五名五班至六班共若干员【罗花若干】监生儒士四名东丹墀花一箱若干枝专散与金甲将军等项当该办事吏一名一班至二班共若干员【罗花若干】监生儒士当该办事官吏五名三班至四班共若干员【罗花若干】儒士当该办事官吏六名五班至六班共若干员【罗花若干】儒士当该办事吏六名毎边花六箱每箱若干枝先照班次置次置定各于馒头揷完俱送至文武楼姜擦下数入二箱留一箱百十余枝候临时取用其一箱送至殿内聼侯如无不拘纠仪御史序班巡绰锦衣卫千百戸尚膳监千百户光禄寺官俱先送与儒士办事吏二名【翠花若干罗花若干】西丹墀花一箱若干枝専散与大汉将军等项办事吏一名
　　以上监生儒士办事官先一日早赴司领花次日五更俱赴午门外取齐
　　宴例
　　罢百官朝参宴
　　洪武二十八年礼部臣言百官朝参赐食实出厚恩缘职事众多供亿为难请罢赐从之先是每旦视朝奏事毕赐百官食上御奉天门或华葢武英等殿公侯一品侍坐于门内二品至四品及翰林院等官坐于门外其余五品以下官于丹墀内文东武西重行例位赞礼赞拜叩头然后就坐光禄司进膳案然后以次设馔食罢百官乃拜叩头而退率以为常至是始罢之
　　节钱钞
　　成化元年礼部奏冬至节例赐百官宴请命光禄寺治具上命给以节钱钞免宴祖宗以来凡遇圣节正旦冬至皆赐羣臣宴官卑禄薄者给以钞免宴谓之节钱俾均惠其家属自正统以来内臣用事者畏侍宴久立遂罢宴皆给以钞因而成例
　　午节赐廷臣宴
　　嘉靖十五年五月朔上谕大学士李时曰端午节候朕奉两宫赏节昨有慈谕罢免朕惟宴乐一节不可少不可过少则不见交忻之情过则有伤躭乐之好若夫君臣一赏足寓交泰之意卿其会勲言一计之已复谕曰宴礼必得乐歌今教坊司不知备否其语俚俗我太祖太宗屡有宴赐其乐仪今存否可同一会议礼官拟上其仪朕裁择焉于是礼部尚书夏言等言皇上欲以端阳之节举君臣宴赏以见交懽之情甚盛典也葢君臣之礼以严敬为主然一于严敬则情或不通而无以尽忠告之益此有周盛时所以有君歌鹿鸣臣歌天保之诗先儒谓太和元气在成周宇宙间良以是也臣等谨择仪注以上与是年进宝训实录赐宴仪同见职掌
　　乞举行宴礼
　　嘉靖二年上以四方灾伤重大令暂免明年庆成宴翰林院修撰唐皋及兵科给事中裴绍宗各言祭祝之礼莫重于郊丘君臣之情必通于宴享往以国戚两废大礼今且从吉宜即举行岂可以灾伤之故复免章下礼部议复言灾伤免宴仰见皇上防灾之心今各官复有所请乞仍赐举行从之灾异不免宴
　　隆庆三年以嵗多灾异年谷不丰谕礼部暂免庆成宴于是礼部言庆成大宴乃郊禋盛典上以昭成帝祉下以惠浃羣工国家虽有灾变不得己者也且皇上登极以来彞章首举费不甚繁辍而不行是谓缺典惟上仍赐举行以从羣望不允礼科都给事中王之垣等复以为请得防待明年行
　　大乐备考
　　设乐
　　朝贺乐
　　呉元年癸酉命自今凡朝贺不用女乐
　　设乐阅试
　　呉元年秋七月乙亥先是命选道童俊秀者充乐武生至是始集上御防门召乐士朱升及范权领乐武生入见设雅乐阅试之上亲击石磬命升辨识五音升不能审以宫音为征音上曰升每言能审音至辨石音何以宫作征耶起居注熊鼎对曰八音之中石声最难和古惟后蘷能和磬声故书曰予击石拊石百兽率舞上曰石声固难和然乐以人声为主人声和即八音谐和矣因命乐生发歌一曲上复叹曰古者作乐以和民声格神人而与天地同其和近世儒者鲜知音律之学欲乐和顾不难耶鼎复对曰乐音不在外求实在人君一心君心和则天地之气亦和天地之气和则乐亦无不和矣上深然之
　　定乐舞
　　呉元年十月癸亥定乐舞之制乐生用道童如故舞生以军民俊秀子弟为之文武各六十四人文生唐帽紫大袖袍执羽籥武生唐帽绛大袖袍执干戚俱革带皂靴寻改用幞头绯紫袍靴带仍旧
　　考宫县乐
　　洪武二年九月癸丑命考宫县乐制诏有司访求能通律音者送京师
　　定宴享九奏乐章
　　洪武四年吏部尚书詹同礼部尚书陶凯制宴享九奏乐章成上之其曲一曰本大初二曰仰大明三曰民初生四曰品物亨五曰御六龙六曰泰阶平七曰君徳成八曰圣道成九曰乐清宁先是上厌前代乐章率用谀词以为容悦甚者鄙陋不称乃命凯等制其词既成上命协音律者歌之谓侍臣曰礼以道敬乐以宣和不敬不和何以为治元时古乐俱废惟淫词艶曲更唱迭和又使噍杀之声与正音相杂甚者以古先帝王祀典神只饰为舞队谐戏殿廷殊非所以导中和崇治体也令所制乐章颇协音律有和平广大之意自今一切流俗諠譊淫防之乐悉屏去之
　　太和钟制
　　洪武六年铸太和钟成其制仿宋景钟以九九为数髙八尺一寸拱以九龙植以龙簴建楼于圜丘斋宫之东北悬之毎郊祀俟驾动则钟声作既升坛钟声止则众音作礼毕升辇又击之俟导驾乐作则止然未有以名之礼官奏曰昔黄帝有五钟其一曰景钟景大也惟功大者其钟大故宋之钟亦缘以为名请名之曰景钟上曰古钟名宜更之遂取周易保合太和之义更名之曰太和钟
　　乐章寓规谏
　　洪武七年八月乙卯翰林院奏进囘銮乐歌先是上以祭祀还宫宜用乐舞前导命翰林儒臣撰乐章以致敬慎监戒之意谕之曰古人诗歌辞曲皆寓讽谏之意后世乐章惟闻颂美无复古意夫常闻讽谏则使人惕然有警若颂美之辞使人闻之意怠而自恃之心生葢自恃者日骄自警者日强朕意如此卿等其撰述毋有所避至是上所撰神降祥神贶酣酒色荒禽荒等曲凡三十九章曰囘銮乐歌其辞皆陈规谏其舞分为三队队皆八人礼部图其制以上命乐工肄习之
　　请设特钟特磬
　　嘉靖十四年太常寺卿张鹗请设特钟特磬以为乐节复宫县以备古制候元气以定钟律礼部言特钟特磬所谓金声玉振之也羣庙行礼奏乐必得此为节而后可举诚宜特设也乐县之制夏商以前无闻见于周官则有宫县轩县判县特县之别天子宫县四面以象四方体十二时列十二律特钟特磬各居其中编钟编磬各分其列四隅四正各有序配然犹属器数之末庙庭之中周旋未便不得更制也惟候气以定钟律则自古作乐之本无易此故黄钟为声气之元候气之法实求中气以定中气最为作乐本原其説若重室墐戸截管实灰复缇按厯气至则吹灰动素证以累黍具有成法依所奏筑室于圜丘外垣隙地选天文生知厯候者往相其役待有次第本部委官考騐从之已乃诏取山西长子县羊头山黍大小中三等各五斗以偹候气定律
　　用乐
　　进膳免乐
　　洪武三年礼部尚书陶凯等言古者人主进膳日举乐今拟上御谨身殿早膳侍卫指挥使布列甲士两行光禄卿具服率其属以黄纱罩所进膳由中道入仪銮使具服率其属以黄葢复之以金盆罐随入教坊司官奏乐内使监率内使执香炉香盒唾盂唾壶拂子诸物侍左右上御东西耳房及两庑进膳则免乐上曰古之帝王功徳隆盛治洽生民上下之间熙然太和虽日一举乐未为过也今天下虽定人民未苏北征将士尚在暴露之中此朕宵旰忧勤之不暇岂可忘将士之劳而自为佚乐哉俟大兵凯还士卒无战伐之劳人民罢转输之苦然后以乐侑膳未晩也
　　改定乐章
　　成化元年国子监助教刘翔奏今日郊庙乐章皆太祖髙皇帝祀仁祖淳皇帝配天时享之事皇上奉列圣配天时享郊庙乐章别当有作章下礼部会内阁并羣臣集议言我朝郊祀乐章歌颂报称可万世通行享庙迎神乐章有曰助我眇躬基建功终献乐章有曰承前人之徳化家为国毋曰予小子基命成绩乃是创业之事仁庙初已易助我眇躬为致我祖宗又易后四句为惟前人功徳肇膺天位延及予小子奄受方国于词于义皆当其余亦皆推原祖宗积庆发祥衍及无穷之意可万世通行不须别有改作从之
　　雩祀乐奏
　　嘉靖十二年礼部尚书夏言按古者大雩之祀命乐正习盛乐舞皇舞葢假之声容之和以宣畅阴阳之气雨必阴阳和而始降也然上世之礼无考而后代之制不同臣等参酌古今为之会通一切奠献乐歌且如常仪惟盛乐皇舞之説宜稍遵古礼定为圣制三献礼成之后九奏乐止之时燎将举赞者宜赞乐奏云门之舞乐举乃赞礼毕仍命儒臣櫽括云汉诗辞别制云门一曲使文武舞士并舞而合歌之云门者乃帝尧之乐周官大司乐以祀天神之舞取其云出天气雨出地气也仍于神乐观增设鼓吹数畨选教舞童百人青衣执扇绕坛周旋歌云门之曲而舞曲凡九成其舞节乐数宜下太常会本部议奏因其仪言大雩乃祀天祷雨之祭如遇一嵗天气亢暵则于季春之末礼部具奏请行
　　拟雩祀用盛乐
　　嘉靖十六年礼部言古者龙见而雩与启蛰而郊之意同宜用盛乐通典曰禜于南郊之旁命乐正习盛乐舞皇舞葢乐舞者所以震荡声容宣畅和气诏告天地感通神明兾隂阳和而雨泽降也先本部议拟雩坛祈祷礼仪神乐观正乐外增设鼓吹选教舞童青衣执雨扇绕坛周旋歌云门之曲而舞已经选有乐章而仪物未备宜命所司造舞衣羽旄等物选见在乐舞生年幼质秀者百人教习歌舞充雩坛用庶钜典靡阙得防报罢
　　审乐
　　审乐音
　　吴元年甲寅命协律郎冷谦协乐章声谱令乐生肄习之
</div>
    <div class="pagination">
<a href="礼部志稿_page71.html">上一页</a><span>...</span><a href="礼部志稿_page67.html">67</a><a href="礼部志稿_page68.html">68</a><a href="礼部志稿_page69.html">69</a><a href="礼部志稿_page70.html">70</a><a href="礼部志稿_page71.html">71</a><span class="current-page">72</span><a href="礼部志稿_page73.html">73</a><a href="礼部志稿_page74.html">74</a><a href="礼部志稿_page75.html">75</a><a href="礼部志稿_page76.html">76</a><a href="礼部志稿_page77.html">77</a><span>...</span><a href="礼部志稿_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
