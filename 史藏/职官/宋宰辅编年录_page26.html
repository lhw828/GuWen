<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 26 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 26 页/共 35 页
  </h1>
  <div class="content">
   九月庚午朱胜非罢右相【听持余服服阕除观文殿大学士提举洞霄宫】制曰人主之论一相惇德则朝廷尊大臣之表万民制行爲天下法睠予宰弼起自闵囏既殚狥国之劳蕲尽慕亲之志参稽古谊俾解繁机亶告治朝用孚羣听【具官朱胜非】高明而肃乂庄重而裕和学足以贯天人之夲原量足以任国家之大计蚤畴隽望首被详延一登纲辖之严再秉钧衡之重德业浸观于乆大谋谟备罄于忠嘉自陟屺以纒哀方倚庐而衔恤属时多故图厥老成式从变礼之权亟复经邦之任尚资逺略共济康功夺人子之至情顾非得已举三年之通谊屡有奏陈朕惟笃君亲之爱者所以厚人伦存进退之正者所以厉臣节重违尔请庸慰母思勉循去位之私俾遂执丧之恳于戯安危并注虽倚重于壮猷忠孝两全庶克终于令问益茂显扬之美助成广爱之风
　　胜非自绍兴二年九月拜右仆射三年七月起复是月罢持余服再入相凡三年○右仆射朱胜非独相而机务不决侍御史魏矼尝言陛下宵衣旰食将大有爲而所任一相未闻有所施设政务山积于上贤能陆沉于下方且月一求去徒爲纷扰宜亟如其所请以慰公议至是又防其五罪于是胜非力请罢庚午听持余服俟服阕以爲观文殿大学士提举洞霄宫○先是四月朱胜非以母雍国夫人杨氏既祥在告上赐札云卿因母祥祭追慕毁塞过伤其气朕亦恻然念之然今乃何时而卿谒告使朕忧思庙堂之政且宜来早扶侍入朝兼朕别有所欲面道者非可托于毫楮也胜非皇恐入见六月以雨霪伤农乞行策免故事以销天变复赐亲诏令勿再有陈胜非以独当国事倚任方隆虽不敢遽去而追思母氏悲痛不能已复以余服爲请者章奏十二上上乃许之俟总章礼毕如所乞且有保全旧臣之训至是祀明堂已毕陈故事求去且论当罢者十一事诏许持余服是时金人与僞齐入冦议者不能明胜非之心谓无以应之遂乞持余服罢之【遗史】○胜非爲宰相也每荐士而言路輙不容朝士问胜非曰胡不辨之胜非曰胜非闻人以爲贤则用之言者论其否则退之初无容心也且言路乆塞得人主听言乃盛德事胜非若于榻前辨是非言未必直然不知我者以爲壅塞岂宰相事哉闻者悚然○十四年十二月胜非卒先是观文殿学士朱胜非自罢相居湖州尝就除知夲州既而得提举洞霄宫食祠禄八年寓天圣僧舎杜门却扫留心内典与世事相忘乙亥卒胜非之亡也右廸功郎安诚曽受故相朱胜非辟爲江西帅属诚于佛寺飰僧自撰防文讪及朝政爲郡守所发诏停诚官惠州编管
　　癸酉赵鼎右仆射【自知枢密院事除左通奉大夫右仆射同平章事兼知枢宻院事】制曰朕丕承基绪宏济艰难谓得贤爲太平之基而论相乃人主之职天将降是大任嘉靖厥功予惟图任旧人灼见有俊诞孚尔众咸听朕言【具官赵鼎】宏毅而直方纯明而笃实学际天人之赜资兼文武之全以道事君有中立无朋之操以忠狥国有任重不挠之风自典正于台纲亟延登于枢筦危言覈论屡见于排奸敏略壮猷允资于御侮逮分阃制往涖戎昭草木知其威名士卒爲之乐死才无施而不可时有待而后兴式遄政事之归实倚邦国之济作三军而谋帅方需督制之能宅百揆以亮工尤重夲根之势茍帷幄有以制胜则精神自能折冲是用擢司右辅辨章之崇兼总夲兵宥密之重超加爵秩増衍赋畬并申锡于徽章用荣昭于异数朕方揽衣待旦侧席御朝念国步之多虞悼戎心之未革人才私于好恶未免遗贤之忧民力罢于赋徭岂无失职之叹旁招俊乂时尔之任子惠困穷时尔攸闻惟一德可以享天惟协心可以防道若建大厦尔惟栋梁若济巨川尔惟舟楫朕其注意以观尔成尔则奋庸以劢朕相于戯选于众而举伊尹商汤所以成有截之疆得其要而用黄裳宪宗所以致中兴之治勉服定命共图康功毋专美于前人俾有辞于永世
　　初川陜无执政爲大帅言者数上章谓若无大帅必失两蜀上乃谕朱胜非曰西帅难其人朕欲以赵鼎知枢密院爲之如张浚故事胜非曰圣谟如此臣谨奉诏八月庚辰御札以参知政事赵鼎爲知枢宻院事川陜宣抚处置使鼎除命既出诸名士争愿从之赵鼎谓今与吴玠爲同事又除使名与王似等同上乃除鼎都督川陜诸军事并领荆襄诸军于是鼎言陛下建炎中遣张浚出使宣陜国势百倍于今浚有补天浴日之功陛下有山河之誓君臣相信古今无二而终致物议以被窜逐夫防师失地浚则有之然未必如言者之甚也且浚有罪台谏论之可也今乃下至草泽行伍凡有求于浚而不得者人人投牒丑诋及其母妻甚者指爲跋扈抑何甚哉臣无浚之功当此重责【云云】○赵鼎事实曰鼎奏禀朝辞上曰卿岂可逺去当先付卿以今日大计明日拜鼎右相朝士相庆
　　甲戌沈与求参知政事【自试吏部尚书兼权翰林学士迁中大夫除】
　　与求字必先湖州德清人四年七月与求自龙图阁学士知镇江府召爲吏部尚书仍兼翰林学士赵鼎荐之也至是遂除参知政事五年二月诏二三大臣内外协济沈与求转一官除大中大夫闰二月乙卯上诏孟庾沈与求并兼枢宻院
　　十一月己未张浚知枢宻院事【自资政殿学士左通奉大夫提举万夀观兼侍
　　读除】
　　是月诏提举洞霄宫福州居住张浚复资政殿学士提举万寿观兼侍读先是赵鼎荐张浚可当大事顾今执政无如浚者陛下若不终弃必于此峕用之乃诏复资政学士遂有是除时川陜宣抚副使吴玠奏臣之功乃张浚刘子羽知臣而荐用之今防异数望追成命而于浚子羽少寛典刑上曰朕于浚既罚其过讵忘其功遂诏子羽自便士大夫以此多玠之义张浚召至复以爲知枢宻院事浚遂往江上视师○赵鼎遗事曰时防犯淮泗中外震恐朝廷方难其人鼎力荐张浚可以当之上问浚方略如何鼎曰浚锐于功名而得众心可以独任上即日除知枢宻院鼎曰陛下幸听臣言骤用浚恐台谏未悉必至交攻非陛下断自宸衷无以息众议上爲亲书诏刋石上曰君臣之闲当至诚相与勿事形迹庶可同心协德以底于治朕于二三大臣当分委其事张浚专治军器胡松年专治战舰浚再入枢府三月至五年二月拜相绍兴五年【乙卯】
　　二月丙戌赵鼎左仆射【自右仆射授左宣奉大夫守左仆射同平章事兼知枢宻院都
　　督诸路军马】
　　张浚右仆射【自知枢宻院事授左宣奉大夫守右仆射同平章事兼知枢宻院都督诸路军马】鼎左相制曰宪天垂象上相列紫微之庭稽古建邦冡宰统百官之治畴咨元辅式序茂勲不必备惟其人庸正屡虚之位皆曰贤然后用亶繇师锡之公咸告在廷明听朕命【具官赵鼎】道大而德粹智周而行方有运量万物之才而济之以沉潜之几有贯通三极之学而抗之以髙明之识金石一意经纶百爲自晋秉于国枢复参厘于帝载乃言可绩倬彼佐王之功丕命其承穆若正邦之度望实瞻于岩石膏泽润于生民若时登庸爰立作相属逆雏之内噪道戎羯之南侵奉革辂以徂征专筹帷而赞画运竒兵于尊俎收胜算于庙堂内则绥靖域中与之按堵外则号令诸将听其指踪谈笑折冲措社稷于覆盂之固从容制敌驱虎貔于折棰之难考实具瞻仰成冞重是用首兹台采冠彼魁衡延登左揆之崇仍兼本兵之重尽防诸将总统六师逺稽周公通四海之规近取王导督诸军之号俾兼持于二柄用丞弼于一人峻陟文阶陪敦干食以厚股肱之眷以昭体貌之隆于戯鲁用仲尼而齐人归其侵疆得真儒而无敌商维阿衡而武王有虔秉钺知帝命之不违遹骏厥声何逺之有其益恢于宏略用永底于丕平
　　浚右相制曰朕式观古训祗遹大猷周召之辅成王师保实爲于左右平勃之图汉室将相兼任于安危盖一日万几之繁非贤罔乂而三军五兵之运无竞维人非天私我有邦惟帝赉予良弼延登宰席并秉国均肆扬显册之公诞告治朝之众【具官张浚】髙明而宏逹刚大而直方资兼文武而可以宪万邦学洞天人而可以该百圣自敷求于宻勿首叶济于艰难勤劳王家有精贯神明之蕴芟夷防乱有计安社稷之忠知无不爲言乃可绩宣威井络之野经武斗枢之庭出入洊更险夷一致望兼隆于师尹名逺着于要荒属代马之长驱挟逆雏而反噬召从闲燕付以经纶仗钺以令六师共推于尚父运筹而决千里独赖于子房方阗旅以时行彼潜兵而宵溃风声鹤唳遂收不阵之功羊狠狼贪迄蹈自焚之祸兹防勲于舎爵乃孚号于扬廷正是魁衡授之鼎铉宅端揆辨章之任总中机宥宻之权内则统帅百僚以厘帝载之熙外则尽防诸将以董戎旃之重并陟联阶之峻载陪圭食之丰庸厚采章益严体貌于戯治政事而安边徼繄内外之交修昭文德而奋武功岂后先之或异其斡旋于二柄以耆定于多方
　　赵鼎事实曰二月囘銮时上亲征先议张浚以右揆出使湖外平杨么鼎陞左揆方鎻院之夕鼎宻启曰宰相事无不统不必专以边事乃爲得体洎两制出浚独以军功及专任边事爲言上既以边事付浚而政事及进退人才专付于鼎矣○喻樗语録曰时赵张二公相得人固知且并相樗独以谓且作枢宻使同心同德有何不可赵退则张继之说一般话用一般人如此则泰道长若同相议论有不合或当去位则一畨改更必有参商是贤者自相戾也已而其事亦相类如此○是月辛丑诏左仆射赵鼎兼监修国史故事左仆射兼监修国史遂诏鼎兼之赵鼎曰用人所以立国臣岂敢乆居相位至于立国规模则当爲逺计也鼎于是以政事之先后及人材所当召用者宻条而置坐右一二奏禀以次行之鼎谦冲待士犯顔敢谏凡内降恩泽多奏格不行号爲贤相而深喜故崇政殿説书程颐之学朝士傒然向之鼎始荐喻樗改官除正字诰辞曰顷穷西洛之渊源遂见古人之大体中书舎人王居正行也樗以此颇爲众所嫉○是月诏右仆射张浚暂往江上措置边防诏略曰敌人逺遁边圉稍安临遣相臣按行师垒西连陇蜀北洎江淮既加督防之权悉在指挥之域或难从于中覆宜专制于事几都督张浚出江上劳师至镇江府召淮东宣抚使韩世忠亲谕上旨使移屯楚州以撼山东世忠欣然受命即日举兵渡江于是浚至建康府劳江东宣抚使张俊军又至太平州劳淮西宣抚使刘光世军而还○四月都督张浚请自行往平杨么浚谓杨么据洞庭湖实占上流不先去之爲腹心害将无以立国虽已命湖南制置使岳飞往讨恐兵将或逞兵杀戮遂奏请自行上许焉后辟枢宻都承旨马扩爲都督府都统制浚令岳飞分屯鼎澧益阳压以兵势飞乃遣先出降人杨华入贼招安遂与故部曲潜结么党杀么以降后么赴水死浚言杨么就戮外招到黄诚周伦等众二十余万湖防尽平八月己巳右仆射张浚以平杨么功自宣奉加金紫光禄大夫湖南北制置使岳飞亦除检校少保都督张浚奏江上诸军精强非前日之比壬午宰执进呈赵鼎曰承平时陜西并边兵亦未如此皆陛下葺治之力沈与求曰去嵗陛下英断亦恃有此可以却敌也上曰皆卿等协赞向使朱胜非尚爲相必劝朕退避今已无江浙矣十月都督张浚自湖湘转由两淮防诸将议防秋至是还庚戌入见上曰羣盗既招抚以成朕不杀之仁卿之功也赵鼎曰湖湘既平则川陜血脉通他日可渐爲恢复之图矣○六年正月上令浚往视师浚兼领屯田以出浚请亲行边郡分命诸将以观机防上乃令浚往视师初言屯田者甚众而行之未见其效至是浚兼领屯田以出始置官属凡所行之事皆画一而去赵鼎事实曰先是建言屯田者甚众至是始爲之其后歳收数十万逮今获其利也○七月癸未诏都督张浚暂赴行在奏事八月浚承诏入觐力请上幸建康初都督张浚至江上防诸大帅议事乃命韩世忠屯承楚以图淮阳命刘光世屯庐州以招北军命张俊练兵建康为进屯盱眙之计命杨沂中领精兵爲俊后翼命岳飞进屯襄阳以窥中原于是国威大振上御书裴度传遣使赐浚以示至意浚于诸大帅中独称世忠与飞可倚以大事浚以爲东南形势莫重于建康实爲中兴根夲且使人主居此则北望中原常怀愤惕不敢自暇自逸而临安僻居一隅内则易生安肆外则不足以号召逺近系中原之心遂奏请圣驾以秋冬临建康抚三军而图恢复浚又渡江抚淮上诸屯属方盛暑浚不惮劳人皆感悦至是张浚承诏入觐力请上进临建康以爲不可缓然朝议同者极鲜惟上断然不疑○九月刘豫以子麟侄猊分东西路入防于是右仆射张浚复往江上视师刘豫闻上将亲征遣人告急于金主亶求兵爲援亶遂却豫之请许其自行且遣乌珠提兵黎阳以观衅焉豫以子麟统西路侄猊统东路分道入防于是右仆射张浚复往江上视师时右司谏王缙以大臣不和爲忧乃言今陛下所与共济艰难复大业者二三大臣尔或出而统戎或处而秉轴交修政事之间进退人才之际谋虑有不相及则初意未必尽同愿戒大臣俾同心同德絶猜闲之萌以同济国事至再三言之十月刘豫兵渡淮入防张俊遣杨沂中自濠州来牵制贼势刘猊贼众数万欲趋宣化以犯建康沂中来破其众横尸满野猊既败走麟闻猊败亦望风而溃京东敌骑寻亦退走朔方大恐上以手诏赐俊谏官陈公辅言濠梁之急张俊遣杨沂中来援遂破贼兵遂加俊与沂中节度使金人遣使问刘豫罪于是金废豫之意决矣○七年正月右仆射张浚授特进浚恳辞特进之命曰臣向縁富平败事受天下之责或自効防劳仅足补过上曰富平之失卿以宫祠去罸也今有功赏可后乎亦恐于君臣之义未安于是浚皇悚奉诏
　　闰二月胡松年罢签书枢宻院事
　　松年自绍兴四年七月除签书枢宻院事是年闰二月罢入枢府八月
　　四月己丑孟庾知枢宻院事【自左通奉大夫参知政事除依旧兼总制司】时右仆射张浚督师在外庾之除也浚不及知乃具奏以爲如此则臣不当在相位矣上亲笔谕之言者谓康定初陜西用兵诏枢宻院边事与宰相同议又因晏殊言参知政事亦许同议今二府同班奏事与旧制别班再上不同而宰臣已兼知右府欲乞边事之大者同批首宻院管押劄子庚戌诏从之
　　七月己卯孟庾罢知枢宻院事【观文殿学士知绍兴府】
　　制曰西枢宥宻方资帷幄之筹东辅蕃宣允赖方国之寄出处用均于劳逸恩章当厚于老成【具官孟庾】笃实而防通裕和而强济顷从留钥归列从班筹其器业之良擢与政机之重宣明威略坐清闽楚之氛埃督防军师克保江淮之险隘奉身一节事朕九年忠义备罄于夙宵勤瘁独惊于华皓念足国富民之大计申畀利权有雪雠讨叛之丕图载防兵政荐阅嚢封之奏恳陈膂力之愆章屡却而复来守甚坚而难夺俾陞华于秘殿姑出镇于名藩未宣吾心重违尔志往虽闭閤尚期静治之功有以殿邦宜共安平之福勿忘眷注奚俟训辞庾自绍兴元年十月除参知政事五年四月除知枢宻院事是年七月罢执政凡四年以疾乞去从所请也○六年七月召观文殿学士孟庾爲提举万寿观行宫同留守仍赴尚书省治事【时都督张浚请上进临建康】十二月先是召观文殿学士醴泉观使秦桧爲行宫留守戊申诏桧于行在供职庾仍充留守八年十一月召庾爲提举万寿观寻除知严州○勾龙如渊退朝録曰如渊既除中丞适召观文殿学士孟庾爲提举万寿观如渊奏庾己试无功难以更加器使上曰朕盖欲遣庾奉使如渊曰今士论见孟庾之召王庶之去已有一解不如一解之语愿陛下不惜庾一人以正今日公论峕庾己在国门外五十里明日有旨孟庾除知严州○十年二月庾自知河南府爲东京留守六月时东京留守孟庾南京留守路允廸并已降金闰六月诏送其家属居于金州十二年六月金国送观文殿学士前东京留守孟庾还朝
　　绍兴六年【丙辰】
　　二月癸亥沈与求罢参知政事【资政殿学士知明州】
　　与求自绍兴四年九月除参知政事是月罢执政逾年与求累上章乞罢故有是命未几提举临安府洞霄宫○赵鼎张浚俱帯都督诸路军马置司于行在浚出视师江上以行府爲名而鼎居中总政事表里相应然浚所行之事亦有关三省枢宻院者先是与求与知枢宻院孟庾皆不能平常曰三省枢宻院却乃奉行行府文书邪庾己托疾求罢至是与求复去乃以签书枢宻院折彦质权参知政事时督府治兵欲大举与求弗与闻与求曰此大事也岂可身居近辅而独不与哉数上防求去故有是除【遗史】
　　三月折彦质签书枢宻院事【自左朝议大夫试兵部尚书诸路军事都督府参谋
　　迁端明殿学士除】
　　彦质在枢府无所建明具员而已参知政事沈与求罢以彦质权参知政事
　　十二月乙巳赵鼎罢左相【观文殿大学士知绍兴府】
　　制曰周人之蕃王室加一等以出封汉制之命鼎司帅诸侯而就国盖示倚毗之重初无内外之殊乃眷良臣实位冡宰勤劳防绩用穆师言逡廵弗居愿上相印爰孚大号播告治廷【具官赵鼎】惇厚以有容静重而不挠金石弗移于燥湿盐梅交致于和平粤惟入辅之初宻赞亲征之议力与同德共济多虞叶股肱心膂之爲张貔虎熊罴之气之纲之纪分吾宵旰之忧我陵我阿成是边疆之利防方奏而祈去章屡却而复来崇止足以辞荣虽髙勇退尚清闲而闭閤谅以优爲矧兹瓯粤之区无若会稽之善在形势有金汤之固于封圻爲唇齿之邦不劳施爲可以卧治是用陞华秘殿锡宠兵符以彰体貌之隆以厚始终之遇于戱奉身而去循大臣进退之方无施不宜夲儒者经术之効往率尔属勉爲朕行当毋有于遐心期不忘于辰告【朱震词】
　　右丞相张浚与左丞相赵鼎不和赵鼎事实曰初麟猊之报甚急张浚仓皇出江上未知爲计鼎白上严督诸将皆鼎自拟诏检上亲笔付诸将于是皆恐悚奔命杨沂中自泗上率吴锡张宗顔前与刘猊遇大破之使麟贼失援大衂而遁皆鼎之始谋也张浚既因羣小离闲遂有见逼之意○先是杨沂中奏防至赵鼎即求去上不许鼎因曰臣与张浚如兄弟近因吕祉辈离闲遂尔睽异今同相位势不两立陛下志在迎二圣复故疆当以兵事爲重今浚成功淮上其气甚鋭当使展尽底蕴以副陛下之志如臣但奉行诏令经理庶务而已浚当留臣当去其势然也浚朝夕还俾臣奉身而退则同列之好俱无所伤他日或因物议有所去留则俱失之矣上曰朕自有所处卿勿爲虑鼎曰陛下即位以来命相多矣未有一人得脱者岂不累陛下考察之明乎上徐曰俟浚归商量至是曲赦淮西赦书已下鼎复求去上愀然不乐曰卿只在绍兴他日朕有用卿处右仆射张浚还平江随班入见上曰却贼之功尽出右相时赵鼎已议囬跸临安浚力请幸建康鼎曰强弱不敌且宜自守未可以进乙巳鼎罢除观文殿大学士知绍兴府○朱胜非闲居録曰赵鼎张浚争权浚自谓有却敌之功兴复之防当独任国事讽侍从台谏及其党与攻鼎出之于是浚专任国政拜罢録至是年止
　　丙午折彦质罢签书枢宻院事
　　彦质自绍兴六年三月除签书枢宻院事是月乞罢诏仍旧职提举洞霄宫执政凡九月刘光世在庐州乞退军太平州也以书恳赵鼎及彦质而得之至是台谏论列乃罢彦质签枢【遗史】
　　辛亥张守参知政事【自资政殿学士提举洞霄宫除】
　　绍兴七年【丁巳】
　　五月癸未陈与义参知政事【自翰林学士除】
　　沈与求同知枢宻院事【自资政殿学士提举洞霄宫召爲提举万寿观兼侍读既至以
　　爲同知枢宻院事】
　　与求同知枢宻制曰【具官沈与求】清明不烦庄重有体学博千载穷古今治乱之宜识造万微洞文武弛张之要慷慨负敢爲之志纵横多应变之才历践要途遂跻禁闼崇论宏议惓惓致主之忠正色直言凛凛立朝之节爰稽公论擢贰政机
　　乙酉诏夲兵之地事权宜重可依祖宗故事置枢宻使副而同知签书亦皆仍旧诏复置枢宻使副同知签书
　　乙酉秦桧枢宻使【自观文殿学士醴泉观使兼侍读除】
　　制曰朕总兵柄于右府上宪斗宫之严崇使号于弼臣式监国朝之旧眷予同德尝践冡司夙髙经济之才増重枢机之地肆朌大号用告羣工【具官秦桧】宅心髙明涉道深逺以天民之先觉厉王臣之匪躬大节不移志存社稷之卫孤忠自信能行蛮貊之邦往嘉仗节之归旋畀秉钧之任克共尔位能恤予家谓贤才众建则可以立邦基谓政事内修则可以攘外侮力陈自治之防冀收全胜之功宠利弗居抑规摹之具在重轻所繋固仪刑之具瞻粤自居留俾还劝讲思贾生之见夫岂问于鬼神嘉萧相之来适欲咨于计防其正乆虚之位益思恢复之图申锡爰田増陪真食于戱汲黯在汉淮南爲之寝谋德裕佐唐河北从而効顺盖德之所加则一贤可以制千里之难而理之所在则片言可以厉三军之师其懋廸于乃猷以钦承于朕训
　　旧例宰执新除虽到堂即时归第丁亥以奉使何藓囬报道君及宁德皇后已相继上仙留桧议事不许归第六月时方盛暑张浚一日坐东閤参知政事张守突入执浚手曰守向言某旧德有声今与同列徐考其人似与昔异晩节不意有患失心是将爲天下深忧盖指枢宻使秦桧也浚以爲然九月上亲书晋羊祐传赐枢宻使秦桧桧请刻之石以颁宰执大将及从官从之
　　三月戊寅沈与求知枢宻院事
　　时上至建康府驻跸与求自同知枢宻院事进知院事六月与求卒赐水银龙脑以殓又赐田十顷以恤其家赠左银青光禄大夫与求被遇简知历御史三院于内外事知无不言前后论列几四百奏其闲如收揽主柄爱惜名器斥逺邪佞亲近正人未尝不反复言之至于紏官邪劾赃吏将帅得失政事是非与州县抑配扰民狱讼过差监司郡守选除不当军兴以来进战攻守之防积谷训兵之要不可概举上以其淹练通逹克已听纳有奏议三十卷藏于家【遗史】
　　九月壬申张浚罢右相【观文殿大学士提举江州太平观】
　　制曰春秋之义责重于股肱赏罚之行必先于贵近朕行法而待人以恕议罪而不忘其功用能全君臣进退之恩成风俗忠厚之美粤有定命告于外廷【具官张浚】顷尝奋身事朕初载入厪王室位冠枢机出捍疆陲谋颛帷幄乃畴夙望俾践台司期左右于一人庶赞襄于万务属者式遏戎防经理淮堧番休御侮之师更戍乗边之将而乃抚御失当委付非才军心乖离卒伍亡叛邮传沓至骇闻怨怒之词封奏踵来请正失谋之罚然念始终之分察其畴昔之怀许上印章退休真馆锡名秘殿庸示眷私于戱栒邑遣兵邓禹致威名之损街亭违律武侯何贬抑之深尚继前修往图来効【朱震词】
　　是歳三月以吏部侍郎吕祉爲兵部尚书仍兼都督府叅议军事时中原遗民有自汴都来者言刘豫自猊麟败后意沮气防其党皆擕贰金人谓豫必不能立国而民心日望王师之来朝廷因是遂谋北伐都督张浚乃出行淮上抚谕诸军时议者谓淮西安抚使刘光世昨退当涂几误大事不宜仍握兵柄遂除光世检校少师万寿观使以其兵属都督府而浚与湖北京西宣抚使岳飞议不合且求解帅寻遂复任自刘光世罢后淮西一军虽都督府仍驻庐州都督张浚乃请以兵部尚书吕祉往庐视师及浚还朝留祉以防诸将至是祉亦囘而尚未置帅枢宻使秦桧知宻院沈与求以握兵爲督府之嫌乞置武臣时统制官王德郦琼二人交恶而德乃光世爱将遂就除德爲都总制于是琼等大噪列状都督府以讼其过吕祉至淮西抚谕诸军琼等遂谋叛执祉等皆北祉遂爲琼所害于是琼以全军七万人北走降豫○御史中丞周秘言右仆射张浚轻而无谋愚而自用德不足以服人而惟恃其权诚不足以用众而专任其数若喜而怒又怒而喜虽夲无疑贰者皆使有疑贰之心予而隂夺夺而复予虽夲无怨望者皆使有怨望之意无事则阻威恃势使上下有睽隔之情有急则甘言美辞使将士有轻侮之志郦琼以此怀疑而叛然则浚平日视民如草菅用财如粪土竭民膏血而用之军中者曽何补哉陛下若不逐浚纲纪何由而张如尚欲观其后效臣谓浚之才止如是而已愿早正其误国之罪殿中侍御史石公揆论浚轻脱寡谋失机败事尚居宰府何以率百僚右正言李谊亦论浚顷以枢臣宣抚妄作威福致全陜倾覆健将奔亡其罪合诛姑从薄责未几召还爲相尚循故辙措置乖方致郦琼数万众叛去望收还政柄置之闲散又言浚在川陜得专黜陟自绍兴三年至今凡二千三百七十员便宜推恩有自选人而爲员郎自借官而爲遥刺自副甲头而至横行盖仅逾三年而迁补如是之众然不可不审右司谏王缙独言刘光世屯淮西卒数万惟王德一军忠勇敢战余皆骄怠自肆不可用也一旦以德踵光世之后郦琼等惮其威严诉于朝既爲之改命而召琼等赴行在乃怀疑贰相率北去则濳爲此谋有日矣今张浚引咎求罢方防秋之际二大将又入奏事朝无宰相无乃不可乎时已诏都督府交与枢宻院于是参知政事张守力开陈于上前末减浚罪壬申浚罢爲观文殿大学士提举太平观都官郎中赵令衿独上防乞留浚而令衿亦罢既而周秘等再论乞投逺方以爲误国之戒遂落职【小歴】○十月丙申夜御批张浚散官安置岭表戊戌浚责授秘书少监分司南京永州居住时张浚罢相继有命落职枢宻都承旨张宗元素与浚善因得进用宗元惧以浚党见逐欲示其直气明非浚党乃表请斩浚士论恶之既而中丞周秘等以浚之责未厌公议乃复论列请贬岭外参知政事张守曰噫亦甚矣乃启上曰张浚爲陛下捍两淮宣力勤劳前此罢刘光世以其众乌合不用命今其验矣羣臣从而媒孽其短臣恐后人继者以浚爲鉴孰肯身任陛下事乎且其母老矣愿陛下哀怜之上恻然于是浚以分司居永州【遗史】○赵鼎杂记曰上曰浚误朕极多理宜逺窜鼎曰浚母老且有勤王大功上曰勤王固已赏之爲相也功过自不相掩十月七日夜内降中丞周秘等弹章后批散官安置岭表鼎特留未行翌日留身再恳曰浚之罪不过失防耳凡人计谋欲施之事岂不思虑亦安能保其万全傥因其一失便寘之死地虽有竒谋妙算谁敢献之此事利害自关朝廷非独私浚也上意解遂令分司居永州鼎一日朝退召礼刑工部郎官勾龙如渊冯康国冯檝至都堂三人皆张浚之宻客也见鼎踧踖鼎慰之曰鼎不负德逺德逺负鼎三人愧谢鼎曰上怜德逺母老复辟有功决不逺谪无过岭之理诸公速以书报上意既而三人并迁官
　　丙子赵鼎左仆射【自观文殿大学士充万寿观使授左金紫光禄大夫守尚书左仆射兼枢
　　宻使】
　　制曰朕观六星之文而置相以承上帝之休察万民之情而用贤思济中兴之运粤若安危之注意必叅中外之具瞻弗克违既验询谋之叶人惟求旧莫如图任之良播告廷绅诞扬孚号【具官赵鼎】刚毅而正直惇大而裕和用舎不槩于中进退必循于义蚤繇枢府擢冠秘庭同寅协恭乃克有济发号施令罔或不臧曩屡请于均劳尚逺厪于入告矧兹多难政借全能非渊深不足以合嘉谟非健决不足以断大事是用赐环于越正位文昌増以荣阶授之魁柄尊人主堂陛之势示北斗喉舌之司锡山土田备物典册眷遇弥厚宠数愈隆于戱古有成言功崇惟志予欲式是百辟汝爲樊侯予欲经营四方汝爲召伯益光前烈务称朕衷
　　初右仆射张浚因吕祉郦琼事皇悚求去上不留之因问可代者浚辞上曰秦桧何如浚曰近与共事始知其暗上曰然则用赵鼎时鼎以观文殿大学士知绍兴府乃召鼎爲万寿观使兼侍读○张浚行述曰时上令浚拟诏召鼎既出枢宻使秦桧谓浚必荐已就閤子与浚语良乆上遣使趣进所拟文字桧错愕而出后反谓鼎曰上召公而张相疑留上遣人促始进入桧之交谍类此○鼎即对于内殿首论及淮西事鼎曰臣愚虑不在淮西恐诸将窃议因谓罢刘光世不当遂有斯变自此骄纵益难号令朝廷不可自沮爲人所窥上以爲然丙子以鼎爲左仆射兼枢宻使鼎至奏今之清议所与如刘大中胡寅吕夲中常同林季仲之徒陛下能用之乎时鼎所荐者皆以次用之召徽猷阁待制提举太平观常同爲礼部侍郎○时鼎再相已逾月未有所施朝士或以此责之鼎曰今日事如乆病虚弱之人再有所伤元气必耗惟当静以镇之若作措置焕然一新此起死之术也张德逺非不欲有爲而其效如此亦足以戒矣【并小歴】绍兴八年【戊午】
　　正月戊戌张守罢参知政事【资政学士知婺州】
　　守自绍兴六年十二月除参知政事是年正月罢再执政逾年守乃张浚所引浚罢相人知守必去时已议还都临安守力请都建康以爲逺图议不合遂有是命【小歴】○守之再入也张浚在相府赖守相与赞助非一浚得罪守力于上前开陈末减其罚辞极深至因奏淮西兵变宰相被罪去臣幸得备执政乃独幸免何面目见班列耶乞罢臣参知政事不允求补外亦不允至是凡五上章乞去上知其不可留乃以旧职迁左朝议大夫知婺州陛辞之日守复力辞即请闲上曰卿进退甚得大臣体乃命提举洞霄宫【遗史】○守既请祠已而除知洪州再移知绍兴守归志益坚就闲退者凡四歳复起知建康盖上意也曰建康重地用大臣有德望可以镇服者张守可公感上意不敢不起上于守始终照知甚深两在中书輙遇宰相阙每退避引荐贤旧不敢当及处闲輙见思不忘十五年正月卒积官至正议大夫再赠特进諡文靖初张浚与守同直栢台每论事意气相合时敌势方凭陵而庙议莫及与守首尾论上前无异词及同在中书共建驻跸建康之议无异意重以握手相告之辞诚情俱至故守之没也忠献张公浚爲之志铭【行状】○守在政府一日上出侍御史沈与求论宰相范宗尹章付守倚守爲相守再拜曰四郊多垒国步未安阅一月而再论相何以繋天下望左右弥缝臣之职也退上章争益力天子异焉他日顾宗尹曰近世进不相倾夺者几希张守之贤未之见也且命事无大小宜悉咨决建炎绍兴间吕范赵张先后秉政守夙夜寅恭协和群辟惟靖国是务及进见则退然若不自已出向之自爲封畛者始愧且革而吴丞相元中李丞相伯纪相次起废李参政泰发亦自庶僚持从橐善类彚进多时相所不快意者悉守调防之力党附之俗至是潜爲消弭其后诸老困踣岭海守长入治归休里门身名俱泰讫无敢睨之者益以信其仁天且相之矣【编修卫博奏议后跋】公以忠信诚实亲结主知寛洪之量不见涯涘上每有不尽用之叹阅十五年王淮时在谏垣上指示宰辅以形貌肖公叹赏莫及后以语阜陵淮卒正鼎席夫能使人主追记遐想于既没之后眷眷不忘顾何修而臻此搢绅相传爲美谈【太常博士娄机撰文靖諡】
　　三月庚寅刘大中参知政事【自礼部尚书除】
　　王庶枢宻副使【自兵部尚书除】
　　先是刘光世罢军政郦琼背叛张浚擅弃盱眙还金陵朝廷姑息诸大将不欲有所兴革以王庶素有威望故除爲枢宻副使四月诏遣庶视师淮上调诸路兵预爲防秋计庶奏辟属官上谓宰执曰昨王庶辞朕谕之云张浚待诸将以狎眤取侮吕祉以傲肆取败皆可爲戒刘大中曰庶到堂亦诵陛下之言深佩圣训时诏遣王庶按行营垒察州县弛慢失职者庶临发行朝请犒军于殿前司都教塲从之于是便服坐坛上自大将五卫而下虽身任使相悉以戎服步由辕门庭趋受命拜赐而出军容严整莫敢仰视闻者耸然盖自多事以来未尝行此礼也翌日遂行岳飞同庶视师淮上与庶书曰今嵗若不举兵当纳节请闲庶称其壮节六月有报金遣乌凌阿思谋来峕枢宻副使王庶视师在淮甸有旨促庶还朝【小歴○兼遗史脩】
　　壬辰秦桧右仆射【自枢宻使除左宣奉大夫守右仆射同平章事兼枢宻使】
　　制曰忠爲天下之闲圣人所以卫社稷诚者政事之夲君子所以治国家故汲黯在朝而邪僻爲之寝谋杨绾入相而豪侈以之自化惟此钧衡之任曽何今古之殊我得其人明告在位【具官秦桧】秉德敦裕涉道渊防守经事而知其宜临大节而不可夺迨兹图旧付以夲兵忧国忘家持心无二献可替否守正不阿蕴蓍先见之明有松栢后凋之操朕念朝夕之诲必资左右之良在宣帝时有若丙吉魏相在明皇峕有若姚崇宋璟一则同心辅政而汉氏中兴一则以道纳君而唐室大竞是用擢居右揆晋处文昌躐三等之荣阶衍爰田之多赋期尽协恭之义式观相济之能于戱启乃心沃朕心予欲闻于入告有其善防厥善汝毋怠于旁招往践攸司钦承休命【朱震词】
　　赵鼎事实曰张浚永州之命既下张守陈与义乞罢上皆许其去秦桧亦留身言之退至殿庐起身向鼎前喜见顔闲谓鼎曰桧今日告上乞解机务上曰赵某与卿相知可以少安桧得相公如此更不敢言去二参在坐闻之极不怿二人既衘怨而去其后桧独相鼎亦不免也○桧既拜相时朝士皆相庆惟吏部侍郎晏敦复退而有忧色或谓敦复曰桧之作相天下之福公独不恱何耶复曰奸人相矣时删定官方畴闻是语以告给事中张致逺吏部侍郎魏矼而二人亦以敦复之言爲过其后乃服○赵鼎事实曰一日鼎留身奏事上曰堂中必无异议者又曰秦桧乆在枢府莫怀怨望否鼎曰桧大臣必不尔然用之在陛下尔况自有阙是夜遂鎻院桧再相上既与议过然后相桧是以鼎未敢遽爲去就是年十一月胡铨上书乞斩王伦秦桧孙近于是秦桧孙近上章待罪右谏议大夫李谊言陛下临御于今一纪所用相凡十人执政二十三人然皆不乆而去规模数易陛下夙夜忧勤而治不加进殆必由此今左相虚位参政阙贠傥选而得天下之才则可专责任之乆可无数易之弊
　　甲午陈与义罢参知政事【资政殿学士知湖州】
　　与义自绍兴七年正月除参知政事至是年三月罢执政凡十月与义乃张浚所引以乆病乞退遂有是除十一月卒
　　十月丁巳刘大中罢参知政事【资政殿学士知处州】
　　大中自是年三月除参知政事至十月罢执政凡七月时侍御史萧振论参知政事刘大中与父不睦何以事君望正典刑以厚风俗大中亦累章乞罢遂以爲资政殿学士知处州振再论遂改提举洞霄宫○朱胜非闲居録曰刘大中爲赵鼎党魁骤迁礼部尚书鼎许以参政后鼎力荐之果参大政○赵鼎事实曰初监察御史萧振力求外补且托其乡人吴表臣薛徽言爲请甚切鼎从之遂除郡而去及秦桧拜相一召即来始振以亲年七十求去至是不复以亲爲辞寻除南康是必有荐爲鹰犬者也未逾月论刘大中至三章不已鼎谓意不在大中行且及臣矣○方畴稽山语録曰时召萧振入台振秦桧死党也首攻刘大中大中既去赵鼎亦丐去正人端士扫地尽矣论者云秦氏窃柄十有八年毒流天下皆自振发之故目振曰老萧云
　　甲戌赵鼎罢左相【授奉国军节度使知绍兴府】
　　制曰倚大柄于元崇天示佐唐之意隆异恩于君奭地膺分陜之荣眷夫左右之良当极始终之遇诞扬涣号敷告治朝【具官赵鼎】寛肃而敏明惇大而和裕茂蕴济时之略黙存应变之机思致主于华勋自觉言谟之合欲追风于晋郑遂兼爱直之遗洊领台司益孚群望谓见义不爲无勇故当仁不逊于师敌尝震于合肥决汉祖亲征之计民未安于建业赞商盘旧土之迁凡厥施爲皆切几防方今政事仅修而纪纲未振边廷不警而偹豫尤深恢疆未识于素谋择邑莫知其定所倡予和汝正资一德以相扶萧规曹随亦頼同心而共济遽乃抗章引去力挽莫囬朕顾夫引疾甚劳愍烦以政锡齐旄于定海畀辅郡于山隂以宠其行以惇厥旧于君臣之义中外夲同将相得人星直四门之次京师防福河润九里之余益茂乃猷荅我休命
　　鼎自绍兴七年九月拜左仆射是年十月罢复相凡一年先是侍御史萧振已撃刘大中出之振言某只论刘参政如赵丞相不必论盖欲其自爲去就也鼎遂引疾乞罢○方畴稽山语録曰时传语纷纷今日曰赵丞相乞去矣明日曰赵丞相搬上船矣盖秦党百计揺撼而鼎初未之觉畴以劄子问鼎曰见机而作大易格言当断不断古人深戒愿公早图之鼎遂乞去鼎罢相既而给事中张致逺以徽猷阁待制出知广州中书舍人吕夲中奉祠而去二人皆鼎所厚者○鼎罢爲少傅奉国军节度使知绍兴府兼浙东安抚使金人有许和之议上与宰相议之赵鼎坚执不可讲和之说秦桧意欲讲和一日朝殿宰执奏事退桧独留身奏讲和之説且曰臣以爲讲和便上曰然桧曰臣僚之说各持两端畏首畏尾此不足与断大事若陛下决欲讲和乞陛下英断独与臣议其事不许羣臣干与事乃可成不然无益也上曰朕独委卿桧曰臣亦恐未便欲望陛下更精加思虑三日然后别具奏禀上曰然又三日桧复留身奏事知上意欲和甚坚犹以爲未也乃曰臣恐别有未便欲望陛下更思虑三日容臣别奏上曰然又三日桧复留身奏事如初知上意坚确不移方出文字乞决和议不许羣臣干与上欲纳鼎之议不协遂罢相出知绍兴府首途之日桧奏乞备礼饯鼎之行乃就津亭排列别筵率执政俟于津亭鼎相揖罢即登舟桧曰已得旨饯送相公何不少留鼎曰议已不协何留之有遂登舟叱篙师离岸桧亦叱从人收筵防而归且顾鼎言曰桧是好意舟已开矣自是桧有憾鼎意○鼎之求去也殿中侍御史张戒谓大臣进退国家安危所繋陛下他日必悔乞留鼎于经筵诏戒爲耳目之官附下罔上可与外任朱胜非闲居録曰赵鼎复相植党益急凡凶险刻薄之士无不收録使造虚誉而排善类张戒其一也鼎荐常同爲中司同即以鼎所善奏爲台属戒知其决去即露章请留以邀后福其言狂躁愚弄鼎既罢犹知泉州盖其党与维持之力也【小歴】○初赵鼎罢宰相而出知绍兴府也秦桧憾其不赴别筵而去和议既成已得三京地桧谓可报鼎矣乃以周秘知绍兴府秘与鼎素不协故也遂移鼎知泉州【遗史】○九年四月右谏议大夫曽统殿中侍御史谢祖信皆论赵鼎乆任宰司专权植党在靖康末受张邦昌僞命近上章纳节敢以富弼自列臣子共愤望加流窜时鼎以少傅奉国军节度使知泉州乃诏落节○先是秦桧言赵鼎修哲宗史成加特进直学士院吕夲中行词云合晋楚之成不若尊王而贱覇鼎爲首相于议和未尝不佥同今词如此【阙】鼎风防欲因和议不成爲脱身之计上因谕己酉年金人南牧鼎时爲台臣尚欲以金人画江爲界岂以和议爲非此事张守备见桧曰便可録此圣语付史馆于是桧等退而窃叹上明智照临洞见臣下反覆之态岂可欺哉○十年四月知泉州赵鼎请罢中丞王次翁论知泉州赵鼎不法及知宣州汪伯彦知信州徐俯并乞与祠乙卯宰执奏欲以言章付鼎等上曰人臣有小过朕不欲扬之使自爲进退既而三人相继请罢从之○闰六月特进赵鼎自泉州罢来居绍兴府中丞王次翁言鼎近闻边报喜见顔闲幸时有警规图复用直扺近辅略不避嫌门下党与往来临安鼓惑众听又论鼎在靖康末结王时雍荐之张邦昌遂受僞命爲京畿宪退而语人有亲奉玉音之语又向以元枢都督川陜荆襄未几拜相而干没官钱七十万缗皆有实迹望寘于法章三上鼎遂责秘书少监分司南京兴化军居住次翁言之不已遂以散官潮州安置赵鼎事实曰时鼎连失洙渭二子与亲旧书曰防子之病以某谪温陵失于医理而死长子之病以某谪潮阳惜于离别而死一被谴而并杀二子盖负罪之深宜诛而贷故移祸私门如此其酷○鼎闻金人败盟用兵乃上书言时事秦桧忌鼎复用乃令御史中丞王次翁诬以罪十年六月遂责授兴化军居住秦桧之憾鼎也其始也鼎罢宰相出知绍兴府桧具筵钱于浙江亭鼎不留而登舟其终也以鼎上书言时政故其憾不可释矣【遗史】○是月赵鼎责授清逺军节度副使潮州安置秦桧令王次翁诬赵鼎知金人叛盟曽出怨言事故自兴化军安置潮州○十二年十一月诏赵鼎王庶初谤和议遇赦勿复量移右谏议大夫罗汝楫言陛下近可臣僚之奏以前日异论者明正典刑此诚今之先务然初定和议而讥谤纷然往往出于愚而无知不足深责赵鼎王庶曽开李弥逊尚以美职而食祠禄失刑已甚望赐贬黜鼎庶见在谪籍近赦恐合量移乞令有司勿复举行亦足少惩诏从之于是开弥逊并落职汝楫又言前殿中侍御史张戒与鼎厚引居言路凡鼎之风防奉承不暇故助鼎以阻和议鼎罢相戒失所頼复请留之既被黜则往依岳飞于江夏其趣操可知诏停戒官○十四年赵鼎移吉阳军安置先鼎在潮州有编管人王文献与鼎相见历问行朝事宜因及礼部侍郎髙闶闶鼎所厚也鼎因语守臣龚寛称文献切直令纵其自便鼎复以钱米馈之文献偶坐事送临安府鞫之狱具文献与寛皆已行遣于是中丞詹大方请窜鼎以御魑魅使天下晓然知其终身不齿上谓宰执曰可迁之逺地庶其门生故吏知不复用于是移鼎吉阳军安置鼎子汾力乞侍行鼎不忍使之以无罪而俱死瘴地手批付之不令侍行○十七年八月清逺军节度副使赵鼎卒鼎在吉阳军秦桧令夲军月具鼎存亡申省鼎知之遣人呼其子谓之曰桧必欲杀我我不死一家当诛我死尔曹无患乃不食是月癸卯卒既而诏许归葬其后諡曰忠简○二十年六月故相赵鼎之子汾奉鼎防归葬于衢州常山县守臣张杰知中外士大夫平时与鼎有简牍往来至是又防酒防葬意可爲竒货乃遣兵官下县同县尉翁防之以搜私醸爲名驰往掩取复疑防之漏言潜戒左右伺察之防之书片纸走仆自后垣出宻以告汾趣令尽焚箧中书及弓兵之属比兵官至一无所得杰怒方深治防之而追汾与故侍读范冲之子仲彪拘于兵官之所防之母诉于朝左仆射秦桧咎杰已甚其事未几遂息时士气犹未冺所唁问鼎议论时事固非一家而集英殿修撰魏矼与鼎尤厚是日非防之则根株牵连当起大狱人谓防之初被委茍避免固足取名然虑更委小人则祸徧及善类故诡承而潜泄之忤杰弗顾鼎之家赖以纾祸防之虽防官而仁智勇皆可尚也
　　十一月甲申孙近参知政事【自翰林学士承防除九年四月丙寅兼权同知枢宻
　　院】
　　时秦桧主和议枢属胡铨上防乞斩王伦秦桧孙近略曰孙近傅防桧议遂得参知政事天下望治有如饥渴而近伴食中书漫不敢可否事桧曰敌可讲和近曰可和桧曰天子当拜近亦曰当拜臣尝至政事堂三发问而近不荅但曰已令台谏侍从议之矣呜呼参赞大政徒取充位如此有如敌骑长驱尚能折冲御侮耶窃谓秦桧孙近并可斩也铨遂昭州编管
　　甲辰王庶罢枢宻副使【资政殿学士知潭州】
　　庶自绍兴八年三月除枢宻副使是年十一月罢在枢府凡七月○庶累奏劄乞治兵戎不讲和不省遂以疾乞解机政五上章而后获请以资政殿学士出知潭州兼湖南安抚制置大使及陛辞力请曰以臣异议罔功必致人言乞改除一宫观差遣上复温言慰遣之庶除知潭州萧振言庶沮挠讲和事庶落职宫祠刘一止行词曰大言惑众小智餙奸既陈立异之辞旋有坏成之意倘谓和戎之非防则虽执义以何惭乃因知已之莫留始欲脱身而邀誉第务死党宁知有君识者读之爲庶战栗○赵鼎之去也王庶送鼎登舟曰公欲去早爲庶言鼎曰去就在枢宻鼎岂敢与庶西人气直即曰庶防此矣遂引疾求去时侍御史萧振乞留庶遂除振工部侍郎兼侍读仍以中书舎人勾龙如渊爲御史中丞如渊曰如赵鼎爲相隳尽纪纲乃窃贤相之名而去王庶在枢府使尽奸计乃以和议不合卖直而去刘大中以不孝得罪亦窃朝廷美职善罢去○十二月勾龙如渊言庶尝营救赵鼎乞罢潭州之命诏庶落职与宫祠九年正月张浚王庶刘大中并复职秦桧令臣僚上言王庶刘大中赵鼎之罪遂再落职时王庶复端明殿学士初庶离行朝不见宾客至芜湖请知县髙某衩衣相见委以买田宅议者谓庶平日豪迈一旦议论不合而去未宜求田而问舎也至池州有再落职之命乃寓居九江买田于敷浅原徙家居焉○十二年六月王庶责授向德军节度副使道州安置庶落职居于江州秦桧犹怒其异已不附和议令臣僚言其在江州占百姓田宅故责授焉【遗史】○十一月诏赵鼎王庶初谤和议遇赦勿复量移王庶安置在道州以疾卒诸子扶防归江州亲旧迎见之其子之竒之荀抚柩而哭曰秦桧秦桧此讐必报亲旧皆掩其口仍髙声以混其语庶尝自号当叟或问其意如何庶曰吾之所爲皆合其宜不敢失当故号爲当叟云○二十二年前枢宻副使王庶既贬死其子承务郎之竒之荀语及朝政三月诏各除名之竒梅州之荀融州并编管上因言庶爲人凶悖深阻休兵之议几误国事初龙图阁叶三省尝与故宰相赵鼎王庶通书力诋休兵之议爲进士陈夀所告送大理寺至是狱成上曰此不可不惩庶使后来者知畏乃诏三省落职送筠州安置王庶责死道州归葬九江诸子皆切齿秦桧终制其子之竒习宏词科拟作责秦桧词痛肆诋毁学院子甯伟得其藁伟者庶亲随老旧人王德所荐而来也既得其藁乃持之竒之竒责德杀之后庶门下吏武翼郎陈俊诣朝廷诉王氏隂私桧素怨庶异已庶虽死憾犹未释后所诉事虽虚之竒之荀犹追官编管广南○淳熙十一年王之荀爲父庶请諡太常諡曰敏节上曰可当此諡否王淮等奏王庶曽爲枢副在绍兴艰难之初颇能宣力其人有执守乃之竒之父诏从之
　　十二月己未李光参知政事【自吏部尚书除】
　　秦桧与光不相知止以和议初成将揭牓欲借光之名以镇压尔上意初亦不欲用光以桧谓光有人望若同押牓浮议自定上乃从之
　　甲午韩肖胄签书枢宻院事【自端明殿学士除】
　　丁亥诏肖胄充金国报谢使以枢宻都承防钱愐副之
　　绍兴九年【己未】
　　正月丙午王伦同签书枢宻院事
　　制曰朕总揽羣工图囘万务眷言宥宻实秉枢机体隆参佐之联位在疑丞之次亶惟用德亦以劝功【具官王伦】宇量坦夷机神敏悟出先正名贤之后有流风遗范之存事不辞难行不择利奉万国之使无以家爲道二国之言各如意出卓尔倾河之辨毅然叱驭之忠郦生凭轼以下齐城毛遂定盟而重赵国揆其成効有溢前闻朕念陵寝乆荒梓宫未返东朝契阔星纪既周北道讴吟民心未改幸信书之来谂知永好之不渝尔其肃迓还辕就成故壤爰陟夲兵之重仍兼赐第之荣惟既厥心毋乏故事噫复文武之境朕将无愧于古人合晋楚之成尔乃増光于史册【刘一止词】
　　伦自龙图阁学士除端明殿学士同签书枢宻院事仍赐出身充奉迎梓宫及交地界使宣州观察使蓝公佐副之王伦蓝公佐奉使金国至京师以金人已退地而去伦遂权东京留守兼知开封府节制军马刘豫以陈东欧阳澈在建炎之初上书被诛于南京市乃仿张廵许逺双庙之制建庙宇以祀之僞封侯爵至是伦令毁其庙三月甲申乌珠出京城王伦交割京师应交割州军官物十分留二分外分般过河北送纳○二十七年正月监登闻鼓院王述以其父伦死事乞外任上曰王伦往年奉使至金金欲留之许以官爵伦不从乃冠帯南向再拜讫就死此事亦人所难宜恤其后可将添差平江府通判
　　二月诏前宰相张浚复资政殿大学士知福州【自提举洞霄宫
　　除】
　　十二年十一月醴泉观使张浚封和国公十六年十二月浚自崇信军节度使万夀观使落节以特进提举太平兴国宫连州居住时秦桧以爲时已太平日兴弥文讳言兵事深忌浚浚居长沙益屋六十楹且爲堂牓曰尽心盖营以奉其母而言者论浚卜宅逾制至拟五凤建楼上不以爲然遣起居舎人吴秉信以使事至湖南有所案验秉信造浚见其所居不过中人常产可办不觉叹息乃以桧意宻告之秉信归而被绌至是浚因星变言今日事势譬如养成大疽于头目心腹之间不决不止决迟则祸大而难测决速则祸轻而易治惟陛下断之以独谨察情僞预备仓卒庶几社稷有安全之理不然日复一日后将噬脐异时以国予敌者反归罪正议此臣所以食不下咽而不能一夕安也于是中丞何若言浚包藏祸心惟冀天下多事则侥幸再用乃诏浚落节遂有是命浚文学尤深于易自至贬所精思大防述之于编○十九年九月浚自连州移永州浚自去国至是几二十年退然自修若无能爲者而四方之士莫不倾心健将悍卒见之者必咨嗟太息下至儿童亦知有张都督毎使者至金国国主必问浚今安在是月浚移永州浚旧居永人情相乐闻其归喜甚相与出迎见浚所养胜前皆贺之○初故相赵鼎私谓其客删定方畴曰张德逺建炎复辟之功岂可忘也上待臣下有恩想必讲求畴曰今日担子极重秦相独负之恐难也不知故相中谁可办者时李纲朱胜非尚在鼎曰伯纪藏一皆不济事惟德逺可尔苐恐不容复来至是浚果爲桧所忌屏居湖外之乆如鼎言也二十五年特进张浚复观文殿大学士判洪州【命下时浚已丁母忧】
　　五月辛丑楼炤签书枢宻院事【自翰林学士承防知制诰除】
　　四月上以陜西新复不宜置宣抚使当遣大臣谕以德意乃诏签书枢宻院事楼炤往焉
　　十二月辛酉李光罢参知政事
　　光自八年十二月除参知政事至是年十二月罢执政一年○光与右仆射秦桧议事不合于上前纷争且言桧之短乃引疾求去罢爲资政殿学士诏与郡言者交攻遂提举洞霄宫时右正言陈渊独不论光桧疑之初李光荐吕广问于秦桧桧不荅后广问因与秦桧致争桧憾之光尝言桧所用皆亲党略无公道他日必误朝廷一日光与亲戚干桧求差遣数日未有报光再见桧因申前请且曰此人孤寒桧大怒以为其讥已任用者皆豪富人也台官翌日即言光之罪遂罢参知政事【遗史】○十一年十一月资政殿学士李光责授散官藤州安置言者论光因近日二使遽还鼓唱万端致防稽之民骚然原光之意盖幸有警以冀复用乃诏责授上曰朕于光辈闻其虗名而用之见其不才而罢之逮其有罪而责之皆彼自取朕未尝有心也若用虗名而不治其罪则有赏无刑政何以成○二十年正月前参知政事李光贬昌化军初言者谓光在贬所尝撰私史其子右承务郎孟坚居绍兴府以语同郡人陆升之传闻所记皆非事实诏两浙漕臣曹泳差官究治申省取防至是大理寺勘实孟坚招父光所作小史语涉讥谤上谓宰执曰光初用时以和议爲是朕意其气直甚喜之及得执政遂以和爲非朕面质其反覆固知光小人平生踪迹于此扫地矣于是贬光昌化军孟坚编管峡州而龙图阁学士程瑀寳文殿学士张焘徽猷阁待制潘良贵新福建机宜吴元美新福建参议官贺允中并贬秩有差徽猷阁直学士胡寅落职皆縁与光通书之故【小歴】○光以宫祠居乡里曽与相知言秦桧之非桧知之桧素憾光且畏其得人望恐复进用乃令臣僚诬言其指斥之罪遂责授建宁军节度副使藤州安置光初安置在藤州周某者诱光唱和诗篇说秦桧之奸宄取其有讽刺者积得数幅宻献于桧桧怒令臣僚言其罪故自藤州移琼州又移昌化军【遗史】○和议之初宰相秦桧欲撤武备尽夺诸将兵权光曰戎狄狼子野心和不可恃备不可撤桧恶之防诏令侍从官举西北流寓之士被举者甚众桧皆置不问光与之诘难上前因曰观桧之意是欲防蔽陛下耳目盗弄国权此怀奸误国之大者不可不察桧大发怒明日光乞去上曰卿昨面斥秦桧举措如古人朕退而叹息方寄卿以腹心何乃引去光曰臣与宰相争论不可留章九上乃除资政殿学士知绍兴府初秦桧欲成和议畏公论沮之以光素有人望欲借以镇服士大夫故引与共政而光弗察也光至而和议已定桧遂据权下视同列光亦外廹物议与桧滋不合至争论上前直指桧罪坐是谪徙以殁自光逐桧益无所忌专以刑戮窜谪钳制士大夫矣二十五年冬桧卒上收揽威柄量移郴州二十八年复左朝奉大夫许自便明年卒于蕲州年八十二孝宗登极追复左中大夫资政殿学士诏尽数给还依条合得致仕遗表恩泽官其子孙七人【夲传】
　　绍兴十年【庚申】
　　二月韩肖胄罢签书枢宻院事【自端明殿学士除资政殿学士知绍兴府】肖胄自绍兴八年十二月除签书枢宻院事是年二月罢在枢府逾一年肖胄请去故也二十年肖胄卒肖胄尝帅浙东既奉祠则家于越先是家藏书甚富散于南渡仅存家集肖胄刻意搜求迄复其旧且明习典故多识前軰言行至是卒肖胄荐士不以为已力人谓其有忠彦风烈
　　六月甲子楼炤罢签书枢宻院事【以父忧去位】
　　七月丙午王次翁参知政事【自御史中丞除】
　　次翁爲御史中丞迎合秦桧之意上章言赵鼎责邵武军再移潮州故得爲参知政事【遗史】

　　宋宰辅编年録卷十五
&lt;史部,职官类,官制之属,宋宰辅编年录&gt;
　　钦定四库全书
　　宋宰辅编年録卷十六　宋　徐自明　着
　　高宗绍兴十一年【辛酉】
　　四月己卯孙近罢参知政事【资政殿学士提举洞霄宫】
　　近自绍兴八年十一月除参知政事至是年四月罢执政二年余○虏之冦淮西也除参知政事孙近请召知福州张浚都督诸军秦桧素忌浚闻近言大恶之至是中丞何铸言近之过近引疾乞罢遂除职奉祠十二年正月秦桧令臣僚言孙近之罪遂落资政殿学士职二月秦桧令臣僚诬告孙近交结赵士防之罪责授左朝防官秘书少监分司南京濠州居住十四年复左朝请大夫提举江州太平观兴化军居住【遗史】二十三年三月孙近卒方贑州之乱谪居人孙近走吉州避之至是贼平复居贑州未几卒二十六年正月甲子诏故宰执赵鼎孙近并追复旧职近遂复资政殿学士
　　壬辰韩世忠张俊并枢宻使【世忠自扬武翊运功臣太保横海武寕安化军节度使淮东路宣抚使除　俊自安民靖难功臣少师镇洮崇信奉寕军节度使淮西路宣抚使除】
　　岳飞枢宻副使【飞自湖北京西路宣抚使除】
　　世忠枢宻使制曰合将相之权均任安危之寄兼文武之用式恢长乆之图乃眷勳贤冝膺荣宠爰契华戎之望俾亲帷幄之咨载叶刚辰诞敭显册【具官世忠】韩才资刚果智虑精深英规黙合于孙吴义槩羞称于贲育忠贯日月靡渝金石之坚功若丘山具焕旂常之纪属东廵于吴会资外屛于淮堧虽固垒湥军志必以全取胜而枕戈待旦誓不与敌偕存蠢尔遐荒扰我近服幸偷生于淝水复送死于濠梁露桡千艘寔賛征南之防夹道万弩旋致马陵之师方摩牙揺毒而竞前忽洞胷达腋而俱靡拆奸挫锐寕论破敌之竒禁暴息民正頼兴邦之畧朕惟膏粱不可以愈疾尸祝不可以代庖观时适变则事得其冝因能授职则才周于用故勾践以二臣治国蠡盖总于甲兵汉高以三杰开基信寔颛于征伐是用分命隽哲延登庙堂越升枢极之崇仍复公台之贵益封多戸衍食眞租裒是徽章庸昭异数于戯贵谋贱战是谓王者之兵同寅恊恭乃大贤人之业钦承丕训益厉远猷【朱震词】
  </div>
  <div class="pagination">
   <a href="宋宰辅编年录_page25.html">
    上一页
   </a>
   <span>
    ...
   </span>
   <a href="宋宰辅编年录_page21.html">
    21
   </a>
   <a href="宋宰辅编年录_page22.html">
    22
   </a>
   <a href="宋宰辅编年录_page23.html">
    23
   </a>
   <a href="宋宰辅编年录_page24.html">
    24
   </a>
   <a href="宋宰辅编年录_page25.html">
    25
   </a>
   <span class="current-page">
    26
   </span>
   <a href="宋宰辅编年录_page27.html">
    27
   </a>
   <a href="宋宰辅编年录_page28.html">
    28
   </a>
   <a href="宋宰辅编年录_page29.html">
    29
   </a>
   <a href="宋宰辅编年录_page30.html">
    30
   </a>
   <a href="宋宰辅编年录_page31.html">
    31
   </a>
   <span>
    ...
   </span>
   <a href="宋宰辅编年录_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
