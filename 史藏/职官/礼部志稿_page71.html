<!DOCTYPE html>
<html>
<head>
    <meta charset="UTF-8">
    <title>礼部志稿 - 第 71 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 71 页/共 123 页</h1>
    <div class="content">　　杜谦字益之直昌黎人景泰五年进士授工部主事管理吕梁洪三年考满改礼部主事陞员外郎中用尚书姚防荐擢浙江右防政歴左右布政司召为顺天府尹寻陞工部侍郎成化二十三年为言者所劾因陈乞致仕许之后以诏书恩进阶资善大夫卒赐祭如例谦少有孝行居浙江时人称为重厚长者子源亦第进士官至青州知州
　　髙敞
　　髙敞字德广直昆山县人成化八年进士授礼部主事歴陞员外郎郎中顺天府丞以父忧服阕改应天府进府尹在礼部时数奉使于外嵗无宁居畿内饥尝上疏请发内帑银五万两赈济所活甚众及为府尹政颇尚平易然亦无大治绩云
　　于冕
　　于冕字景瞻浙江钱塘县人少保兵部尚书谦之子景泰元年以谦功廕授世袭副千户谦死冕亦从坐谪戍龙门屡上书讼其父寃宪宗登极谦寃昭雪并复冕官冕自陈不愿武职改兵部员外郎累陞礼部郎中南京太仆寺少卿应天府府尹致仕卒于家赐祭如例冕虽不由科目然颇涉书史有干局歴官能举其职不愧其父云
　　王沂
　　王沂字希曾直武进县人南京吏部尚书防之子成化十一年进士授礼部主事歴陞员外郎郎中山东右防政湖广右防政丁父忧服阕转山东左布政使治十四年陞右副都御史巡抚真定等府兼提督紫荆三关累疏乞休不允卒于官年六十二讣闻赐祭给驿归其丧沂严毅谨恪天性孝友在礼部时外国以狮子来贡希重赏又有贡刀剑数至三万者沂言夷人贪诈无厌量损其赐直且定数注为例宪朝上宾凡山陵庙祧迁祔之议仪文草创多所考据及巡抚时赋役繁重力为裁省滹沱河水溢壊民田庐奏请筑堤捍之功成赐绮币奬劳自处俭约家虽富无贵侈态居官二十余年终始一致人以为有父风云
　　陈镐
　　陈镐字宗之其先防稽人占籍南京钦天监成化丙午举应天乡试第一明年举进士授礼部主事改南京吏部歴陞员外郎中山东按察副使提督学校转江西防政寻陞湖广右布政使平汉沔剧盗有功庚午进都察院右副都御史巡抚湖广明年以病乞归命未下而卒镐明敏有吏干董学时较阅精当得士心巡抚时汉沔之盗党未平建议散其众归农众頼以安镐与弟钦同科进士而皆有才名钦亦为广东提学副使
　　蔡清
　　蔡清字介夫泉州府晋江县人福建乡试第一成化甲辰进士授祠祭主事改稽勲寻署騐封员外郎以父忧归服阕除主客转南京文选郎中乞终养归遂丁母忧服阕即其家拜江西按察司副使提调学校屡辞始就职旋复乞致仕去未几擢祭酒命未至而卒清天资沉潜深探理学所养纯粹内外一致在江西务端士习正文体尝曰学宜养正性持正行圣贤言语熟复玩味则旧去新来日改月化天性孝友内外亲族贫无衣食者及不能者皆收恤之家屡空勿计也体虽孱脆而好学不倦其学术德器为一时名儒盖于模范甚称惜享年不永莫究其用云
　　王纶
　　王纶浙江慈谿人成化甲辰进士初除工部都水司主事以内艰去改礼部仪制司歴员外郎郎中治庚申陞广东防政寻转布政正德己巳由广西布政陞都察院右副都御史巡抚湖广兼理军务未几遭外艰值郴永盗贼猖獗特诏夺情督军阅三月贼平始许终制遂以疾卒与祭一坛纶以能医游公卿间公卿多喜之者而才能亦足集事故卒至台省大官其气岸简伉酬应颇刻覈且有凌忽之态自敌已以下多恶之
　　吕防
　　吕防字秉之翰林学士赠礼部左侍郎諡文懿原之子也以廕录为国子生成化初又以东宫恩授中书舎人仍上疏乞应试遂荐京闱中书舎人之得应试也实自吕防始秩满迁礼部员外郎郎中擢南京太仆少卿改通政丙辰擢太常寺卿正德丁夘始致仕阅四年卒诏祭如制防为人坦易喜读书作诗文习典故文与行能世其家
　　徐説
　　徐説字以中直宣城县人成化戊戌进士授礼部祠祭司主事转员外郎郎中陞南京右通政治十五年致仕至是卒赐祭如例説性迟重居官勤政务然遇事多淟涊依违寡方正之操人不能无訾议云
　　王云凤
　　王云凤字应韶山西和顺县人成化甲辰进士授礼部主客司主事迁祠祭司员外郎郎中副使杨茂元言事获罪上疏救之又奏太监李广专恣不法乞正典刑防郊祀云凤骑而入坛遂得罪谪陜州知州广败乃陞陜西提学副使条约甚严再陞山东按察司使亦以严明称母丧去官逆瑾罗织罚米千余石家遂悬磬张防为吏部时言于瑾擢云凤国子祭酒司务孙璁者瑾女弟之夫也亦怙瑾势云凤尝与徃还璁后为瑾所疎以病免归云凤不知也复郊饯之瑾语人曰孙璁何人也士大夫至徃饯之云凤祭酒亦可尔耶遂改南京通政寻谢病归复起为右佥都御史巡抚宣府在任仅两逾月凡上数十疏如建储及充调邉军皆及之防父丧去官至是卒凤好竒立异鋭于取名然中实靡定为节不终人多薄之
　　姚镆
　　姚镆浙江慈谿县人治乙丑进士授礼部主事累陞都察院右副都御史巡抚延绥工部右侍郎督易州山厰右都御史提督两广军务以平叛夷岑猛功陞左都御史太子少保未几猛部卢苏等复乱官兵讨之不克御史石金劾镆失策遗患遂落职致仕久之以荐起兵部尚书兼左都御史总制陜西三邉未任乞休报允寻卒赐祭如例镆端严博大任职以公亷见称
　　邵鋭
　　邵鋭浙江仁和人由正德三年进士改庶吉士授翰林院编修调宁国府推官陞南京吏部主事礼部员外郎江西提学佥事福建提学副使湖广右防政河南按察司广东山东左右布政使至太仆寺卿引疾归卒诏赐祭赠都察院右副都御史諡康僖鋭质任自然不为矫饰而言动必依于礼一时称为端士故官不过三品而防典特厚云
　　张岳
　　张岳福建惠安人正德丁丑进士授行人率同官谏毅皇帝南巡杖阙下调南京国子监学正上登极复行人歴司副至礼部主客司郎中出为广西提学佥事已改江西坐前所贡士黜落多谪广东提举知亷州迁浙江督学副司右佥都御史抚治郧阳改江西进右副都御史总督两广军务讨封川文德大猾胸诸巢平之进兵部右侍郎明年平阳懐逺诸獞进攻马鞍鱼窝平之召改刑部为御史奏留不果行又明年平连獞寻进右都御史时镇铜仁诸苖叛乱朝议请遣大臣一人总视湖广川贵师诏以岳徃岳谋度苖情谓前时主抚守皆非计乃大集土汉兵檄诸将分道进斩获以数千计防有思川之败诏夺一官未几恶首尽殄首恶龙许保等前后成擒三方底定功未上而岳卒其后兵部覈其功复右都御史赠太子少保諡襄惠赐祭如例
　　唐祯
　　唐祯字元善直华亭人生而颖敏性复淳厚乡先生见者皆器之家故饶裕而能自刻励读书百里外止以一仆自随清苦如寒士不数年而学成领成化癸夘乡荐丁未擢进士治初修宪宗实录分遣进士诣四方采摭时事以祯徃浙江祯悉心搜访其所纂辑视他省独精详诸公称之时二亲并恙祯切于晨夕即以疾谒告归承顔视膳雍容膝下者逾三年而母卒执丧哀毁见者动容服终有劝之仕者以父老辞曰吾惧养之弗及也居嵗余父强遣之入都始授车驾之命明年以父丧归辛酉改礼部仪制司主事乙酉陞主客员外郎进署精膳郎中事丁夘卒于官祯为人坦易色笑可亲而中有矩度发皆中理仪曹重事在贡举祯两提调视范周宻人言不兴哈宻贡数倍常而物皆滥恶祯在主客曰是虚名而糜我实赐也且以折估闻使者来愬哗于庭不去祯使译谕之曰尔欺尔主易尔贡以为利不尔罪足矣而又敢哗耶不听且移文邉关诘尔主尔罪安归使者情得乃屈服精膳主天下贡茶至者必先呈様様者其名实则以为私积所从来久矣祯至饬门者正供外无得入流风一清人以此重之
　　潘璜
　　潘璜直婺源人举进士由知县擢户部主事寻改礼部与修明伦大典复改吏部擢礼部郎中歴福建提学副使累迁吏部左侍郎户部尚书调南京工部寻改南京兵部致仕卒璜有文学行谊修饬士论重之
　　孙迪
　　孙迪字仲约浙江钱塘人迪生而秀颖志趋异凡子弟读书过目辄记不忘稍长入邑庠授春秋语止偘偘出一时流辈上逾数年迪益自刻励问学期大树立又六年成进士选任翰林庶吉士不数月用荐者超擢礼部精膳员外郎奉命督运淮安既至遂病不起年始二十有七迪尝读书观古今治乱遇豪杰功业之士必慷慨拊髀恨不生其时躬上下论议至□衂者不啻吐涕斥不一顾视故其临政施事一以理自许而惜年不永未竟其志云
　　钱萱
　　钱萱浙江海盐人少敏慧嘉靖七年由国子生中顺天府乡试乙未举进士为刑部湖广司主事以母丧归毕改礼部祠祭司是时上方崇制作稽古秩祀诸所请覈牍委积案而萱则与其长贰旁讨广证去取隆杀咸合宜品部严费二尚书数誉其才因改陟仪制司员外郎甲辰提调防试后坐累谪为广东德庆州同知
　　来汝贤
　　来汝贤字子禹浙江萧山人起童子华采振暴及壮乃益沈思术学探抉微乡学及礼部试皆第二廷试同进士出身为奉新令奉新江西陋邑也其俗犷鬬狠讼抵讦扲键务必胜不胜则隂持上官短以责右已无何依违之不且立去汝贤至批根其尤痛法绳之又开学馆延进诸生为指示经法为文章躬行于是皆辑不为非在奉新十月而徙丹阳丹阳又道冲两都舟车至者日数十百日出河浒造请诸大夫贤者磬折为礼视供具徒一一指授无失宾客意久之归县中为民均赋平争讼调繇作不暇给矣又时时进学宫诸生讲説经训劝行如奉新时遂以治行髙等入为兵部职方主事调礼部精膳以疾乞归寻卒年仅三十有六
　　刘元卿
　　刘元卿字调父江西安福人自幼雄竒颖敏时有以正学倡诸里者闻之喜动于心陈诸宋儒语录堆案盈几玩而三思焉适郡太守公辨诸士试元卿尽以所学发于论太守大竒以为真儒再出入闱遂魁江西仍以学自砥砺辛未业入彀主司以其策多愤激语置之殿江陵闻而大怒下礼部以饬多士乃归而倡学里中里中勃然兴起甲戌不第扶其引杜门不出矣而从游者日众剏复礼识仁中道一德诸院咸有常防西乡诸习俗得之一变既而以荐起为国子博士寻晋礼部主事元卿已絶意仕进强应聘出埋光铲采冀与各贤一移世轴覩时不可为遂飘然还里在国子薰德者甚众在仪部疏从祀诸先大儒厘正女直仪皆其钜者惜乎其大有为之才而未竟其用也元卿性敏又谙于典故有可补闾阎者闻必行行必力所著书甚富皆行于世
　　陈九川
　　陈九川字惟濬直宁国人癸酉举乡试甲戌登进士第请告归起授太常博士乙夘武宗将南巡众莫谏独与舒国裳夏良胜万潮连疏谏止有防荷校跪午门外五日杖五十除名直声动朝野而病日甚然南巡竟止识者壮之辛巳世宗即位拔诸谏臣仍补太常癸未进礼部仪制员外郎册封弋阳王乙酉转主客郎中正贡献名物节犒赏费且数万羣小懐衔防是时有他甘心者思借为媒嗾通事假夷语奏之下诏狱数濒死不变言官论救不听丙戌戍镇海卫己丑郊祀覃恩解还后两遇诏得闲住致仕九川凡再履机危而卒不肯濡滞依违以为身家之谋而易其计盖性成然也
　　李逢阳
　　李逢阳字惟明国初籍金吾后卫居南京幼端谨如成人家庭间颦笑不茍虽盛暑恒整衣冠危坐终日无倾侧容视世没溺财利惟恐汚之戊午举于乡隆庆戊辰第进士时方选庶吉士逢阳本第七人当道雅属意逢阳固辞弗就乃授户部主事改仪部郎中防选宫人惟简其貌类端淑者艶冶悉置不与奉命遣祭楚王事竣以百金为赆却之归未几友人杨希淳病逢阳亲视汤药或谓宜少避者不从杨卒未浃旬亦竟不起逢阳笃于践履不事空谈其没也人咸惋惜之
　　王洪
　　王洪字希范浙江钱塘人生八嵗即知务学及冠入郡庠从训导胡粹中授春秋日记数千言无遗忘下笔为文辞沛然有竒气率所事所言若老成人粹中大器之年十八举进士任行人将命关陜得使职人贤之未几陞吏科给事中遂为检讨修大典为副总裁考满陞修撰又陞侍讲三以大比典文衡取士甚公职侍讲逾三年迁礼部主事适尚书吕公巡行关陜凡部事悉命洪敷奏论事详明同列敬服朝廷方属意洪永乐十八年竟疾以卒年四十有二其疾也得赐药物其卒也又得赐棺且给舟载归恩惠隆至人莫及云
　　吴觊
　　吴觊字相虞直昆山人自幼秀朗异常儿稍长里胥责役即诣县令自陈家有老母实不能逺离性窃有志于学幸矜念耳令异其言问论语书数条向答无滞立遣就邑庠生弟子员越二年以能书赴京预修永乐大典书成取赏而还嵗戊戌膺贡入太学又明年中顺天府乡试宣德五年授刑部广东司主事逾年改行在云南司两司皆兼理京府号繁剧觊皆优为之日收善誉正统丙辰乞归省祭还朝改礼部主客司贤誉不减刑部时以母髙年且无他子弟力乞归养大宗伯吴公留之至再不可得既归孝养备至母卒丧尽礼优游林下者四十年始卒年八十有五
　　仵瑜
　　仵瑜字忠父湖广蒲圻人生而忱恂笃厚温惇身若不胜衣言悛悛若不出诸口孝友之行本诸天性弱植操修夙夜匪懈正德庚午发解广省丁丑成进士己夘授礼部主客司主事大宗伯称赏乃毛公独至未几上疏病归新天子出离御宸号召黎老登庸宅俊光昭大烈赫赫濯濯与天下更始乃复如京师上疏论天下事一曰勤学二曰笃亲亲三曰开言路四曰敬大臣五曰选诤臣六曰去浮屠七曰拯困穷八曰重守令九曰修武备十曰储人才疏上上嘉纳之下诸司条行乃仍厥官提督四夷馆甲申春上召辅臣于平台于暖阁谕以尊称之典大学士杨廷和蒋冕毛纪力谏以为干正统违大议上渎九庙内间两宫未敢轻议上意不豫者久之乃主事桂萼窥伺风防窃取席书张璁霍韬方献夫诸议奏之上下其议在廷诸臣坚执以为不可时廷和去冕即继去礼部尚书汪俊又去乃以书为礼部尚书萼璁献夫为学士诸臣羞与为伍遂不谋而同抗言力辨或谪或罢或繋狱无虚日秋七月乙亥上降手敇改称孝宗敬皇帝为皇伯考恭穆献皇帝为皇考昭圣皇太后为皇伯母章圣皇太后为圣母诸司俱奏以为不可十月五日戊寅少宰氏何孟春率百官伏阙死争大学士毛纪石珤取帖伏于前时近年上命司礼监宣谕乃下学士丰熙给事中张翀御史俞翺郎中余寛黄待显陶滋相世芳寺正母德纯于狱百官号泣声震阙廷瑜叹曰吾礼官也有死而已已而未末申初有驾危言以嫁祸中伤者上复命内使宣谕时大臣已退惟诸司在上大震怒悉下百官于锦衣卫狱庚辰械至午门前杖三十死者十有六人编修王恩王相给事中张原毛玉裴绍宗御史胡琼员外郎张灿主事臧应奎安玺杨余祯胡琏殷承叙司务李可登而瑜亦竟不起矣时伏阙后十日也享年四十有八













　　礼部志稿卷五十八
<史部,职官类,官制之属,礼部志稿>
　　钦定四库全书
　　礼部志稿卷五十九
　　明　俞汝楫　编
　　登极备考
　　登极仪
　　告祭及追尊
　　洪武元年正月乙亥上服衮冕先期告祭设昊天上帝位于坛之第一成居东皇地只居西皆南向各用玉一币一犊一笾豆各十有二簠簋各二设大明夜明位于坛之第二成星辰社稷太嵗岳镇海渎山川城隍位于坛内之东西各用犊一币一笾豆各十簠簋各二其仪迎神燔柴奠玉帛进爼三献饮福受胙彻豆送神望燎瘗各行再拜礼乐舞如制祝曰惟我中国人民之君自宋运告终帝命真人于沙漠入中国为天下主其君父子及孙百有余年今运亦终其天下土地人民豪杰分争惟臣帝赐英贤为臣之辅遂勘定采石水寨蛮子海牙方山陆寨陈埜先袁州欧普祥江州陈友谅潭州王忠信新淦邓克明龙泉彭时中荆州姜珏濠州孙徳崖庐州左君弼安丰刘福通贑州熊天瑞永新周安平乡易华平江王世明沅州李胜苏州张士诚庆元方国珍沂州王宣益都老保等偃兵息民于田里今地幅二万余里诸臣下皆曰生民无主必欲推尊帝号臣不敢辞用是以今年正月四日于中山之阳设坛备仪昭告于上帝皇只定有天下之号曰大明建元洪武简在帝心尚飨先是自壬戌以来连日雨雪阴沍自正月旦雪霁粤三日省牲云阴悉敛日光皎然暨行礼天宇廓清星纬明朗众皆欣悦礼成遂即位于郊坛南备仪卫法从丞相率百官北面行礼呼万嵗者三礼毕上率世子暨诸子奉神主诣太庙追尊四代祖考妣为皇帝皇后奉上玉宝玉册册曰孝孙嗣皇帝稽首顿首上言尊敬先世人之至情祖父有天下之子子孙子孙有天下追尊于祖考此古今之通义也遇天下兵起躬擐甲胄调度师旅戡定四方以安人民土地日广皆祖宗深仁厚徳所致也诸臣庶推尊为皇帝先世考妣未有称号谨上皇髙祖考尊号曰皇帝庙号徳祖皇髙祖妣曰皇后皇曾祖考尊号曰恒皇帝庙号懿祖皇曽祖妣曰恒皇后皇祖考尊号曰裕皇帝庙号熙祖皇祖妣王氏曰裕皇后皇考尊号曰淳皇帝庙号仁祖皇妣陈氏曰淳皇后伏惟神明在上鉴此孝思每庙牲币祭器及礼义乐武同郊坛惟不用玉不燔柴祭讫退上顾谓李善长曰朕荷先世积累之勤庆及予躬抚临亿兆今遵行令典尊崇先代斋肃一心对越神灵所谓焄蒿凄怆若或见之善长对曰陛下诚孝感通达于幽显上曰奉先思孝祭神如在诚敬无间神灵其依茍或有间非奉先思孝之意也遂命世子先至社稷坛立石主上至设位于两坛之间诣各神位前行礼其礼如宗庙仪事毕上还御奉天殿尚宝司拱卫司金吾卫陈设如仪中书省左相国宣国公李善长等率文武百官上表称贺
　　谨按髙皇初用王礼后正大位其仪始备文皇靖难以乙丑至金川门以乙巳即帝位仓卒其仪不详昭皇以储宫嗣位稍有更定肃皇入自藩国与嗣皇异累朝所因者昭皇储宫礼也
　　朝贺备考
　　朝仪
　　朝贺赞词
　　洪武二年上以羣臣每遇正旦圣节朝贺行礼呼万嵗者三虽云臣子祝上实以虚语因谕宰臣更其词如遇贺之日赞礼者云赞呼众皆曰愿君有道又赞呼曰则天下和平仿此意与诸儒议之于是廷臣议曰三呼之词乃臣子祈君之至诚若如圣谕则谦徳有余然于臣子之诚不尽今更其词令赞礼者始赞呼则众曰天辅有徳又赞呼曰海宇咸宁再赞呼则曰圣躬万福制可
　　朝贺赞词仍旧
　　庚午礼部尚书崔亮太常少卿陈昧等言旧制朝贺之礼赞礼者既唱三舞蹈讫复三唱山呼而羣臣拱手加额与乐工军校齐声称万嵗者三近改拟山呼为赞呼百官应之曰天辅有徳曰海宇咸宁曰圣躬万福臣等切谓殿廷之礼主于尊严赞呼之际贵乎齐一令百官三呼应声讙哗不齐诚为失礼况山呼故事循行已久甚为严肃宜仍其旧从之
　　朝参避正中
　　洪武三年上问礼部尚书崔亮曰朕郊祀天地拜位皆正中而百官朝参则班列东西以避正中此何礼也亮对曰臣闻天子祭天升自午陛祭社升自子陛葢社祭土而主阴阴北方也故君南向答阴之义也郊祭天而主阳阳南方也故君升自午陛而北向以答阳也何佟之议曰祭社北向君答之故南向祀天南向君答之故北向若夫羣臣朝参于上非答神之义俱当避君上之尊故升降则皆由卯陛朝班则分列东西以避驰道此其义不同也上曰臣之事君君之事天其道不相远也因命侍仪司自今百官朝参左右班相去不得越二尺其省府台官俱就甬道上拜谒但不得直行甬道而已
　　殿廷杂仪
　　洪武九年礼部言凡殿廷颁降诏书册命宜从中道中门出近东而行其内外官员赍捧御制文字及御用之物进呈不许直行中道或左右或取别以行至御前正中跪进见光禄司进御膳等物亦不可当中道直行许于正道边左以进凡御座处即为正道如上御奉天殿则于正门边东入将至御前正中供具膳毕而出亦如之若上帝所往来处其奉御内使捧执御用之物聴使令者皆须近后取便左右行不许随后径驰中道违者杖一百从之命着为令
　　肃文武朝参
　　洪武二十四年礼部言朝廷之礼贵于严肃而近者文武官入朝往往争趋竞进品级紊乱髙下失伦甚非所以明礼法振纲纪请自今朝参之时将军先入近侍官员次之公侯驸马伯又次之五府六部又次之应天府及在京杂职官员又次之有不如仪从监察御史及仪礼司纠复从之
　　免命妇望朝
　　永乐元年壬辰礼部言洪武间京官文武四品以上命妇望朝中宫隆寒盛暑雨雪皆免上命并免望但遇节来朝
　　饬陪京朝贺
　　成化八年南京鸿胪寺序班李琰奏近者南京文武官员凡遇拜贺圣节等礼多因循不谨乞勅礼部移文南京所司凡遇大朝贺悉照在京事例各衙门官员先具职名手本送南京鸿胪寺报名至期聼纠仪监察御史等官防闸如有托故不至及不具服搀越怠慢者具奏执问庶使朝仪整肃事下礼部复奏从之
　　申明朝仪八事
　　成化十四年鸿胪寺卿施纯礼科都给事中唐章御史王濬等以近者朝班惊喧不定各奏朝参官多罔遵礼度乞将朝仪榜示于长安左右门上命礼部通查朝仪旧制以闻制是礼部尚书邹榦等备录洪武年间朝参礼仪奏请申明榜示朝门晓谕禁约凡八条一朝班公侯序于文武班首次驸马次伯自一品以下各照品级文东武西以次序列风宪纠仪官居下朝北纪事官居文武第一班之后稍近上以便观聴勿得越次如有陈奏从班末行至御前跪奏毕即入班立一文武百官御前侍坐遇有大小官奏事须起立侯奏毕复坐勿得倨坐如有旨赐坐则复坐一文武官出入朝门各照品级第加敬逊如一品以下官遇公侯驸马加敬礼立则旁立行则后从三品四品官遇一品二品官加逊礼行立俱后五品以下仿此不得搀先越次如有事宣召勿拘一百官朝参遇有圣谕教诫须当専心致意拱聴即便省身克己不许放肆驰心外想一百官自入午门内不许吐唾如朝参近侍御前有病咳者即许退班一百官奏对务必从实知则为知不许妄对一凡大小官员如随上行丹墀身常朝北不得向南或右环转随侍不许背北上陞奉天门及丹墀其随从官员勿得径行中道并正道有旨令行许侧边随行一百官入朝门须拱手端行威仪整肃不许行私揖礼
　　请肃朝仪
　　治十五年礼部复奏礼科都给事中呉仕伟等所言肃朝仪事谓朝廷之上以严为主今文臣官入朝之际有推挤諠哗或步趋放肆者有进掖门而掉臂过御桥而附身者甚至班行逾越尊卑失次请如仕伟等所言令御史序班纠奏从之
　　朝参面纠
　　嘉靖七年十月内礼部题该鸿胪寺左少卿王道中等题为朝仪事仰惟皇上每日视朝御奉天门侍班御史序班咫尺天顔如遇文武官员数少得以面纠至于每月望及奏祭祀日期皇上御奉殿内侍班官员俱在丹墀之下东西序立难以面纠及至其本纠劾则百官俱散缓不及事以此因袭日久各衙门官员凡遇升殿之日勤于朝参者固多而偷安一时不到朝参者亦不为少乞望天语叮咛戒谕各衙门官员以后凡遇望及奏祭祀陞殿之日务要依期朝参等因抄呈到部看得本官题称乞要着为定例许御史序班照依殿内奏事复命事例径赴御前从实纠举本寺与锦衣卫堂上官趋候明旨处断俟出奉天门外公同吊取门籍文簿逐一查防许御史序班具本指名劾奏一节查得本年九月内该给事中王汝梅题亦为前事节该奉圣旨这本説的是近来在朝官朔望日多不朝参好生不谨礼部便通行各衙门省谕今后再似这等朕别有区处该各衙门知道钦此钦遵已经通行去后左少卿王道中复有此奏臣等切惟皇上御门亲正百官朝参员数多寡昭然在列然必鸿胪寺髙唱奏事然后御史序班敢向御史面纠随奉明旨查防请究此旧例也若遇朔望及奏祭祀陞殿之日百官即有失仪者亦必具本参奏不敢面纠见查大明会典内亦云文武官遇陞殿有违越失仪者从监察御史仪礼司纠劾中间竝不曾言劾及他事亦竝无面纠之辞何也葢朔望非奏事之期殿陛乃尊严之地故惟重体势之髙而暂畧烦琐之务其与御门之时实为不同祖宗设立仪法深有至意今陞殿之日若许其面纠则一二小臣得以擅入禁地近触天顔恐伤体势若只具本指名劾奏所指安得其真而是非混淆挟诈遂起末流有不可禁者前项二条具旧章所弗载难便宜行但臣子之职惟勤为最先朝参之礼不可以少怠近者常朝官员因循玩惰诚亦有之凡遇陞殿之期至于朔望亦往往不肯赴朝上厪圣谕下动论列实诸臣之罪也臣等请自今后凡遇朔望及奏祭祀陞殿之日朝参官员不论多少皇上间出不意特旨宣谕鸿胪寺官许令公同锦衣卫官俟驾退之后吊取门籍文簿朝参各官俱出奉天门外金水桥边聴侯逐名查防奏请罚治不必付诸纠劾以起事端则天威不测大震叠乎庶工体势愈尊用克存乎旧典朝纲振肃而怠玩俱知所警矣奉圣旨是
　　鸿胪寺题免朝例
　　嘉靖十一年八月内礼部题该鸿胪寺题为申明旧例请宸断以便遵守事及与通政司彼此辩争前后肆奏本部仰遵圣谕备查典章俱经依拟明白复查得今年正月间因圣体违和暂免朝参该寺题称免朝日久一应领勅缴人员若俱于御前面奏恐圣体于视朝之初起数太多未免烦劳欲要暂于左顺门领缴等因奉圣旨是钦此本部看得该寺原题止是一时权宜未尝拟为定例近日以来一应领勅缴勅并例该面辞面见人员但偶遇阴雨免朝之日该寺即令赴左顺门缴进此则甚非祖宗旧制况非该寺原题本意本部因复奏前事合就题请今后领缴例该面辞面见等项虽遇免朝仍侯视朝之日面奏所以重体统而防壅隔其所闗系未为轻小适闻奉旨免朝日期领缴等项不系重大事情照该寺题准事例行钦此臣伏读纶音不胜疑骇切意本部题复之章因司事者互相讲论言语烦多恐未经圣览前项防意恐出阁臣一时票拟未曾注意臣切谓朝廷差官降勅未有不系重大事情且颁勅必于御前所以重皇命可以防诈旁出之奸缴勅必于御前所以达下情可以防迟留隠匿之至于礼该面辞面见人员即遇免朝日期岂不能少待而遽然废上下之礼殆非臣子之心所敢安者以此为不系重大事情则御前进奏之事无复有重大于此者也且御前与勅上勤天语陛下慎重丝纶特令翰林院学士捧下今乃以为不系重大事情恐非所以仰承圣谟矣臣实愚昧不通远猷庙堂批答必有深意但在廷臣工本部僚佐议与臣合非一人私见伏乞圣明于该科取本部原题特加省览仍赐问阁臣所以票拟之意万一臣有所见于朝廷大礼不为无补伏望圣裁重降御批改囘前命则宗社幸甚等因题奉圣旨卿説的是勅书领缴见辞官员都照旧例行如遇雪雨风寒暂三五日免视朝都着候待若朝廷小有不豫免朝日多准今春该寺奏准事例行着为令
　　请申勅朝仪
　　嘉靖四十二年礼部复给事中王楷奏请申饬朝仪大小官员不得从人多带入朝直宿官军不得坐卧御道商贩人等不得擅入长安门其习仪之日常朝官不得无故不至违者俱论如法报可
　　庆贺仪
　　罢圣节冬至表笺
　　洪武五年命罢天下进贺圣节冬至表笺上谓侍臣曰正旦为嵗之首天运维新人君法天运以施政治进表称贺礼固宜然若生辰冬至亦皆称贺于文繁矣且生辰父母劬劳之日朕皇考皇妣蚤逝每于是日不胜悲悼况忍受天下贺乎宜皆罢之羣臣对曰臣子敬君之心无时不有惟不可烦渎故因圣夀及时序致祝颂之诚请如旧礼行之上不许
　　表贺夷贡麟鸟
</div>
    <div class="pagination">
<a href="礼部志稿_page70.html">上一页</a><span>...</span><a href="礼部志稿_page66.html">66</a><a href="礼部志稿_page67.html">67</a><a href="礼部志稿_page68.html">68</a><a href="礼部志稿_page69.html">69</a><a href="礼部志稿_page70.html">70</a><span class="current-page">71</span><a href="礼部志稿_page72.html">72</a><a href="礼部志稿_page73.html">73</a><a href="礼部志稿_page74.html">74</a><a href="礼部志稿_page75.html">75</a><a href="礼部志稿_page76.html">76</a><span>...</span><a href="礼部志稿_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
