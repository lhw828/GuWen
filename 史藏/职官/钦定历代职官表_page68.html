<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 68 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 68 页/共 108 页</h1>
    <div class="content">　　八旗佐领满洲六百八十一人防古二百有四人汉军二百六十六人【正四品】骁骑校每佐领下一人【正六品】掌稽所治人户田宅兵籍以时颁其职掌初天命元年始编置满洲牛彔八年增编防古牛彔天聪四年增编汉军牛彔八年制管牛彔者即为牛彔章京顺治十七年定牛彔章京汉字称为佐领分得拨什库汉字称为骁骑校满文如旧佐领所治以三百人为率丁口滋生则递有增设今以见数计之满洲佐领镶黄旗八十六人【内二人半个佐领】正黄旗九十三人【内一人半个佐领一人兼办畨子事务】正白旗八十六人正红旗七十四人镶白旗八十四人镶红旗八十六人正蓝旗八十四人【内一人半个佐领】镶蓝旗八十八人【内一人半个佐领】防古佐领镶黄旗二十八人正黄旗二十四人正白旗二十九人正红旗二十二人镶白旗二十四人镶红旗二十二人正蓝旗三十人镶蓝旗二十五人汉军佐领镶黄旗四十一人正黄正白二旗各四十人正红旗二十八人镶白旗三十人镶红正蓝镶蓝三旗各二十九人佐领之制有世袭有公中世袭佐领有四等
　　国初各部落长率其属来归授之佐领以统其众爰及苗裔者曰勲旧佐领其率众归诚功在旂常得
　　赐户口者曰优异世管佐领其仅同兄弟族里来归因授之以职奕叶相承者曰世管佐领其户少丁稀合编佐领两姓三姓迭为是官者曰互管佐领皆以应袭者引
　　见除授公中佐领则因八旗户口蕃衍于康熈十三年以各佐领拨出余丁增编佐领使旗员统之有缺则以本旗不兼部务之大臣世爵及五品以上文武官内简选除授焉满洲蒙古每佐领下领催五人骁骑二十人弓匠一人鞍匠或铁匠一人汉军每佐领下亦领催五人鸟鎗骁骑四十一人擡鹿角兵八人每旗藤牌兵一百人礮手四十人
　　印务叅领满洲旗各二人蒙古旗各一人汉军旗各二人【于本旗领内选充】印务章京满洲旗各八人防古旗各四人汉军旗各六人【于佐领骁骑校世职内选充】印务笔帖式满洲旗各八人蒙古旗各四人汉军旗各六人【于生监甲兵内选充】随印外郎满洲汉军旗各一人防古旗各二人【于汉军官学生内考充】掌章疏文移案牍及繙译行遣之事雍正七年每旗设左右司掌关防叅领章京及司务等员十三年俱省改设印务领章京笔帖式员额乾隆元年定
　　谨案今制八旗有值年公署嵗列都统副都统衔名奏请
　　简派掌八旗防理之事选左右翼官校之贤能者分治之领催骁骑掌书钞各举职以从其长课事考成嵗终则防已结未结之事彚疏以
　　闻所属之称职者于每嵗更代日咨本旗以应陞注
　　册立法最为详备谨附识于此
　　厯代建置
　　谨案厯代兵制因革纷殊而推其建置之由大抵实同名异其有出于特创无所因袭而足为亿万世法程者则我
　　朝八旗之制是也敬惟
　　国家神武开基
　　龙兴之初建旗辨色用饬戎行厥后归附既众即按行军旗色以定户籍先立四旗寻增建为八旗然犹统满洲蒙古汉军而合于一迨后户口日繁乃次第编置蒙古汉军八旗合为二十四旗制度详备及
　　定鼎京师分田授宅辨方正位在内则有亲军前锋防军骁骑歩军之分左外则有各直省驻防之制而悉统之以八旗设官分职教养生成盖以旗统人即以旗统兵凡在乎旗者皆可以为兵非如前代有佥派召募之烦而后收兵之用故不见异而迁则其心纯壹相观摩而善则其气果敢居则环卫周防出则折冲御侮臂指之使磐石之固洵可超越百代垂治亿年规制之善实从来所未有非若他官递相依仿有沿革之可言谨以周官大司马职及列史兵志所载详悉参证惟周之乡遂出军兵农合一者立法最为相近秦汉而下改用募军馈饷日以滋繁兵民不复相习非骄即弱职此之由虽其得失亦有不同而以视今八旗定制俱不啻判若天渊并无可比拟于万一者求其约畧近似则独唐之折冲果毅府差相仿佛而北魏之八部大人辽之诸部族节度使金之诸明安穆昆亦犹有大辂椎轮之意谨各加采摭着之于篇而其余诸代之无可比附者则并阙而不载亦以见
　　圣人首出显庸剏制其精意所在固有度越古今无能
　　嫓美者尔
　　三代
　　周礼夏官凡制军万有二千五百人为军王六军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人郑康成注军师旅卒两伍皆众名也伍一比两一闾卒一族旅一党师一州军一乡家所出一人将帅长司马者其师吏也凡军师不特置选于六官六乡之吏自卿以下徳任者使兼官焉
　　周礼地官大司徒卿一人小司徒中大夫二人乡师下大夫四人乡老二乡则公一人乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人大司徒之职令五家为比使之相保五比为闾使之相受四闾为族使之相五族为党使之相救五党为州使之相赒五州为乡使之相賔小司徒之职会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乡大夫之职各掌其乡之政教禁令州长各掌其州之教治政令之法党正各掌其党之政令教治族师各掌其族之戒令政事闾胥各掌其闾之徴令比长各掌其比之治○遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人遂大夫每遂中大夫一人县正每县下大夫一人鄙师每鄙上士一人酂长每酂中士一人里宰每里下士一人隣长五家则一人遂人掌邦之野造县鄙形体之法五家为隣五邻为里四里为酂五酂为鄙五鄙为县五县为遂皆有地域沟树之以嵗时稽其人民而授之田野简其兵器教之稼穑以嵗时登其夫家之众寡及其六畜车辇辨其老防废疾与其施舍者以颁职作事以令贡赋以令师田以起政役遂师各掌其遂之政令戒禁遂大夫各掌其遂之政令县正各掌其县之政令徴比以颁田里以分职事掌其治讼趋其稼事而赏罚之鄙师各掌其鄙之政令祭祀酂长各掌其酂之政令里宰掌比其邑之众寡与其六畜兵器治其政令邻长掌相纠相受凡邑中之政相赞
　　崔灵恩三礼义宗周制天子六乡六遂诸侯大国三乡三遂小国一乡一遂乡及遂各万二千五百家乡内则立比闾族党州乡之名遂内则立邻里酂鄙县遂之名俱有六等异其属官之名者别内外也
　　易祓周礼总义先王军制调兵必五数出兵必百数五家为比则五人之伍五比为闾则五伍之两以至五党为州则五旅之师五州为乡则五师之军其积数实起于五人之伍不五数不足以调兵也百人之卒成一小陈五百人之旅成一中陈二千五百人之师成一大陈万二千五百人之军成五大陈其积数实起于百人之卒不百数不足以出兵也
　　孔頴达春秋正义家出一人故乡为一军天子六军出于六乡大国三军出于三乡古者用兵天子先用六乡六乡不足取六遂六遂不足取公卿采邑及诸侯邦国若诸侯出兵先尽三乡三遂乡遂不足然后总征境内之兵
　　汉书刑法志殷周以兵定天下天下既定设六军之众因井田以制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税足以食赋足以兵
　　陈祥道礼书先王之于家也既以五家为比为邻积之至万二千五百家为乡为遂其于人也既以五人为伍为两积之至万二千五百人而又十家为聨以聨其居十人为聨以聨其事如此则居作相友战守相卫有同心而无离徳也管子相齐使居则五家为十为里十里为连十连为乡出则五人为伍十伍为戎十戎为卒十卒为旅盖先王之遗制然也
　　谨案我
　　朝八旗之设实剏前古所未有而详绎立法之意以上稽列代则惟成周之乡遂制军其规模颇有相似者盖周人以田定赋以赋出兵征伐之司马伍籍属之司徒居则为比闾族党州乡邻里酂鄙县遂以定户役出则为伍两卒旅师军以敌王忾其兵即六乡六遂之民其官即乡大夫遂大夫州长县正之属法令简而心志壹故其恩足相恤义足相救服容相别音声相识无事则各安其作息之常有事则战无不克洵一代之良法也特是周制王畿千里为六十四万井五百一十二万家家一夫为五百一十二万夫以此夫众而供万乘之赋为七家而赋一兵则亦未必民皆可战
　　国家八旗分建教育精详凡在籍于旗者无不可以膺折冲之选其风俗淳厚有勇知方视周之盛时较为过之至于设官分职则虽不袭古制而自有相合者如今之都统副都统颇近乡师乡大夫遂人遂师遂大夫之职领副叅领颇近州长县正党正鄙师之职佐领颇近族师闾胥酂长里宰之职骁骑校颇近比长邻长之职而小司徒所谓以起军旅以作田役以比追胥以令贡赋者其职掌所在亦复约畧相同仰见
　　圣朝制作建诸天地考诸三王洵所谓揆一源同若
　　合符节者矣
　　周礼夏官司常师都建旗
　　周礼地官遂人若起野役则令各帅其所治之民而至以遂之大旗致之
　　刘熈释名熊虎为旗旗期也军将所建象其猛如熊虎与众期其下也
　　谨案史记天官书正义河皷两旗左旗九星在河皷左右旗九星在河皷右皆天之旗皷以为旌表又九斿九星在玉井西南则天子之兵旗也故自古圣人皆宪天垂象以旗为莅军徴众之物
　　本朝始立八旗其取义实本于此谨附识大畧以明
　　昭代剏建隆规有与天地合其徳者也
　　秦【未置】
　　汉【未置】
　　三国【未置】
　　晋
　　司马光资治通鉴晋孝武帝太元八年秦王坚拜秦州主簿赵盛之为少年都统胡三省注都统官名起于此
　　谨案秦王坚选良家子年二十以下有材勇者拜羽林郎得三万余骑故为赵盛之特设是官以领之与八旗之制本不相合然都统官号实肇见于此故附载以着权舆所自焉
　　宋齐梁陈【未置】
　　北魏
　　魏书官氏志昭成即位诸方杂人来附者总谓之乌丸各以多少称酋庶长分为南北部复置二部大人以统摄之时帝弟监北部子实君监南部分民而治若古之二伯焉太祖登国元年因而不改南北犹置大人对治二部是年置都统长领殿内之兵天兴元年十二月置八部大人于皇城四方四维靣置一人以拟八座谓之八国天赐元年十一月以八国姓族难分故国立大师小师令辨其宗党品举人才四年增置侍官命取八国良家有器望者充之
　　资治通鉴宋高祖永初三年魏典东西部刘絜营阳王景平元年魏世祖以襄城公卢鲁元会稽公刘絜司卫监尉眷散骑常侍刘库仁等八人分典四部胡三省注四部东西南北四部也魏初置四部大人坐王庭决辞讼以言语约束刻契纪事无囹圄考讯之法犯罪者皆临时决遣后又有八部大人既得中原建平城为代郡分布八部于畿内魏书太祖本纪登国元年以长孙嵩为南部大人叔孙普洛为北部大人天赐三年发八部男丁筑灅南宫
　　魏书贺狄干列传稍迁北部大人登国初与长孙嵩为对
　　谨案魏书称北魏初安帝统国诸部有九十九姓至献帝时七分国人使诸兄弟各摄领之乃分其氏七族之兴自此始其后又分南北部又分为南北东西四部各置大人寻又改为八部谓之八国亦设大人以领之其制颇与今八旗相近其各部大人即如今之都统而八国各置大师小师即如今之叅领佐领也特当时规制率畧迁洛以后顿忘旧风八部之在平城者无所统率以致六镇沦胥政归高氏代都旧姓竟不能共效干城亦可以见其建置之不善矣至魏以都统长领殿内之兵则都统已为常设之职亦与符秦之以行军暂置者不同也
　　北齐【未置】
　　后周
　　马端临文献通考周太祖辅西魏时用苏绰言始仿周典置六军籍六等之民择魁健材力之士以为之首尽蠲租调而刺史以农隙教之合为百府每府一郎将主之分为二十四军开府各领一军大将军凡十二人每一将军统二开府一柱国主二大将军复加持节都督以统焉凡柱国六员众不满五万人
　　谨案后周始仿三代寓兵于农之意剏设府兵虽其初亦籍民为之与今八旗之制不合然其上下统治之法亦颇有相近者盖郎将主一府如今之佐领开府领一军如今之领而柱国大将军则今之都统副都统也
　　隋
　　隋书百官志亲卫府置开府一人有长史司马録事及仓兵等曹参军法曹行参军各一人行参军三人诸府皆领军坊每坊置坊主一人佐二人每乡置主一人佐二人炀帝即位改诸鹰府骠骑为鹰扬郎将车骑为鹰扬副郎将鹰扬每府置越骑校尉一人掌骑士歩兵校尉二人领歩兵又改副郎将并为鹰撃郎将
　　文献通考隋兵制仍周府兵之旧而加润色诸府之兵有郎将副将坊主团主以相统治又别置折冲果毅此府兵之大畧也
　　谨案隋仍用府兵之制其郎将以下诸官与后周畧同惟坊主团主则后周所未及盖使各掌其坊团之事正如周官之有比长邻长也
　　唐
　　新唐书兵志武徳初始置军府以骠骑车骑两将军府领之析关中为十二道皆置府置将副各一人以督耕战以车骑府统之六年以天下既定遂废十二军改骠骑曰统军车骑曰别将居嵗余十二军复而军置将军一人军有坊置主一人以检察户口劝课农桑太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而关内二百六十有一皆以诸卫凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人士以三百人为团团有校尉五十人为队队有正十人为火火有长火备六防马凡火具乌布幕铁马盂布槽锸镢凿碓筐斧钳锯皆一甲牀二防二队具火钻一胷马绳一首覊足绊皆三人具弓一矢三十胡禄横刀砺石大觿氊防氊装行縢皆一麦饭九斗米二斗皆自备并其介胄戎具藏于库有所征行则视其入而出给之其畨上宿卫者惟给弓矢横刀而已凡民年二十而兵六十而免其能骑而射者为越骑其余为歩兵武骑排防手歩射其于卫也左右卫皆领六十府诸卫领五十至四十其余以东宫六率凡发府兵皆下符契州刺史与折冲勘契乃发若全府发则折冲都尉以下皆行不尽则果毅行少则别将行当给马者官予其直市之刺史折冲果毅嵗阅不任战事者鬻之以其钱更市不足则一府共足之凡当宿卫者畨上兵部以远近给畨五百里为五畨千里七畨一千五百里八畨二千里十畨外为十二畨皆一月上若简留直卫者五百里为七畨千里八畨二千里十畨外为十二畨亦月上元宗开元六年始诏折冲府兵每六嵗一简自高宗武后时天下久不用兵府兵之法寖壊畨役更代多不以时卫士稍稍亡匿至是益耗散宿卫不能给宰相张説乃请一切募士宿卫天寳以后折冲诸府至无兵可交李林甫遂请停上下鱼书其后徒有兵额官吏而戎器驮马锅幕糗粮并废矣初府兵之置居无事时耕于野其畨上者宿卫京师而已若四方有事则命将以出事解輙罢兵散于府将归于朝故士不失业而将帅无握兵之重所以防微渐絶祸乱之萌也及府兵法壊而方镇盛武夫悍将虽无事时据要险専方面既有其土地又有其人民又有其甲兵又有其财赋以布列天下然则方镇不得不强京师不得不弱故曰措置之势使然者以此也
　　新唐书百官志诸卫折冲都尉府每府折冲都尉一人左右果毅都尉各一人别将各一人长史各一人兵曹参军事各一人校尉五人旅帅十人队正二十人副队正二十人折冲都尉掌领属备宿卫师役则总戎资粮防习以三百人为一校尉领之左右果毅都尉掌贰都尉每府録事一人府一人史二人
　　谨案唐之府兵一寓于农其居处教养畜材待事动作休息皆有节目説者谓厯代以来最为良法推其所自盖亦本周官乡遂出军之法而变通之而其兵皆十六卫以畨上宿卫则与今亲军前锋防军之皆统于八旗其规制亦颇有相似者特十六卫将军専领禁兵近今领侍卫大臣及前锋防军统领之职而不可以当八旗都统惟折冲果毅二都尉各领一府虽其秩止四品而以职掌论之实为今都统副都统之比故当时大将如薛仁贵王忠嗣郭知运张守珪哥舒翰邢君牙叚秀实王方翼杨朝晟等皆曾领此职亦可知其选之非轻矣至别将如今叅领每团各一校尉如今佐领而队正如今之骁骑校其体制大小亦有差相仿佛者谨并着之于表以见唐代府兵散居诸道逺不及我
　　朝之八旗劲旅环拱京城而史称其畨调有时教阅有法统御有律伍有籍则其制兵之术固犹为彼善于此也
　　旧唐书百官志都统乾元中始置或总五道或总三道上元末省大中后讨徐州以康承训讨黄巢以王铎皆为都统
　　李涪刋误辛丑嵗大驾在蜀以巨冦未殄命中书令王铎仗节镇滑台且统关东诸将收复京国时有论曰京西北言统者三四人虑不禀铎之节制宜立其号曰都都统自秦汉已防将相统戎盖多无有都都统之号所引故事则曰先帝时命李可及为都都知此则故事也然中令急于殄冦不以是为辱曷不曰诸军四靣行营都统制帅之号莫过于斯
　　资治通鉴僖宗中和二年以王铎兼中书令充诸道行营都都统通鉴考异旧纪传新传铎为都都统新纪作都统实録初除及罢时皆为都统中间多云都都统又西门思防为都都监按此时诸将为都统者甚多疑铎为都都统是也
　　王应麟玉海唐天寳末置天下兵马大元帅都统朔方卢龙节度都统之名始于此乾元元年李峘为都统淮南江东西节度使都统之官始于此唐制或总五道或总三道又有行营都统副都统一时兵兴称谓不一
　　叶梦得石林燕语唐乾元中以戸部尚书李峘为都统淮南江东江西节度使始立都统之号其后以节度使充者建中二年李勉以汴州节度使充汴宋滑亳河阳等道都统是也宰相充者中和二年王铎以司徒中书令为京城四靣诸道行营兵马都统是也
　　谨案唐时始以都统为军帅之号惟仗钺専征者始得授以此职与今八旗都统不同然称名沿革所由未可槩畧今并附识于此
　　五季【未置】
　　宋【未置】
　　辽
　　辽史营卫志部落曰部氏族曰族契丹故俗分地而居合族而处有族而部者五院六院之类是也有部而族者奚王室韦之类是也有部而不族者托里【防古语镜也原作特里今改正】特黙【防古语驼也原作特勉今改正】刷【满洲语山后丛林也原作稍瓦今改正】哈准【满洲语器械之械也原作葛术今改正】之类是也有族而不部者约尼【满洲语全也原作遥辇今改正】九帐皇族三父房是也契丹之初草居野次靡有定所至聂哷【满洲语单弱也原作湼里今改正】始置部族各有分地太祖之兴以徳哷勒【索论语脸也原作迭剌今改正】部强炽析为五院六院奚六部以下多因俘防而置胜兵甲者即着军籍分诸路详衮统军招讨司各安旧风狃习劳事不见纷华异物而迁故家给人足戎备整完虎视四方强朝弱附部族实为爪牙云○辽内四部族约尼九帐族横帐三父房族国舅帐巴哩伊苏济勒【防古语巴哩执长也伊苏九数也济勒年也原作防里乙室已今改正】族国舅部族○太祖二十部二国舅升帐分止十八部五院部北府林【满洲语精鋭也原作石烈今改正】四六院部北府林四伊实【唐古特语智慧也原作乙室今改正】部南府林二丕勒【满洲语数衍也原作品今改正】部属西北路招讨司林二卓特【原作楮特今从八旗氏族通谱改正】部属西北路招讨司林二威【唐古特语丛林也原作乌隗今改正】部属东北路招讨司林二纳喇【原作□剌今从八旗氏族通谱改正】部属西南路招讨司林二图鲁卜【防古语形势也原作突吕不今改正】部属西北路招讨司林二图吉【满洲语云也原作突举今改正】部南府林二奚王六部五帐分北府○圣宗三十四部以旧部族置者十六增置十八
　　辽史百官志部族详见营卫志设官之制具如左○大部族○某部大王本名额尔竒木【防古语贵也原作夷离堇今改正】某部左宰相某部右宰相某部太师某部太保某部太尉某部司徒本名特哩衮【防古语头也原作惕隐今改正】○某部节度使司某部节度使某部节度副使某部节度判官○某部族详衮司某部族详衮某部族都监某部族将军某部族小将军○某林某林额尔竒木某林玛尔布【唐古特语红色也原作麻普今改正】亦曰马歩本名林达尔罕【防古语凡有勤劳者免其差役之谓原作达剌干今改正】某林牙书○某密拉【满洲语洞开也原作弥里今改正】密拉乡也某密拉详衮本曰穆特布【满洲语令其成就也原作马特本今改正】○小部族○某部族司徒府某部族司徒某部族司空○某部族节度使司○某部族详衮司○某林详衮【原作令稳今改正】玛尔布牙书○某密拉详衮
　　谨案辽部族有大小之分又多分居邉境兼辖于统军招讨各司与今八旗之制较为不同然设官分职其规模亦颇相近如诸部所属之林其数互有多寡盖即如今之编设佐领而帐分诸部族则如今之有上三旗也
　　辽史百官志辽北靣行军官有行军都统所行军都统行军副都统
　　谨案都统副都统之名至辽而始备金初之伐辽也以贝勒杲为内外诸军都统宗翰宗磐副之而伐宋之役以宗望为南京路都统刘彦宗为汉军都统其余军官多用此名盖亦沿辽之制而加详者也
　　金
　　金史兵志金之初年诸部之民无它徭役壮者皆兵平居则聴以佃渔射猎习为劳事有警则下令部内及遣使诣诸贝勒【满洲语管理家人之称原作孛堇今改正】徴兵凡歩骑之仗糗皆取备焉其部长曰贝勒行兵则称曰明安穆昆【解俱见理藩院即仿佛今之佐领】从其多寡以为号穆昆之副曰富禄伊【满洲语多余也原作蒲里衍今改正即仿佛今之骁骑校也】士卒之副从曰伊勒希【满洲语副也原作阿里喜今改正】部卒之数初无定制至太祖即位之二年既以二千五百破耶律色实【满洲语豆面剪子股也原作谢十今改正】始命以三百户为穆昆穆昆十为明安继而诸部来防率用明安穆昆之名以授其首领而部伍其人出河之战兵始满万而辽莫能敌矣及东京既平山西继定内收辽汉之防卒外籍部族之健士尝用辽人额哩页【蒙古语花纹也原作讹里野今改正】以北部百三十户为一穆昆汉人王六儿以诸州汉人六十五户为一穆昆王伯龙及高从祐等并领所部兵为一明安至天会二年宗望恐风俗糅杂民情弗便乃罢是制诸部防人但置长吏以下从汉官之号五年伐宋之役调燕山云中中京上京东京辽东平州辽西长春八路民兵诸万户其间万户亦有专统汉军者熈宗皇统五年又罢辽东汉人渤海明安穆昆承袭之制浸移兵柄于国人乃分明安穆昆为上中下三等宗室为上余次之至海陵庻人天徳二年省并中京东京临潢咸平泰州等路节镇及明安穆昆削上中下之名但称为诸明安穆昆循旧制间年一徴发以补老疾死亡之数贞元迁都遂徙上京路太祖辽王宗干秦王宗翰之明安并为哈济【解具领幸卫篇】明安及右谏议沃哩布【满洲语存留也原作乌里布今改正】明安太师朂宗正宗敬之族处之中都沃伦【满洲语马肚帯也原作干论今改正】和尚呼喇【蒙古语雨也原作胡剌今改正】三国公太保昻詹事乌哩页【蒙古语请也原作乌里野今改正】辅国博勒和【满洲语洁净也原作勃鲁骨今改正】定逺苏勒库【满洲语花架也原作许烈故今改正】杲国公伯特【满洲语无能为者之称原作勃迭今改正】八明安处之山东阿噜【防古语山隂也原作阿鲁今改正】之族处之北京谙达【满洲语伙伴也原作按达今改正】族属处之河间皆授田牛使之耕食以藩卫京国世宗大定初散契丹诸明安穆昆十五年遣吏部郎中富察乌珲【富察原作蒲察今从八旗氏族通语改正乌珲满洲语包里也原作兀虎今改正】等十人分行天下再定明安穆昆户每穆昆户不过三百七穆昆至十穆昆置一明安二十年以祖宗平定天下以来所建立明安穆昆因循既久其间有户口繁简地里逺近不同又自正隆之后所授无度及大定间亦有功多未酬者遂更定以诏天下复命新授者并令就封其穆昆人内有六品以下职及诸局承应人皆为迁之三从以上族人愿从行者明安不得过十户穆昆不得过六户二十一年诏遣大兴尹完顔托果斯【蒙古语孔雀也原作廸古速今改正】迁河北东路两明安上曰朕始令移此欲令与女直户相错安置久则自相姻亲不生异意此长久之利也今者伊玛【蒙古语小羊也原作移马今改正】河相错以居甚符朕意而约罗【蒙古语藏狗也原作遥落今改正】河明安不如此可再遣兵部尚书张纳延【防古语八十数也原作那也今改正】按视其地以杂居之二十三年迁山东东路八穆昆处之河间其弃地以山东东路特赫【满洲语潦水也原作忒黒今改正】河明安下扎哈【满洲语刀船也原作□荅今改正】穆昆额勒敏【满洲语劣马也原作移里闵今改正】鄂勒欢【满洲语干燥也原作鲁浑今改正】明安下布【满洲语今塞也原作翕浦今改正】穆昆佛们【满洲语唇也原作付母温今改正】山穆昆九村人戸徙于瑠僧安和二穆昆之旧地上尝以率賔呼尔哈【解具奉天将军篇】人骁勇可用二十四年以上京地广而腴遂迁率賔一明安呼尔哈一明安二十四穆昆以实之盖欲上京兵多它日可为缓急之备也当其时多易置河北山东所屯之旧括民地而为之业户颁牛而使之耕畜甲兵而为之备乃大重其权授诸王以明安之号或新置者特赐之名制其奢靡禁其饮酒习其骑射储其粮糒其备至严也是时宗室户百七十明安二百二穆昆千八百七十八户六十一万五千六百二十四所谓渤海军则渤海八明安之军所谓奚军者奚人约尼扎古雅【防古语欲咬之谓原作昭古牙今改正】九明安之兵也
　　金史百官志诸明安【穆昆为】明安从四品掌修理军务训练武艺劝课农桑司吏四人译一人塔玛【索伦语行围收合也原作挞马今改正】差役人数并同旧例诸穆昆从五品掌抚辑军户训练武艺女直司吏一人译一人塔玛○诸部族节度使节度使一员从三品统制各部镇抚诸军节度副使一员从五品判官一员知法一员○诸乣详衮一员从五品掌守戍边堡余同穆昆皇统八年六月设本班左右详衮定为从五品黙济格【满洲语传信之谓也原作麽忽今改正】一员从八品掌贰详衮司吏三人实纳昆【蒙古语实纳新也昆人也原作习尼昆今改正】掌本乣差役等事塔玛随从也○诸额尔竒木【解见上】司额尔竒木一员从八品分掌部族村寨事司吏女直一人汉人一人实纳昆塔玛○诸图哩【满洲语豆也原作秃里今改正】图哩一员从七品掌部落词讼访察违背等事女直司吏一人通事一人
　　谨案金之部伍似近本
　　朝八旗子弟兵以其三百戸为穆昆穆昆十为明安与今之叅领佐领相近其以契丹汉人及渤海军奚军俱设明安与今之蒙古汉人并列八旗相近然天防以后屡设屡罢又散处中都上京西京河北山东河东陜西诸州县此疆彼界失所统辖法制未能严密稽核未能精详其视我
　　朝八旗之部伍整肃体制相维尽统领之方效指臂之用不可同日语也辽制有部有族部族所属有林元亦有蒙古军特黙齐军于编置部伍规模亦约畧近似顾条制尚多踈畧岂如我
　　朝规制以旗人即以旗兵统之以八分之以二十四意精法善备极严密可以为亿万世法则乎
　　元
　　元史兵志元初有蒙古军特黙齐【防古语牧驼人也原作探马赤今改正】军蒙古军皆国人特黙齐军则诸部族也其法家有男子年十五以上七十以下无众寡尽佥为兵十人为一牌设牌头上马则备战鬭下马则屯聚牧养孩防稍长又籍之曰渐丁军既平中原发民为卒是为汉军或以贫富为甲乙户出一人曰独户军合二三而出一人则为正军户余为贴军士卒之家为富商大贾则又取一人曰余丁军或取匠为军曰匠军或取诸侯将校之子弟充军曰质子军又曰图噜格【蒙古语质物也原作秃鲁华今改正】军是皆多事之际一时之制天下既平尝为军者定入尺籍伍符不可更易以兵籍系军机重务汉人不阅其数虽枢密近臣职专军务者惟长官一二人知故有国百年而内外兵数之多寡人莫有知之者谨案元之军制本由佥发故随时调遣并无一定之籍其所谓蒙古军特黙齐军者亦但有是名其实征戍之法与汉军无殊未尝别为条制也
　　明【未置】
　　谨案明代京兵三大营曰五军曰三千曰神机后变为十二营又变为两官防其兵则紏集市侩全无纪律其提督坐营等官亦多世胄纨袴虽其制亦畧似我
　　朝之歩军统领管辖五营而军务尽领于内监腐身熏子掣肘戎行至营中将卒类为中官私人毫不知兵滥耗名粮注名买替溷充册籍一旦有事相率溃奔将不知兵兵不习将所谓三大营者有其名而失其实京兵之弱莫有如明代之甚者盖缘明制召募乌合本无部伍子弟可备简择之人辽金元有其人而立法未臻详备岂如我
　　国家八旗劲旅法良制宻平时则守卫巡防征讨则折冲御侮有治人且有治法者乎明之京兵营制虽不可与八旗同言并论要其因仍积弱不能自振可为鍳戒故特附着于此以揭其焉

　　钦定厯代职官表卷四十四
<史部,职官类,官制之属,钦定历代职官表>
　　钦定四库全书
　　钦定歴代职官表卷四十五
　　前锋防军统领表






</div>
    <div class="pagination">
<a href="钦定历代职官表_page67.html">上一页</a><span>...</span><a href="钦定历代职官表_page63.html">63</a><a href="钦定历代职官表_page64.html">64</a><a href="钦定历代职官表_page65.html">65</a><a href="钦定历代职官表_page66.html">66</a><a href="钦定历代职官表_page67.html">67</a><span class="current-page">68</span><a href="钦定历代职官表_page69.html">69</a><a href="钦定历代职官表_page70.html">70</a><a href="钦定历代职官表_page71.html">71</a><a href="钦定历代职官表_page72.html">72</a><a href="钦定历代职官表_page73.html">73</a><span>...</span><a href="钦定历代职官表_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
