<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 42 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 42 页/共 108 页</h1>
    <div class="content">　　旧唐书职官志武徳七年定令以太常为九寺贞观二十三年七月改治礼郎为奉礼郎龙朔二年改太常为奉常卿为正卿咸享元年诏依旧光宅元年改太常为司礼神龙元年防阁官名并依永淳以前故事增置太常少卿一员
　　新唐书百官志太常寺卿一人正三品少卿二人正四品上掌礼乐郊庙社稷之事凡大礼则赞引有司摄事则为亚献三公行园陵则为副大祭祀省牲器则谒者为之导小祀及公卿嘉礼命谒者赞相凡藏大享之器服有四院一曰天府院藏瑞应及伐国所获之宝禘祫则陈于庙廷二曰御衣院藏天子祭服三曰乐县院藏六乐之器四曰神厨院藏御廪及诸器官奴婢丞二人从五品下掌判寺事主簿二人从七品上博士四人从七品上掌辨五礼按王公三品以上功过善恶为之谥大礼则赞卿导引太祝六人正九品上掌出内神主祭祀则跪读祝文奉礼郎二人从九品上掌君臣版位以奉朝防祭祀之礼凡樽彛勺羃篚坫簠簋登铏笾豆皆辨其位凡祭祀朝会在位拜跪之节赞导之録事二人从九品上
　　册府元唐太常又有礼直五人乾元初省贞元七年又置礼仪直两员九年以太常寺礼院置修撰检讨官各一员礼生员三十五人长庆二年又置守阙人
　　唐会要大中九年八月博士李慤引故事以礼院虽系太常博士自专无闗白者太常三卿始莅事博士无叅集之礼
　　封演闻见记太常博士掌谥藏事三品以上薨者故吏録行状申尚书省考功校勘下太常博士拟议讫申省省司议定然后闻奏
　　唐六典太常谒者十人赞引二十人祝史六人谨案旧唐职官志第一卷总序官制称神龙元年增太常少卿一员而第二卷太常寺下又称贞观加置一员前后自相矛盾以唐六典通典考之则称贞观者误也又唐之礼制皆掌于太常博士故礼院皆以博士自専不必闗白于卿贰然观陆亘传称亘为太常博士寺有礼生孟真乆于其事凡吉凶大仪官不能达率访焉真亦因是姑息自恣元和七年册皇太子将撰仪注真亦欲叅预亘笞逐之由是礼仪不专于胥吏亦可知唐自中叶以降朝廷微弱不暇修明典礼太常所掌多属具文故胥吏得以干预其事博士特备官而已
　　五季
　　册府元后唐同光中诸寺监各只置大卿监其余官属并权停惟太常寺及大理寺事闗礼法之重除太常博士更置丞一员
　　五代史马缟传缟事梁为太常少卿以知礼见称于世唐庄宗时累迁刑部侍郎权判太常寺谨案五季诸卿监俱不偹官惟太常寺尚沿唐制未有改革然考之五代史卢文纪刘岳崔居俭崔棁诸传皆尝为太常卿而少卿一官自马缟以外罕所记载疑同光以后亦从并省矣
　　宋
　　江少虞宋事实类苑太常寺宋初以来皆禁林之长主判而礼院自有判院同判院大中祥符中符瑞繁缛别建礼仪院以辅臣主判而两制为知院天禧末罢知院天圣中省礼仪院而寺与院事旧不相兼康定元年置判寺同判寺并兼礼院事近有置六七人者按唐太常卿一员少卿二员博士四员祥符中博士二员后加至四员今若置判寺一员同判寺二员合唐之卿数矣天圣元年改同判院为同知院即博士也
　　宋史职官志太常寺卿少卿丞各一人博士四人主簿奉礼郎太祝各一人卿掌礼乐郊庙社稷坛壝寝陵之事少卿为之贰丞叅领之礼之名有五皆掌其制度仪式祭祀有大祠有小祠其牺牲币玉酒醴荐献器服各辨其等凡亲祠掌赞相礼仪升降之节凡祠事差官卜日斋戒皆检举以闻若礼乐有所损益及祀典神祗爵号与封爵继嗣之事当考定者拟上于礼部宋初旧置判寺别置太常礼院元丰正名始专其职分案五吏额赞引使二人正礼直官二人副礼直官二人正名赞者七人守阙赞者七人私名赞者七人胥吏一人胥佐四人贴司一人书表司一人祠祭局供官十二人祭器司供官十人本寺太乐祭器库专知官一人库子一人圆坛太乐礼器库专知官一人库子一人○博士掌讲定五礼仪式有改革则据经审议凡于法应谥者考其行状撰定諡文有祠事则监视仪物掌凡赞导之事○主簿掌稽考簿书○奉礼郎掌奉掌帛大礼则设亲祠版位○太祝掌读册辞○提防管干郊庙祭器所南郊太庙祭器库提防朝服法物库所朝服法物库南郊什物库太庙什物库掌藏其器服以待祭祀朝会之用凡冠服视其等而颁于执事之臣
　　宋敏求春明退朝録旧传太常卿不是卿秘书监不是监以其品列清重不与诸卿监侔耳太常卿在六尚书下其资望与吏部尚书同每入朝随尚书立班与尚书丞郎同幕次故太常卿号为尚书里行者葢谓此也少卿即寄郎中幕次博士则寄员外郎幕次卿与少卿毎入幕次皆横行独据一榻向门而坐他卿不得并也
　　山堂考索元祐诏太常寺置长贰余寺监并长贰互置南渡并省寺监独存太常又命太常兼宗正隆兴元年诏光禄归并太常寺太常丞建炎三年省绍兴三年复置博士绍兴止一员以谏议大夫曾统言添置一员主簿皇祐中宋祁乞增置一员后更不置元丰正名初除王子琦建炎三年省绍兴十年复置
　　富大用事文类聚元祐初罢太祝太常少卿鲜于侁言神考厘定官制太常设奉礼太祝难废咸乞复置仍请自朝廷选有学行者授之职诏从之谨案宋自元丰以前太常不置卿贰有事则以他官权摄沈括笔谈载有陈彭年摄太常卿误行黄道之事考之于史彭年本同知太常礼院而犹必摄此职者葢奉引乃太常卿之职故临时又须暂置也迨神宗正名太常卿贰已各有定额即南渡省并寺监太常得独存不废然观楼钥攻媿集有重修太常寺记称嘉定中卿少久阙官舍堕圯则是光宁以后太常仍仅存空名未尝偹官矣又陆游老学庵笔记有游在孝宗初以礼部郎读祝事是太祝亦不司祝赞葢当时太祝奉礼皆门防之官宜其不娴仪制耳
　　辽
　　辽史百官志南面官寺官职名有卿少卿【耶律俨子处贞为太常少卿】丞簿太常寺有博士赞引太祝奉礼郎辽朝杂礼有法物库所法物库使法物库副使
　　金
　　金史百官志太常寺【皇统三年正月始置】卿一员从三品少卿一员正五品丞一员正六品掌礼乐郊庙社稷祠祀之事博士二员正七品掌检讨典礼检阅官一员从九品掌同博士【泰和元年置四年罢】检讨二员从九品【明昌元年置以品官子孙及终场举人同国史院汉人书冩例试补】太祝从八品掌奉祀神主奉礼郎从八品掌设版位执仪行事
　　元
　　元史百官志太常礼仪院秩正二品掌大礼乐祭享祖庙社稷封赠諡号等事中统元年中都立太常寺设寺丞一员至元二年翰林兼摄太常寺九年立太常寺设卿一员正三品少卿以下五员品秩有差十三年省并衙门以侍仪司并入太常寺十四年增博士一员十六年又增法物库子掌公服法服之藏二十年陞正三品别置侍仪司至大元年改陞院设官十二员正二品二年复为太常寺正三品延祐元年复改陞院正二品以大司徒领之七年降从二品天厯六年复陞正二品定置院使二员正二品同知二员正三品属官博士二员正七品奉礼郎二员太祝十员从八品令史四人通事知印译史各二人典吏三人
　　谨案唐宋有太常寺别置太常礼院元则并为一署与厯代不同至议諡定礼之事自魏晋而后皆以太常博士掌之迄元犹未改斯制明代以諡典移属内阁其五礼法式则归之礼部自是博士之职始与太祝奉礼无异矣
　　明
　　明史职官志太常寺卿一人【正三品】少卿二人【正四品】寺丞二人【正六品】其属典簿防典簿二人【正七品】赞礼郎九人【正九品嘉靖中增至三十三人后革二人】太常掌祭祀礼乐之事总其官属籍其政令以聼于礼部凡天神地祗人鬼嵗祭有常先冬十二月朔奏进明年祭日天子御奉天殿受之乃颁于诸司天子亲祭则赞相礼仪大臣摄事亦如之初呉元年置太常司设卿【正三品】少卿【正四品】丞【正五品】典簿博士【正七品】赞礼郎【从八品】洪武三十年改司为寺官制仍旧【二十五年已定司丞正六品】建文中增设赞礼郎二人太祝一人成祖初悉复洪武间制
　　于慎行谷城山房集国家法六典建官既以礼乐
　　神人之政总之春曹又设太常卿佐使率其属以奉郊庙羣神之祀而掌其器币坛场仪文乐舞之数以告时于上而请行之
　　孙承泽春明梦余録太常赞礼郎宋重其官以宰相任子为之明初亦以处文学之士乙科初选毎得之后乃以黄冠充焉失矣
　　谨案国之大事在祀故唐虞三代特设宗官以奉天地宗庙百神之祀其玉帛牲牢尊爼乐舞车旗之属亦各以象类典式明偹虽一名一物莫不有精意存乎其间葢借以达其祗事之忱初非过为繁缛也秦汉以降制度废缺杂以巫祝不合礼意其后累朝相继讲贯太常职守始渐能复古而当时人主或狃于宴安自便之私或惑于渎乱不经之説大抵非惰则防唐宋二代考订最称明偹而又徒事弥文不知肃清将事以交神明之义即如郊祀一节唐世每竭府库以犒赏诸军而陪祀臣僚皆得以推恩封廕又御楼肆赦广释系囚凡车驾出南门灌其枢至用脂百斛以嵗一举行之常典动加粉餙侈张遂致所费不赀輙行废祀唐书崔宁传载文宗语宰相曰郊庙之礼朕当亲之但千乘万骑国用不给故使有司侍祠唐自肃代以后后亲郊罕纪职此之由宋代沿唐故习变本加厉南郊执杖兵士至用一万七千四百余人青城斋宫广为园圃植采木刻鸟兽绵络其间凡一千七百余事斋宫幄幔所费缣帛三十余万工又倍之玉海载景徳郊费六百万皇祐至一千二百万务为纷华縻费无算南渡偏隅蕞尔而周密宫禁典仪所载大祀之夕籸盆蕡烛自太庙置至郊坛泰禋门辉映如画贵家巨室列幕栉比珠翠锦绣绚烂于二十里间士女游遨通宵不絶非特耗蠧物力而侮慢尤甚终以财用不足惮行此礼虽有三年亲郊之说旷隔动至数载神不愿享国祚用倾良由骄汰怠荒无以感格之所致也元明虽稍革此然元自世祖至文宗凡七世始克举南郊亲祀之礼明至神宗而郊庙之礼数十年不一躬亲熹宗至以魏忠贤侄良卿代行郊祀严防寅畏之心荡然无存矣
　　国家惇崇祀典礼乐明备我
　　皇上敬
　　天尊
　　祖肃奉眀禋礼度所昭质文咸备
　　郊
　　庙大典
　　躬行祼献精心昭事备极防防凡骏奔执事之臣莫
　　不仰瞻
　　睟容益深谨凛记曰惟仁人为能享帝惟孝子为能
　　享亲仰见
　　大圣人对越之诚感通于穆固非三代以来具文从
　　事者所克髣髴于万一尔













　　钦定厯代职官表卷二十七
　　钦定四库全书
　　钦定歴代职官表卷二十八
　　坛













　　坛
　　庙各官
　　国朝官制
　　天坛尉满洲八人【五品一人六品七人】
　　地坛尉满洲八人【五品一人六品七人】
　　太庙尉满洲十人【四品二人五品八人】
　　社稷坛尉满洲五人【五品一人六品四人右俱太常寺】
　　堂子尉满洲八人【七品二人八品六人右隶礼部】
　　掌管钥守卫直宿之事朔望则奉芗以行礼凡祀日则守门以司其开阖出入之节焉员额顺治元年定凡四品尉阙员以五品尉序陞五品尉阙员以六品尉序陞惟
　　太庙五品尉阙则以各
　　坛六品尉及各部院休致郎中员外郎间次选授六品等
　　尉阙吏部牒八旗抡送除授
　　天坛祠祭署奉祀汉人一人【从七品】祀丞汉人一人【从八品】地坛祠祭署奉祀汉人一人祀丞汉人一人
　　朝日坛祠祭署奉祀汉人一人
　　夕月坛祠祭署奉祀汉人一人
　　先农坛祠祭署奉祀汉人一人祀丞汉人一人帝王庙祠祭署无専员【以汉人赞礼郎司乐内一人委理右俱乐部】掌典守神库以时巡视而督其洒埽之役若葺治墙宇树艺林木咸白于长官而敬供其事焉顺治初置奉祀五人祀丞五人寻省祀丞二人凡奉祀员阙以祀丞序陞祀丞员阙以祝版生抡选除授谨案顺治初设
　　太庙首领内监一人内监二十九人今省内监九人社稷坛首领内监一人内监九人今省内监五人又
　　康熙二十五年
　　传心殿告成设首领内监二人内监八人今省首领一人内监四人又顺治初各
　　坛设坛戸各
　　庙设庙戸以给埽除乾隆六年以原额过冗量加裁
　　省今定设坛户
　　天
　　地坛各十八人
　　社稷坛十五人
　　朝日
　　夕月坛各十二人
　　先农坛二十人庙户
　　帝王庙十二人
　　关帝庙五人
</div>
    <div class="pagination">
<a href="钦定历代职官表_page41.html">上一页</a><span>...</span><a href="钦定历代职官表_page37.html">37</a><a href="钦定历代职官表_page38.html">38</a><a href="钦定历代职官表_page39.html">39</a><a href="钦定历代职官表_page40.html">40</a><a href="钦定历代职官表_page41.html">41</a><span class="current-page">42</span><a href="钦定历代职官表_page43.html">43</a><a href="钦定历代职官表_page44.html">44</a><a href="钦定历代职官表_page45.html">45</a><a href="钦定历代职官表_page46.html">46</a><a href="钦定历代职官表_page47.html">47</a><span>...</span><a href="钦定历代职官表_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
