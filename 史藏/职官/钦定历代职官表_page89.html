<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 89 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 89 页/共 108 页</h1>
    <div class="content">　　魏书官氏志都水使者第四品中河隄谒者第六品下髙祖复次职令都水使者从第五品
　　通典后魏初有水衡都校及河隄谒者都水使者官至永平二年都水台依旧置二使者梁大舟卿有丞后魏北齐又曰参军
　　谨案魏都水参军不载于官氏志盖其品秩当在河隄谒者之下
　　北齐
　　隋书百官志齐都水台管诸津桥使者二人参事十人
　　册府元龟北齐有都水台使者从第五品有丞及参事河隄谒者録事船局都津尉丞典作津长等员
　　后周
　　唐六典周司水中大夫一人
　　隋
　　隋书百官志都水台使者及丞二人参军三十人河隄谒者六十人
　　通典隋开皇二年废都水台入司农十三年复置仁夀元年改台为监更名使为监炀帝又改为使者寻又为监加置少监又改监及少监并为令领舟檝河渠二署○河渠署帝置令丞各一人谨案汉之都水丞其后亦曰参军至隋丞与参军并置而丞与使者并二人是其品秩相亚帝所置之少监即丞之更名也参军及河隄谒者为都水之属而丞及少监则都水之贰也
　　唐
　　新唐书百官志都水监使者二人掌川泽津梁渠堰陂池之政总河渠诸津监署丞二人掌判监事○河渠署令一人丞二人掌河渠陂池隄堰鱼盐之事河隄谒者六人掌完隄堰利沟渎渔捕之事○诸津令各一人丞二人掌天下津济舟梁坝桥凢舟渠之备皆先儗其半袽竹塞所在供焉○州士曹司士参军事掌津梁舟车
　　通典唐武徳八年置都水台后复为都水署置令将作贞观中复为都水监置使者龙朔二年改为司津监丞咸亨元年复旧光宅元年改都水监为水衡置都尉神龙元年复为都水监置使者二人分总其事不属将作领舟檝河渠二署
　　谨案唐都水之属有河渠令丞河隄谒者诸津令而州又有司士参军掌津梁此即宋时州县长吏主河隄之所由起也
　　新唐书百官志每渠及斗门有长一人
　　五季
　　册府元龟后唐庄宗同光中诸寺监各只置大卿监
　　宋史河渠志河自周显徳初大决东平之杨刘宰相李谷监治自杨刘迄张秋以沮遏之水患少息司马光资治通鉴河自杨刘至于博州连年东溃朝廷屡遣使者不能塞显徳元年十一月帝遣李糓诣澶郓齐按视隄塞役徒六万三十日而毕谨案此为后世河患之始亦为后世特遣大臣治河之始
　　宋
　　宋史职官志都水监旧三司河渠案嘉祐三年始专置监以领之判监事一人以员外郎以上充同判监事一人以朝官以上充丞二人主簿一人并以京朝官充轮遣丞一人出外治河埽之事或一嵗再嵗而罢其有谙知水政或至三年置局于澶州号曰外监元丰正名置使者一人丞二人主簿一人使者掌中外川泽河渠津梁隄堰疏凿浚治之事丞参领之南北外都水丞各一人都提举官八人监埽官百三十有五人皆分职涖事元祐四年复置外都水使者五年诏南北外都水丞并以三年为任
　　宋史河渠志至和二年诏以知澶州事李璋为总管转运使周沆权同知澶州内侍都知邓保吉为钤辖殿中丞李仲昌提举河渠内殿承制张懐恩为都监而保吉不行以内侍押班王从善代之以龙图阁直学士施昌言总领其事提防开封府界县镇事蔡挺勾当河渠事杨纬同修河决○熙宁六年始置修濬黄河司将自卫州濬至海口差范子渊都大提举官吏奉给视都水监丞司行移与监司敌体
　　谨案自东汉以后至唐末卒鲜河患都水之官皆置司京师遥领河渠之务而已五代河患萌芽周显徳初大决杨刘至宋而为患益甚于是始有都水外监是为治河之官在外置司之始外监分置南北是为治河之官分任南北之始然宋时治河六塔二股工役妄兴东流北流议论纷起因事置官其名不一故都水监之外又有提举河渠司都大提举脩河司皆总河之任也
　　宋史职官志元祐七年议回河东流乃诏河北东西漕臣及开封府界提防各兼南北外都水事宋史河渠志元祐七年诏南北外两丞司管下河埽今后令河北京西转运使副判官府界提防分认界至内河北仍于衔内带兼管南北外都水公事
　　谨案宋都水监之属有都提举八人元祐时又令转运使副皆兼都水事此即今日河道之职都提举专司河务熙宁四年程昉都大提举黄御等河八年都大提举大名府界金隄范子渊元丰二年董用臣都大提举导洛通汴元祐五年提举东流故道李伟此即今日淮徐淮永定河道之比漕臣兼理河务此即今日兖沂曹等河道之比
　　宋史河渠志塘泺诸水所聚因以限辽河北屯田司縁邉安抚司皆掌之而以河北转运司兼都大制置
　　谨案河北转运使制置塘泺若今直总督兼总河之职而縁邉屯田安抚司掌塘泺若今直通永清河大名大广顺四道兼河务之事也
　　宋史河渠志乾道五年诏开封大名府郓澶滑孟濮齐淄沧棣濵徳博懐卫郑等州长吏并兼本州河隄使开寳五年诏自今开封等十七州府各置河隄判官一员即以本州通判充如通判阙员即以本州官充咸平五年诏縁河官吏虽秩满湏水落受代知州通判两月一廵隄县令佐迭廵隄防转运使勿委以他职
　　谨案宋之河隄判官即今河工同知以下等专理河务者也开封大名府郓澶等州长吏各兼本州河隄使即今知县之兼理河务者也
　　马端临文献通考天下堰二十一监官各一人渡总六十五处监官各一人皆以京朝官三班使臣充亦有以本处监当兼掌者
　　宋史河渠志乾道八年滑州河决壊灵河县大堤诏殿前都指挥使韩重赟马歩军都军头王廷义等督士卒丁夫数万人治之太平兴国七年滑州复言房村河决发卒五万以侍卫歩军都指挥使田重进董其役
　　谨案此宋以将弁司河务但暂出董役役罢则还与今河营等官常置者不同耳
　　宋史河渠志旧制嵗虞河决有司常以孟秋预调塞治之物梢芟薪柴楗橛竹石茭索竹索凡千余万谓之春料诏下濒河诸州所产之地仍遣使防河渠官吏乘农隙率丁夫水工收采备用凡伐芦荻谓之芟伐山木榆桞枝叶谓之梢
　　谨案治河之用刍茭为要汉塞瓠子以薪不属为忧宋遣使调赋而官不常置至
　　国朝置苇荡营以三品武臣主之令河工员弁于沿河隙地捐资种苇桞小杨备用视所植多寡分别甄叙民种者给以冠带营官得余苇十万束以上者叙其劳不及数者有罚不烦调采而事易集诚良法也
　　辽
　　王圻续文献通考辽南靣都水监设官曰都水大监都水少监并监丞
　　金
　　金史百官志都水监分治监专规措黄沁河卫州置司监正四品掌川泽津梁舟檝河渠之事少监从五品【明昌二年増一员卫州分治】丞二员正七品内一员外监分治贞元元年置掾正八品掌与丞同外监分治勾当官四员准备分治监差委正大二年外监东置于归徳西置于河隂○都廵河官从七品掌廵视河道修完隄堰栽植榆桞凡河防之事分治监廵河官同此其泸沟崇福上下埽都廵河兼石桥使通济河节廵官兼长春宫地分河道都廵河官掌提控诸埽廵河官散廵河官黄汴廵河官下六处河隂雄武荥泽原武阳武延津各设散廵河官一员黄沁都廵河官下四处懐州孟津孟州城北各设黄沁散廵河官一员卫南都廵河官下四处新乡崇福上崇福下卫南淇上散廵河官各一员滑濬都廵河官下四处武城白马书城教城散廵河官各一员曹甸都廵河官下四处东明西佳孟华陵城散廵河官各一员曹济都廵河官下四处定陶济北寒山金山散廵河官各一员
　　金史河渠志黄河沿河上下凡二十五埽六在河南十九在河北埽设散廵河官一员雄武荥泽原武阳武延津五埽则兼汴河事设黄汴都廵河官于河隂以涖之懐州孟津孟州及城北之四埽则兼沁水事设黄沁都廵河官一员于懐州以涖之崇福上下卫南淇上四埽属卫南都廵河官则居新乡武城白马书城教城四埽属濬滑都廵河官则处教城曹甸都廵河官则总东明西佳孟华陵城四埽曹济都廵河官则司定陶济北寒山金山四埽者也故都廵河官凡六员后又特设崇枢上下埽都廵河官兼石桥使凡廵河官皆从都水监亷举总统埽兵万二千人嵗用薪百一十万三千余东草百八十三万七百余束桩杙之木不与此备河之恒制也○大定二十七年以南京府及所属延津封邱祥符开封陈留胙城杞县长垣归徳府及所属宋城宁陵虞城河南府及孟津河中府及河东懐州河内武陟同州朝邑卫州汲新乡获嘉徐州彭城萧丰孟州河阳温郑州河隂荥泽原武汜水濬州卫陜西阌乡湖城灵寳曹州济隂滑州白马睢州襄邑膝州沛单州单父解州平陆开州濮阳济州嘉祥金乡四府十六州之长贰皆提举河防事四十四县之令佐皆管勾河防事○泰和六年尚书省以凡漕河所经之地州县官以为无与于已多致浅滞于是遂定制凡漕河所经之地州府官衘内皆带提控漕河事县官则带管勾漕河事俾催检纲运营防隄岸为府三大兴大名彰徳州十二恩景沧青献深卫濬滑磁洺通县三十三大名元城馆陶夏津武城厯亭临清呉桥将陵东光南皮清池靖海兴济防川交河乐夀武强安阳汤隂临漳成安滏阳内黄黎阳卫蓟门获嘉新乡汲潞武清香河漷隂十二月通济河剏设廵河官一员与天津同为一司通管漕河牐岸上名天津河廵河官都水监○大定八年滹沱河创设廵河官二员○大定二十九年工部言营筑河隄用工六百八万余就用埽兵军夫外有四百三十余万工当用民夫诏命去役所五百里州府差顾仍命彰化军节度使内族裔都水少监大夀龄提控五百人徃来弹压明昌四年勅都水监官提控修筑黄河隄及令大名府差正千戸一员部甲军二百人弹压勾当
　　元
　　元史百官志都水监二员秩从三品掌治河渠并隄防水利桥梁牐堰之事少监一员正五品监丞二员正六品领河道提举司○大都河道提举司提举一员从五品同提举一员从六品副提举一员从七品○河南山东都水监至正六年以连年河决为患置都水监以专疏塞之任行都水监至正八年河水为患诏于济寜郓城立行都水监九年又立山东河南等处行都水监十一年立河防提举司行都水监掌廵视河道从五品十二年行都水监添设判官二员十六年又添设少监监丞知事各一员
　　元史贾鲁传至正十一年命贾鲁以工部尚书为总治河防使进秩二品
　　元史河渠志至元三年都水监言运河二千余里漕公私货物为利甚大自兵兴以来失于修治部议以濵河州县佐贰之官兼河防事于各地分廵如有阙破即率众修治都省准议
　　元史泰定帝本纪泰定二年三月姚炜以河水屡决请立行都水监于汴梁仍命濒河州县正官皆兼知河防事从之
　　谨案元时河工设官不尽见于史观此则濵河长吏佐贰皆兼河防如宋金之制矣
　　元史河渠志防通河起东昌路湏城县安山之西南由夀张西北至东昌又西北至于临清以逾于御河其长二百五十余里中建牐三十有一度髙低分逺迩以节蓄泄○至元二十七年都漕运司副使言去嵗流水冲壊□城汶河土堰兖州泗河土堰必湏移文兖州泰安州差夫修闭又被涨水冲破梁山一带隄堰乞移文断事等官转下东平路修闭若以后新河水小直下济州监牐官并泰安兖州东平修理○延祐六年金沟牐提领周徳兴言每嵗夏秋霖雨冲失牐隄必水落役夫采薪修治
　　谨案宋时汴河蔡河广济河金水河御河置牐金时髙良河白莲潭漳河置牐皆见于河渠志但其设官与否不可考至元开防通河置牐节宣而监牐官金沟牐提领之名见于此此防通河置牐官之始
　　明
　　明防典总理河漕兼提督军务一员永乐九年遣尚书治河自后间遣侍郎都御史成化后始称总督河道正徳四年定设都御史嘉靖十三年以都御史加工部职衔提督山东河南直河道隆庆四年加提督军务万厯五年改总理河漕兼提督军务八年革
　　明史河渠志成化七年命王恕为工部侍郎奉敕总理河道总河侍郎之设自恕始也治二年命白昻为戸部侍郎修治河道赐以敇嘉靖四十四年命朱衡为工部尚书兼理河漕又以潘季驯为佥都御史总理河道万厯五年命呉桂芳为工部尚书兼理河漕而裁总河都御史官桂芳甫受命而卒六年夏潘季驯代自桂芳季驯时罢总河不设其后但以督漕兼理河道十五年命工科都给事中常居敬行河居敬及御史乔璧星皆请复专设总理大臣乃复命潘季驯为右都御史总督河道二十三年总河工部尚书杨一魁议欲分杀黄流以纵淮别防海口以导黄而督运尚书禇鈇则以江北嵗祲民不堪大役欲先泄淮而徐议分黄二十六年撤鈇命一魁兼管漕运三十年帝以杨一魁不塞黄堈口致冲祖陵斥为民分设河漕二臣命曽如春为工部侍郎总理河道
　　明史潘季驯列传万厯十六年起季驯为右都御史总督河道自呉桂芳后河漕皆总理自是始设专官
　　谨案漕务河务事本相资然自元以前河之溃决未遽有妨于漕也自明时防通河既成二洪以下黄运两河实相表里故策河者必及漕策漕者必及河明初治运河者有陈瑄宋礼等治黄河者有王永和石璞徐有贞等而总理河道之设则自成化七年王恕始然终明之世河漕之任分合不常自王恕之后至万厯五年呉桂芳以工部尚书兼理河漕而河漕之务合至十六年潘季驯以右都御史总督河道而河漕之事又分至二十六年又撤总漕而杨一魁兼理河漕至三十年又分设河漕二臣而曽如春总理河道自是以讫明终河漕之务不复合矣明防典成于明万厯十五年故于总理河漕云万厯八年革明史河渠志为万厯十六年以后书河漕二职之分合颇详而职官志但袭防典之原文于万厯时总河之复设不复书须以河渠志参考之乃偹也
　　明防典运河钱粮通惠河郎中所属通州东安等七州县桩草银五百三两六钱五分通州左右神武等九卫桩草银六百十六两○北河郎中所属兖州府属州县并卫所石灰十三万八千觔麻九十六觔桩草麻银五千五百三十五两六钱八分副甎银二百五十七两七钱六分安山南旺等湖租银三千三百三十五两二钱四厘八毫各州县裁革折徴捞浅浅铺等夫二千二百八十名【每名嵗徴银十一两】渡夫二名【每名嵗徴八两】共该银二万七千三百七十六两万厯四年议定毎名连桩草嵗徴银六两着为例每嵗共该银一万三千六百九十二两东昌府属州县并带管徳州徳州左二卫及清河县副甎一万六千九百九十三个石灰九千二百觔桩草麻甎灰银二千四百八十两六钱四分各州县裁革折徴捞浅浅铺夫八百六十二名万厯四年议定每名连桩草嵗徴银六两每嵗共该银五千一百七十八两河间府属州县并卫所桩草银二百五十八两五钱六分苇草银二百三十五两三钱六分麻副甎银各五十三两四分石灰银二十六两五钱二分○南河郎中所属淮安府属天妃闸以北邳州清桃睢宿五州县并邳州卫桩草甎灰银四百六十九两八分庐凤二府并滁和二州徴解邳州河隄防守夫银一万二千九十六两徐州并属县桩草甎灰银八百七十九两八分庐凤二府并州府属州县徴解徐州停役夫协助河工银一千三百九十九两二钱徐州库收支徐州洪税协济河工钱粮嵗徴无定额约万余两不等○管泉主事所属济兖二府有泉州县额徴泉坝钱粮桩草银四百五十三两一钱二分坝夫银二百十一两二钱裁革泉夫折徴银九千二十四两裁革坝夫折徴银一千五百四十四两裁革洸济河浅夫折徴银二百八十八两万厯四年议定每名连桩草嵗徴银六两○黄河钱粮山东管河道副使所属兖州府属州县堤铺夫银九千八百六十两○河南管河道副使所属开封等八府并汝州河堡夫银三万二千八百五十三两谨案明制河帑直江南掌以管河郎中河南
　　掌以副使山东以郎中主事副使分掌今并以道员主之
　　明史职官志按察使副使佥事分司诸道河南有管河道
　　明防典济寜兵偹一员专管河盐临清兵偹一员带管分廵马政河道○治三年令山东劝农二参政兼理山东河道嘉靖八年令徐州兵偹副使兼理曹沛徐淮一带黄河隆庆六年添设河南副使一员给敇专管黄河修筑隄岸
　　明史河渠志治七年分漕河沛县以南徳州以北及山东为三道各委曹郎及监司分理○治十一年河南管河副使张鼐请于武陟木栾店别凿一渠下接荆隆口
　　谨案治时已有河南管河副使而隆庆六年又添设一员则管河副使有二员矣山东劝农参政及济宁临清二兵偹兼理河务而河南二副使则专理河务者也
　　续文献通考知州同知通判或兼管河分职任事明防典景泰三年设山东府州县管河官治八年革淮阳二府山阳等县管河通判主簿正徳二年革河南新乡获嘉武陟等县管河主簿八年设大名府通判一员东明长垣武城曹县主簿各一员专管河道嘉靖十四年复设直景州沧州管河通判十五年设兖州府同知一员疏濬泉源二十四年添设归徳府通判一员商邱县主簿一员专管河道二十五年改兖州府管泉同知为管河同知驻劄曹县添设单县管河主簿一员万厯三年革兖州府南旺管河通判令本府管河同知带管仍兼管泉四年添设山东督濬官东平济寕二州各判官一员泰安州吏目一员汶上曲阜邹滕四县各县丞一员泗水鱼台二县各主簿一员新泰莱芜肥城平隂宁阳滋阳峄七县各典史一员钜野嘉祥共典史一员又添设淮安府管河同知一员十三年令山东济青登莱四府管粮同知及所属州县管粮官俱带管水利
　　明史职官志坝官闸官掌启闭蓄泄
　　续文献通考闸官掌启闭蓄泄坝官掌典守隄防各率其役以通舟楫之利
　　明防典嘉靖十三年复设沽头闸主事并新兴黄家湖陵等七闸官吏人夫二十年置境山镇闸及官吏人夫隆庆六年又题复夏津鱼台二县各主簿一员专管新河石隄闸坝万厯十一年设梁境古洪各闸官一员
　　谨案明时尚有管闸主事防典所载有济宁管闸主事沽头管闸主事南旺管闸主事今无此官
　　明防典永乐十九年遣侯伯各二员分理济宁等闸及徐州吕梁二洪通州等处河道○济宁卫管河指挥一员
　　谨案河自三代以后至宋时渐徙而南为患始甚然其时河淮犹未合也至明而全河并注于淮故为患视前代为尤亟而二洪以下运道所资凤阳又祖陵所在故治河之任视前代为尤重其后河患不已论者多欲别开运道或欲如元时行海运或欲开胶莱由马家濠通海道或欲复老黄河故道类皆虗言不可施用惟潘季驯专主保髙堰束淮水以刷黄流实为不易之论又明时纲纪渐隳官方不肃任事之臣无不利于河决者侵克金钱则自总河以至于闸官无所不利支领工食则自执事以至于防闲无食之人无所不利而独朝廷受其害上多茍且之政下鲜实心之臣是以河务日壊我
　　国家六府孔修百川顺轨
　　圣祖仁皇帝轸念河防屡举
　　南廵之典
　　阅视河隄定以清敌黄之法浚张福口引河筑归仁隄疏人字芒稻诸河改中河运道而移仲庄闸于杨家庄凡所
　　指画悉为治河典则
　　世宗宪皇帝命发帑金数百万増筑髙家堰利頼贻诸
　　奕世我
　　皇上法
　　祖勤民于河工重务尤深
　　廑念
　　亲临相度条画周详如坚闭髙邮三坝髙堰五坝定清口水志以时拆筑开陶庄引河导黄使北加甃髙堰砖工接筑徐州石堤诸大兴作并为自来河臣所不能知不敢议者备防
　　睿裁指授即平时间有施工之处绘图入告者仰承丹毫防定洞悉形势不爽毫厘河臣等祗禀
　　宸谟得所遵守是以利兴革永庆安澜自古河渠沟洫志所载议论虽繁施行无当平成之绩固未有盛于
　　今日者也















　　钦定厯代职官表卷五十九
<史部,职官类,官制之属,钦定历代职官表>
　　钦定四库全书
　　钦定厯代职官表卷六十
　　漕运各官表
</div>
    <div class="pagination">
<a href="钦定历代职官表_page88.html">上一页</a><span>...</span><a href="钦定历代职官表_page84.html">84</a><a href="钦定历代职官表_page85.html">85</a><a href="钦定历代职官表_page86.html">86</a><a href="钦定历代职官表_page87.html">87</a><a href="钦定历代职官表_page88.html">88</a><span class="current-page">89</span><a href="钦定历代职官表_page90.html">90</a><a href="钦定历代职官表_page91.html">91</a><a href="钦定历代职官表_page92.html">92</a><a href="钦定历代职官表_page93.html">93</a><a href="钦定历代职官表_page94.html">94</a><span>...</span><a href="钦定历代职官表_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
