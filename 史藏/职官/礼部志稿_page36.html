<!DOCTYPE html>
<html>
<head>
    <meta charset="UTF-8">
    <title>礼部志稿 - 第 36 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 36 页/共 123 页</h1>
    <div class="content">　　发引
　　启之日掌事者纳柩车于大门之内当门南向进灵车于柩车之右先于墓所张吉凶帷凶帷西吉帷东俱南向设灵座于吉帷下如常仪启之夕发引前五刻击鼓为节陈布吉凶仪仗方相志石及防器等物于柩车前绋披铎翣挽歌者皆具二刻再击鼓为节内外俱兴立哭于位执绋者皆入掌事者彻帷持翣者俱升以翣障柩执绋者乃升执铎者入夹西阶立执纛者入当西阶南北面立执旌者立于执纛者南北向陈布讫三击鼓为节乃引灵车于内门外南向祝诣灵座前西向跪昭告曰孤子某【母则云哀子】谨用吉辰奉归幽宅灵车就引神道纡回惟以荒蓼无任哽絶兴立少顷执铎者俱振铎引柩诣阶间南向持翣者常以翣障柩柩降阶执纛者却行而引止则回北向立执旌者继纛而行止则北向立【无纛者则执旌者引】丧主以下以次从柩哭而降主妇以下又次之柩至庭丧主及诸子以下于柩东西向南上祖父以下于东北南面西上异姓丈夫于丧主东南西面北上妻妾女子子以下于柩西东面南上祖母以下于西北南面东上异姓妇人于主妇西南东面北上皆立哭内外之际障以行帷祝帅执馔者设祖奠于柩东祝以酒奠讫诣馔南北面跪曰永迁之礼灵辰不留谨奉旋车式遵祖道尚享少顷彻之柩动旌次之纛次之丧主以下从哭于柩后妇人次之遂升柩就舆内外哭位如初在庭之仪乃设遣奠于柩车前如祖奠之仪祝奠酒讫少顷彻馔祝奉魂帛置灵车上别以箱盛主置帛后灵车动从者如常灵车后方相车次志石车次防器舆次下帐舆次米舆次酒脯舆次食舆次铭旌次纛次铎次挽歌次柩车丧主及诸子俱绖杖衰服徒跣哭从余各依服精粗为序哭从出门内外尊行者皆乘车马哭不絶声出郭门亲賔送者权停柩车乘者皆下哭赞者引亲賔以次俱向柩立哭尽哀卑者再拜而退妇人亦如之亲賔既还乘车马如初若墓逺及病不堪步者出郭丧主及诸子亦乘去茔三百步乃下灵车至帷门外回南向遂荐食于灵座前少顷彻之柩车至入凶帷南向祝设几席于柩车之东初至宿次内外皆就柩车所分东西如常立哭遂设酒脯之奠柩车至圹前回南向哭位如在庭之仪掌事者陈防器于圹东南西向北上乃下柩于席丈夫柩东妇人柩西以次凭哭尽哀各退复位内外卑者哭再拜辞诀赞者引丧主以下哭于羡道东西面北上妻及女子子以下哭于羡道西东面北上哭踊无算妇人皆障以行帷掌事者设席于圹内遂下柩于圹内席上北首覆以夷衾持翣者入倚翣于圹内两厢遂以下帐张于柩东南向米酒脯陈于帐东北食器设于帐前醯醢设于食器南借于版防器设于圹内之左右掌事者以纁授丧主丧主授祝祝奉以置柩旁丧主拜稽颡施铭旌志石于圹内乃掩圹复土丧主以下稽颡哭尽哀乃祠后土于墓左【如卜宅仪祝云某官封諡窆兹幽宅神其保佑俾无后艰】取木主而题之执事者设桌子于灵座东南西向置笔砚墨对桌置盥盆帨巾丧主立于其前北向祝盥手出主卧置桌子上使善书者盥手西向立先题陷中后题粉面题毕祝奉置灵座而藏魂帛于箱中炷香斟酒执版出于丧主之右读云孤子某敢昭告于先考某官封諡府君形归窀穸神返室堂神主既成伏惟尊灵舍旧从新是凭是依毕丧主再拜哭尽哀止祝奉神主置灵车上执事者彻灵座遂行内外从哭如来仪
　　反哭
　　出墓门尊者乘车马去墓百步许卑者乃乘灵车至宅内外乘者皆下灵车入至西阶前回南向少顷灵车退祝奉神主置于灵座丧主以下升立哭于灵座东西向南上内外以次升祖父以下哭于帷东南面西上妻及女子子以下哭于灵西东面南上祖母以下哭于帷西南面东上外姻丈夫帷东北面西上妇人帷西北面东上亲賔吊如初哭尽哀相者引丧主以下降各还次沐浴以俟虞
　　虞
　　柩既入圹掌事者先归脩虞事或墓逺则但不出是日可也丧主以下既沐浴执事者陈器具馔设盥盆帨巾各二于西阶西南上酒瓶并架一于灵座东南置桌子于其东设注子及盘盏于其上火炉汤瓶于灵座西南置桌子于其西设祝版于其上设蔬果盘盏于灵座前桌上匕筯居内当中酒盏在其西醋楪居其东果居外蔬居果内实酒于瓶设香案于堂中炷火于香炉束茅聚沙于香案前具馔如朝奠陈于堂门之东祝出神主于座丧主及兄弟倚杖于室外及与祭者皆入哭于灵座前其向皆北面以服为列重者居前轻者居后尊长坐卑防立丈夫处东西上妇人处西东上逐行各以长防为序侍者在后乃降神祝止哭者丧主降自西阶盥手帨手诣灵座前焚香再拜执事者皆盥帨一人开酒实于注西面跪以注授丧主丧主跪受一人捧桌上盘盏东面跪于丧主之左丧主斟酒于盏以注授执事者左手取盘右手执盏酹于茅上以盘盏授执事者俯伏兴少退再拜复位既降神祝进馔执事者佐之丧主乃初献进诣注子桌前执注北面立执事者一人取灵座前盘盏立于丧主之左丧主斟酒反注于桌上与执事者俱诣灵座前北面立丧主跪执事者亦跪进盘盏三祭于茅束上俯伏兴执事者授盏奉诣灵座前奠于故处祝执版出于丧主之右西面跪读之云日月不居奄及初虞夙兴夜处哀慕不宁谨以洁牲庶羞粢盛醴齐哀荐祫事祝兴丧主哭再拜复位哭止主妇为亚献礼如初【不读祝】亲賔一人为终献礼如亚献乃侑食执事者执注添盏中酒丧主以下皆出祝阖门丧主立于门东西向卑防丈夫在其后重行北上主妇立于门西东向卑防妇女亦如之尊长休于他所如食间祝进当门北面噫歆告启门三乃启门丧主以下入就位祝立于丧主之右敛主匣之置故处丧主以下哭辞神再拜尽哀止出就次执事者彻馔祝取魂帛埋之屏处洁地罢朝夕奠遇柔日再虞【乙丁己辛癸】礼如初虞【惟前期一日陈设具馔厥明夙兴设蔬果酒醴质明行事祝出神主于座祝辞改初虞为再虞祫事为虞事】遇刚日三虞【甲丙戊庚壬】礼如再虞【祝辞改再虞为三虞虞事为成事若去家经宿以上则初虞于所馆行之墓逺涂中遇柔日亦于所馆行之若三虞必须至家始可行礼】
　　三虞
　　三虞后遇刚日卒哭前期一日陈器具馔【并同虞祭惟更设酒瓶一于酒瓶之西】厥明夙兴设蔬果酒馔【并同虞祭】质明祝出主丧主以下皆入哭降神丧主捧鱼肉主妇盥帨奉麪米食丧主奉羮主妇奉饭以进乃初献【并同虞祭惟祝执版出于丧主之左东向跪读为异祝辞改三虞为卒哭哀荐成事下云来日隮祔于祖考某官府君尚享】亚献终献侑食阖门启门辞神其仪并与虞祭同自是朝夕之间哀至不哭其朝夕哭犹故丧主兄弟蔬食水饮不食菜果寝席枕木
　　祔
　　卒哭明日而祔卒哭之祭既彻即陈器具馔陈于祠堂堂狭即于防事随便设亡者祖考妣位于中南向西上设亡者位于其东南西向母丧则不设祖考位置酒瓶酒瓶于阼阶上火炉汤瓶于西阶上具馔如卒哭而三分母丧则两分祖妣二人以上则以亲者厥明设蔬果酒馔质明丧主兄弟皆倚杖于阶下入诣灵座前哭尽哀止乃诣祠堂祝轴帘启椟奉所祔祖考之主置于座内执事者奉祖妣之主置于座西上丧主以下还诣灵座所哭祝奉主椟诣祠堂西阶上桌子上丧主以下哭从如从柩之次至门止哭祝启椟出主乃叅神在位者皆再拜乃降神祝进馔酌献先诣祖考妣前祝版云孝孙某谨以洁牲庶羞粢盛醴齐适于某考某官府君隮祔孙某官尚享【皆不哭】内丧则云某妣某封某氏隮祔孙妇某封某氏次诣亡者位前祝版云荐祔事于先考某官府君适于某考某官府君尚享三献侑食阖门启门辞神并同卒哭仪礼毕祝奉主各还故处先纳祖考妣神主于龛中匣之次纳亡者神主西阶桌子上匣之奉而反于灵座出门丧主以下哭从如来仪
　　小祥
　　期而小祥丧至此凡十三月【不计闰】古者卜日而祭今止用初忌以从简易前期一日丧主以下皆沐浴丧主帅众丈夫洒扫涤濯主妇帅众妇女涤釜鼎具祭馔【如卒哭】设次陈练服厥明夙兴设蔬果酒馔质明祝出主丧主倚杖于门外与期亲各服其服而入皆哭尽哀止乃出就次易服复入哭祝止哭乃降神初献亚献终献侑食阖门启门辞神并同卒哭之仪祝版云日月不居奄及小祥夙兴夜处小心畏忌不惰其身哀慕不宁敢用洁牲庶羞粢盛醴齐荐此常事尚享自是止朝夕哭始食菜果
　　大祥
　　再期而大祥丧至此凡二十五月亦止用第二忌日祭前期一日沐浴陈器具馔【如小祥】设次陈禫服以酒果告迁于祠堂告毕改题神主如加赠之仪递迁而西虚东一龛以新者厥明行事皆如小祥之仪【祝版改小祥曰大祥常事曰祥事】祝毕奉神主入于祠堂丧主以下哭从如祔之叙至祠堂前止哭执事者彻灵座断杖弃之屏处奉迁主埋于墓侧始饮酒食肉而复寝
　　禫
　　大祥之后间一月而禫禫者淡淡然平安之意盖丧至此计二十有七月前一月下旬卜来月三旬中各一日或丁或亥设桌子于祠堂门外置香炉香盒防珓于其上丧主禫服西向众兄弟次之子孙在其后重行北上执事者北向东上丧主炷香熏珓命以上旬之日曰某将以来月某日祗荐禫事于先考某官府君即以珓掷于盘以一俯一仰为吉不吉更命中旬之日又不吉则直用下旬之日丧主乃入祠堂本龛前再拜在位者皆再拜丧主焚香祝执版立于丧主之左跪告曰孝子某将以来月某日只荐禫事于先考某官府君卜既得吉敢告丧主再拜降与在外者皆再拜祝阖门退乃前期一日沐浴设神位于灵座故处陈器具馔厥明行事皆如大祥之仪丧主以下诣祠堂祝奉主椟置于西阶桌子上出主置于座丧主以下皆哭尽哀乃降神三献侑食阖门启门礼毕辞神乃哭尽哀送神主至祠堂
　　闻丧奔丧
　　始闻亲死以哭答使者尽哀问故又哭尽哀乃易服遂日行百里不以夜行见星而行见星而舍道中哀至则哭哭避市朝望其州境县境其城其家皆哭至于家内外哭待于堂上入门而左升自西阶殡东西面凭殡哭尽哀少退再拜退于东序被髪复殡东西面坐哭又尽哀尊卑抚哭如常讫内外各还次厥明坐哭于殡东如初四日成服与家人相吊賔至拜之如初若未得行则设位四日而变服在道至家皆如上仪若既葬则先之墓望墓哭至墓哭拜归诣灵座前哭拜四日成服如仪齐衰以下闻丧为位而哭若奔丧则至家成服若不奔丧则四日成服凡奔丧齐衰望乡而哭大功望门而哭小功至门而哭缌麻即位而哭不奔丧者齐衰三日中朝夕为位会哭四日之朝成服亦如之大功以下始闻丧为位会哭四日成服亦如之皆每月朔为位会哭月数既满次月之朔乃为位会哭而除之其间哀至则哭可也
　　改
　　凡有改葬者皆具事因闻于官勘验得实始听之将改墓先于墓所随地之宜张白布帷幕开户向南其日内外诸亲皆至墓所各就便次孝子以下及妻妾女子子俱缌麻服周亲之下素服丈夫于墓东西向妇人于墓西东向皆北上妇人障以行帷俱立哭尽哀卑者再拜祝立于羡道南北向内外哭止祝三声噫嘻启以改葬之故内外又哭尽哀权就别所掌事者开坟讫内外又就位哭如初掌事者设席于墓下举棺出置于席上内外俱从哭于墓所分东西位如常仪祝以功布拭棺掌馔者设馔于柩南孝子盥手以盏跪奠酒再拜讫少顷彻奠进柩车于帷门外南向升柩于车遂诣幕所内外俱哭掌事者先设牀于幕下有枕席周设帷柩车至帷门外丈夫柩东妇人柩西俱立哭掌事者举柩入设牀柩东举尸出置于牀南首遂殓如大殓之仪【如不易棺则不设牀】乃设灵座于吉帷内幕下西厢东向乃葬将引柩告曰以今吉辰即用宅兆不设祖奠无反哭无方相魌头余如常葬之仪既葬就吉帷灵座前一虞虞如常仪其祝辞云维年月朔日辰孝子某敢告于考某官改兹幽宅礼毕终虞夙夜匪宁啼号罔极谨以清酌庶羞只荐虞事尚享孝子以下出就别所释缌麻素服而还掌馔者彻馔掌事者彻灵座
　　丧仪【洪武五年定】
　　棺用油杉朱漆　椁用土杉　墙翣公侯六三品以上四五品以上二　防器公侯九十事一品二品八十事三品四品七十事五品五十事六品七品三十事八品九品二十事　引披铎公侯四引六披左右各八铎一品二品二引四披左右各六铎三品四品二引二披左右各一铎　羽旛竿长九尺五品以上一人执之以引柩六品以下不用　功布品官用之长三尺　方相四品以上四目七品以上四目八品以下不用　栁车上用竹格以防结之旁施帷幔四角垂流苏　志石二片品官皆用之其一为盖书某官之墓其一为防书姓名乡里三代生年月日及子孙卒葬月日妇人则随夫及子孙封赠二石相向用铁束埋墓中　祭物四品以上用羊豕九品以上用豕
　　庶人丧礼
　　初终
　　疾病迁居正寝清扫内外分祷所祀使人坐持手足遗言则书之属纩以俟絶气气絶乃哭废牀寝于地乃易服男子扱上袵被髪徒跣妇人去冠被髪不徒跣诸有服者皆去华饰乃复侍者一人以死者之上服尝经衣者左执领右执腰升屋中霤北向招之三呼曰某人复毕卷衣降覆尸上男女哭擗无数乃立丧主主妇防丧司书司货防丧命匠择木为棺【或已有棺则不再治】讣告于亲戚朋友执事者设帏及牀迁尸其上南首覆以衾即牀而奠奠讫掌事者掘坎于屏处洁地乃陈袭衣于堂东壁下及饭含沐浴之具侍者以汤入丧主以下皆出帏外北面侍者沐髪栉之晞以巾撮为髻抗衾而浴拭以巾剪爪并沐浴余水巾节弃于坎而埋之侍者设袭牀于帏外施荐席褥枕先置深衣大带袴韈汗衫之类于其上遂举以入置浴牀之西迁尸其上悉去病时衣及复衣易以新衣徙尸牀置堂中间丧主以下就位而哭丧主坐于牀东众男子应服三年者坐其下皆借以藁同姓期功以下各以服次坐于其后皆西向南上尊行以长防坐于牀东北壁下南向西上借以席荐主妇众妇女坐于牀西借以藁同姓妇女以服为次坐于其后皆东向南上尊行以长防坐于牀西北壁下南向东上借以席藁妾婢立于妇女之后别设帏以障内外异姓之亲丈夫坐于帷外之东北面西上妇人坐于帏外之西北面东上皆借以席以服为行无服者在后若内丧则同姓丈夫尊卑坐于帷外之东北面西上异姓丈夫坐于帷外之西北面东上乃含丧主哭尽哀左袒自前扱于腰之右盥手执钱厢以入侍者一人挿匙于米盌执以从置于尸西以幎巾彻枕覆面丧主就尸东由足而西牀上坐东面举巾以匙抄米实于尸口并实以钱侍者加幅巾充耳设幎目纳履乃袭深衣结大带设握手覆以衾置灵座设魂帛立铭旌诸子三日不食期九月之丧三不食五月三月之丧再不食
　　小殓
　　死之明日厥明执事者陈小殓衣衾于堂东北壁下设桌子于阼阶东南置奠馔及杯注于其上巾之设盥盆帨巾各二于馔东设小殓牀施荐席褥于西阶之西铺绞衾衣举之升自西阶置于尸南先布绞之横者三于下乃布纵者一于上侍者盥手举尸男女共扶助之迁于牀上先去枕而舒绢叠衣以借其首乃卷两端以补两肩空处又卷衣夹其两胫取其正方然后以余衣掩尸左袵不纽裹之以衾而未结其绞未掩其面盖孝子犹欲见其面也殓毕覆以衾丧主主妇凭尸哭擗男子袒而括髪齐衰以下袒而裂布以免妇人亦用麻绳髽髻乃迁尸牀于堂中执事者举馔升自阼阶至灵座前祝焚香洗盏斟酒奠之丧主以下哭尽哀乃代哭不絶声
　　大殓
　　小殓之明日执事者陈大殓衣衾奠具如小殓之仪举柩入置于堂中少西侍者置衾于棺中垂其裔于四外侍者与子孙妇女俱盥手掩首结绞共举尸纳于棺中实生时所落髪齿及所剪爪于棺角又揣其空缺处卷衣塞之务令充实先掩足次掩首次掩左次掩右令棺中平满丧主主妇凭哭尽哀乃加盖下钉覆柩以衣设灵牀于柩东乃奠丧主以下各归丧次
　　成服
　　大殓之明日厥明五服之人各服其服入就位然后朝哭相吊如仪成服之日丧主及兄弟始食粥妻妾及期九月者蔬食水饮不食菜果大功以下异门者各归其家自是每日晨起丧主以下各服其服入就位尊长坐哭卑防立哭
　　朝夕奠
　　每日清晨侍者设盥栉之具于灵牀侧奉魂帛出就灵座然后朝奠执事者执馔祝盥手焚香斟酒丧主以下再拜哭尽哀食时上食至夕进夕奠如朝奠仪丧主以下奉魂帛入就灵牀哭尽哀朝夕之间哀至则哭朔日之奠如朝奠之仪时物之荐如上食之仪
　　吊奠赙
　　凡来吊者必素服奠用香茶烛酒果赙用钱帛先具刺通名乃入丧主哭以俟防丧出迎賔賔入至防事进揖曰窃闻某人倾背不胜惊怛敢请入酹并申慰礼防丧引客入至灵座前哭尽哀再拜焚香跪酹茶酒俯伏兴防丧止哭者祝跪读祭文奠赙状于賔之右毕兴賔主皆哭尽哀賔再拜丧主哭出西向稽颡再拜賔亦哭东向答拜进曰不意凶变某亲奄弃色养伏惟哀慕何以堪处丧主对曰某罪逆深重祸延某亲伏防奠酹并赐临慰不胜哀感又再拜賔答拜又相向哭尽哀賔寛譬丧主曰修短有数痛毒柰何愿抑孝思俯从礼制乃揖而出丧主哭而入防丧者送至防事茶汤而退丧主以下止哭
　　择地祭后土
　　三月而葬择地之可葬者土色光润草木茂盛之处即为美地又须慎五患使他日不为道路不为城郭不为沟池不为贵势所夺不为耕犂所及乃可世人多拘俗师隂阳之説既择年月日时又择山水形势以为子孙贫贱富贵寿夭贤愚尽系于此至有终身不葬或累世不葬弃捐不葬者悖礼伤义无过于此既得地乃择日开茔域祠后土南向设神位设盏注酒馔于其前又设盥盆帨巾于其东南告者吉服入立于神位之前北向执事者在其后东上皆再拜告者与执事者皆盥帨执事者一人取酒注西向跪一人取盏东向跪告者斟酒反注取盏酹于神位前俯伏兴少退立祝执版立于告者之左东向跪读曰维某年岁月朔日辰某敢告于后土氏之神今为某亲营建宅兆神其保佑俾无后艰谨以清酌脯醢祗荐于神尚享讫复位告者再拜祝及执事者皆再拜乃彻遂穿圹作灰隔造冥器刻志石备大舆作神主以俟发引
　　发引
　　发引前一日执事者设馔如朝奠祝斟酒讫北面跪告曰今以吉辰迁柩敢告俯伏兴丧主以下哭尽哀再拜乃迁柩役者入妇人退避丧主及众兄弟敛杖立视祝以箱奉魂帛导柩前行丧主以下从哭男子由右妇人由左重服在前轻服在后服各为序侍者在末无服之亲男居男左女居女右皆次丧主主妇之后遂迁于防事执事者布席役者置柩于席上祝设灵座及奠于柩前向丧主以下就位坐哭借以荐席乃代哭如小殓之前亲賔致奠赙者其仪并如初丧时日晡时设祖奠祝斟酒讫北向跪告曰永迁之礼灵辰不留今奉柩车式遵祖道俯伏兴厥明舆夫纳大舆于中庭执事者彻祖奠祝北面跪告曰今迁柩就舆敢告遂迁灵座置旁侧召役夫迁柩就舆丧主从柩哭视载妇人哭于帷中载毕祝帅执事者迁灵座于柩前南向乃设遣奠奠毕执事者彻奠祝奉魂帛置灵车别以箱盛主置魂帛后妇人盖头出帷降阶立哭守舍者哭辞尽哀再拜柩行防器铭旌等前导丧主以下男女哭步从尊长次之无服之亲又次之賔客又次之涂中遇哀则哭未至墓执事者先设灵幄在墓道西南向亲賔次在灵幄前十数步妇人幄在灵幄后圹西防器等至灵车至祝奉魂帛就幄座遂设奠而退执事者先布席于圹内柩至脱载置席上北首执事者取铭旌去扛置其上丧主男女各就位哭賔客拜辞而归乃窆丧主兄弟辍哭临视丧主奉纁置柩旁再拜稽颡在位者皆哭尽哀加灰隔内外盖实以灰乃实土而渐筑之祠后土于墓左如前仪藏防器下志石复实以土而坚筑之乃题主以生时所称为号题毕祝奉置灵座而藏魂帛于箱中炷香斟酒执版出于丧主之右跪读之云孤子某【母云哀子】敢昭告于某亲府君曰形归窀穸神返室堂神主既成伏惟尊灵舍旧从新是凭是依毕复位丧主再拜哭尽哀止祝奉神主升车执事者彻灵座遂行丧主以下哭从如来仪留子弟一人监视实上以至成坟
　　反哭
　　丧主以下奉灵车在涂徐行哭至家哭奉神主入置于灵座丧主以下哭于防事遂诣灵座前哭尽哀有吊者拜之如初期九月之丧者可以饮酒食肉惟不与宴乐小功以下大功异居者可以归
　　虞
　　葬之日日中而虞或墓逺则但不出是日可也柩既入圹掌事者先归修虞事具馔于堂东既沐浴丧主以下内外俱诣灵座所丧子及诸子倚杖于室戸外内外俱哭掌馔者以馔入设于灵座前降出赞者请丧主止哭盥手诣灵座前以盏跪奠酒俯伏兴西向立内外哭止祝进立于灵座右跪读祝文曰维年月朔日辰孤子某敢昭告于考某人之灵日月遄迈奄及反虞叩地号天五情麋溃谨以清洁庶羞哀荐虞事尚享祝兴丧主哭再拜退复位内外哭尽哀丧主以下出杖降自西阶就次妻妾女子子还别室少顷彻馔祝取魂帛帅执事者埋于屏处洁地罢朝夕奠遇柔日再虞遇刚日三虞
　　卒哭
　　三日而卒哭其日夙兴掌事者具馔于堂东内外各衰服赞者引丧主以下俱杖升立哭于灵座东西向南上妇人升诣灵座西东向南上内外俱就位哭赞者升自东阶入彻夕奠出执馔者以馔升设于灵座前赞者引丧主降盥手讫进诣灵座前以盏跪奠酒俯伏兴少退西面立祝入立于灵座南北面内外哭止跪读祝文曰维某年某月某朔日辰孤子某敢昭告于考某人【母则曰哀子曰妣某氏】日月不居奄及卒哭叩地号天五情麋溃谨以清酌庶羞哀荐成事尚享祝兴丧主再拜哭应拜者皆再拜哭尽哀丧主以下各还次自卒哭后朝一哭夕一哭乃讳名丧主蔬食水饮不食菜果寝席枕木
　　祔
　　卒哭之明日乃祔其日夙兴执事者具器陈馔丧主以下入哭于灵座前乃诣祠堂奉所祔祖考之主置于座内执事者奉祖妣之主置于座还诣灵座所哭祝奉新主以行丧主以下哭从如从柩之次至祠堂门止哭祝出主置于座丧主以下各就位赞者曰再拜在位者皆再拜掌馔者以馔升各陈于座前设讫降出赞者引丧主盥手酌酒先诣祖考妣位前祝辞云孝孙某谨以清酌庶羞告于某祖之灵隮祔孙某人之灵内丧则云适于某祖妣某人某氏之灵隮祔孙妇某人某氏次诣亡者位前祝辞云荐祔事于先考之灵适于某考之灵尚享丧主再拜兴降出赞者引丧主诣诸座前各再拜乃复位赞者曰再拜在位者皆再拜祝先纳祖考妣神主于龛中匣之次纳亡者神主匣之奉之反于灵座丧主以下哭从如来仪
　　小祥
　　前期一日丧主及诸子皆沐浴具馔陈器设次陈练服于其所其日夙兴祝入整拂几筵以出内外衰服丧主以下倚杖于阶东俱升就位哭尽哀赞者引丧主杖就次主妇以下各就次乃陈练服赞者引丧主倚杖如初乃升内外俱升就位哭赞者引丧主盥手奠酒祝进立于灵座右内外止哭祝读祝文曰维年月朔日辰孤子某敢告于考某人之灵岁月惊迫奄及小祥攀慕永逺重増荼裂谨以清酌庶羞只荐常事尚享祝兴丧主哭再拜退复位内外哭尽哀丧主以下出杖降自西阶就次妻妾女子子还别室自小祥之后止朝夕哭
　　大祥
　　前期一日丧主及诸子俱沐浴具馔陈器陈禫服于次乃告迁于祠堂告毕改题神主而递迁之虚东一龛以俟厥明祝先入拂几筵降出内外于次哭尽哀掌事者设馔于灵座前内外俱就位哭赞者引丧主盥手奠酒祝立于灵座右跪读祝文曰维年月朔日辰孤子某敢昭告于考某人之灵日月逾迈奄及大祥攀慕永逺无任荒踣谨以清酌庶羞祗荐祥事尚享祝兴丧主哭再拜退复位内外哭尽哀祝奉神主入于祠堂丧主以下哭送掌事者彻灵座断杖弃之屏处始饮酒食肉而复寝
　　禫
　　大祥之后间一月而禫既卜日前期一日丧主及诸子俱沐浴设神位于灵座故处乃陈器具馔其日夙兴祝入拂拭几筵诣祠堂出奉神主置于座丧主及诸子妻妾女子子内外俱升就位哭赞者引丧主盥手奠酒祝立于神座右止哭跪读祝文曰维年月朔日辰孤子某敢昭告于考某人之灵禫制有期追逺无及谨以清酌庶羞祗荐禫事尚享祝兴丧主哭再拜退复位内外俱哭尽哀送神主还于祠堂
　　奔丧改葬
　　右制与品官同
　　丧仪【洪武五年定】
　　棺所用坚木油杉为上柏次之土杉松木又次之用黒漆金漆不得用硃红　防器一事　功布以白布三尺引柩栁车以衾覆棺　志石二片如品官之仪　祭物用豕力不及者随家有无
　　丧礼禁令
　　洪武五年诏古之丧礼以哀戚为本治丧之具称家有无近代以来富者奢僭犯分力不及者掲借财物炫燿殡送及有惑于风水停柩经年不行安葬宜令中书省集议定制颁行遵守违者论罪如律　嘉靖十八年题准士庶丧礼各称家之有无以为厚薄时忌致祭亦随所有以伸追慕不以富侈不以贫废巨家大族能遵礼以为细民之倡者有司量加劝奬













　　礼部志稿卷三十三
　　钦定四库全书
　　礼部志稿卷三十四
　　明　俞汝楫　编
　　祠祭司职掌
　　恩卹
　　国初武臣亡殁念其勲劳赙卹之典特从优厚其后渐为限制今并文武卹典着于后而外夷官员亦附焉
　　祭葬
　　洪武二十六年定一优给则例凡阵亡失陷伤故渰没者全支边逺守御出征并出海运粮病故者减半一品米六十石麻布六十疋二品米五十石麻布五十疋三品四品米四十石麻布四十疋五品六品米三十石麻布三十疋　一公侯亡故不分病故阵亡止给麻布一百疋礼部奏辍朝三日仍具手本行移在京衙门知会一将引本官家人赴内府给与布疋一咨工部造办防器棺椁及拨人匠甎石造坟安葬一劄付钦天监选择坟地一具手本赴光禄寺备办祭物遣官行礼一礼部奏议封諡一自初丧至除服以次遣官致祭闻丧入殓首七至终七下葬百日新冬周年二周除服　一都督至都指挥亡故礼部奏辍朝二日移咨工部造办棺椁等项仍备办祭物自初丧至除服节次遣官致祭闻丧下葬百日周年除服如合优给者照前则例并咨兵部照例追赠　一指挥使至指挥佥事亡故礼部移咨工部造坟安葬亦节次遣官致祭安灵下葬周年除服照例优给追赠　一衞所镇抚千戸百户亡故礼部移咨工部造坟安葬止二次遣官致祭安灵下葬照例优给追赠　一公侯及在京一品二品父母妻丧三品四品父母丧曽授封赠及致仕者各照品级造坟安葬在外止祭祝未封赠者无　一在外都指挥使至指挥佥事止是礼部遣人往祭一次若回京安葬则照例祭祝造坟千百户则无祭葬例　一公侯在外病故闻丧止辍朝三日灵榇到京仍辍朝三日下葬辍朝一日
　　永乐以后续定凡公侯承袭病故者祭二坛若管府事有功迹加太子太保以上及守备南京者俱祭十六坛凡驸马都尉病故者祭十五坛　凡伯爵承袭病故
　　者祭二坛其年防袭爵不及而故者祭一坛若管事有功迹加太子太保以上者祭十五坛　凡公侯驸马伯病故俱辍朝一日斋粮麻布取自上裁其丧礼照依定制若公侯伯为事病故者祭葬等项俱无　凡公侯伯母与妻俱祭二坛有葬系皇亲者加祭坛数取自上裁凡两京二品以上文官并父母妻三品文官并父母
　　曽授本等封者照例祭葬其三品父母止授四品封及四品官并父母授本等封者俱止赐祭一坛若止授五品以下封者祭葬俱无其有出自特恩者不在此限凡一品官病故者辍朝一日祭九坛父母授封至一品者祭二坛妻祭一坛　凡尚书左右都御史在任病故者祭二坛其加有东宫三少或兼大学士赠一品者祭四坛父母妻祭俱一坛　凡两京三品官病故者俱祭一坛致仕者亦然其以侍郎兼学士赠尚书者祭二坛凡两京三品以上官葬祭制度俱照依品级其四品
　　五品官得特恩赐葬者亦以本等品级为定惟衍圣公葬祭照一品施行　凡左右都督至都督佥事管府事病故者俱祭六坛斋粮麻布取自上裁其先有功后闲住病故者祭二坛母妻祭俱一坛俱有葬　凡都督佥事以上葬礼俱照品级若署都督佥事祭一坛无葬凡中都留守正副俱祭一坛　凡在京亲军衞分带俸都指挥使及同知佥事在御马监把总或出充叅将游击等官有功无过者祭一坛　凡锦衣衞等官指挥使同知佥事或带俸都指挥职衔者俱祭一坛以上俱无葬其系干皇亲者祭葬取自上裁　凡在京在外文武官员不拘品级其以死勤事者卹典取自上裁　凡女直都督等官永乐间差官赍香钞谕祭近例因其奏请给与表里祭文令带囘自祭　凡达官都督等官永乐宣徳间来京病故者随时遣官谕祭或给棺赐葬旧例礼部年终类奏分遣官祭之【今不行】若在边殁于战阵者不在此例　凡外国使臣病故者令所在官司赐棺及祭或欲归葬听其自便　凡在京文武官员及夫人病故者嘉靖六年令止与应得祭葬其斋麻布一体裁革凡公侯伯殁于王事者嘉靖八年题准于本爵应得
　　祭外加祭二坛　凡二品以上大臣在任病故者嘉靖二十八年议准行兵部应付船只脚力差官一员防送还乡
　　隆庆三年更定凡四品五品文官以侍从春宫军功等项应沾卹典者礼部临时具由取自上裁其他一切杂涂尽行停止【治十年例】遇有前项陈请仍先移文翰林院兵部覈实如军功必躬履行阵侍从必日侍讲读春宫必亲奉出阁开陈有劳方与具由题请若止曽受官未经实効勤劳者不准【嘉靖二十三年例】其特恩所加祭葬大约于本等品级内量加一等如无祭者给与祭一坛无葬者给与半葬应半葬者给与全葬如讲读官则五品本身有祭四品本身父母得拟祭葬三品祭得及其妻军功则四品本身得拟祭葬三品未满得及其父母各有差等不可越次妄生希觊或有讲读年久启沃功多军旅身殱勲劳懋著者卹典自宜加厚礼部临时议拟奏请定夺　凡二品官本等祭二坛若加陞一品致仕者祭五坛【正德七年例】加东宫三少致仕者祭三坛【正徳六年例】原加东宫三少而续奉防革去者止与本等祭二坛妻未封夫人者不准与祭【俱嘉靖二十三年例】其加陞日浅政迹未著者临时覈实奏请量减若被劾冠带闲住者祭葬俱无【俱治十年例】　凡四品官已经考满者其父母例不重封虽止授五品封亦与祭一坛未考满者不准【嘉靖二十三年例】　凡四品以上官其父母曾授本等封赠者先后病故祭得因后并及其先如有前母亦得及之无封赠者不许越例陈乞其品官妻非系封赠夫人者原无祭典不准与祭【俱嘉靖二十三年例】　凡被劾听调官有心本无疵事因诖误虽遭指摘不累其人品者应得祭葬仍准全给或功有可録过有可原者功过当相较量其祭葬应全给者半给应半给者有祭无葬若罪过昭彰公论共弃者照闲住例不准给　凡公侯伯本爵应得祭二坛若在内掌府事坐营【守备南京同】在外总兵征讨积有勲劳而加太子太保以上者公侯祭十六坛伯祭十五坛掌府事坐营总兵歴有勲劳祭七坛掌府事坐营积有年劳者祭五坛虽掌府事坐营而政绩未著者祭四坛掌事而被劾明闲住者止与本爵祭二坛被劾而未经勘实者祭一坛勘实而罪重者并本爵应得祭葬一槩尽削　凡都督同知佥事起用未久病故者与祭三坛【嘉靖三十年例】锦衣衞都指挥使身后赠都督同知者亦祭三坛【正徳二年例】俱照例造葬
　　万厯六年更定凡文官三品以上不论已未考满其各父母妻必曽授本等封俱照例祭葬四品本身及父母皆止一祭无葬不出自特恩者不拘　凡一品父母妻已授本等封于例祭外父母有加祭二坛者【正徳十年例】妻有加祭一坛者【治十二年例】系出特恩取自上裁陈乞者不得辄援为例　凡三品官曽经考满者祭一坛全葬未经考满者祭一坛减半造葬【正徳六年例】其以侍郎兼学士赠尚书者祭二坛不拘已未考满给与全葬或兼官虽同非系赠尚书者止给与本等卹典不得槩援为例凡致仕养病终养听用等项官员祭葬俱与见任官同革职闲住及先曾为事谪戍遇防恩诏辨复原职者祭葬俱不准给　凡文官二品三品共实歴三年以上者虽未考三品满父母准与三品祭葬三品四品共歴三年以上者虽未考四品满父母准祭一坛若未及三年者不准【正徳九年例】其有未及三年而遇防恩诏父母已授本等封及父母先授外封后任京职考满例不重封者俱照品级给与应得祭葬【内外通理嘉靖二十八年例】　凡三品以上官有被劾致仕及先被劾冠带闲住后奉特防复职者俱准照例与祭葬【治十年嘉靖二十七年例】若罪过昭彰公论共弃者不拘见任致仕等项俱不准给其被劾闲住遇防覃恩槩复致仕者亦不准给被论听调及听勘未明病故者务稽考其平生履歴人品髙下功罪重轻议拟奏请定夺　凡公侯伯为事未经勘实身故者其妻封命虽未追夺亦从夫例止与祭一坛　凡左右都督都督同知都督佥事管封事及在外总兵病故者俱祭六坛照例造葬都督同知以上不分真署一体给祭葬署都督佥事止祭一坛不得妄援　凡兴留正副都守俱祭一坛　凡以死勤事若抗节不屈身死纲常者犯顔谏诤身死国事者执鋭先登身死战阵者危城固守身死封疆者诸如此类开具实迹卹典取自上裁其或城池失守战阵败衂以致殒命者不许一槩议给
　　万厯十二年续定凡公侯伯掌府坐营总兵加太子太保以上者必查前项官衔因何加授果以勲劳进秩方许照防典公侯祭十六坛伯祭十五坛之例如系因事加恩功业未副者止照勲臣二等事例与祭七坛其有不愿坐营管府恳疏乞休者查其平生有功无过俱照见任优卹　凡三品以上致仕官其雅负时望恳疏乞休者照见任例给与应得祭葬如被劾致仕及考察自陈致仕者二品曾经考满祭葬准全给未经考满者祭照旧葬价减半三品曽经考满祭照旧半葬未经考满者有祭无葬四品虽经考满亦不准祭其被劾自陈官员有日久论定原无可议者仍照例给与祭葬父母妻曽授本等封者应得卹典亦视本身致仕縁由以为差等不得滥给　凡三品已上被劾听用听调官员祭葬俱照今拟被劾自陈致仕官递减之例如公论已明人品无玷仍准全给听勘未明官员有陈乞卹典者仍行原勘抚按衙门查明无碍应否量给临时题请定夺如果有显过为公论所不容无论听用听调听勘径照闲住例俱不准给其父母祭葬亦稽其子功过以为差等凡京官三品陞四品者不拘四品已未考满俱照三
　　品未考满例祭一坛半葬父母曽授三品封者与同授四品封者止祭一坛其原以三品降调后歴陞四品者止照四品例不得妄行陈乞　凡三品父母曾授本等封者无论亡故先后一视其子以为差等其已经考满者祭葬全给未经考满者祭一坛减半造葬　凡文官二品三品共歴三年以上者虽未考三品满其父母曽授四品五品封准与三品祭葬三品四品共歴三年以上者虽未考四品满其父母曽授五品封准祭一坛其未经受封及止授六七品封者不得援以为例　凡三品官本生父母有値覃恩乞以本身应得诰命移封者身后量给祭一坛其授二品封者量给半葬　凡二品三品文臣曽经赐葬者妻故在后俱准祔葬惟授封夫人者例给开圹工价其余不给若妻先故者除已封夫人照例祭葬外其余俟夫故之日祔葬　凡营府及总兵都督佥事止与祭四坛照品造葬其陞署都督同知者如之若由署都督佥事陞署都督同知者祭二坛减半造葬　凡留守正副亲军衞分都指挥使等官赠都督同知者于本级上加祭一坛减半造葬　凡三品以上文官父母曽授本等封而子先亡故者万歴元年题准若无违碍仍与应得卹典若被罪削籍本身原无祭葬父母虽经授封亦不准给　凡大臣父母先后病故者万厯三年题准如父先以三品封给祭葬其母后封一品夫人开圹合葬者准行工部量给増造工价以足一品之数　凡公侯袭爵未谢恩病故者万厯二年议准照伯袭爵未久例与祭一坛葬　凡奏请卹典万厯元年题准两京大臣病故应得卹典如见任公差于外者许各差抚按官勘明具奏其在家致仕养病给假等项病故者各地方有司具本官履歴縁由及病故日期申报抚按衙门覈实季终类奏中间果有行业超卓公论共推及罪过昭彰公论共弃者据实开列听礼部议覆若大臣见在不拘见任致仕其父母妻曽授本等封病故者许照例自行陈乞其致仕在家等项子孙微弱官司一年之外不为代奏者亦许子孙自行陈乞礼部仍行抚按勘明议覆若抚按官并所属留难者听礼部及该科叅究【以上丧葬】
　　赐諡
　　凡议諡洪武初俱礼部奉防施行二十五年令礼部行翰林院拟奏请防　凡亲王諡例用一字郡王二字治十五年奏准亲王行巡抚巡按等官覆勘郡王行本府亲王及承奉长史等官覆勘善恶得实明白结报具奏定諡
　　隆庆四年题准凡冐袭王爵奉防改正者不许一槩请諡　凡文武大臣赐諡亦用二字与否取自上裁若官品未高而侍从有劳以死勤事特恩赐諡者不拘常例治四年令凡乞恩赐諡者礼部斟酌可否务合公论不许一槩比例滥请十五年奏准文武大臣有请諡者礼部照例上请得防行吏兵二部备查实迹礼部定为上中下三等以行业俱优者为上行实颇可者为中行实无取者为下开送翰林院拟諡请防
　　万厯元年题准大臣应得諡者礼部仍广加咨询稽覈名实间有应諡而未经题请及曽题请而未防赐諡者不论逺近许各该抚按及科道官从公举奏礼部酌议题覆补给若不系公举子孙自陈乞补諡者不行十二年题准凡遇文武大臣应得諡号者备查本官生平履歴必其节槩为朝野具瞻勲猷系国家休戚公论允服毫无瑕疵者具请上裁如行业平常即官品虽崇不得槩与【以上赐諡】
　　丧服
　　国初大明令依古礼父服斩衰母齐衰报服如之庶母服缌三殇降等洪武七年始加折衷着为孝慈録父母俱斩衰而减报服省殇礼定丧母服以杖期又列图于律至今遂为定制
　　斩衰三年
　　子为父母　庶子为所生母　子为继母　子为慈母【母卒父命他妾养己者】　子为养母【谓自防过房与人】　女在室为父母女嫁反在室为父母【谓已嫁被出而归在父母家者】　嫡孙为祖父
　　母承重及曽高祖父母承重者同【父故嫡孙为祖承重服若父祖俱亡而子孙为曽高祖后者同】　为人后者为所后父母　为人后者为所后祖父母承重　为人后则妻从服　妇为舅姑【即公婆】庶子之妻为夫之所生父母　妻妾为夫
　　齐衰杖期
</div>
    <div class="pagination">
<a href="礼部志稿_page35.html">上一页</a><span>...</span><a href="礼部志稿_page31.html">31</a><a href="礼部志稿_page32.html">32</a><a href="礼部志稿_page33.html">33</a><a href="礼部志稿_page34.html">34</a><a href="礼部志稿_page35.html">35</a><span class="current-page">36</span><a href="礼部志稿_page37.html">37</a><a href="礼部志稿_page38.html">38</a><a href="礼部志稿_page39.html">39</a><a href="礼部志稿_page40.html">40</a><a href="礼部志稿_page41.html">41</a><span>...</span><a href="礼部志稿_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
