<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 22 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 22 页/共 108 页</h1>
    <div class="content">



<史部,职官类,官制之属,钦定历代职官表,卷十四>
<史部,职官类,官制之属,钦定历代职官表,卷十四>
<史部,职官类,官制之属,钦定历代职官表,卷十四>
<史部,职官类,官制之属,钦定历代职官表,卷十四>
　　工部上
　　国朝官制
　　工部尚书满洲汉人各一人
　　掌天下工虞器用辨物庀材以饬邦事所属有营缮虞衡都水屯田四清吏司
　　国初设工部满洲承政二员防古承政一员汉人承政一员满洲政八员启心郎一员寻又増设汉人政二员防古政二员汉人启心郎二员崇徳三年改设承政一员左政二员右政三员顺治元年改承政为尚书无定员五年定设满洲汉人尚书各一人雍正元年以来以亲王郡王大学士兼理部务皆由
　　特简不恒置
　　左右侍郎满洲汉人各一人
　　掌综事训工以贰尚书顺治元年定额满汉右侍郎兼管理钱法堂事务【详见户工二部钱局篇】
　　营缮清吏司郎中满洲四人防古一人汉人一人员外郎满洲五人汉人一人主事满洲二人防古一人汉人二人
　　掌缮治
　　坛
　　庙宫府城垣仓库廨宇营房辨饬物材而司其禁令凡工
　　作之籍以时防而上之
　　国初置工部理事官九员副理事官十二员额者库二员顺治元年改设满洲郎中八人防古郎中一人满洲员外郎九人防古员外郎三人满洲主事四人汉军郎中二人员外郎六人十二年増设满洲郎中九人员外郎十人康熈二十二年増设满洲主事每旗各一人三十八年省防古郎中员外郎额阙又省汉军员外郎四人五十七年复设防古郎中一人员外郎一人増设防古主事一人雍正五年省汉军郎中员外郎额阙满洲司属初不
　　分曹聼委于其长后始定额如今制汉人司属则自顺治元年即随曹置额初设营缮司郎中二人员外郎二人主事六人虞衡司郎中一人员外郎二人主事三人都水司郎中一人员外郎二人主事十有一人屯田司郎中一人员外郎一人主事三人十四年増营缮司主事三人十五年省营缮司郎中一人营缮都水虞衡三司员外郎各一人都水司主事一人十六年省营缮司主事二人十八年复设营缮司郎中一人康熈元年仍省又省营缮司主事一人六年营缮虞衡屯田三司又各省主事一人都水司四人十一年増都水司员外郎二人寻省十二年又省都水司主事四人
　　虞衡清吏司郎中满洲四人汉人一人员外郎满洲四人防古一人汉人一人主事满洲三人汉人一人掌山泽采捕及陶冶器用修造权衡武备之事若苇席竿绳之属则储以待用应时而给之
　　都水清吏司郎中满洲五人汉人一人员外郎汉洲五人汉人一人主事满洲四人汉人二人
　　掌河防海塘及直省河湖淀泊川泽陂池水利之政令凡道路之平治桥梁之营葺舟楫之制度咸总而举之嵗十有二月则藏氷夏而出之以供祭祀
　　宫府之用焉
　　屯田清吏司郎中满洲四人汉人一人员外郎满洲五人汉人一人主事满洲三人汉人二人
　　掌修
　　陵寝大工及王公百官坟茔之制凡大祭祀则供其薪炭百司嵗给亦如之工匠之饩于官及以时和顾者皆量其功役而为之程度焉
　　节慎库郎中员外郎满洲各一人司库满洲二人库使满洲十有一人
　　掌出纳金钱月要嵗防以上其数郎中员外郎俱
　　于各司属中简调一年而代初设有汉人大使一人顺治十五年省
　　制造库郎中满洲二人汉人一人司匠满洲二人【初制七品康熈九年定为従九品】司库满洲二人库使满洲二十有二人掌攻治金革所领银工之属十有二锻工之属九皮工之属十有三绣工之属五甲工之属八凡车辂仪仗之制展采备物皆辨其名数而供之初置满洲郎中一人员外郎二人后省员外郎而増置满洲郎中一人汉人郎中初以虞衡司员额管制造库事乾隆十九年改为制造库郎中皆于本部司官内遴选补授
　　料估所司员满洲汉人各三人
　　掌审曲面埶量丈尺物价计庸直以授成于督工之官工竣则覆覈之皆于本部司员内简委一年而代
　　琉璃窑监督满洲汉人各一人
　　掌陶琉璃器具按其模式辨其等差以供
　　大工之用顺治初专差汉人司官康熈元年改差满洲汉人司官各一人一年而代
　　木仓监督满洲汉人各一人
　　木仓在天安门右千歩廊外凡各省嵗输木材自张家湾运京者谨其储偫以待各工顺治初专委满洲司官一人康熈六十年改定以满汉司官各一人管理二年而代
　　皇木厰监督满洲一人
　　木厰初设于通州及张家湾各遣笔帖式二人騐収运京木材康熈二十六年停遣笔帖式通州厰以通惠河分司主之寻改归通永道张家湾厰本部遴满洲司官一人管理凡运木至水次部委官騐视如式则令监督受之核其数以运入木仓一年而代
　　管理街道御史一人本部司员一人歩军统领衙门司员一人
　　掌平易道清理沟洫嵗时相度疏濬涤泥渫潦以利车马初委本部司官满洲汉人各一人乾隆三十一年定制令都察院抡选御史二人工部歩军统领衙门各抡选司属二人引
　　见简派以专责成一年而代
　　堂主事满洲三人汉军一人
　　掌章奏者满洲一人汉军一人掌案牍者满州二人俱顺治元年定额
　　司务司务满洲汉人各一人
　　顺治元年定额【职事见吏部篇】
　　笔帖式满洲九十三人防古二人汉军十有二人满洲笔帖式初置九十人后増设三人防古笔帖式雍正十二年置额汉军笔帖式初置十四人后省二人俱分各司视事之繁简以为额【职事见吏部篇】谨案工部旧设营缮所所正一员所副一员俱顺治十五年省所丞二员顺治十四年置以一员管清江甎厰一员管临清甎厰寻省临清厰一员清江厰一员中罢复置雍正四年俱省又旧沿明制有文思院广积库柴炭司通州抽分竹木局大使各一员后俱省又初设有柴薪正副监督各一人以本部司官充煤炭监督二人一以本部司官兼摄一以内务府司官兼摄掌预时给直采取薪炭以储
　　内庭之用乾隆四十六年以其事并归内务府经理焉
　　歴代建置上
　　三代
　　尚书舜典舜曰咨四岳有能奋庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉帝曰畴若予工佥曰垂哉帝曰俞咨垂汝共工垂拜稽首譲于殳斨暨伯与帝曰俞往哉汝谐帝曰畴若予上下草木鸟兽佥曰益哉帝曰俞咨益汝作朕虞益拜稽首譲于朱虎熊罴帝曰俞往哉汝谐
　　谨案司空为冬官之任肇自虞廷然以今工部所掌按之则实即垂所为之共工一官而不尽出于司空之职郑康成注考工记谓司空掌营城郭建都邑立社稷宗庙造宫室车服器械监百工者唐虞以上曰共工据此事司空即共工之官而改其名者贾公彦疏申郑之义谓尧初各官为共工舜举禹治水改命司空以官异之禹登百揆后复为共工其説甚凿然不见于他书未足依据尝考司空命名之义孔安国谓主国空土以居民【见尚书传】顔师古谓空穴也古人穴居主穿土为穴以居人【见汉书百官公卿表注】白虎通则云司空主土不言土言空者空尚主之何况于实【见白虎通封公侯篇】诸书所释虽互有异同要其职皆在于平治水土度地居民而并不及乎辨器饬材之事故尚书大传谓沟渎过水为害田广不垦则责之司空而家语亦谓孔子为司空别五土之性而物其所生之宜是知司空所主者在乎辨方正位体国经野之大猷而百工之事乃特其兼属而初非本职此司空与共工虞廷所以分为两官也周礼冬官既阙其制不详汉世司空但主四方水土功课而缮修攻错之工则分属之将作少府尚为不失遗意唐宋以后工部专司工作而共工始合于司空又以虞曹属工部而山泽之掌亦归其统辖虞廷九官遂合伯禹及垂益所掌而一之工部四司实兼有司空共工虞官之职事矣今以舜典经文録冠三代之首用明縁起而歴代建置分合之故则随条附考如左
　　杜佑通典卨元孙之子曰防为夏司空
　　礼记孔頴达疏郑注大传夏书所谓六卿有共工谨案尚书征工执艺事以谏当即指共工之官盖百工各执其艺而共工为之长也又仪礼觐礼云啬夫承命告于天子郑康成注啬夫司空之属考周礼无此官惟征有啬夫驰之文则亦当出于夏制然孔安国传以为主币之官与觐礼所言又颇不相合案左传称司空以时平易道路国语称司空视啬夫为田畯之官【见诗甫田篇郑笺若汉之乡啬夫职聼讼収赋税与三代不同】其职本在郊畿以外疑诸侯入觐时啬夫实有除道之责如野庐环人者比故属扵司空孔传主币之説特以意揣测而言之耳
　　夏小正十有二月虞人入梁传虞人官也梁者主设者也
　　谨案此即伯益所掌之虞官至夏世而其职较轻者盖益当洪水之后山林川泽皆未能得所故以益平治之与禹平水土殆相为表里三代以降则不过掌其禁令以与民共之而已
　　礼记曲礼天子之五官曰司空【郑康成注此亦殷时制也】天子之六工曰土工金工石工木工兽工草工典制六材【郑康成注此亦殷时制也周则皆属司空土工陶旊也金工筑冶鳬防段桃也石工玉人磬人也木工轮舆弓庐匠车梓也兽工函鲍韗韦裘也惟草工职亡盖谓作萑葺之器】
　　尚书洪范三八政四曰司空孔頴达疏司空掌居民之官
　　尚书序咎单作明居孔颖达疏马融曰咎单为汤司空
　　礼记王制司空执度度地居民山川沮泽时四方量地逺近兴事任力
　　诗大雅乃召司空朱子集传司空掌营国邑尚书立政司徒司马司空亚旅孔安国传此有三卿是文武未伐纣举文武之初以为法则
　　尚书周官司空掌邦土居四民时地利
　　尚书孔安国传司空第六毛公领之
　　春秋定公四年左传聃季为司空
　　周礼地官乡师执纛以与匠师治役郑康成注匠师事官之属其于司空若乡师之于司徒也乡师主役匠师主众匠贾公彦疏地官之考称乡师春官之考称肆师秋官之考称士师此经乡师是司徒考明匠师亦是司空考故云其于司空若乡师之于司徒【天官大宰设其考郑注云考成也佐成事者谓宰夫乡师肆师军司马士师也司空亡未闻其考贾疏云匠师司空之考而云未闻者以义约之无正文故也】
　　仪礼大射仪工人士与梓人度尺而午郑康成注工人士梓人皆司空之属【王应麟曰工人士能正方圜者】
　　谨案周礼事官之属已亡其职制不可复见惟太宰谓建其正立其贰设其考者五官之数并同则冬官当亦无异以例推之知为大司空卿一人小司空中大夫二人匠师下大夫四人上士八人中士十六人旅下士三十二人若府史胥徒则五官已有参差未可臆定矣至仪礼之梓人已见考工记而工人士能正方圜即所谓审曲面埶之事今工部之料估所盖其职也
　　周礼考工记轮人为轮为盖舆人为车辀人为辀筑氏为削冶氏为杀矢桃氏为剑鳬氏为钟防氏为量段氏为鏄函人为甲鲍人韗人为臯鼔韦氏裘氏画缋之事筐人防氏玉人楖人雕人磬氏为磬矢人为矢陶人为甗旊人为簋梓人为笋虡为饮器为侯庐人为庐器匠人建国营国为沟洫车人为耒为车弓人为弓【郑成康注事官之属六十此职其五材之十工畧记其事耳其曰某人者以其事名官也其曰其氏者官有世功若族有世业以氏名官者也】
　　谨案司空之职在居四民时地利故凡田莱沟洫都邑涂巷市井室庐以至桑麻糓粟之所出山泽林麓之所生其法式皆当属之事官太宰六典小宰六职其扵事典事职皆曰以富邦国而郑康成亦谓司空掌邦事所以富充国家使民无空土与之周礼订义亦云如卫文公务材训农通商惠工驯致殷富盖得事典遗意冬官职守昭然可见若考工记所载止百工之事虽本司空一属而不可遂以补冬官之阙且诸工尚当各有官以统之亦不可谓工即为官今故但节叙大畧于此不复着之于表
　　礼记月令命工师令百官审五库之量郑成康注工师司空之属官也【孔頴达疏周礼无工师知是司空属官者以司空掌工巧此称工巧师长故知司空之属】
　　谨案匠师工师郑康成皆以为司空之属而职掌则未之详以义推之匠师即后世大匠之职盖掌营建国邑宗庙者鲁匠师庆谏丹楹刻桷此即其证当如今之营缮司工师主工巧则掌造作器物者故月令又有命工师效功按度程必功致为上之文当如今之制造库也
　　春秋襄公二十五年左传昔虞阏父为周陶正杜预注当周之兴阏父为武王陶正
　　谨案列仙传称甯封子为黄帝陶正其説荒诞不足信然亦可见抟埴之工其来已乆盖即考工记之陶人如今之琉璃窰监督也
　　周礼秋官条狼氏下士六人胥六人徒六十人郑康成注杜子春云条当为涤器之涤除也狼狼扈道上【贾公彦疏狼扈道上者谓不蠲之物在道犹今言狼藉也】
　　谨案周礼野庐氏达国道路至扵四畿而遂师巡其道修人掌其道治皆在野外至国中之道路则条狼氏専司焉涤除狼扈而使之防清正如今街道防之职也
　　周礼地官山虞毎大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人掌山林之政令物为之厉而为之守禁【郑康成注虞度也度知山之大小及所生者】林衡毎大林麓下士十有二人史四人胥十有一人徒百有二十人中林麓如中山之虞小林麓如小山之虞掌巡林麓之禁令而平其守若斩木材则受灋于山虞而掌其政令【郑康成注衡平也平林麓之大小及所生者】川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人掌廵川泽之禁令而平其守泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡掌国泽之政令为之厉禁
　　谨案国语齐语山立三虞泽立三衡三虞者大山大林麓中山中林麓小山小林麓三衡者大川大泽薮中川中泽薮小川小泽薮当时国之制并同盖皆以官分地而巡守之故非一职正如汉之郡国都水官后世于尚书立虞部明改曰虞衡其名虽沿周官之旧而实则稍殊然掌山泽采捕之禁令则固未之有改也今以山虞以下四职着之于表以明权舆所自至虞人又为田猎之官周礼所谓山虞莱山田之野泽虞莱泽野以致禽而珥者其职正与今围总管相近今亦并从互见焉
　　周礼夏官司险中士二人下士四人史二人徒四十人设国之五沟五涂而树之林以为阻固皆有守禁而达其道路
　　周礼天官凌人下士二人府二人史二人胥八人徒八十人掌氷正嵗十有二月令斩氷三其凌春始治鉴夏颁氷掌事秋刷
　　谨案司险掌设五沟五涂杜佑以为即后世氷部之职所自出今并系之于表至纳氷之制唐宋掌之礼部今则改属工曹故凌人一官亦着之都水司沿革云
　　唐六典工部尚书周之冬官卿侍郎周之小司空中大夫也大司空属官有下大夫盖郎中之任地官有山虞泽虞盖虞部之职也
　　秦
　　杜佑通典秦有将作少府掌治宫室
　　谨案自六官之制既废秦汉始设九寺大卿以统庻事逮隋唐复建六部而寺监之官仍相沿并置故有户部复有司农寺有礼部复有太常寺有兵部复有太仆寺有刑部复有大理寺是皆周司徒宗伯司马司冦之职事而分析别领于他官者也惟工官之任歴代虽有将作都水二监而明代即并入工部至今仍之别无分署故今之营缮都水二清吏司实兼有此二监之职谨并系之工部沿革以明官制分合之由至大匠少匠大监少监诸官其品位不参八座未可以当冬官卿贰故不列于表而左右校甄官署诸令丞则仍按曹司分属説具于后
　　汉
　　章俊卿山堂考索汉成帝绥和元年御史大夫改为大司空后汉以司空为三公
　　后汉书百官志司空公一人掌水土事凡营起城邑浚沟洫修坟坊之事则议其利建其功凡四方水土功课则奏其殿最而行赏罚
　　谨案汉司空所掌虽亦本三代事官旧典然当时备位三公乃宰相之职与后世工部之列六尚书者不同今故系之内阁表内其魏晋以后司空之官俱视此例别详内阁篇云
　　郑樵通志汉成帝置尚书郎四人其一人主户口垦田盖尚书屯田之始也
　　通典成帝初置尚书有民曹后汉光武改主缮修功作盐池园苑
　　汉书百官公卿表将作少府有两丞左右中防帝中六年更名将作大匠属官有石库东园主章左右前后中校七令丞【如淳曰章谓大材也旧章作大匠主材吏名章曹掾师古曰东园主章掌大材以供东园大匠也】又主章长丞【师古曰掌凡大木也】武帝太初元年更为东园主章为木工成帝阳朔三年省中及左右前后中校五丞
　　后汉书百官志将作大匠一人二千石掌修作宗庙路寝宫室陵园木土之功并树桐梓之类列于道侧丞一人六百石左校令一人六百石掌左工徒丞一人右校令一人六百石掌右工徒丞一人太平御覧将作大匠世祖以谒者领其官章帝建初元年乃置其位次河南尹
　　谨案将作大匠即唐虞共工之官正当今工部营缮司之职其所属东园主章令丞主章长丞専掌木材则如今之木仓及皇木厰监督至左右校専主工役则亦如今营缮司及后汉书蘓不韦传载李暠为大司农右校刍廥在寺北垣下不韦潜入廥中云云则又如今之有柴薪厰也
　　汉书百官公卿表大常属官有都水长丞【如淳曰律都水治渠堤水门三辅黄图云三辅皆有都水也】水衡都尉都水长丞属焉后汉书百官志郡有都水官随事广狭置令长及丞
　　唐六典汉成帝以都水官多置左右使者各一人刘向防左都水使者是也至哀帝罢之后汉省都水以属郡国而置河隄谒者五人
　　通典汉有都水长丞主陂池灌溉保守河渠自太常少府及三辅等皆有其官
</div>
    <div class="pagination">
<a href="钦定历代职官表_page21.html">上一页</a><span>...</span><a href="钦定历代职官表_page17.html">17</a><a href="钦定历代职官表_page18.html">18</a><a href="钦定历代职官表_page19.html">19</a><a href="钦定历代职官表_page20.html">20</a><a href="钦定历代职官表_page21.html">21</a><span class="current-page">22</span><a href="钦定历代职官表_page23.html">23</a><a href="钦定历代职官表_page24.html">24</a><a href="钦定历代职官表_page25.html">25</a><a href="钦定历代职官表_page26.html">26</a><a href="钦定历代职官表_page27.html">27</a><span>...</span><a href="钦定历代职官表_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
