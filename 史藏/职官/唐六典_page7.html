<!DOCTYPE html>
<html>
<head>
    <meta charset="UTF-8">
    <title>唐六典 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐六典 - 第 7 页/共 12 页</h1>
    <div class="content">　　大理寺 
　　卿一人　少卿二人　正二人　丞六人　主簿二人　录事二人　府二十八人　史五十六人　狱丞四人　狱史六人　亭长四人　掌固十八人　问事一百人　司直六人　史十二人　评事十二人　史二十四人 
　　鸿胪寺 
　　卿一人　少卿二人　丞二人　主簿一人　录事二人　府五人　史十人　亭长四人　掌固六人 
　　典客署 
　　令一人　丞二人　掌客十五人　典客十三人　府四人　史八人　宾仆十八人 
　　掌固二人 
　　司仪署 
　　令一人　丞一人　司仪六人　府二人　史四人　掌设十八人　斋郎三十三人 
　　掌固四人　幕士六十人 
　　大理寺：卿一人，从三品；（《尚书》云：“帝曰：‘咎繇，汝作士，五刑有服。’”孔安国《注》曰：“士，理官也。”《周官》为司寇。《韩诗外传》云：“晋文公使李离为理。”理，谓察理刑狱也。《史记天官书》：‘斗魁四星，贵人之牢，曰大理。《汉书百官表》云：“廷尉，秦官，掌刑辟，有正、左 右监。景帝更名大理，秩中二千石。武帝复为廷尉。宣帝置左、右廷尉平，哀帝复为大理。王莽改曰‘作士’。”后汉复为廷尉。魏初为大理，后复为廷尉。置律博士。晋置丞、主簿、明法、掾。历宋、齐，皆为廷尉。梁为秋卿，班第十一。陈因之。后魏置少卿、司直。北齐及隋为大理寺，隋置评事，皇朝因之。龙朔二年改为详刑寺正卿，咸亨元年复为大理。光宅元年改为司刑寺，神龙元年复故。两汉卿秩中二千石，魏、晋、宋、齐、梁、陈俱第三品。后魏第二品上，太和以后降为第三品。隋正第三品，皇朝降为从三品。）少卿二人，从四品上。（后魏置，为第三品上；太和以后，降为第四品上。北齐第四品，隋因之。皇朝置二人，降为从四品上。）大理卿之职，掌邦国折狱详刑之事。以五听察其情：一曰气听，二曰色听，三曰视听，四曰声听，五曰词听。以三虑尽其理：一曰明慎以谳疑狱，二曰哀矜以雪冤狱，三曰公平以鞫庶狱。少卿为之贰。凡诸司百官所送犯徒刑已上，九品已上犯除、免、官当，庶人犯流、死已上者，详而质之，以上刑部，仍于中书门下详覆。（其杖刑已下则决之。）若禁囚有推决未尽、留系未结者，五日一虑。若淹延久系，不被推诘；或其状可知，而推证未尽；或讼一人数事及被讼人有数事，重事实而轻事未决者，咸虑而决之。凡中外官吏有犯，经断奏讫而犹称冤者，则审详其状。（开元八年敕：“内外官犯赃贿及私坐成殿、公坐官当已上有合许雪及减罪者，并令大理审详犯状，申刑部详覆；知实冤滥，乃录送中书门下。其有远年断雪，近请除痕，亦准此。其余具《刑部格》。”）凡吏曹补署法官，则与刑部尚书、侍郎议其人可否，然后注拟。 
　　大理正二人，从五品下；（秦置廷尉正一人，汉因之，与“监”及“平”谓之廷尉三官，秩千石。魏氏第六品。晋置二人，宋、齐、梁、陈并一人，品同魏氏。后魏第六品上，北齐及隋并正第六品。炀帝增置六人。皇朝置二人。龙朔二年改为详刑大夫，咸亨元年改为大理正。光宅元年改为司刑正，神龙初复旧。）丞六人，从六品上；（晋武帝咸宁中，曹志上书请廷尉置丞，自此始也。宋、齐、梁各置一人，第七品。陈第八品，后魏第七品。大业三年，改丞为勾检。皇朝置六人，增品从六品上。）主簿二人，从七品上；（魏、晋、宋、齐、梁、陈大理皆有主簿，晋至陈俱二人，正七品上，皇朝因而降之。）录事二人，从九品上；狱丞四人，从九品下；（《晋令》有狱左、右丞各一人，宋、齐因之，史阙其品秩。梁、陈置狱丞二人，第七品；后魏、北齐亦二人，正九品下。隋置狱掾八人。历代并以卑微士为之。皇朝置四人，以流外入仕者为之。）司直六人，从六品上；（后魏永安三年，御史中尉高穆奏置司直十人，视五品，隶廷尉，位在正、监上，不署曹事，唯覆理御史检劾事。北齐及隋因之，并置十人，从第五品下。皇朝置六人，降为从第六品上。）评事十二人，从八品下。（《汉书》云：“宣帝地节三年，置廷尉平，秩六百石，员四人。”其务在平刑狱，故曰廷平。至后汉光武省右平。唯置左平。魏、晋以来，不复云“左”，但云廷尉平。宋、齐各一人，第六品。陈第七品。后魏、北齐及隋各置一人，正第六品下，官为评事，皇朝因之，置十二人，从八品下。）大理正掌参议刑狱、详正科条之事。凡六丞断罪有不当者，则以法正之。凡内外官及爵五品已上犯罪至弃市者，并监决。若车驾巡幸在京，则都一人留守，以总卿贰之职；在都，则京亦如之。丞掌分判寺事。凡有犯，皆据其本状以正刑名。（六丞判尚书六曹所统百司及诸州之务，其刑部丞掌押狱。每一丞断事，五丞同押，若有异见，则各言不同之状也。）徒已上，各呼囚与其家属，告以罪名，问其状款；不伏，则听其自理。（无理者，便以元状断定，上刑部。刑部覆有异同者，下于寺，更详其情理以申，或改断焉。）主簿掌印，省署抄目，勾检稽失。凡官吏之负犯并雪冤者，则据所由文牒而立簿焉。凡私坐而赎铜者。一斤为一负；公坐而赎铜者，二斤为一负。各十负为一殿。其有犯人未附而会恩免者，本犯至免官已上及犯赃贿【入己恩前狱成者，仍以景迹论。录事掌受事发辰。狱丞掌率狱吏，知囚徒。贵贱、男女异狱。五品以上月一沐，暑则置浆。禁纸笔、金刃、钱物、杵梃入者。囚病给医药，重者脱械、锁，家人入侍。司直掌承制出使推覆，若寺有疑狱，则参议之。评事掌出使推按。凡承制而出推长吏，据状合停务及禁锢者，先请鱼书以往，据所受之状鞫而尽之。若词有反覆，不能首实者，则依法栲之。凡大理断狱，皆连署焉。 
　　鸿胪寺：卿一人，从三品；（《周官》：“大行人掌大宾客之礼。”秦官有典客，掌诸侯及归义蛮夷。汉改为鸿胪。景帝中二年令：诸侯王薨、列侯初封及之国，大鸿胪奏谥、诔、策；列侯薨及诸侯太傅初除之官，大行奏谥、诔策。中六年，改大鸿胪为大行令。武帝太初元年，更名大鸿胪，又更名其属官行人为大行令。秦时又有典属国官，掌蛮夷降者，汉因之。成帝河平元年省之，并大鸿胪。后汉大鸿胪卿一人，诸王入朝，当郊迎，典其礼仪，及郡国上计；余职与汉同。凡皇子拜王，赞授印绶；及拜诸侯，诸侯嗣子及四方夷狄封者，台下鸿胪召拜之。王薨，则使使吊之及拜王嗣。魏及晋初皆有之。自东晋至于宋、齐，有事则权置兼官，毕则省。梁初犹依宋、齐，无卿名。天监以光禄劲勋为光禄卿，大鸿胪为鸿胪卿，都水使者为太舟卿、三卿是为冬卿。鸿胪卿位视尚书左丞，掌导护赞拜，班第九。陈品第三。后魏大鸿胪卿第二品上；太和二十三年，降为第三品。北齐鸿胪寺卿一人，掌蕃客朝会，吉凶吊祭；统典客、典寺、司仪等署令，丞。后周司寇有蕃部中大夫，掌诸侯朝觐之叙；有宾部中大夫，掌大宾客之仪。隋初鸿胪寺】卿一人，正第三品，统典客，司仪、崇玄等三署。开皇三年省并太常，十二年复旧。炀帝降卿为从三品，皇朝依焉。龙朔二年改为同文正卿，咸亨元年复曰鸿胪。光宅元年改为司宾寺卿，神龙元年复旧。旧属官有崇元署，开元二十五年，敕改隶宗正寺。）少卿二人，从四品上。（后魏太和十五年，九卿各置少卿一人，第三品上；二十三年，降为正四品上。北齐因之。后周有小宾部下大夫一人。隋依北齐。炀帝加置少卿二人，降为从四品。皇朝武德中置一人，贞观中加置二人。龙朔、咸亨、光宅、神龙并随寺改复。）鸿胪卿之职，掌宾客及凶仪之事，领典客、司仪二署，以率其官属，而供其职务；少卿为之贰。凡四方夷狄君长朝见者，辨其等位，以宾待之。凡二王之后及夷狄君长之子袭官爵者，皆辨其嫡庶，详其可否，以上尚书。若诸蕃大酋渠有封建礼命，则受册而往其国。凡天下寺观三网及京都大德，皆取其道德高妙为众所推者补充，上尚书祠部。凡皇帝、皇太子为五服之亲及大臣发哀临吊，则赞相焉。凡诏葬大臣，一品则卿护其丧事；二品则少卿；三品，丞一人往，皆命司仪，以示礼制也。 
　　丞二人，从六品上；（秦有典客丞，汉因之。武帝改曰大鸿胪丞，比千石；魏、晋皆因之。东晋省。梁鸿胪丞班第二，陈因之。后魏列卿丞从五品中，太和二十二年，降为第七品。北齐为第七品下。后周宾部有上士一人。隋鸿胪丞二人，正七品下；大业五年，加为从五品。皇朝为从第六品上。）主簿一人，从七品上；（《汉官仪卤簿篇》：“鸿胪驾四马，主簿。”《晋令》：“大鸿胪置主簿、录事、史。”梁天监七年，十二卿各置主簿；位不登十八班者，别为七班，主簿班第三。陈因之。后魏阙文。北齐有功曹、五官、主簿。隋鸿胪寺主簿二人，皇朝因之。武德中，正八品，贞观中减置一人，从七品上。）录事二人，从九品上。丞掌判寺事。主簿掌印，勾检稽失。录事掌受事发辰。 
　　典客署：令一人，从七品下；（《周礼》有掌客上士二人。汉鸿胪属官有行人，武帝改为大行令；魏改曰客馆令，晋改曰典客。宋永初中，分置南、北客馆令 丞。齐有客馆令。梁有典客馆令、丞，在七班之下，为三品勋位。陈因之。后魏典客监从五品；太和十五年，置主客令。北齐鸿胪寺统典客署。后周有东、南、西、北四掌客，各上士一人。隋鸿胪卿统典客署令、丞。炀帝改曰典蕃署，又于建国门外置四方馆，以待四方使客，各掌其方国及互市事。皇朝以四方馆隶中书，改典蕃曰典客署。）丞二人，从八品下；（《周礼》掌客有下士四人，汉大行令有丞，北齐有典客丞，隋有典客丞二人，皇朝因之。）掌客十五人，正九品上。（隋置，皇朝因之，有典客、宾仆等员。）典客令掌二王后介公、阝公之版籍，及东夷、西戎、南蛮、北狄归化在蕃者之名数；丞为之贰。凡朝贡、宴享、送迎预焉，皆辨其等位而供其职事。凡酋渠首领朝见者，则馆而以礼供之。（三品已上准第三等，四品、五品准第四等，六品已下准第五等。其无官品者，大酋渠首领准第四等，小酋渠首领准第五等。所乘私畜抽换客舍放牧，仍量给刍粟。若诸蕃献药物、滋味之属，入境州县与蕃使苞匦封印，付客及使，具其名数牒寺。寺司勘讫，牒少府监及市，各一官领识物人定价，量事奏送；仍牒中书，具客所将献物。应须引见、宴劳，别听造止。）若疾病，所司遣医人给以汤药。若身亡，使主、副及第三等已上官奏闻。其丧事所须，所司量给；欲还蕃者，则给举递至境。（首领第四等已下不奏闻，但差车、牛送至墓所。）诸蕃使主、副五品已上给帐、毡、席，六品已下给幕及食料。丞一人判厨事，季终则会之。若还蕃，其赐各有差，给于朝堂，典客佐其受领，教其拜谢之节焉。 
　　司仪署：令一人，正八品下；（《周礼》有司仪上士、中士，汉大鸿胪有治礼郎，后魏太和十五年置司仪官。北齐鸿胪寺统司仪令、丞。后周司仪上士一人、中士二人。隋鸿胪卿统司仪署令、丞，皇朝因之，领司仪、斋郎、掌设、幕士等。）丞一人，正九品下。（北齐有司仪丞一人，隋有二人，皇朝减一人。）司仪令掌凶礼之仪式及供丧葬之具；丞为之贰。（若皇帝、皇太后、皇后、皇太子为五服之亲举哀，本服周年者，三朝哭而止；大功者，其日朝晡哭而止；小功已下，及皇帝为内命妇二品已上者、百官执事及散官一品丧，皇太后、皇后为内命妇三品已上丧，皇太子为三师、三少及宫臣三品已上，并一举哀而止。皇帝临臣之丧，一品服锡，三品已上缌，四品已下疑。皇太子临吊三师、三少则锡，宫臣四品已上缌，五品已下疑。）凡京官职事三品已上、散官二品已上遭祖父母、父母丧，京官四品及都督、刺史并内外职事若散官以理去官五品已上在京薨、卒，及五品之官死王事者，将葬，皆祭以少牢，司仪率斋郎执俎豆以往；三品已上又赠以束帛，一品加乘马。既引，又遣使赠于郭门之外，皆以束帛，一品加璧。凡百官以理去职而薨、卒者，听敛以本官之服；无官者，介帻、单衣。妇人有官品者，亦以其服敛。（应佩者，皆用蜡代玉。）凡设鬲及铭旌、需车之属有差。（一品县鬲六，五品已上四，六品已下二。凡铭旌，三品已上长九尺，五品已上八尺，六品已下七尺，皆书云“某官、封、姓名之枢”。其需车三品已上油，朱丝络网，施衤巽，两厢画龙，竿诸末垂六旒苏；七品已上油，施衤巽，两厢画云气，四旒苏；八品已下无旒苏。男子、衤巽、旒苏皆用素，妇女皆用彩。庶人鳌甲车，无、衤巽、画饰。）凡引、披、铎、た、挽歌、方相、头、纛、帐之属亦如之。（三品已上四引，四披，六铎，六た；挽歌六行三十六人；有挽歌者，铎依歌人数，已下准此。五品已上二引，二披，四铎，四た，挽歌四行十有六人。九品已上二铎，二た。其执引、披者皆布帻、布深衣；挽歌者白练帻、白衤衣，皆执铎、披。其方相四目，五品已上用之；头两目，七品已上用之；并玄衣、朱裳，执戈、循，载于车。其纛五品已上竿长九尺，六品已下五尺。其下帐五品已上用素缯。六品已下用练，妇人用彩。）凡五品已上薨、卒及葬合吊祭者，应须布深衣 帻、素三梁六柱举皆官借之；其内外命妇应得卤簿者亦如之。（凡葬禁以石为棺椁者。其棺椁禁雕镂、彩画、施户牖栏槛者，棺内禁金宝珠玉而敛者。）凡职事五品已上葬者，皆给营墓夫。（一品百人，每品以二十人为差，五品二十人，皆役功十日。）凡以理去官及散官三品已上与见任职事同，其五品已上减见任职事之半，致仕者同见任。（其百官薨、卒丧事及葬应以官供者，皆所司及本属上于尚书省，尚书省乃下寺，寺下司仪，司仪准品而料上于寺。）凡五品已上薨、卒及三品已上有周已上亲丧者，皆示其礼制焉。 

　　●卷十九 司农寺 
　　司农寺 
　　卿一人　少卿二人　丞六人　主簿二人　录事二人　府三十八人　史七十六人　计史三人　亭长九人　掌固七人 
　　上林署 
　　令二人　丞四人　府七人　史十四人　监事十人　典事二十四人　掌固五人 
　　太仓署 
　　令三人　丞六人　府十人　史二十人　监事十人　典事二十四人　掌固八人 
　　钩盾署 
　　令二人　丞四人　府七人　史十四人　监事十人　典事十九人　掌固五人 
　　导官署 
　　令二人　丞四人　府八人　史十六人　监事十人　典事二十四人　掌固五人 
　　太原永丰仓 
　　监一人　丞二人　录事一人　府三人　史六人　典事八人　掌固六人 
　　龙门等诸仓 
　　每仓监一人　丞二人　录事一人　府二人　史四人　典事六人　掌固四人 
　　司竹监 
　　监一人　副监一人　丞二人　录事一人　府二人　史四人　典事三十人　掌固四人 
　　温泉汤监 
　　监一人　丞一人　录事一人　府一人　史二人　掌固四人 
　　京都苑总监 
　　监各一人　副监各一人　丞各二人　主簿各一人　录事各二人　府各八人　史各十六人　典事各六人　亭长各四人　掌固各六人 
　　京都苑四面监 
　　监各一人　副监各一人　丞各二人　录事各一人　府各三人　史各六人　典事各六人　掌固各六人 
　　诸屯监 
　　监一人　丞一人　录事一人　府一人　史二人　典事二人　掌固四人　每屯主一人　屯副一人 
　　九成宫总监 
　　临一人　副监一人　丞一人　主簿一人　录事一人　府三人　史五人 
　　司农寺：卿一人，从三品；（《左传》：“少昊氏九扈为九农正。”《尚书》：“舜命弃为后稷，播时百谷。”《周官》冢宰有太府下大夫，郑氏注云：“若今司农。”《汉书百官表》云：“治栗内史，秦官，掌谷货，有两丞。景帝更名大农令，武帝更名大司农，秩中二千石。属官有太仓、均输、平准、都内、籍田五令 丞，干官、铁市两长 丞；又郡国诸仓 农监、都水六十五官长 丞皆属焉。又有搜栗都尉，武帝军官，不常置。王莽改大司农曰义和，后更为纳言。”后汉改为大司农，魏因之，品第三。晋置功曹、主簿、录事等员，哀帝省并都水，孝武帝复置。宋、齐因之，未有卿名。梁天监七年，象四时置十二卿，司农为春卿，班第十一；又置劝农谒者，亦隶司农。陈因之。后魏大司农第二品上，太和二十二年改第三品，北齐因之。后周依《周官》，有司农上士一人，掌三农、九谷、稼穑之政令。隋司农卿一人，正三品；炀帝降为从三品，司农但统上林、太仓、钩盾、导官四署，罢典农、华林二署，以平准、京市隶太府寺，掌苑囿、薪刍、蕴炭、市易、度量。皇朝因之。龙朔二年改司稼寺正卿，咸亨中复旧。）少卿二人，从四品上。（后魏初置少卿，第三品；太和二十二年，为正第四品上。北齐因之。后周司农有中士一人。隋品仝北齐，炀帝加置二人，降为从四品。龙朔、咸亨随寺改复。） 
　　司农卿之职，掌邦国仓储委积之政令，总上林、太仓、钩盾、导官四署与诸监之官属，（旧属官又有太和、玉山、九成宫农圃等三监，开元二十三年省。）谨其出纳而修其职务；少卿为之贰。凡京、都百司官吏禄，皆仰给焉。（每年支诸司杂物，各有定额。开元二十三年，敕以为费用过多，遂停减光禄寺、左 右羽林、左 右万骑、左 右三卫、闲厩使、五坊使、洛城西门、东宫，南衙诸厨及总监、司农、鸿胪等司年支杂物，并括少府监库内旧物四百余万。）凡朝会、祭祀、供御所须，及百官常料，则率署、监所贮之物以供其事。凡孟春吉亥，皇帝亲籍田之礼，有事于先农，则奉进耒耜。（两汉及魏、晋并有其礼，过江草创未暇，至宋始有，齐因之，犹不斋、不祭。至梁天监中，依《国语》、《礼记》，散斋七日，致斋三日，于耕所设先农神座，荐羞之礼如社稷。陈因之。后魏阙。北齐籍于城东南千亩，设御坛于阡陌东。正月吉亥，使公卿祀先农于坛上；祀讫，帝降至耕位，执耒三推，升坛即坐。一品五推，二品七推，三品九推。籍田令帅属以牛耕终千亩，以青箱奉童之种，司农谐耕所洒之，讫，省功，奏事毕。帝降之便殿更衣，宴飨、班赉而还。后周无闻。隋于启夏门外置地千亩，为坛。孟春吉亥祭先农，以后稷配，牲用太牢。皇帝服衮冕，备法驾，乘耕根车，祀三献讫，因耕。司农授来，皇帝三推，执事以授应耕者，各以班五推、九推，司农率其属终亩。皇朝因之。开元二十三年正月，上亲耕于洛阳东门外，诸儒奏议，以为古者耦耕，以一发为一推，其礼久废；今用牛耕，宜以一步为一推。及亲籍田，太常卿告三推礼毕，上曰：“朕忧农人之勤劳，欲俯同九推。”遂九推而止。于是，公卿以下皆过于古云。）季冬藏冰，祭司寒以黑牡柜黍。仲春启冰亦如之。 
　　丞六人，从六品上；（秦治粟内史有两丞，汉因之。武帝改为大司农，亦两丞。及桑弘羊为大司农，置部丞数十人，分部主郡国，将以兴利。后汉司农丞一人，比千石；部丞一人六百石；部丞主帑藏。魏因之，品第七。晋亦品第七，造贤一梁冠，介帻，皂衣，铜印、黄绶。宋、齐、梁、陈司农丞墨绶。后魏从五品中，太和二十二年为七品下，北齐因之。隋司农丞五人，品从第六；大业五年，加至从五品。皇朝武德中置四人，贞观中加置六人。）主簿二人；从七品上；（晋太康中置主簿二人。宋、齐无闻。梁置一人，七班之中第三；陈因之。后魏不见。北齐司农寺有功曹、五官、主簿。隋司农寺主簿二人，皇朝因之。）录事二人，从九品上。丞掌判寺事。凡天下租税及折造转运于京、都，皆阅而纳之。每岁自都转米一百万石以禄百官及供诸司；若驾幸东都，则减或罢之。凡受租皆于输场对仓官、租纲吏人执筹数函，其函大五斛，次三斛，小一斛。其诸州稿秸应输京、都者，阅而纳之，以供祥麟、凤苑之马。凡朝会、祭祀米物薪刍，皆应时而给。（若应供御进内，则据本司移牒而供之。其中书 门下 尚书省、御史台、史馆、集贤院别敕定名使，并吏部、兵部入宿令史，中书、门下令史，诸楷书手写书课，皆有炭料。）凡官户、奴婢男女成人，先以本色媲偶；若给赐，许其妻、子相随。若犯籍没，以其所能各配诸司，妇人巧者入掖庭。主簿掌印，省署抄目，勾检稽失。凡置木契二十只，应须出给，与署合之。（十只与太仓署合，十只与导官署合，皆九雄、一雌。雄，主簿掌；雌，留署，勘然后出给。）录事掌受事发辰。 
　　上林署：令二人，从七品下；（《汉书百官表》：“水衡都尉，武帝置，掌上林苑。属官有上林令、丞、尉，又有甘泉上林长、丞。又，步兵校尉掌上林苑。又，少府属官有上林中十池监。”上林者，汉之苑囿也，司马相如有《上林赋》。后汉上林苑令一人，六百石，主苑中禽兽；颇有人居，皆主之；捕得其兽，送太官。丞一人，三百石。魏、晋因之。江左阙其官。宋武帝复置，隶尚书殿中曹及少府；齐因之。梁、陈属司农。后魏阙文。北齐及隋并属司农，皇朝因之。）丞四人，从八品下；（汉水衡都尉上林有八丞。后汉、魏、晋并一人，江左省，宋武帝置，齐、梁、陈并一人。后魏阙文。北齐上林丞八人，隋置一人，皇朝置四人。）监事十人，从九品下。上林署令掌苑囿、园池之事；丞为之贰。凡植果树蔬菜，以供朝会、祭祀；其尚食进御及诸司常料亦有差。（诸司吏执抄旁诣圃，然后给之。）凡季冬藏冰，（每岁藏一千段，方三尺，厚一尺五寸，所管州于山谷凿而取之。）先立春三日纳之冰井。（《周礼》：“凌人掌冰政。岁十有二月，令斩冰。三其凌。春始治鉴，夏颁冰，秋刷。”郑玄云：“凌，冰室也；刷，清也；刷除凌室，更纳新冰。西陆朝觐而出之，以进御焉。”） 
　　太仓署：令三人，从七品下；（《石氏星经》：“天仓六星，在娄南，仓谷所藏；南四星天庾，积厨粟之所；天十三星，，仓廪之属，主御粮也。”《史记》云：“武王伐殷，散钜桥之栗。”《周礼》有廪人下大夫、上士。秦、汉大司农属官太仓令、丞各一人。文帝时，淳于意为之。后汉太仓令一人，六百石。魏品第七，晋、宋、齐、梁、陈亦然。后魏阙文。北齐司农统太仓令、丞。后周有司仓下大夫。隋太仓署令二人，米廪督二人，谷仓督四人，盐仓督二人。皇朝置太仓令三人，东都则曰含嘉仓。）丞六人，从八品下；（秦、汉、魏、晋、宋、齐、梁、陈、北齐皆有丞一人，隋太仓丞六人，皇朝因之。）监事十人，从九品下。太仓署令掌九谷廪藏之事；丞为之贰。凡凿窖、置屋，皆铭砖为庾斛之数，与其年月日，受领粟官吏姓名。又立牌如其铭焉。（输米、粟二斗，课一围，三斛，橛一枚；米二十斛，一领；粟四十斛，苫一蕃；麦及杂种亦如之；以充仓窖所用。仍令输人营备之。）凡粟支九年，米及杂种三年。（贮经三年，斛听耗一升；五年已上，二升。）凡京官之禄，发京仓以给。（中书、门下、御史台、尚书省、殿中省、内侍省、九寺、三监、左 右春坊、詹事府、京兆 河南府并第一般，上旬给；十八卫、诸王府、率更 家令 仆寺、京 都总监、内坊并第二般，中旬给；诸公主府邑司、东宫十率府、九成宫总监、两京畿府官并第三般，下旬给。余司无额，准下旬。）给公粮者，皆承尚书省符。（丁男日给米二升、盐二勺五撮，妻、妾、老男、小则减之。若老、中、小男无官及见驱使，兼国子监学生、针 医生，虽未成丁，亦依丁例。） 
　　钩盾署：令二人，正八品上；（汉少府属官有钩盾令、丞。《茂陵中书》云：“钩盾，宦者近署，兵器所造。”《昭纪》云：帝初立，年九岁，耕于钩盾弄田。应劭云：“帝时幼，未能亲耕帝籍，钩盾宦者近署，故往试为弄田。”后汉令六百石。魏氏阙文。晋大鸿胪属官有钩盾令，宋、齐、梁、陈省其官。后魏阙文。北齐司农统钩盾令、丞。隋司农统钩盾署令三人，掌薪刍及炭、鹅、鸭、蒲蔺、陂池、薮泽之物。皇朝令二人、丞四人。）丞四人，正九品上；（汉有五丞。后汉置一人，四百石；又有苑丞、永安 鸿池丞，并隶钩盾。魏氏因之。隋钩盾十二丞，皇朝减置四人。）监事十人，从九品下。（后汉钩盾令从官四十人。晋钩盾令置主簿、录事务一人。）钩盾署令掌供邦固薪刍之事；丞为之贰。凡祭祀、朝会，宾客享宴，随其差降而供给焉。（凡京官应给炭，五品已上日二斤。蕃客在馆，第一等人日三斤，已下各有差。其和市木幢一十六万根，每岁纳寺；如用不足，以苑内蒿根柴兼之。其京兆、岐、陇州募丁七千人，每年各输作木幢八十根，春、秋二时送纳。若驾在都，则于河南府诸县市之，少尹一人与卿相知检察。）凡孳生鹅、鸭、鸡、彘之属，皆令官奴婢为课养之。 
　　导官署：令二人，正八品下；（秦、汉少府属官有导官令、丞，主择米以供祭祀及御馔。导，挥也。后汉属大司农，令六百石，丞三百石。魏、晋、宋、齐皆有令、丞。梁在七班之下，为三品蕴位；陈因之。后魏阙文。北齐及隋皆有令、丞，并属司农，皇朝因之，置令二人。）丞四人，正九品下；（秦、汉、魏皆有丞，晋氏不置，宋、齐又置，梁、陈复省。隋有五丞，皇朝置四人。）监事十人，从九品下。（晋导官令置主簿、录事、酒吏、豉吏等。北齐导官有御细部、麴面部、典库部等仓督。隋导官署有御细仓督、麴面等仓督。）导官署令掌供御导择米麦之事；丞为之贰。凡九谷之用，有为糗Я；有为麴蘖，有为粉脂，皆随其精粗，差其耗损，而供给之。 
　　太原、永丰、龙门等诸仓，每仓监一人，正七品下；（《汉书》：“郦生云：‘据敖仓之粟。’”又，吴有海陵仓；大司农属官有诸仓长、丞。后汉河南尹属官有荣阳敖仓长、丞。《魏书》有邸阁仓，亦其事也。东晋有东仓、石头仓，宋、齐因之。梁司农统左、中、右三部仓丞，陈氏亦同。后魏阙文。北齐司农有梁州及石济之水次仓。隋初，漕关东之粟以实京邑，卫州黎阳仓、荣阳洛口仓、洛州何阳仓、陕州常平仓，潼关、渭南亦皆有仓，以转运之，各有监官。皇朝因之。）丞二人，从八品上。诸仓监各掌其仓窖储积之事；丞为之贰。凡粟出给者，每一屋、一窖尽，剩者附计，欠者随事科徵；非理欠损者，坐其所由，令徵陪之。凡出纳帐，岁终上于寺焉。 
　　司竹监：监一人，正七品下；（汉官有司竹长、丞，魏、晋河内 淇园竹各置司守之官，江左省，后魏有司竹都尉，北齐、后周并阙，隋有司竹监及丞，皇朝因之。今在京兆、，怀州河内县。）副监一人，正八品下；丞二人，从八品上。司竹监掌植养园竹之事；副监为之贰。凡宫掖及百司所需帘、笼、筐、箧之属，命工人择其材干以供之；其笋，则以时供尚食。岁终，以竹功之多少为之考课。丞掌判监事。 
　　温泉汤：监一人，正七品下；（辛氏《三秦记》云：“骊山西有温汤，先以三牲祭，乃得洗，不祭则烂人肉。俗说云：‘秦始皇与神女戏，不以礼，神女唾之生疮。始皇怖谢，乃为出温泉洗之，立愈。’”《抱朴子》曰：“水有温泉之汤池，火有萧丘之寒阎。”汉、魏已来，相承云能荡邪蠲疫。今在新丰县西，后周庚信有《温泉碑》，皇朝置温泉宫，常所临幸。又京兆府蓝田县有石门汤，岐州县有凤泉汤，同州有北山汤，河南府有陆浑汤，汝州有广成汤，天下诸州往往有之。然地气温润，殖物尤早，卉木凌冬不凋，蔬果入春先熟，比之骊山，多所不逮。）丞一人，从八品上。温泉汤监掌汤池宫禁之事；丞为之贰。凡驾幸温汤，其用物不支，所司者皆供之。若有防堰损坏，随时修筑之。凡王公已下，至于庶人，汤泉馆室有差，别其贵贱，而禁其逾越。凡近汤之地，润泽所及，瓜果之属先时而育者，必为之园畦，而课其树艺；成熟，则苞匦而进之，以荐陵【庙。 
　　京、都苑总监：监各一人，从五品下；副监一人，从六品下；丞二人，从七品下；主簿一人，从九品上。苑总监掌宫苑内馆园池主事；副监为之贰。凡禽鱼果木皆总而司之。凡给总监及苑内官属，人畜出入，皆为差降之数。 
　　京、都苑四面监：监各一人，从六品下；副监一人，从七品下；丞二人，正八品下。四面监掌所管面苑内宫馆园池与其种植修葺之事；副监为之贰。（显庆二军，改青城宫监曰东都苑北面监，明德宫监曰东都苑南面监，洛阳宫农圃监曰东都苑东面监，仓货监曰东都苑西面监。）丞掌判监事。 
　　诸屯监一人，从七品下；（隋置屯监，畿内者隶司农，自外者隶诸州。皇朝因之。）丞二人，从八品下。诸屯监各掌其屯稼穑；丞为之贰。凡每年定课有差。 
　　九成宫总监：监一人，从五品下；副监一人，从六品下；丞一人，从七品下；】主簿一人，从九品下。九成宫监掌检校宫苑，供进合练药饵之事；副监为之贰。丞掌判监事。主簿掌印，勾检监事。 

　　●卷二十 太府寺 
　　太府寺 
　　卿一人　少卿二人　丞四人　主簿二人　录事二人　府二十五人　史五十人 
　　计史四人　亭长七人　掌固七人 
　　两京诸市署 
　　令各一人　丞二人　录事一人　府三人　史七人　典事二人　掌固一人 
　　平准署 
　　令二人　丞四人　录事一人　府六人　史十三人　监事六人　典事二人　价人十人　掌固二人 
　　左藏署 
　　令三人　丞五人　府九人　史十八人　监事八人　典事十二人　掌固八人 
　　右藏署 
　　令二人　丞三人　府五人　史十三人　监事四人　典事七人　掌固十人 
　　常平署 
　　令一人　丞二人　府四人　史八人　监事五人 
　　○典事五人　掌固六人 
　　太府寺：卿一人，从三品；（《周礼》天官有太府下大夫、上士、下士，“掌九贡、九赋、九功之贰，以受其货贿之入，颁其货于受藏之府，颁其贿于受用之府。凡官府、都鄙之吏及执事者，受财用焉”。则今太府之任也。秦、汉已下不置其官，其职并於司农、少府。梁天监七年始置太府卿，班第十三，掌金帛、府帑，统左 右藏令、上库丞、太市 南市 北市令，关津亦皆属焉。陈因之，品第三。后魏太和中，始改少府为太府卿，品第三。北齐因之。后周有太府中大夫，又有计部中大夫。隋太府寺卿一人，正三品，统左藏、左 内 右三尚方、司染、右藏、黄藏、掌冶、甄官等署，各置令、丞。至炀帝，分太府寺置少府监，管三尚方及司染、掌冶等署，而太府寺管左 右藏及两市、平准等署焉。大业四年降为从三品，皇朝因之。至龙朔二年改为外府正卿，咸亨元年复故。光宅元年改为司府寺，神龙初复旧。）少即二人，从四品上。（后魏孝文帝改少府为太府，置少卿一人，第四品上。北齐因之。隋炀帝加至一人，降为从四品。皇朝减一人，贞观中复置二人。龙朔、咸亨、光宅、神龙并随寺改复。）太府卿之职，掌邦国财货之政令，总京 都四市、平准、左 右藏、常平八署之官属，举其纲目，修其职务；少卿为之贰。以二法平物：一曰度量，（度谓分、寸、尺、丈，量谓合、升、斗、斛。）二曰权衡。（权，重也，衡，平也。）金银之属谓之宝，钱帛之属谓之货。绢曰匹，布曰端，绵曰屯，丝曰绚，麻曰纟戾；金银曰铤，钱曰贯。凡四方之贡赋，百官之俸秩，谨其出纳，而为之节制焉。（诸州庸、调及折租等物应送京者，并贮左藏；其杂送物并贮右藏。庸、调初至京日，录状奏闻。每旬一奏纳数。） 
　　凡绢、布出有方土，类有精粗。绢分为八等，布分为九等，所以迁有无，和利用也。（宋、亳之绢，复州之纟宁，宣、润、沔之火麻，黄州之赀，并第一等。郑、汴、曹、怀之绢，常州之纟宁，舒、蕲、黄、岳、荆之火麻，庐、和、晋、泗之赀，并第二等。滑、卫、陈、魏、相、冀、德、海、泗、濮、徐、兖、贝、博之绢，杨、湖、沔之纟宁，徐、楚、庐、寿之火麻，绛、楚、滁之赀，并第三等。沧、瀛、齐、许、豫、仙、棣、郓、深、莫、、邢、恒、定、赵之绢，苏、越、杭、蕲、庐之纟宁，澧、朗、潭之火麻，泽、潞、沁之赀，并第四等。颍、淄、青、沂、密、寿、幽、易、申、光、安、唐、随、黄之绢，衢、饶、洪、婺之纟宁，京兆、太原、汾之赀，并第五等。益、彭、蜀、梓、汉、剑、遂、简、绵、襄、褒、邓之绢，郢、江之纟宁，褒、洋、同、歧之赀，并第六等。资、眉、邛、雅、嘉、陵、阆、普、壁、集、龙，果、洋、渠之绢，台、括、抚、睦、歙、虔、吉、温之纟宁，唐、慈、坊、宁之赀，并第七等。通、巴、蓬、金、均、开、合、兴、利、泉、建、闽之绢，泉、建、闽、袁之纟宁，登、莱、邓之赀，并第八等。金、均，合之赀，并第九等。） 
　　凡供祀昊天上帝币以苍，配帝亦如之；皇地只币以黄，配帝亦如之。祀大明币以青；夜明币以白；神州币以黄；太社、太稷之币皆以玄，后稷亦如之；先农币以青；先蚕币以玄。蜡祭神农币以赤，伊祁氏币以玄。祀五方帝、五帝、五官、内官、中官、外官、五星、二十八宿及众星、岳、镇、海、渎、山、林、川、泽、丘、陵、坟、衍等之币皆以其方色。祈告宗庙之币及孔宣父、齐太公皆以白。凡币皆长一丈八尺。 
　　丞四人，从六品上；（《梁选簿》：“太府丞一人，品从弟七。”陈因之。后魏亦一人，品第七下。后周太府上士一人，亦丞之任也。隋太府丞六人，正七品下；大业五年，增为从五品。皇朝置四人，从六品上。垂拱中省一人，开元又加焉。）主簿二人，从七品上；（梁置太府主簿一人，七班之中为第三；陈因之。后魏主簿一人。隋四人，从七品。皇朝置三人，至太极中省一人。太府寺管木契七十只：十只与左藏东库合，十只与左藏西库合，十只与右藏内库合，十只与右藏外库合，又十只与东都左藏库合，十只与东都右藏库合，各九雄、一雌。九雄，太府主簿掌；一雌，库官掌。又，五只与左藏朝堂库合，五只与东都左藏朝堂库合，各四雄、一雌。其契以次行用。）录事二人，从九品上。丞掌判寺事。凡左、右藏库帐禁人之有见者。若请受、输纳，人名、物数皆著于簿书。每月以大摹印纸四张为之簿，而丞、众官同署。月终，留一本于署。每季录奏，兼申所司。凡元正、冬至所贡方物应陈于殿庭者，受而进之。凡会赐及别敕锡赉六品已下，即于朝堂给之。主簿掌印，省署抄目，勾检稽失。凡置木契九十五只：二十五只与少府、将作、苑总监合，七十只与库官合。十五只刻“少府监”字，十四只雄，付少府监；五只刻“将作监”字，四只雄，付将作监；五只刻“苑总监”字，四只雄，付苑总监，皆应索物。雌留太府寺。凡官私斗、秤、度尺，每年八月诣寺校印署，无或差缪，然后听用之。（《礼记月令》云：“仲春、仲秋，日夜分，则同度量，平权衡，正钩石，角斗甬。”）录事掌受事发辰。 
　　两京诸市署：各令一人，从六品上；（昔神农、祝融氏始作市易，曰：“日中为市。”致天下之民，聚天下之贷，交易而退，各得其所，盖取诸噬嗑。《石氏星经》：“天市垣二十二星。”《周礼》地官有司市下大夫、上士、中士、下士，其属有质人、ㄩ人、胥师、买师、司暴、司稽、肆长，盖诸市官也。汉改秦内史为京兆尹，其属官有长安市长、丞。后汉河南尹属官有雒阳市长、丞，魏、晋因之。东晋隶丹阳尹，宋、齐因之。梁始隶太府。《梁选簿》：“太市令属四品市职之任，不容过卑，天监三年革其选。”陈因之。后魏京邑市令从五品中。北齐司州牧领东、西市署令 丞。后周司市下大夫一人。隋司农寺统京市令、丞。阳帝三年，改京市隶太府寺，京师东市曰“都会”，西市曰“利人”；东都东市曰“墨都”，南市曰“大同”，北市曰“通远”。皇朝因之。京置东、西、南三市。按：东都西市则隋南市也，南市则隋东市也。都南市旧两坊之地，武德中减为坊半焉。垂拱中省京南市，开元十年又省都西市。）丞各二人，正八品上。（后汉雒阳市丞一人，二百石。魏、晋、宋、齐因之。粱有太、南、北三市丞，位在七班之下；陈因之。后魏阙文。北齐有东、西市丞。后周有小司市上士、下士一人。隋有京市丞，皇朝因之。）京、都诸市令掌百族交易之事；丞为之贰。凡建标立候，陈肆辨物，（按《周礼》：“肆长各掌其肆之政令，陈其货贿，名相近者，相远也；实相近者，相迩也，而平正之。”）以二物平市，（谓秤以格，斗以概。）以三贾均市。（精为上贾，次为中贾，粗为下贾。）凡与官交易及悬平赃物，并用中贾。其造弓矢、长刀，官为立样，仍题工人姓名，然后听鬻之；诸器物亦如之。以伪滥之物交易者，没官；短狭不中量者，还主。（《周礼》：“司市伪饰之禁，在人者十有二，在商者十有二，在贾者十有二，在工者十有二。”《王制》亦云：“用器、兵、车不中度，布帛精粗不中数，幅广狭不中量，奸色乱正色，五谷不时，果实未熟，木不中伐，禽兽鱼鳖不中杀，皆不鬻于市。”）凡卖买奴婢、牛马，用本司、本部公验以立券。凡卖买不和而榷固，（榷谓专略其利，固谓鄣固其市。）及更出开闭共限一价，（谓卖物以贱为贵，买物以贵为贱。）若参市而规自入者，并禁之。（谓在傍高下其价以相惑乱也。）凡市以日午，击鼓三百声而众以会；日入前七刻，击钲三百声而众以散。（《周礼》：“大市，日昃而市，百族为主；朝市，朝时而市，商贾为主；夕市，夕时而市，贩夫贩妇为主。”）丞兼掌监印、勾稽。录事掌受事发辰。 
　　平准署：令二人，从七品下；（周礼有质人中士、下士，主平定物价也。汉大司农属官有平准令、丞。韦昭《辨释名》云：“平准，主平物价，使相依准。”《史记》云：“桑弘羊领大农令，以诸官各自市相争，以故物多腾跃，乃请置大农部丞数十人，分部主郡国；置平准于京师，受天下委输，尽笼天下之货物，贵则卖之，贱则买之，如此则富商大贾无所牟大利矣。所以置平准焉。”故赵广汉廉洁下士，州举茂才，为平准令。后汉大司农属官有平准令、丞各一人，令六百石，丞三百石，掌知物价及主练染，作采色。至和帝改平准为中准，以宦者为令、丞，列于内署。自是，诸署令悉用宦人。魏氏阙文。晋少府属官有平准令、丞。宋顺帝讳“准”，改曰染署。齐少府有平准令、丞。梁、陈有平水令、丞。后魏阙文。北齐司农寺统平准令、丞。后周有平准中士、下士。隋司农属官有平准署令、丞。炀帝三年，改平准署隶太府寺。皇朝因之。）丞四人，从八品下；监事六人，从九品下。平准令掌供官市易之事；丞为之贰。凡百司不任用之物，则以时出货；其没官物者，亦如之。 
　　左藏署：令三人，从七品下；（《周礼》有外府中士，主泉藏之在外者，掌邦布之出入，以供百物，而待邦用也；又有职币上士、中士，主货币之入也，并今左藏之职也。至秦、汉，则分在司农、少府。后汉少府属官有中藏府令、丞各一人，掌巾藏币帛、金银，货物。魏氏因之。晋少府属官有左、右藏令。东晋御史九人，各掌一曹，有库曹御史，后复分库曹置外左库、内左库。宋文帝省外左库，而内左库直云左库，孝武帝复置，前废帝又省。齐、粱、陈有右藏库，无左藏。后魏阙文。北齐太府寺统左、右藏令 丞。后周有外府上士、中士二人，掌绢帛、丝麻、钱物、皮角、筋骨之藏。隋有左藏署令、丞，皇朝因之。左藏有东库、西库、朝堂库，又有东都库、东都朝堂库，各掌木雌契一，与太府主簿合之。）丞五人，从八品下；（隋有四人，皇朝加一人。）监事八人，从九品下。左藏令掌邦国库藏之事；丞为之贰。凡天下赋调，先于输场简其合尺度斤两者，卿及御史监阅，然后纳于库藏，皆题以州县、年月，所以别粗良，辨新旧也。凡出给，先勘木契，然后录其名数及请人姓名，署印送监门，乃听出。若外给者，以墨印印之。（凡官物应入私，已出库而未给付；若私物当供官之物，或虽不供官，而皆掌在其官，并同官物之例也。）凡藏院之内禁人然火及无故而入者。院内常四面持仗为之防守，夜则击柝分更以巡警焉。 
　　右藏署：令二人，正八品上；（《周礼》有内府中士，主良货贿，藏在内也；又有职内上士、中士，主泉货所入，并今右藏之职。至秦、汉已来，则分在司农、少府，其职掌、废置并与左藏同。隋太府寺统右藏令、丞各三人，皇朝因之。右藏有内库、外库、东都库，各木雌契一只，与太府寺主簿合之。）丞三人，正九品上；（隋有二人，皇朝置三人。）监事四人，从九品下。右藏暑令掌邦国宝货之事；丞为之贰。（杂物州土：安西于阗之玉，饶、道、宣、永、安南、邕等州之银，杨、广等州之苏木、象牙，永州之零陵香，广府之沉香、霍香、薰陆 鸡舌等香，京兆之艾纳香、紫草，宣、简、润、郴、鄂、衡等州之空青、石碌，辰、溪州之朱砂，相州之白粉，岩州之雌 雄黄，绛、易等州之墨，金州之栀子、黄檗，西州之高昌矾石，益府之大小黄 白麻纸、弓弩弦麻，杭、婺、衢、越等州之上细黄 白状纸，均州之大模纸，宣、衢等州之案纸、次纸，蒲州之百日油细薄白纸，河南府、许、卫、怀、汝、泽、潞等州之兔皮，、宁、同、华、号、晋、蒲、绛、汾等州之狸皮，越州之竹管，泾、宁、、龙、蓬等州之蜡，蒲、绛、郑、贝等州之毡，河南府、同、邓、许等州之胶，蒲、同、号等州之席，泾、丹、、坊等州之麻，京兆、岐、华等州之木烛。）凡四方所献金玉、珠贝、玩好之物皆藏之；出纳、禁令；如左藏之职。 
　　常平署：令一人，从七品下；（《汉书食货志》：“管仲相桓公，通轻重之权，曰：‘岁有凶穰，故谷有贵贱；令有缓急，故物有轻重。人君不理，则畜买游于市，乘人之不给，百倍其本矣。故万乘之国必有万金之贾，千乘之国必有千金之贾者，利有所并也。计本量委则足矣，然人有饥饿者，谷有所藏也。人有余则轻之，故人君敛之以轻；人不足则重之，故人君散之以重。凡轻重敛散以时即准平。’”“李悝曰：‘籴甚贵伤民，甚贱伤农，民伤则离散，农伤则国贫，故甚贵、甚贱，其伤一也。是故善平籴者，必也谨观。藏有上、中、下熟，故大熟则上籴三而舍一，中熟则籴二，下熟则籴一。小饥则发小熟之所敛，中饥则发中熟之所敛，大饥则发大熟之所敛而粜之。故虽遇饥馑水旱，籴不贵而人不散。’”孟子曰：“狗彘食人食而不知检，涂有饿莩而不知发。”盖并常平之义。汉宣帝即位，岁数丰穰，谷至石五钱，农人少利，大司农中丞耿寿昌遂白令边郡皆筑仓，以谷贱时增其价而杂，谷贵时减其价以粜，名“常平仓”，人便之。后汉明帝永平五年，岁比登稔，作“常满仓”，立粟市于城东，粟斛直钱三十。晋武帝泰始四年乃立常平仓，丰则籴，丰则粜，以利百姓。东晋、宋、齐无闻。梁有常平仓而不粜，陈亦如之。后魏太和十二年，有司上言：请京都度支岁用之余，各立官司，年丰，籴贮于仓；时俭，加私之二，粜之于人。北齐诸州郡皆别置“富人仓”。初立之日，准所领中、下之户数、口数，得支一年粮，逐次当州谷价贱时，斟量割当年义租充入。谷贵，下价躯之；贱则还用所粜物依时价籴贮。隋开皇三年，于河西勒百姓立堡，营田积谷；京师置常平监。又以仓库尚虚，卫州置黎阳仓，洛州置河阳仓，陕州置常平仓，华州置广通仓，转相委输，漕关东之粟以给京师。又募人能于洛阳运米四十石，经砥柱达于常平仓者，免其征戍，以此通转运，亦非粜籴。皇朝垂拱初，两京置常平署，天下诸州亦置之。）丞二人，从八品下；监事五人，从九品下。常平令掌平籴仓储之事；丞为之贰。凡岁丰穰，谷贱，人有余，则籴之，岁饥馑，谷贵，人不足，则粜之，与正、义仓帐具其本利同申。凡出纳、禁令如左藏之职焉。 

　　●卷二十一 国子监 
　　国子监 
　　祭酒一人　司业二人　丞一人　主簿一人　录事一人　府七人　史十三人　亭长六人　掌固八人 
　　国子博士二人 
　　助教二人　学生三百人　典学四人　庙干二人　掌固四人 
　　太学博士三人 
　　助教三人　学生五百人　典学四人　掌固六人 
　　四门博士三人 
　　助教三人　学生五百人　俊士八百人　典学四人　掌固六人 
　　国子直讲四人 
　　大成十人 
　　律学博士一人 
　　助教一人　学生五十人　典学二人 
　　书学博士二人 
　　学生三十人　典学二人 
　　学博士二人 
</div>
    <div class="pagination">
<a href="唐六典_page6.html">上一页</a><span>...</span><a href="唐六典_page2.html">2</a><a href="唐六典_page3.html">3</a><a href="唐六典_page4.html">4</a><a href="唐六典_page5.html">5</a><a href="唐六典_page6.html">6</a><span class="current-page">7</span><a href="唐六典_page8.html">8</a><a href="唐六典_page9.html">9</a><a href="唐六典_page10.html">10</a><a href="唐六典_page11.html">11</a><a href="唐六典_page12.html">12</a><a href="唐六典_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
