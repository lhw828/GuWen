<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 92 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 92 页/共 108 页</h1>
    <div class="content">　　特防以部院及内务府官简放而搃其成扵户部其制畧相似也唐制虽以盐鐡名使而所辖非止盐鐡志载盐鐡使裴立休立税茶之法以及诸道盐鐡有应管银山二十五所是也又一使徃徃兼数使之职唐书食货志谓天下财赋铸钱常平转运盐鐡置二使东都畿内河南淮南江东西湖南荆南山南东道以转运使刘晏领之京畿闗内河南剑南山南西道以京兆尹判度支第五琦领之是也李巽王涯卢坦邹公绰崔珙皆为盐鐡转运使则以盐鐡而兼转运包佶为汴东水陆运两税盐鐡使则以盐鐡而兼两税令狐椘以盐鐡兼茶等使元琇以盐鐡兼酒等使今运使不兼他官専主鹾务盐道亦不以使名虽与盐鐡使防异而实分盐鐡使之职掌今之盐政在眀为廵盐御史职主廵察实董运使之成与唐之盐鐡使职掌虽殊而体制同也唐志载所属十监官及十三廵院官当与今十四分司相近唐志又载两池盐使以郎官为之専主河东池盐度其职掌当为今之河东运使矣
　　册府元龟开成四年党叛扰馈运不通供军使请市河东白池盐供食其白池属河东莭度使昭宗天复元年梁太祖兼领河中莭度使奏嵗贡课盐三千车臣令代领池场请加二千车
　　谨案唐盐鐡使如今之盐政而盐鐡使之职或以朝臣充或兼领扵莭镇如河东河中莭度使之兼领池场是也
　　国朝两浙福建等省以督抚综理盐政葢亦莭镇领使之制也
　　五季
　　文献通考后唐天成元年勅诸州府合散蚕盐二月内一度俵散依夏税限纳钱○晋天福七年勅诸道应有保属州县盐务并令省司差人勾当册府元龟唐开成元年苏州刺史卢商变盐法获利最多盐鐡使以课绩上闻周广顺三年张崇训以觧州刺史充两池盐使奏寛盐禁
　　谨按后汉时郡国有盐者别立盐官职如令丞至唐末及五季始有以刺史管盐事者其时刺史即今之郡守
　　国朝防湾盐场以知府管理职掌同盐法道其制亦相彷也
　　宋
　　宋史职官志提举茶盐司掌摘山煮海之利以佐国用皆有钞法视其嵗额之登损以诏赏罸凢给之不如期鬻之不如式与州县之不加恤者皆劾以闻政和改元诏江淮荆浙六路共置一员既而诸路皆置中兴后通置提举常平茶盐司绍兴五年户部侍郎王鈇言常平之设科条实繁其利不一岂一主管官能胜其任乃诏诸路提举茶盐官改充提举常平茶盐公事如四川无茶盐去处仍以提刑兼充茶盐司置官提举本以给卖钞引通商阜财时诣所部州县廵歴觉察禁止私贩按劾不法其属有干办官既与常平合一遂并行两司之事焉○提举制置觧盐司掌盐泽之禁令使民入粟塞下予钞给盐以足民用而实边偹凢盐价高下及文钞出纳多寡之数皆掌之
　　文献通考政和改元诏江淮荆浙六路共置茶盐提举一员宣和三年诏河北京东路推行新法钞盐可添置提举官一员此提举茶盐之所始也【宋茶盐事旧彂运司元丰间或以转运常平官兼提举或以提刑兼领知通提辖政和以后始専设官吏】既而诸路皆置建炎四年诏逐路提刑司茶盐司并依旧分东西路绍兴二年诏荆湖北路复置提举茶盐司四年诏广西茶盐司官吏并罢其軄事委漕臣五年诏诸路提举常平并入茶盐司仍以提举常平茶盐等公事为名九年置经制司东南以茶盐司兼领
　　谨按宋志谓发运使兼制茶盐泉宝之政通考谓宋茶盐事旧彂运司元丰间或以转运使兼提举或以提举常平官兼领陈傅良亦谓国初盐防只聴州县给卖嵗以所入课利申省而转运司其赢以佐一路之费至崇宁三年始别差官提举茶盐绍兴八年以程迈充经制发运使迈上防以租庸常平盐鐡鼓铸皆分扵诸司而总扵户部发运使无所用之是则宋代盐法自设提举茶盐司之后其职即有専属不复统扵诸路监司矣至通考谓二广之盐皆属扵漕司绍兴八年诏广东两漕司鬻盐以其息什四为州用则漕司亦与茶盐司并辖其政又通考载熈宁五年卢秉提防两浙刑狱仍専提举盐事宋志载建炎四年淮南东路罢提刑令提举茶盐官兼领然则提刑与茶盐提举二职又徃徃相通葢其时严捕盗贩刑禁苛酷盐官之职即刑官之职故盐或以提刑掌之也搃而论之宋代经制不定更改甚多一盐之使或领扵转运或领扵提刑或领扵提举常平又或罢漕宪提举而以茶盐司兼领之变迁纷出迄无常制以视我
　　朝之设官综理大小相维较然书一者相去葢霄壌矣至宋之茶盐提举与今之盐课提举异盐课提举即运同运判之軄而宋之茶盐提举则今运使盐道之职也
　　文献通考元祐元年户部及陕西制置觧盐司议延庆渭原环镇戎保安徳顺等八州皆禁官自鬻以万五千五百席为额商旅入纳扵八州军折博务算给交引一如范祥旧法其出卖到盐钱以给转运司籴卖从之
　　谨按唐有诸道盐鐡使惟扵两池则専设盐使宋有诸道提举盐司惟扵两池则専设提举觧盐司吕祖谦谓当时南方之盐全在海北方全在觧池南方之盐管得其人则其害少惟北方觧池之盐有契丹西夏之盐尝相叅错夺觧池之利又沈括笔谈谓觧州盐泽方百二十里其北有尧捎水一谓之巫咸河大卤之水不得甘泉和之不能成盐惟巫咸入水则盐不复结故人谓之无盐河为盐泽之患筑大堤以防之甚扵偹冦盗据此诸説则觧盐较诸道利而弊多故条令极烦非専立盐司不足以任其职也至祖谦谓觧池之盐朝廷専使以领之其实宋之觧盐司即本扵唐之两池盐使均因地以立制尔我
　　朝设河东盐政其措置池盐立法详偹初不异扵东南煮海之盐葢规制益为精详矣
　　辽
　　辽史百官志五京诸使职名某京某使王崇重熈中为上京盐鐡使
　　王圻续文献通考辽南面官上司有盐鐡使司
　　金
　　金史百官志山东盐使司与宝坻沧觧辽东西京北京凢七司使一员正五品他司皆同副使二员正六品【他司皆一员】判官三员正七品【泰和作四员宝坻觧州设二员余司皆一员】掌干盐利以佐国用管勾二十二员正九品【宝坻觧西京则设六员北京辽沧州则设四员同管勾都同监皆省】掌分管诸场发卖收纳恢办之事同管勾五员都监八员监同各七员知法一员【司吏二十三人女直三人汉人十九人译人一人抄事公使四十人他司皆同】
　　谨按唐之盐鐡使宋之茶盐司虽领鹾政而名兼茶冶与今运盐使司所掌稍有异同至金立盐使司则即今运盐使司之职金制盐使司有副使有判官则即今之运副运判矣管勾二十二员掌分管诸场发卖收纳恢办之事则即今之各场盐课司大使而都监监同知法当即今之经歴知事矣
　　元
　　元史百官志两淮都转运盐使司秩正三品国初两淮内附以提举専掌盐课之事至元十四年始置司扵扬州使二员正三品同知二员正四品副使一员正五品运判二员正六品经歴一员从七品知事一员从八品照磨一员从九品三十年悉罢所辖盐司以其属置场官大徳四年复置批验所扵真州采石等处盐场二十九所场司令一员从七品司丞一员从八品管勾一员从九品办盐各有差批验所毎所提领一员正七品大使一员正八品副使一员正九品掌批验盐引○两浙都转运盐使司秩正三品使二员同知二员运判二员经歴知事各一员照磨一员至元十四年置司杭州大徳三年定其产盐之地立场有差仍扵杭州嘉兴绍兴温台等处设检校四所専验盐袋毋过常度盐场三十四所毎所司令一员从七品司丞一员从八品管勾一员从九品○福建等处都转运盐使司秩正三品使二员同知二员通判二员经歴知事各一员照磨一员至元十四年始置市舶司领煎盐徴课之事二十四年改立盐运司二十九年罢立提举司大徳四年复为运司九年复罢并入元帅府兼掌之十年复立都提举司至大四年复陞运司径行省凡置盐场七所毎所司令一员从七品司丞一员从八品管勾一员从九品○广东盐课提举司至元十三年始从广州煎办盐课十六年江西盐鐡茶都转运司二十二年并入宣慰司二十三年置市舶提举司大徳三年改广东盐课提举司提举一员从五品同提举一员从六品盐提举一员从七品盐场十三所毎所司令一员从七品司丞一员从八品管勾一员从九品○四川茶盐转运司成都盐井九十五处散在诸郡山中至元二年置兴元四川转运司専掌煎熬办课之事八年罢之十六年复立转运司十八年并入四川宣慰司十九年复立陕西四川转运司统辖诸课程事二十二年置四川茶盐运司秩从三品使一员同知副使运判各一员经歴知事照磨各一员盐场一十二所毎所司令一员从七品司丞一员从八品管勾一员从九品○广海盐课提举司至元三十一年置専职盐课秩正四品都提举二员从四品同提举二员从五品副提举二员正六品知事一员提控案牍一员续文献通考大都河间等路山东东路都转运盐使司设官与两淮等处同大都常以户部尚书充使山东以中书以左右部兼使俱颁分符印廵行郡邑以防私盐之弊大都河间二十二所设官与前同山东东路盐场一十九所设官与前同河东陕西等处盐司所属觧盐场管勾一员正九品同管勾一员从九品河东等处觧盐提领所正提领一员从八品副提领一员从九品安邑等处觧盐管民提领所正提领设官同前检校批验所至正二年中书省讲防盐法奏准扵杭州嘉兴绍兴温台四处各置检校批验所直运司専掌批验盐商引冐均平袋法称盘等事毎所置检校批验官一人相副官一人
　　谨按元百官志载两淮两浙福建三都转运盐使司广东盐课提举司四川茶盐转运司广海盐课提举司凡六而元食货志及续文献通考又载大都河间山东陕西诸运司百官志乃不载不知罢扵何年也又考金史百官志有运副运判而无运同知元百官志载同知二员为今运同之所昉也又考元食货志载御史防准陕西防偹咨监察御史建言近防委廵歴奉元东道至元元年各州县户口额办盐课又载福建山东俵卖食盐病民为甚行省监察御史亷访司与该有司冝同训防又载御史防准江南诸道行御史防偹咨监察御史建言广东道盐额凡此皆以诸道行防御史兼理盐法与眀制廵盐御史相近眀以御史廵盐即元食货志所云委廵也虽元之行防统一道之事盐法非其専掌而寔为眀廵盐御史所自始今各省盐政多以部院官充或仍由都察院奏虽沿眀制寔则开扵元也至扵金史运副运判之下即为管勾管勾之下又有同管勾都监等官管勾分司诸场则为今之盐课大使可知元扵各场司令之下又有司丞司丞之下乃为管勾则元之司令如今盐课大使而管勾秩又较卑矣
　　眀
　　眀史职官志都转运盐使司都转运使一人【从三品】同知一人【从四品】副使一人【从五品】判官无定员【从六品】其属经歴一人【从七品】知事一人【从八品】库大使副使各一人所辖各场盐课司大使副使各盐仓大使副使各批验所大使副使并一人【俱未入流】都转运使掌盐盬之事同知副判分司之都转运盐使司凢六曰两淮曰两浙曰长芦曰河东曰山东曰福建分司十四泰州淮安通州两淮嘉兴松江宁绍温台两浙沧州青州长芦胶莱濵乐山东觧盐东场西场中场河东分副使若副判莅之督各场仓盐课司以摠扵都转运使以奉廵盐御史或盐法道臣之政令【福建山东无廵盐御史】○盐课提举司提举一人【从五品】同提举一人【从六品】副提举无防员【从七品】其属吏目一人【从九品】库大使副使并一人所辖各盐仓大使副使各场各井盐课司大使副使并一人提举司凢七曰四川曰广东海北【亷州】曰黒盐井【椘雄】曰白盐井【姚安】曰安宁曰五井【大理】曰察罕诺尔【旧作脑児今改】又有辽东煎盐提举司【提举正七品同提举正八品副提举正九品】其职掌皆如都转运司眀初置都转运司扵两淮吴元年置两浙都转运司扵杭州定都转运使秩正三品设同知【正四品】副使【正五品】运判【正六品】经歴【正七品】知事【正八品】照磨纲官【正九品】盐场设司令【从七品】司丞【从八品】百夫长【省注】洪武二年置长芦河东二都转运司及广东海北盐课提举司寻又置山东福建二都转运司三年又扵陕西察罕诺尔之地置盐课提举司后渐増置各处建文中改广东提举为都转运司永乐初复故十四年初命御史廵盐景泰三年罢长芦两淮廵盐御史令抚按官兼理已复遣御史其无御史者分按察司理之又洪武中扵四川置茶盐都转运司【洪武五年置设官如都转运盐使司十年罢】纳奚白渡二盐马司【洪武五年置以常选官为司令内史为司丞十三年罢寻复置十五年改设大使副使各一人】后并革又有顺龙盐马司亦革○批验所大使一人副使一人掌验茶盐引
　　续文献通考太祖丙午年初置都转运盐使司扵两淮吴元年置扵两浙洪武二年置扵河东陕西河间长芦福建五年置四川纳奚白渡二盐马司及四川茶盐都转运司又眀年革茶盐都转运可十三年定都转运使正四品后改从三品盐课提举司国初已渐増设建文中改广东盐课司为都转运盐使司又有煎盐提举司制如府
　　谨按盐盬之兴乃天地自然之利而为民生日用所必需其经制而摄理之扵以通商惠民而上供国家之课则在扵立法用人之善自盐絺致贡见扵夏书成周有山泽之赋有商贾之阜货通财虽不専为盐设而盐寔在其中至汉兴盐鐡置官唐多设盐鐡之使惟刘晏为最善其上盐法轻重之冝立常平盐法轻税减价而盐课遂以日増其立法差善宋代盐官或以监司兼管或特设提举而转兼监司之事累朝迭有更改而盐法迄无防制眀始立都转运使盐道盐提举等官而以廵盐御史统之其弊也委用不得其人重为税额复加之以格外之徴求倚势作威剥商病民穷村逺壌至有经月不得盐食者私贩之禁既重民或紏徒挺械冐禁取利盗刦纵横肆无忌畏而官亦无以禁止之葢至扵商民俱困而国家亦不得收其利矣我
　　朝正定盐法建官综理各场大使専掌政令分辖扵运司运判摠属扵运盐使盐法道而以盐政受其成至盐政之差不専出扵御史或由
　　特简部院及内务府官员兼充或
　　定制以督抚兼理因地制冝纲维整肃复以时防计其奏课酌剂其价值之重轻与夫盐法之冝更革者奏
　　闻裁定所以制海场池井之冝以资生计扵编氓者
　　规制靡不详偹
　　皇上爱民防商同仁普利苟所司有朘商自肥者立防之以法以故羣商鼓舞享豊盈优渥之泽扵无穷葢法意精良洵非前代所可防及也


　　钦定厯代职官表卷六十一
<史部,职官类,官制之属,钦定历代职官表>
　　钦定四库全书
　　钦定厯代职官表卷六十二
　　闗税各差表













<史部,职官类,官制之属,钦定历代职官表,卷六十二>
　　闗税各差
　　国朝官制
　　闗税各监督京师崇文门正监督一人【以大臣简充】副监督一人【由总管内务府大臣□选奏充】左翼右翼各一人【以大臣简充】直天津闗一人【以长芦盐政兼管】通州二人【以满汉坐粮防兼管】山海闗一人【以四五品满京堂及各部院内务府司员差充】张家口杀虎口各一人【以部院司员差充】潘桃口一人【以多伦诺尔同知管理】龙泉紫荆竒峯五虎固闗白石倒马茨沟挿箭岭马水口各一人【以提督兼管委防将都司守备把总监收】三座塔八沟乌兰哈达各一人【以理藩院司员差充】奉天牛马税一人【以部院司员差充】中江一人【以　盛京将军衙门章京及五部司员差充】山西武元城一人【以巡抚兼管委交城县知县监收】归化城一人【亦以巡抚兼管委道员监收】山东临清闗一人【以山东巡抚兼管委临清州知州监收】江南海闗一人【以江苏巡抚兼管委松太道监收】浒墅闗一人【以苏州织造兼管】淮安宿迁闗一人【以内务府官员简充】闗一人【以江苏廵抚兼管委常镇通道监收】龙江西新闗一人【以江宁织造兼管】凤阳闗一人【以庐凤道管理】芜湖闗一人【以安徽廵抚兼管委安徽宁池太道监收】江西九江闗一人【以广饶南九道管理】赣闗一人【以江西廵抚兼管委吉南赣道监收】福建海闗一人【以福州将军兼管】闽安闗一人【以巡抚兼管委福州府同知监收】浙江海闗一人【以巡抚兼管委宁绍台道监收】南北新闗一人【以杭州纎造兼管】湖北武昌厰一人荆闗一人【以廵抚兼管委员监收】湖南辰闗一人【以巡抚兼管委辰州府知府监收】四川防闗一人【以总督兼管委防州府知府监收】打箭鑪一人【同知兼管】广东海闗一人【以内务府官员简充】太平闗一人【以巡抚兼管委南韶连道兼收】广西梧厰浔厰各一人【以巡抚兼管委梧州浔州各知府监收】
　　掌于水陆冲会之地设官置吏颁其治禁以安行旅以通财贿爰系之税以便诇几以佐
　　国家经费凡百货者为户部分司竹木及船钞者为工部分司必行商大贾挟赀货殖以牟利者乃讥而征之物有精麤直有贵贱利有厚薄各按其时地以定应征之数遵部颁科条刋示木榜俾商贾咸知而吏不能欺其有藏匿奸匪私冒越渡及漏应税之物者俱论如法监督以一嵗报满则条析经征之数具疏专达其督抚总理者嵗周疏报亦如之皆以册达部部受其要而会之定其殿最以
　　闻初制闗税各差皆以户工二部司员充之寻改差六部司员又改归地方官管理嗣后随时斟酌改定或
　　特简京员或由部院司员抡选引
　　见除授或归督抚总理或以将军织造盐政兼理京差
　　由部疏请或更代或留任
　　防遵行由督抚等兼管者期满奏明接管皆因地制宜
　　永为恒式焉
　　厯代建置
　　三代
　　周礼天官大宰以九赋敛财贿七曰闗市之赋贾公彦疏谓闗上以货出入有税物市若泉府防布总布之等亦有税物
　　周礼地官司闗上士二人中士四人府二人史四人胥八人徒八十人每闗下士一人府一人史二人徒四人掌国货之节以聨门市司货贿之出入者掌其治禁与其征防凡货不出于闗者举其货罚其人凡所达货贿者则以节传之【郑康成注传如今移过所文书】国凶札则无闗门之征犹几凡四方之宾客敂闗则为之告有外内之送令则以节传出之国语周语周之秩官有曰敌国宾至闗尹以告谨案贾公彦周礼疏以闗尹即司闗然司闗掌国货之节而闗尹祗主宾客则其职有繁简之殊顔师古汉书注以闗尹即闗吏盖毎闗有下士闗尹乃下士之职也
　　周礼地官司市下大夫二人上士四人中士八人下士十有六人府四人史八人胥十有二人徒百有二十人掌市之治教政刑量度禁令凡治市之货贿六畜珍异亡者使有利者使阜害者使亡靡者使微【郑康成注司市市官之长】防人中士二人下士四人府二人史四人胥二人徒二十人掌敛布絘布总布质布罚布防布而入于泉府
　　谨案门闗之制首见于周礼司闗国货有节出入有司治禁有掌不出于闗者有罚正与今日闗税之政相仿其属之于地官则如今各直省监督之受成于户部矣至于九赋敛财贿七曰闗市之赋实以大宰掌之则如今崇文门正监督之必以大臣
　　简充诚慎重其职掌也直省各闗治闗而不治市其
　　市贾牙税皆以守土之官领之唯
　　京师左右翼监督则八旗田房騐契钤印及牲畜之陈于衢市者皆要其成焉其制亦以大臣
　　简充是兼有周家司市防人之职于大宰闗市之赋尤相合也考厯代司市市令之制官秩本微如今顺天府通判之专管牙税颇为近之故既着于顺天府篇而监督职掌所系亦复相似因并系之于表且互证其説焉
　　江永周礼疑义举要防人所掌质布盖偿质剂之布也古未有纸大劵小劵当以帛为之交易以给买者而卖者亦藏其半质剂盖官作之其上当有符印是以量取卖买之泉以偿其费犹后世契纸有钱也
　　恵士竒礼説司闗掌国货之节以聨门市其法管子行之于齐征于闗者勿征于市征于市者勿征于闗此司闗聨门市之法也自外入者征于闗闗移之门门移之市所谓征于闗者勿征于市也自内出者征于市市移之门门移之闗所谓征于市者勿征于闗也若自内而不由于市自外而不出于闗然后举而罚之
　　谨案两翼监督有田房契尾之税今考江永周礼説则契尾之税亦本于防人之质布盖质剂之交易不可不领之于官与夫司市法六畜则正衢路牲畜有税之类皆因事制宜昭信定业而惠商裕民之意寓其中矣又考周礼地官丱人掌金玉锡石之地而为之厉禁以守之后世金官铁官坑冶诸使并沿其制我
　　朝矿课领于有司以时开闭不设专官亦不列于闗税之课盖物土宜而寛民力逈非前代所能及矣
　　秦
　　汉书百官公卿表闗都尉秦官
　　汉
　　汉书武帝纪太初四年徙农都尉治武闗税出入者以给闗吏卒食
　　史记义纵传寗成家居上拜成为闗都尉
　　汉书张敞传出为函谷闗都尉
　　汉书百官公卿表京兆尹属官有长安市令丞后汉书光武纪建武九年省闗都尉十九年复置函谷闗都尉
　　后汉书阴识传封阴乡侯以为闗都尉镇函谷刘昭后汉书志注汉官曰市长一人秩四百石丞一人二百石
　　谨案前汉都长安所置闗津以函谷闗为重地太初始设闗税以后尤重都尉之选自张敞而外见于汉书者霍光以丞相田千秋弟为闗都尉黄霸子赏嗣侯爵为闗都尉与夫何恢翟宣并系世臣子弟后汉阴识以勲戚通侯出典斯职厥制尤重今崇文门监督
　　特简大臣典司其事实与古制相符至洛阳市令虽品秩卑小不与今之左右翼相近而职事相同故节取而列于篇中至汉初令贾人不得乘车衣丝重租税以困辱之诚所以敦本抑末劝民为农也其后至武帝元光六年初筭商贾则商贾车船有税矣元符四年初筭缗钱则凡有缗钱者皆税矣至于告缗徧天下【以上皆见史记】虽不为商贾者胥被其害而闗税之重取横敛有不待言者此汉代之粃政非复立闗置之本意也
　　三国
　　唐六典注后汉河南尹属官有洛阳市长丞魏因之
　　晋
　　晋书职官志侍御史有十三曺江左置库曺掌厩牧牛马市租
　　谨案晋以侍御史掌襍税后世设巡闗御史实昉于此盖以御史职司风宪可以讥察非常平均出入故慎重其选也然京员奉使闗诚得恪守恒制委任得人则裕商便民之政足与守土之规相防并举而如期更代较若画一亦于考成之法有禆岂必专使御史崇其虚名哉明代专重御史尚空言而不求实效寖成党援即出使一端可见乃晋氏已肇其端防考古今知未足为常制也
　　郑樵通志诸市署东晋则丹阳尹管之
　　马端临文献通考税契始于东晋
　　宋齐梁陈
　　宋书百官志库曺掌廐牧牛马市租
</div>
    <div class="pagination">
<a href="钦定历代职官表_page91.html">上一页</a><span>...</span><a href="钦定历代职官表_page87.html">87</a><a href="钦定历代职官表_page88.html">88</a><a href="钦定历代职官表_page89.html">89</a><a href="钦定历代职官表_page90.html">90</a><a href="钦定历代职官表_page91.html">91</a><span class="current-page">92</span><a href="钦定历代职官表_page93.html">93</a><a href="钦定历代职官表_page94.html">94</a><a href="钦定历代职官表_page95.html">95</a><a href="钦定历代职官表_page96.html">96</a><a href="钦定历代职官表_page97.html">97</a><span>...</span><a href="钦定历代职官表_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
