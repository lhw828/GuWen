<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 14 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 14 页/共 35 页
  </h1>
  <div class="content">
   熈宁四年【辛亥】
　　三月丁未韩绛罢相【自陜西宣抚使罢相以本官吏部侍郎知邓州】
　　制曰丞辅之任非端良而莫居典刑之行虽贵近而无间我有明命飏于大廷【具官韩绛】歴事三朝浸更众职比畴劲正之噐晋服弼谐之司属者羗渠陆梁戎候骚动辍自贰公之列徃定安邉之图而听用匪人违盭初诏统制亡状绥懐寡谋暴兴征师深入荒域卒伍骇扰横罹转战之伤丁黄驰驱重被赍饷之役边书旁十朝听震惊朕以其推忠之勤诚为尽瘁执讯之绩亦已居多方公论之腾喧览奏封之引咎其伸宪法以解机衡仍旧秩于天官殿近藩于京辅于戯奉使失指虽生事之靡容原诚无他亦注懐之素厚徃服成命无忘省循绛自熈寕三年十二月与王安石同拜相至是年三月罢在相位凡四阅月先是熈寕二年以尚书工部郎中李复圭知庆州复圭专杀喜功轻敌致防西人至倾国大入郭庆等俱死之于是朝廷遣重臣为宣抚使绛时为叅知政事请行安石曰臣于边事未尝更歴臣宜徃绛曰不可朝廷方頼安石安石曰朝廷所頼乃韩绛尔卒不许安石而遣绛乃拜韩绛为昭文相初绛之行也文彦博恐绛无功并任其责奏请为画一以付绛而略无发兵约束安石亦请不预边事而西讨方略一以付绛绛用种谔谋欲取横山遂城啰兀筑抚寕堡调发仓猝闗陜骚然人不堪命贼出兵争抚寕堡陷之急攻啰兀城庆州兵遂大乱朝廷忧之乃罢兵弃啰兀抚寕学士院元绛草责绛制初云擅兴征师上以为非擅兴命改曰暴兴以绛实得防出师而措置乖方故贬【拜罢録】八月除观文殿学士五年四月改知许州绛十上章乞归田里守坟垄王安石亦为之言故有是命








　　宋宰辅编年録卷七
&lt;史部,职官类,官制之属,宋宰辅编年录&gt;
　　钦定四库全书
　　宋宰辅编年録卷八　　宋　徐自明　着
　　神宗熈宁五年【壬子】
　　二月丙寅蔡挺枢宻副使【自知渭州龙图阁直学士右谏议大夫除】
　　挺字子正应天府宋城人挺在平凉凡五年自以有劳久留邉庭愤鬰为歌词因中使至使优伶歌之有谁念玉关人老之句传达禁中上亦悯焉遂召用之
　　十二月壬午陈升之拜枢相【除检校太傅行礼部尚书同平章事枢宻使】制曰弼亮天工繄朝堂之硕辅纪纲师律实帷幄之宗工维予左右之良岂有重轻之异畴咨旧德敷告大廷【具官陈升之】受天伟才为国重器逮事仁祖进登要枢肆朕宅师兴言访落与图大政擢冠庶工方侧席于奋庸执丧而去位屡颁优诏难夺至情比徙月之告期即治朝而申命视官帝傅増食爰田兼元宰之隆名服本兵之宠寄安危注意知股肱一体之相湏中外具瞻诚文武万邦之为宪永惟经济属在老成勉廸前人之休共新当世之务于戱明明常德朕有志于宣王翼翼壮猷尔毋慙于方叔靖共厥位协济朕心
　　升之自熈宁二年十月拜相三年十月自相位以母丧免明年正月诏起复拜相请终丧许之至是丧除乃有此拜仍大勅繋衔文彦博下遣内侍赍诏往赐仍趣令赴阙五月兼羣牧制置使八年二月诏枢宻院陈升之提举马军司以知审刑院崔台符等言缘军政事重仁宗时命枢宻使田况提举乞依故事以枢臣总领故也
　　熈宁六年【癸丑】
　　四月己亥文彦博罢枢宻使【自劒南西川节度使守司空兼侍中罢授守司徒兼
　　侍中河东节度使判河阳】
　　制曰秉国大均絶席庙堂之上经时常武运筹樽爼之间惟吾老成多所更践恳辞机务往殿近藩敷告在廷进畴厥位【具官文彦博】器质宏伟智谟靖深逮事祖宗蚤登丞弼周旋左右当四海之具瞻宻勿枢机实万邦之为宪肆予纉御属在倚毗深惟注意之勤勉狥均劳之请眷言耆旧宜有褒崇増秩上公衍封真赋光华故里掲全晋之旌旄息名城壮陪京之屏翰出入中外始终显荣于戯进而论道经邦则必告嘉猷于后退而承流宣化则必下膏泽于民惟徃钦哉尚多受祉
　　彦博自治平二年七月为枢宻使是年四月罢判河阳仍改赐推忠宣德崇仁保顺协防賛治纯诚亮节守正佐运翊戴功臣在枢府凡八年【赐功臣号始于唐徳宗奉天之后五代因之国初三相并冠以推忠协谋佐理功臣本朝遵用旧制】○三年二月先是文彦博屡乞罢枢宻使上谕以湏期年听去韩绛与王安石协力排彦博每议事绛多面沮之彦博内不平遂引期年之诏坚求补外上遣中使召入押赴枢宻院者数矣彦博輙归卧或闭门不出后上又面谕之彦博乃复视事如故上尝论及大使臣磨勘及常程差遣欲付之三班王安石与韩绛以为不如置审官西院付之上即令置然未尝与枢宻议也及彦博等对乃言其不便彦博退上语及西院事安石曰五代用武故政出枢宻宰相备位而已非治法也五月遂降诏置审官西院议者谓绛及安石叶谋欲沮彦博且夺其权因建此议然先时大使臣差遣皆属枢宻院无先后名次时人亦颇患其不平也是月彦博罢枢宻使判河阳从所乞也仍诏大勅繋衔曹佾上出入如二府仪又诏彦博尝受先朝顾命今罢枢府宜依曽公亮罢相例与子孙推恩【长编】后加检校太师徙判大名府元丰三年九月除太尉开府仪同三司复判河南府王尧臣子同老言仁宗不豫先臣与文彦博刘沆富弼等请立英宗为嗣神宗感悟开纳防彦博入觐神宗以问彦博对曰先帝天命所在神器有归实仁祖知子之明慈圣拥佑之力臣等何功神宗曰议论于至和时发端为难卿宜尽録本末将付史官彦博乃奏其事于是手诏褒显遂加彦博河东永兴节度使彦博力辞两镇宴饯琼林辅臣皆与两遣中谒者遗诗以宠其行有报在不言功之语当世荣之六年请老拜太师致仕【事畧】
　　熈宁七年【甲寅】
　　四月丙戌王安石罢相【自礼部侍郎同平章事罢为吏部尚书观文殿大学士知江宁
　　府转九资】
　　制曰入则冠宰路之重百辟之所仪刑出则寄制垣之尊万邦之所宪法茍非令徳奚称异恩粤予端揆之臣久托机衡之任锡之宠渥均厥贤劳【具官王安石】禀明哲之资蹈柔嘉之则学问渊博为时儒者之宗议论坚明有古直臣之烈间畴伟望升冠近司忧勤百为夷险一节方借壮猷之助且观盛化之流遽上封章愿还政事确诚莫夺茂典载加正位天官之聨升华殿幄之侍仍加赋邑以重藩维于戯纳忠告猷卿所素尚尊德乐道朕岂或忘毋怠乃心而不予辅
　　安石自熈宁三年十二月拜相是年四月罢居相位凡五年先是安石秉政更新天下之法宿望旧人屏逐殆尽所用俱新进少年天下不与之上一日侍太后至太皇太后宫时宗祀不远太皇太后曰吾闻民间甚苦青苗助役钱宜因赦罢之上不怿曰此以利民非苦之也太皇太后曰安石诚有才学然怨之者甚众欲爱惜保全不若暂出之于外歳余复召用可也至是久旱上以百姓流离忧见容色每辅臣进见未尝不嗟叹恳恻始深疑新法之不便欲罢之安石曰水旱常数尧汤不能免也但当脩人事以应天灾尔上曰此岂细事朕今所以恐惧如此者正为人事有所未脩也安石以常数为言上终不以常数为是安石乃求去位上固留之请益坚故有江宁之命上因出手诏谕之麻既出吕嘉问张璪持安石而泣安石慰之曰已荐吕惠卿矣【丁未录】初监门郑侠献流民图朝廷以为狂笑而不问第令开封府劾其擅发马逓入奏之罪而侠又上书言天旱由王安石所致若罢安石天必雨既而安石出知江宁是日雨安石屡求去位上不许至是以手诏谕安石曰前日曾令吕惠卿及朕以手札谕卿欲以师傅之官防卿于京师而继得卿奏以义所难防且欲得便郡求息朕深体卿意不欲再三邀卿之留已降制命卿知江宁庶安心休息以适所欲朕体卿之诚至矣卿宜有以报之手劄具存无或食言【拜罢録】安石既罢相知江宁仍诏出入如二府仪大朝防缀中书门下班上又以安石子雱为右正言天章阁待制兼侍讲雱以疾不能朝许从安石之江宁仍脩撰经义又诏安石依旧提举详定国子监脩撰经义是年三月诏闻镇定州民有拆卖屋木以纳免役钱者令安抚转运提举司体量具实以闻上又批问安石百姓为贷市易抵当所钱多没产及枷锢者又问安石纳免行钱何如或云提汤瓶人亦令出钱者又批问安石取免行钱太重人情咨怨至出不逊之言见税匹帛行有手下抱緼角人今亦尽收入行者安石随事辨析皆谓有利无害士大夫或不快朝廷政事或与近习相为表里故多言不便尔上曰近臣以至后族无不言不便何也两宫至泣下忧京师乱起以为天旱更失人心如此安石又归咎于妄言者之过时知青州滕甫上疏言新法害民者陛下既知之矣但下一手诏应熈宁二年以来所行新法有不便者悉罢之民气和而天意解矣安石既罢相遂诏中书自熈宁以来剏立改更法度令具本末编类进入【并长编】
　　同日韩绛再入相【自观文殿大学士行吏部侍郎知大名府除同中书门下平章事监脩国
　　史】
　　制曰王者临四海之广总万机之繁仍欲措世于治安其在求贤而辅助我图元弼兹得荩臣锡以茂恩告于列位【具官韩绛】受材宏博涉道深醇智略足以经逺猷忠嘉足以任大事而自与谋帷幄正位钧衡抗论在前义无曲学宣力于外劳不辞难质于佥言属乃旧徳冠宰司之重实頼于谟明总史观之华更资于良直赋之多邑衍以真封并示褒章允为异数于戯百姓尚困惟在厚厥生五服未賔当使服吾化勉辅丕丕之业以成晏晏之风
　　绛自熈宁三年十二月拜相至是年三月罢为相凡四越月是年四月再入相上遣御药院赍诏召绛赴阙上赐王安石手诏曰韩绛恳欲得一见卿意者有所谘议卿可为朕详语以方今人情政事之所宜急者安石荐绛代已仍以惠卿佐之庶于安石所为遵守不变也时号绛为传法沙门惠卿为防法善神○七年十月诏三司置防计司以宰臣韩绛提举先是绛奏三司财赋出入之数无考校盈虚之法仍乞臣绛提举而校其増亏以黜陟官吏之能否而三司使章惇亦乞天下财赋删脩为法故有是命
　　同日吕惠卿叅知政事【自翰林学士右正言兼侍讲迁右谏议大夫除】
　　惠卿字吉甫泉州晋江人初设制置三司条例司王安石固请以著作佐郎编脩集贤书籍吕惠卿为检详安石对上曰愿陛下于近臣中择其能上副陛下所欲为与臣所学不异者与之共政因极称吕惠卿上许之惠卿最为安石所贤初至自江宁即屡荐于上事无大小必与之谋方是时建青苗助役水利均输之政置提举官行其法于天下谓之新法一时奏请皆惠卿发之时议学校贡举惠卿乞选通经术临政事之人主判太学令侍从举有学术行艺者为教授自京师至诸州皆建学取以经义防以时务殿试专以防问而学校贡举法俱以次推行于是王安石乞罢制举冯京以为不可废惠卿谓制科止于记诵非义理之学制科遂罢初为条例司检详官寻又命防详中书编脩条例上尝歴问羣臣于司马光至吕惠卿光曰惠卿憸巧非佳士使安石负谤于中外者俱惠卿所为也近日不次进用大不合众心上曰惠卿应对明辨亦似美才光曰惠卿文学辨慧诚如圣防然用心不端陛下更徐察之江充李训若无才何以能动人主光尝于迩英进读萧何曹参事因言曹参以无事镇抚海内故天下晏然居数日吕惠卿进讲乃遂言法不可不变先王之法有一嵗一变者有五歳及一世一变者有百世不变者前日司马光言汉守萧何之法则治变之则乱光之意必以国家近日多更张旧政又以臣制置三司条例及防详中书条例故发此论也光与惠卿更相辨难惠卿至排光令去既退于是御史张戬言惠卿奸邪不可留之左右后光既辞枢宻副使连章极谏青苗之病民又移书安石且言谄谀之人欲依附介甫因缘改法以为进身之资于介甫当路之时诚有顺适之快一旦失势必有卖介甫以自售者矣书三往安石卒不听光在经筵读资治通鉴上尝谓光曰安石不好官职及自奉飬可谓贤者光曰安石诚贤矣但不当信任吕惠卿惠卿真奸邪而为安石谋主安石为之力行故天下幷指安石为奸邪也上笑光又曰今条例司所为独安石韩绛吕惠卿以为是天下俱以为非陛下岂独与三人共为天下邪乃退○上欲脩起居注安石荐吕惠卿遂除天章阁待制同脩起居注后又荐为翰林学士安石尝与惠卿论新法安石弟安国吹笛于内安石遣人谕曰请学士放郑声安国立应曰愿相公远佞人惠卿深衔之后竟为惠卿所陷放归田里安石将罢相遂荐惠卿为叅知政事初惠卿谄安石如子事父安石当国不可一日而无惠卿也安石将罢去念能善吾后者莫有如惠卿故力引惠卿辅政惠卿既辅政富弼时退居于洛闻之有忧色邵雍以问弼弼曰度弼之忧安在雍曰岂以王安石罢相吕惠卿叅知政事惠卿防暴过安石乎弼曰然雍曰公无忧安石惠卿本以势利合势利相敌将自为仇矣不暇害他人也未几惠卿得志怙权果叛安石惟虑安石之复来也因郊乃荐安石为节度使平章事方进熟状上察见其情问曰王安石去不以罪何故用赦复官惠卿惭甚无以对既而起郑侠李逢狱茍可以倾安石者无所不为如雍之言也【丁未录】惠卿虑中外因王安石罢相言新法不便以书遍遗诸路监司郡守使陈利害至是白上降七年閠四月己丑诏申明之诏曰朕不以吏或违法之故而辄为之废法要当博谋广听案违法者而深治之间有未安者令脩完期底至当遂命惠卿提举编脩司农条例又诏五日一赴经筵时曽布吕惠卿同根究市易事凡三五日一对王安石恳求去位惠卿忧沮形于色安石引惠卿执政上既许之布后与惠卿会惠卿颇有得色诟骂行人及胥吏以语侵布布不敢校也八年五月御史蔡承禧言惠卿弟吕升卿招权慢上并及吕惠卿是日进呈安石时与惠卿俱对上顾安石称其独无私盖为惠卿发也明日惠卿求去安石独奏事上曰惠卿不济事非助卿者也忌能好胜不公又曰观惠卿兄弟但才能逼已便忌嫉安石曰臣常屡劝彼令勿如此又为上言人材如惠卿陛下不宜以纎芥见于辞色使其不安如对惠卿数称臣无适莫独无私使惠卿何敢安位国家所頼恐不宜如此遇之上令安石敦勉惠卿就位安石曰此在陛下陛下不加恩礼臣虽敦勉何补也六月王安石得疾上固留之谕以吕惠卿甚恠卿不为升卿辨事言卿前为人所诬极力为卿辨今臣为人所诬卿无一言朕说与极为卿兄弟解释辛亥吕惠卿加给事中与安石父子并以脩诗书周礼义觧推恩也安石辞雱新除龙图阁直学士惠卿亦辞给事中后雱又辞所迁职上欲终命之惠卿以为雱引疾罢宜听故从之由是王吕之怨益深先是吕惠卿言安石弟秘书丞直集贤院王安礼任馆职日狎逰无度于是安礼乞出即从之差知润州安石犹以惠卿昔家居在润州使安礼求过失故也始惠卿事安石父子安石弟安国负气恶其憸巧数面折之惠卿切齿及安石罢相引惠卿辅政惠卿遂欲代安石恐其复来乃因郑侠狱陷安国亦以沮安石也安国既贬上降诏谕安石安石对使者泣及再入相安国犹在国门由是安石与惠卿交恶苏轼徙汝州过金陵因访王安石轼曰轼欲有言于公安石色动轼曰所言天下事也安石色定曰姑言之轼曰西方用兵连年不解东南数起大狱公独无一言以救之乎安石举两指示轼曰二事悉惠卿启之安石在外安敢言轼曰固也然在朝则言在外则不言事君之常礼尔上所以待公者非常礼公所以事上者岂可以常礼乎安石厉声曰安石湏说又曰出在安石口入在子瞻耳葢安石犹畏惠卿也【丁未録】
　　十二月丁卯王韶枢宻副使【自观文殿学士兼端明殿学士龙图阁学士礼部侍
　　郎知熈州除】
　　韶字子纯江州徳安人初韶客逰西邉时神宗初立韶内知天子智勇有志于天下乃上平戎防乞复河湟以絶夏人之右臂神宗覧而奇之召问方略遂擢用焉后以降木征功自知熈州召赴阙未至遂有此命
　　熈宁八年【乙卯】
　　正月庚子蔡挺罢枢宻副使【自右谏议大夫罢为资政殿学士判南京留司御史
　　防】
　　挺自熈宁五年二月除枢宻副使是年正月以疾罢在枢府凡四年元丰二年五月卒赠工部尚书諡敏肃
　　同日冯京罢叅知政事【右谏议大夫除守本官知亳州】
　　制曰辅弼大臣朕所同体以济天下政事之善职当将顺茍有阙失固宜尽防若乃面从退言二三其徳倡为浮议以开羣枉岂朕所以待股肱心膂之意哉【具官冯京】谏议机务为日滋久朕之柄用不为不重予违汝弼何惮不为国有刑人大夫弗飬义当共疾遏絶庶顽而乃启导奬进隂为主宰谋害政体以震朕师逮其自章略俾推究诡迹既露犹复怙终左证具存情焉廋匿未忍寘理尚示寛恩黜守外藩往自循省
　　京自熈宁三年七月除枢宻副使九月除叅知政事是年正月罢为执政凡六年京与安石共政数与争辩于上前又荐刘攽苏轼为外制神宗不应时议令祖周官丘乘之制令保甲飬马京以为不可防选人郑侠上防极陈时政得失且言王安石作新法为民害吕惠卿朋党奸邪壅蔽聦明独冯京特立屡与之校请黜惠卿进用冯京惠卿大怒因奏上夺侠官汀州编管言事者以京为交通罢京政事知亳州徙河南府迁资政殿学士知渭州
　　二月癸酉王安石再入相【自观文殿大学士吏部尚书知江宁府除依前官同平章
　　事昭文馆大学士】
　　制曰干徤坤顺二气合而万物通君明臣良一徳同而百度正眷予元老时乃真儒若砺与舟世莫先于汝作有衮及绣人久伫于公归越升冡宰之崇播告路朝之听【具官王安石】信厚而简重敦大而髙明潜于神心驰天人之极挚尊厥徳性泝道义之深源延登杰才毗叅魁柄传经以谋王体考古而起治功训齐多方新美万事尔则许国予为知人防波稽天孰斧斨之敢缺忠气贯日虽金石而自开向厌机衡之烦出宣屏翰之寄遽周歳歴殊拂师瞻宜还冠于宰司以大厘于邦采兼华上馆衍食本封载更功号之隆用侈台符之峻于戯制天下之动尔惟枢木通天下之志尔惟蓍系国重轻于廼身敺民仁夀于当代往服朕命图成厥终
　　安石前自熈宁三年十二月拜相七年四月罢为相凡五年是年二月再入相始安石荐韩绛及吕惠卿代已惠卿既得势恐安石复入遂逆闭其途凡可以害安石者无所不用其至又数与绛忤绛乗间白上请复相安石上从之惠卿闻命愕然翼日上遣御药赍诏往江宁召安石安石不辞倍道赴阙时吕惠卿正起李逄狱事连李士宁狱甚急士宁与安石厚意欲并中安石也防上召安石急自金陵泝流七日至阙遂拜昭文相安石表辞诏不许再辞不允断来章即受安石既相士宁之狱遽觧而惠卿罢【丁未録】三月上谓安石曰小人渐定卿且可以有为又曰自卿去后小人极纷纷独頼吕惠卿主张而已安石曰臣父子向防陛下之遇诚欲助成陛下盛徳大业而小人纷纷不敢安职今陛下复召用臣臣所不敢固辞者诚欲及时粗有所効以报知遇望陛下察臣用心上曰固所望于卿君臣之间切勿存形迹形迹最害事安石又荐吕嘉问及张安国可为宰属上皆以为可【长编】
　　四月戊寅吴充枢宻使【自枢宻副使右谏议大夫除检校太傅行工部侍郎充】制曰职在枢衡必借几深之识地居宥宻尤资周慎之才云为系于四方崇重称于二府素难厥选今得其良升正使名敷闻朝列【具官吴充】器资通敏风猷静渊学洞究于古今术该详于经济自专计省之剧擢副本兵之严内罄嘉谟已咸和于庶务外禆逺略亦荐着于成功宜超拜于贰卿俾荣兼于帝傅爰田増秩真食衍封倂为宠章就正官号于戯知人则哲朕既任卿之匪轻事君以忠卿其报朕之益至往服新命无忘训辞
　　上批吴充久叅机政悉力职事故有是命寻兼羣牧制置使提举脩军马勅初羣牧使李师中上言飬马费重请罢所置使而飬马于民不报既而吴充为枢宻副使亦上书请以牧地赋民文彦博为枢宻使以为不可王安石主充议五年遂废太原监七月又废东平监而枢宻副使请举诸监尽废之是年四月诏河南北两监牧司并罢然自是国马尽矣充在枢宻凡六年至九年十月拜相
　　闰四月乙未陈升之罢枢相【自枢宻使礼部尚书同平章事罢为检校太尉镇江
　　军节度使同平章事判扬州】
　　制曰执政于中总领枢筦之重殿邦于外荣加衮钺之崇非属老成之贤曷当光大之宠诹是糓旦告于治朝【具官陈升之】识度渊材资公正博达古今之务精通文武之权歴事三朝偕联二府内坚持于忠赤外协济于猷为自居宥宻之司弥展经纶之术方隆柄任屡引疾辞宜推从欲之私俾遂均劳之请既増封于勲邑仍兼秩于公台拥京口之节旄司广陵之藩翰宅大江之冲要望本镇之封疆于戯注意辅臣礼有优于进退倾心魏阙徳无怠于始终益茂政声对于休命
　　升之自熈宁五年十一月拜枢相是年四月以足疾得请判扬州大勑列衔曹佾下出入如二府仪再入枢府凡三年
　　八月庚戍韩绛罢相【为礼部尚书观文殿大学士知许州】
　　制曰国家延登弼疑内以起功于庶事分畀藩翰外以发政于四方闵劳申恩倚重均体肆敷丕号庸谂庙朝【具官韩绛】躬庄厚之资涵良忱之度济世美以特立告辰猷而具臧屡陪国均实辅台徳向自保厘之寄再膺翼亮之咨髙平师师总脩众职之采公孙几几叅听百官之成久宣于勤间愬以疾确辞几务之剧祈即防申之休感于朕聦姑狥尔欲宜还宰韨往建州麾陟春官常伯之尊兼禁殿隆儒之冠载更功号増井幷封于戱乃眷臣邻虽尔身之在外不忘夀耈岂兹心之谓遐其服宠章以将福履
　　绛自熈宁七年四月再入相至是年八月罢再相才逾年绛既罢相知许州仍诏出入如二府仪大朝防缀中书门下班绛居相位数与吕惠卿异议王安石复入论政愈駮数称疾故求罢而有是命
　　十月庚寅吕惠卿罢知政事【自给事中罢守本官知陈州】
　　制曰辅弼之臣与图政事任人贤否系国重轻朕于黜陞非有私意【具官吕惠卿】艺文治术久践要途擢贰钧衡是稽羣望谓宜夙夜左右谟明为谋弗臧卒陷吏议挠侀成于京邑懐请托于私家剡奏自明尤为欺诋行治如此朕何望焉罢守故官出临郡寄非惟责迩臣之守于以合众论之公祗廸训词服我寛宥
　　惠卿自熈宁七年四月除知政事是年十月罢在政府二年先是御史蔡承禧劾惠卿弟崇政殿说书直集贤院升卿之罪惠卿乃谒告上遣冯宗道抚问召赴中书安石又亲诣惠卿道上意惠卿于是上表求外者三上皆遣中使封还又有劄子上复令安石同王珪谕惠卿惠卿入见上曰无事而数求去何也岂以安石议用人不合安石欲用新进卿不欲之耶卿欲用曽旼而安石不欲耶惠卿曰此亦不系臣去就安石之来一切托疾不事事与昔日异前此安石为陛下建立庻政千里复来乃反如此不知欲以遗之何人上曰安石何以至此惠卿曰安石不安其位盖亦缘臣在此不若逐臣之去一听安石天下之治可成上曰终不令卿去且俱至中书惠卿顿首曰臣不敢奉诏既退上复遣中使谕惠卿惠卿入见乃复就职先是惠卿缘升卿事乞罢政既复就职与安石益不协于是留身白上曰安石以臣改其诗义怒臣上复留惠卿然议益不合惠卿益不自安后月余乃具劄子力求去位初惠卿既进劄子与安石辨改经义乞去位因出前后与安石议论不合者十余事且力乞在告惠卿既在告继下御史中丞邓绾章不旬日惠卿罢政升卿初为御史所攻安石虽数为觧释然其实不乐升卿也升卿复于上前诉安石之短上既决意罢惠卿政事故先出升卿十月己丑朔升卿擢发遣江南西路转运副使初惠卿于安石交至深时人谓安石为孔子惠卿为顔子独司马光曰覆王氏者必惠卿也小人本以势利合势倾利移何所不至及安石罢相去惠卿果叛之凡可以倾安石者靡不为也至是安石再入相怨惠卿未有以发防张若济者前知秀之华亭坐受所监临衡州编管御史中丞邓绾素附安石因防惠卿居父防日与若济交通状中书请差官究实而惠卿亦上章自辨上遣检正徐禧等杂治之惠卿于是先罢政事以夲官知陈州已而又用邓绾蔡承禧言罢惠卿之弟温卿河东运判邓绾又劾徐禧党惠卿乞改付吏乃遣淮东运使蹇周辅同鞫已而练亨甫軰又以绾所言惠卿事交鬬其间反为惠卿所中语及安石子雱忿恚而卒安石悲伤益不堪固求去绾惧安石去屡留于上上怒出绾周辅治狱方急防绾败辅因是不肯为王氏尽力遂止其狱温卿止坐冲替上又恶新管当福建常平等事曾旼交鬬安石惠卿遂绌旼潭州州学教授先是御史蔡承禧奏臣累言知政事吕惠卿奸邪不法请陈其奸状之尤著者其罔上反覆任意自专弄权自恣朋比欺国数项惠卿之所为有滔天之恶朝廷之善事使其朋类扬以为己出不善则使其党与言为上意如章惇李定徐禧之徒皆为死党曾旼刘泾叶唐懿周常徐申之徒又为奔走此又奸恶之尤大者也是日手诏知政事吕惠卿朕不次防擢俾预机政而乃不能以公灭私为国司直阿蔽所与屈挠典刑言者交攻深骇朕听可本官知陈州先是豫章有进士黄雍者著书于家徐禧得之因窃其语为书褒美新法以献王安石安石大赏其言而吕惠卿欲脩撰经义遂牒禧以布衣充检讨已而欲官之安石遂白上除禧中书习学行检正事布衣为中书习学行检正事自禧始及安石罢相去惠卿复荐禧上遂擢监察御史里行安石再相中丞邓绾论禧党惠卿日纵华亭之狱禧坐出为湖北运使及禧拜中丞故首论绾又荐孔武仲邢恕可以为御史上曰徐禧论事大率懐吕惠卿之恩尤欲进异论之人盖惠卿之叛王安石故多结异论之人欲以为党唐埛乃上书荐惠卿天下竒才埛惠卿党也上曰禧事惠卿如父如禧今日杀身可也遂罢禧中丞先是王安石退居钟山切切以惠卿为恨惠卿除母丧初安石之弟安礼时为右丞惠卿心惮之乃过金陵以启与安石和安石以巽言谢之既而朝廷已除惠卿知太原会徐禧沈括新败改授鄜延且令总四路守备惠卿恳辞不行乃手防以谓陜西之师不可攻亦不可守因请对上令与一闲郡遂自新知延州资政殿大学士落职知单州元丰八年五月自资政殿学士知太原府除资政殿大学士元祐三年三月提举嵩山崇福宫以引疾从其请也六月落职自正议大夫降为中散大夫光禄卿分司南京苏州居住以右司谏苏辙等言惠卿奸慝故有是命辙言伏见前知政事吕惠卿诡变多端见利忘义王安石初任执政以为心腹安石山野之人彊狠傲诞其于吏事宜无所知惠卿指摘教道以济其恶青苗助役议出其手韩琦始言青苗之害先帝知琦朴忠翻然感悟欲退安石而行琦言当时执政皆闻徳音安石惶遽自失亦累表乞退天下欣然有息肩之望矣惠卿方为小官自知失势上章乞对力进邪说荧惑圣听巧囬天意身为馆殿摄行内侍之职亲往传宣以起安石肆其伪辨破难琦说仍为安石画刼持上下之防大率多用刑狱以震动天下自是诤臣吞声有识丧气而天下靡然矣至于排击忠良引用邪党惠卿之力十居八九其后又建手实簿法尺椽寸土检括无遗鸡豚狗彘抄劄殆遍专用告讦推析毫毛鞭棰交下小民怨苦甚于苗役又因保甲正长给散青苗结甲赴官不遗一户上下骚动遂至河北人户流移旋又兴起大狱以恐脇士人如郑侠王安国之徒仅保首领而去其心本欲株连蔓引汚公卿独頼先帝天姿仁圣每事裁抑故惠卿不得穷极其恶不然安常守道之士无噍类矣既而惠卿自以罪被黜于是力陈邉事以中上心其在延安始变军制杂用畨汉违背物情壊乱邉政至今为患西戎无变妄奏警急擅领大众涉入边境竟不见敌迁延而归恣行欺罔立石纪功使西戎晓然知朝廷有吞灭灵夏之意自是戎人怨叛邉鄙骚动河陇困竭海内疲劳永乐之败大将徐禧本惠卿自布衣保荐擢任始终协议遂付邉政败声始闻震动宸极驯致不豫初实由此邉衅一生至今为梗安石之于惠卿有卵翼之恩有父师之义方其求进则胶固为一更相汲引以欺朝廷及其权位既均势力相轧反复相噬化为仇敌始安石罢相以执政荐惠卿既已得位恐安石复用遂起王安国李士宁之狱以抳其归安石觉之被召即起迭相攻击期致死地安石之党言惠卿使华亭知县张若济借豪民钱置田产等事会朝廷遣蹇周辅推鞫其事狱将具而安石罢去故事不复究案在御史可覆视也惠卿言安石相与发其私书其一曰无使齐年知齐年者冯京也先帝犹薄其罪惠卿复发其一曰无使上知安石由是得罪夫惠卿与安石出肺腑托妻子平居相结惟恐不深故虽欺君之言见于尺牍不复疑间惠卿方其无事已一一收録以备缓急之用一旦争利遂相抉摘不遗余力必致之死此犬彘之所不为而惠卿为之曽不愧耻惠卿用事于朝廷首尾十余年操执威柄凶焰所及甚于安石辛亥惠卿责授建宁军节度副使建州安置不签书公事从谏官王岩叟等四人所奏也内批二省云惠卿罪恶贯盈虽已施行而防谏弹纠不已难居善地可窜逐一逺小处以允公议始惠卿责授光禄卿分司南京苏州居住中书舍人范百禄草制词有云朕承先帝大烈惧弗克胜而滋不可以不更张民劳不可以不振徳稽其所自汝为厉阶右仆射吕公着以手简谕百禄云恐彰先帝之失宜删去之百禄如公着所谕但以人言孔多为说及是中书舍人苏轼草制
　　制曰凶人在位民不奠居司防失刑士有异论稍正滔天之罪永为垂世之防【具官吕惠卿】以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚茍可蠧国以害民率皆攘臂而称首先皇帝求贤如不及从善如转圜始以帝尧之仁姑试伯鲧终然孔子之圣不信宰予发其宿奸谪之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬徳音犹在始与知己共为欺君喜则摩足以相欢怒则反目以相噬连起大狱发其私书党与交攻几半天下奸狼籍横被江东至于复用之年始倡西戎之隙妄生新意变乱旧章力引狂生之谋驯致永乐之祸兴言及此流涕何追迨予践阼之初首发安邉之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私先是惠卿自太原徙扬州请宫祠遂以资政殿大学士正议大夫提举嵩山崇福宫至是右司谏苏辙侍御史刘挚右正言王觌劾其罪恶挚之奏曰惠卿知太原辄于被受登极赦勑之后【时赦文戒不得生事西夏】连遣部将西讨未几西人报仇以盛夏犯塞疆臣战没士卒陷亡其违诏擅发之罪不可不治盖惠卿自罢执政日夜规图再用谓非造竒功不可以复得两府故逢迎朝廷专意邉事望赐诛觌之奏曰自熈宁以来所为青苗助役市易保甲簿法皆出于惠卿之手至于轻用甲兵兴造大狱凡害民蠧国之事实惠卿发其端伏望蚤赐睿断于是降惠卿为光禄卿分司南京苏州居住而朝论未以为快司谏王岩叟等复连名论之遂有是命元祐元年六月右司谏苏辙奏曰吕和卿本惠卿之弟而章惇所荐尝与惠卿共建手实簿法惠卿方任执政使和卿上言而惠卿力行之其法以根括民产不遗毫髪为本以奬用憸险许令告讦为要估计家财下至椽瓦抄劄畜产不遗鸡豚天下骚然如被兵火然其为术迂踈卒不能得其要领先帝知其不可遽寝不行伏乞重行黜责和卿遂自金部贠外郎出知台州三年七月惠卿自建州安置徙宣州居住绍圣元年七月与复元官拜资政殿学士十月自知江宁府改知大名府三省枢宻院同呈惠卿除目曽布与韩忠彦皆曰若遇惠卿在朝善人君子必无以自立上曰只令在北京岂可留也绍圣二年正月除资政殿大学士章惇言惠卿乞留京师但愿得一宫观时将上殿忠彦布皆曰惠卿乞留乃是无耻君子难进而易退其人可知矣上哂之忠彦布皆曰睿明洞照邪正中外称颂圣徳惠卿不留无不欣快同日张商英罢左司谏为右司贠外郎上语韩忠彦曰商英言大臣中有在元祐与政者有先帝已不用者意以为皆可逐唯章惇及吕惠卿可用尔曽布又尝为上言陛下若听惇言则惠卿见在政府岂不悮国事上曰直欲令作相十月除观文殿大学士知延安府惠卿入对曽布因言惠卿性喜大言捭阖昨先帝令往延州是时方永乐失利之后渠曰陜西民力已困兵已疲不唯不可征战殆亦难守意以为非己不可遂请首相王珪为宣抚而已副之意欲遂作相尔先帝赫然谕执政云惠卿言陜西不可战不可守是陜西当弃也遂落职知单州以此告命云弼臣议政自请造前躁轻矫诬出于为利今命以帅邉恐其必有捭阖之言愿加察之上深嘉纳后曽布入对上曰惠卿坚不肯行又只是要宫观意只要在京布又曰惠卿天下公论之所不与士大夫识与不识皆望风畏之如何可用上又曰惠卿只要在京湏要作执政布曰岂独执政不相不已上笑之元符元年五月惠卿自观文殿学士右银青光禄大夫知延安府换保宁军节度使令再任鄜延凡进筑九城寨已毕惠卿将任满合推恩特除章惇久有擢惠卿意众颇难之既而惇议以拓地及再任一并推恩上遂许之文臣以节度使为重非常恩也时吏部郎中编修都官条例方泽本惠卿亲党故惇主张之上问布布曰惠卿作执政时惇乃门下士邓绾曽攻之云为刎颈之交半夜之客昨既复用许力引惠卿为右相既于此不谐故于惠卿建节及其兄弟亲党凡可用力者无不尽力惠卿兄弟亦防横责望惇不细昨力引惠卿不谐其家皆大骂惇不得已答之云若朝论中有九人以为不可一人以为可惇犹可着力今十人则十人以为不可惇无如之何亦少觧二年八月保宁军节度使鄜延路经略安抚使兼知延安府吕惠卿特授检校司空武胜军节度使以进筑暖泉寨金汤城毕工也徽宗即位以尚书及从官阙批付三省令具前执政十人及其余姓名进入章惇曽布以前执政及从官姓名面奏吕惠卿居首上遽指之曰且令在邉崇宁四年三月吕惠卿特令致仕是月卒赠开府仪同三司諡文敏
　　十二月壬寅元绛叅知政事【自翰林学士兼侍读学士判太常寺兼羣牧使工部
　　侍郎除】
　　曽孝寛签书枢宻院事【自龙图阁直学士起居舍人兼枢宻都承防同羣牧使迁枢宻
　　直学士除】
　　绛叅知政事制曰总万事之防并登邦辅厘百工之广叅寄国均爰图旧人以共大政蔽自朕志审唯其贤【具官元绛】体纯亮而行中资深厚而用逺周旋四纪更中外之要官出入三朝久禁严之近职乃治烦总计乃承学侍言勤劳孔多谋议惟允用畴众绩询协师谟进陪帷幄之司均任股肱之重且经徳秉哲所以济天下之几惟同寅协恭所以成天下之治咨尔丕懋底于治平孝寛签书枢宻院制曰朕总四海之重机务日丛于前其与之叅断国论图囘安危者惟是一二枢机之臣则选用之际其可以不重乎【具官曽孝寛】明智而不流庄重以有守学足以通古今之要材足以拨中外之烦向繇记言入承宻防而能以协恭为节以济敏为功经营一方则惠泽有及于物朝夕便坐则献纳有补于时将畴尔庸宜茂宠数进叅宻直之地登賛鸿枢之司噫之荣懐得人惟重武之张弛以谋则安往图忠嘉以答扬朕之光显休命
　　绛字厚之杭州钱塘人孝寛字公绰宰相公亮之子也绛立朝无特操在翰林谄事王安石孝寛初迁枢宻院都承防文臣自孝寛始
　　熈宁九年【丙辰】
　　十二月丙午王安石罢左相【受检校太传依前尚书左仆射平章事镇南军节度
　　使判江宁府】
　　制曰入居丞弼用表仪于百官出总翰藩将师帅于九牧地虽中外之异体亦重轻之均【具官王安石】得古人之风蕴真儒之学眷方深于台辅志弥茂于政经挈持纲维纠正法度俄属伯鱼之逝遽兴王导之悲引疾自陈丐闲斯确宜仍宰路之秩载加衮钺之荣于戯大官大邑以庇身建节虽临于乡郡嘉谟嘉猷而告后乃心犹在于朝廷纳忠不忘懐徳甚迩
　　安石自熈宁八年二月再入相是年十月罢再相凡二年安石罢政以使相判金陵初吕惠卿既叛安石安石亦起华亭狱以酬之遣徐禧王古蹇周辅三軰即华亭按治不得惠卿罪安石子雱以咎中书官练亨甫及检正吕嘉问二人画计以中丞邓绾所列惠卿事杂他书下制狱安石初不知也堂吏遽告惠卿于陈惠卿以状闻上以惠卿书示安石安石谢无有归以告雱乃得其情于是嘉问等及堂后官皆得罪雱时已病疽弥年坐是益忿恚疽溃死惠卿诉安石之章曰绾等入奏中书出勑如出一口又曰夕出于【阙】　之口朝书于言者之奏又曰安石尽变素学而隆尚纵横之末数以为竒术以至谮愬脇持蔽贤党奸移怒行狠方命矫令罔上要君凡此数恶力行于年岁之间莫不备具虽古之失志倒行而逆施者殆不如此平日闻望一旦扫地不知安石何苦而为此也又曰陛下既令安石任政若至于此而不稍裁抑尤恐非长久之道又曰陛下平日以如何人遇安石安石平日以何等人自任不意窘急乃至于此及雱死安石悲伤益不安于位告罢甚切邓绾大惧安石去而已失势乃见上力劝留安石其辞甚无顾忌上再三诘绾乃以实告曰安石门人练亨甫为臣言上令宰臣吴充使自以己意问安石充见安石如上防安石大骇即上奏乞幷亨甫劾治之于是绾与亨甫俱罢至是而安石亦罢安石既罢去即坚请奉祠退居钟山尽元丰不复召用晚于钟山书室多写福建子三字盖恨为惠卿所陷恨为惠卿所误也雱死时年三十三其后安石悼雱不己有一日鸟去千年梁木摧之诗盖以雱比孔子也雱作安石画像賛则云列圣垂教参差不齐集厥大成光乎仲尼盖又以安石为过于孔子也一夕安石见雱身具桎梏曵病足立庭下血汚呻吟良久而防安石不胜父子之情遂以所居半山园宅为寺又割田为常住以荐防福云长编云可见安石晚益谬也安石寻被疾又明年而安石亦死【丁未録】吕惠卿在陈州奏邓绾乃蹇周辅乡人乞别选官置院推鞫张若济事遂诏新秦州路提刑李竦等同推鞫初以惠卿奏进呈安石力为绾辩上曰惠卿言观宰臣气焰必欲置臣于死安石既与惠卿交恶会练亨甫吕嘉问二人所议事败嘉问等相继得罪安石由是媿数上章求去上待安石自是意亦稍衰王吕由是絶交矣雱亦病増剧而死雱性刻深喜杀常称商君以为豪杰之士每劝安石诛不用命大臣而安石不从也安石辅政时罢逐中外老成人几尽多用门下儇慧少年诸生一切以王氏经为师讲官防试诸生论及时政皆罢逐及与惠卿交恶使人告发吕氏奸利事皆自雱发之安石之再入也多谢病求去是时子雱死犹悲伤不堪力请解机务上亦滋厌安石所为故安石罢相以镇南军节度使同平章事判江宁府仍诏安石大勅繋衔在陈升之上出入内廷并依中书枢宻院臣条例十年六月安石为集禧观使居金陵从其请也始安石罢政判江宁恳辞使相请宫观上遣梁从政赍诏敦谕湏其视事乃还从政留金陵累月安石请不已至是许以使相领宫使上以安石方居间特诏弟安礼自江东提防刑狱徙治于江宁安石既以使相为集禧观使封舒国公又辞使相乃以左仆射为观文殿大学士元丰三年拜特进改封荆国公安石退居金陵始悔恨为吕惠卿所误每叹曰吾昔交游皆以国事相絶甚自媿也终神宗世八年不复召而恩顾不少衰云哲宗即位拜司空元祐元年四月癸巳观文殿大学士守司空充集禧观使荆国公王安石薨安石之薨也司马光于病告中闻之亟简吕公着曰介甫无他但执抝尔赠防之典宜厚光之不修怨如此初王韶取熈河洮岷叠宕等州安石率羣臣入贺上解所服玉带赐安石遣内侍谕防曰洮河之举小大并疑惟卿启廸迄有成功今解朕所御带赐卿以旌卿功安石再拜固辞不许安石益自任时论卒不与上疑之慈圣光献宣仁圣烈后间见上流涕言新法之不便者且曰王安石乱天下上亦流涕退命安石议裁损之安石重为解乃已熈宁七年四月上以久旱百姓流离忧形于色每辅臣进见叹嗟恳恻益疑新法之不便安石不悦求避位上固留之请愈坚遂出知江宁府卒年六十八绍圣初諡文配享神宗庙庭崇祀文宣王庙政和三年封舒王靖康初祭酒杨时言停文宣王庙配享列于从祀建炎二年司勲贠外郎赵鼎言自绍圣以来学术败壊残酷贻祸社稷其源实出于安石于是罢安石配享神宗庙庭绍兴四年吏部员外郎吕聦问请夺安石諡有诏追所赠王爵初安石提举修撰经义训释诗书周官既成颁之学者号曰新义晩歳居金陵为字说二十四卷学者争传习之凡以经试于有司必宗其説小异辄不中程先儒传注既尽废士亦无复自得之学故当时议者谓王氏之患在好使人同己靖康初始诏有司取士择经术优长者无专主王氏安石蚤有盛名其学以孟轲自许荀况韩愈不足道也性彊忮遇事无可否信所见执意不囘嘉祐末韩琦为相安石糺察在京刑狱争刑名不当后累召终琦在相位不至神宗初除安石为翰林学士命不数日琦罢相安石始造朝其初执政也宰相在告进除目出侍从官赵抃引故事争安石辨益彊卒从之至议变法上未尝不疑在廷臣交执不可安石傅经义出已意辨论辄数百言众人不能诎甚者谓天变不足畏祖宗不足法不以人言是非一归之流俗故二年间谏官御史以安石去者凡二十人而安石弗恤也久之上闻两宫言意感悟安石因旱引去洎复相岁余罢终神宗朝不复召者凡八年云○元祐八年十一月翰林学士范祖禹言熈宁之初王安石惠卿等造立新法多引小人以误国勲旧之臣屛弃不用中正之士相继逺引又用兵开邉结怨强敌天下愁苦百姓流移幸頼先帝圣明觉悟再罢安石两逐惠卿终元丰之世不复召用而所引小人已布满中外不可复去如蔡确连起大狱王韶开邉熈河章惇开邉湖南沈起引惹交贼冦陷三州朝廷讨伐前后死伤二十万口吕惠卿沈括俞充李稷种谔等兴造西事死伤者又二十万先帝痛自悔悼又言惠卿可诛元丰之末吴居厚行鉄冶之法于京东王子京行茶法于福建蹇周辅行塩法于江西李稷陆师闵李元辅行茶法市易于西川刘定教保甲于河北诸路之民皆愁苦嗟怨比屋思乱幸頼陛下与先太皇太后蚤从众言悉罢新法修复旧政天下之民如解倒垂九年之中海内晏安外至要荒无不咸頼元丰八年五月司马光上防曰孔子作春秋为万世法王安石秉政辄黜之使不得与诸经并列于学宫毋得习以为业王谔所言未至不当乃以越职为罪水部员外郎王谔乞太学增置春秋博士诏罚铜三十斤故光以为言绍圣元年五月礼部言太学博士詹文奏元祐贡举勅令进士不得引用王安石字说而与申韩释氏之书同禁乞除去字说之禁从之五月修国史曽布言奉诏重行修纂神宗实録所载事迹于去取之义诚有所偏闻王安石秉政日凡奏对论议日有记録皆安石手自书写一时君臣咨诹反复之语请降防行下本家取索投进即降付本院叅合照对编修庶一代信书不失事实从之十月国子司业龚原奏赠太傅王安石在先朝时进所撰字说二十二卷其书发明至理欲乞差人就王安石家缮写定本降付国子监雕印以便学者传习从之
　　同日吴充王珪并相【充自枢宻使检校太行工部侍郎除依前官同平章事监修国史
　　珪自礼部侍郎知政事除依前官同平章事集贤殿大学士】
　　充拜相制曰爕理隂阳葢賛辅弼之任运动枢极当借经纶之材必惟其人可付以政【具官吴充】秉心平直成性中深沉几洞究于典常卓识该通于权变总司宥宻灼着猷为宜从枢筦之严擢处钧衡之重仍陪封邑昭示宠私于戯君义臣行既着将明之效予违汝弼亦期献替之忠务殚乃心协賛于治
　　珪拜相制曰天尊地卑交泰而四时合序君倡臣和相须而庶绩咸熈矧惟魁柄之司兹实官师之长将新宠命爰告治朝【具官王珪】以辞章甲贤科以行谊阶仕籍学穷经史之奥识洞天人之交自贰于台衡已荐更于岁律茂宣忠力协賛治功宜陞调鼎之联庶尽秉钧之效于戯善事者先利其器朕既庸于材能言古者必騐之今卿当勉于事业辅成美化无忘训辞
　　安石既再罢政乃相吴充王珪已而充于新法颇有更张珪从之御史彭汝砺乃劾珪曰向者王安石力行新法王珪从而和之今吴充变行新法珪亦从而和之若昨是则今非今是则昨非矣乞令珪分析珪自是力主新法不肯变云十一月宰臣吴充王珪知政事元绛言功臣非古始唐徳宗多难之余乃有奉天定难之号不应盛世犹袭陈迹臣等何功乞于衔位之下悉减罢诏答曰唐之中世时属多虞制为功臣宠厥将吏因仍弗革称谓实繁溢美过情空名实施之近世或适权宜袭于来今固非通制卿等率先臣邻乞罢功号朕用嘉叹宜如所请于是知枢宻院冯京等继请从之遂诏管军臣僚以下至诸军班衔内带功臣者并罢【附见】充性谨宻在西府数乘间言安石政事不便上以其中立无私故相之十年十二月司马光以书与充充代安石为相知天下不便新法欲有所变更尝乞召还光及吕公着韩维苏颂又荐孙觉李常程颢等十数人皆安石所斥退者故光遗以此书而充不能用安石再罢政事吴充代之权三司使沈括乃宻条役法之不便政事者献于充充得之袖以呈上诏司农相度以闻蔡确时为御史知杂乃上防谓括挟邪害政不可置之侍从括遂出知宣州
　　同日冯京知枢宻院事【自资政殿学士右谏议大夫知成都府迁给事中除】初王安石既罢相吕惠卿执政监门郑侠言安石作新法为民害惠卿朋党奸邪拥蔽聪明独冯京立异敢与安石校请黜惠卿用京为相且言京及元绛孙永王存四人者皆仁义人也惠卿大怒遂白上重责之勒停编管汀州【长编】先是京与王安石同在中书多异议安石颇疑惮之故尝因事移私书于吕惠卿曰无使齐年知京安石俱生辛酉故谓之齐年及安石罢相力荐挽惠卿而去惠卿遂与京同知政事惠卿每有所为京虽不抑而心不以为善至于议事亦多矛盾惠卿亦忌之防郑侠狱起乃谓侠尝逰京之门推劾百端京竟以本官知亳州嵗余加资政殿学士移守渭州舍人钱藻当制有大臣进退繋时安危及持正莫囘一节不挠之语中丞邓绾惧京再入又将希合惠卿遽言冯京预政日久殊无补益而曰繋时安危京朋邪徇俗懐利而已而曰持正不挠乞罢钱藻以谕中外而藻竟罢直院未几安石再相王吕交恶出惠卿于陈惠卿乃发安石前所谓无使齐年知之书上覧之犹薄其罪惠卿复发其无使上知之书由是上以安石为欺矣至是安石罢政复用京云【丁未録】
　　熈宁十年【丁巳】
　　二月己亥王韶罢枢宻副使【为戸部侍郎观文殿学士知洪州】
　　制曰入而辅大政缁衣所以美武公之为司徒出则奠大嵩髙所以歌申伯之有南国虽中外劳逸之异亦臣邻出处之常眷吾帷幄之臣屡上蕃宣之请诚不可夺卿既以亲为言义当勉从朕欲成尔之志【具官王韶】慷慨自负忠勤不渝辟遐壤于笑谈起大功于跬步名震燕蓟勲髙鼎彛顷尝嘉于始谋得入陪于近弼进断国论有大臣蹇蹇之风叅持兵枢増古武桓桓之气朕方内倚将共致于治平人亦具瞻忽恳辞于宻宥章屡却而益进诚愈久而弥坚南昌名都最雄于江左秘殿崇职莫显于朝中并示优恩以为盛观书劳定国足以髙一世之英养志奉亲又可为白发之夀人臣至此可谓荣乎体予宠休无忘献纳
　　韶自熈宁七年十二月除枢宻副使至是年二月罢在西府逾二年王安石秉政首用王韶取熈河以断西夏右臂又欲取灵武以断大辽右臂又用章惇为察访使以取湖北防峡之蛮于是献言者谓交趾可取始议取交趾交趾之围邕州也安石言于上曰邕州城坚不可破上以为然既而城陷安石忧沮形于辞色韶曰公居此尚尔况居邉徼者乎愿少安重以镇物情安石曰使公往能办之乎韶曰若朝廷应副何为不能办安石由是与韶始有隙【丁未録】九年五月上谓安石曰王韶疑卿逼之力求去恐复如吕惠卿韶幸无他冀后尚有可任使卿宜勉留之又言韶论事时不烛理然不忌能平直安石曰韶缓急足用诚亦豪杰之士臣与韶无他陛下所知是年二月韶以母老匄外因抗防言臣昨屡与王安石争熈河劾狱今重以决里广源明之事与执政异论乞求退韶凿空开边以军功至执政乃专以勤兵费财归曲于朝廷上不恱故出之【长编】十年十月诏韶落职移知鄂州韶谢到任表云自信甚明独立不惧面折廷争则或贻同列之怒指摘时病则或异大臣之为以至圣论虽有少差臣言未尝曲徇御史蔡确言韶表皆怨愤欲归过主上而妄为自洁之辞乞行黜责故有是命韶知鄂州久之还旧职复知洪州元丰四年六月卒赠金紫光禄大夫諡襄敏官其子六人韶好兵喜杀有方略然熈河所奏多欺诞率以首级为功既罢枢宻言动颇不常献所著书名曰发明自身之学皆荒唐之语人以为病狂
　　元丰元年【戊午】
　　閠正月壬辰孙固同知枢宻院事【自权知开封府枢宻直学士右谏议大夫
　　除】
　　固字和父郑州管城人固初为右谏议大夫神宗问固曰王安石朕欲以为宰相可乎固曰安石文行甚髙侍从献纳其选也然宰相自有度而安石为人少容凡四问四以此对及安石当国更法度固数议事不合遂出补外是年拜同知枢宻院事
　　己亥曽孝宽罢签书枢宻院事【以父忧罢】
　　诏孝宽遭父丧令依旧签书又诏孝宽俟卒哭令起复五月孝宽起复枢宻直学士起居舍人签书本院事孝宽乞终丧许之给半俸又辞从之三年三月孝宽免丧除端明殿学士知河阳寻入见留判司农寺九月出知陈州
　　九月乙酉吕公着薛向并同知枢宻院事【公着自端明殿学士兼翰
　　林侍读学士寳文阁学士户部侍郎除　向自枢宻直学士工部侍郎除】
　　公着制曰夫侍帷幄以賛宻命非令问硕望岂易授哉【具官吕公着】家名儒台阁旧老先后三世辅翊累朝肆惟尔躬克秉纯徳独立不挠行已有方出处之间罔替古人之节议论之际益见良臣之风断自朕心擢陪枢筦非体国不能济成务非应变不能中事机勉汝之才副朕所望
　　向制曰夫居中当轴总握枢要以应天下几防之会非练达通变孰可以任此哉【具官薛向】才周而智明器逺而用博出入中外知无不为践更要繁有显于世大农佐国食货多流衍之称絶塞保邉兵民歌显允之徳稔闻廷论蔽自朕心爰擢賛于枢俾翼宣于神务惟至明可以立常武惟至正可以成美功往孚乃诚以称朕意公着字晦叔宰相夷简子也向字师正京兆长安人初公着与安石为同年进士安石虽髙科有文学然未为中朝士夫所服于是深交韩吕二家兄弟公着与韩氏兄弟绛维争扬于朝安石之名始盛公着初列馆舍与安石甚相友善安石辩博有文同舍莫敢与之抗公着独以精识约言服之安石以书寓公着曰疵吝每不自胜一诣长者即废然而反夫所谓徳人之容使人之意消者于晦叔见之矣安石始期公着甚逺尝字公着曰晦叔作相吾軰可以言仕矣又曰吕十六不作相天下不太平故安石荐公着为御史中丞时其辞以谓有八元八凯之贤冀公着之能为己助也既而公着以天下公议乞罢条例司奏入不听又争之又不听廼求解职奏三上言愈切至又不听即卧家待罪上以公着为翰林学士寳文阁学士知审官院公着闻之上防固求降责安石怒方思所以逐公著者防上语执政公着尝言朝廷壊常平法失天下心若韩琦因人心如赵鞅举甲以除君侧之恶不知陛下何以待之安石闻上语心黙喜即请用此为逐公着罪遂落公着两学士知颍州公着素谨宻实无此言盖孙觉尝为神宗言神宗因误以为公着也至是拜同知枢宻院事【丁未録】公着既就职与同列奏事毕独留谢因言自熈宁以来因朝廷论议不同端人良士例为小人排格指为沮壊法度之人此非国家之利也愿加意省察上曰当以次收用之○薛向以枢宻直学士知定州迁工部侍郎入见论兵于上前遂拜同知枢宻事初薛向与吕公着并命入枢府向事公着甚恭既久公着亦稍亲之议事颇相左右二年正月西上閤门使韩存寳除四方馆使忠州团练使存寳将陜西兵平泸州叛夷上欲优进官秩以劝立功者向曰泸州本无事今优赏存寳后有立功大于存寳者何以加之公着曰薛向言是也上从之
　　元丰二年【己未】
　　五月甲申元绛罢叅知政事【以工部侍郎本官知亳州】
　　制曰朕于成均为进补之法以待通经博闻之士所以劝学首善而有不能奉承朕志乃倚缘为私自干吏议以按治厥罪而辅臣有预于此朕于至公之托顾何望焉【具官元绛】初繇学术行谊擢贰大政于族孙骨肉之爱遂行请谒及奏求深辨异于诚心殆非所以率励士大夫也其罢位出守示不屈天下之宪往念咎服予训言绛自熈宁八年十二月除叅知政事是年五月罢在政府凡四年初王安石作为新法令判监直讲程第诸生所业处以上中下三舍而人间传谓凡试而中上舍者朝廷将以不次陞擢一时轻薄诸生矫饰言行奔走公卿之门于是太学生虞蕃伐登闻鼓讼学官去取不公事下御史府语连绛之子耆宁常嘱其从孙伯虎于直讲孙谔叶唐懿得陞补为太学内舍生又嘱谔请求于判监黄履以伯虎为小学教谕防司捕耆宁下狱绛上防愿纳平生职禄乞许耆宁即讯于外许之于是御史至绛府第幷劾绛绛故贬而耆宁罚金绛入辞上犹眷绛谓曰朕自知卿一岁即召卿矣谔等坐听请皆得罪绛愿得颍州上许之三年六月绛为资政殿学士知青州过阙因留提举中太乙宫四年二月绛累乞归老力疾造朝于是上令绛赴经筵遂以提举中太乙宫兼侍读三月以太子少保资政殿学士致仕初上批叅政元绛子耆宁访于士人多称其孝谨观所为文颇亦典赡遂除崇文院校书绛既致仕七月耆宁除馆阁校勘勾当洞霄宫令随侍耆宁校书未二年以元绛致仕特恩也
　　戊子蔡确叅知政事【自右谏议大夫权御史中丞直学士院判司农寺除】
　　制曰卿辅之任为朕股肱唯髙谋博识可以济太平之功唯同徳一心可以成天下之务居尝遴选允谓才难【具官蔡确】学足以造防智足以适变向繇禁近遂长宪防防愆纠缪而多所賛襄指佞弹邪而无所囘隠维持大法以尊君爱民为心排沮异端以陈纪立经为务询求列位尔实忠嘉断自朕心进叅大政夫惟以公灭私则无朋淫之毁以忠事上则有辅徳之休祗服训辞往钦朕命
　　确字持正泉州晋江人有智数确为御史中丞太学生虞蕃讼学官确与舒亶治其狱确遂劾叅知政事元绛为其族孙伯虎私祷学官绛罢政确遂代绛为叅知政事人谓其为知制诰为御史中丞为叅知政事皆以起狱夺人之位元绛罢上意欲用翰林学士孙洙会洙暴得风缓不能朝乃用蔡确确既除叅知政事时宰相吴充议变法确争曰曹参与萧何有隙至相汉一遵何约束且法陛下所建立一人协相而成之一人挟怨而壊之民何措手足乎充屡屈法遂不变云三年九月以阶易官为太中大夫在政府四年至五年四月拜相【元丰官制行太中大夫换谏议大夫神宗以寄禄官等级制少遂以太中大夫为宰相官故蔡确时任右谏议大夫叅知政事先授太中大夫及拜相则依前太中大夫守尚书右仆射兼中书侍郎遂为定制官制旧典】
  </div>
  <div class="pagination">
   <a href="宋宰辅编年录_page13.html">
    上一页
   </a>
   <span>
    ...
   </span>
   <a href="宋宰辅编年录_page9.html">
    9
   </a>
   <a href="宋宰辅编年录_page10.html">
    10
   </a>
   <a href="宋宰辅编年录_page11.html">
    11
   </a>
   <a href="宋宰辅编年录_page12.html">
    12
   </a>
   <a href="宋宰辅编年录_page13.html">
    13
   </a>
   <span class="current-page">
    14
   </span>
   <a href="宋宰辅编年录_page15.html">
    15
   </a>
   <a href="宋宰辅编年录_page16.html">
    16
   </a>
   <a href="宋宰辅编年录_page17.html">
    17
   </a>
   <a href="宋宰辅编年录_page18.html">
    18
   </a>
   <a href="宋宰辅编年录_page19.html">
    19
   </a>
   <span>
    ...
   </span>
   <a href="宋宰辅编年录_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
