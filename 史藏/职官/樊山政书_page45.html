<!DOCTYPE html>
<html>
<head>
    <meta charset="UTF-8">
    <title>樊山政书 - 第 45 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>樊山政书 - 第 45 页/共 74 页</h1>
    <div class="content">
　　○批雒南县丁令词讼册 

　　通阅四案判断允协情理兼尽若使上海律师问之可作申报四十日之料盖一案即可消磨十日也吾甚不解今人学西政专学其不必学者如申报所登各案有由一讯至三十余讯者而卒莫知其究竟每一堂结束处则曰商至此己钟鸣几下下期再审使两造中有一急性者三讯以后必暴跳而死矣吾陕州县中问案好手高出外国律师奚啻万倍固不必事事推逊以为中不如西也此册第四案登报缴 

　　○批城固县禀 

　　据禀已故高藩司嫡妻石氏具控孀媳高赵氏及其弟赵直牧弃姑携子逆命赴湘一案均悉查石氏有子二人长楷次模楷娶前长沙府赵守之女为妻生子文岳高藩司故后楷从其孥于湘而遗其子于石氏时文岳甫五龄也楷旋在湘病故其弟模亦故石氏抚育孤孙相依为命直至去年腊月赵氏及其弟送高楷遗柩还乡其姑石氏代抚遗孤已十二年文岳年十七矣赵氏葬夫事毕弃姑弗顾竟与其弟携子回湘石氏情急控追直至洋县始将文岳夺回而赵氏竟弃其姑与子从其弟而去嗟乎男女婚嫁之间可不慎哉高京兆出典湘藩非不一时烜赫顾起家寒素陕人又素称俭啬故三秦之显宦或不及江皖之士商而赵则皖中世族也曩日以薇垣之子婚黄堂之女方自谓降尊就卑殊不知赵氏入门视其壻犹伧父也视其姑犹村姑也楷视其妻如天人故父死而从其岳赵视夫家如枳棘故夫死而弃其姑所以然者杭越之人适秦则怨南离之鸟背北而飞配非其偶则必离生非其乡则不乐也今以赵氏之故使高氏一门长子死于湘衰姑讼于汉祖孙合则母子离姑媳争而嫂叔哄推原其故总由高藩司贻谋之不臧秦人不应婚皖女寒门不必攀世族向使高楷娶于汉中士族岂惟无今日之讼亦不致客死他乡也今文岳已归石氏心慰此案遂结赵氏罔知诗礼形同大归其弟纨绔骄淫何足与议惟查其弟俨然州牧筮仕西江乃竟胡涂至此几使其至戚有无子无孙之叹而贻其孀姊以不慈不孝之名并于公差挡船之时令勇丁持鎗抗拒又以合肥至戚吓人如此不堪万一出而临民其昏暴何堪设想且以赵氏名门硕德岂宜有此等不肖子孙应据禀转详江西湖南两抚宪并分咨两藩司俟其回省禀到记以五大过停委三年勒令入课吏馆读书以瀹其昏狂而生其愧耻所以湘贑两详者以该员指分江西又由湘借差来陕故也至高石氏高王氏嫡庶争产一案仍仰该令秉公断结具报勿延缴 

　　○批榆林盐厘刘令禀 

　　该令办事切实可靠故以榆林阖属盐厘委之兹阅来禀于开办之始不惜博访周谘并于扼要之区不惮躬亲阅视此项盐厘既改商包为官办总期较有起色乃不贻笑商家该令能如此用心决其必有成效仰于行巡周徧以后迅定妥善章程总以简要二字为主简则省费而报解者多要则扼吭而偷漏者少定章后一面禀报查考一面核实抽收勿延仍候抚宪曁督销局批示缴 

　　○批长安县李令禀 

　　来禀阅悉此案本系高石氏无事生事石氏故夫高登瀛在日以银二百两开设恒兴绸铺自东自掌用耿生全之父耿文耀为铺伙登瀛死而文耀接做文耀死而生全接做三十余年以二百金之本共获利银八千六百余两之多按银六人四核分耿少分二百余两高多分一百余两而高石氏以久分之伙己结之帐突然以东控掌蔓讼不休其呈词固前后不符而堂断亦旧新互异胡令断令耿生全出银百五十两了事该令接审此案未及细查徒以生全立意停门致一年之中亏银四百两整断令生全一人认赔嗣因屡比无出复经张令详加研讯并令各香长清算厯年帐目实只短银三百余两请仍照胡令原断令生全持出银百五十两了事而生全受比七次实无一钱可名因请以地十二亩作抵而高石氏不惟反复不遵抑且牵控张令查耿氏父子领做高姓生意三十余年获利将及万金所短不过三百而分利之时则又高长耿短论获利之丰则与高为有德论分利之少则在耿为吃亏以情理言即以此三百金作为补其亏可也作为酬其德亦可也何忍使之变业清还乎况高石氏之无良亦甚矣姑勿论其前后情词自相矛盾即以所控耿生全匿帐不现而论官经两任质讯三十余堂其帐簿四十余本率由高石氏家中起出生全不但毫无隐匿而且早已清交是其诬陷奸刁实堪痛恨生全经年讼累复受官刑情殊可悯胡令所断之一百五十金应即一并豁除勿庸卖田作抵高石氏以一寡妇而矫诬刁健若此必有讼棍从旁主唆仰该令一面勒传该氏到案谕令不得再生觊觎一面访查主谋唆讼之人严拏到案重责枷示以绝其根仍取具石氏诬告切结存案备查此案不难于张令之翻断而难于该令之毫不护前似此虚公明允前途未可限量也欣喜深之缴 

　　○批朝邑县曾令词讼册 

　　通阅四案各有诪张隐幻之情贤令尹眼明口刚每就其症结之处指穿说破使矫伪者俯首无词于是公道大彰葛藤立断吁不易也岳李氏姑媳兴讼一案罪在李万瑞一人一千板一面枷可谓沉着痛快若遇胡涂官长伸姑抑媳势必酿成冤狱而犹自以为扶植纲常此等谬人吾见亦多矣不中与该令作奴缴第二案登报 

　　○批鄠县禀 

　　凡作公牍断不可自留罅漏此案该令前禀谓张陈氏之店房经其伙张安定招赌渔利请将该店充公变价等语夫以店伙招赌遂将寡居店主之房业充公无此情理谊当批驳兹据禀称实系张陈氏自行招赌渔利然则前禀何不早言耶自干驳斥多费笔墨安得谓文章无关政事也既据禀明一切如禀办理缴 

　　○批合阳县程令词讼册 

　　所断五案均极平允其李砥柱上控一案了此案而兼及彼案可谓心灵手敏独茧双丝初学审案者观此可以知变化缴 

　　○批白河厘务吴守廷锡禀 

　　该守办事相信有素焉有不认真者厘收较绌乃时为之非人事之过以后布庄畅行岂惟足额并可逾额此时勿庸自歉也现因陕鄂合办竹山白河洵阳一带矿务业经札委该守及兴安劳守督同洵白两令先将矿山查看明碻示示晓谕山主及居民等勿得疑沮居奇一俟鄂中委员矿师至日由该两守和衷商办能者多劳古语不我欺也缴夹单存 

　　○批畧阳县桂令禀 

　　李安民锁系八年期满查看禀夺李玉山李安业均从宽免其锁系缘安业有父之丧并无诬讹之意其具结请验皆由安民父子迫胁使然应薄责保释玉山附和其子估令安业陈尸不收诬告李邦元殴毙其父情实可恶惟年已笃老其子安民又已犯罪被系姑宽一线释放回家倘再恃老妄为倍惩勿贷至李安民系李昆山胞侄昆山欠李邦元之款无偿以地当给安民即以当价拨还邦元欠款安民得地到手既不还邦元之欠款亦不交胞伯之当价以致昆山气忿吞烟是安民以胞侄逼死胞伯也安民又逼安业诬控邦元殴毙不惟图卸已罪并欲骗邦元之债且欲格外讹邦元之钱死有余辜罪宜加等该令禀请锁系六年未满吾意应再加两年一年代其父玉山一年代其兄安业也仰即遵照仍候各衙门批示缴折存 

　　○批临潼县李令禀 

　　李令于应领之款自谓业经垫发于前不复补领于后区区三百余千之数慨捐廉俸诚非贤者所难第念许前司倡议买粮各州县奉行惟谨委员下县己费应酬粮户居奇更烦开谕其买粮也谷豆则运省储仓小麦则存县待粜其运粮也由各乡运至县城由各县运至省城其粜粮也本期贱买而贵鬻之用以图利何期年丰而粮愈贱反以赔钱各同寅以公款为重有出粜者有出易者有责成原经手之商人照原价领回者一年之中纷纷藉藉公家与州县各有所亏真可谓无事自扰矣犹幸前司发交前西安府十五万之库款经本司如勒奔马留其大半若当日尽数收买则公家之折阅与州县之受累宁止是耶临潼李令身自认赔而公款无损深可嘉尚现值该县振兴学堂之际即以该令应领不领之三百串钱发充该县学堂经费以示上下相孚不让蘧大夫独为君子之意仰西安府转饬李令即日具文请领勿延缴 

　　○批西安府尹守禀 

　　人有投鼠而忌器者此案吾不难痛惩王铭丹特不能不为张令惜也张令之为循吏通省无闲言昔苏云卿评张魏公曰德远长于知君子而短于知小人张令似之据禀王铭丹种种荒谬既沽名而又渔利借办公以便肥私迫妇女以输身强邻封而从我革生杨文星劣举薛仰瑄皆衣冠败类扰害乡闾铭丹比匪为朋互相皷扇诳取谕帖诱骗乡愚理学如此不堪师范于焉扫地最可怪者张令厯任城固商州渭南皆迷信之来禀谓在商办赈深滋物议因忆张令在城固开办蒙学申送学堂章程前来内有数语云明体不达用则为拥衾之妇女达用不明体则为穿窬之盗贼致知不力行则为泛滥之书蠹力行不致知则为妄诞之秃厮本司怪讶其言以为张令不应如此不通久乃知为铭丹所作以言手笔则如此以言品行又如彼亟应重惩以除民害虽然熏蚊虻以艾炷恐坏罗帷剔蚯蚓于兰根虑伤香草治恶僧须看佛面挞瘈狗还念主人王铭丹前拟锁系三年改为详革而止仰该守转饬临潼李令将该革贡严加管束永远不准干预学务仍朔望点名免其出外滋事王赵两姓捐款已收者姑免着追未交者勿庸持出革生杨文星仰新任渭南县刘令严加管束并时时察看倘再党恶健讼即照棍徒扰害例禀请笞臀锁系薛仰瑄押发华州交褚牧严加管束倘再无耻妄为即详请奏革以除学蠹所有临渭学堂各筹各款各办各事以清界限而免竞争嗟乎小人闲居为不善视之者如见肺肝然君子可欺以其方其过也比于日月食在铭丹伊戚自贻不足为学堂害并不足为张令累也缴原禀钞件存 

　　○批咸宁县刘令禀 

　　如禀将胡德振递解回籍交榆林县陈令按其平生劣迹切实讯究详办本司风闻该棍徒平日专以讹人为事与地痞宋姓狼狈相依无恶不作榆林文武各官俱遭讹诈此次并敢扬言系道台门丁嗾令来省上控滕守宋姓资以银数两马一匹似此刁诬狂诈之奸徒断难经纵仰陈令提同宋姓严鞫得实量予锁系勿贷缴 

　　○批华州褚牧禀 

　　冯丙丙僦屋与蒋王氏仅一墙之隔不问此妇贞淫邪正黑夜翻墙入室调戏求奸胆大妄为至斯已极王氏抓面拒奸旋复羞忿仰药谊当请　旌而冯丙丙纵狂且之欲戕贞妇之生虽无问抵之条实激人神之怒仰该牧将该犯先笞一千板然后办案仍候各衙门批示缴 

　　○批大荔县陈令禀 

　　据禀强盗冒充巡役拦路截抢银物数逾满贯深堪愤怒既据事主供称听系本地口音较易跴缉仰即多差干捕重赏悬前严比随后务在必获若视为照例开参之案则自误矣仍候督抚宪曁臬司潼商道批示缴 

　　○批渭南县张令禀 

　　王有善即南山王向系著名刀匪本司任渭南时蓄意拏办而该匪远扬境外亦遂置之兹由该令缉获到案应即如禀锁系十年以惩奸慝该匪生平所为岂止聚赌而已抢杀之案时有所闻或事在邻封碍难禀报或苦主畏恶隐忍不言本司向来治刀匪之法重则杖毙轻则系石若照例详办则宪幕之驳斥罪犯之翻供案证之拖累招解之繁费有不胜言者死法而活用之缓狱而速成之老手灵心往往于不合例之中而有极快心之举特难为初学及不知者言耳今日忝在台司于心所未信者衔勒难宽而深信不疑者操纵任便若刑幕专以死法绳生人则胥吏所为而通儒所耻也缴 

　　○批榆林府刘守禀 

　　禀及夹单并原告甘结均悉该守查办此案情法兼尽宽严得中深为嘉佩查神木高家堡等处虽经霜雹并不成灾里长薛忠等以匿灾上控半由幸泽之心半由诈赃所激张令因蒙汉交涉事件会厅往查遂以勘灾付之丁役以致门丁马姓诈银七十两之多律以失察私罪撤参不屈该守念其老病清贫事前虽少关防事后尚无徇庇业将门丁交出由该守追还赃银重责枷号并将该令不肖子弟驱逐回籍仍于明法勑罚之中寓怜老恤贫之意法家之笔仁人之心悉于禀牍中见之查此案前奉院批令两司会详参办既据查明并无匿灾情事其家丁子弟又已严惩所请撤而不参姑且勉从贤守之言比附耄不加刑之例铜符已解霜简从宽惟神木官亏仍仰该守督令填还以重公款各里长因诈赃而控因还赃而息虽有诬饰法当原恕马门丁枷号三月期满察看禀夺该主仆若遇西林制军一则悬首藳街一则袭棺绝域矣缴单结并存 

　　○批紫阳县梁令禀 

　　该令笃于风义处事精详李训导生死俱安足以感泣幽灵振兴薄俗凡事俱有反对寅谊之薄无如麟游李令者而至厚则无如紫阳梁令者愿我同寅知所法戒该训导缺已委署矣缴 

　　○批临潼县禀 

　　因兴学堂而重修段忠烈祠以祠宇为小学堂即以教习作祠官兴修之费挹注有方推广各堂众擎易举盖一举而数善备焉兴学一也表忠二也款集而民不扰三也彼此挹注以速其成四也置一学而阖属皆兴起五也应即如禀立案索撰段祠楹联俟拟就另寄缴 

　　○批临潼县禀 

　　断案本无一定该令不折母女之亲本司特深串奸之虑司批据理而言亦未以县断为非也贤令尹奉批以后虚怀若谷将杨科科传案管押俟云儿字人后再行保释所保全者实多矣不胜嘉佩缴 

　　○批城固县易令词讼册 

　　通阅十六案除德聚魁出帖刘毛子送租数案以外余皆婚姻男女之事为多亦如朱注毛诗屡斥淫妇屈原骚赋深恶鸩媒天下人惟无耻难医家务事非清官莫断巨李氏双花分姊妹何友壻强欲偷香李石氏一榻判熏莸奈本夫不甘逐臭强雪娃以叔妻嫂大似昔之楚子元秦体寿嗾姊畔夫又似今之赵太守禁人偷香易强人逐臭难嫂叔仳难易夫妻好合难人情反复靡常堂断只合如此缴 

　　○批西乡县详 

　　李俊家身为秀士犯案累累犹敢恃衿诬控牵累无辜实属学林积螙应即如详斥革并予锁系三年期满查看禀夺仍候督抚宪曁臬司陕安道批示缴 

　　○批肤施县禀 

　　据禀五月十六日有榆林专差刘永胜持熊德霖名片并道台马票各一纸至该县要马继乃不要马而要折价因该令不折迁怒于马行至甘泉用刀砍伤马眼及该县马夫追问又迁怒于人用刀背殴伤马夫等语北山荒瘠驿马无多该差如此横行不惟骚扰驿站抑且人马两伤凶悍冥顽至斯而极惟熊德霖究系何人刘永胜进省何干持有道台印票是否道台所差该令于其到县之时都未询明殊属疏漏该差想尚在省仰咸长两县严密查拏务获到案听候本司亲讯一面咨请榆林道查明熊德霖有无其人刘永胜是何衙门差役如系德霖所差即勒令备价赔马以后无论何处驿站除知府以上实缺官员过境照章支应马匹外其余非有紧要公事一概不准滥支滥应有与刘永胜相似着即以骚扰驿站论一面将来差扣留一面飞禀请示本司自有办法官场积习大都怕得罪人凡有恶奴悍役撒野逞刁相率隐忍而止此不但厚小人之毒抑亦损上司之名须知上司非甚胡涂决不能纵厮养以欺属吏昔本司作令亦尝枷院宪之车夫笞藩垣之书办锁递关道之亲兵而皆蒙列宪嘉奖及身为乡试提调有厨厮凌侮委员徐令重笞之而后来告本司深感之该令于此事不肯嘿然放过深属可嘉若人人肯为此举发岂复有骚扰驿站者耶此批先发两县照办仍缴熊某名片序 

　　○批马牧毓华等公禀 

　　来牍读悉宋故丞一生膴仕晚景艰难妻妾全殂长男夭逝七旬以后纳婢生儿迨其逝世时婢己先亡仅存一女一小男一寡居孙媳耳孙媳梅氏性欠温纯视姑与叔殆同旒赘宋丞没时除西号存放五千金外尚有衣四箱及书画器玩之属值数千金以一子一女托其妹杨宋氏而家事则孙媳主之宋丞死五年虽五千存款依然而书画等物荡然矣去年少女于归以首饰一■〈木匣〉交同乡诸君收管乃宋丞手自封志留与其子娶妇者诸君子笃于乡谊伤遗孤之孑立悯弱女之孝思恨梅氏之无良而惧杨宋氏之推手不管也公同具禀恳祈本司作主前来本司以为乍见孺子将入于井皆有怵惕恻隐之心不使妇人为厉之阶则何败产倾家之有此后若仍令梅氏持家一二贪险奸谗之亲戚从中用事岂惟五千金之存款莫保并恐孤儿有性命之忧今由司酌断天成亨所存五千金月息四厘可得二十两除塾师修伙每月四金外下余十六两寡妇孤儿各分一半同居另炊梅氏孑然一身八金尽可敷用宋公子则由其姑母杨宋氏照管外事由其堂兄宋典史燮棠经理仰西安府尹守面谕宋典史责之以大义朂之以报恩该典史经宋丞抚育成人捐官授室昔受之于乃叔者今当还之于乃弟即仰该典史徧请同乡及梅氏之父到场将本司此批与之阅看即自本年本月为始析居另度各不相扰倘梅氏再敢泼悍本司定将伊父提案严惩不贷总之梅氏如能安分守寡将来孤子成立决无薄待寡居侄媳之理如再受唆泼闹岂但贻累其父并须追究从前所有书籍字画玉器古玩卖自何人用之何处吾恐参革者不止一人也至封存珠花玉器等物如能变价生息则可化无用为有用仍请诸君子酌之衣服四箱宋丞遗令男衣与子女衣与媳本无梅氏之分然已落其手复取诸其怀且其人虽不贤而其夫亦宋丞之孙也应各半分析以昭平允亦唯诸君子酌之颇闻孤儿赋质聪明状貌瑰异窃愿依棠棣之华异日克昌宋后庇垂杨之荫春风不在梅边犊角己具于初生羊牢无嫌于晚补杨宋氏之子增谋仰西安府量予一差俾资菽水批禀发该府查照办理仍缴 

　　○批署城固县周令禀 

　　该令文章政事迥出风尘调署剧邑期尽其用非有私也来禀谦谦兼多过情之誉愧不敢当窃谓敬慎将事不可无此心申谢则不必也迅赴新任式听循声此缴夹单存 

　　○批城固县易令词讼册 

　　各案断制谨严真笔刀胸镜也缴 
</div>
    <div class="pagination">
<a href="樊山政书_page44.html">上一页</a><span>...</span><a href="樊山政书_page40.html">40</a><a href="樊山政书_page41.html">41</a><a href="樊山政书_page42.html">42</a><a href="樊山政书_page43.html">43</a><a href="樊山政书_page44.html">44</a><span class="current-page">45</span><a href="樊山政书_page46.html">46</a><a href="樊山政书_page47.html">47</a><a href="樊山政书_page48.html">48</a><a href="樊山政书_page49.html">49</a><a href="樊山政书_page50.html">50</a><span>...</span><a href="樊山政书_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
