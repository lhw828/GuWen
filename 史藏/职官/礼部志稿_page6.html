<!DOCTYPE html>
<html>
<head>
    <meta charset="UTF-8">
    <title>礼部志稿 - 第 6 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 6 页/共 123 页</h1>
    <div class="content">　　正统十三年九月上谕礼部尚书胡濙等曰宗室国之至亲近闻内外官员有以事至王府者多方需索以致窘廹自今使臣至者止许待以酒馔余物一毫勿与之若有仍前需索者三司并廵按御史体实奏闻不分内外大小官员人等正犯处死全家发戍邉方其三司御史知而容隠者坐以重罪尔即移文各衙门官员人等一体知悉
　　尚膳之训
　　正统二年八月谕尚膳监及光禄寺曰比闻进宫中食物所用器皿扛索十还一二光禄寺不以奏尚膳监不以言重复造用甚费财扰民令后凡进食物必湏印信掲帖备书器皿扛索之数与收领内官姓名尚膳监如数还之有一不还即以奏闻敢隠瞒扶同者悉坐以罪遂勅宫中六尚司曰凡光禄寺进食所用器皿扛索皆国与民力所给不可妄费今后悉照光禄寺所具之数付尚膳监还之有误损者奏闻注销敢匿一器一索以上皆治罪
　　却珠之训
　　正统二年毛怜等卫都督同知李撒满荅失里等来朝贡五百颗上谕行在礼部臣曰先王盛时四夷之献惟服食器用珠于国用何益曩以谕縁邉总兵官凡诸夷来贡献者不用珠玩今撒满荅失里乃复贡珠本欲却之第念逺大输诚姑酬其直无以为例仍赐使者宴
　　却瑞之训
　　宣德十年九月四川龙州宣抚司以瑞麦来献有一茎六穗七穗者上曰所在旱蝗相望独此瑞麦何以免民之饥乎其令天下自今凡若类毋献
　　正统七年九月镇守陕西都督同知等官郑铭等奏西安府并耀州产嘉禾一茎二三穗四五穗至数十穗者凡三百余本礼部尚书胡濙以为丰年之瑞是皇上至仁大德所致请率廷臣称贺上曰人君以天下为家今有司奏旱蝗者日相继使嘉禾诚足以兆丰年亦彼二方之庆耳如天下之饥民何其止勿贺
　　朝贡之训
　　正统元年四月谕满剌加国王西嘿麻哈剌者曰王在先朝率属躬来朝贡已悉尔诚朕嗣大统小大庶务悉遵祖宗成宪今已广东都司布政司厚具廪饩驾八大橹船送王还国并遣古里真腊等十一国使臣附载同回王宜加意抚恤差人分送各国不致失所庶副朕柔逺之意
　　正统四年八月辽东总兵官曺义等曰今辽东境外女直野人卫分多指进贡为由徃往赴京营私且当农务之时劳扰军民供送今因其使臣回卫已遣谕之如系邉报不拘时月听其朝其余进贡袭职等事许其一年一朝或三年一朝不必频数其有市易生理听于辽东开原交易不必来京如仍数遣使尔等询察即令退回脱有违碍仍奏定夺庶防不扰军民亦不失逺人归向之意
　　正统五年六月行在礼部言云南麓州宣慰思任发谋为邉患其所遣朝贡头目陶孟忙怕等宴赉视常例宜有所损上曰思任发乆蓄不臣之心肆为封豕之患已兴师往讨之矣彼之朝贡岂诚心哉不过欲窥事机缓我师耳然朕方以至诚治天下故不逆其诈不拒其来庶彼万一能有感化礼部其毋损常例赉之第不锡之宴以防示意焉使彼知朝廷之眀不为其所罔也正统七年十月福余卫指挥卜台言与察罕地靣贡使巴哈等偕至闗以无信騐为守闗者所止彼云久不朝贡不知禁例今尚留闗外以俟进止上总兵官王彧等曰察罕逺在千里之外非附邉诸部之比其使臣卜花如尚在闗即审实发遣赴京今后凡朝贡使人使卫所属而无印信文字者照例止之其逺方初至及徃来希濶者不在此限不可槩行阻遏以失逺人归向之心
　　入监之训
　　正统三年北京国子监助教翁瑛男世资援例请入监读书行在礼部尚书胡濙以闻上命从之既而谓濙等曰国学育贤之地岂宜滥进前之若此入监者务俾科目出身勿容诸司歴事以图侥幸继是有请者令入原籍学科贡于是京官子弟入监以歴事者六人复监肄业
　　天顺元年九月故山东右叅政刘琪妻宋氏太宗靖难时琪守北平城有功令乞其孙继宗入监读书上曰赏延于世此帝王仁政之一端也琪既効劳先朝而继宗复有志于学宜允所请但出身务在科目不许援入监先后例以幸进取
　　乞恩之训
　　天顺七年上谕礼部臣曰文职廕子出于朝廷特恩近来徃徃干求不已甚非简贤任能之意今后文职病故及致仕者子孙乞恩进用俱不宜允并着为令
　　禁阉之训
　　正统九年礼部曰擅留阍者朝廷具有禁令日者太监喜宁乃敢私收役使纵令生事扰人已法司擒问如律尔礼部移文申谕内外一切官员人等有私收者许即连人首送俱宥不问匿而不举及自后勿悛者或因事暴露或为人发觉俱重罪不宥
　　乞寺额之训
　　天顺八年上因太监陶崇乞寺额礼部臣曰京城内外寺院已多而内外有势之人徃徃效尤増修不已或豪夺民居或诡称古额假名为国祈福而实自欲徼福假名为民禳灾而实以生灾今后更不得妄自増修辄求赐额尔礼部宜以朕此意通行晓示
　　景皇帝禁阉之训
　　景防六年上召礼部尚书胡濙等谕之曰近闻民间自宫者甚多洪宣德间已有禁例尔礼部其榜谕多年自今敢有自宫求进及投入王府并官员势要之家者俱如旧例处以不孝死罪该管旗甲里老隣人知而不首及隠藏者俱罪之



　　礼部志稿卷四
<史部,职官类,官制之属,礼部志稿>
　　钦定四库全书卷
　　礼部志稿卷五
　　眀　俞汝楫　编
　　圣训
　　宪宗纯皇帝经筵之训
　　天顺八年六月上将开经筵命少保吏部尚书兼华盖殿大学士李贤防举讲读官以闻且赐谕勉励之曰朕恭膺天命继承祖宗鸿业君临亿兆负荷良艰永惟自古圣帝明王未有不资学问而能致天下于太平者朕鉴于兹将以八月初二日御经筵命尔太保防昌侯孙继宗少保吏部尚书兼华盖殿大学士李贤知经筵事吏部左侍郎兼翰林院学士陈文吏部右侍郎兼翰院学士彭时同知经筵事太常寺少卿兼翰林院侍读学士刘定知詹事府少詹事兼国子监祭酒司马恂大理寺左少卿孔公恂翰林院学士杜僭万安侍讲学士李防太常寺少卿兼翰林院侍读孙贤刘珝牛纶左春坊左庶子兼翰林院侍讲王防徐溥兼经筵官贤文时安泰贤珝纶日侍讲读翰林等衙门儒臣分直侍讲夫帝王之道具载经书茍非讲眀何以措诸行事况朕临御之初先务莫急于此卿等宜端心竭诚相与讲论务臻其极毋隐而勿彰毋曲以狥好庶防防而通之理足以溉朕心举而措之泽足以被天下如此朕斯无负上天之命祖宗之托而卿等亦无负于朕之所望矣钦哉
　　尊号之训
　　成化二十三年三月上礼部曰皇太后抚育朕躬纉承鸿业二纪于兹海宇敉宁治化旁逹复抚育皇太子进学成身充谐室家国本益固功德隆重莫罄报酬宜上徽号以极尊崇用表朕爱敬之忱尔礼部择日具仪以闻四月上恭上皇太后徽号礼毕诏告天下曰朕惟自古帝王之孝亲匪惟养以天下而必尊以鸿名盖所以表功象德显于今而垂于后也情文咸具敢防祗循恭惟圣母皇太后夙賛先皇茂隆内治诞育质纉绍丕图迄今二纪宗社奠安海宇宁谧实惟圣母深仁洪慈训廸之所致也矧于皇太子勤劬长育用底有成室家攸宜国本深固凡兹勲德超轶前古而尊崇之礼尚未加隆朕心歉焉乃稽典彛率吁臣工以今月十七日谨奉册寳上尊号曰圣慈仁夀皇太后仰酬罔极之恩逺追帝王之孝礼既成于家国泽斯溥于寰区于戯据古尊称式广亲亲之教揆今恤下敷布老老之仁诏告中外咸使知闻
　　孝思之训
　　成化二十年英宗睿皇帝忌辰奉先殿行祭礼遣驸马都尉王増祭裕陵上退朝顾左右曰今早行礼之际追念罔极之恩感伤于怀然泪下不能自已永惟先皇弃天下臣民忽已二十年矣朕嗣守大业兢兢栗栗恒惧勿克负荷无以慰宗庙神灵今益当省身修徳任贤图治使四海无虞生民乐业庶防无愧天子之孝云尔
　　修省之训
　　成化元年五月京师大风雹大学士李贤劝上逺嬖幸亲近老成修德举政上曰朕嗣未久天戒屡彰敢不敬畏尔臣下亦当加警焉越数日降勑谕文武羣臣曰朕以菲德嗣承大统虽在疚中而敬天恤民之心未甞敢忽然自即位以来天灾屡见近于是月初五日风雹大作飘瓦防木此乃上天垂戒之严朕深惧焉意者徳有未修而政有未举欤心有未诚而治有未至欤抑尔羣臣怠慢不谨尔事有乖上无以辅君徳下无以恵生民欤自今各宜恐惧修省恪恭乃事庻防以回天意特兹告戒尚其毋忽
　　成化元年五月火流守南斗越五日谕文武羣臣曰朕以躬嗣承祖宗鸿业代天理物负荷惟艰兹者象示警朕甚惧焉永思厥咎罔知攸措用是减膳节用斋心于便殿朕将亲露祷于昊天上帝引咎责躬修眀庶政尔在廷文武羣臣皆佐朕以行政者也上下一体休戚惟均其自今日为始各致斋三日同加修省务各秉乃诚各恭乃职励精治理毋事因循为德为民必臻实效凡诸衙门有曽经具奏买办采买物料于民间悉皆停止其有营造亦暂停免过夏俟秋兴工以便吾民于朕为天之子尔羣臣与朕分治天职克谨天戒理所当然自今有可以匡辅不逮者尚无有隠尔等其钦承朕命毋忽
　　成化三年七月上以南京雷震午门谕文武羣臣曰朕承天序守祖宗大业夙夜图治惟求所以克享天心然望道未见治效未着今年地载失宁乃六月十五日雷震南京午门天之示戒可谓至矣诗云敬天之怒易云洊雷震以恐惧修省朕用是斋心涤虑内求已过盖中和未足以格髙厚诚敬未足以孚幽显修齐治平之功未足以安中国服逺人敢防迪励以弭灾异咨尔在廷文武羣臣与朕共天职其间有谋谟是资勲戚是聮司铨衡以清庶位均赋役以理万民典礼以事神天治兵以靖华夏明刑罚守章程掌风纪任言责与夫握将帅军旅之权分钜细官守之寄者固或能守厥职矣然岂无窃位茍禄蔽塞贤路以玷朕之任使者乎岂无怀私狥利欲成谿壑未逹朕之聪闻者乎怠而能勉过而能改知止足而能退所与也以毗朕志以回天意以底于雍是为君臣交修之道是日上又谕南京文武羣臣曰朕惟太祖髙皇帝创万世大业于南京所系甚重乃今年六月十五日雷震于午门天之示戒夫岂徒然朕用是敬以修省戒饬在廷百执事勉修厥职以假穹听咨尔南京守偹賛之臣屡致人言岂无所由盍各改励以展来效其余百司庶府勿谓朕耳目所不及而隳废其职守以自勉背公向私盈餍其所欲以自弃当言者勿谓时不我从当事者勿谓上不欲用朕将稽其言之当理而从考其事之成功而用焉祀典必恪神乃歆戎政必练邦乃固赋入必慎民乃富屈抑必伸狱乃清无慢以取谴无怠以忘职无掊尅以为能足国无酷惨以为能去恶惟趋于大中至正以称朕意惟天心其祐焉
　　成化四年九月上谕文武羣臣曰朕嗣守丕图惟天地眷佑是頼然勿克正于心修于身近无以御于家邦逺无以宁于海宇将奚以格髙厚神祗乃今年八月癸巳京师地震九月初以来彗星见北斗朕既斋心涤虑以改图自新袛告天地非徒言之固将躬行之尔文武诸臣辅朕猷为受朕委托分职布任于中外者尚各警其怠忽因循之习革其欺公狥私之弊坚其忠荩不移之操固其防慎不汚之节岂惟尔之功名无玷天将鉴之以不致罚朕将资之抚世御宇不负所使朕之兵民将由之以不失其所邉圉强固而闾里殷富三光全于上九域安于下岂非君臣同德之效欤尔文武羣臣其图利之
　　成化十二年七月上于禁中祭告天地曰臣以菲薄之资抚盈成之运顾政事之多缺致灾异之荐臻兹者京城内外有物夜出残害军民惊动闾巷夫变不虚生必有所自意者或用度不节致伤民财欤或宫功繁兴过劳民力欤或忠言不闻下情无由上逹欤或仁政不施实恵不能下究欤夙夜兢惕罔知所措伏惟大造垂慈曲赐矜悯赦过宥罪转祸为祥俾妖物潜消居人安妥臣当祗谨天戒垂省愆尤斯维新于政令以图报于大恩不胜惓惓恳祷之至
　　成化十七年四月谕文武羣臣曰朕嗣承祖宗大统十有七年恒宵旰图治求以上格穹苍下安黎庶无负付托之重柰自去冬以来隂阳愆期雨泽少降朕心忧惧已甞斋心露祷祭告神祗又遣官清理刑狱用弭旱沴然而连日狂风大作尘霾蔽空岂朕与尔在廷诸修省有未至耶凡事闗朕躬者朕自究循而行之不怠尔等佐予治理中间能修职者固有而矌职者岂无为勲戚辅道者或忠荩未殚猷谋未尽欤司铨衡钱糓者或黜渉未当徴敛不时欤典礼乐兵戎者或不能以和神人息邉患欤与夫掌刑罚工役任风纪言责握将帅戎柄以及钜细官守之寄者岂不称委任而窃禄者欤有一于此亦足以召灾今自以后务湏痛加修省革其欺公狥私之弊警其因循懈惰之习固其防慎不私之节庶乎各举厥职以辅朕不逮而政事修举灾沴可弭矣尔等其钦承之
　　成化十八年闰八月陕西西安府及徽州地震守臣以闻上曰地道失宁实由人事不修所致藩臣邉将皆佐朕以奠安坤维者陕西重地且逼近邉陲而地动若此夫岂无所感召欤其令各官殚心修禳以荅灾谴勿视为常事
　　成化二十一年正月以星变赦天下诏曰朕绍祖宗大位抚御万方思惟负荷之艰罔敢自遑自豫然而治效未着灾沴迭兴地道失宁天时亢旱土无所演朕切忧惶甞斋心恳祷遣廷臣祭告山川柰嵗不登而河南山东畿内率多饥馑陕西山西尤剧至有弃恒产家室不相顾者元元何辜罹此危阨朕为民主可忍而莫之愍耶累愽采羣议发内帑仓储所司大小多方赈济期此矜人同归乐土不意冬暮春初两次星变有声朕愈兢惕载臣工备陈时政得失采纳而行用以下慰民望上荅天心况方春时和万物发育祗承乾元资始之仁诞敷寛恤之典于戯君以爱民为德怀保恵鲜之政当施臣以辅治为忠还定安辑之务宜勉必上下极交修之诚庶穹苍有昭格之效诏告中外俾咸知悉成化二十三年五月上以旱灾谕文武羣臣曰朕以凉德嗣守鸿图夙夜忧勤期臻治理柰上天示戒亢旱逾时田苗枯槁民庶惊惶朕甚悯焉已曽寛恤刑狱徧祷神祗而雨泽未降岂寃抑未伸财用未节困苦未苏而致然欤抑尔百官奉公守法之心懈而罔上厉下之私胜欤兹朕省躬自饬节减用度疎放宫人及条示合行事宜令内外衙门从实举行尔等其各体朕心痛自修省尽心职务必致实效以回天意以苏民困以纾朕忧悯元元之意
　　祈祷之训
　　成化十八年四月上谕礼部臣曰前者尔等言一春无雨恐夏麦不实秋禾不生请命官祈祷朕以为立夏之后气候蒸润必有雨泽而今亢旱愈甚朕心忧惶莫知所措其命英国公张懋告天地保国公朱永告社稷襄城侯李瑾告山川
　　宗室之训
　　成化十四年七月赵王见灂先以有罪革冠服令戴民巾读书习礼至是其母妃恳为之请上乃赐之曰徃年皇亲文武大臣合词奏王悖礼犯法之事难以悉数揆之祖训本当拘取来京令降为庶人朕念亲亲特从轻典止革冠服帯民巾读书习礼俾图自新今才二载王母妃十次乞恩谓王自思惶赧悔悟深切夫人有过贵乎能改过而能改必迁于善特允所请复王冠帯仍管国事而后王当听信辅臣毋狎近羣小当仁民爱物毋非法虐下当正大持身毋恣意滛戯当礼遇亲族毋戕害骨肉当镇静图治毋骚扰军民凢府中一应事务必遵成宪必本天理必合人情然后斟酌而行庶防禄位可保无虞藩邦可保永昌矣不然祸仍逮身追悔何及
　　成化十五年十一月襄王祁镛奏乞追封故妃李氏为襄王妃然与臣母妃靖氏封号无辨窃观诸司职掌命妇因子孙官爵封母并祖母者并加太字议礼出自朝廷乞如命妇制上曰议礼虽出自朝廷但祖宗旧制乃万世臣子所当遵守者其敢擅増损乎诗云不愆不忘率由旧章王所请非旧章其已之
　　止殉葬之训
　　成化十年七月辽王豪墭奏嫡长子思璊病故其继妃冯氏妾曺氏俱无所出宜令殉葬上曰先帝上宾頋命毋令后宫殉葬可以为万世法况王府前此未甞有用殉者今辽王葬其子乃欲以其妇殉之何其戾耶礼部即移文所司啓王勿用迁其妇别室毋令失所
　　冕服之训
　　成化十六年三月晋王钟为其嫡长孙表荣乞衮冕章服上曰冠服之制所以眀尊卑辨等威所系甚重祖宗旧制亲王世子冕服各有章数未闻世孙而有冕服也将何给王所奏可寝之
　　藩婚之训
　　成化二十二年代府镇安王成泳奏旧例天下王府婚配务于本境卫府州县军民良善子女内令长史承奉择伦理无碍年貌相应者取其所司官勘结啓王成婚今本府各王将军多有违此例者乞申眀约束礼部覆奏所言宜从上从之以书谕各王府曰朕惟婚姻人道之始正家之原婚姻正而家道齐然后国与天下可治也近闻各府王选婚多不遵礼法徃徃信任小人受其贿赂嘱托不复论其门地叙其伦理一槩选用或有男为王侄女仪賔而女却为王堂夫人者或有叔为姑仪賔而侄就配姑之女者或有姑为王妃而侄就配王之庶女者甚至一女有先定侄侄亡而定与叔或先定与兄兄亡而定与弟或弟亡而定兄者伤伦败理违背法度莫此为甚近日镇安王曽有此言已谕礼部定为禁例自今以后藩府选婚务湏长史防同承奉教授内使等官于本境卫府州县官军民之家行已无愆治家有礼者选其子女必湏年命相宜人物俊秀取其各该军卫有司官卫邻里保结眀白啓王具奏成婚若内使旗较人等敢有通同纳贿欲蔽亲王滥将不应之家及犯律禁之人朦胧选择啓请成婚致使紊乱尊卑有伤国体者事发即将用财营求并受财听嘱及事内一干人众通查提问俱治以重罪不宥夫伦理明则风化行纪纲正斯天下定自古治外由内之政未有不先谨于此也
　　朝贡之训
　　成化元年二月礼部言朶顔等三卫徃来进贡路繇喜峯口去年因附迤北使臣来朝欲要厚赏朝廷待以常礼处之别馆彼皆失望今嵗来朝博啰恐失朶顔等卫人心乃代为奏求厚赏上博啰曰我祖宗以来四方朝贡使臣管待赏赐轻厚重薄俱有定例不可増减况朶顔等三卫曩时无所依倚我祖宗特加怜悯设立卫分授以官职俾近邉住牧每年朝贡俱从东路进入管待赏赐有例不缺今都督多罗千等不遵旧例却差人与尔等同来若朝廷不加分别不惟违我祖宗旧例抑且不见厚尔使臣之意因此只照常例难以更改特谕尔知之
　　成化二年九月朶顔等卫右都督多罗千遣使臣传报夷情且奏求印信帐房并不限朝贡人数上乃赐之曰尔三卫皆我祖宗所立授之官职卫我邉境尔之前人嵗时朝贡无有二心尔等正当继前人之志感恩图报却乃随从摩尔观为非抑不思昔有从也先作歹者今安在哉尔等年来朝受赏赐陞官职谁与尔耶今既改悔差人来朝并奏报事情特从寛贷仍赐表里以答尔意并准尔所奏嵗时差人朝贡每卫许放百人湏以本卫印信文书为照尔等今后宜以也先等为戒以尔前人为法各守境土防护邉疆勉于为善竭诚报国庶防永享太平之福
　　成化三年正月礼部奏辽东邉闗并驿于入贡逺人待之失宜致有嗟怨恐生邉衅上曰然其移文蓟州永平等处镇守廵抚等官令各严饬守闗各官军及驿衙门凡遇逺人入贡务待之以礼其供用之物亦宜周备毋简畧所贡之物听其自效毋责备必使逺人感恩怀庶尽朝廷柔逺之意
　　成化三年二月摩尔观三上书求入贡上遣通事詹升赍奬谕之曰朕受天命承祖宗大业为天下主内华外夷皆朕赤子也勿率循治化者有怒之而勿终拒絶焉服则舎之且待以仁恩尔摩尔观昔年甞来廷矣昨日忽扰我邉陲今又悔过归诚累求朝贡在邉诸将俱厉兵秣焉以待奏功在廷文武亦谓宜从邉将之言朕以天覆九有为心特允尔来命通事指挥使詹升赍谕尔至即率领部落退处邉外戒令守法安静住牧所遣朝贡使臣无得过三百人亦湏戒令遵依我邉将约束母得在途恣肆夫好生恶杀者天之道朕之所奉以子民也尔能仰体朕心朕将锡福于尔俾永享太平之乐岂不美欤
　　成化三年四月虏酋毛里孩等遣使朝贡奏欲遣报使上不允赐以曰尔等尊敬朝廷遣使朝贡朕甚嘉恱已于来赐以宴赏比诸夷有加凡所求请量为给与朕于尔厚矣所以然者奉天命为华夷主当广如天之量以容受之今尔等欲求朝廷遣使固是矣但使臣不能尽得其人或反因之搆起兵端况我祖宗原无此例近年虽遣不克慎终今不可效尤尔等能效顺每年来朝朕不尔拒切宜戒约部属勿侵轶我邉庶彼此安乐共享太平之福
　　成化十七年十月礼部奏海外诸国及西域番王等遣使臣朝贡沿途多索船马夹帯货物装载私盐收买人口酗酒逞凶骚扰驿非礼违法事非一端所过官司累经陈奏欲依国法治之则念其逺人欲不治之则中国之人被其虐害今特降开谕继今以后王遣使臣必选晓知大礼谨守法度者量帯傔徒严加戒饬小心安分毋作非为以敬奉使之礼以伸纳欵之忱俾奉使者得以保全供应者得免烦扰岂不彼此两全哉
　　封外国之训
　　成化十九年四月朝鲜国王李娎请封长子防为世子上既许之且谕礼部臣曰娎敬事朝廷与他国不同宜厚赐与且降谕之曰有爵土者莫不为长世之图立嫡长所以系羣情之望今特封尔长子防为朝鲜国王世子朝廷之命王其承之藩邦之器世子其主之知天地之分不可逾益循事上之诚知继体之道不可忽罔替秉礼之训若是则本愈固誉愈隆国王享福有穷耶
　　修寺观之训
　　成化二年上谕礼部臣曰京城内外居民辏集处所多有内外官员人等増修寺观庙宇礼部其严加禁约尚书姚防等请掲榜禁约继今不许于原额外増修请额违者许廵街御史及五城御史兵马司擒治仍行顺天府晓谕乡村一体遵行
　　廕袭之训
　　成化十八年已故刑部右侍郎林鹗子薇援例乞为国子监生礼部通查旧例以闻上不允薇入监仍谕礼部曰廕叙大臣子孙朝廷所以崇徳报功示激劝也其间或有容身保位无益于时者恩典何可泛及今后在京三品以上官果政绩显著许一子自陈试其能通经书大义乃许入监否则发回籍毋容一槩滥扰
　　隆廕之训
　　成化二十二年杨荣曽孙昻援例乞为国子监生上谕礼部臣曰仕者世禄王政之所先也杨荣歴事先朝四十余年有计安社稷之功其子孙虽甞廕叙犹未称朝廷报功之典宜令昻入监读书用示殊恩以为后来尽忠于国者劝
　　禁自宫之训
　　成化六年二月有自宫求进者二百六人礼部以闻上命姑宥其罪俱发回原籍当差不许托投王府势豪潜住违者论死隠匿之家发邉逺充军仍出榜禁约后有自宫求进一体治罪
　　孝宗敬皇帝修省之训
　　治二年七月早朝毕上勑谕礼部曰近日京城雨水为灾南京又奏大风雷雨水之异朕当检身饬行袛谨天戒尔文武百官其各加修省勉图报称政事有缺失当举行改正者皆斟酌精当以闻
　　治六年四月上以去冬无雪至于是月不雨谕文武羣臣曰朕以德缵承祖宗鸿业宵旰靡宁图为治理乃者天道勿顺自去冬迄今亢旱逾时田苖枯稿民庶惊惶朕甚忧惧已甞斋心露祷及遣官祭天下神祗而连日狂风屡作雨泽少降揆厥所由岂朕与尔文武羣臣交修之道犹有所未至耶自今事闗朕躬者朕当究循而行之尔等与朕共理天事休戚惟均亦各宜痛加修省革其背公狥私之弊警其因循怠惰之习固其防慎不渝之节凡军民利病时政得失有可以兴革文武羣臣并科道仍条奏来闻务臻实效母事虚文用佐朕之不逮庶人事修而天意可回故谕
　　治十六年礼部以辽东火灾之异请令镇廵等官各修省上曰辽东灾异非常即镇廵等官痛加修省利弊可兴革者具实以闻被火之家尽心赈恤毋致失所
　　庙祀之训
　　治二十三年十一月上谕礼部曰朕惟古者天子九庙而祖宗功德百世不祧其他则以次祧迁有常制焉恭惟我太祖髙皇帝混一区宇肇正纲常追祀德懿熈仁四祖同殿异位情文具称列圣相承昭穆有序至于皇祖考英宗睿皇帝九庙已备兹者皇考继天凝道诚明仁敬崇文肃武宏德圣孝纯皇帝山陵将毕升祔有期当定祧迁之制矧惟皇妣孝穆慈恵恭恪庄僖崇天承圣皇太后袝塟毕日宜有奉享神主之礼尔礼部其会文武大臣并詹事府国子监翰林院堂上左右春坊司经局及科道掌印官详稽古制斟酌情文议处来闻务遵典礼足垂万世用成朕尊祖敬亲之大孝钦哉故谕
　　视学之训
　　治元年三月上视学行释奠礼御彛伦堂授经于讲官祭酒司业赐之坐讲祭酒费訚讲商书说命惟天聪眀一节司业刘震讲周易乾卦大人者与天地合其徳一节讲毕上宣谕师生曰六经载圣人之道讲眀体行务臻实效尔师生其勉之
　　重建文庙之训
　　治十七年闰四月以重建阙里文庙成特命太子太保户部尚书兼谨身殿大学士李东阳徃祭赐之曰比因阙里文庙燬于回禄爰命有司重建厥功既成兹遣卿徃彼祭告夫先师道德万世之所宗鼎新庙廷一代之盛典以故禋告之礼特委辅弼之臣卿其精白一心寅恭将事务期圣灵昭格以副朕隆师重道之怀事毕即星驰回京钦哉故谕
　　纂防典之训
　　治十年三月谕大学士徐溥等曰朕嗣承丕绪以君万邦逺稽古典近守祖宗成法夙夜祗惧罔敢违越惟我太祖髙皇帝创业定制所以为子孙计者至矣御制之书连篇累帙宏纲众目极大而精随制随改靡有宁嵗后所施行未尽更定迨我太祖文皇帝继正大统益宏逺图列圣相承至于皇考皆因时制宜或损或益盖有不得不然者期不失乎圣祖之意而已顾其条贯见于简册卷牍之间凡百有司艰于考据下至闾里或未悉知皇祖英宗睿皇帝甞有志纂述事未克竟以遗朕躬是不可缓兹欲仰遵圣制编国史以本朝官职制度为纲事物名数仪文等级为目一以祖宗旧制为王而凡损益同异据事系年彚列于后萃而为书以成一代之典俾天下臣民咸得披诵庶防防极归极底于防和尔等其各殚心力详录而谨书之务使文质适中事理兼备行诸令而无悖传诸后而可徴以称法祖图治之意尔等其敬承之故谕
　　宗室之训
　　治元年二月晋王知烊奏世子竒原以母薨乞庐墓礼部覆奏上不许与王书曰承谕世子先因母妃患病躬侍汤药徒歩祷神及后薨逝欲于安塟毕日庐墓以终丧制且又虑叔祖年髙侍养有缺不忍离侧此可见其孝心纯至宗室有此良足嘉尚但古人有云附于身附于棺必诚必信谅世子于送终之礼必已尽心而无遗悔矣古人又云事亲者左右就养无方今叔祖春秋已髙世子正当朝夕侍奉不离左右况宗藩继序所系尤重岂可轻身乆处于外乎兹特令世子送塟掩圹之后即循常道回府侍养至于三年之内居处之奉服食之制哀思之诚则在世子自尽其心如此则送死事生两得其道不惟于祖训无违而于宗族化风俗归厚宁不又有光乎叔祖其知之
　　宥夷之训
　　治八年广西上思州头目黄政赍治七年冬至节表笺过期始至且不由本布政司类进礼部请治其罪上曰上思州去京师道里辽逺进表笺过期兼不由布政司类进不为无罪但念其逺人其特宥之
　　滥乞之训
　　治十三年永顺伯薛勲及广宁伯刘佶俱乞赐蠎衣礼部以恩赏不宜太滥请赐裁处上曰蟒衣之赐系朝廷特恩而勲等一槩援例滥请实为烦凟今后有如此者必罪不恕
　　武宗毅皇帝祭告之训
　　正德六年七月上谕礼部臣曰寜夏底定皆天地百神眷佑所致未伸告谢迩者四方灾旱相仍盗贼继起荼毒生灵朕心然礼部其择日遣官致告于是遣英国公张懋新宁伯谭佑防侯孙铭祭告天地宗庙社稷山川礼部右侍郎李逊学祭告天夀山之神其钟山之神及天下岳镇海渎俱令守臣祭告
　　优夷之训
　　正德元年上谕礼部等臣曰今后四夷朝贡来京凡筵宴饮食俱宜丰防沿途廪饩驿传如例应付以副朕柔逺之意
　　朝贡之训
　　正德三年十月以礼部大通事王喜奏云南夷甸及宣慰土官衙门例用三年一贡今皆不通宜移文镇廵等官以时促之上曰土官贡赋自有旧制其勿纷扰仍行各省镇廵等官知之
　　礼部志稿卷五
</div>
    <div class="pagination">
<a href="礼部志稿_page5.html">上一页</a><a href="礼部志稿.html">1</a><a href="礼部志稿_page2.html">2</a><a href="礼部志稿_page3.html">3</a><a href="礼部志稿_page4.html">4</a><a href="礼部志稿_page5.html">5</a><span class="current-page">6</span><a href="礼部志稿_page7.html">7</a><a href="礼部志稿_page8.html">8</a><a href="礼部志稿_page9.html">9</a><a href="礼部志稿_page10.html">10</a><a href="礼部志稿_page11.html">11</a><span>...</span><a href="礼部志稿_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
