<!DOCTYPE html>
<html>
<head>
    <meta charset="UTF-8">
    <title>礼部志稿 - 第 23 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 23 页/共 123 页</h1>
    <div class="content">　　妇至之明日壻盛服往见妇之父母至大门外立俟賛礼者先入告妇父出迎于大门外揖壻入从者执币从其后妇父陞自西阶壻陞自东阶至防东西相向妇父在西壻在东賛礼唱鞠躬四拜平身壻四拜兴平身妇父扶壻兴从者以币进授壻壻受币进于妇父妇父受币以授左右賛礼引壻入至后堂门外少俟从者执币以从妇母盛服出后堂南向立賛礼引壻入堂前楹北向立賛礼唱鞠躬四拜平身壻鞠躬四拜兴平身妇母答拜讫从者以币授壻壻受币进授妇母之左右讫賛礼引壻出次见妇党诸亲皆如賔客相见之礼妇家设酒馔礼壻各随贫冨之仪
　　飨送者
　　其礼如品官飨送者之仪
　　洪武五年诏古之婚礼结两姓之好以重人伦近代以来专论聘财习染奢侈冝令中书省集议定制颁行遵守务在崇尚节俭以厚风俗违者论罪如律
　　嘉靖八年题准士庶婚礼如问名纳吉不行已久止做家礼纳采纳币亲迎等礼行之所有仪物二家俱毋过求












　　礼部志稿卷二十
<史部,职官类,官制之属,礼部志稿>
　　钦定四库全书
　　礼部志稿卷二十一
　　明　俞汝楫　编
　　仪制司职掌
　　宴礼
　　宴有大宴中宴常宴小宴洪武永乐间两定礼少异而乐半不同至嘉靖间有宫殿落成书成之宴今具列之而歴朝各例附于后
　　大宴仪【中宴常宴附】
　　洪武二十六年定
　　是日尚寳司设御座于奉天殿锦衣衞设黄麾于殿外之东西金吾等衞设防衞官二十四员于殿东西教坊司设九奏乐歌于殿内设大乐于殿外立三舞杂队于殿下光禄司官设酒亭于御座下之西膳亭于御座下之东珍羞醯醢亭于酒膳亭之东西设御筵于御座之东西设羣臣四品以上位于殿内之东西设羣臣酒尊食桌于殿外设五品以下位桌于东西两廊司壶尚食各供乃事引礼引羣臣殿外东西相向立仪礼司跪奏请陞座驾兴大乐作陞座鸣鞭乐止鸣賛引文武官四品以上由东西门入殿中横班北向立五品以下官列于殿外丹墀北向立乐作賛四拜乐止光禄司官进御筵大乐作捧案至御前乐止进花乐作进讫乐止光禄司至开爵注酒捧诣御前进第一爵酒教坊司跪奏一奏炎精开运之曲賛内外官皆跪教坊司跪奏进酒饮毕賛众内外官俯伏兴乐作賛四拜平身乐止賛各就位序班随进羣臣桌防花乐作散讫乐止序班即进羣臣盏第二爵酒教坊司跪奏二奏皇风之曲乐作光禄司官斟酒御前序班随斟羣臣酒教坊司跪奏进酒候皇帝举酒羣臣以次举饮讫乐止光禄司官进汤鼓吹飨节前至殿外鼓吹止殿上乐作羣臣起立光禄司官进汤御前羣臣复位序班即供羣臣汤乐止教坊司跪奏进汤乐作候皇帝举箸羣臣次举皇帝进汤讫賛馔成乐止武舞入教坊司跪奏平定天下之舞舞毕出第三爵酒教坊司跪奏三奏眷明皇之曲乐作进酒如前仪乐止教坊司跪奏抚安四夷之舞舞毕出第四爵酒教坊司跪奏四奏天道传之曲乐作进汤如前仪食毕教坊司跪奏车书防同之舞舞毕第五爵酒教坊司跪奏五奏振皇纲之曲进酒如前仪饮毕教坊司跪奏百戏承应舞毕出第六爵酒教坊司跪奏六奏金陵之曲进酒进汤如前仪教坊司跪奏八蛮献寳进呈舞毕出第七爵酒教坊司跪奏七跪长杨之曲进酒如前仪教坊司跪奏采莲队子承应毕出第八爵酒教坊司跪奏八奏芳醴之曲进酒进汤如前仪食毕教坊司跪奏鱼跃于渊承应毕出第九爵酒教坊司跪奏九奏驾六龙之曲进酒如前仪饮讫光禄司官収御前爵序班随収羣臣盏光禄司官进汤进大膳大乐作羣臣起立进讫复坐序班随供羣臣饮教坊司跪奏进膳食讫賛膳成乐止光禄司官収膳讫教坊司跪奏百花队舞承应舞毕出鸣賛唱撤案序班撤羣臣桌讫光禄司官即撤御案賛宴成羣臣皆出席北向立序班即撤羣臣座殿外官皆诣丹墀北向立賛鞠躬乐作賛四拜兴平身乐止羣臣分东西立仪礼司跪奏礼毕驾兴大乐作鸣鞭百官以防出
　　续定大宴仪
　　是日陈设如前仪驾自右顺门至奉天门丹墀大乐作陞座鸿胪寺官賛拜百官四拜兴平身乐止光禄寺官进御筵内官捧案进膳乐作设案毕乐止内官进花进膳乐作进讫乐止教坊司跪奏一奏上万夀之曲侑食乐作内官斟酒捧爵至御案前鸿胪寺賛跪文武百官皆跪教坊司跪奏进酒鸿胪寺官賛俯伏兴平身乐止賛各就位百官就位簮花讫教坊司跪奏平定天下之舞舞毕出教坊司跪奏二奏仰天恩之曲乐作内官斟酒捧爵至御案前教坊司奏进酒进酒毕乐止殿外汤乐作至殿内迎汤乐作内官捧汤至御案前教坊司奏进汤乐作鸿胪寺官賛馔成内官撤汤乐止教坊司奏黄童白叟鼓腹讴歌承应舞毕奏抚安四夷之舞舞毕教坊司跪奏三奏感地徳之曲乐作进酒如前仪乐止教坊司跪奏车书防同之舞舞毕教坊司跪奏四奏民乐生之曲乐作进酒如前仪乐止殿外汤乐作至殿内迎汤乐作内官捧汤至御案前教坊司奏进汤乐作鸿胪寺官奏馔成内内撤汤乐止教坊司跪奏表正万邦之舞舞毕教坊司跪奏五奏感皇恩之曲乐作进酒如前仪乐止殿外导汤膳乐作至殿内迎汤膳乐作内官捧汤膳至御案前教坊司奏进膳乐作鸿胪寺官賛馔成内官撤汤膳并御筵乐止教坊司跪奏天命有徳之舞舞毕奏缨鞭徳胜蛮夷队舞承应毕教坊司更进致语毕鸿胪寺官复賛四拜兴平身乐止鸿胪寺官跪奏礼毕
　　中宴常宴
　　洪武六年定
　　凡中宴礼仪同大宴但进酒七爵
　　凡常宴同中宴但百官一拜三叩头进酒或三爵或五爵而止
　　嘉靖十年西苑仁夀宫落成宴仪
　　是日驾诣无逸殿暂驻尚膳监设御幄于仁夀宫丹墀内光禄寺设各官宴桌于仁夀宫殿门内外东西相向教坊司设小宴乐舞如仪上乘板舆至仁夀宫各官及侍卫等官于殿门外东西序立迎候上降舆陞座鸿胪寺官賛各官于殿内行一拜三叩头礼毕尚膳监设御筵讫鸿胪寺光禄寺堂上官侍仪给事中御史序班各依次立尚膳监进第一爵酒賛各官皆跪教坊司官跪奏进酒上饮毕各官俯伏兴乐作賛行四拜礼毕乐止賛各就位鸿胪寺官拱听纶音承防如常仪尚膳监官进第二爵酒乐作教坊司官跪奏进酒候上举酒各官以次举饮讫乐止尚膳监进汤鼓吹响节前导至殿门外鼓吹止乐作各官起立尚膳监官捧汤进御前各官复位乐止教坊司跪奏进汤乐作候上举箸各官举讫賛馔成乐止尚膳监进第三爵酒乐作教坊司跪奏进酒上饮讫乐止其第四爵第五爵俱如第三爵之仪尚膳监进膳鼓吹响节前导至殿外鼔吹止乐作各官起立尚膳监捧膳进御前各官复位教坊司跪奏进膳乐作候上举箸各官以次举讫乐止鸿胪寺官唱撤案尚膳监撤御案讫賛宴成各官入班賛行四拜礼毕分东西立鸿胪寺奏礼毕上乘舆还宫大乐作各官以次出
　　豳风亭宴讲官仪
　　右与仁夀宫宴仪同
　　嘉靖十五年进呈重书寳训实録宴监録等官于谨身殿仪
　　是日监録等官各具吉服于华盖殿东西门外候上陞殿乐作陞座乐止众官入鸿胪寺官賛众官入班乐作四拜兴平身乐止内官捧御案乐作设宴毕乐止簮花教坊司官跪奏一奏本太初之曲管弦乐作内官斟酒捧爵至御案前鸿胪寺官賛跪监録等官跪教坊司官跪奏进酒鸿胪寺官賛俯伏兴平身乐止賛各就坐众官各就坐教坊司跪奏圣喜功臣庆贺之舞舞毕教坊司跪奏二奏仰大明之曲乐作内官斟酒捧爵至御案前教坊司跪奏进酒毕乐止殿外导汤乐作至殿内迎汤乐作内官捧汤至御案前教坊司跪奏进汤乐作鸿胪寺官賛馔成内官撤汤乐止教坊司跪奏宾鸿翺翔之舞舞毕羣仙朝圣队舞承应教坊司跪奏三奏民初生之曲乐作进酒如前仪乐止教坊司跪奏二十八将封侯之舞舞毕教坊司跪奏四奏品物亨之曲乐作进酒如前仪乐止殿外导汤乐作至殿内迎汤乐作内官捧汤至御案前教坊司跪奏进汤乐作鸿胪寺官賛馔成内官撤汤乐止教坊司跪奏感洪恩之舞舞毕教坊司跪奏五奏御六龙之曲乐作进酒如前仪乐止殿外导汤乐作至殿内迎汤膳乐作内官捧汤膳至御案前教坊司跪奏进膳鸿胪寺官賛馔成内官撤汤并御案前乐止教坊司跪奏金安之舞舞毕朝圣队舞承应随奏賛语毕鸿胪寺官复賛四拜兴平身乐止鸿胪寺官跪奏礼毕上还宫
　　诸宴通例
　　凡大祀天地次日庆成大宴文武百官及四夷使臣土官人等共位次公侯驸马伯文职四品以上及学士武职都指挥使以上陞殿东西侍坐学士坐于文职四品官之上翰林院左右春坊经筵官六科都给事中左右给事中尚寳司卿少卿司丞通政司叅议大理寺寺丞国子监司业翰林院带俸叅议太常寺寺丞鸿胪寺少卿寺丞顺天府治中钦天监监正监副太医院院使院判神乐观提防道録司知观等官中左门序坐皇亲都指挥同知佥事等官都指挥同知佥事署都指挥佥事皇亲正副千户百户所镇抚兵马副指挥外国副使尼噜罕等都指挥使等官中右门序坐翰林院修撰等官六科给事中监察御史中书舍人陪祀郎中员外五府经歴都察院经歴都事照磨检校司务翰林院带俸官太常寺典簿博士等官牺牲所千百户詹事府主簿通事舍人鸿胪寺署丞主簿序班钦天监五官等官太医院御医等官指挥使同知佥事正千户副千户百户所镇抚外国四夷人等丹墀东序坐指挥使指挥同知陪祀指挥同知佥事外国四夷人等丹墀西序坐其遇朝觐各布政司方面行太仆寺卿运使知府官员陪祀者与宴方面官列于中左门班次卿运使知府列于东丹墀班次衍圣公张真人与宴列于二品文武班次其余真人领宴及以事故者亦领宴其法王佛子国师禅师僧官喇嘛俱于大慈恩寺宴内官一员侍宴先期礼部行各衙门开与宴官员职名画位次进呈仍悬长安门示众宴之日紏仪御史四人二人立于殿东西二人立于丹墀锦衣衞鸿胪寺礼科亦合委官紏举
　　宣徳八年命朝鲜黑娄琉球陪臣列于殿内东西班后侍坐
　　天顺三年令真人不必与宴赐馔与之　四年尼噜罕都督列于殿内西班后侍坐　六年令安南陪臣迤北使臣列于殿内东西班后侍坐
　　成化四年令修撰等官给事中御史中舍书人及锦衣衞堂上官凡近侍风宪者另列于丹陛下之东西稍北其陪侍官郎中员外郎以下及各衙门官分列于丹陛下之南
　　嘉靖十年奏准行取坐营在外都指挥许与宴　二十五年奏准进呈庆成宴图掲帖纸劄工费于列部支取凡正旦冬至万夀圣节洪武永乐间大宴并如庆成仪宣徳正统间朝官不与宴者给赐节钱钞锭各处进表官亦令与宴免宴则通赐节钱
　　凡立春元宵四月八日端阳重阳腊八等节永乐间俱于奉天门通赐百官宴用乐其后赐宴日早朝毕光禄寺面奏百官入班行叩头礼驾还宫百官出宴于午门外不用乐宴毕复向阙行叩头礼乃退
　　凡皇太后夀旦正统四年赐百官宴于午门外
　　凡东宫千秋节永乐间赐五府六部等衙门堂上官左右春坊科道近侍锦衣衞随驾带刀指挥千户等官及天下进笺官宴于文华殿并文华门东西廊王府进笺官并外国使臣宴于礼部宣徳以后宴于午门外纂修校勘书籍总裁等官嘉靖八年奏准以门馆前一日赐宴于礼部命勲臣一员主席
　　凡纂修书籍进呈赐宴于礼部嘉靖十五年题准纂修官虽已陞迁去任许一体与宴
　　凡内阁大臣一品九年考满赐宴于礼部命六部尚书侍郎都察院都御史侍宴
　　凡进士赐恩荣宴于礼部命勲臣一员侍宴【嘉靖间内阁四品特赐坐于二品之末】
　　凡武举赐防武宴于中府命内阁大臣一员主席凡午门外钦赐筵宴嘉靖二十五年题准光禄寺将与宴官员各照衙门官品开写职衔姓名贴主席上务于候朝处所整齐班行俟叩头毕候大臣就坐方许以次照名就席不得预先入坐及越次失仪其各官宴余桌面许令量带一二人収领不得带领多人跟随有紊朝仪违者听纠仪御史及鸿胪寺指名纠奏跟随人役混挤者缉事衙门官校拿问
　　凡文武官遇筵宴洪武初令四品以上官文东武西各照品级上殿侍坐五品以下于殿下丹墀内文东武西各照品级序坐其奉特防赐殿内坐者不在此限如在奉天门则四品以上官坐于门上五品以下官坐于丹墀内务要容止恭肃不许搀越喧哗　二十年令百官于奉天华盖谨身武英等殿筵宴奏事须穿履鞋方许上殿违者从礼部官监察御史仪礼司紏举送法司如律嘉靖二十五年题准光禄寺专掌贴注该宴职名鸿胪寺专掌序列贴注班次每遇筵宴先期三日光禄寺行鸿胪寺查取与宴官班次贴注若贴注不明品物不备责在光禄寺若班次或混礼度有乖责在鸿胪寺大宴乐
　　洪武间定
　　殿内侑食乐
　　乐器
　　麾竿一　　　　　　柷一
　　敔一　　　　　　　搏拊一
　　琴四　　　　　　　瑟四
　　箫四　　　　　　　笙四
　　笛四　　　　　　　埙四
　　箎四　　　　　　　排箫一
　　钟一　　　　　　　磬一
　　应钟一
　　乐章
　　一奏炎精开运之曲炎精开运笃生圣皇大明御极逺绍虞唐河清海宴物阜民康威加夷獠徳被戎羌八珍有荐九鼎馨香钟鼔鐄鐄宫征洋洋怡神养夀理阴顺阳保兹遐福地久天长
　　二奏皇风之曲皇风被八表熈熈声教宣时和景象明紫宸开绣筵龙衮曜朝日金炉袅祥烟济济公与侯被服丽且鲜列座侍丹扆磬折在周旋羔豚升华俎玉馔充方圆初筵奏南风继歌载篇瑶觞欣再举拜俯礼无愆同乐及斯辰于皇千万年
　　奏平定天下之舞　舞士三十二人皆左执干干长三尺五寸上濶一尺下广六寸朱质上画雉羽中画升龙云气右秉戚戚长二尺五寸硃红漆柄金妆戚斧分为四行每行八人舞作发扬蹈厉坐作击刺之状皆冠黄金束髪冠紫纷缨青罗生色画舞鹤花窄袖衫白生绢衬衫锦领红罗销金大袖窄袍红罗销金裙皁生色画衣沿襈白罗销金汗袴蓝青罗销金沿红绢拥项红结子红绢束腰涂金束带青丝大縧锦臂鞲緑云头皂靴舞师二人执旌以引之旌长七尺五寸硃红漆柄金龙吞口悬五色羽九层每层用涂金寳盖红丝縧穿末垂丝结子皆冠黄金束髪冠紫纷缨青罗大袖衫白绢衬衫锦领涂金束带緑云头皂靴　乐章清海宇　拔剑起淮土策马定寰区王气开天统寳厯应干符武畧文谟龙虎风云剏业初将军星绕弁勇士月弯弧选骑平南楚结阵下东吴跨蜀驱越万里山河壮帝居
　　三奏眷明皇之曲　赫赫上帝眷我皇明大命既集本固支荣厥本伊何育徳春宫厥支伊何藩邦以宁庆延百世泽被羣生及时为乐天禄是膺千秋万嵗永观厥成
　　奏抚安四夷之舞　舞士十六人东夷四人椎髻于后系红销金头绳红罗销金抺额中缀金博山两傍缀金环明金耳环青罗生色画衣大袖衫红生色领袖红罗销金裙青销金裙沿红生绢衬衫锦领金束带乌皮鞋西戎四人间道锦纒头明金耳环红纻丝细褶袄子大红罗生色云肩緑生色沿蓝青罗销汗袴红销金沿繋腰合鉢十字泥金数珠五色销金罗香囊红绢拥项红结子赤皮靴南蛮四人绾朝天髻系红罗生色银锭红销金抺额明金耳环红织金短袄子緑织金细褶短裙绒绵袴子间道纻丝手巾泥金项牌金珠缨络缀小金铃锦行纒泥金狮蛮带緑销金拥项红结子赤皮靴北狄四人戴单于冠貂防皮檐双垂髻红销金头绳红罗销金抹额诸色细褶袄子蓝青生色云肩红结子红销金汗袴系腰合鉢皂皮靴四夷各为一行舞作拜跪朝谒喜跃俯伏之状舞师二人执幢以引之幢长七尺五寸硃红漆柄金龙吞口悬五防罗幢五层每层缀五色销金吹带末垂红粉结子皆戴白卷檐氊防金防顶一撒红缨紫罗防襻红緑金绣袄子白销金汗袴蓝青销金沿金束带緑拥项红结子赤皮靴　乐章小将军　大明君定宇寰圣恩寛掌江山东夷西戎北狄南蛮手髙擎寳贝盘　殿前欢五云宫阙连霄汉金光明照眼玉沟金水声潺潺頫观趋跄看仪銮严肃百千般威人心胆寒　庆新年虎豹闗文武班五防间庆云朝霞灿黄金殿喜气増丹墀内仰圣顔翠绕红围锦绣班髙楼十二栏笙箫趂紫坛仙音韵瑶按拜舞齐歌謡讃吾皇万夀安　过门子定宇寰定宇寰掌江山抚百蛮讴歌拜舞仰祝讃万万年帝业安
　　四奏天道传之曲　马负图兮天道传龟载书兮人文宣羲画卦兮禹畴叙皇极建兮合自然绵绵厯数归明主祥麟在郊威鳯舞九夷入贡康衢謡圣子神孙继祖武垂拱无为迈前古
　　奏车书防同之舞　舞士三十二人左执籥籥长一尺五寸硃红漆筀竹为之上开三窍右秉翟翟长三尺五寸硃红漆柄金龙吞口上缀雉羽五层每层用涂金寳盖红丝縧穿末用红緑结子分为四行每行八人舞坐作进退舒徐揖让升降之状皆冠黒光描金方山冠青纷缨衣素红罗大袖衫生红绢衬衫锦领红罗拥项红结子涂金束带白绢大口袴白布袜荼褐鞋舞师二人执翿以引之翿长七尺五寸硃红漆柄金龙吞口悬白鹭羽九层用涂金寳盖緑丝縧穿末垂红丝结子冠服与舞士同惟大袖衫用青不用红罗项红结子　乐章泰阶平　乾坤清宁治功告成祸乱文致太平郊则致其礼庙则尽其诚卿云在天甘露零风雨时若百谷登礼乐雍和政刑肃清储嗣既立封建乃行谗佞屏四海贤俊立朝廷玉帛钟鼓陈两楹君臣歌扬颂声五奏振皇纲之曲　周南咏麟趾卷阿歌鳯凰蔼蔼称多士为桢振皇纲赫赫我大明徳尊逾汉唐百揆修庶绩公辅理阴阳峩冠正襟佩都俞在髙堂坐令八纮内熈熈民乐康气和风雨时田畴见豊穰献礼过三爵欢娱良未央
　　奏百戏承应
　　六奏金陵之曲　钟山蟠苍龙石城踞金虎千年王气都于今归圣主六代繁华经几秋江流东去无时休谁言天堑分南北英雄岂但嗤曹刘我皇昔住濠梁屋神逰天锡真人服提兵乘势渡江来词臣早献金陵曲歌金陵进珍馔谐八音继三叹请观汉祖用兵时为尝冯异滹沱饭
　　奏百戏承应
　　七奏长扬之曲　长杨曳緑黄鸟和鸣防蓞呈鲜紫燕轻盈千花浥露日丽风清及时为乐芳尊在庭管音嘒嘒丝韵泠泠玉振金声各奏尔能皤皤国老载劝载惩明徳惟馨垂之圣经唐风示戒永保嘉名无已太康哲人是聴
　　奏百戏承应
　　八奏芳醴之曲　夏王厌芳醴商汤逺色声圣人示深戒千春垂令名惟皇登九五玉食保尊荣日昃不遑餐布徳延羣生天庖具丰膳鼎鼐事调烹岂但资肥甘亦足养遐龄逹人悟兹理恒令五气平随时知有节昭哉天道行
　　奏队舞承应
　　九奏驾六龙之曲　日丽中天漏下迟公卿侍宴多令仪箫韶九奏觞九献炉烟细逐祥风吹羣臣舞蹈天顔喜嵗熟民康长若此六龙廻驾鳯楼深寳扇齐开扶玉几景星呈瑞庆云多两曜増晖四序和圣人道大如天地嵗嵗年年奈乐何
　　奏队舞承应
　　进膳乐
　　乐器
　　笙二　　　　　　　笛二
　　鼓二　　　　　　　板一
　　杖鼓八
　　乐章
　　水龙吟　寳殿祥云紫气蒙圣明君龙徳宫氤氲雾霭桧柏间青松龙楼鳯阁雕梁画栋此是蓬莱洞
　　太平清乐
　　乐器
　　笙四　　　　　　　笛四
　　头管二　　　　　　四
　　板一　　　　　　　杖鼓八
　　小鼓一　　　　　　方响一
　　乐章
　　太清歌　万国来朝进贡仰贺圣明主一统华夷普天下八方四海南北东西托圣徳胜尧王保防家国太平天下都归一将兵器销为农器旌旗不动酒旗招仰荷天地　上清歌　一愿四时风调雨顺民心喜摄外国将寳贝摄外国将寳贝见君王来朝寳殿里瑚玛瑙玻璃在丹墀　开天门　托长生日月光天徳万万嵗永固皇基公卿文武来朝防开玳筵捧金杯
　　设立大乐
　　乐器
　　戏竹二　　　　　　箫四
</div>
    <div class="pagination">
<a href="礼部志稿_page22.html">上一页</a><span>...</span><a href="礼部志稿_page18.html">18</a><a href="礼部志稿_page19.html">19</a><a href="礼部志稿_page20.html">20</a><a href="礼部志稿_page21.html">21</a><a href="礼部志稿_page22.html">22</a><span class="current-page">23</span><a href="礼部志稿_page24.html">24</a><a href="礼部志稿_page25.html">25</a><a href="礼部志稿_page26.html">26</a><a href="礼部志稿_page27.html">27</a><a href="礼部志稿_page28.html">28</a><span>...</span><a href="礼部志稿_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
