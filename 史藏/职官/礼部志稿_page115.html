<!DOCTYPE html>
<html>
<head>
    <meta charset="UTF-8">
    <title>礼部志稿 - 第 115 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 115 页/共 123 页</h1>
    <div class="content">　　禁私自习译
　　天顺三年礼部左侍郎邹干等奏永乐年间翰林院译冩畨字俱于国子监选取监生习用近年官员军民匠作防役子弟投托教师私自习学滥求进用况畨字文书多关边务教习既滥不免透漏夷情乞勑翰林院今后各舘有缺仍照永乐间例选取年幼俊秀监生送舘习学其教师不许擅留各家子弟私习及狥私保举上命今后敢有私自教习走漏夷情者皆重罪不宥
　　限译字官生
　　成化二年礼部奏四夷舘译字官并子弟见有一百五十四员今教师马铭又违例私收子弟张睿等一百二十六名教习畨书以希进用欲尽逮问干系人众行请翰林院下四夷舘不许私收教习漏泄夷情上曰四夷舘官员子弟见在既多礼部即防官考选精通者量留余送吏部改外任子弟俱遣宁家今后敢有私自教习者必罪不宥
　　限通事滥进
　　成化八年六月庚申朔礼部言鸿胪寺四夷各国通事额设不过六十人今滥进者数滥额外且国子监监生坐班歴事听选至十四五年者方得授职今各项通事自办事至冠带授职通计正是七年所以启奔竞之风是后通事有缺俱从鸿胪寺查勘如果于例应补具呈本部然后行通事都指挥佥事詹升等从公访保必须精暁译语籍贯明白行止端方身无役玷者具奏送部审考相同方奏送鸿胪寺戴头巾办事六年送部考中然后支米办事三年比考覈身无过犯悮事方送吏部冠带再办事三年比与监生出身年月畧等始令实授序班职事否则径发原籍为民其有事故者如原额不缺亦不准补其丁忧起复到吏部者亦须查有额定实缺选补无则仍令听候如此则事体归一人无滥进矣从之
　　限译字官改任鸣赞
　　治二年礼部奏四夷舘通事序班自有专职近或夤縁改任鸣赞似非设置译官初意自今请勿改任从之
　　申定繙译考选法
　　治三年五月定四夷舘繙译考选之法先是英国公张奏乞选四夷舘繙译子弟监生礼部议行翰林院查处于是内阁大学士刘吉等言推补教师宜听礼部及臣等访举其子弟监生宜因八舘文书繁简为名数多寡令本部选监生年二十五以下二十名官民家子弟年二十以下及有世业子弟繙译习熟者不限年数通选考一百名俱送本院分拨习学仍定为事例子弟务须专习本艺精通译语谙暁畨文以备应用不许假以习举为由别图出身三年后本院同本部防官考试中者为食粮子弟月给米一石又歴三年后仍前防考中优等者与冠带为译字官月米如旧又歴三年防考中优等者授以序班之职其初试不中者许俟三年再试再试不中者许俟六年三试三试不中者黜为民中者食粮冠带除授如例监生初入舘准坐监食粮习学三年考试中者月与米一石家小粮如旧又三年再考中者与冠带九年考中优等者授以从八品之职习译备用其初试再试不中准如子弟例三试不中者仍送还本监拨歴别用其兼习举业者非精通本业亦不许入试庶使人有定志译学可精其八舘名数鞑靼舘监生五名子弟二十五名髙昌馆监生二名子弟八名西畨舘监生二名子弟十五名西天舘监生一名子弟二名回回舘监生二名子弟十名百夷舘监生二名子弟十四名缅甸馆监生二名子弟八名议从之
　　处通事
　　治十五年礼部议得近例鸿胪寺带俸通事者署正典簿等官考满鸿胪寺考劾呈送吏部但通事未授职之前食粮冠俸实授俱从本部考送既授职之后考满不由本部其歴任陞任年月公私过名有无无所于考凡遇大通事缺员难于推举各边差遣难于选择又其间勤惰不别何以激劝今后各官考满请令鸿胪寺考劾呈送本部本部考劾咨送吏部近例南方海外诸国朝贡回者不必差官伴送若原来通事别有事故夷人陈乞不已者本部酌量事势轻重临期奏请差行人一员伴送
　　始设暹罗译字官
　　治十年时暹罗国进金叶表文而四夷舘未有专设暹罗国译字官表文无能译辨大学士徐等以为请上曰既无暁译通事礼部其行文广东布政司访取谙通本国言语文字者一二人起送听用
　　考选大通事
　　嘉靖元年礼部尚书毛澄等奏请考选精通译语熟谙夷情者二员为大通事访保通事属之镇廵官并鸿胪寺掌印官遇奉防宣谕畨人该部各差属官公同宣谕事毕即回以防贿漏得防大通事俱停补余如拟行于是礼部覆议其职事令鸿胪寺官同本等通事掌管从之
　　选补通事法
　　嘉靖元年更定选补各国通事之法除丁忧缘事俱不作缺其见缺十人以上及一国全缺者在外行各边镇廵官每缺精选一人送部在京不必行通事访如四夷舘译字生事例礼部劄鸿胪寺召选真正籍贯俊秀子弟取其印信保结粘连送部覆审相同再行考试每缺精选一人奏送该寺分各国年深老成通事教习如本国无人许其自行从教师受业或令邻邦通暁者教之一年之后同边方访保到部之人通行试以译语上者收补次者缺下者黜退不得妄称守年乆奏告滥收考选之时勘结人员亦不得妄以过犯冒顶之人窜入取罪着为令初通事缺人见任通事访保横行求索视利重轻为出入至是鸿胪寺卿魏境疏其礼部覆议诏从之
　　通事授职后季考
　　嘉靖九年礼部通事言鸿胪寺通事之设视译语生熟为职业修否时加考较立法固善但授职之后如弛季考事体未安请着令通事九年授职并六年者冠带免其季试专取考对以稽职业其未及六年及缺顶补者严考如三次考居下等者奏请定夺报可
　　选四夷舘教师
　　大学士李东阳等言四夷舘教授必畨字畨语与汉字文义俱通方能称职故事于本舘推选或于各边访保务在得人顷来教师多缺宜令本舘提督官从公考试优等送内阁覆试照缺委用仍乞勑陜西云南镇守等官访取精暁鞑靼西畨髙昌西天百夷言语文字兼通汉字文义之人照例起送赴部奏请量授官职与本舘教师相兼教习务使译学有传不致临期误事诏是
　　斥通事妄奏
　　正德三年十月大通事王喜等奏哈宻国使臣沙呼实等来贡夹带私物虚靡供给所赐尽于京师鬻之其属留边者俱未沾及宜加禁诏通事官给由例不由礼部而尚书张升启之乞如旧便礼部奏覆各夷朝贡例许挟私货以来盖羁縻逺人宜俯顺其情而不可过防以伤其向化之心也且哈宻城池之复在沙呼实亦与有劳今効顺而来须加寛假以示恩意其获赐而鬻之者亦宜从便盖所得钞锭数多输之于彼既无所用而载之于途大有所费宜移文彼处镇廵等官听其量带方物来京贸易但不可入境市物以劳驿传其留边夷使之赐审无欺尅听其自便可也通事官进身既由本部则考满之日其歴官月日臧否非本部难尽知之且屡奉钦依译字并通事人员该部并大通事按季较试业不精善罢之喜言非是上是之命各夷进贡毋得入境市物其以物售之者治以重罪存留夷人赏赐令镇廵官审处通事考满如例勿改锦衣卫指挥佥事大通事王喜等言防同舘大使等官不能钤束夫牌人等乞俱听各国通事序班等官约束朔望仍欲本舘官吏率之来听已令章下兵部议谓本舘诸务先设礼部主事一员理之各色通事亦听约束盖通事之职止于传译畨语不可以侵礼部之官今主事虽已裁革可仍添设不然则主客司额设员外郎主事亦可更畨管理得防令所司岁更一员理之且谕令今后诸司书办人等不许拨置主使事觉必罪不宥
　　考较译字官生
　　嘉靖二十四年礼部覆给事中厉汝进奏欲将译字通事官生防同大臣从公考较甄别去留照得前项官生在舘人数甚多若复重加查革未免一时之人次繙译欠通皆系该管教师宜听内阁裁酌去取精选得人其各官生俱要严立期限勤督课业月有试季有考译业精暁者方准留用不通者黜其通事序班人员收取太滥宜严加精选分别去留俱照译字生事例每日进舘习熟畨语以后通事食粮冠带授职等项俱以三六九年为期通将在舘官员人等一并考试不通者黜为民得防译学不精本于选收多教法不严在舘通事人员即防同吏部通行考试已乃罚治罢黜有差
　　考选译字生条议
　　嘉靖四十三年礼部议上考选译字生十一事一考选世业子弟以畨文定其去取一各生赴考先自报已通未通二等未通者限年二十五岁以下审騐得实取其分数多者作养已通者不必限年必精熟然后入选一教师妄保者许各生面诉坐罪一往年请托成风以致当事者引嫌自避乆不举行宜严禁一临考时杂取汉文三十字令译畨文各舘教师先将底本送部以凭验对皆弥封较阅一考题各按九舘所习畨汉文就中摘出其名数之多寡视舘事之繁简或一舘无人习学者则取他舘有余之数补之令其改习一送舘之后行提督官如例季考惩戒其有终难防励者径请罢革至于三六九年防考照例食粮冠带授职其三年不中者重加责治姑容习学又三年不中者黜退为民其食粮三年不中者亦行黜退其冠带三年不中者令冠带闲住三年一防考例有黜陟人数渐少宜以六年为率每考取二三十人补之一防考之期严查在舘各生若无放给假至三月以上已食粮者住支未食粮者令补足前旷方许送考至于丁忧起复者亦必扣满三年不许与廷试岁贡同考一官生不得营求差遣旷废本业一缅甸舘师生俱系故絶宜行镇廵官多方访补诏允行

　　礼部志稿卷九十二
<史部,职官类,官制之属,礼部志稿>
　　钦定四库全书
　　礼部志稿卷九十三
　　眀　俞汝楫　编
　　给赐备考
　　赐赉
　　赏有功将士格
　　洪武三年赏平章杨璟左丞周徳兴克平湖南寳庆广西靖江等防部下将士之有功者命礼部定其赏格指挥文绮帛各六匹千户卫镇抚各五匹百户所镇抚各四匹旗军人给塩六十觔征广西不征北者指挥文绮帛各四匹千户卫镇抚各三疋百戸所镇抚各二疋旗军人给塩四十觔
　　赐监生衣物
　　洪武二十三年二月赐国子生张睿等五十三人冬衣衾裯初有命赐监生衣物睿等出使扵外至是始还礼部言今时已春宜罢给上曰监生一也居者既给行者不与非直居者逸而行者劳乎皆如例给之
　　省亲祭祖赐钞例
　　宣徳元年辛丑行在礼部奏仁宗昭皇帝即位之初凡在文武官自公侯伯一品至九品以下应给诰勅者还乡省亲祭祖悉赐钞公侯伯一品至二品五千贯其余逓减永为定例今省亲祭祖者援例以请未敢専擅上曰悉遵皇考之制
　　册立颁赏例
　　治四年时以册立皇太子赏赉臣下而差遣无门籍者不预监察御史阎介以为言下礼部议扵是自册立以后颁赏以前其间公差初囬与未行及被命承委分干在京诸务者虽无门籍亦得沾赐焉
　　云贵赏功就地支给
　　洪治十五年礼部议得云南贵州赏功事例除防縀绢布外又有钞贯俱差行人一员从南京戸部闗支转送防镇廵等官给散水陆万里艰难险阻且今云贵功赏共该钞十六余万贯所用夫役甚多加以连年兵荒转运之难尤倍曩昔而云贵钞价甚防计其所得费逾百倍乞依近日折银例每钞百贯折银三钱移文彼处布政司支给
　　节赐
　　赐节钱勿用钞
　　嘉靖七年诏赐京官节钱勿用钞内阁及一品赐钱二百文二品三品一百文四品至六品九十文七品至九品七十文公侯驸马伯及衍圣公真人如一品其余及朝觐官吏钱钞各半凡钞一贯折钱二十一文时礼部言旧制钞一贯折钱千文似太重治中每贯折钱十二文有竒又太轻请更定则例故有是命
　　优赐
　　优赐致仕臣僚
　　洪武中赐光禄寺卿徐兴祖白金一百两钞一百锭永乐赐太医院使戴元礼白金五十两钞一百锭防币四表里二臣皆庶僚得此尤为异数也仁庙初赐太子太师致仕郭资白金百两钞二百锭防币八表里自是以后虽内阁辅臣重者不过白金五十两四表里而已若髙皇帝念致仕秦府长史文原吉劳特赐勅奬励赏白金一百两钞二百锭防币八表里尤前后所无
　　优赐丁忧大臣
　　洪武中上以布政使魏鉴臧哲徐中智府李亨居官勤慎即防所赐鉴哲米六十石钞二十五锭中亨米五十石钞二十锭谕以服满来朝分理庶务仁庙赐夏尚书原吉米十石钞万贯胡百斤宪庙赐刘阁学吉防币四表里银五十两米十石钞十块羊四羫酒十瓶
　　优赐勲衞大臣
　　洪熙元年赐太师英国公张辅羊四百牵酒六百瓶米二百石逾月复赐羊二百牵酒四百瓶
　　优赐大臣
　　景泰三年赐少保戸部尚书兼文渊阁大学士陈循少保工部尚书兼东阁大学士髙谷各白金一百两吏部左侍郎兼翰林院学士江渊礼部左侍郎兼翰林院学士王一宁戸部右侍郎兼翰林院学士萧镃翰林院学士商辂各白金五十两寻各赐黄金五十两
　　优赐元辅
　　自正徳宁夏平内阁大臣赏白金至百两前后絶响矣嘉靖隆礼元辅若夏严亦未有登此数者
　　诸赐
　　赐旌小民
　　洪武中民王竹遗书诲其子平凉知县郝瑱罪赐白金百两绢十疋附子五枚川椒十斤军人王二以随征获马入官身故赏白金百五十两钞五十锭民蒋公达王刚甫破兰秀山盗各赏白金一百二十两黄再文破长阳盗赏白金一百五十两珠展布哈执叛右丞雅克哈雅等赏白金三百两
　　永乐中小旗射三箭中者赏牛一羊一钞百锭银椀二良乡民谢定住孝行赐钞二百锭米十石
　　赐赏发贜
　　洪武末河南按察佥事王平行部至孟津有司敛财为赂平执其人以闻赐勅奬励又绮袭衣被褥钞百锭书吏半之
　　永乐中刘宁为刑部主事有人纳银扵以餽者妻安发之诏褒宁平日防信扵妻妻能佐夫以义赐白金二百两防币八表里
　　赐劳侍驾
　　天顺初赐锦衣指挥袁彬居第白金三百两防币拾二表里以娶妻赐黄金三十两银二百两防币八表里生子亦如之而金杀其一
　　赐劳迎驾
　　嘉靖初以迎驾安陆赏太监谷大用韦霦张锦大学士梁储定国公徐光祚驸马都尉崔元礼部尚书毛澄各白金一千两防币二十表里
　　奬赐外臣称軄
　　洪武元年赐徐州政陆聚白金三百两防币三十四疋酒三尊部曲文绮银椀各二百
　　八年赐浙江按察佥事解敏白金一百两文绮十匹
　　恤赐战殁将士
　　洪武元年给阵亡将士四百十五人百戸镇抚人给米二十石蔴布十疋军士人给米五石钱一千二百蔴布二疋又指挥孙靖家米三十石布十五疋钞二百锭织金文绮及帛各十疋千百戸杨贵俞清严整家米二十石布各十五疋钞各百锭又千戸王仲家钞一百六十锭百戸郑礼家钞一百四十锭龙虎卫指挥弟胡斌弟文绮帛各二十疋钞二十锭千戸俞贤家米二十石布二十疋又绮帛三十二疋　又征南死事家属指挥米三十石蔴布十五疋钞五锭千户米二十五石蔴布一十二疋钞四锭百戸米二十石蔴布十疋钞三锭永乐中征南死事一品米六十石蔴布六十疋二品米五十石蔴布五十疋三品四品米四十石蔴布四十疋五品六品米三十石蔴布三十疋
　　赏赐营缮功
　　永乐十一年营建长陵功武义伯王通进封成山侯食禄千二百石子孙世袭侯爵散官勲号如故赏防币六表里钞四百锭掌金吾右衞事都指挥佥事许亨陞都指挥同知金吾右衞指挥佥事李旺陞指挥同知羽林前卫指挥同知吴刚陞指挥使亨赏防币四表里钞二百锭旺刚各赏防币三表里钞百六十锭营缮所正蔡信陞工部营缮清吏司郎中不视司事赏防币三表里钞二百锭其营缮所正王宁等并督工官吏及军民工匠赏各有差复论初卜告之功陞知县王侃州同知赏防币三表里钞二百锭陞给事中马文素太常寺士隂阳训术曽从政隂阳人刘玉渊皆钦天监漏刻士食禄不视事五官灵台郎吴永始以僧授官改陞僧録司右阐教各赏防币二表里钞百六十锭
　　正统六年三殿二宫成赐太监阮安僧保各金五十两银一百两纻丝八表里钞一万贯都督同知沈清陞脩武伯食禄一千石子孙世袭少保工部尚书吴中陞少师尚书如故各赐纻丝五表里钞五千贯太仆寺少卿冯春杨青俱陞工部左侍郎各赐纻丝二表里钞二千贯所正工作人等各赏绢纱有差
　　进香赏赐
　　正统十四年三月礼部尚书胡濙奏车驾诣天夀山躬修祀事文武羣臣人等进香初在正统十年二伯八十九炷以后每年有増今嵗増至三千七百七十五炷除公侯驸马伯文官五品以上武官四品以上并近侍风宪官每香三炷宜如例赏钞一千贯其诸司属官及将军旗较办事官吏军民人等旧无进香例俱难给赏上曰诸司属官及军民人等以香来进亦足以见其尊敬祖宗之诚何可沮之苐赏例宜损扵前其人锡钞三锭着为令
　　嵗进备考
　　方物
　　嵗进告谕
　　髙皇帝御制大诰曰应天府河泊所常州府武进县江西布政司湖广布政司皆为嵗进野味湖广原本进鹿改冩麂又江西本进天鵞改写天鴈其解物者物有活者则途中宰食之存其皮以进又以死易活以肥易痩以微抵巨龙江河泊所进鲟鱼扵光禄寺作鲊其所进之人将鲟鱼去首去尾以为己用所进者不过中身一块耳呜呼因朕不才三纲不眀五常弗度致使当该有司官吏并解物无借之徒防知君臣之义故敢肆侮常州府工房吏杨仲和猎夫孙华一等以香貍进数本五枚甲首先食其一该吏又食其一所存者三及其进也死者又一止存有二焉呜呼恭敬之心安在此果臣民乎减进
　　革鱼鲊
　　治二年四月湖广无嵗进鱼鲊例成化七年镇守太监始进之二千五百斤后増至二万一百二十二斤用船至十一二艘至是礼部以廵抚等恤灾之奏请止令有司减数进献上命镇守内官造办如成化七年之数船止用二艘科扰需索为害者罪
　　请革鱼鲊
　　嘉靖十一年二月内题该廵抚湖广右副都御史林为议防进贡鱼鲊以苏民困事内称本镇进贡鲥鱼等鱼鲊共该银二千四百有竒今照本省镇守太监已革湖广地方水旱相仍加以修理显灵地方凋瘁乞敕该部早为计防裁革等因本部行据光禄太常二寺手本囬称该省原无此等进贡则知前项鱼鲊不系该寺额办显是本省镇守太监先年私自造以进献于上者也但进贡鱼鲊一物出扵当时守臣一念芹曝之忱而遂成旧例常年供办所据各官欲将前项进贡鱼鲊尽行裁革以寛民力合无行移抚按官查照前项鱼鲊自嘉靖十一年为始免其进贡等因题奉圣防这鱼鲊着照旧进贡钦此隆庆元年五月诏礼部罢寳坻县等防采取鱼鲊自今荐新上供但令光禄寺备办毋得奏遣内臣着为令筵宴备考
　　宴夷
　　夷使簪花
　　礼部仪制司凡各国朝贡使臣到京防同舘安挿精膳司题请上下马宴并待宴大臣候防下行本司当该吏照数领花赴防同舘簪带每年翠罗花查库内缺少先期行工部都水司造送贮库应用
　　奏饬宴夷茍简
　　成化六年礼部奏迩者朝鲜国王遣其陪臣朝贺万夀圣节赐宴礼部所用器皿多有损壊所具品物亦不精洁有负朝廷优待逺人之意宜令所司自后毋得仍前茍简违者治罪从之
　　宴夷值防免乐
　　成化十年正月庚戍赐朝鲜国贺正旦陪臣苪承锡等宴并金织衣防縀等物礼部以是日宴值英庙贤妃薨当辍朝请免宴令领酒馔上命如例宴之但勿用音乐
　　申饬酒饭菲薄
　　成化十二年整饬边备兵部右侍郎马文升奏辽东诸夷朝贡朝廷赏赐筵宴恩礼极盛但光禄酒饭甚菲薄殆非懐柔之道乞勅礼部筵宴加厚以安夷心毋分彼此使之感恩畏威亦抚绥之一道也下礼部覆奏谨按往年精膳司员外郎李麟所呈朝鲜使臣筵宴事已经奏请申其令上曰宴侍诸夷本柔逺之道所以尊国体起其瞻仰非但饮食之而已必器具整齐品物丰洁始称今后筵宴并酒饭处令光禄寺堂上视之仍以礼部官一员督察敢有不遵者倂治以罪
　　定庆成与宴百官仪
　　治十三年正月光禄寺以庆成宴羣臣多失仪奏下礼部议与宴百官一槩今日收馔殊非祖宗锡宴优待之意而扵古使人归爼之礼不合宜仍旧令办事官吏人等代收但量带一二人而已其宴扵殿内者亦仍旧令厨人代收其所带官吏人等各衙门俱用印信手本送守午门内外官军防防入奉天殿前东西丹墀宴毕收讫同出各官不许搀越坐次谈论諠哗并未毕先起收馔及本部防宴簪花官吏监生亦各钤束不许夹带混扰违者俱听纠仪监察御史等官纠举如该宴官前执赴宴后有事故许令开报本部行光禄寺扣席免致余剰以后俱凖此例从之
</div>
    <div class="pagination">
<a href="礼部志稿_page114.html">上一页</a><span>...</span><a href="礼部志稿_page110.html">110</a><a href="礼部志稿_page111.html">111</a><a href="礼部志稿_page112.html">112</a><a href="礼部志稿_page113.html">113</a><a href="礼部志稿_page114.html">114</a><span class="current-page">115</span><a href="礼部志稿_page116.html">116</a><a href="礼部志稿_page117.html">117</a><a href="礼部志稿_page118.html">118</a><a href="礼部志稿_page119.html">119</a><a href="礼部志稿_page120.html">120</a><span>...</span><a href="礼部志稿_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
