<!DOCTYPE html>
<html>
<head>
    <meta charset="UTF-8">
    <title>为治一得编 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>为治一得编 - 第 1 页/共 4 页</h1>
    <div class="content">为治一得编　　（清）何耿绳 编撰 

　　●目录 

　　序 
　　拟禀五则 
　　养捕比捕章程 
　　管见偶存 
　　附录 
　　例案简明 
　　学治述畧 

　　●序 

　　余自壬午释褐后先后为宰者十余年凡有关于吏治诸书公余之暇常时披览藉资考镜每就知交丐其所著如禀牍示谕各条不拘一格但有裨于出洽确为良法简而易行者即择录存弆行箧往往通变见诸施行日久裒集成帙因刊刻以公同好末附旧存自着禀示数条不敢谓为治谱之书抑亦初试制锦者一得之助耳道光辛丑七月灵石何耿绳 

　　余同年友灵石何君玉民由道光壬午进士即用知县签制陕西任褒城调渭南勤勤恳恳悃幅无华中丞卢厚山先生以循吏荐并入计典卓异未及赴部适以忧去官壬辰服阕谒选得直隶之定兴县地当孔道又值歉收之岁疲于供顿君独经理裕如而民不累癸巳夏调永年令时余摄永篆与君为先后任一见如旧相得聆其言论丰采恂恂有古君子风知不同于俗吏之所为矣甲午夏君擢大兴京县是秋余亦由宁津迁宛平同官畿辅朝夕过从每有商榷君无不虚心以纳其德量尤不可及乙未秋承办西陵大差大宛道段各有疆址地盘支应向不画一君独以余应事敏捷自称不逮惟余言是从余亦不敢自外驰驱鞍马之睱穹庐一灯相视莫逆如是者两阅月迨蒇事有日君箧中已尽函驰取夫人奁物付之质库犹不足余特假数百金以偿之嗣余因疾乞假于上官而君旋得东路同知丁酉余起病仍回直隶补清苑首邑庚子迁务关同知辛丑擢守永平壬寅授大顺广道时君任东路己八年自视舀?欠然益勤于治先是　　蠢动海疆不靖余与君皆调赴海口防堵君驻宁河县之北塘余守山海关隘相距七百余里各司粮台出纳调和将帅抚辑军民两人者常心心相印第君以诚格人余以智应物用不必同期于有济以无负巨艰斯己耳今年秋　　就抚防撤予视事大名君适摄武安篆手出学治一得编示余余受而读之有闻所己闻者有闻所未闻者疏而不漏简而易行于初入仕版者示以制锦之规可不谓良丄苦心欤且夫郎官上应列宿出宰百里苟非其人则民受其殃安得如君数百辈布满天下与斯民休养生息为国家培元气于久远而吏治不衰也顾君即不能徧厯天下而此编一出使天下郎官人资考镜日计不足月计有余庶几西汉循良之风再见今日其有益于世道民生者岂浅鲜哉因不揣而为之序 
　　道光二十二年岁次壬寅小除前一日江右年愚弟彭玉雯书于大名道署之饮香书屋 

　　●拟禀五则 【 刘默园观察着】 

　　灵石何耿绳辑 
　　一恭照圣祖仁皇帝圣谕广训一册敦孝弟厚风俗凡有关于世道人心者无不至周极备地方官果能实力奉行剀切讲解可冀民心正而风俗淳常见州县每于朔望循例宣讲率皆奉行故事照文读过毫无发明听者寥寥亦复置若不闻至于穷乡僻壤终身不得与闻其说者比比皆是职愚昧之见各州县应就地方之大小村庄之多寡酌量捐刷圣谕数百本颁发各乡镇村庄敬谨存贮祠庙谕令各于乡党中选择通晓文义口齿清楚之人每月朔望以土音明白宣讲州县官于春秋农隙之际轻骑减从亲历四乡督同讲解不特可以化导愚蒙移易风俗并得与绅耆时常相见使知官长之慈爱与父兄尊长无异问悉民间之疾苦访察地方之利弊庶与徒事具文者不同也 
　　一州县为亲民之官必须以民事为巳事认真体察确知利弊之所在然后见诸施行庶几办理得宜刑罚适中可期民心允服州县莅任其玩视民瘼者无论已每有夙闻其地民情刁健书役疲玩预存一严加整顿之见并不察其因何刁健疲玩之由一味酷刻从事往往措施失当或任性武断刁民猾吏辄藉为口实架词上控及核其是非之真上控者固多虚诬本官究亦不能辞咎原其初心则犹是为整顿起见而事巳决裂不可挽回矣职窃以为州县莅任之初似不可预存成见过于严厉惟当虚衷体察地方民情谘访利弊次第办理择其风俗刁敝最为闾阎之害者逐件出示剀切化导如有冥顽不灵罔知悛改然后绳之以法庶可冀民无怨言上下相安可以徐讲化理矣 
　　一办理命案以尸伤为凭尸伤之下手情形当以亲身细验落膝初供为凖盖报验之初凶手证佐人等未经讼师唆弄当时相验精细尸伤既鲜有游移兼以悉心推鞫当不难得其真供若使旷日持久一经讼师唆弄犯供愈审愈游案情反多疑窦迨至提省发审往往于原讯供情大相径庭检验尸伤舛错互异以致罪有出入者此皆初验时或避臭或轻听不为详慎辨认之所致也初任州县公事既未能件件谙悉即难免不为人所欺朦相验尸伤审鞫命案尤必平日留心讲求临事勿嫌烦碎慎之又慎犹恐错悞况敢率意从事乎再命案内传提人证以少为贵多传一人到案徒为书差鱼肉务宜斟酌而后传之讯明后应取保者立时取保母任书差押累是又在忠信明决者之造福也 
　　一捕快一项在各役内最为卑贱充斯役大率皆系穷极无聊之辈例给工食为数无多不足以资养赡遇有呈报赃重之案比则满杖忍痛跴缉问有破获重大窃案应行解勘者向来多系捕役赔贴解费是捕役为各役中最苦之人而所办又系赔贴费用之事似此利少害多而欲使之不豢贼分肥不嘱贼诬扳不唆犯翻供乌可得耶贼匪既为捕役所豢养则捕贼联为一气恣意妄为无所顾忌此地方之所以报窃频仍终鲜破获也职以为为州县者当平日细心暗查地方情形窝家住址贼匪来历于贼供之中留心众贼姓名年貌踪迹随手密记之设法钩线查拏一面设立养捕比捕章程捕役每名每月除额给工食外酌赏给月钱月米以赡其家如能破获一案按贼犯罪名轻重酌予赏赉一切解犯所费官为捐给勿令捕役赔累再将地方报窃案件立一总簿每月望日按卯责比毋稍轻贷如此明定赏罚之后捕役具有天良自必认真缉捕闾阎可期安堵第前项捐赏银两统年计算虽为数不少然在地方官分所当为只须服食起居间略知樽节便足办此于公事有裨多矣 
　　一民间雀角细故原可平情理释百姓初无涉讼之心多因讼师唆弄煽惑遂尔架捏虚词牵连无辜混行呈告在讼师之意只图耸准拖累得以于中取利并不乐于对簿是以串嘱书差多方捺搁迨原告不愿终讼情甘具息请销而讼师之欲壑未充又复从中箝制使之欲罢不能甚至有痛哭叩头求其息事而不可得者故讼之一事实为乡民耗财之源讼师尤为民间之害全在地方官听断勤明速为审理使讼棍无所施其伎俩庶民困得以渐苏再于收词听讼之际剀切化导使小民渐知讼则终凶之理得息便息其有必须审理者则宜速而勿缓府县出示编审案件实为清讼之良法每逢农隙之际调齐案卷逐件查核将唤讯各案一体编列审期出示晓谕随到随审随审随结毋使延搁如有两造不愿终讼者察其词理无关紧要准取两造息结销案庶讦讼可期渐稀民无延累之苦矣至于聚赌窝娼之事州县境内在所不免此皆大耗民财有关风化之事尤宜不惮勤劳随时明白晓谕切实化导倘有积惯窝留娼赌之家即当亲访明确严挐惩办毋稍姑息以戢浇风 

　　●养捕比捕章程 【 刘默园观察任平湖县着】 

　　谕捕班各役知悉照得捕役一项专为缉匪而设平邑界连江省壤接海滨贼盗之多甚于他邑以至报窃之案不一而足破获者甚属寥寥推原其故皆因捕役得受陋规怠缓从事在贼匪有恃无忌以捕役为护身之符在捕役趋利如鹜以缉贼为养身之具于是串通勾结恣意妄为贻害闾阎莫此为甚更有因破获重案解司解院需费不赀于是各存观望之心亦在所不免本县下车伊始洞悉弊端第积习已深若一味绳之以法而不量为调剂不特于公事仍无裨益即该捕役等亦势难枵腹从事今本县捐廉设立养捕及比捕章程明定赏罚以期有案必破地方肃清该捕役等口食有资解费无虑自当各发天良认真缉捕以副本县靖匪安良之意尔等果能有案即破本县必然有获即赏倘敢狃于积弊仍前疲玩惟有执法严惩并将该捕役等之家属收禁并比决不稍为宽贷也今将章程开列于左 

　　养捕章程 
　　比捕章程 

　　○养捕章程 

　　押捕总头役一名工食之外每月给饭钱一千二百文给米六斗 
　　捕班头役三名每月每名给饭钱九百文给米五斗 
　　坊捕十二名每月每名给饭钱六百文给米三斗 
　　管翼房捕役每月每名给饭钱六百文米三斗 
　　每办解院窃案一起帮给盘费钱二十四千文 
　　每办解司窃案一起帮给盘费钱十六千文 
　　每办解府窃案一起帮给盘费钱八千文 
　　如案内人犯名数众多随时酌量加给决不使捕役赔费一文 

　　○比捕章程 

　　坊捕名下报窃之案凡计赃二十两以下者限一月内破获二十两以上者限二十日内破获如违按月查比一次五十两以上者限十五日内破获如违按二十日查比一次计赃及贯逾贯者限十日内破获如违按十日重比一次 
　　坊捕名下遇有偷牛之案先行提责二十板仍限十日内破获如违即照逾贯例每十日重比一次因农牛有关农作是以严惩 
　　坊捕名下如一月之内无报窃之案记功一次赏差一次两月之内无案记功二次再赏差二次三月之内无案记大功一次赏差三次半年之内无案记大功二次再赏差三次仍赏银五两一年之内无案赏银十两细布袍褂料二件并赏给花红以示奖励 
　　坊捕名下缉获逃军逃流一名记功二次赏差二次缉获逃徒一名记功一次赏差一次如能破获逾贯及贯并一切大小窃犯者随时酌量赃罪轻重从优奖赏其购线之费准该捕等预禀请给决不批驳每月十五日传齐各捕查比一次若限二十日破获之案仍按限禀比不在此例 
　　凡遇发给内单缉捕之案至十日后有获无获责成该经承及押捕头役各查禀一次如不破获该承即一面送票传比不得狥庇延搁 

　　●管见偶存 

　　灵石何耿绳着 

　　清讼源示 
　　民间易犯科条示 
　　褒城地方情形禀 
　　整饬捕务并拟弭盗清盗禀 
　　署规 

　　○清讼源示 

　　为剀切晓谕以清讼源事本县莅任以来凡遇民间词讼随到随审向无积压但查所控呈词多因口角微嫌肇端构讼尔等愚民只知逞一时之忿不知一纸入公门官则据情出票差则藉票需索迨至当堂审结原被巳受累无穷本县即日勤堂事与尔百姓剖断是非总难保无书差朦弊至有暗中延搁之件更有一种刁徒只图准状不图审结藉以遂其拖累被证之计甚至经旬累月票传不到尤堪痛恨皆由尔百姓平日不知教化一味自逞乡愚遂至奸伪百出无所忌惮为此示阖县军民人等知悉凡人处一家之中宜孝敬尊长慈爱卑幼见义必为见利必让如我之伯叔是父母之手足我之兄弟是我自巳之手足告伯叔者如伤父母之手足一样告兄弟者如伤自巳之手足一样试思人即至愚岂有自已肯伤坏自已手足之人如此一想可见家庭构讼大是不祥之事至本家同族当念先人一本之谊相处以礼让为先一切交涉事件须秉公同议勿有偏私以至争竞推至三党亲戚皆系休戚相关之人物轻易便伤和气致启争端即同村邻里皆朝夕见面之人亦当加意和睦遇事提携偶有争执总要从容解释能让一步能忍一分自然便可无事本县念尔百姓与其兴讼守候不如无事安闲贫者宜习于勤劳毋藉端图赖富者宜居心宽厚勿刻薄待人各守本分乐业安居此本县所日望于尔百姓者倘有前项刁徒希图拖累之人经本县访闻或案经审实定当尽法惩治决不稍宽尔百姓其曲体本县保护尔等不过恐尔百姓身受扰累不得各安生业流为不肖之意自示之后尔百姓果能互相诰诫从此洗心涤虑勉为盛世良民自然上召天和下征人瑞本县与尔百姓休养生息同乐太平庶不负此谆谆训戒之意尔特示仰四乡绅士生童以及乡保等凡通晓文义之人将此示互相传解务使山僻居民咸与闻知毋得视为具文置之高搁 

　　○民间易犯科条示 

　　为申明定例谆切晓谕事照得小民犯法由于不知律例而不知律例由于未经见闻顺属州县为首善之区民情本属淳厚但其中亦有良莠不齐良者心能向善自必恪守王章莠者妄逞无知每致轻罹法网本厅莅任以来采访舆情往往有无识愚民废耕废贾聚赌宿娼既无恒心亦无恒业日久习为无赖因而尚气打降酿成人命并有鼠窃狗偷流于盗贼通奸诱拐竟成匪徒更有因口角细故听信讼棍挑唆讦告无休甚至干名犯义殴詈尊长以及惑于邪教拜师传徒凡此风俗人心之害殊堪痛恨第不教而杀有所未忍兹特摘列律法数十条遍示晓谕以儆刁顽而正人心为此示仰军民人等知悉此后务须安分守法革面洗心勿犯尊长勿习邪教勿效盗贼讼棍勿萌凶念奸心父训其子兄勉其弟贤者导愚善者化恶俾人人均为良民本厅有厚望焉倘敢愍不畏法律意妄为律条具在国法难逃各宜凛之毋贻后悔特示 
　　一子孙骂祖父母父母并绞妻妾有犯罪同如骂缌麻以至期亲尊长分别问拟杖徒 
　　一子孙殴祖父母父母皆斩杀者凌迟处死妻妾有犯罪同如殴期亲尊长分别折伤刅伤笃疾问拟杖徒流绞其缌麻以至大功亦有由杖罪加至绞罪之条如殴尊长致死又有斩决凌迟之律 
　　一传习各项邪教如有谋逆重情不分首从皆凌迟处死正犯亲属男丁斩决妇女缘坐财产入官 
　　一传习白莲白阳八卦等邪教习念荒诞不经呪语拜师传徒惑众为首拟绞立决为从发遣充军其红阳教及各项教会名目并无传习呪语但供有飘高老祖及拜师授徒者罪应发遣即虽未传徒或曾供奉邪神及收藏经卷罪充军坐功运气亦拟杖罪至真空家乡无生父母从前林清教案因此坐问重罪尤不可犯 
　　一军民僧道人等妄称谙晓扶鸾祷圣书符咒水或烧香聚徒夜集晓散并捏造经咒邪教传徒敛钱一切左道异端煽惑人民首犯拟绞为从发遣并军民人等寺观住持不问来历窝藏接引容留披剃冠簪至十人以上者罪应充军邻甲知情不举拟杖 
　　一平人鬬殴成伤罪应笞杖如系刅伤及成废并至笃疾则罪应徒流若至死罪应拟绞谋故杀害又当拟斩 
　　一凶徒因事忿争执持腰刀朴刀顺刀铁枪弓箭并铜铁简剑钺斧扒头流星等项凶器及并非民间常用之物但伤人者俱拟充军如回民紏伙共殴但有一人执械不分首从充军 
　　一威逼人致死伤重者充军伤轻者问徒私和人命者拟杖知情隐藏罪人各减罪人之罪问拟 
　　一强盗巳行得财者不分首从皆斩杀人放火奸淫者斩枭白昼抢夺得财者拟徒赃多并有拒捕情形者分别问拟军绞窃盗满贯者绞三犯拟流积猾充军窝藏强盗窃匪者充军窝窃三名拟军邻右知而不首者拟杖 
　　一盗民间马驴等畜计赃以窃盗论罪如盗牛只仍于本罪上加枷号 
　　一盗田野谷麦菜果及无人看守器物者并赃准窃盗论罪 
　　一恐吓并马?匡骗人财物者计赃准窃盗论分别加等不加等治罪 
　　一军民犯奸罪应杖枷因而拐逃又应充军伙众强奸良家子弟并轮奸妇女首犯斩决为从绞候调奸图奸未成分别枷号纵容妻妾与人通奸本夫拟杖妇女离异归宗 
　　一亲属相奸分别服制远近问拟枷号充军绞斩 
　　一兄亡收嫂弟亡收弟妇俱绞平人买休卖休各杖离异财礼入官 
　　一居父母丧及僧尼道士犯奸者各加凡奸罪二等治罪 
　　一宿娼者杖罪如买良为娼并窝留娼妓者治罪分别徒流 
　　一犯赌者枷杖开场抽头者拟徒造买赌具充军 
　　一放火故烧人房屋抢夺财物者斩决怀挟私仇放火烧毁房屋者绞候如系空地间房及场园堆积柴草等物者满流 
　　一犯无引私盐杖徒越境兴贩充军聚众擅用兵仗拒敌官兵杀人者斩枭为从拟绞私贩硝磺杖徒窝藏囤贩及知情卖与私贩俱照私贩例治罪硝磺入官合成火药卖与盐贩以及匪人者充军邻右知而不首者杖 
　　一积惯讼棍播弄乡愚教唆扛帮词讼者罪应拟军诬告人者加所诬三等治罪越诉者笞五十又讼词只准一告一诉所告必须实犯实证不准波及无辜及陆续投词牵连原状内无名之人者一概不准仍从重治罪 
　　一栽种鸦片烟及买土煎熬售卖兴贩多次者绞候其知情租给田地房屋之业主及知情受雇之船户但在一年以外者充军一年以内者流半年以内者杖徒田地房屋船只入官吸食鸦片烟罪问绞候 

　　○褒城地方情形禀 

　　敬禀者窃职前在省垣奉谕回署后将地方情形详晰具禀仰见大人勤求治理廑念抚绥职钦佩之余谨就县治地方大概情形禀呈宪鉴伏查县治东西狭而南北长东界南郑西界沔县北则与留坝城固老林相接南则与四川南江广元毗连东西相距七十五里南北相距二百二十里东南距西北三百二十里东北距西南四百二十里统计四乡山居十分之七东西乡山原相间北乡栈道跬步皆山南乡自县城至长寨平原二十里自此以南二百余里皆崇山峻岭其中尚有未辟老林箐密林深相连蜀界且山中樵牧细径处处可通土人履行只如平坦前军兴时此路尝为逋逃渊薮是一邑边界扼要之地也至谷种所宜东西乡平原种谷麦山地种苞谷北乡山地瘠薄不产他谷则悉种苞谷南乡自汉江以南至流澌河其中百余里绣壤相错多水田悉种稻虽堰田渠田山田塘田肥瘠不一而陇接塍连特为一邑膏腴之地职尝约畧统计褒城水田有八万余亩旱潦不齐丰歉牵算约收市斗稻米十一二万石麦收约八九万石黄豆菜子并杂粮二三万石苞谷十八九万石每年约可得粮四十三四万石计在城四乡土着寄籍流寓客民共烟户二万五千八百余户共男女大小一十五万九千余口大小口牵算每口岁需粮二石五斗共需口粮四十余万石故县治境内丰岁所收仅能敷日食而不能有盖藏幸有外省流徙工作贸易之人十分中可余粮一分再者山内有洋芋蕨粉等类合苞谷小麦磨粉亦可疗饥无论年岁丰歉山民皆以为食又可省出谷粮粜钱以供油盐布疋人情费用之需此山民日用饮食之艰难而年岁丰歉之所关甚巨也居民土著者仅十之四五客民以川楚为最多广东云贵次之江西安徽西安同州又次之士习民风俱为淳朴土著之民蠢愚而知畏法客民间有桀骜健讼者然可以理谕之否则势禁之亦无不悟惟距川省较近处往往有匪徒出没其间或赌博绺窃或酗酒打降如嘓匪所称为红签黑签者若遇歉年甚至勒索酒食估借强刁滋扰殆甚设稽查之不密惩治之不严则源源而来皆视为乐土安居而闾阎受害无穷矣职莅任以来遇此种案件无不从严惩办此辈虽稍见敛迹而稽查严防犹不敢一日稍弛此县治形势土物风俗大概情形也职履任之初访有地方积弊八条出示革除另录附呈至民情风俗职察有应损其太甚者有应益其不及者有当因其势而利导之者有当杜其渐而预防之者犹当随事随时悉心体察见诸施行总期矢慎矢勤为有益闾阎之事以仰副大人痌瘝在抱惠爱黎民之至意至县治向无志书亦无舆图职曾就见闻所及计里开方刊有县境舆图并赉呈览 

　　○整饬捕务并拟弭盗清盗禀 

</div>
    <div class="pagination">
<span class="current-page">1</span><a href="为治一得编_page2.html">2</a><a href="为治一得编_page3.html">3</a><a href="为治一得编_page4.html">4</a><a href="为治一得编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
