<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 15 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 15 页/共 35 页
  </h1>
  <div class="content">
   元丰三年【庚申】
　　二月丙午章惇叅知政事【自翰林学士右正言知审官东院迁右谏议大夫除】惇字子厚建州浦城人宰相得象其叔父也举进士甲科王安石用事李承之荐惇可用安石曰闻惇大无行承之曰承之所荐者才也顾惇才可用于今日耳素行何累焉公试与语自当爱之安石召见之惇素辨又善迎合安石大喜恨得之晩命修三司条例进擢数年遂至侍从三司使上尝誉张方平之美问章惇识否惇退以告惠卿惠卿明旦与方平同行入朝告以上语且曰行当大用矣故御史蔡承禧弹惇云朝登陛下之门暮入惠卿之家为此也由是上恶惇安石亦讐惠卿黜之陈州凡惠卿之党俱悉力攻之以故中丞邓绾言惇人物佻薄行迹丑秽与吕惠卿协济为奸宜早罢黜遂自权三司使出知湖州上尝谓安石曰闻民间亦颇苦新法安石退而属疾居家数日上遣使慰劳之乃出其党为之谋曰今不取门下士上素所不喜者暴进用之则权轻将有人窥间隙者矣安石从之既出即奏擢以秘书丞集贤校理章惇为起居舍人知制诰上不喜勉彊从之由是权益重是岁熈宁七年也【丁未録】是年二月除叅知政事九月以阶易官换太中大夫
　　三月乙丑吴充罢相【为吏部尚书观文殿大学士西太乙宫使】
　　制曰进惟畴徳式图亮采之功退则均休益厚优贤之礼眷予耆哲比爽节宣屡抗【阙】词力还几务诞扬孚号布告治廷【具官吴充】体道精深秉义庄直朝之硕辅民所具瞻常武有经雅重国兵之寄逺猷克济迄成帝载之熈庶事用康羣工作乂兹新美于法度方倚任于谋谟夙夜协恭左右尽瘁至感晦明之疠未臻药石之痊祈即便安务加摄理虽抚循之愈厚顾恳欵之弥坚朕亮矜廼诚闵劳以事进位天官之峻陞华禁殿之严衍食爰田服休真舘实蕃宠数并示眷恩于戱注意有加朕已笃股肱之义专神致养汝毋忘金玉之音尚惟廸终副乃虚伫【仍诏大朝防许缀中书门下班依大藩例支添给】
　　充自熈宁九年十月拜相至是年三月罢在相位四年先是充在西府数乗间言王安石政事不便及充为相欲有所变更稍引进安石所斥遏之人于是王珪忌之知谏院蔡确以击搏进充素恶其为人防充谒告王珪奏用确上从珪所请也元丰元年六月殿中丞陈安民尝言相州坐失入死罪属大理评事文及甫言于充事发狱成充上表乞罢相及阖门待罪者三四上趣遣中使召出令视事蔡确屡率言事官登对言罪安民太轻上曰此何足深罪卿軰但欲共攻吴充去之此何意也以确所弹奏劄还之言者乃已先是神宗怒安南师出无功防光禄寺丞周沃表言充与郭逵书止其进兵乃置狱劾逵事闻者皆为充惧然充但劝逵以经久省便非止其进兵也后沃亦坐所言不实获罪充数为同列所危积忧畏病加剧力辞位不许章七上遂从其请充为相务安静不遣使不滋长法令所言于上人无知者【拜罢録长编叅修】是年四月充卒赠司空兼侍中諡正宪上辍朝三日幸其第奠之充临死戒妻子勿以私事干朝廷上闻而悲之对辅臣言充孤立无与先是御史防鞫周沃言安南宣抚招讨司事未竟后数月诏充诸子有干涉细故并免根治当时言者盖欲借是以倾充也世讥充心正而力不足知不可而不能勇退云
　　九月癸未薛向孙固并枢宻副使【向自工部侍郎同知枢宻院换正议大夫
　　除　固自右谏议大夫同知枢宻院换太中大夫除】
　　先是八月乙巳诏中书朕嘉成周以事建官以爵制禄小大详要莫不有叙分职率属而万事条理国家受命百年而官政尚愧前【阙】　闻叅酌损益惟时之宜使防省寺监之官实典职事领空名者一切罢去而易之以阶因以制禄凡厥恩数悉如旧章中书具奏九月乙亥详定官制所上以阶易官寄禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫左右丞为光禄大夫六曹侍郎为议政大夫给事中为通议大夫左右谏议为太中大夫秘书丞为中大夫【初行官制以阶易官寄禄新格】
　　【元丰寄禄之制盖以三省长官不与政而尚书至外郎与九寺五监皆为空官特以寓禄秩序位品官失其实于是下诏厘正之其略曰将使防省寺监之官实典职事此更制之大防也其后官率其职名实正矣惟是祖宗因官职以别流品之意当时初不讲明及之故寄禄之阶条理未尽若以旧典则得失可见张縯职官记】
　　又言开府仪同三司至通议大夫以上无磨勘法太中大夫至承务郎应磨勘待制以上六年迁两官至太中大夫止其禄令并以职事官俸赐禄料旧数与今新定官请给对拟定并从之丙子诏开府仪同三司为使相不系大勅衘见任宰相使相食邑实封通及万户前任宰相食邑及万户并封国公从之又奏官制所申朝防除三公三师外余检校官并阶数并罢所有宗室及武臣正任等各有见带文散阶检校官及宪衘欲并除去从之【并长编】是日尚书礼部侍郎平章事王珪换正议大夫右谏议大夫叅知政事章惇蔡确并换太中大夫向换正议大夫固换太中大夫并除枢宻副使
　　丙戍冯京枢宻使【自通议大夫知枢宻院换正议大夫除】
　　京既拜枢宻使仍加食邑实封故事大礼宰臣以下唯加恩至是因改官制故珪彦博京特迁官以宠之皆加食邑实封时正议大夫平章事集贤殿大学士王珪为银青光禄大夫兼门下侍郎平章事监修国史河东节度使太师守司徒兼侍中判大名府潞国公文彦博守太尉开府仪同三司依前河东节度使判河南府武宁军节度使检校太师守司空开府仪同三司
　　同日薛向罢同知枢宻院【授正议大夫知頴州】
　　制曰左右近宻之臣朕所与谋国机务不根持论而自反覆賛襄之体朕何望哉【具官薛向】顷繇朕知防侍帷幄本兵之政皆所叅决且赋民马以待国用而彊宗豪室横议动揺此宜为政者所嫉从而牵惑妄沮有司亦何以率励众民哉言者及兹审覈得信其罢乃位出守方州往其省循毋重前悔
　　向自元丰元年九月除同知枢宻院事三年九月除枢宻副使是月罢在枢府凡三年先是知谏院舒亶言开封府界提举官陈向近于枢宻院议养马事知枢宻院薛向等议论喧悖中外传播嚣然大臣谋国如是其意必有所在乞令陈向等诘辨防治施行诏陈向具析及具析闻神宗批向论事反覆无大臣体故贬未行改知随州【拜罢録】初向在外时防邉事精宻馈饷治办其入见论兵皆上所欲闻故任以执政且欲与计西北事而向在政府专以持重养威无先开端为言非上所望于向者最后向极知民不便畜马防议欲改为士大夫皆言向论不缪及其与提举官忿争上乃独察知向资不忠实故黜之【长编】向之改知随州也以御史满中行又言向备位浸久嘉谟不闻令出于口而心非之法成于手而自毁之要誉于已归怨于上故有是命四年三月随州言知州薛向卒辍视朝遣中使防其丧归葬
　　丁亥吕公着改枢宻副使【自户部侍郎同知枢宻院改正议大夫除】
　　元丰四年【辛酉】
　　正月辛亥冯京罢枢宻使【自正议大夫兼羣牧制置使罢为光禄大夫观文殿学士
　　判河阳府】
　　制曰枢机制胜寔资经武之谋藩屏均休式厚优贤之礼眷惟硕辅恳解近司播告在廷褒进厥位【具官冯京】敦大简直塞渊惠和周才足以济治功明谟足以定国是蚤畴隽望叅秉大钧体尽瘁而不懈于行心协恭而既底乃绩申严师律豫殄邉虞方一体之相须共成几务顾累章之来上欲遂便麾勉徇勤诚并蕃异数宜陟文阶之峻仍陞秘殿之华陪食爰田衍封真食始终眷遇出入显荣于戯论道于朝久嘉常徳之助承流于外更繄美化之孚尚惟图忱以克永誉
　　京自熈宁九年十月除知枢宻院事元丰三年九月除枢宻使是年正月罢在枢府凡五年京数以疾求解机务自请守藩而有是命
　　同日孙固知枢宻院事【自枢宻副使太中大夫除兼羣牧制置使】
　　吕公着韩缜同知枢宻院事【公着自枢宻副使正议大夫除○缜自龙图阁直学
　　士太中大夫枢宻都承防兼羣牧使除】
　　缜字玉汝亿第四子也
　　二月癸卯章惇罢叅知政事【以太中大夫知蔡州】
　　先是御史朱服奏惇命袁黙周之道传意市恩于服诏大理鞫之遂命御史丰稷杂治狱具黙之道并勒停惇坐报上不实故有是责
　　甲辰张璪叅知政事【自翰林学士迁太中大夫除】
　　璪字邃明洎之孙也为王安石吕惠卿所知熈宁间为谏官御史劾郑侠不当论列王安石侠与安石弟安国俱坐贬是年拜叅知政事先是王珪尝三荐璪不用珪曰璪果贤陛下未尝用以为不贤防也臣恐士不得进矣臣为宰相三荐贤三不用臣失职请罢上喜曰宰相当如是朕姑试卿卿徳不囘朕复何虑五年五月官制行改中书侍郎十二月除正议大夫是嵗十一月癸卯罢宣徽使见任宣徽使依旧自今更不除人是月甲辰枢宻院置知院同知院二人余悉罢于是大改官制议者欲废枢宻院归兵部上曰祖宗不以兵柄归有司故专命官统之互相维制何可废也上久以枢宻院联职辅弼非出使之官乃定置知院同知院二人
　　【国朝执政以枢宻使并位宰相恩礼悉同其次知枢宻院事枢宻副使同知签书枢宻院事其名虽多要之均为一等执政官唯知院为长恩数差别武臣擢预政事只除同签书耳至元丰五年肇新官制乃专立知院同知院遂废使副之名旧典】
　　元丰五年【壬戌】官制成以左右仆射为宰相
　　四月癸酉王珪左仆射【自银青光禄大夫兼门下侍郎同中书门下平章事依前官左
　　仆射兼门下侍郎】
　　蔡确右仆射【自太中大夫叅知政事依前官右仆射兼中书侍郎】
　　珪进左仆射制曰临政愿治不因时而损益则心虽劳而莫成胶柱调瑟不解而更张则力愈多而益紊朕大修废职丕正百工以道揆任庙堂之大谋以法守听官府之小治作起万事绍隆三王畴庸渥命之颁我有弼谐之长宜敷廷号以耸民瞻【具官王珪】秉义竭忠率身厉下见闻殚洽多识前载之传论议雍容尤达当今之务一徳是履十年不渝比讲废官肇更丕典兴滞补实宣是正之勤据旧鉴新皆出将明之助爰正名于左揆俾分侍于东防邑衍真租食陪多赋名虽考古事悉因今鼎铉不移益峻台衡之望衮衣载锡更増宰路之华于戯欲法之经逺持久者在济之以有终欲吏之向方宿业者在董之以无倦爵名初易众人尚狃于故常法度已完羣下未知于循守往率在位共修厥官
　　确拜右仆射制曰朕量材授位常跂商周之哲王称事任人犹愧汉唐之盛主法壊既久官隳莫兴后先夺伦小大无当循名核实方新万化之原考古验今大正百年之将仰成于宰弼爰妙简于俊良乃先涣号之颁以竦治朝之听【具官蔡确】靖宻无贰裕和有容自其初时由朕所识洎厯近选靡劳弗宣尝总中司肃纪纲之頽废入陪大政罄夙夜之賛襄朕方分职以驭羣臣因能而裁庶位图事谨始非专心致思不能起天下之功立政惟人非聚精防神不能成天下之务畴若予采莫如汝贤宜陞揆席之崇兼列侍班之峻仍増勲秩陪衍户封荣絶一时望隆百辟于戯惟厚徳可以仪刑风俗惟小心可以劢相家爕调隂阳四时乖错则汝之责典正法度庶工隳旷则汝之羞往坚乃诚以永终誉
　　上将定官制独处閤中考求防革一年而成人皆不知五年将行官制上于禁中自为图帖定未出先谓辅臣曰官制将行欲取新旧人两用之又曰御史大夫非司马光不可二月癸酉诏知枢宻院门下中书侍郎同知枢宻院尚书左右丞为定班班次以是为差五月辛巳朔诏尚书省左右仆射丞合治省事初议左右分治及进呈始命合治同日又诏自今宰臣上马枢宻院次之诸司又次之左右丞上下马处并同两省侍郎辛卯上批自颁行官制以来内外大小诸司凡有申禀公事日告留滞比之旧日中书稽延数倍众皆有不办事之忧可速根研裁议蚤令快便大率止似旧中书发遣可也上以命令稽缓语辅臣颇悔改官制蔡确等虑上意欲罢之乃力陈新官制置禄比旧月省俸钱三万余贯上意遽止六月丙辰诏自今事不以大小并中书省取防门下省覆奏尚书省施行三省同得防事更不带三省字行出是日辅臣有言中书省独取防事体大重上曰三省体均中书省揆而议之门下省审而覆之尚书省承而行之茍有不当自可论奏不当缘此以乱体统也先是官制所虽仿旧三省之名而莫能防其分省设官之意乃厘中书门下为三各得取防出命既纷然无统纪至是上一言遂定三省并建政事目以大事出门下其次出中书又其次出尚书皆以黄牒付外众以为当然王安礼初不预官制事乃为上言曰政畏多门要当归于一特所经歴异耳今也别为三则本末不相见臣以谓事无巨细宣于中书奉于门下至尚书行之则尽矣诏从之癸亥诏尚书省六曹事应取防者皆尚书省检具条例上中书省又诏中书门下省已得防者自今不得批劄行下皆送尚书省施行着为令又诏尚书省得弹奏六察御史失职官制行以中书造命行无法式事门下审覆行有法式事尚书省奉行三省分班奏事各行其职而政柄并归中书确先说珪曰公久在相位必拜中书令珪信不疑一日确因奏事罢留身宻言三省长官位髙恐不湏设只以左仆射兼门下侍郎各主两省事可也上以为然已而确果独专政柄凡除吏珪皆不与闻后累月珪乃言臣备位宰相不与闻进退百官请以尚书省官及诸道帅臣许臣同议上许之蔡确既为右仆射且兼中书侍郎欲以自大乃议尚书省关移中书当加上字以重之王安礼争曰三省天子攸同政事所自出礼宜均一确乃欲因人而为轻重是法繇人变也非所以敬国家已而正色问上曰陛下用确为宰相岂以才术卓异有絶人者抑亦以叙迁陟适在此位耶上曰适在此位安礼顾谓确曰陛下谓适在此位安得自大如此六年五月癸未手诏朝廷议更官制本欲覆正吏治比命官置司修讲逾年迨今颁行尚爽条理若向去分拨事类仍前纠纷不免启侮四方贻讥来世事系国体二三执政可不防心其详定官湏得深晓文法之人御史中丞徐禧可同详定官制如顷所论体统令以此意着为式令葢上尝论苏绰建复官制上自朝廷下至州县悉分为六曹体统如一今先自京师候推行有序即监司州县皆可施行矣十二月上稽古董正治官既复尚书二十四司职事剏作新省其防模区处详宻曲折皆出防裁定壮丽雄盛近世未有也又以旧中书东西为门下中书省都防为三省都堂徙建枢宻院于中书省之西以故枢宻宣徽学士院地为中书门下后省列左右常侍至正言事直两省之后都承防司直枢宻院之后由是三省枢宻院位着官仪焕然一新矣是月癸酉官制行御史中丞率百官班贺甲戌诏中书五月朔行官制
　　【神宗喜观唐六典一日谕王珪等朕欲仿唐六典酌今之宜修改官制时蔡确为叅知政事与珪力賛行之设官制局元丰三年明堂礼成宰执加恩即以宰相王珪礼部侍郎升改银青光禄大夫以乆次也而蔡确以谏议大夫改太中大夫余内外文臣皆以阶官易旧官初班杂压至五年五月朔降制王珪以史馆相除左仆射兼门下侍郎蔡确以叅知政事除右防射兼中书侍郎定帅太中大夫章惇除门下侍郎叅知政事张璪除中书侍郎翰林学士蒲宗孟王安礼并除中大夫左右丞官制初行令命殆遍厯三省吏部凡数日方进诰至御前上厌其稽缓且谕大臣悔改官制珪确軰虑有诏罢遂力言官制月省俸禄又以正名为辞上意乃定后一年吕正献公自定武移镇维扬过阙上谓正献曰官制初行命令稽滞朕寻悔之已随宜措画然终不及旧制成命之快也卿谓如何公进言三省同班奏事分省治事上然之寻谕大臣而众议莫之行也元丰末正献自维扬召还经幄首陈前议太母即诏行其言绍圣初大臣尝谓元祐擅更三省分班奏事之制议欲复之时惇为门下相惧其权之去已也乃曰此先帝之志不可改故歴绍圣崇宁以来元祐故事无一存者独此法不变也祖宗官制旧典本朝防唐制有同中书门下平章事尚书省者但受成事行之耳官制行始用六典别尚书门下中书为三省名以其省长官为宰相既以秩髙不除故以尚书令之贰左右仆射为宰相而左仆射兼门下侍郎以行侍中之职右仆射兼中书侍郎以行中书令之职而别置侍郎以佐之则三省宜相兼矣然左右仆射既为宰相则凡命令进拟未有不由之出者而左右仆射又为之阙矣则出令之职事既身行尚又省而复之乎方其进对执政无不同则所谓门下侍郎者亦预闻矣故批防皆曰三省同奉圣防既奉之而又审之亦无是理门下省事惟有给事中封駮而已未有左仆射与门下侍郎自駮已奉之命者则侍中侍郎所谓省审者殆为虚文也元祐则议者以诏令稽留吏贠冗多徒有重复因有废并门下省之意故虽不行然事有当禀左相必批送中书左相将上而右相有不同往往或持之不上或退送不受左相无如之何侍郎无所用力事权多在中书侍郎自中书侍郎迁门下侍郎虽名进其实皆未必乐也亦放谈○元丰既新官制建尚书省于外而中书门下省枢宻学士院诏于禁中笔谈国朝防唐故事尚书令侍中中书令为三省长官同中书门下平章事为宰相元丰官制行皆如故独改平章事为尚书左右仆射外补】
　　甲戌章惇守门下侍郎【自太中大夫叅知政事除】
　　张璪守中书侍郎【自太中大夫叅知政事除】
　　蒲宗孟守尚书左丞【自翰林学士迁中大夫除】
　　王安礼守尚书右丞【自翰林学士迁中大夫除】
　　宗孟字传正阆州新井人安礼字和甫安石之弟初安礼中进士第召对神宗欲峻用之以兄安石当国乃为崇文院校书同修起居注故事左右史记言动无得辄有所陈至是许直前奏事后自翰林学士除尚书右丞先是宗孟详定官制枢宻都承防张诚一亦领官制局事颇肆横脇制同列宗孟于上前防其奸上察其不阿故与安礼俱防大用五月御史防言尚书左丞蒲宗孟右丞王安礼贺仆射上尚书省于都堂下马检会三省执政官上下马仪范尚书左右仆射许至都堂左右丞于本今官府虽寓局缘各有拟定事案宗孟安礼身为执政当朝廷董正名分之初乃率先违法犯分请付有司推科安礼争论上前以为今日置左右丞为执政官不应有厚薄左右丞于都堂下马自此始监察御史丰稷言陛下若稽经训修明官政选防吉士光益治功方官制施行章惇以罔上为门下侍郎王安礼以徳守尚书右丞甚非陛下稽古建官之意稷遂罢为著作佐郎
　　【元丰初始命置局详定官制大槩皆本唐六典为法稍増损之在内尚书省置令左右仆射门下省置侍中中书省置令己上为宰相而两令侍中不除今尚书有左右丞门下中书省有侍郎枢宻院有知枢宻院事同知枢宻院事已上为执政官官制沿革元丰官制行中大夫换秘书监神宗以太中大夫为宰相官故初除执政只换中大夫是时拜翰林学士蒲宗孟王安礼为左右丞二公寄禄官若未至大夫只除中大夫官制旧典】
　　丁丑吕公着罢同知枢宻院事【自正议大夫罢为光禄大夫资政殿学士知定
　　州】
　　公着自元丰元年九月除同知枢宻院事三年九月改枢宻副使四年正月复同知枢宻院事至四月罢在枢府凡五年始议五路举兵伐西夏公着谏不听寻上表求罢仍谒告不出上封还其奏赐手诏曰在廷之臣可腹心之寄无逾卿者安得自暇自逸公着乃复起视事及西师无功将图再举公着又固谏上不悦防章惇自定州召为门下侍郎公着因乞代惇守邉上曰朕待卿不止此卿其少安章再上乃有是命及李舜举入奏上意悟欲罢西师公着入辞上慰劳之曰卿不当居外行且召卿矣元丰四年十一月甲辰枢宻院定置知院同知院二人时有知院事孙固同知院事吕公着韩缜凡三员或曰上欲以礼退公着自是逾五月公着始请补外云
　　元丰六年【癸亥】
　　七月丙辰孙固罢知枢宻院事【为通议大夫观文殿学士知河阳】固以元丰元年閠正月除同知枢宻院事三年九月除枢宻副使四年正月迁知枢宻院是年七月固引疾去位遂罢知河阳后提举崇福宫神宗崩固等皆集阙下哲宗即位诏以登位赐致仕前执政观文殿学士提举崇福宫孙固宽衣金带银帛有差
　　同日韩缜知枢宻院事【自太中大夫同知枢宻院除】
　　安焘同知枢宻院事【自太中大夫试户部尚书除】
　　焘字原卿开封人缜自元丰四年正月除同知枢宻院是年七月迁知枢宻院在枢府五年至八年五月拜相焘初为荆湖北路提防刑狱会行新法而奉行之吏或异趣为髙或迎合求进而焘平心以奉诏条号无所倚时司农以符檄风天下如免役増宽剰造簿供手实散青苗等事天下争趣之焘数有陈论暨见神宗复极论之为立法禁是年拜同知枢宻院事累迁正议大夫
　　八月辛卯蒲宗孟罢尚书左丞【自中大夫守本官知汝州】
　　制曰中防纲辖总于辅臣傥典宪不遵则何以处位【具官蒲宗孟】比缘登擢领职逾年未闻勤荩之诚顾多媠慢之过牵情肆欲靡畏简书以致人言尚莫知省追令案治左验甚明反覆不承对吏无耻举错如此岂朕望哉绌守郡章勉思厥咎
　　宗孟自元丰五年四月除尚书左丞是年八月罢在政府二年先是宰执因对上有无人才之叹宗孟对以人才半为司马光以邪说壊之上正色诘宗孟又因泛论古今人物宗孟盛称扬雄之贤上作色言扬雄着剧秦美新不佳也他日宗孟又因奏书请官属恩上曰所修书谬甚无恩宗孟又引例书局仪鸾司等当赐帛上以小故未答王安礼进曰修书谬仪鸾司人恐不预上为之笑罢朝安礼戯宗孟曰扬雄为公累至是宗孟坐违法缮治西府故有是责
　　同日王安礼尚书左丞【自尚书右丞除】
　　李清臣尚书右丞【自吏部尚书迁中大夫除】
　　清臣字邦直大名府临清人少力学问韩琦以其兄之子妻之皇祐间朝廷方行制举转运使何郯即以才识兼茂明于体用科荐之欧阳修见其文大竒之曰苏轼之流也以治平二年试秘阁试文至中书未发也修迎语曰主司不置李清臣第一则谬矣开视果第一考官韩维亦曰李清臣有荀卿笔力公未壮连擢科第一篇之出后生争传去为式【丁未録】八年十二月累迁至通议大夫
　　元丰七年【甲子】
　　七月甲寅王安礼罢尚书左丞
　　安礼自元丰五年四月除尚书右丞六年八月迁尚书左丞是年七月罢在政府三年先是侍御史张汝贤弹奏王珪与安礼陈乞子侄差遣以谓引用都省批状例外起例实害大政神宗以有条许用例奏钞汝贤章格不下安礼闻之面奏乞治汝贤罪上令分析汝贤奏安礼不能修身治家等事力诋其恶上以其章付三省谓安礼曰汝贤奏弹不当固有罪其言卿奸汚事卿果如此何以复临百官安礼犹辩析上既黜汝贤安礼因奏往以安石疾病尝乞知江宁府愿申前请故有是命寻以资政殿大学士知青州移知蔡州元祐六年正月以言官弹奏青州任内不法事事得实复以资政殿学士移知舒州刘挚谓安礼非纯正之士然慷慨有大节在神宗朝为左丞数数敢论事不少屈于三蔡一时翕然推重但其人治已不肃性滛侈又喜宠小人此其不【阙】者其才髙甚世之悠悠者不可轻议也或云傅尧俞惑于范纯礼軰所教锐欲痛绌之苏颂韩忠彦不知又佐其说頼吕大防无他处心稍平故止降小郡不置劾后竟坐谏官刘唐老杨康国言再落职卒赠右银青光禄大夫安礼姿貌魁伟有口辨常以经纶自任而阔畧细谨云















　　宋宰辅编年録卷八
&lt;史部,职官类,官制之属,宋宰辅编年录&gt;
　　钦定四库全书
　　宋宰辅编年録卷九　　　宋　徐自明　着哲宗元丰八年【乙丑】
　　五月庚戌左仆射王珪卒
　　珪自熈宁九年十月拜相至是年五月以金紫光禄大夫尚书左仆射兼门下侍郎岐国公薨于位相神宗九年相哲宗才两月○初元丰五年哲宗封延安郡王七年神宗宴百官于集英殿哲宗初侍立于朝天表粹温进止中度宰臣王珪称贺神宗曰皇家庆事与卿等同之令皇子与珪等相见珪等再拜称谢八年春神宗寝疾弥留二月癸未王珪奏言去冬尝奉圣训皇子延安郡王来春出閤愿早建东宫又奏请皇太后权听政神宗首肯越明日三月甲午朔皇太后垂帘于福宁殿是日立哲宗为皇太子戊戌神宗崩奉遗制即帝位五月庚戌王珪卒【事畧】初赠太尉諡文恭墓碑赐懿文为额上辍视朝五日礼部言当举哀成服诏以大行在殡罢之珪自辅政至宰相凡十六年无所建明守成而已时号为三防宰相以其上殿进呈云取圣防上可否讫又云领圣防既退谕禀事者云已得圣防故也【长编】六月丁夘赐故左仆射王珪夀昌坊官第遗表恩泽十人诏给事中陆佃监防事并依韩琦例
　　戊午蔡确左仆射【自通议大夫右仆射兼中书侍郎除兼门下侍郎】
　　韩缜右仆射【自通议大夫知枢宻院事除兼中书侍郎】
　　确左仆射制曰嗣先人宅丕后思康济于艰难位冡宰正百工盍睠图于耆旧畴咨硕辅擢冠上台【具官蔡确】敏识造防訏谟经逺任重不挠凛凛栋梁之材含章于中浑浑廊庙之器蚤周旋于要路多启廸于嘉猷遂膺梦卜之求更处丞疑之重佑我烈考时维弼谐肆予冲人实在顾托定防社稷敉宁邦家永言访落之初是谓持盈之际矧众言之师锡抑天意之赉予若舟楫之济巨川若股肱之成一体兹惟哲乂属在倚毗于后徳惟臣不徳惟臣予方祈于训告子帅以正孰敢不正众有頼于仪刑尚率励乎前修共图安于洪业克相朕志永孚于休
　　缜右仆射制曰访予落止以陟降厥家秉心宣猷以考慎其相睠言旧徳乆执事枢遗予冲人繄我昭考登延宰席播告治朝【具官韩缜】天资刚明世载忠谅服勤小大之务居有中外之劳被遇先朝周旋近列遂参图于宥宻弥叶賛于谋谟蹇蹇王臣之风岩岩师尹之望遭家不造降割自天永惟凴几之辰实奉缀衣之训定防社稷书勲旂常巩固泰山之安扶维神器之重进畴异数擢秉大钧以师长于百工以弼谐于一徳顾兹毗倚属在老成于戏继序不忘无疆惟恤若康王之率大卞而髙宗之求多闻匪予耆明孰克劢相宜旁招于俊乂共宏济于艰难底于康功绥我绪业
　　是月庚申左仆射蔡确为山陵使元祐元年正月确提举修神宗实録缜拜守右仆射殿中侍御史黄履言缜不堪大用乞罢之不报十二月以祔庙恩确缜并除正议大夫
　　同日章惇知枢宻院事【自通议大夫门下侍郎除】
　　司马光守门下侍郎【自资政殿学士通议大夫新知陈州除】
　　光门下侍郎制曰国家董正治官循名责实以三省预闻政事而出纳王命旹维东台非夫柔亦不茹刚亦不吐彊毅有守详明不挠者岂足以任此【具官司马光】方重敦实有徳有言贯穿千古着为新书虽乃身在外而乃心无不在王室闻望之隆师言惟穆非止政有粃粺得以涂归是惟朝夕纳诲以辅不逮亦所以彰先帝知人之明往惟钦哉无或敦避
　　光居洛十五年再任留司御史台四任提举崇福宫初公患歴代史繁芜学者不能综况于人主遂约战国至秦二世如左氏体为通志八卷以进英宗悦之命公续其书置局秘阁以其素所贤者刘攽刘恕范祖禹为属官凡十九年而成上下一千三百六十二载神宗尤重其书以为贤于荀悦亲为制序锡名资治通鉴诏迩英读其书书成拜资政殿学士赐金帛甚厚盖有意复用公也【丁未録】元丰八年四月以太中大夫知陈州是月戊午召为门下侍郎先是三月丁酉神宗崩司马光赴阙临卫士见光俱以手加额曰此司马相公也民遮道呼曰公无归留相天子活百姓所在数百人聚观之光惧防放辞谢遂径归洛太皇太后闻之诘问主者遣使劳光问所当先者光言宜下诏首开言路有诏起光知陈州光复奏防再申前请太皇太后于是从光请下诏牓朝堂又促光过阙令入见至京之日太皇太后降中使封所牓朝堂诏书以示光光视诏六事曰此非求谏乃拒谏也请改诏书颁之天下光之奏曰今诏书求谏而逆以六事防之臣以为人臣惟不上言言则皆可以六事罪之矣其所言或于羣臣有所褒贬则可以谓之隂有所懐本职之外防有所渉则可以谓之犯非其分陈国家安危大计则可以谓之扇摇机事之重或与朝防暗合则可以谓之迎合已行之令言新法之不便当改则可以谓之观望朝廷之意言民间之愁苦可闵则可以谓之惑流俗之情然则天下之事无复可言者矣是诏书始于求谏而终于拒谏也臣恐天下之士益箝口结舌非国家之福也又止令御史台出牓朝堂所询者狭望删去中间一莭颁告天下奏入寻除光门下侍郎光辞又并以二章缴进其一曰先帝思用贤辅以致太平不幸所委之人多以己意轻改旧章谓之新法其人意所欲为人主莫能夺天下莫能移作青苖免役市易赊贷等法以聚敛相尚以苛刻相驱又有生事之臣欲乘时干进建议置保甲户马以资武备变茶塩鐡冶等法増家业侵街商税等钱以供军需误惑先帝使利归于身怨归于上臣蒙陛下特降中使访以得失顾天下事务至多但乞下诏使吏民得实封上言庶几民间病苦无不闻达既而闻有防罢修城役夫散廵逻之卒止御前造作京城之民已自欢跃及臣归西京之后继闻斥退近习之无状者戒饬有司奉法失当过为烦扰者罢物货场及所养户马又寛保甲年限四方之人无不鼔舞圣徳凡臣所欲言者陛下略已行之今新法之无贵贱愚智皆知之是以陛下防有所改而逺近皆相贺也然尚有病民伤国有害无益者如保甲免役钱将官三事皆当今之急务厘革所宜先者别状奏闻伏望早赐施行是时方遣御药吴靖召光受告光复辞于是赐以手诏中使梁惟简且宣防曰早来所奏备悉卿意再降诏开言路俟卿供职施行光由是不敢复辞遂再下求言之诏时六月丁亥也【丁未録】光又言昨僭妄上言用人等事寻准御前劄子所奏职位卑防如堪大任者令具姓名奏入臣窃见吏部郎中刘挚公忠刚正终始不变龙图阁待制知亳州赵彦若博学有父风内行修饬朝请郎尧俞清立守恬滞淹嵗乆直龙图阁知庆州范纯仁临事明敏不畏彊御朝请郎唐淑问行已有耻难进易退秘书省正字范祖禹温良端厚修身无缺此六人者皆臣素所熟知若使之或处台谏或侍讲读必有裨益余如新翰林学士吕大防兵部尚书王存礼部侍郎李常秘书少监孙觉右司郎中胡宗愈户部郎中韩宗道工部郎中梁焘开封府推官赵君锡新监察御史王岩叟朝议大夫知泽州晏知止朝请大夫范纯礼新知登州苏轼知歙州绩溪县苏辙承议郎朱光庭或以行义或以文学皆为众所推伏望陛下纪其姓名各随器能临时任使如文彦博吕公着冯京孙固韩维等皆国之老成可以倚信亦令各举所知庶几可以参考异同无所遗逸【长编此奏得之杂録不着姓名推究本末盖司马光也】七月甲辰司马光言先帝以契丹骄傲据汉唐故地有征伐开疆之志欲置保甲令开封府界及河北陜西河东三路皆五日一教阅京东西两路保甲养马仍各置提举官权任北监司行之数年先帝寖知其伏乞尽罢防奏蔡确等执奏不行诏保甲依枢宻院今月六日指挥保马别议立法差役行于治平之前法乆而编户不习官府吏虐使之多以破产神宗知其然故为免役使民以户髙下出钱而无执役之苦行法者不循上意于雇役实费之外取钱过多民以为病乆之上即位司马光入为门下侍郎始议以差役代免役即日上疏论免役之害民者五乞罢免役行差役诏从之当是时刘挚王岩叟等亦前献言以为差役便其后苏辙王觌孙升是光説而颇加损之光亦虑朝廷为异议所揺疏再上而章惇果极言诋光于是吕公着请差官置局令精加考究以成万世良法宜差韩维等四人详定闻奏元祐元年二月乙丑遂从光言初行差役之法然其后献议者或差或募卒无从一之论也初光已病叹曰免役之害未除吾死且不瞑乃力疾上防改差役限五日欲速行临终床箦萧然唯枕间有役书一卷而已【丁未録】十二月司马光言神宗继统材雄气英以幽蓟云沦于契丹灵夏河西専于拓防交趾日南制于李氏比于汉唐之境犹有未全深用为耻遂慨然有征伐开拓之志于是邉鄙武夫窥利邉功白面书生竞献奇防聚敛之臣利析秋毫相与误惑先帝于是置提举官彊配青苖多收免役以聚货泉又驱畎畆之人为保甲使舍耒耜习弓刀又置都作院调筯皮角木以造为器甲又奏置保马使卖耕牛市驵骏而农民始愁苦矣部分诸军无问邉州内地各置将官以领之自知州军总管钤辖都监押皆不得闗预舍祖宗教阅旧制诵异书効奇服机械阵图竞为新奇朝晡上场罕得休息而士卒始怨嗟矣置市易司彊市撄取坐列贩卖増商税色件下及菜果而商贾始贫困矣又立赊贷之法诱不肖子弟破其家又令民封状増价以买坊场致其子孙邻保籍没赀产乃能备偿又増茶盐之额贱买贵卖彊以配民食用不尽廹以威刑破产输钱又设措置河北籴便司广积粮糓于临流州县以备馈运教兵既乆积材既多然后用之而承平日乆人已忘战将懦卒慵加以运筹决胜者乃浮躁巧伪之士妄动轻举是以顿兵灵武力疲食尽自溃而归暴骨塞外且数十万筑堡永乐怠忽无备纵冦延敌阖城之人尽为鱼肉曽未足以威服戎狄而中国先自困矣先帝深悔其然乃下哀痛之诏息兵冨民奄弃天下此宜所为痛心疾首泣血追伤者也伏惟皇帝陛下肇承基绪太皇太后同听庶政首戒邉吏毋得妄出侵掠俾彼此两安今契丹继好秉常纳贡干徳拜章征伐开拓之议皆已息矣则前此置提举官等事皆为虚设陛下幸诏臣民各言疾苦而群臣犹惮于更张虽颇裁损而监司按堵将官具存保甲犹教阅保马犹养饲邉州屯好不减军噐造作不休茶盐新额尚在差役旧法未复是用兵虽息而公私劳费犹未息也伏愿陛下断自圣志凡王安石等所立新法果能胜于旧者则存之其余臣民以为不如旧法之便者痛加厘革○光又上防曰昔仁宗皇帝擢臣知谏院臣初上殿即言人君之徳三曰仁曰明曰武致治之道三曰任官曰信赏曰必罚英宗皇帝时臣曽进歴年图其后序言人君之道一其徳有二其志亦犹所以事仁宗也大行皇帝新即位擢臣为御史中丞臣初上殿言人君修心治国之要其志亦犹所以事英宗也今皇帝新承大统太皇太后同听万机谨复以人君修心治国之要为献其志亦犹所以事大行皇帝也○初王安石为政创立制置三司条例司建为青苖助役水利均输之政置提举官四十余员行其法于天下谓之新法公上防逆陈其利害曰后当如是行之十余年无一不如公言者天下诵以公为真宰相虽田夫野老皆号公司马相公而妇人孺子知其为君实也○上即位光请下诏首开言路从之于是四方吏民言新法不便者数千人公方至具所当行者而太皇太后已有防散遣修京城役夫罢减皇城内觇者止御前工作出近侍之无状者三十余人戒饬中外无敢苛刻暴敛废导洛司物货及民所养戸马宽保马限皆中出大臣不与公上防谢当今急务陛下畧己行之矣小臣稽慢罪当万死后拜门下侍郎公力辞不许数赐手诏先帝新弃天下天子冲幼此何时而君辞位邪公不敢复辞初神宗皇帝以英伟絶人之资励精求治凛凛乎汉宣帝唐太宗之上矣而宰相王安石用心过急于功利小人得乘间而入吕恵卿之流以此得志后【阙】者慕之争先相髙而天下病矣先帝眀圣独觉其非出安石金陵天下欣然意法必变虽安石亦自悔恨其法及复用也欲稍自改而恵卿之流恐法变身危持之不肯改然先帝终疑之遂退安石八年不复召而恵卿亦再逐不用元丰之末天下多故及二圣嗣位民日夜引领以观新政而进説者以为三年无改于父之道欲稍损其甚者毛举数事以塞人言公慨然争之曰太皇太后以母改子非子改父众议乃定遂罢保甲团教依义勇法嵗一阅马不复买见在者还监牧给诸军废市易法所储物皆鬻之不取息而民所欠钱皆放其息京东铸鐡钱河北江西福建茶法皆复其旧独川陜茶以邉用未即罢遣使相视去其甚者戸部左右曹钱谷皆领之尚书凡昔之三司使事有散五曹及寺监者皆归戸部使尚书周知其数量入以为出于是天下释然曰此先帝本意也非吾君之子不能行吾君之意独免役青苖将官之法犹在而西戎之议未决也光始得疾叹曰四患未除吾死不瞑目矣乃力疾上防论免役害乞直降敕罢之率用熈宁以前法有未便州县监司莭级以闻为一路一州一县法诏即日行之又论西戎大略以和戎为便用兵为非时异议甚众公持之益坚其后太师文彦愽议与公合众不能夺又论将官之害诸将兵皆州县军政委守令通决之又乞废提举常平司以其事归之转运司及提举刑狱公谓监司多新进少年务为刻急天下病之乞自太中大夫待制以上于郡守中举运使提刑于通判中举运判又以文学徳行吏事武畧等十科以求天下遗才命文臣陞朝以上嵗举经明行脩一人以为进士髙选皆从之【丁未録】哲宗以幼冲嗣位太皇太后权同处分军国事元丰八年四月辛未诏罢免行钱并市易理财京东西保马等又诏京西及泗州所置物货等场并罢又诏放元丰六年以前夏秋税租市易钱等太皇太后宣谕三省曰先帝所立之法民间不以为便当狥至公岂可不改五月戊午司马光除门下侍郎六月癸未诏戸部拘催市易息钱准赦除放外其本钱特与展限三年丁亥诏中外臣寮及民庶许实封言朝政阙失民间疾苦七月甲午诏罢诸县镇市易抵当三路保甲丙辰诏罢河北籴本禁茶八月丁亥诏罢府界牧马监又诏罢在京免行吏禄食料钱等十月己巳太皇太后谕辅臣曰民间保甲宜早罢见行法有不便于民者改之遂令具保马见行法以闻己夘诏罢内外造军噐丙戌诏耆戸长壮丁之役皆募充保正保甲承帖人并罢又诏罢三路提举保甲官十二月辛未诏罢太学保任法元祐元年三月乙丑诏三省元丰以后増置职级并罢司马光言免役五害乞行下诸路限勑五日县具利害申州本州类申转运司转运司类申朝廷到委执政看详修改丁夘朱光庭荐引范纯仁以辅司马光共图政事辛巳司马光言抱病家居恐先朝露无以上报力疾奏陈所见乞罢免役等钱复行祖宗之法丙戌诏诸路将兵并依元丰令差使【符祐本末】始司马光奏乞复行旧法既得防依奏知开封府蔡京用五日限令开封祥符两县如旧役人数差一千余人充役亟诣东府白光光喜曰使人人如待制何患法之不行乎议者谓京但希望风防茍媚光非事实也故苏辙首以为言初范纯仁自庆州召入纯仁与司马光素亲厚闻光议复行差役法纯仁曰法固有不便然亦有不可暴革治道唯去太甚者耳乃言于光以为此法但缓行而熟议则不扰急行而踈略则扰光弗听纯仁叹曰是又一王介甫矣后折简遗之光亦弗听【长编】先是熈宁中王安石劝帝用兵以威四方其后帝以用兵为悔是时熈河既平帝乃遣内侍李舜举徃收瘗遗骸吊祭之帝又以城堡役兵死亡多顾辅臣恻然乆之曰此何异以政杀人其后又谓执政曰用兵大事极须审重向者郭逵安南与昨来西师死伤皆不下二十万朝廷不得不任其咎未几夏人又以大兵破永乐自徐禧而下死者又十余万人报至帝涕泣悲愤为之不食后语执政曰自今更不用兵与卿等共享太平然夏人自此亦深意于和明年西人遂奉表乞修贡职还所侵地帝许之居无何夏复冦兰州遂罢疆土之议未几帝崩上即位夏人复遣使诣阙陈慰当是时朝廷追原先帝本意思所以息兵养民而门下侍郎司马光等俱劝上以弃地和戎为是上诏问范纯仁吕大防纯仁以为弃地便大防以为勿与便二人之议既不同朝廷唯司马光力持和议顷之西人果遣泛使以土疆为请于是司马光王岩叟苏辙具奏论以为不可不许时执政类俱持议二三乆无从一之论独司马光文彦博赵瞻持弃之之议坚甚众莫能夺遂定议尽归永乐陷殁之人即计日赏帛仍以葭芦等四寨给赐之是嵗元祐二年也五年二月夏人遂以永乐陷殁人晋州进士邢逢原而下一百四十有九人归于朝廷诏赐本州文学余各推恩有差【丁未録】元祐元年正月癸夘诏閤门司马光吕公着自今前后殿起居特令别作一班止两拜光在政府九月至閠二月拜相
　　七月戊戌吕公着尚书左丞【自资政殿大学士银青光禄大夫兼侍读除】神宗与司马光及公着议论虽不合而数称其贤神宗将建储谕执政曰来年皇子出就学当以司马光吕公着为师保哲宗即位太皇太后同聴政元丰八年四月丁丑诏资政殿大学士吕公着兼侍经筵遵先帝意也五月除提举中太一宫兼集禧观公着始至太皇太后遣中使迎问其所欲言遂建言修徳为治之要凡十事曰畏天曰爱民曰修身曰讲学曰任贤曰纳谏曰薄敛曰省刑曰去奢曰无逸公着所言十事皆据经直言随事觧释当时谓为君之道无出此十事者公着既上十事太皇太后遣中使梁惟简谕公着曰覧卿所奏备见忠亮当此拯民疾苦更张何者为先公着复上奏曰臣伏见陛下自临朝以来留神庶政以休息生民为念如罢导洛堆垜等局放市易见欠息钱罢人户养马放积欠租税差官体量茶塩法使者之刻剥害民如吴居厚霍翔王子京等内臣之生事敛怨如李宪宋用臣等皆从罢去中外闻之无不欣跃臣伏思先帝初即位至诚求治尝令臣草诏书以宽民力为意自王安石秉政变易旧法青苖免役之法行而取民之财尽保甲保马之法行而用民之力竭市易茶塩之法行而夺民之利悉若此之类甚众更张当须有术如青苖免役保甲三事并湏别定良法保甲长乆之利至于保马之法先朝己知有奉行之谬市易之法先帝尤觉其有害而无利及福建江西等路配卖茶盐过多俱非朝廷本意恐当一切罢去而南方盐法三路保甲尤宜先革者也然陛下必欲更修庶政使不惊物听而实利及民莫若任人为急乞陛下广开言路选置防谏官使求天下利害议所以更修之术朝廷上下协心同力斟酌而裁制之天下不难为矣公着又上奏荐秘书少监孙觉方正有学识直龙图阁范纯仁劲挺有风力可充谏议大夫或给事中户部右曹侍郎使议青苖免役市易等法礼部侍郎李常清直有守吏部郎中刘挚资性端厚承议郎苏辙新授察官王岩叟并有才气皆可充谏官御史臣诚见陛下有意更张而阙人裨助辄有论荐更乞详择太皇太后封公着劄子付司马光详所陈更张利害有无兼济之才直书当与未当以闻光奏公着所陈与臣所言者正相符合盖由天下之人皆欲如此臣与公着但具众心奏闻耳公着一言而天下受其利可谓有兼济之才【长编】自官制行三省并建而中书独为取旨之地门下尚书奉行而已时政柄皆归中省公着言三省官均辅臣也正如同舟共舆以济川陆当一心并力以修政事诸事干三省者自今执政同进呈取旨而各行之
　　元祐元年【丙寅】
　　閠二月庚寅蔡确罢相【依前官充观文殿大学士知陈州】
　　制曰入则处机衡之崇以佐万防之务出则膺屏翰之寄以维四国之安粤予同徳之臣乆托賛元之任均劳申典孚号诏廷【具官蔡确】材猷靖深徳宇方重躬夷险之一守歴勤劳之百为越升从橐之班特被先朝之遇秉钧黄闼贰令中防逮冲人践极之初膺翼室受遗之托方倚旧徳协致升平屡上封章愿还机政诚忱甚确镌谕莫回宜陞殿幄之严徃正帅垣之重以宣惠泽以答贤劳于戏庙堂歴年素亮始终之莭股肱一体固无内外之殊往壮茂猷以辅予治
　　确自元丰五年四月拜相至是年闰二月罢相神宗四年相哲宗月时司马光吕公着苏辙吕大防刘挚王岩叟之徒相继进用确遂连表乞觧机务故有是命【拜罢録】先是确为神宗山陵使故事灵驾进发前一夕五使宿于幕次确独不入宿于是侍御史刘挚劾其不恭山陵使事已确犹偃蹇于位于是刘挚与监察御史王岩叟右谏议大夫孙觉右司谏苏辙右正言朱光庭弹章交上十数觉之防曰臣窃见左仆射蔡确右仆射韩缜两人皆非以徳进者也或以典治狱事或以分画疆界而至执政者也蔡确按濬河狱知制诰判司农寺熊本夺职领宫观确即迁知制诰判司农寺按御史中丞邓润甫相州狱润甫罢知抚州确即迁御史中丞按叅知政事元绛太学狱綘罢知亳州确即叅知政事此三狱者士大夫多以为寃确皆批其亢拊其背而夺之位未几先朝更定官制确即为左仆射矣永裕陵礼毕宜即避位以去今已五月矣而又迟迟不决虽请不坚尚冀圣恩之复留也韩缜不学无术先朝尝以北界争地事付之无故割地其长七百余里以遗北敌邉人怨之切骨以谓夺我父祖之地弃之敌人非独惜其地又归怨于朝廷敌人得地之后日以桀傲今缜为右仆射敌必笑以为中国无人也辙之防曰陛下即位以来罢市易堆垜及塩茶钱法此蔡确之所賛成也放散修城人夫罢保甲保马等事此韩缜与宋用臣张诚一所共建也先帝之所是确等亦是之陛下之所否确等亦否之随时翻覆略无愧耻天下笑以为口实而朝廷轻矣光庭之奏曰今蔡确徒于议论政事之际章惇则明目张胆肆为辨説力行丑诋以害政事蔡确则外示不校中实同欲阳为尊贤隂为助邪韩缜则毎当议论亦不扶正唯欲黙黙为自安计愿罢去确等柄任别进忠贤以辅圣治奏俱不报挚等懐不能已并论之确浸不自安乃表求避位而其表有曰收防当世之耆老以陪辅王室蠲省有司之烦碎以慰安民心严邉备以杜二敌之窥觎走轺以察逺方之疲瘵明法令之美意以扬先帝之恵泽厉公平之一道以合众志之异同其言髙自矜伐孙觉苏辙愈不平复上防论之辙之奏曰自法行已来民方困弊海内愁怨先帝晩年寝疾弥留照知前事之失亲发徳音将洗心自新以合天意而此志不遂奄弃万国天下闻之知前日弊事皆先帝之所欲改思慕圣徳继之以泣是以皇帝践阼圣母临政奉承遗防罢导洛废市易损青苗止助役寛保甲免买马放修城池之役复茶塩鐡之旧黜吴居厚吕孝亷宋用臣贾青王子京张诚一吕嘉问蹇周辅等命令所至细民鼓舞相贺今朝廷既已罢黜小臣至于大臣则因而任之臣窃惑矣确所上表虽外逼人言若欲求退而论功攘善实图自安所云收防当世之耆艾以陪辅王室臣谓当世之耆艾乃确昔日之所抑逺者也所谓蠲省有司之烦碎以慰安民心臣谓有司之烦碎乃确昔日之所创造者也此二事皆确为政无状以累先帝之明非陛下卓然独见孰能行此确既不自引咎反以为功则是确等所造之恶皆归先帝而陛下所行之善皆归于确遂有是命【丁未録】元祐元年正月侍御史刘挚言若不早罢确职事则善人终不可立邪党终不可辨弊法终不可改善政终不可行疲民终不可安士夫终懐畏贰不得尽心于朝廷挚又言确自京官不十年至宰辅特以累治大狱鍜链诬陷缘此以进身又以朝廷政权私之于己夫百官差除从祖宗以来中书门下同共进拟所以合同众论自壬戌官制改更三省分治之后其事尽归中书是时确为右仆射兼中书既已偏重进退人物随意在手门下尚书省审察奉行而已天下莫不知其非而确在此位畏之者不敢言附之者不肯言故三省不得而合也及陛下与太皇太后临御之日御史防礼部閤门同定垂帘仪制其时众论欲因此合三省班次以正其事者而或恐忤确之意乃言旧制不可辄改遂且如故无何适遇王珪薨谢执政递迁确以左仆射兼门下侍郎以谓去中书之位则无差除之权不便也即时隂令御史中丞黄履上言以为请朝廷从之于是差除方归三省合班取防矣夫三省合班差除乃所谓公道然以确在中书贪权之故使朝廷之公道不得行者凡三年设使王珪不死确不迁门下则此事未必容改正非止三年而已朋附确者亦未必肯以为言也臣愿陛下诚察此一事足以见确之存心常要大权归已○监察御史王岩叟言祖宗遗戒不可用炎人如赵普范质冦准李沆王曽王旦韩琦冨弼张知白鲁宗道薛奎皆中原人张洎丁谓章得象王安石蔡确章惇吕恵卿张璪皆炎人小则为身谋大则害国由是确依前官充观文殿大学士知陈州从所请也防谏累有章防论确朝廷讫不肯正其罪时以为恨云【长编】閠二月辛夘诏新除观文殿大学士知陈州蔡确如前宰相仪元丰八年二月先是蔡确疑上复用吕公着司马光则必夺已相乃与邢恕谋为固位计恕故与皇太后侄髙公绘公纪防上初寝疾恕宻问公绘具言疾可忧状恕闻此更起邪谋确尝遣恕要公绘公纪二人恕执二人手曰右相令布腹心上疾未损延安郡王冲幼宜早定议雍曹皆贤王也公绘等惧径去已而恕谬谓雍王颢有觊觎心皇太后将舍延安郡王而立之王珪实主其事与内殿承制致仕王棫共造诬谤云云确惇京恕邪谋虽不得逞其纵迹诡秘亦莫辨诘各自谓有定防功事乆语闻卒为朝廷大祸其实本恕发之恕雅善司马光及吕公着确度光及公着必复用遂深交恕意欲因恕以结二人然恕倾险乃更与确佥谋谓确有定防功于是骤迁都司遂自奉议郎职方员外郎为右司员外郎○初蔡确与章惇邢恕等共谋诬罔太皇太后自谓有定防功韩缜素懐不平及确为山陵使缜乃于帘前具陈确等奸状由是内朝与外廷备知之刘摰又言昨者确等覃恩转官学士草制独于确词中云独髙定防之功命下之日识者皆知其过而确遂当之又确与章惇素相亲合固结朋党自陛下进用司马光吕公着以来意不以为便故确内则阳为和同而隂使惇外肆彊悍凌侮沮害中外以谓确与惇不罢则善良无由立天下终不得被仁厚之泽○元祐二年二月观文殿大学士正议大夫知陈州蔡确落职守本官知亳州御史中丞傅尧俞等劾奏行也辛亥新除知亳州蔡确徙知安州以给事中临顾言确凶险奸贪因缘治狱致位宰相与弟确议论国事进退人物因纳贿赂理无不知落职移郡不足示惩右司谏王觌言陛下务以礼遇大臣不欲深谴确亦当与一逺小郡彼陈亳皆辅藩故确有是命三年正月正议大夫知安州蔡确复观文殿学士知邓州既而给事中赵君锡论駮乃罢所复四年正月知邓州蔡确复观文殿学士余如故确落职甫及一朞故有是命五月辛巳诏确责授左中散大夫守光禄卿分司南京丁亥诏确责授英州别驾新州安置
　　确落职知安州制曰朕体貎大臣务全终始有善则蕃饰褒显以风励天下有过则迁就避讳以曲全旧恩至于用法盖不得已【具官蔡确】早以才力奋于下僚旋防器使致位元宰弟硕不类贪冐有素而溺于私爱以废公议曲从举吏之请遂成黩货之辜其骄奢淫纵之状理无不知而防养蒙蔽之甚殆非体国致烦言之并作虽欲宥而不能黜守小邦仍褫旧职徃自循省尚体至恩确责授光禄卿分司南京制曰人臣之义莫重于爱君天下之诛无先于讪上【具官蔡确】奸回无惮险诐不疑以舞文巧诋为身谋以附下罔上为相业先帝与子何云定防之功大母立孙乃敢贪天之力隂结朋党之助显为众正之仇日者宠荣亢满于冢司贿贯盈于季弟坐观奢靡之无度不问贪饕之所从阳若不知隂与为地朕既屈邦宪以贷硕万死又抑人言而置卿两全曽不反思尚兹归怨形于指斥播在歌謡托深意以厚诬包祸心而莫测味思人之作见切愤于权宜覧观水之章知乐逢于变故夫岂沾沾之多易盖皆怏怏之余言虽朕欲容顾法不可考杨恽南山之句彼若无情方孔融北海之谈汝为有实致之于理谁曰不然犹以股肱曲全体貎徐为进退之理保防终始之私尚以列卿俾分留务聊着为臣之戒用严垂世之规往服宽恩罔贻尤悔【起居舍人中书舍人王岩叟所作也】○确责授英州别驾新州安置制曰圣人察言以观行要在去凶春秋原意而定诛贵乎当罪义之所在朕不敢私【具官蔡确】象恭滔天懐诈迷国同林甫之深阻固不易窥甚卢杞之奸邪信其难辨忠义痛心于四海善良侧目于两朝家积之殃昧而不知已求之祸大而莫觧隂遣腹心之党自称社稷之臣欺惑众人邀求后福而神夺之鍳天诱其衷使以不道之言发于缘情之作险意潜惊于群听丑词明诋于慈闱虽朕徳之所招顾母慈之何负昨奉慈训稍从寛科而公议沸腾予心怛未丧朋邪之气只伤崇孝之风优施笑君犹行夹谷之戮驩兠党恶尚有崇山之诛宜正典刑以威奸慝假再生于东市保余息于南荒不独成朝廷今日之安盖将为国家无穷之计往服矜贷无忘省循
　　先是确罢相以观文殿大学士知陈州顷之弟军器少监硕贷用官钱论法抵死诏特贷命除名勒停送韶州编管于是御史中丞傅尧俞给事中顾临相继论确确坐是落职知安州满嵗徙邓州至是复观文殿学士防知汉阳军吴处厚笺确安州车盖亭诗来上皆涉讥讪上及君亲非所宜言其诗曰矫矫名臣郝甑山忠言直节上元间钓防芜没知何处叹息思公俯碧湾此篇讥谤朝廷情理切害臣今笺释之按唐郝处俊封甑山公上元初髙宗多疾欲逊位武后处俊对曰昔魏文帝着令不许皇后临朝今陛下奈何欲身位由是事沮臣窃以太皇太后垂帘听政盖用仁宗朝章献明肃皇太后故事而主上奉事太母莫非尽极孝道太母保佑圣躬莫非尽极慈爱不似前朝荒乱之政而蔡确谪守安州便懐怨恨公肆讥谤形于篇什处今之世思古之人不思于佗而思处俊此其意何也又诗言喧豗六月浩无津行见沙洲东两濵如带溪流何足道沉沉沧海防扬尘意言海防有扬尘时人夀几何非佳语奏至右司谏吴安诗首闻其事即弹论之自后右谏议大夫梁焘右正言刘安世章防交上三省进呈有防令蔡确开具闻奏及令知安州钱景阳取索元题诗本缴连实封以闻中书舍人彭汝砺宻防救解大槩以处厚开告讦之路此风不可长为言侍御史盛陶亦腾章意与汝砺合已而安州所申至具言确已刮洗诗牌明日确之分析亦至且言诗意谓处俊上元间有敢言之直气非止谏位皇太后一事神仙言蓬莱水浅及海中扬尘此是神仙麻姑王方平之语也李贺诗亦曽用此故事有天上謡云海尘新生石山下盖亦述仙人夀长能见海生尘之意臣寮言臣是讥谤君亲其诬罔亦不难晓奏至汝砺复救解之当是时罪确之论未决于是梁焘刘安世连章论之益苦至是诏确责授左中散大夫守光禄卿分司南京汝砺复封还之奏入即谒告防王岩叟当制遂草词行下其略曰托深意以厚诬包祸心而莫测味思人之作见切愤于权宜覧观水之章知乐逢于变故确虽分司而安世攻之不已谏议大夫范祖禹亦助之于是帘中宣谕梁焘等令宻具行遣条例闻奏焘等奉旨即条上之以丁谓孙沔吕恵卿责降故事宻奏已而执政对帘中忽曰蔡确可英州别驾新州安置执政愕立相视因悉力开陈乆之刘挚曰蔡确母老引栁宗元乞与刘禹锡换播州事吕大防曰蔡确先帝大臣乞如刘挚所论移一近里州郡帘中曰山可移此州不可改于是执政不敢复言画可先退范纯仁独留身揖王存论之意不解纯仁曰臣奉诏只乞免内臣押去帘中曰如何纯仁以曹利用事言之帘中曰决不杀它遂退而行其责命忽夜批出差入内侍省供奉官裴彦臣等押送谏垣与中司俱欲救止而恐与初论相戾且非体复不敢发初焘等之排论确也又密具确及王安石之亲党姓名以进其奏曰臣等窃谓确本出王安石之门相继秉政垂二十年奸邪羣小交结趍附深根固蒂牢不可破谨以王安石蔡确两人亲党开具于后蔡确亲党安焘章惇蒲宗孟曾布曽肇蔡京蔡卞黄履吴居厚舒亶王觌邢恕等四十七人王安石亲党蔡确章惇吕恵卿张璪安焘蒲宗孟王安礼曽布曽肇彭汝砺陆佃谢景温黄履吕嘉问沈括舒亶叶祖洽赵挺之张商英等三十人于是帘中宣谕宰执曰确党多在朝范纯仁进曰确无党吕大防进曰确之党甚盛纯仁之言非是刘挚亦助大防言有之纯仁曰朋党难辨却恐误及善人退又上奏其奏曰庆厯中先臣仲淹与韩琦富弼同时大用欧阳修石介以夏竦奸邪因亦嫉其党类彼党遂起大谤诬先臣与韩琦富弼有不臣之心欧阳修寻亦坐罪石介几至斵棺其时朋党之论大起识者为之寒心上頼仁宗容覆使两党之隙帖然自消此事至今以为美谈今来蔡确之罪自有国家典刑不必推治党人旁及枝叶前来特降诏书尽释臣寮徃咎不复究恐累太和自此内外反侧皆安上下人情浃洽盛徳之事诚宜乆行臣心拳拳实在于此谏议大夫范祖禹亦谓确已贬余党勿问可也祖禹之奏曰自干兴贬丁谓以来不逐大臣六十余年且丁谓时在相位故朝廷有党不可不黜然而章献明肃太后仁宗皇帝即下诏曰内外臣寮凡与谓往还者一切不问所以安人情也初确之议贬新州也纯仁语大防曰此路自丁晋公后已荆棘七八十年公若开之吾軰将不免矣其后果然善乎邵伯温之论曰公卿大夫当知国体以蔡确奸邪投之死地何惜然尝为宰相当以宰相待之范宣公有文正公余风知国体者也故欲薄确之罪言既不用退而行确谪命然后求去君子长者与人同过之心也确死南荒岂独有伤国体哉刘挚梁焘王岩叟刘安世忠直有余然疾恶已甚不知国体以贻后日缙绅之祸不能无过也盖君子小人相为消长能使君子在上小人在下君子在内小人在外各安其分足矣岂可杀而絶之哉夫杀无道以就有道天下之理疑若可行者圣人犹不许季康子盖其意以谓杀一小人众小人必起酬复岂非疾之已甚乱也一吴处厚以前宰相诗为讥谤非所以厚风俗罪之可也蔡确故大臣不问以愧其心可也朝廷当治确及其党妄贪定防之功令同时执政各具立皇太子事使诬罔之迹晓然以诏天下后世罪其造谋者可也诗不当罪也呜呼绍圣初亦贤者可以有为之时也而用章惇之凶暴蔡卞之奸邪一时轻躁险薄之徒皆进至使宣仁被谤哲宗致疑离间骨肉祸及忠良几五十年不觧卒致靖康之乱悲夫【丁未录】吴处厚者从蔡确为山陵司掌牋奏官处厚欲确以馆职荐已而确不荐用此怨确故缴进确诗士大夫固多疾确然亦不直处厚云初蔡确坐诗语谤讪而谏官御史章防交上必欲朝廷诛殛之宰执侍从咸以为当然独范纯仁以为不可遂于帘前力开陈以谓方今圣朝宜务宽厚不可以语言暧昧不明之过诛窜大臣今日举动宜与将来为法式此事甚不可开端又引尚书所谓人有怨汝詈汝则皇自敬徳厥愆曰朕之愆允若时不啻不敢含怒之説以觧上意帘中意不觧卒贬确新州纯仁退复上疏谏不报防再上于是司谏吴安诗正言刘安世交章攻纯仁谓与王存党确也纯仁亦引疾请外遂以尚书右仆射观文殿学士知頴昌府是日王存亦以端明殿学士知蔡州七年五月确卒先是元祐四年中丞傅尧俞御史朱光庭谏议大夫梁焘范祖禹正言刘安世交章劾确与章惇邢恕黄履为死党敢谓先皇与子为已功不早辨白释天下之疑心其嵗月浸深邪説得行离间两宫有伤慈孝以故责确英州别驾新州安置死于贬所及宣仁上賔改元绍圣三省乃为上言确之子渭状称吴处厚缴进安州所作小诗并无讥斥之意防厚诬觧俱梁焘等隂使之到新州五年两经大霈吕大防必期死亡更不量移举族衔寃莫甚于此时章惇为相黄履邢恕皆用事追复确观文殿学士确子渭及其祖母明氏挟权臣讼粉昆事将族灭刘挚梁焘王岩叟以偿旧怨既穷治无所得而御史中丞黄履言官来之邵张商英刘极等论确先朝顾命大臣宜尽复官爵恩数乃赠确太师諡忠懐赐第一区又封成卫二国公崇宁初蔡京擅政自谓与确同功元年诏确配飨哲宗庙庭五年请御书元丰受遗定防殊勲宰臣蔡确之墓赐其家政和末京为太师王珪壻郑居中为宰相议论毎不相下居中将除母防京恐其复位乃收用确子渭使论其父定防功及元丰末王珪事以沮居中其辞深诋宣仁京为之助以荧惑上听未几渭更名懋拜同知枢宻院事赠确清源郡王赐御制确立石墓前一门贵震当世今上即位首辨宣仁圣烈皇后诬谤命国史院摭实刋修播告天下确追贬散官安置岭南凡惇京所与滥恩并行追夺天下咸仰英断焉【丁未录】初元祐六年八月三省进呈确母明氏马前状太皇太后宣谕曰蔡确不为渠吟诗谤讟只为此人于社稷不利若社稷之福确便当死此事公辈亦须与挂意八年三月太皇太后曰蔡确已死此人奸邪朋党为害得它死是国家福大防曰此是天诛前一日新州以确死闻故有此宣谕
　　同日司马光左仆射【自正议大夫守门下侍郎除依前官左仆射兼门下侍郎】制曰帅群臣宿道而向方在慎取相佐王者修政而美国莫若求人顾惟躬获嗣大统储思业业不敢忘六圣之休注意贤贤将以緫万方之治褒进上宰敷告外廷【具官司马光】赋材髙明履道醇固智足以任天下之重学足以知先王之言逮事厚陵徧仪侍从之列被遇文考擢緫枢机之繁有大臣特立之风蹈君子难进之莭方予访落之始起应秉钧之求调娱万几必先教化之意辨察百职不失礼义之中是用谘诹佥言褒加异数越升左揆之路兼峻东防之班申衍爰田陪敦真食于戯上寅亮于天心则隂阳风雨以之顺下遂字乎物理则山川草木以之宁内阜安于兆民外镇抚于四裔盖辅相者为之几杖而老成者重于典刑勉行所闻以底极治
　　时光以疾方赐告不能入谢上遣閤门副使赍吿印至其家赐之光辞疾稍间将起视事诏免朝觐许以肩舆三日一入都堂或门下尚书省光不敢当曰不见君不可以视事诏光肩舆至内东门子康扶入对小殿且命无拜光皇恐请对延和殿诏许乗肩舆至崇政殿垂帘日引对余依前降指挥光入对再拜遂退而视事光之初相也王安石时已病弟安礼以邸吏状示安石安石曰司马十二丈做相矣怅然乆之盖安石以行新法作相光以不行新法辞枢宻副使退居西洛负天下重望十五年上即位宣仁后同政遂起光而用之也然当是时进説者以为三年无改于父之道欲稍损其甚者毛举数事以塞人言光慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及况太皇太后以母改子非子改父众议乃定光以为治乱之机在于用人邪正一分则消长之势自定毎论事必以人物为先凡所进退俱天下当然者然后朝廷清明人主始得闻天下利害之实或谓光曰元丰旧臣如章惇吕惠卿軰俱小人他日有以父子之义间上则朋党之祸作矣不可不惧光起立拱手厉声曰天若祚宋必无此事遂改之不疑安石尝叹曰终始谓新法为不便者独司马君实尔呜呼若曰当参用元丰旧臣共变其法以絶异时之祸实光之所不取也自国朝治乱论之曰元祐党者岂非天哉后世得光之言可以流涕痛哭矣【丁未录】公拜左仆射遂罢责苗钱専行常平粜法以嵗中下熟为三等谷贱及下等则増价籴贵及上等则减价粜惟中等则否及下等而不籴及上等而不粜皆坐之时二圣恭俭慈孝视民如伤虚已以听公公知无不为以身任天下之责光既拜左仆射诏役法利害许人户实封自陈章惇言三省同进呈司马光乞罢免役劄子其间甚多踈略臣光忠直诚于此首尾讲求未熟率尔而言以此推之措置变法之方恐未尽善若一切变革欲速行之其为利害相逺万万吕公着言司马光建明役法大意已善其间不无踈略若博采众论更加公心申明行下必为良法今章惇所上文字虽其言有可取大率出于不平専欲求胜不顾朝廷大体望详酌选差一二近臣详定闻奏遂诏韩维吕大防孙永范纯仁详定以闻壬辰诏行司马光役法役钱并免役人揭簿定差丙子诏诸路市易息钱并除之庚戌诏罢陜西茶辛亥刘挚乞罢水磨茶从之六月庚子司马光言诸路将兵乞各委本州县长史总管钤辖都监监押管辖七月辛酉司马光乞以十科取士【符祐本末】八月辛夘诏常平粜依旧法青苗钱更不支俵先是司马光请罢提举官累年积贮则委提防刑狱主之閠二月丙申如光所奏焉既而四月癸丑三省申明前令而青苗敛散之法行之如初扵是左司谏王岩叟右司谏苏辙御史中丞刘挚监察御史上官均交防争之十数不报于是合防论之西掖亦连名同上又画青苗四害以申三省三省乃进呈光所上章诏如光请行下而中书舍人苏轼不肯书行乞青苗钱今后更不给散防司马光疾间视事亦请罢之上感悟遂即日行光奏焉丁酉光以疾作先出都堂遂谒告自是不复入朝是月诏自今观文殿学士资政殿大学士班序杂压并在六曹尚书之上资政殿学士曽任执政官准此【附见】
  </div>
  <div class="pagination">
   <a href="宋宰辅编年录_page14.html">
    上一页
   </a>
   <span>
    ...
   </span>
   <a href="宋宰辅编年录_page10.html">
    10
   </a>
   <a href="宋宰辅编年录_page11.html">
    11
   </a>
   <a href="宋宰辅编年录_page12.html">
    12
   </a>
   <a href="宋宰辅编年录_page13.html">
    13
   </a>
   <a href="宋宰辅编年录_page14.html">
    14
   </a>
   <span class="current-page">
    15
   </span>
   <a href="宋宰辅编年录_page16.html">
    16
   </a>
   <a href="宋宰辅编年录_page17.html">
    17
   </a>
   <a href="宋宰辅编年录_page18.html">
    18
   </a>
   <a href="宋宰辅编年录_page19.html">
    19
   </a>
   <a href="宋宰辅编年录_page20.html">
    20
   </a>
   <span>
    ...
   </span>
   <a href="宋宰辅编年录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
