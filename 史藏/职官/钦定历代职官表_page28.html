<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 28 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 28 页/共 108 页</h1>
    <div class="content">　　谨案御史出使至西汉而渐多如绣衣直指监郡督运监军之类皆以事专行正如今廵漕廵察诸差之比其他随时奉遣者尚屡见于史如食货志载分遣御史即治郡国缗钱宣帝纪载黄龙元年诏御史察计簿霍光传载侍御史五人持节防丧事皆非常例而收缚罪人亦多以侍御史为之【刘辅传上使侍御史收系辅谷永传上使侍御史收永朱云传御史将云下殿】葢因其给事殿中职居亲近故事之重且急者往往使之衔命耳又叔孙通传载长乐宫置酒御史执法举不如仪者辄引去无敢讙哗失礼者则又今纠仪之职所自始矣
　　通典后汉初废御史大夫至建安十三年罢三公官始复置之以郗虑居焉不领中丞置长史一人后汉书百官志御史中丞一人千石【本注曰御史大夫之丞也旧别监御史在殿中密举非法及御史大夫转为司空因别留中为御史台率后又属少府】治书侍御史二人六百石【本注曰选明法律者为之凡天下诸谳疑事掌以法律当其是非】侍御史十五人六百石【本注曰掌察举非法受公卿羣吏奏事有违失举劾之凡郊庙之祠及大朝防大封拜则二人监威仪有违失则劾奏】兰台令史六百石【本注曰掌奏及印工文书】
　　洪适释巴郡太守张纳碑五府表君中丞督【缺二字】武汾沄所向禽殪日不移晷收功献防车骑将军冯绲碑御史中丞督使扬徐二州讨贼范□朱生徐鳯马勉张婴等幽州刺史朱碑于时益州蛮夷侵防边郡陆梁山野为害日甚朝廷以君能【缺二字】武【缺二字】御史中丞讨彼乱略君统整羣帅方谋并设威神霆电烛于上下至【缺二字】郡【缺四字】授首后汉书宣秉列传光武特诏御史中丞与司校尉尚书令防同并专席而坐故京师号曰三独坐谨案后汉书马援传称马严拜侍御史中丞当以其为侍御史之长故又有此称也至中丞督兵讨捕盗贼已见于前汉成帝时迨东京而其事尤多范史所载如冯绲以御史中丞将兵督扬州九江诸郡军事盛修以御史中丞募兵讨长沙零陵贼不一而足今督抚之兼都御史副都御史衔其制葢权舆于此矣
　　通典治书御史选御史髙第者补之自桓帝之后无所平理充位而已侍御史以公府掾属髙第补之或以故牧守议郎郎中为之顺帝后絶他选专用宰士有三缺三府各一
　　册府元侍御史二汉所掌凡五曹一曰令曺掌律令二曰印曹掌刻印三曰供曹掌斋祀四曰马曹掌廏马五曰乘曹掌防驾
　　谨案前汉御史多以刀笔吏积劳得之后汉始以公府掾属选补葢即如今由部属保举之例而后汉书载司徒刘恺辟韦豹谓之曰今嵗垂尽当选御史意在相荐子其宿留则选举之期又当在每嵗冬月矣至后汉侍御史有出使安集州县者杜诗传为侍御史安集洛阳是也有主从驾行幸平治道路者章帝纪帝东廵狩勅侍御史方春母得有所伐杀虞延传驾经封邱城门门小不容羽葢帝怒使挞侍御史葢即所谓乗曹之职是也有出督军旅者髙彪传第五永为督军御史使督幽州桓典传典为侍御史奉使督军破贼是也有慰抚属国者李恂传拜侍御史持节使幽州宣布恩泽慰抚北狄是也有监防东宫者种暠传顺帝时为侍御史监防太子是也有使典丧事者杨赐传赐卒使侍御史持节送丧兰台令史十人发羽林骑轻车介士是也而郭宪传又称执法奏为不敬章懐太子注执法纠劾之官是御史亦可称执法殆如中丞之为中执法欤【伏湛传注王莽改御史曰执法其名盖起于此】
　　通典后汉谯元为绣衣御史持节分行天下沈约云绣衣御史光武省顺帝复置
　　谨案谯元本传元以中散大夫为绣衣使者并非御史且其事在平帝元始四年亦非后汉也杜佑此条徴引殊误
　　三国
　　三国蜀志向朗列传郎子条景耀中为御史中丞雍録鱼豢魏略载薛夏之言曰兰台为外台秘书为内阁此时御史所掌秘籍已不在禁中矣故命为外台
　　册府元魏文帝黄初二年又以御史大夫为司空改中丞为宫正后皆复旧名侍御史八人又置治书执法掌奏劾治书侍御史但掌律令
　　宋书百官志魏置御史八人有治书曹掌度支运课第曹掌考课不知其余曹也
　　通典魏兰台遣二御史居殿中察非法即殿中侍御史之始也
　　三国魏志杜袭列传文帝践阼袭为督军粮御史更为督军粮执法
　　三国魏志明帝本纪黄初七年遣治书侍御史荀禹慰劳边方景初元年冀兖徐豫四州民遇水遣侍御史循行没溺开仓赈救之
　　册府元呉亦有御史夫夫【孙休永安元年命大将军孙綝领之】后又置左右御史大夫【五年以廷尉丁密光禄勲孟宗分为之】
　　三国呉志是仪列传拜侍中中执法平诸官事三国呉志薛综列传综子莹孙皓初为左执法【胡综传拜偏将军兼左执法】
　　三国呉志陆凯列传凯弟允始为御史
　　三国吴志楼元列传孙休时为监农御史
　　谨案蜀呉官制史志有阙今采列传所载以补其略至呉之中执法左执法其职较崇当亦即中丞之改名也
　　晋
　　册府元晋初罢大夫因汉制以中丞为台主李华御史中丞防壁记晋宋元魏以还无御史大夫由是中丞威望愈尊礼有加等
　　通典晋亦因汉以中丞为台主与司分督百僚自皇太子以下无所不纠初不得纠尚书后亦纠之【晋傅成奏云司中丞得纠太子而不得纠尚书臣所末譬朝廷无以易之】中丞专纠行马内司专纠行马外虽制如是然亦更奏众官实无其限
　　晋书职官志晋置治书侍御史四人泰始四年又置黄沙狱治书侍御史一人秩与中丞同掌诏狱及廷尉不当者皆治之后并江南遂省黄沙治书侍御史及太康中又省治书侍御史二员○侍御史员九人品同治书而有十三曹吏曹课第曹直事曹印曹中都督曹外都督曹媒曹符节曹水曹中垒曹营军曹法曹算曹及江左初省课第曹置库曹后分置外左库内左库云○殿中侍御史晋置四人江左置二人又案魏晋官品令又有禁防御史第七品孝武太元中有检校御史呉琨则此二职亦兰台之职也
　　叶梦得石林燕语自晋魏以来凡入殿奏事官以御史二人管殿门外搜索而后许入谓之监搜御史立药树下至唐犹然太和中始罢之
　　赵彦卫云麓漫钞东晋时有检校御史专掌行马外事以呉琨为之
　　晋书孝武帝本纪太元六年正月初置督运御史官
　　宋齐梁陈
　　宋书百官志御史中丞掌奏劾不法秩千石治书侍御史掌举劾官品第六已上分掌侍御史所掌诸曹若尚书二丞侍御史掌察举非法受公卿奏事有违失者举劾之太祖元嘉中省外左库世祖大明中复置顺帝初省营军并水曹省算曹并法曹吏曹不置御史凡十御史焉
　　南齐书百官志御史中丞一人治书侍御史二人侍御史十人
　　隋书百官志御史台梁国初建置大夫天监元年复曰中丞置一人掌督司百寮治书侍御史二人分统侍御史侍御史九人居曹掌知其事纠察不法殿中御史四人掌殿中禁卫陈承梁皆循其制官
　　谨案治书侍御史自应劭已比之中丞魏晋以后分统侍御史沈约谓若尚书二丞则其职事更崇今故系之副都御史表内至治书或作持书或作侍书考太平御览引风俗通有旧注国讳改焉后厯代皆同九字当系唐人原本所题葢唐避髙宗讳改治为持又譌作侍也今并从汉书本文作治字焉
　　又案江左诸朝中丞独专论劾之责羣臣得罪多有以失纠免官者【南史蔡廓传谢灵运杀人御史中丞王淮之坐不纠免官】故每不能久于其位刘休传载休为中丞启言宋世载记六十歴斯任者五十有三校其年月不过盈嵗是也又当时条制亦往往与前代较异如王僧防传称甲族由来不居宪台殆恐其有所瞻徇而然又到洽传称旧制中丞不得入尚书下舍洽兄溉为左户尚书至刺省详决始许入省则不知其何故矣
　　北魏
　　杨衒之洛阳伽蓝记永宁寺北隣御史台
　　魏书官氏志御史中尉第三品上治书侍御史第五品上侍御史殿中御史从第五品中又高祖复次职令御史中尉从第三品治书侍御史第六品侍御史第八品殿中侍御史从第八品检校御史第九品
　　谨案魏李彪为御史中尉而洛阳伽蓝记又载高祖举酒曰三三横两两纵谁能辨之赐金钟御史中丞李彪曰沽酒老妪瓮注屠儿割肉与称同然则当时虽改中丞为中尉而中尉仍通称中丞也
　　徐坚初学记侍御史后魏八人殿中侍御史后魏置十四人检校御史后魏置十二人
　　魏书官氏志天兴四年九月罢外兰台御史总属内省
　　通典后魏御史甚重必以对防髙第者补之侍御史与殿中侍御史昼在外台受事夜则番直内台御史旧式不随台主简代延昌中王显有宠于宣武为御史中尉始请革选此后踵其事每一中尉则更简代御史
　　魏书韦纉列传迁侍御史中散髙道悦列传少为中书学生侍御主文中散
　　谨案治书侍御史宋齐其任稍轻至梁复重其选通典谓后魏掌纠禁内朝防失时服章违错飨宴防见悉所监之则其职亦次于中尉故魏书李彪传载李冲劾彪表称輙集治书侍御史臣郦道元等以彪所犯罪状讯其虚实云云葢时彪方为中尉彪既被罪故台官即以道元为首也至侍御中散主文中散二官不见于官氏志而由此可转御史殆亦掾史之属如今之经歴都事欤
　　又案北魏亦有监军御史【毕祖彦传以侍御史为元法宣监军】及出使徴兵【髙道悦传车驾南征征兵秦雍期秋季阅集洛阳使者治书御史薛聪等稽迟期会】与典治丧事者【王肃传遣侍御史一人监防丧事】大抵多沿前代之制至廵察州郡虽无专职而髙聪传称聪为并州刺史再为御史举奏张纂传称纂为乐陵太守多所受纳闻御史至弃郡逃走则是乘传糺察者亦时有其事矣
　　北齐
　　隋书百官志后齐御史台掌纠察弹劾中丞一人治书侍御史二人侍御史八人殿中侍御史检校御史各十二人録事四人
　　谢维新合璧事类御史台自齐梁皆谓之南司梁及后魏北齐或谓之南台
　　谨案南台之名不始于梁据南史王昙首传载宋元嘉四年车驾出北堂使三更开广莫门南台不肯开左丞羊元保奏免中丞傅隆又袁凯传有南台御史王道隆沈文季传有南台御史贺咸则自宋齐已有此称矣
　　后周
　　册府元后周六官之建改中丞为司宪中大夫御史台为司宪属秋官府置司宪上士二人中士【人数阙】旅下士八人
　　通典后周有司宪中大夫掌司宼之法辨国之五禁
　　隋
　　隋书百官志髙祖受命置御史台大夫二人治书侍御史二人侍御史八人殿内侍御史监察御史各十二人録事二人御史始自吏部选用仍依旧入直禁中炀帝即位多所改革御史台增治书侍御史为正五品省殿内御史员增监察御史员十六人加阶为从七品开皇中御史直宿禁中至是罢其制又置主簿録事员各二人侍御史惟掌侍从纠察其台中簿领皆治书侍御史主之
　　通典隋以国讳改中丞为大夫
　　初学记隋室讳中省中丞增治书御史之品以代之
　　谨案隋以中丞为大夫而治书侍御史専主簿领以为之贰至唐复改治书为中丞自是而后大夫即汉魏中丞之职中丞即汉魏治书御史之职名虽递易而实则无殊也至汉御史给事禁中号称近职故后汉书载侍御史何敞上疏至有臣谬预机宻之语【见郅夀传】嗣后虽代有变更而兰台犹属内省自隋炀帝罢直宿之制于是御史始専外台矣
　　通志隋大业三年始置主簿二人兼置録事一人【案通志作録事二人与隋书异疑有悮】
　　唐
　　唐六典御史大夫一人从三品中丞二人正五品掌邦国刑宪典章之政令以肃正朝列侍御史四人从六品下令史十五人书令史二十五人掌纠举百僚推鞫狱讼主簿一人从七品下録事二人从九品下掌印及受事发辰勾检稽失殿中侍御史六人从七品上令史八人书令史十人掌殿廷供奉之仪式监察御史十人正八品上令史三十四人掌分察百僚巡按郡县纠视刑狱肃整朝议李华御史大夫防壁记　距义宁至先天登宰相者十二人以本官叅政者十三人故相任者四人借威声以棱檄外按戎律者八人官或改称大司宪台或分为左右肃政罢置不恒从其宜也开元天宝中刑措不用元元休息由是务简益重地清弥尊在难其人多举勲徳至宰辅者四人宰辅兼者一人故相任者一人兼节度者九人异姓封王者二人
　　新唐书百官志髙宗改治书侍御史为中丞以避
　　帝名龙朔二年改御史台曰宪台大夫曰大司宪中丞曰司宪大夫武后文明元年改御史台曰肃政台
　　唐会要光宅二年改为左肃政台専管在京百司及监军旅更置右肃政台其职员一准左台令按察京城外文武僚神龙元年改为左右御史台景云三年废右台先天二年又置右台寻又废赵璘因话録髙宗朝改门下省为东台中书省为西台尚书省为文昌台故御史台呼为南防南朝同也武后朝御史台有左右肃政之号当时亦谓之左台右台则宪府未曾有东西台之称惟俗间呼在京为西台东都为东台李栖筠为御史大夫后人不名者呼为西防又不知出何故事岂以其名上栖字遂呼之耶
　　旧唐书职官志防昌二年十二月勅大夫掌邦国刑宪肃政朝廷其任既重品秩宜峻准六尚书例
　　陞为正三品中丞为宪台长陞为正四品下与丞郎出入迭用着之于令
　　顔真卿与右仆射定襄郡王郭英乂书宰相御史大夫两省五品供奉官自为一行
　　刘肃大唐新语李承嘉为御史大夫谓诸御史曰公等奏事须报承嘉知不然无妄闻也诸御史悉不禀之承嘉厉而复言监察萧至忠徐进曰御史人君耳目俱握雄权岂有奏事先咨大夫台无此例设弹中丞大夫岂得复谘耶承嘉无以对
　　通典中丞二人亦时有内供奉【本有一人圣歴中加一人寻省先天中复置】职副大夫通判台事
　　谨案唐代节镇多加御史大夫衔其入为本官则谓之知防事代宗纪以浙西观察使苏州刺史御史大夫李涵知台事是也其大夫阙官而中丞摄事者则谓之知大夫事资治通鉴御史中丞知大夫事李嗣真是也至唐世以中丞为
　　次对官【胡三省通鉴注宰相对延英既退常参官得引对者以次宰相之后故曰次对】今制三品以上惟副都御史
　　奏事宫门得以緑头牌签名进
　　呈与尚书都御史侍郎同葢犹其旧制矣
　　大唐新语宋璟则天朝以频论得失内不能容而惮其公正乃勅璟徃扬州推按奏曰臣以不才叨居宪府按州县乃监察御史事耳今非意差臣不识其所由请不奉制无何复令按幽州都督屈突仲翔璟复奏曰御史中丞非军国大事不当出使且仲翔所犯赃汚耳今髙品有侍御史卑品有监察御史今勅臣恐非陛下之意当有危臣请不奉制月余优诏令副李峤使蜀峤喜召璟曰叨奉渥恩与公同谢璟曰恩制示礼数不以礼遣璟璟不当行谨不谢乃上言曰臣以宪司位居独坐今陇蜀无变不测圣意令臣副峤何也恐乖朝廷故事请不奉制
　　唐会要开元二十二年置京畿采访处置使以中丞为之
　　栁宗元河东集中丞壁记今之制受命临戎无所统属者谓之使开元以来其制愈重故取御史之名而加焉至于今若干年其兼中丞者若干人皆得以壮其威张其声其用逺矣
　　谨案唐自开元置采访使始以中丞兼之其后为节度观察刺史者多兼大夫中丞之号以至
　　幕府防佐僚属皆以御史为之谓之外台此即后世行台之制所自昉也
　　舒元舆御史台新造中书院记若御史台每朝防其长总领属官谒于天子道路谁何之声逹于禁扉至含元殿西庑使朱衣从官传呼促百官就班迟晓文武臣僚列于两观之下使监察御史二人立于东西朝堂甎道以监之鸡人报防监者押百官由通乾象入宣政门及班于殿庭则左右廵使二人分押于钟鼓楼下若两班就食于廊下则又分殿中侍御史一人为之使以莅之内谒者承防唤仗入东西閤门峨冠曵组者皆趋而进分监察御史二人立于紫宸屏下以监其出入炉烟起天子负斧扆聼政自螭首龙池南属于文武班则侍御史一人尽得専弹举不如法者
　　因话録御史台三院一曰台院其僚曰侍御史众呼为端公见宰相及台长则曰某姓侍御知杂事谓之杂端见台长则曰知杂侍御虽他官高秩兼之其侍御号不改见宰相则曰知杂某姓某官台院非知杂者乃俗号散端二曰殿院其僚曰殿中侍御史众呼为侍御见宰相及台长杂端则曰某姓殿中最新入知右巡已次知左巡号两廵使所主防剧及迁向上则又入推益为劳屑惟其中间则入清闲故台中谚曰免廵未推只得自如言其畅适也防有壁画小山水甚工云是呉道元真迹三曰察院其僚曰监察御史众呼亦曰侍御见宰相及防长杂端则曰某姓监察若三院同见台长则通曰三院御史而主簿纪其所行之事毎公堂食会杂事不至则无所检辖惟相揖而已杂事至则尽用宪府之礼杂端在南揖主簿在北揖两院则分坐虽举匕筯皆絶谈笑食毕则主簿持黄卷揖曰请举事于是台院白杂端曰举事【欲上堂三院长各于防堂南廊下先白杂端云合举事】则举曰某姓侍御更有姓同者则以第行别之有某过谋准条主簿书之【其两院皆如此】若举时差错则最小殿中举院长最小侍御史举殿院长【又错则向上人廼举】若杂端失笑则三院皆笑谓之烘堂悉免罚矣凡见黄卷罚直遇赦悉罚台长到诸院凡官吏所罚亦悉免御史虚三院虽至美而月满殿中推鞫之劳惮于转两院以向下侍御史便领推也多不愿为以此台中以殿中转两院为戯谑之辞每出入行步待御史在柱里殿察两院在柱外有时殿中入柱里则共咍之曰着去也三院御史主簿有事白端公就其防若有中路白事谓之参端参端有罚殿中已免廵过正知廵者假故则向上人又权知谓之蘸廵台官有亲爱除拜喜庆之事则谒院长杂端台长谓之取贺凡此皆用胥徒走卒之言遂成故事院长每上堂了各报诸御史皆立于南廊便服靸鞋以俟院长立定院长方出相揖而序行至殿院门揖殿中又序行至食堂门揖侍御史凡入门至食凡数揖大抵揖者古之肃拜也台中无不揖其酒无起谢之礼但云揖酒而已酒最合敬以恐烦却损徃徃自台拜他官执事亦误作台揖人皆笑之毎赴朝序行至待漏院偃息则有卧揖上门有马揖凡院长在防院内御史欲徃他院必先白决罚又必先白察院有都防院长在本防诸人皆防话于都防亦白【御史初上后遇杂端上堂则举三愆九失仪意縁是新入欲并罚出未遇杂端上堂其犯旧条并不罚】察院南院防昌初监察御史郑路所葺礼祭防谓之松防南有古松也刑察防谓之魇防寝于此多魇兵察常主院中茶茶必市蜀之佳者贮于陶器以防暑湿御史躬亲缄启故谓之茶瓶防吏察主院中入朝人次第名籍谓之朝簿防吏察之上则舘驿使舘驿使之上则监察使监察使同僚之冠也谓之院长台中敬长三院皆有长察院风彩尤峻凡三院御史初拜未朝谢先谒院长院长辞疾不见则不得及上矣
　　赵彦卫云麓漫钞唐有三院御史侍御史谓之台院殿中侍御史谓之殿院监察御史谓之监院赵□石墨镌华唐御史台碑隂题名碑隂题侍御史并内供奉侍御史并内供奉监察御史共六百余人
　　通典侍御史之职有四谓推【推者掌推鞫也】弹【掌弹举】公廨【知公廨事】杂事【防事悉总判之】定殿中监察以下职事及进名改转台内之事悉主之号为防端知杂者谓之杂端最为雄剧殿中侍御史迁转及职事与侍御史相亚自开元以来权归侍御史而迁转犹同号为副端监察御史职知朝堂正门无籍非因奏事不得入至殿庭在西凤阙南侍至开元七年勅始并令随仗入阁
　　新唐书百官志又置御史里行使侍御史里行使殿中里行使监察里行使以未为正官无员数大唐新语初马周以布衣直门下省太宗就命监察里行俄拜监察御史里行之名自周始也通典侍御史内供奉与殿中御史内供奉监察御史里行其制并同皆无职田庶仆
　　谨案唐宋三院御史今惟存监察一名其侍御及殿中职事均已归并察院掌辖以唐制凖之杂端独主台务正如今京畿道代堂办事之比副端则当如今之河南道至御史里行诸官不
　　为正员则又如
　　国朝初制之有试御史也
　　李峤请毎十州分置御史巡按疏陛下创置右台分巡天下自非分州统理无由济其繁务请大小相兼率州置御史一人以周年为限使其亲至属县或入闾里督察奸讹观采风俗然后可以求其实效课其成功
　　王应麟玉海唐监察御史十道巡按以判官二人为佐务繁则有支使开元中兼巡传驿大歴十四年号馆驿使监察御史分察尚书省六司由下第一人为始出使亦然兴元元年以第一人察吏部礼部兼监察使第二人察兵部工部兼馆驿使第三人察户部刑部嵗终议殿最元和中以新人不出使无以观能否乃命颛察尚书省号六察官开元十九年以监察御史二人莅太仓左藏库其后以殿中侍御史上一人为监太仓使第二人为监左藏库使
　　唐会要武后时初置两台毎年春秋发使春曰风俗秋曰亷察令地官尚书韦方质为条例删定为四十八条以察州县自载初以后奉勅乃巡不毎年出使
　　谨案唐之监太仓使乃今巡仓御史之职馆驿使乃今巡察御史兼查驿站之职分察尚书省乃今御史稽查各部院衙门之职而十道巡按则今巡察御史亦尚其遗意也
　　大唐新语唐九徴为御史监灵武军时吐蕃入冦蜀汉九徴出永昌郡千余里讨之累战皆捷加朝散大夫侍御史
　　通志隋末亦遣御史监军唐垂拱三年十二月凤阁侍御韦方质奏言旧制有御史监军武太后曰将出师君授之斧钺阃外之事皆使裁之比来御史监军乃有控制军中大小之事皆须承
　　禀非所以委専征也
　　谨案汉时朱冯绲之流皆以御史中丞出军然非监军也止胡建传有监军御史之名隋唐盖沿其制
　　通志主簿唐武徳末杜淹为御史大夫以吏部主事林懐信为之贞观中自张宏济为此官后遂为羙职
　　五季
　　五代史梁本纪乾元三年御史大夫姚洎李琪列传唐明宗即位以琪为御史中丞
　　五代会要御史大夫后唐天成元年六月以李琪为特进行御史大夫自后不除○晋天福五年二月以御史中丞为清望正四品
　　五代史卢导列传事梁为侍御史知杂事和凝列传唐天成中为殿中侍御史李怿列传事梁为监察御史裴羽列传事梁为御史台主簿
　　五代防要晋开运二年八月勅御史台准前朝故事以郎中员外一员兼侍御史知杂事近年停罢独委年深御史知杂振举之司纪纲未峻宜遵故事庶协通规宜于郎署中选清慎强者兼御史知杂事
　　五代会要御史台六员监察谓之分察使
　　谨案五季防官亦依三院旧制谨略采五代史纪传及王漙防要以补志文之阙
　　五代会要一台司除御史中丞随行印及左右巡使监察使并出使印等外其御史台印一面先准合式即是主簿监临近年以来縁无主簿遂至内弹御史权时主持又常随本官出入不定伏縁台中公事不同诸司动繋重难常虞留滞当申奏申堂之际及牒州府之时事无轻重并使此印今准令式逐日有御史一员防直承受制勅公文其御史台印今后欲勒留台中不令在外选差令史一人帖司一人同知此印凡有诸色大案印发之时准指挥诸司各置印歴
</div>
    <div class="pagination">
<a href="钦定历代职官表_page27.html">上一页</a><span>...</span><a href="钦定历代职官表_page23.html">23</a><a href="钦定历代职官表_page24.html">24</a><a href="钦定历代职官表_page25.html">25</a><a href="钦定历代职官表_page26.html">26</a><a href="钦定历代职官表_page27.html">27</a><span class="current-page">28</span><a href="钦定历代职官表_page29.html">29</a><a href="钦定历代职官表_page30.html">30</a><a href="钦定历代职官表_page31.html">31</a><a href="钦定历代职官表_page32.html">32</a><a href="钦定历代职官表_page33.html">33</a><span>...</span><a href="钦定历代职官表_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
