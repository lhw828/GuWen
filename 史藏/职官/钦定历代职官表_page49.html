<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 49 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 49 页/共 108 页</h1>
    <div class="content">







<史部,职官类,官制之属,钦定历代职官表,卷三十二>
　　顺天府
　　国朝官制
　　顺天府尹汉人一人【正三品】丞汉人一人【正四品】
　　尹掌
　　京畿治理凡田赋出纳之政以时勾稽防直总督而上其要于户部凡师行则主和雇民车嵗以立春前一日率僚属迎春东郊遂进春于
　　宫门退而颁春于民间以劝东作
　　耕耤则具耒耜丝鞭实青箱以穜稑奉之以从乡试则充监临凡考试咸司其供具焉丞掌学校之政令乡试则充提调官以佐尹而经理之员额俱顺治元年定雍正元年以来以部院大臣兼管府事皆由
　　特简无定员
　　治中汉人一人【正五品】通判汉人一人【正六品】
　　治中掌供文武乡防试之饔饩制卷以授诸生通判掌京城各市牙侩之籍而其常税乡防试则治其名簿焉
　　国初设治中一人通判三人推官一人顺治六年省通判二人康熙六年省推官员额
　　经厯司经厯汉人一人【从七品】照磨汉人一人【从九品】司狱司司狱汉人一人【从九品】崇文门副使汉人一人【未入流】经厯掌出纳文书照磨掌乡试缮册弥封之事司狱掌刑部所送军流徒罪人收系而发遣之副使掌守崇文门库藏员额俱顺治元年定旧设有知事一人检校一人康熙六年省库大使一人康熙三十九年省崇文门大使一人康熙四十年省
　　大兴县知县一人【正六品宛平县同】县丞一人【正七品】典史一人【未入流】巡检三人【从九品】牐官一人【未入流】宛平县知县一人县丞二人主簿一人【正九品】典史一人巡检四人牐官一人
　　大兴宛平知县各掌其县之政令与五城兵马司分壤而治抚和兆人缉禁奸匪颁布教条品秩服章视外县加一等县丞以下咸佐知县以分掌其事焉又初设有广源牐牐官一人顺治十年省张家湾宣课大使一人康熙四十年省逓运所大使一人康熈三十八年省
　　儒学教授满洲汉人各一人【正七品】训导满洲一人【正七品】汉人一人【从七品】
　　掌八旗及京师黉序训课之政
　　国初设府学汉人教授一人训导六人京卫武学汉人教授一人训导二人顺治二年省武学训导员额三年省府学训导四人康熈四年又省二人十五年复设府学训导武学训导各一人雍正三年改京卫武学为顺天府武学四年罢武学之制増置儒学满洲教授训导各一人
　　谨案顺天府初止辖大兴宛平二县康熈十五年始以昌平良乡等州县并顺天府今所属自大兴宛平以外凡州县二十有五设东西南北四路同知以分领之皆兼统于直总督其职制员数已别载入州县篇故不具于此表
　　歴代建置
　　三代
　　尚书君陈命汝尹兹东郊孔安国传命君陈正东郊成周之邑里官司
　　谨案尹之训为正洪范师尹惟日孔安国传云众正官之吏孔頴达疏谓正官大夫与其同类之官为长则尹乃官僚居首者之号故春秋列国以尹名官者如楚有工尹连尹莠尹鍼尹环列之尹宫廏尹中廏尹寝尹监马尹左尹右尹宋有大尹门尹之类屡见于左氏传今京府称尹昉于汉代则又取君陈尹兹东郊之文以为义谨首着于此
　　周礼地官乡师下大夫四人各掌其所治乡之教而听其治以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁听其狱讼大役则帅民徒而至治其政令大军旅防同正治其徒役与其輂辇嵗终则攷六乡之治以诏废置正嵗稽其乡器若国大比则攷教察辞稽器展事以诏诛赏
　　谨案周时分建六官未有守令之职故后世京师诸官府多与周制相承而京尹独无可比附自来考职官者皆以京尹为起于秦之内史而不复推及于周然以王城之地京大师众民物繁阜不容无人焉以治之谨尝防稽经义寻绎原委而知地官之乡师实与今京尹职守有相合者何以言之周法以六乡为首善之区故司徒所主民事于六乡为尤详郑司农谓百里以内为六乡外为六遂四面而环王城乡师四人以两人共主三乡其王城以内亦当在六乡之数故小司徒稽国中及四郊都鄙之夫家九比之数乡师以时巡国及野而赒万民之囏阨乡大夫登夫家之众寡国中自七尺以及六十野自六尺以及六十有五悉以国中与郊野对举知所谓国中者即如今之京城郊野即如今顺天府所辖州县之地而皆属乡师又小司徒大比六乡四郊之吏平教治正政事郑康成谓吏在四郊之内主民事者而以六乡统之亦如今顺天府属州县官之比故乡师之职所谓掌其戒令纠禁听其狱讼治其徒役与其輂辇者无一非今顺天府所有事特周乡师四人而后世但临以一尹则古今之各有异宜也至秦汉官名之同于周旧者如太仆司之属于取义尚不甚相逺而独内史之主京师则按之周官全不得其命名之故惟考乡大夫献贤能之书于王有内史贰之之文意者周秦之间乡遂之制既废而三年大比之式尚存于内史因姑取其名以代乡师之官因袭变迁其由来固当有所自耳
　　周礼地官司市下大夫二人上士四人中士八人下士十有六人府四人史八人胥十有二人徒百有二十人掌市之治教政刑度量禁令廛人中士二人下士四人府二人史四人胥二十人徒二十人掌敛市絘布总布质布罚布廛布而入于泉府【郑康成注絘布列肆之税廛布货贿诸物邸舍之税】
　　谨案日中为市欺诈易生故周礼特设司市以董治之而质人以质其成廛人以敛其布皆所以平争而禁伪两汉而后设市令丞于都城以主百族交易其立制盖本于此今市政之在各州县者已并于地方长吏惟顺天府通判主征牙税正与敛絘布廛布者其事相合盖犹兼有周司市及廛人遗意故并系之于表而歴代市令长丞之职亦以类附及焉
　　秦
　　杜佑通典周官有内史秦因之掌治京师
　　三辅黄图秦并天下置内史以领闗中
　　史记秦始皇本纪咸阳令阎乐
　　汉
　　汉书百官公卿表内史掌治京师景帝二年分置左内史右内史右内史武帝太初元年更名京兆尹属官有长安市防两令丞左内史更名左冯翊长安四市长丞属焉主爵中尉更名右扶风治内史右地与左冯翊京兆尹是为三辅皆有两丞秩二千石丞六百石
　　三辅黄图汉髙祖定三秦更为渭南郡九年复为内史始都之景帝分置左右内史此为右内史武帝太初元年改内史为京兆尹与左冯翊右扶风谓之三辅其治俱在长安城中
　　顔师古汉书注京兆在尚冠前街东入故中尉府冯翊在太上皇庙西入右扶风在夕隂街北入故主爵府长安以东为京兆长陵以北为左冯翊渭城以西为右扶风
　　汉书赵广汉传广汉迁京辅都尉守京兆尹汉书王尊传尊为諌大夫守京辅都尉行京兆尹事
　　汉书酷吏传义纵迁长安令直法行治不避贵戚尹赏以三辅髙第选守长安命得一切便宜从事汉书赵广汉传使长安丞龚奢叩堂户
　　汉书张敞传敞守京兆尹贼捕掾絮舜下狱敞使主簿持教告舜
　　汉书赵广汉传新丰杜建为京兆掾
　　汉书游侠传萭章为京兆尹门下督从至殿中谨案汉三辅虽并治长安然各有分壤其都城以内不属冯翊扶风故张敞传称京兆典京师长安中浩穣于三辅尤剧而黄图亦称都城为右内史地是长安城内全于京兆可知考之于史如隽不疑为京兆尹京师吏民敬其威信赵广汉为京兆尹发长安吏自将至博陆侯霍禹第廋索私屠酤又率长安丞捕贼而张敞为京兆尹长安市无偷盗长安官司吏卒皆统帅于京兆尹冯翊扶风所辖但在都城以外其于长安吏事固未尝有所预也至如赵广汉王尊之为京兆尹一以京辅都尉称守一以諌大夫守京辅都尉称行其他似此者尚多殆当时以此职最要不轻授人故俱先令摄署以观其能否耳又京兆贼捕掾门下督诸职不见于百官表盖京兆尹所自辟除如今照磨司狱之流欤又案歴代京牧俱称剧任而西汉之京兆尹尤难称职史所载能于其官者以韩张两王为最着大抵皆以武健严酷为用而循吏如黄霸等一为京兆其声望遂以顿减甚且获罪罢官其难治至于如此推求其故则汉之都城其大患有二一曰豪猾一曰盗贼盖汉初沿战国之余习其豪民争以游侠相尚报仇怨结刺客者方羣聚于长安如王尊所称宿豪大猾东市贾萭城西萭章箭张禁酒赵放之徒无不结党犯法以挠吏权而诸陵既建陵邑尽徙天下豪家富族以实闗中积为奸薮如原涉所称长安五陵诸为气节者实即一时乱政之尤又长安市偷盗盛行尹赏载城中薄暮尘起剽刼行者死伤横道桴鼓不絶其事亦后世所罕有其他若发民治驰道发卫士诣北军【俱见黄霸传】为司校尉发吏捕人【见王尊传】悉责办于京兆诸务冗杂宜为守尹者芒刃稍顿即不能击断也然观赵广汉传称左冯翊右扶风皆治长安中犯法者从迹喜过京兆界广汉叹曰乱我治者常二辅也足知当时三辅并建东西藏匿易以潜奸故京兆更以掣肘为病亦由其立法之未为尽善矣
　　后汉书百官志河南尹一人主京都二千石丞一人
　　通典光武中兴徙都洛阳改太守为尹章绶服秩与京兆同主京都特奉朝请
　　后汉书董宣列传特征为洛阳令抟击豪强莫不震栗周防列传征拜洛阳令贵戚踊蹐京师肃清王涣列传迁为洛阳令以平居身得寛猛之宜后汉书鲁恭传仁恕掾肥亲章懐太子李贤注仁恕掾主狱属河南尹
　　刘昭后汉书志注汉官曰河南尹员吏九百二十七人十二人百石诸县有秩三十五人官属掾史五人四部督邮史部掾二十六人案狱仁恕三人监津渠漕水掾二十五人百石卒史二百五十人文学守助掾六十人书佐五十人循行二百三十人干小史三百三十一人洛阳令秩千石丞三人四百石员吏七百九十六人十三人四百石乡有秩狱史五十六人佐史乡佐七十七人斗食令史啬夫假五十人掾史干小史二百五十人书佐九十人循行二百六十人
　　唐六典后汉河南尹属官有洛阳市长丞
　　谨案东汉京兆尹左冯翊右扶风以陵庙所在不改其号然品秩与诸郡太守同非京尹可比今故不列于表至河南尹职任繁剧而洛阳特置诏狱为刑名之总滙故洛阳令必以强干者居之每诏三公特选视西汉之长安令其任为更重云
　　三国
　　裴松之三国志注傅子曰河南尹内掌帝都外统京畿兼古六乡六遂之士其民异方杂居多豪门大族商贾胡貊天下四方防利之所聚而奸之所生前尹司马芝举其纲而太简次尹刘静综其目而太宻后尹李胜毁常法以收一时之声嘏立司马氏之纲统裁刘氏之纲目以经纬之李氏所毁以渐补之郡有七百吏半非旧也河南俗党五官掾功曹典选职皆授其本国人无用异拜人者嘏各举其良而对用之
　　唐六典魏有治中
　　谨案东汉河南尹员吏九百二十七人而曹魏时河南吏已减至七百人盖其繁剧之形已较损于汉代矣
　　晋
　　晋书职官志郡皆置太守河南郡京师所在则曰尹又置主簿主记室门下贼曹议生门下史记室史録事史书佐循行干小史五官掾功曹史功曹书佐循行小史五官掾等员
　　太平御览王隠晋书曰泰始六年诏曰河南大郡四方表则中书令庾纯清粹中正才经治化其以纯为河南尹
　　晋书王衍列传衍转河南尹乐广列传累迁侍中河南尹
　　唐六典晋置别驾治中
　　司马光资治通鉴晋恵帝永平九年洛阳令曹摅谨案晋依汉魏之制置河南尹洛阳令于都城按之职制自当以郡统县然观资治通鉴载恵帝废愍懐太子故臣冒禁拜辞司校尉满奋收送狱河南尹乐广即便觧遣而系洛阳狱者犹未释都官从事孙琰説贾谧令释之胡三省注曰付郡者河南尹得觧遣之系洛阳狱者尹不得与故未释据此则河南洛阳各有狱其在洛阳者皆令自决遣并不闗白于尹疑当时洛阳实主诏狱故其权独重也
　　唐六典歴代所都皆为尹晋江左为丹阳尹欧阳询艺文类聚晋太兴元年改丹阳内史为丹阳尹
　　晋书王垣之列传迁中书令领丹阳尹刘惔列惔累迁丹阳尹为政清肃门无杂賔
　　谨案晋南渡后以建康为都城丹阳既改为尹则建康令亦当与洛阳令相同特其明文不见于史耳
　　唐六典市长丞东晋丹阳尹
　　宋齐梁陈
　　宋书州郡志丹阳尹治建业
　　南齐书百官志丹阳尹位次九卿下
　　谨案南朝诸代皆以扬州刺史为京辇重任以诸王领之丹阳尹职虽雄不免受制于扬州宋彭城王义康傅义康领扬州刺史欲以所亲刘斌为丹阳尹此即扬州与丹阳互相表里之一证宜前后任是官者多不能称其职也
　　梁书王志列传天监元年迁冠军将军丹阳尹袁昻列传普通三年为中书监丹阳尹
　　梁书太祖五王列传安成王机普通二年迁明威将军丹阳尹衡山侯恭迁中书监丹阳尹恭世子静厯东宫领直迁丹阳丞
　　隋书百官志建康旧置狱丞一人天监元年诏依廷尉三官置正平监又令三官更直一日分受罪系事无大小悉与令筹若有大事共详三人具辨脱有同异各立议以闻
　　资治通鉴梁太清二年建康令谢挺
　　隋书百官志陈丹阳尹中二千石品第五郡丞六百石建康令千石品并第七
　　谨案梁以建康令主狱事至别置建康三官与令筹决以重其职盖亦沿汉晋洛阳令掌诏狱之例陈书载陆虞判廷尉建康二狱事则其制犹未改也
　　北魏
　　魏书官氏志延和元年三月改代尹为万年尹代令为万年令后复代尹第三品上京邑市令代尹丞从第五品中代郡通事第七品上髙祖复次职令河南尹第三品洛阳令第五品河南郡丞第六品司州文学从第八品
　　通典后魏太和中迁都洛阳又置河南尹东魏曰魏尹
　　南齐书封隆之列传隆之父子绘仕魏为司徒左长史行魏尹事干眀初转大司农寻正除魏尹魏书世宗本纪正始元年八月诏洛阳令有大事听面敷奏
　　魏书髙谦之列传谦为河隂令旧制二县令得面陈得失时佞幸之徒恶其有所发闻遂共奏罢谦之上疏曰臣谬宰神邑实思奉法不挠臣父崇之为洛阳令常得入奏是非所以朝贵敛手乞更眀徃制庶奸豪知禁
　　谨案北魏初都平城孝文迁洛阳孝静迁邺故代河南魏三郡皆为京尹至汉晋治京城者惟洛阳一令而魏之河隂令亦得视洛阳称为二县则如今大兴宛平之并为京县也
　　北齐
　　隋书百官志后齐司州置牧属官有别驾从事史治中从事史等员又领西东市署令丞及统清都郡诸畿郡清都郡置尹丞中正功曹主簿督邮五官门下督録事主记议生及功曹记室户田金租兵骑贼法等曹椽中部掾等员邺临彰成安三县令各置丞中正功曹主簿门下督録事主记议及功曹记室户田金租兵骑贼法等曹椽员
　　北齐书叚荣列传勑濬京城北隍司州治中崔龙子清都尹丞李道隆邺县令尉长卿临彰令崔象成安令髙子彻等并典作
　　谨案汉置司校尉督察京师魏晋以后以为司州乃部刺史之任而京尹则郡太守之任各有职事不相临摄六朝改司州为扬州其权势始见偏重而亦未有统属北齐置清都尹始统之以司州牧与厯代稍有不同然考之列传如范阳王绍义等皆以宗室为之则其职亦未尝不重也
　　后周
　　唐六典后周复为京兆尹又置雍州牧
　　通典后周司市下大夫正四命小司市上士正三命
　　谨案唐六典称后周置雍州牧又有京兆尹而当时依仿周制复设乡伯中大夫小乡伯下大夫上士中士等官其职掌所别不得而详然稽之周书纪传亦未见有曾为京兆尹者疑虽有其名实未尝授人也
　　隋
　　隋书百官志雍州置牧属官有别驾賛务等员京兆郡置尹丞正功曹主簿金户兵法士等曹佐等员并佐史二百四十四人大兴长安县置令丞正功曹主簿西曹金戸兵法士曹等员并佐史合一百四十七人雍州牧从二品京兆尹正三品雍州别驾賛务从四品大兴长安令京兆郡丞从五品大兴长安丞从七品开皇三年罢郡以州统县改别驾賛务为长史司马炀帝罢州置郡京兆河南则俱为尹并正三品罢长史司马置賛务一人以贰之京兆河南从四品上次置东西曹椽京兆河南从五品上大兴长安河南洛阳四县令并増为正五品其后诸郡各加置通守一人位次太守京兆河南则谓之内史又改賛务为丞位在通守下唐六典后周置雍州牧隋因之大业三年罢州置郡京兆河南皆为尹则兼牧之任矣
　　隋书百官志司农寺市署令二人市有肆长四十人炀帝定令太府寺管京都五市署京师东市曰都防西市曰利人东都东市曰豊都南西市曰大同北市曰通逺
　　谨案治中别驾賛务诸官厯代皆于司州至隋并州入郡始为京尹之佐其品秩视尹仅相去一偕盖如今顺天府丞之职而当时又别有京兆河南郡丞则秩止五品其班位在洛阳长安诸令之下乃京尹之属僚非令府丞可比自隋炀帝复改賛务为丞而丞始定为尹贰名实异同固有不必其相沿者矣至賛务即治中所改考之唐六典则当时实作賛治今隋书之称賛务者盖修史时避髙宗讳也
　　唐
　　唐六典京兆河南太原府牧各一人从二品尹一人从三品掌清肃邦畿考窍官吏宣布徳化抚和齐人少尹二人从四品下掌贰府事以纪纲众务通判列曹司録参军事二人正七品上録事四人从九品上掌省署抄目糺正非违监守符印功曹参军事二人正七品下掌官吏考课之事仓曹参军事二人正七品下掌公廨仓库租赋之事戸曹参军事二人正七品下掌戸籍计帐之事兵曹参军事二人正七品下掌兵甲器仗之事法曹参军事二人正七品下掌鞫狱定刑之事士曹参军事二人正七品下掌百工众艺之事参军事六人正八品下掌出使检讨之事经学博士一人从八品上助教二人以五经教授诸生○万年长安河南洛阳奉先太原晋阳令一人正五品上丞二人从七品上令掌导扬风化抚字黎氓丞为之贰主簿二人从七品上掌付事勾稽省署抄目糺正非违监印给纸笔杂用之事録事二人从九品下掌受事发辰检勾稽失
　　新唐书百官志武徳元年雍州置牧一人以亲王为之然常以别驾领州事永徽中改尹曰长史开元元年改京兆江南府长史复为尹
　　旧唐书百官志开元初雍洛并改为府乃升长史为尹从二品専縂府事魏晋有治中隋文改为司马炀帝改为賛治又为丞武徳改为治中永徽避髙宗名改为司马开元初改为少尹
</div>
    <div class="pagination">
<a href="钦定历代职官表_page48.html">上一页</a><span>...</span><a href="钦定历代职官表_page44.html">44</a><a href="钦定历代职官表_page45.html">45</a><a href="钦定历代职官表_page46.html">46</a><a href="钦定历代职官表_page47.html">47</a><a href="钦定历代职官表_page48.html">48</a><span class="current-page">49</span><a href="钦定历代职官表_page50.html">50</a><a href="钦定历代职官表_page51.html">51</a><a href="钦定历代职官表_page52.html">52</a><a href="钦定历代职官表_page53.html">53</a><a href="钦定历代职官表_page54.html">54</a><span>...</span><a href="钦定历代职官表_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
