<!DOCTYPE html>
<html>
 <head>
  <meta charset="utf-8"/>
  <title>
   礼部志稿 - 第 35 页/共 123 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼部志稿 - 第 35 页/共 123 页
  </h1>
  <div class="content">
   先期鸿胪寺设诏案于皇极殿内东锦衣卫设伞盖于皇极殿前至日早各官具已素服乌纱帽黑角带于承天门外伺候上御中极殿具黑翼善冠白素袍黑犀带执事官先行五拜三叩头礼鸿胪寺官奏请陞殿导驾官导上御皇极殿鸣鞭讫序班举诏案于殿中翰林院官捧诏立于左鸣赞唱颁诏翰林院官以诏授礼部官礼部官受诏置于案序班举案繇殿左门出锦衣衞用伞盖迎至承天门上百官入班鸣赞唱四拜称有制唱跪开读讫再唱行四拜礼鸿胪寺官传奏礼毕百官退诏书迎至礼部授使者颁行天下
　　永乐二十二年发引仪
　　发引前三日行奏告礼百官预斋戒三日【隆庆初太常寺先六日奏斋戒京城内外禁屠宰音乐勅命大臣一员防丧行礼勅把总内官勅入皇堂内官内使】遣官以丧期告天地宗庙社稷祭品行礼如常仪皇帝衰服告几筵礼如启奠皇太子亲王以下皆衰服随班行礼是日后百官衰服朝一临至发引日止京师内外禁乐至祔祭日止禁屠宰至葬毕日止发引前一日遣官祭金水桥午门端门承天门大明门徳胜门幷桥清河桥沙河京都应祀神只幷经过去处应祀神祠【隆庆初増祭乾清宫门隆宗门思善门幷桥归极门御桥玉河桥沙河安济桥朝宗桥其应祀神只闗王庙天将庙灵济宫城隍庙东岳庙真武庙内门桥俱内官行礼玉河桥以下俱太常寺官行礼祭用酒果肴馔香烛祝文】是夕设辞奠【隆庆初改辞灵礼如启奠】皇帝后妃皇太子亲王以下皆衰服以序致祭司礼监礼部锦衣卫官提督执事者设大升舆于午门外依图式陈葬仪于午门外幷大明门外发引日设启奠内侍陈设醴馔拜位如常仪内导引官导皇帝衰服诣拜位皇太子亲王以下各就拜位赞礼赞四拜奠帛献酒读祝四拜举哀兴哀止望瘗礼毕【隆庆初改望瘗为焚币帛祝文以后祖奠遣奠至陵安神迁奠享礼礼俱同】内导引官导皇帝诣几筵殿内稍东西向立皇太子亲王以下丹陛上稍东西向立执事者陞彻帷幕等物拂拭梓宫毕内侍彻启奠内执事官进龙輴于几筵殿下设真亭神帛舆諡册宝舆于丹陛上设祖奠如启奠仪毕内导引官导皇帝诣梓宫前稍东西向立导皇太子繇殿左门入立于皇帝之南稍东西向亲王以下俱于丹陛上稍东西向内侍于梓宫前跪奏请灵驾进发内侍捧諡册宝次捧神帛繇殿中门出各置舆内次捧铭旌繇中门出执事官陞捧梓宫内执事持翣左右蔽梓宫降殿内侍官于梓宫前跪奏请梓宫陞龙輴执事官奉登龙輴讫以防帷饰梓宫执翣仍立左右内侍擎繖扇侍卫如仪列旧所御仪仗于前諡册宝舆神帛舆真亭铭旌以次而行内导引官导皇帝繇殿左门出后妃皇太子亲王及宫眷后随【后妃宫眷哭于帷中】至午门内设遣奠如祖奠仪内侍于梓宫前跪奏请灵驾进发司礼监官率仪卫諡册宝舆等前行皇帝后妃皇太子亲王以下皆哭尽哀内侍于皇帝前跪奏请还宫内侍导引皇帝还宫后妃以下皆还宫【隆庆初皇子同还】执事官舁梓宫繇中门出至午门外礼官跪奏请梓宫陞大升舆执事官奉梓宫陞舆讫【隆庆初即午门内内侍官跪奏请梓宫陞大升舆安置讫始行遣奠仪】礼官跪奏请灵驾进发司礼监礼部锦衣卫整视葬仪以次前行皇太子亲王以下哭送【天顺八年治十八年俱亲王防送行礼隆庆初遣驸马都尉沿途至陵往返俱遣官行礼】灵驾出至端门外行辞祖礼【后改为朝祖】执事官预设褥位于太庙中香案前【太常寺设香烛】梓宫至端门外礼官跪奏请辞祖导引官导皇太子易常服诣神帛舆前跪礼官奉神帛授皇太子皇太子捧神帛繇庙街左门入【隆庆初梓宫至端门外少驻导引官导遣官易浅淡色服诣神帛舆前跪太常寺官跪于遣官之左奏请世宗肃皇帝庙祖太常寺官与遣官俯伏兴诣舆捧神帛繇庙街左门入】至太庙褥位跪置神帛于褥兴皇太子正立于神帛后赞礼赞跪皇太子跪礼官跪于皇太子之左奏太宗文皇帝谒辞礼官兴赞礼赞俯伏兴皇太子俯伏兴赞五拜三叩头礼毕皇太子跪捧神帛兴仍繇庙左门出至舆前以神帛授礼官礼官跪受神帛安奉舆中讫【隆庆初遣官自奉安讫太常寺官跪奏请灵驾进发】跪奏请灵驾进发皇太子仍丧服【遣官易丧服】及亲王以下随行梓宫繇承天门大明门中出皇太子亲王以下俱繇左门出步送至徳胜门外骑送至陵【隆庆初遣官及各衙门分定送葬官俱步送至徳胜门外骑送至天夀山红门外仍步送至陵是日俱免辞还仍朝见】在途幷至陵俱朝夕奠哭临诸王皇亲驸马公侯伯及文武百官军民耆老四品以上命妇以序沿途设次致祭皇亲命妇及文武百官三品以上命妇共祭一坛于顺天府前公侯伯及文武官员耆老人等共祭一坛于土城外禅师僧道共祭一坛于清河皇亲及驸马共祭一坛于沙河祭毕文武官不系山陵执事及分送者幷命妇耆老悉还大升舆行沿途每程预设校尉舁送选委内官同锦衣卫官专一提督务在起止有节行步安徐沿途宿顿之处预先搭盖席殿仍量搭席房以贮仪仗等物至陵执事官先陈龙輴于献门外候大升舆至礼官诣大升舆前跪奏请灵驾降舆升龙輴诣献殿执事官奉梓宫陞龙輴繇中门入皇太子亲王俱繇左门入【遣官亦繇左门入】诣献殿安奉讫諡册宝等舆仍陈于前安行神礼执事官陈醴馔如常仪设皇太子拜位于梓宫前内侍导皇太子诣拜位赞四拜兴赞跪奠酒读祝俯伏兴赞四拜举哀兴哀止赞礼毕亲王以下陪拜如常仪百官俱于献殿前鸿胪寺官传赞同遣官祀后土幷天夀山各陈设酒馔赞再拜舆酹酒读祝再拜兴礼毕【洪熈以后俱同日别遣官祭各陵仪同前但前后各四拜】俟掩宫时至设迁奠执事官陈醴馔如常仪设皇太子拜位于梓宫前内侍导皇太子诣拜位赞四拜兴赞跪奠帛奠酒读祝讫俯伏兴赞四拜举哀兴哀止望瘗亲王以下陪拜如常仪百官俱于献殿前鸿胪官传赞同退将掩宫内侍导皇太子亲王以下诣梓宫前跪内侍跪奏请灵驾赴宫俯伏兴执事官陞奉还梓宫入皇堂奉安讫内侍捧諡册宝置于前陈列防器等毕行赠礼内侍官仍设灵座于献殿上候安神主执事官陈醴馔于皇堂门外奉玉帛安置于香案前设皇太子拜位于前内侍导皇太子诣拜位赞四拜兴赞跪赞奠酒赞进赠执事官捧玉帛跪进于皇太子之后皇太子受玉帛献毕以授内执事捧入皇堂安置讫赞俯伏兴皇太子俯伏兴赞四拜举哀兴哀止赞赠事毕内侍出遂掩宫掩毕行享礼于宫前如迁奠仪遣祀后土及祭天夀山【后称告谢】掩宫将毕内侍设香案于宫门外陈醴馔如仪设题主案于香案前西向设皇太子拜位于前北向内侍盥手出主于案上题主官盥手西向题主毕内侍奉主置于神座藏神帛于箱中置其后内侍跪奏请太宗文皇帝神灵上神主【隆庆初全具尊号】奏讫赞四拜兴赞跪献酒读祝俯伏兴赞四拜举哀兴哀止【焚祝文】内侍启椟受主讫跪奏请神主降座陞舆奉神主陞灵舆至献殿上内侍跪奏请神主降舆陞座奉神主即座讫【隆庆初神主即座讫先行安神礼如前仪将回京别遣官以葬毕告各陵】遂行初虞礼执事官陈醴馔于神主前设皇太子拜位于香案前内侍引皇太子就拜位赞四拜兴赞行初献礼跪赞皇太子跪奠帛奠酒读祝毕俯伏兴亚献终献赞四拜举哀兴哀止望瘗礼毕内侍捧神帛箱埋于殿前屛处洁地焚防器于野葬日初虞柔日再虞刚日三虞后间日一虞至九虞止在途皇太子行礼还京皇帝亲行礼【隆庆初自初虞至七虞在途八虞在城外俱防丧官行礼九虞还京上亲行礼】神主启行将还内侍于神主前跪奏请神主降座升舆还京奏讫俯伏兴于灵座上奉神主升灵舆进行仪仗侍卫如仪皇太子后随在途仍朝夕奠神主还京先于城外置幄次锦衣卫备仪卫教坊司备鼓吹不作百官衰服奉候城外神主至入幄次百官序列于前行五拜三叩头礼毕候神主进行百官后从至午门外仪卫等退导引官导皇帝衰服奉迎于午门内神主至举哀步导【隆庆初世庙妃皇后皇子王妃公主及宫眷等俱迎神主于宫门内举哀以次后随】神主陞几筵殿内皇帝立于殿上稍东西向侍于灵舆前跪奏请神主降舆陞座奏讫捧神主安奉于灵座讫【隆庆初上亲捧】行安神主礼执事官陈设如常仪内导引官导皇帝诣拜位奏四拜兴奏跪奠酒读祝俯伏跪奏四拜举哀兴哀止【焚祝文】奏礼毕皇太子亲王以下陪拜如常仪百官于思善门外随班行礼传唱如仪【隆庆初安神毕世庙妃皇后皇子以下以次如拜位举哀各行谒见四拜礼】明日百官行奉慰礼【隆庆初无】虞祭内侍陈醴馔拜位于几筵前如常祭仪内导引官导皇帝衰服诣拜位皇太子亲王以下衰服各就拜位行四拜礼初献奠帛献酒读祝亚献终献赞四拜举哀兴哀止望瘗礼毕卒哭用虞祭后刚日礼同虞祭自是罢朝夕奠至卒哭之明日奉神主祔享于太庙【仪具升祔下】祭毕太常卿于神主前跪奏请太宗文皇帝神主还几筵奏讫导引官导皇帝捧神主由庙左门出至门外安奉于御辇仪卫繖扇导从如来仪皇帝陞辂后随至午门外仪卫止皇帝至思善门降辂释祭服易衰服随御辇至几筵殿前内侍于辇前跪奏请神主降辇陞座内侍奉神主升座讫内导引官导皇帝繇殿左门入行安神礼如前仪礼毕皇帝释服还宫明日百官素服乌纱帽黑角带行奉慰礼
　　凡大丧内朝贺祭祀等礼
　　洪熈元年仁宗既祔庙上仍素服御西角门视朝遇行时享等礼太常寺奏祭祀其日早朝鸣钟鼓服黄袍御奉天门视朝祭毕仍如前至禫祭后始释素服
　　成化二十三年宪宗丧服既除上仍素翼善冠麻布袍腰经视朝不鸣钟鼓文武百官素服乌纱帽黑角带皂靴朝参至百日后始变服如常是年冬至节诏免行贺治元年正旦以宪宗服制未及小祥上服黄袍御奉天殿鸣钟鼔鸣鞭作堂下乐文武官具公服行五拜三叩头礼次日至十五日具黑翼善冠浅淡袍服犀带御奉天门文武官具常服朝参至禫祭免朝一日遣官诣陵致祭
　　正徳十六年肃皇帝万夀圣节以武宗山陵未毕令天下赍进表文幷公侯驸马伯仪宾进贺防段俱免宣读陈设迳送司礼监承运库交收
　　嘉靖四十五年嵗暮大祫隆庆元年孟春时享太庙以世宗丧礼尚在二十七日之内礼部题准照治十八年例暂遣官行礼乐设而不作免陞殿奏祭祀斋戒之日上于丧次致斋陪祀官俱暂免
　　隆庆元年正旦后世宗丧礼成服毕上始服衰服御宣治门视事百官素冠服腰绖行奉慰礼以后朝参并同至二十七日满上易素翼善冠麻布袍腰绖御宣治门视事俱不鸣钟鼓百官素服乌纱帽黑角带皂靴朝参办事二月祭先师孔子及朝日坛歴代帝王以梓宫在殡议准照治十八年例免请陞殿及传制命太常寺具本奏知仍各遣官行礼乐设而不作致斋之日照天顺八年例上具黄素袍翼善冠百官具浅淡色服朝参陪祀执事官至期仍各祭服行礼本月祭太社太稷议准仍请上亲祭余并同例三月世宗祔庙毕次日免朝百官乌纱帽黑角带青圆领办事又次日上具黑翼善冠黑犀带浅淡袍服御皇极门百官仍乌纱帽黑角带浅淡色服行奉慰礼以后俱皇极门视事鸣鞭鸣钟鼓如累朝例是年孟夏时享太庙以世宗神主尚在几筵照正徳元年例先一日上具常服祭告几筵只请诣庙享祀以后遇太庙时享祫祭大祥内皆如之其鸿胪寺奏请陞殿太常寺奏致斋及祭毕圣驾回宫俱乐设而不作



　　礼部志稿卷三十一
　　钦定四库全书
　　礼部志稿卷三十二
　　明　俞汝楫　编
　　祠祭司职掌
　　皇太后丧礼
　　正统七年诚孝皇太后丧礼
　　遗诏
　　丧服以日易月二十七日而除哭临三日即止君臣皆同皇帝成服三日后即聴政天地宗庙社稷及百神之祀皆勿停宗室诸王但遣官进香不必送丧在外大小文武衙门并免进香臣民之家勿禁音乐嫁娶
　　部议
　　一自闻丧日为始不鸣鼓钟一诸王世子郡王及王妃郡主以下闻讣皆哭尽哀行五拜三叩头礼毕易素服第四日始衰服二十七日而除一在京文武官闻丧素服乌纱帽黑角带自明日始至第三日每旦诣思善门外哭退于本衙门宿歇不饮酒食肉第四日具斩衰服至思善门外朝夕哭临三日各十五举声止凡入朝及在外衙门视事用布裹纱帽素服腰绖麻鞋退即服衰服通前二十七日而除一文武官一品至四品命妇麻布大袖圆领长衫盖头清晨繇西华门入至思善门外哭临三日悉去金银首餙仍素服二十七日而除一在京以闻丧日为始禁屠宰十三日一军民素服妇人素服不籹餙俱以闻丧日为始二十七日而除一外国四夷使臣行哭临礼工部造与孝服随朝官哭临及行祭礼一在京文武官非朝参官及聴选办事官监生吏典耆老僧道闻丧即易素服自次日至第三日每旦赴顺天府朝阙设香案哭临至第四日官各具斩衰服监生人等素服朝夕哭临三日各十五举声止仍各素服通前二十七日而除一遗诏到日在外文武官员人等素服乌纱帽黑角带行四拜礼跪聴宣读讫举哀再行四拜礼毕各置斩衰服于衙门内望阙设香案朝夕哭临三日各十五举声止自是素服通计二十七日而除一在外官员命妇闻丧素服举哀三日各十五举声素服通前二十七日而除军民男女各素服十三日一南京文职二品武职三品以上衙门在外中都留守司布政司按察司及总兵官差人进香其余衙门皆免
　　嘉靖十七年上章圣皇太后慈諡仪
　　前期四日太常寺奏斋戒三日至日遣官奏告天地宗庙社稷用祝文香帛酒果酺醢如常仪是日早告几筵设册寳案于几筵前册东寳西设祝案于御拜位右祭前一日内侍官置册寳舆香亭于奉天门捧册宝各置舆中是日上素冠服御奉天门内侍官举舆外导驾官导上随册宝舆后降阶升辂外导驾官退百官素服于金水桥南北向立册宝舆将至百官皆跪册宝舆过兴随至慈宁宫门外北向立太常寺导引官导上至慈宁宫门外降辂册宝舆繇中门进至几筵前丹陛上导引官导上繇左门入至丹墀内赞唱执事官各司其事导引官导上至丹墀上拜位太常寺官于册宝舆内捧册宝繇殿中门入至几筵前左右北向立内赞奏四拜礼外鸿胪寺官传唱百官皆行四拜礼毕导引官导上繇殿左门入至梓宫前跪奏【传赞百官皆跪】奏进册捧册官以册跪进于上右上受册献毕以授捧册官置于案奏进宝捧宝官以宝跪进于上左上受宝献毕以授捧宝官置于案奏宣册宝讫奏俯伏兴平身【传赞百官同】奏复位导引官导上至几筵前唱初献礼奏跪【传赞百官皆跪】奏献帛奠酒赞读祝读祝官跪于右读讫唱亚献礼终献礼奏俯伏兴平身【传赞百官同】奏复位导引官导上繇殿左门出至拜位奏四拜【传赞百官同】导引官导上由左门入至梓宫前以册宝授太常寺官捧入内导引官导上入内安册宝行叩头礼导引官导上繇左门出至丹陛上奏礼毕遂颁诏如常仪
　　嘉靖十八年章圣皇太后梓宫南祔仪
　　一先期勅命勲戚重臣一员充奠献使并防行武职大臣一员管领官军扈侍梓宫行礼部堂上官一员监礼扈行题主大臣一员防丧内侍官幷入皇堂内官内使匠作太常少卿一员执事官十人鸿胪寺少卿一员属官等十人光禄寺少卿一员四署官四人锦衣卫指挥一员千百户四人各供事给事中御史各二员监视纠察钦天监官一员率博士一员安葬候时五府九卿等衙门分官奉送梓宫俱照钦点职名各送至张家湾水次恭祭而回工部委官会同内官监先期于通州及张家湾水次二处搭盖奉安梓宫席殿及朝阳门至通州各处祭所席棚及行文沿途府州县各该有司预于水次搭盖祭所席棚一前期二日百官及皇亲命妇文武官三品以上命妇俱衰服每日早诣慈宁宫门外哭临命妇设祭一坛免朝禁屠宰音乐至神主回京日止一前期六日以皇妣祔葬显陵祭告太庙睿宗庙遣官分告列圣羣庙越二日上吉服告天神地只坛祭品行礼俱如常仪百官陪拜又二日上预告几筵内侍官陈设牲醴如常仪上具衰服内导引官导上诣拜位奏四拜奠帛三奠酒读祝俯伏举哀哀止奏四拜兴焚祝帛礼毕一设奠辞灵昭圣皇太后遣祭一坛武庙皇妃一坛皇后一坛皇妃皇嫔各一坛皇太子一坛裕皇景王仁和大长宫主等一坛泾简王妃一坛内官内使共一坛是日遣官祭告各门及诸神庙慈宁门思善门右顺门午门端门承天门御桥大明门俱遣内官行礼玉河桥朝阳门幷桥闗王庙显灵宫灵济宫城隍庙东岳庙真武庙俱遣太常寺官行礼祭用酒果脯醢香帛司礼监礼部锦衣卫提督执事者设大升舆于午门外至大明门外一启奠内侍官陈设酒馔拜位如常仪内导引官导上具衰服诣拜位奏拜奠读祝举哀礼毕内侍官跪奏请慈孝显皇后梓宫陞龙輴内侍官先捧諡册宝繇殿中门出置舆内次捧桑主繇中门出奉安舆内次香亭安置讫内侍官捧铭旌繇中门出梓宫降殿执事官奉登龙輴讫以防色帷幕障饰梓宫执翣者分列左右内使擎执繖扇侍卫如常仪【仪仗用存日所御者】諡册宝舆香亭铭旌以次先行上至梓宫前跪内侍官跪奏谨请皇妣灵驾进发上繇殿左门出宫眷皆哭后随至午门内侍官跪奏请灵驾安止安定行祖奠礼一祖奠内侍官陈设酒馔拜位如常仪内导引官导上衰服拜奠读祝举哀毕内侍官跪奏请灵驾进发执事者进大升舆奉安讫遂行上率宫眷随至端门外行朝祖礼一朝祖钦定捧主官九员俱具青服恭捧各庙主诣太庙奉安讫太常寺陈设脯醢酒果于列圣位前不奠献执事官先设褥位于太庙丹陛正中梓宫至端门外上具青服太常寺导引官导上诣桑主舆前跪太常寺卿跪于上之左奏请慈孝献皇后朝祖上捧桑主繇太庙中门入至太庙丹陛上立典仪唱迎神各捧主官上香退典仪唱行朝祖礼太常卿进立于殿中北向内赞奏跪上捧桑主跪奉于褥位内赞奏谒辞太常卿跪奏曰孝孙嗣皇帝某谨奉慈孝献皇后谒辞讫内赞奏四拜礼兴平身上跪捧桑主起立太常卿跪奏曰礼毕请还宫捧主官纳主还各庙上捧桑主退至陛东西面立随列圣主后出安亭内行辞奠礼一辞奠先期太常寺官于承天门内陈设牲醴如奠仪内侍官设上拜位设宫眷帷幕于近西桑主朝行礼毕上易衰服太常寺导引官导上诣拜位内赞奏上香奏二拜典仪唱奠帛三献读祝俯伏举哀哀止奏二拜焚帛祝礼毕上退宫眷入拜哭尽哀止太常寺官跪奏请灵驾进发上攀送而还宫眷俱还司礼监礼部锦衣卫官提督舆亭仪卫等以次前行梓宫出承天门大明门转东繇朝阳门出大乐鼓吹前导设而不作一遣奠先期太常寺执事官于朝阳门外陈设牲醴如常仪梓宫至太常寺导引官引奠献使诣拜位行四拜礼奠帛奠酒读祝俯伏举哀哀止赞四拜兴焚祝帛礼毕太常寺官诣梓宫前跪奏请一路祭公侯伯五府九卿等衙门官员耆老人等共祭一坛【朝阳闗外五里】僧道官共一坛【通州】皇亲及驸马共祭一坛各衙门奉送梓宫官员一坛【俱张家湾】一京城至张家湾沿途市巷军民男妇遇梓宫至皆跪俯伏举哀候梓宫过兴一大升舆行沿途校尉舁送选委内官同锦衣卫官专一提督务要起止有节行步安穏送葬官员人等不许逼近仪仗失次喧嚷有失礼仪者聴纠仪官举奏一题主前期内侍官设神座香案于通州席殿内灵驾至奉安讫奠献使行上食礼毕退执事官陈设祭品设题主案于香案前西向奉桑主置案上奠献使具青服百官俱释衰具青服陪拜太常寺官引使就拜位赞三上香讫赞四拜兴退百官分侍左右题主官盥手西向立恭题讫内侍官捧主奉安神座命官青服行降神礼一降神典仪唱执事官各司其事赞就位赞上香复位赞四拜【百官同】唱奠帛行初献礼献爵读祝亚献终献赞四拜焚祝帛礼毕太常寺官跪奏请慈孝献皇后神主降座升舆命官捧主升舆还京内侍官捧桑主用白韬柜灵驾行内执事官焚楮驾防仪于野一次日神主回京内执事官备仪卫教坊司大乐鼓吹前导至道中行飨神礼命官具青绿锦绣服色【百官同】典仪唱执事官各司其事赞就位赞上香复位赞四拜【百官同】唱奠帛行初献礼献爵读祝亚献终献赞四拜焚祝帛礼毕神主舆行至朝阳门命官具吉服随行【百官同】至午门外仪卫等退内导引官导神主入上具常服率皇后宫眷等迎神主于慈宁宫门外武庙皇妃公主泾简王妃等迎于宫内俱吉服神主至几筵殿内上立于殿东稍南西向皇后皇妃以下序立于殿西稍南东向内侍官诣灵舆前跪奏请慈孝献皇后神主降舆陞座毕上捧神主奉安于灵座讫行安神礼内执事官陈设牲醴如常仪内导引官导上诣拜位奏拜奠读祝礼毕后妃以下入行四拜礼鸿胪寺官引百官于慈宁宫门外随班行礼【传赞如仪】一神主舆行奠献使等官行叩头礼上食毕太常寺官跪奏奉请梓宫启行至张家湾奉梓宫登舟奉安讫行祭告礼太常寺官陈设奠献使行礼如常仪各衙门奉送官俱陪拜祭毕舟发沿途每日三上食奠献等官俱素冠服诣梓宫前行叩头礼如常仪神宫监尚膳监恭办上食馔五様蔬果酒膳一经过有王府去处许王素服出迎致祭该府官预陈设祭物于水次席殿其附近王府许遣辅导官致祭行礼一南京守备文武衙门各处镇巡三司官梓宫舟经及附及去处俱致祭举哀与王府遣官同所辖有司大小官员通许陪拜致祭品物簇盘一座豕一羊一果五盘点心五盘煠五盘【俱用顔色纸花】案酒五様菜五碟粉汤五盌饭五盌帛一疋酒三爵香烛纸【陈设如仪】一梓宫自通州登舟抵承天府张家湾祭潞河之神天津祭海口之神安平镇祭龙王之神徐州吕梁二处祭洪神淮河口祭淮渎之神仪真南京祭大江之神彭泽祭小孤山之神九江之神汉江之神所过大川俱用牲醴致祭俱勳臣具青服行礼其各处应祀水府之神开载未备者临期斟酌致祭
　　显陵合葬仪
　　一先期遣官祭告显陵光禄寺官陈设牲醴百官陪拜如仪一舟至承天府太常寺官陈设祭告牲醴如仪百官俱衰服奉迎梓宫升席殿奉安讫奠献使行祭告礼师生耆老人等俱随班拜奠献使先诣睿宗旧寝所行礼毕奉迁睿宗梓宫安于祾恩殿复诣圣母梓宫前候发执事官先陈龙輴于祾恩殿门外候大升舆至太常官诣前跪奏请灵驾降舆升龙輴诣祾恩殿执事官奉梓宫升龙輴由中门入奠献使由左门入诣祾恩殿奉安讫諡册宝舆仍设于前一安神执事官陈设酒馔如常仪设奠献使拜位于二圣梓宫前内侍官引奠献使诣拜位行礼执事抚按等官陪拜一以合葬祭告后土幷纯徳山之神陈设牲醴如常仪一迁奠执事官陈设酒馔如常仪奠献使诣拜位举哀行礼退后掩宫时至太常官引诣二圣梓宫前跪太常官奏请灵驾赴宫奠献使俯伏兴执事官升奉迁二圣梓宫进皇堂奉安讫太常官同内侍官奉諡册宝置于前陈列冥器等毕行赠礼一赠礼内执事官陈设酒馔于皇堂门外奉玉帛置于案奠献使诣拜位赞四拜奠酒受玉帛献毕以授内执事捧入皇堂安置讫俯伏兴赞四拜举哀兴赞赠事毕遂掩宫行享礼执事官陈牲醴于宫前如常仪太常官引使诣拜位行礼百官陪拜一掩宫毕太常寺官同内侍官恭拜桑主幷魂帛奉蔵于堂外遣官祭谢后土幷纯徳山之神陈设酒馔如常仪【礼同祭告】奠献使执事等官回京复命
　　皇后丧礼
　　洪武十五年髙皇后丧礼
　　一闻丧次日文武百官素服行奉慰礼一在京文武百官于闻丧之四日清晨丧服诣右顺门外具丧服入哭临毕素服行奉慰礼三日而止一文官一品至三品武官一品至五品命妇于闻丧之四日清晨素服至乾清宫具丧服入临行礼不许用金珠银翠首饰及施脂粉丧服用麻布盖头麻布衫麻布长裙麻布鞋一在京文武百官及聴除等官人给布一疋自制丧服一文武官员皆服斩衰自成服日为始二十七日而除仍素服至百日始服浅淡顔色衣服一在外文武官丧服与在京官同闻讣日于公防成服三日而除命妇丧服与在京命妇同亦三日而除一军民男女皆素服三日一自闻讣日为始在京禁屠宰四十九日在外三日停音乐祭祀百日停嫁娶官一百日军民一月一上册諡祭告太庙一发引文武百官具丧服诣朝阳门外奉辞神主还京文武百官素服迎于朝阳门外回宫百官行奉慰礼一卒哭行祔庙礼一百日辍朝祭告几筵殿百官素服黑角带诣中右门行奉慰礼命妇诣几筵殿祭奠一凡遇时节及忌日东宫亲王祭几筵殿及诣陵拜祭一小祥上素服乌犀带辍朝三日是日清晨诣几筵殿行祭奠礼东宫亲王诣陵拜祭京城禁音乐三日禁屠宰三日百官前期斋戒至日素服黑角带诣后右门进香毕行奉慰礼是日外命妇诣几筵殿行进香礼一东宫亲王熟布练冠九去首绖负版辟领衰皇妃皇太子妃王妃公主及皇孙女熟布盖头去腰绖宗室驸马服齐衰三年练冠去首绖一大祥奉安神主于奉先殿预期斋戒告庙百官陪祀毕行奉慰礼各王国禁屠宰三日停音乐三日
　　永乐五年文皇后丧礼
　　一自次日为始辍朝不鸣钟鼓上素服御西角门文武百官素服乌纱帽黑角带诣思善门外哭临毕行奉慰礼明日如之又明日早文武官成服诣思善门外哭临毕易素服行奉慰礼凡三日而止一文武百官自次日为始各就公署斋宿至二十七日而止一文武官四品以上命妇成服日为始丧服诣思善门内哭临三日而止一聴选办事等官各丧服人材监生吏典僧道坊厢耆老各素服自成服日为始赴应天府举哀三日一内外宗室皆成服二十七日而除一天下大小衙门各遣官进香一成服后祭祀皇亲驸马共一坛公侯伯共一坛五府同锦衣卫共一坛六部都察院同文职大小衙门共一坛文武官四品以上命妇共一坛一百日上及皇妃皇太子皇太子妃皇孙亲王及妃公主以下及在京文武官幷命妇各祭一坛一周年祭如百日仪百官诣西角门行奉慰礼在京禁音乐停屠宰七日一凡遇时节祭祀上位一坛皇妃东宫皇孙各王长公主公主及王妃各祭一坛
　　嘉靖七年孝洁皇后丧礼
　　一初丧三日上服素冠服一成服日为始上冠素服御西角门视朝十日毕易冠衣御奉天门视朝鸣钟鼓鸣鞭如常朔朢日暂免陞殿一文武百官十日内俱布冠素服绖带朝参十日之后入左掖门则乌纱帽青衣侍班奏事退出公衙及居私室仍素服白帽通前二十七日而除待梓宫发引之后服常服一在京内外禁屠七日一上于奉先等殿行礼幷朝两宫俱常服于几筵祭则服其服服满之日命内官代祭一两宫遣官祭如常仪一上祭仪内赞奏就位上香奠帛奠酒上立以帛酒各授执事奠于灵前赞读祝读者立读祝文毕赞举哀上就位哭赞哀止焚祝帛礼毕
　　嘉靖二十七年孝烈皇后丧礼
　　一发丧上素服冠诣大行皇后宫举哀设奠毕归丧次皇妃东宫裕王景王公主皆素服毕哀设奠毕各归丧次次日及第三日同一成服上素服诣大行皇后宫举哀设奠大殓奉安梓宫殿几筵安神帛立铭旌上具丧服皇妃东宫裕王景王公主等皆成服行祭礼毕归丧次上祭一坛皇妃共祭一坛东宫祭一坛裕王景王共祭一坛公主共祭一坛泾简王妃祭一坛内官内使共祭一坛是日公侯驸马伯五府六部等衙门官共祭一坛文武官三品以上命妇共祭一坛一每七及百日上及皇妃以下各祭一坛一闻丧次日为始辍朝不鸣钟鼓文武百官素服乌纱帽黑角带诣思善门桥南哭临毕退于金水桥南伺候上素服御西角门文武百官行奉慰礼退于本衙门宿歇不饮酒食肉次日同一成服日为始上素冠素服十二日十二日后易浅色服视朝俱在西角门文武百官十二日内俱布帽素服绖带朝防十二日之后乌纱帽黑角带素服通前二十七日而除上御奉天门视朝服常服百官浅色衣鸣钟鼓鸣鞭如常朔朢日暂免陞殿待梓宫发引之日百官服常服一成服日百官各具斩衰服诣思善门桥南朝夕哭临三日各十五举声而止毎日早哭临毕退易素服仍入金水桥南伺候西角门行奉慰礼如前凡在衙门视事用布裹纱帽垂带素服绖带麻鞋退居即服孝服通前二十七日而除一文武官员一品至三品命妇麻布大袖圆领长衫麻布盖头清晨由西华门入思善门哭临三日而止不许戴金银首饰仍素服二十七日而除一在京诸寺观各声钟三万杵闻丧日为始禁屠宰七日一军民素服妇人素服不籹饰俱以闻丧日为始二十七日而除一聴选官办事官监生吏典僧道坊厢人等闻丧即易素服次日至第三日皆清晨赴顺天府朝阙设香案哭临至第四日官各具斩衰服监生人等素服朝夕哭临三日各十五声而止仍各素服通前二十七日而除一各王府南京浙江等十三布政司及直府分礼部请勅差官赴告一在外亲郡王及世子王妃以下闻讣皆哭尽哀行五拜三叩头礼毕易素服第四日服斩衰服二十七日而除一在外文武官员人等闻讣日素服乌纱帽黑角带于本衙门宿歇不饮酒食肉次日具斩衰服率官僚人等于衙门朝阙设香案朝夕哭临三日各十五声而止自是素服通前二十七日而除军民男女止素服十三日一各王府及在外文武衙门俱免进香一成服后三日在京文职七品以上武职三品以上衙门陆续赴思善门外进香每日鸿胪寺朝退后由西华门引入思善门前行礼司礼监官捧进几筵前一梓宫未发南京堂上官及朝鲜差陪臣进香服制虽满仍衰服行礼鸿胪寺引从西华门入陪臣衰服工部制给一册諡及发引以下与大丧同但八虞九虞俱于宫中遣内官行礼
　　永乐五年仁孝文皇后册諡仪
　　前期礼部奏行祭告礼及请命颁册宝等官是日上躬告天地于奉天殿丹陛上宫中先设册宝案于几筵殿设香案于册宝案前上御华盖殿文武百官于奉天殿前丹墀内分班序立引礼引颁册宝官至华盖殿拜位序班举册宝案置殿中鸿胪寺官奏颁册宝官行礼引礼赞四拜毕赞跪传制官传制曰永乐五年十月十四日册諡大行皇后命卿行礼引礼赞俯伏兴四拜毕序班举册宝案出至奉天殿丹陛上以册宝置防舆中由中道出颁册宝官随至右顺门外北向立内官舁防舆由正门入至几筵殿以册宝置于案退俟殿外尚仪女官诣香案前跪进曰皇帝遣某官某某官某册諡大行皇后谨告奏毕兴赞宣册女官捧册立宣于几筵之右讫置册于案赞宣宝女官捧宝立宣于几筵之右置宝于案尚仪女官一员复诣香案前跪奏礼毕女官以册宝案置于几筵之左内官出报颁册宝官礼毕颁册宝官复命
　　嘉靖二十七年孝烈皇后册諡仪
　　先期遣官告于太庙用牲醴祝文如常仪是日上常服御奉天门乐设而不作正副使常服百官浅色服黑角带入班行叩头礼毕左右侍班正副使入就拜位赞四拜礼序班举节册案于正中置定正副使行五拜三叩头礼毕序班举案行正副使后随鸿胪寺奏礼毕上还百官诣思善门外侍立节册至右顺门正副使捧由正门入至殿陛上置于案内赞奏就位上香赞宣册太常寺官取册立宣讫复置于案赞礼毕赞百官行四拜礼退正副使持节复命
　　隆庆元年孝洁肃皇后迁祔永陵仪孝恪皇后同
　　尊諡册宝先遣官即陵园行礼讫勅命奉迁官一员诣陵供事启欑先一日遣官以祔葬告天地宗庙社稷用祝文祭告行礼如常仪司礼监礼部锦衣卫官提督执事者设大升祝俯伏兴亚献终献复赞四拜焚帛祝礼毕皇后皇子以下以次入拜行谒见四拜礼
　　凡皇太后皇后丧内朝贺祭祀等礼
　　洪武十六年正旦以髙皇后丧服亲王及文武衙门进到表笺先期三日捧进是日皇帝诣几筵殿祭祀毕常服御奉天殿百官常服行五拜三叩头礼
　　永乐六年正旦文皇后丧服皇帝常服御殿锦衣卫设丹陛驾教坊司陈大乐而不作百官行礼如洪武例立春百官俱浅淡服于奉天门行礼
　　治十七年敬皇帝万夀圣节以孝肃太皇太后山陵襄事奏准文武百官服锦绣于奉天门行五拜三叩头礼是年冬至节免贺　十八年上圣祖母及圣母尊号以太皇太后服制未满百官幷命妇俱照成化二十三年例免贺
　　嘉靖二年肃皇帝万夀圣节以孝惠皇太后服制未满先期免习仪至日早于奉先殿行孝慈髙皇后忌辰祭礼毕上服黄袍御奉天殿锦衣卫设卤簿驾如常仪鸣钟鼓鸣鞭教坊司作乐文武百官具服朝先行四拜礼致词又四拜免鸡唱山呼舞蹈等礼表文彩段免宣读陈设送内府交收　十七年章圣皇太后服既除上常服俱墨布至丧次仍丧服百官俱青色冠服郊有事吉服作乐庙有事浅色服不作乐　十八年正旦以章圣皇太后未南祔上具翼善冠黄袍御奉天门鸣钟鼓奏堂下乐鸣鞭百官具公服行礼八月万嵗圣节以南祔未久行礼如正旦仪九月小祥上同后妃谒几筵致祭公侯驸马伯文官三品以上大臣各具青服陪拜显陵遣勳戚大臣一员捧祀帛往祭大祥同　二十年以昭圣皇太后丧服令太享斋戒服吉正祭用乐时祫斋戒权用青绿花様至日乐暂设而不作　二十六年以孝烈皇后丧服题准嵗暮大袷来嵗孟春时享各斋戒权用青绿花様乐设而不作其启蛰祈谷斋戒吉服用乐二十七年梓宫未发题准夏至大祭地于方泽照祈
　　谷例斋戒服吉用乐
　　皇妃丧礼
　　永乐十八年昭献贵妃王氏丧礼
　　一闻丧辍朝五日一初丧上祭一坛皇后祭一坛皇妃祭一坛皇太子祭一坛亲王共祭一坛公主共祭一坛一赠諡册文行焚黄礼一七七百日周年二周年每次祭祀坛数与初丧同一开茔域遣官祀后土一行内外衙门造办丧仪铭旌防器等项一发引前期辞灵祭祀坛数与丧同惟増六尚司祭一坛内官内使祭一坛一启奠祖奠遣奠各遣祭一坛一发引日文武百官各素服乌纱帽黑角带送至路祭处所皇亲驸马共一坛公侯伯文武衙门共一坛外命妇共一坛一过门祭祀内门遣内官外门遣太常寺官行礼一下葬迁奠遣祭一坛一掩圹遣官祀后土一迎灵轿至享堂行安神礼遣祭一坛
　　天顺七年初丧七七百日周年二周年辞灵各増祭一坛
　　嘉靖二十九年皇贵妃王氏丧礼
　　一初丧増六尚司祭一坛内官内使共祭一坛一行翰林院撰諡册文及各祭文圹志文一焚黄用黄绢装褙如册様两叶写册文是日陈设祭仪以祝文及册文置于灵前遣司礼监官行礼献爵读祝讫女官宣册礼毕焚祝及册一灵柩前仪仗内使女乐三十二人幷花旛雪栁女队子二十八人女将军二十四人一灵柩至坟园奉安御前一坛遣防丧内官行礼其余各祭俱同前一坟园内各坛路祭幷灵柩顿歇处所行工部预为搭盖席殿其挽歌执翣人等该用孝巾孝带俱工部转行内府该衙门制造
　　嘉靖二十九年未封皇妃丧礼
　　闻丧赐封号辍朝一日御祭一坛皇妃以下各祭一坛俱遣内官行礼光禄寺陪祭　翰林院撰册文祝文圹志文择日行焚黄礼　七七百日周年二周年每次御祭一坛皇妃共祭一坛　开茔域祀后土及辞灵祭祀坛数与初丧同俱遣内官行礼祭引以后合行事宜同前　凡未封妃丧葬礼仪隆杀不等俱礼部开座题请施行
　　皇太子丧礼
　　洪武二十五年懿文太子丧礼
　　皇帝以日易月服齐衰十二日祭毕释之在内文武百官即日于公署斋宿翼日素服入临文华殿给散麻服越三日成服诣春和门会哭明日素服行奉慰礼其当祭祀及送葬者仍衰绖以行在京停大小祀事及乐至复土日而止停嫁娶六十日在外文武百官闻丧易服于公署发哀次日成服行礼停大小祀事及乐十三日停嫁娶三十日
　　嘉靖二十八年庄敬太子丧礼
　　一闻丧第四日成服皇上遣祭一坛母妃祭一坛裕王景王共祭一坛公主共祭一坛内官内使共祭一坛东宫六局官共祭一坛一文武百官自闻丧次日为始具素服乌纱帽黑角带于本衙门宿歇至第四日早具齐衰服不杖赴南城明徳宫候大殓毕举哀行四拜礼仍共举祭一坛一毎七百日皇上遣祭一坛母妃祭一坛裕王景王共祭一坛一自闻丧次日为始辍朝不鸣钟鼓十日止一闻丧第五日百官具素服乌纱帽黑角带诣西角门行奉慰礼退易布裹纱防绖带麻履于各衙门办事通前成服日为始十二日而除在京军民人等各素服十二日禁屠宰五日聴选办事官吏监生僧道耆老人等俱于成服日赴顺天府举哀行四拜礼官具衰服监生人等具素服一翰林院撰祭文光禄寺办祭物一各王府直各布政司等处礼部请勅差官讣告一诸王及世子王妃郡主以下闻讣次日具素冠服举哀行四拜礼毕服十二日而除一在外文武官员人等闻讣次日各具衰服举哀行四拜礼毕易素冠服绖带麻履十二日而除其各王府及天下文武衙门俱免进香一諡册先期题请钦定大臣二员充正副使行翰林院拟请諡号撰諡册文諡宝文圹志文祭告文幷各该衙门造办諡册諡宝圹志钦天监择吉先期一日遣大臣告于太庙寝内侍官设节册宝案于皇太子灵柩前至日早鸿胪寺设节册宝案于奉天门稍东百官青衣黑角带侍班正副使各就拜位候序班举节册案至丹墀中道置定鸣赞赞行五拜三叩头礼毕序班举案正副使后随繇左顺中门至明徳宫内侍预设馐于皇太子灵柩前正副使捧节册宝置于案就位上香赞宣册宝太常寺堂上官立宣讫复置于案赞礼毕正副使捧节复命次日勅谕礼部以赐諡颁示天下照例差官赍捧一安葬先期择地择日遣工部堂上官祭告启土一发引先期命大臣一员防丧一员题主各衙门堂上官题请各一员照例率领所属送丧钦天监差官二员前去候时工部搭盖各处席殿前一日起禁屠宰三日遣官一员以葬期告于太庙寝内命妇告于孝烈皇后几筵及遣官祭告经过各门桥司礼监锦衣卫官提督执事者设灵舆諡册宝舆幷真亭仪仗于明徳宫门外设方相冥器于北安门外以俟是晩皇上遣祭一坛母妃祭一坛皇妃共祭一坛裕王景王共祭一坛公主共祭一坛俱遣内官行礼至日文武百官布裹纱帽素服绖带麻履候于北安门外步送至西直门外祭毕即回其分送入山官员俱免辞朝步送至西直门骑送至坟所还日朝见【防丧官幷各执事冠服同】启奠遣奠灵舆至坟所皇上皆遣祭一坛【防丧官行礼】路祭文武官等衙门共祭一坛皇亲驸马共祭一坛【俱西直门外广殿行礼】祭毕而回其防丧官幷坟所执事官待葬毕回凡回还官员俱易乌纱帽青衣黑角带次日以后常服办事一下葬皇上遣祭一坛母妃以下祭同前俱内侍官于将葬时行礼葬毕行赠礼如仪掩圹后皇上遣祭一坛俱防丧官行礼掩圹毕题主官题主防丧官献酒赞读祝礼毕安神皇上遣祭一坛葬毕祀后土遣工部堂上官行礼一百日期年每次皇上遣祭一坛母妃以下祭同前
　　隆庆元年加諡宪懐太子靖悼王仪【蓬莱太和二公主追封同】
　　前期一日鸿胪寺官设节案内侍官设册舆二幷香亭于皇极门东是日早遣官以册諡告奉先殿上具素翼善冠麻布袍腰绖亲告世宗肃皇帝几筵各用祝文祭品如常仪至期上仍具前冠服御皇极门百官俱照常乌纱帽素服黑角带入班行叩头礼毕左右侍班遣官就拜位序班举节案置于中赞五拜三叩头礼毕序班举节内侍官举册舆香亭俱繇左阶降【公主册繇右】鸿胪寺奏礼毕上还锦衣卫官校接节册舆香亭繇午门等左门出【公主册繇右】遣官随行至坟园行礼太常寺先于坟园陈设祭品如常仪鸿胪寺设节案于享殿内正中册案二于左右设香案于节案前内侍官设主案二于殿东制净水刷子粉盏笔砚盥盆帨巾等物候节册舆至坟园繇中门进至享殿前捧节册官捧繇殿中门入各置于案导引官引遣官至香案前上香赞宣册宣册宫取宪懐太子册立宣讫仍置于案赞宣册宣册官取靖悼王册立宣讫仍置于案执事官随举主案于香亭前稍东西向题主官进至主案前东立西向内侍官二员分诣神牀前跪启谨请宪懐太子神主敬用奉题谨请靖悼王神主敬用奉题内侍官各盥手捧主案于案上洗磨旧字别涂以粉中书官重写题主官盥手各奉题讫内侍官奉主各安于神座跪启谨请宪懐太子神灵上神主谨请靖悼王神灵上神主内赞赞遣官奠献读祝行礼如常仪礼毕内侍官启匮覆主奉安于神座讫次日遣官捧节复命
　　亲王丧礼
　　丧闻上辍朝三日礼部奏差官掌行丧祭礼翰林院撰祭文諡册文圹志文工部造铭旌差官造坟又钦天监取官一员前去卜葬国子监取监生八名报讣各王府御祭一坛【牲用牛犊羊豕余祭止用羊豕】太皇太后皇太后东宫各一坛在京文武衙门各一坛七七下葬百日周年二周年除服御祭各一坛下葬以前凡御祭及东宫文武衙门二祭总差侯伯一员行礼周年以后三御祭各差行人一员行礼太皇太后皇太后二祭遣本府内官行礼其祭物本布政司转属买办冥器丧仪本处各该衙门成造其初丧本国内禁屠宰三日禁音乐嫁娶至葬毕乃止其封内文武衙门各祭一坛非封内者不吊祭发引在城军民会送其大小殓七七百日迁柩祖奠发引下葬题主虞礼本府俱自有祭祀其服制王妃世子众子及郡王郡主下至宫人俱衰服三年封内文武官员齐衰三日哭临五日而除在城军民俱素服五日郡王众子郡主为兄及伯叔父服齐衰期年郡王妃服小功五月　凡亲王因事革爵后复原爵者例遣官祭仍给葬凡世子丧礼闻丧御祭一坛东宫祭一坛七七百日
　　下葬周年二周年除服御祭各一坛俱遣本布政司官行礼翰林院撰祭文諡册圹志文工部造铭旌国子监取监生报讣各王府本布政司委官造坟安葬【世子坟价隆庆三年议革】转属买办祭物冥器丧仪等本处各该衙门成造凡世孙丧礼闻丧御祭一坛东宫祭一坛下葬百日
　　周年除服御祭各一坛翰林院撰祭文布政司造坟安葬【今革】转属买办祭物
　　亲王妃丧礼【郡王妃世子世孙妃附】
　　闻丧御祭一坛太皇太后皇太后中宫东宫公主各祭一坛俱遣本府内官行礼翰林院撰祭文圹志文工部造铭旌行布政司委官开圹合葬【今准差钦天监官】及转属买办祭祀品物【祭用羊豕】国子监取监生报讣各王府其冥器丧仪本处该衙门成造继妃次妃祭礼同其夫人则御祭一坛俱造圹祔葬【今次妃止一祭夫人俱革】　凡亲王革爵其妃未夺封号者准给祭葬郡王妃丧礼与亲王妃同惟闻丧无公主祭一坛郡王继妃次妃丧礼与正妃同亲郡王生母追封次妃未葬者与祭一坛造圹祔葬嘉靖四十四年议万厯九年更议亲郡王生母封次妃者各与祭一坛葬革　凡世子妃世孙妃丧礼俱与郡王妃同公主丧礼
　　丧闻上辍朝一日御祭一坛皇太后中宫东宫各祭一坛各公主共祭一坛翰林院撰祭文圹志文户部给斋粮一百石工部造铭旌神主魂帛棺椁坟圹志石冥器仪仗顺天府买办麻布一百疋及真亭防桌长明灯油等物钦天监差官选地择日国子监取监生报讣各王府孝服花冠等件内府内官监等衙门成造其七七百日周年二周年除服御祭各一坛下葬辍朝一日上位皇太后中宫东宫公主各祭一坛皇亲命妇共一坛公侯伯都督命妇共一坛六部等衙门四品以上官命妇共一坛都指挥指挥命妇共一坛其启土迁柩祖奠过门过桥掩圹题主奉安神主虞祭各祭物俱光禄寺备办
　　嘉靖二十三年未封公主丧礼
　　丧闻赐封御祭一坛皇妃共祭一坛裕王景王共祭一坛公主共祭一坛泾简王妃祭一坛俱用素馐遣内官行礼钦天监差官择地幷选出殡等项日期工部差属官一员造坟享堂等项破土祀后土遣大臣行礼发引御祭一坛皇妃以下祭同前俱用素馐遣内官行礼灵柩繇东上南门东上北门北中门北安门出各祭一坛内官行礼西直门祭一坛太常寺官行礼工部内监官于坟所安设享堂各用仪物俱行内府该衙门预行制造锦衣卫拨旗校摆路教坊司拨女乐三拨幷乐人三百员名送至坟所灵柩至坟及下葬各御祭一坛用素馐遣内官行礼掩土后祀后土幷题神主安神各祭俱遣大臣行礼百日周年二周年每次御祭一坛皇妃以下祭数同前俱用素馐遣内官行礼闻丧下葬俱免辍朝
　　郡王丧礼【长子附】
　　丧闻上辍朝一日翰林院撰祭文諡册圹志文工部造铭旌行人司差官掌丧礼本处隂阳生一名卜葬国子监取监生报讣各王府御祭一坛东宫一坛在京文武衙门各一坛七七百日下葬周年二周年除服御祭各一坛下葬以前诸祭总遣行人一员行礼周年以后遣布政司官行礼本布政司委官造坟安葬【今减半给价】转属买办祭物【祭用羊豕】冥器丧仪等本处各该衙门成造郡王及妃已经奏准袭封未及册封而故者给祭葬与已册封同但免辍朝报讣幷差官行礼其革爵后复原爵者与妃未夺封号者亦如之革管府事者与禄米革三分之一者比郡王例减半其革爵戴平头巾闲住者止与祭一坛拨地安葬　凡长子丧礼闻丧御祭一坛下葬百日周年除服御祭各一坛【自长子至中尉诸祭俱遣本府长史等官行礼】翰林院撰祭文本布政司造坟安葬【今革】转属买办祭祀品物长子夫人已经奏准封妃未及册封而故者例与妃同　凡郡王嫡长孙故与祭三坛嫡曽长孙故与祭一坛　凡郡主丧礼与郡王妃同惟无圹志文　凡镇国将军丧礼与世孙同　凡辅国将军丧礼无周年除服二祭余与镇国将军同镇国将军革爵复冠带者给祭如辅国将军例　凡奉国将军丧礼无下葬百日周年除服四祭余与辅国将军同　凡镇国辅国奉国中尉御祭各一坛镇辅二中尉有司造坟安葬奉国中尉有司量与造坟【造坟今并革】　凡镇国将军夫人至中尉安人俱御祭一坛造圹合葬【葬毕】　凡将军生母追封夫人者与祭一坛【今革】　凡县主郡君县君丧礼御祭中宫祭俱一坛造坟安葬葬革　凡乡君丧礼止御祭一坛自王妃至乡君诸祭俱遣本府内官行礼　凡仪宾防典嘉靖四十四年议定系亲郡王府者照例赐祭不给葬价系将军以下者祭葬俱革　万厯七年更定亲郡王仪宾祭葬一体幷革　凡郡王将军中尉郡县主君坟价嘉靖四十四年议定俱免给　万厯七年更定郡王坟价量给一半若系帝孙者照旧全给其将军以下并免凡亲郡王将军等葬俱世长子一人送至坟所当日
　　即回　凡王葬妃及将军等葬其妻得亲至坟所防视一次当日即回　凡将军病故无嗣者其葬许弟一人送至坟所当日即回　凡妃夫人病故无嗣者其葬许侄一人送至坟所当日即回　凡亲郡王将军受封之后止许出城祭扫一次当日即回　凡宗室庶人幷母妻丧所在官司会同该府教授等官于本处空闲相应地面造坟安葬【今革】　凡宗室为事送发髙墙病故安葬在彼其女及婿愿留供祀者凤阳府月给衣粮三石凡王府奏讨坟户嘉靖三年准拨附近民人三名防守万厯九年议准亲王每坟拨给军校五名郡王不许
　　一槩滥给　凡亲王致祭旧例遣侯伯给勅行嘉靖四十四年议罢止差卿等五品以上官或礼部司官前去照行人差至郡王府给精微批不必请勅　万厯三年议准各王府奉差官不许擅为题请寛限违者罪其辅导官

　　礼部志稿卷三十二
&lt;史部,职官类,官制之属,礼部志稿&gt;
　　钦定四库全书
　　礼部志稿卷三十三
　　明　俞汝楫　编
　　祠祭司职掌
　　品官丧礼
　　初终
　　有疾迁于正寝养者皆斋彻乐饮药疾困去故衣加新衣清扫内外分祷所祀侍者坐持手足遗言则书之属纩以俟絶气男子不絶于妇人之手妇人不絶于男子之手乃废牀寝于地孝子啼余皆哭男子白布衣被髪徒跣妇人青缣衣被髪不徒跣女子子亦然【父为长子为人后者为其本生父母皆不徒跣女子嫁者髽】齐衰以下丈夫素冠妇人去首饰孝子坐于牀东余在其后啼踊无算兄弟之子以下又在其后俱西面南上妻坐于牀西妾及女子子在其后哭踊无算兄弟之女以下又在其后俱东面南上借藁坐哭内外之际隔以行帷祖父以下于帷东北壁下南面西上祖母以下于帷西北壁下南面东上外姻丈夫于户外之东北面西上妇人于主妇西南北面东上皆舒席坐哭若舍窄则宗亲丈夫在户外之东北面西上外姻丈夫在户外之西北面东上若内丧则尊行丈夫外亲丈夫席位于前堂在户外之左右俱南面宗亲户东西上外亲户西东上乃复于正寝复者以死之上服左荷之升自前东荣当屋履栋北面西上左执领右执腰招以左每招曰某人复三呼而止【男子称字及伯仲妇女称姓】以衣投于前承之以箧升自东阶入以覆尸复者降自后西荣乃立丧主【谓长子无则长孙】主妇【亡者之妻无则主丧者之妻】防丧【子孙知礼能干者为之】司书司货【子弟或使仆为之】执事者设牀于室户内之西去脚舒簟设枕施幄迁尸于牀南首覆用殓衾去死衣即牀而奠奠者以酒馔升自东阶设于尸东当隅【内丧皆内赞者行事受于户外入而设之】既奠赞者降出帷堂掌事者掘坎于屏处盆盘之属陈于西阶下沐巾浴巾浴衣皆具于西序南上陈袭衣于房中掌事者为汤以俟以浴盆及沐盘升自西阶以授沐者【以侍者四人为之六品以下二人】沐者入丧主以下皆出户外北面西上俱立哭乃沐栉束髪用组抗衾而浴拭以巾余水弃于坎设牀于尸东袵下莞上簟浴者举尸易牀设枕剪须断爪盛于小囊大殓纳于棺着明衣裳以方巾覆面仍以大殓之衾覆之丧主以下入就位哭乃含赞者奉盘水及笲升堂含者【六品以下丧主自为之】盥手于户外赞者沃盥含者洗饭玉实于笲执以入赞者从入北面彻枕奠笲于尸东含者坐于牀东西面发巾实饭含于尸口讫丧者复位袭者以牀升入设于尸东布枕席如初执服者陈袭衣于席迁尸于席上而衣之去巾加面衣设充耳着握手纳履若舄覆以大殓之衾内外皆就位哭乃置灵座结白绢为魂帛立铭旌倚于灵座之右诸子三日不食期九月之丧三不食五月三月之丧再不食
　　小殓
　　小殓之礼以丧之明日厥明陈其殓衣于东序【四品五品以下于东房】馔于堂东阶下设牀施荐席褥于西阶铺绞衾衣举之升自西阶置于尸南先布绞之横者三于下以备周身相结乃布纵者一于上以备掩首及足也侍者盥手举尸男女共扶助之迁于牀上先去枕而舒绢叠衣以借其首仍卷两端以备两肩空处又卷衣夹其两胫取其正方然后以余衣掩尸左袵不纽裹之以衾而未结以绞未掩其面盖孝子犹欲俟其复生欲时见其面也殓毕覆以衾丧主西向凭尸哭擗主妇东向凭尸哭踊斩衰者祖以麻绳括髪齐衰以下裂布广寸自项向前交于额上却绕髻如着掠头妇人以麻撮髻而髽殓者举尸男女从奉之迁于堂中哭位如室内执事者盥手举馔升自东阶至灵座前祝焚香洗盏斟酒奠之丧主以下哭尽哀乃代哭不絶声宵为燎于庭厥明灭燎乃大殓
　　大殓
　　大殓之礼以小殓之明日夙兴陈衣于东序馔于堂东阶下如小殓之仪举棺以入置于堂中少西侍者先置衾于棺中垂其裔于四外侍者与子孙妇女俱盥手掩首结绞共举尸纳于棺中实生时所落髪齿及所剪爪于棺角又揣其空缺处卷衣塞之务令充实不可揺动以衾先掩足次掩首次掩左次掩右令棺中平满丧主主妇凭哭尽哀乃召匠加盖下钉彻牀覆柩以衣设灵牀于柩东赞者以馔升入室西向奠于席前内外皆就位哭如初丧主以下各归丧次
　　成服
　　大殓之明日厥明五服之人各服其服然后朝哭相吊诸子孙就祖父及诸父前跪哭皆尽哀就祖母及诸母前哭亦如之女子子就祖母及诸母前哭遂就祖父及诸父前哭如男子之仪主妇以下就伯叔母哭亦如之讫乃复位诸尊者降出还次丧主以下降立于东阶下外姻在南俱西面北上哭尽哀各还次既成服丧主及兄弟始食粥妻妾及期九月者蔬食水饮不食菜果大功以下异门者各归其家自是每日晨起丧主以下皆服其服入就位尊者坐哭卑者立哭
　　朝夕奠
　　每日晨起侍者设盥栉之具于灵牀侧奉魂帛出就灵座然后朝奠执事者设馔祝盥手焚香斟酒丧主以下再拜哭尽哀食时上食至夕进夕奠如朝奠仪丧主以下奉魂帛入就灵牀哭尽哀朝夕之间哀至则哭自此以至于虞朝夕如之若遇朔朢则具殷奠比之常奠其馔为盛礼如朝奠行之至夕彻去进夕奠如常礼有时物则荐之百日而卒哭
　　吊奠赙
　　始死讣告于亲戚僚友吊者至执友亲厚之人则入哭临尸尽哀出拜灵座上香再拜遂吊丧主相持哭尽哀丧主以下哭对无辞凡吊者奠赙皆有状先具刺通名丧主炷香燃烛布席皆哭以俟防丧者出迎賔賔入至防事进揖曰窃闻某人倾背不胜惊怛敢请入酹并申慰礼防丧者引賔入至灵座前哭尽哀再拜焚香跪酹祭酒俯伏兴防丧止哭者祝跪读祭文奠赙状于賔之右毕兴賔主皆哭尽哀賔再拜丧主哭出西向稽颡再拜賔亦哭东向答拜进曰不意凶变某亲某官奄忽倾背伏惟哀慕何以堪处丧主对曰某罪逆深重祸延某亲伏防奠酹并赐临慰不胜哀感又再拜賔答拜又相向哭尽哀賔寛譬丧主曰脩短有数痛毒柰何愿慰孝思俯从礼制乃揖而出丧主哭而入防丧者送至防事茶汤而退丧主以下止哭【亡者官尊即云薨逝稍尊即云捐馆生者官尊则云奄弃荣养】
　　择地祭后土
　　三月而葬前期择地之可葬者盖地有美恶地之美者则其神灵必安其子孙必盛地之恶者则反是所谓美者土色之光润草木之茂盛他日不为道路不为城郭不为沟池不为贵势所夺不为耕犂所及即所谓美地也古人所为卜其宅兆者正此意而非若后世隂阳家祸福之説也既得地丧主帅执事者于所得地掘兆四隅外其壤掘中南其壤各立一标当南门立两标择逺亲或賔客一人告后土氏祝帅执事者设位于中标之左南向设盏陈馔于其前又设盥盆帨巾二于其东南其东有台架告者所盥其西无者执事者所盥也告者吉服入立于神位之前北面执事者在其后东上皆再拜告者与执事者皆盥帨执事者一人取酒注西向跪一人取盏东向跪告者斟酒反注取盏酹于神位前俯伏兴少退立祝执版立于告者之左东向跪读之曰维某年岁月朔日辰某官姓名敢告于后土氏之神今为某官姓名营建宅兆神其保佑俾无后艰谨以清酌脯醢只荐于神尚享讫复位告者再拜祝及执事者皆再拜彻出遂穿圹乃刻志石造防器备大舆作神主以俟发引
  </div>
  <div class="pagination">
   <a href="礼部志稿_page34.html">
    上一页
   </a>
   <span>
    ...
   </span>
   <a href="礼部志稿_page30.html">
    30
   </a>
   <a href="礼部志稿_page31.html">
    31
   </a>
   <a href="礼部志稿_page32.html">
    32
   </a>
   <a href="礼部志稿_page33.html">
    33
   </a>
   <a href="礼部志稿_page34.html">
    34
   </a>
   <span class="current-page">
    35
   </span>
   <a href="礼部志稿_page36.html">
    36
   </a>
   <a href="礼部志稿_page37.html">
    37
   </a>
   <a href="礼部志稿_page38.html">
    38
   </a>
   <a href="礼部志稿_page39.html">
    39
   </a>
   <a href="礼部志稿_page40.html">
    40
   </a>
   <span>
    ...
   </span>
   <a href="礼部志稿_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
