<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 48 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 48 页/共 108 页</h1>
    <div class="content">　　汉
　　汉书百官公卿表太仆掌舆马有两丞属官有太廏未央家马三令各五丞一尉又车府路軨骑马骏马四令丞又龙马闲驹槖泉騊駼乘华五监长丞又边郡六牧师苑令各三丞又牧槖昆蹏令丞皆属焉
　　谨案太仆掌校人之职当始于秦汉之间考成六年韩献子将新中军且为仆大夫公揖而入献子从公立于寝庭杜谓献子兼太仆葢公自路门外揖而入于路寝庭而献子从公以其为太仆掌正服位故出入必从也然则春秋时太仆本职犹与周礼相合襄九年使皇父命校正出马正义校正主马于周礼为校人成十八年弁纠御戎校正属焉注校正主马官正义校正当周礼校人哀三年校人乘马注云校人掌马然则春秋时主马政者仍是周礼校人未见其掌于太仆册府元谓周穆王时太仆掌舆马以太仆本为王驭故云掌舆马未必若汉时之主五监六廏也其合太仆校人为一职则自汉书百官公卿表始也
　　荀悦汉纪太仆掌舆马属官
　　杜佑通典太仆汉初夏侯婴常为之【汉书曰夏侯婴为沛公太仆常奉车自髙帝至文帝常为太仆又石庆为太仆御出上问车中几马庆以防数马毕曰六马】领五监六廏各有令
　　谨案汉纪韩信事项羽为郎中羽不能用而去归于汉坐事当斩已伏锧仰视乃见夏侯婴曰王不欲取天下也而斩壮士太仆婴言于王赦之不诛葢太仆主出入王之大命夏侯婴时为太仆故得言之于王也汉制近古此为一端
　　汉书本纪如淳注汉仪注太仆牧师诸苑三十六所分布北边西边以郎为苑监官奴婢三万人养马三十万匹【顔师古曰养鸟兽者通名为苑故谓牧马处为苑】
　　三辅黄图太仆御属车八十一乘
　　扬雄太仆箴肃肃太仆车马是供锵锵和鸾驾彼时龙王用三驱前禽是射仆夫执鞗载骍载骃我舆云安我马惟闲虽驰虽驱匪逸匪愆昔有淫羿驰骋忘归景公千驷而淫于齐牧于坰野诗人兴鲁仆臣司驾敢告执皂
　　汉书地理志北地郡灵川县有河竒苑号非苑归徳县有堵苑白马苑郁郅县有牧师苑官辽东郡襄平县有牧师官西河郡鸿门县有天封苑后汉书百官志太仆卿一人中二千石掌车马天子毎出奏驾上卤簿用大驾则执驭丞一人比千石未央廏令一人六百石主乘舆及廏中诸马长乐廏丞一人旧有六廏皆六百石令中兴省约但置一廏后置左骏令廏别主乘舆御马后或并省又有牧师苑皆令官主养马分在河西六郡界中中兴皆省惟汉阳有流马苑但以羽林郎监领谨案前汉纪景帝纪太仆周舍为御史大夫宣帝纪太仆陈万年为御史大夫成帝纪太仆王音为御史大夫葢御史大夫为丞相之副太仆为汉九卿之一秩二千石故太仆得擢御史大夫也又由太仆竟为丞相者太仆公孙贺为丞相是也可以证太仆一官在汉九卿为尤显后汉纪太仆张纯为大司空太仆邓盛为太尉则由太仆而为三公葢袭前汉之制
　　刘昭后汉书志注太仆员吏七十人其七人四科一人二百石文学八人百石六人升食七人佐六人骑吏三人假佐三十一人学事一人官医欧阳询艺文类聚续汉书曰赵岐献帝以为太仆谨案秦汉以太仆主舆马杜佑谓其兼有周官校人掌马巾车掌车之任故当时太仆卿执驭奉车及奏卤簿其职实如今之銮仪卫固不独典司牧事也即以牧事而论所辖五监六廏及牧师诸苑亦兼国马王马之政而统治之三国志载魏王朗称西京中廏则騑騄驸马六万余匹外牧则扈养三万而马十之葢皆之于太仆今制
　　内廏马匹悉属上驷院太仆止管左右翼二牧厰是所掌但有外牧而乘舆御马不预焉故以汉制准之惟诸牧苑令丞主边郡养马当如今右司之职牧槖令丞主牧养槖駞当如今左司之职苑监官当如今牧塲总管之职若太廏未央等令丞则专司天子中廏之畜当为今上驷院之职已非太仆所自承特以前代职制不同未可尽畧故仍互见于此而其详则着于上驷院篇内云
　　三国
　　三国蜀志后主太仆蒋显
　　通典后汉太仆亦掌车马魏因之
　　三国魏志潘尼列传尼为太仆造乘舆箴
　　魏文帝追諡杜畿诏昔防勤其官而水死稷勤百谷而山死故尚书仆射杜畿于孟津试船遂至覆没忠之至也朕甚愍焉追赠太仆諡曰戴侯谨案后汉志尚书仆射秩六百石太仆秩二千石魏制当与后汉同以六百石擢二千石葢追赠特优其典也
　　洪适释魏公卿上尊号奏太仆臣□
　　唐六典魏置牧官都尉
　　谨案汉牧师苑令其所治虽在边郡而实为太仆属官当如明行太仆寺之比至魏之牧官都尉则又别置职名为后来监牧所自出当如今之牧塲总管也
　　晋
　　晋书职官志太仆统左右中典牧都尉车府典牧乘黄廏骅骝廏龙马廏等令自元帝渡江之后或省或置太仆省故骅骝为门下之职
　　艺文类聚晋诸公赞曰郭展为太仆留心于养生是以廏马充牣其后征呉得以济事
　　唐六典晋太仆过江省其后又置成帝永和七年省并宗正葢有事则权置无事则省
　　谨案自晋以迄唐代皆沿汉制太仆兼管舆马故所属如车府令为今銮仪卫之职乘黄骅骝龙马诸廏令为今上驷院之职俱已分别析载惟典牧令专司牧政正与今太仆寺右司职掌相合故独系之于此表后皆仿此
　　宋齐梁陈
　　通典太仆宋以来不常置郊祀则权置太仆执辔事毕则省齐亦然
　　谨案宋齐二代不置太仆而别有乘黄令属太常骅骝丞属侍中以掌乘舆廏马又御史台有库曹以主廏牧是国马王马其职固各有所分属也
　　梁简文帝马寳颂五月丁酉朔诏以马寳示羣臣太仆效官趣马掌赞八丽四圉给役相趋晖煜金防陆离寳勒鸾眄善鸣龙仪美称总辔昆岑周非吾驭张乐大野夏有慙徳乾道应坤马来度玉闗升玉台千夫驷百龙媒永伏皁扫騊駼秣瑶粟委芳刍九夷欵四表清甿胥乐舆颂兴
　　隋书百官志梁置太仆卿为夏卿统南马牧左右牧龙廏内外廏丞
　　通典梁太仆卿位视黄门侍郎陈因之
　　徐坚初学记太仆梁又置之加卿字曰太仆卿后皆因之
　　谨案梁代虽置太仆而乘黄署仍属太常故太仆惟司牧政不典车辂简文帝马寳颂称太仆效官亦以其典龙廏也近世冏寺专为马官其权舆已见于此矣
　　北魏
　　魏书官氏志太仆第二品上太和中又置少卿改太仆卿正三品少卿正四品
　　杨衒之洛阳伽蓝记刘腾宅东有太仆寺
　　唐六典后魏太仆卿第二品上又置少卿太和二十二年九卿并第三品
　　魏书官氏志延兴四年二月置外牧官太和十五年十二月置都牧官太和八年令典牧都尉从第五品中
　　司马光资治通鉴魏萧寳寅死于駞牛署胡三省注后魏有駞牛都尉署者其寺舍也五代史志太仆寺之属有駞牛署
　　王应麟玉海魏太武太延二年冬于云中置野马苑平朔方陇右以河西水草善以为牧地马三百余万匹槖駞半之孝文后以河阳为牧塲戎马十万匹嵗自河西徙牧并州渐南欲其习水土马之盛无如后魏
　　谨案后魏太仆职掌不见于史据魏书髙祖本纪有太和十一年诏太仆乘具出其大半班赉百官之文则亦兼掌车马也至外牧都牧二官其所司亦未详考魏世云中河西河阳并州皆有牧地外牧当专司畜养葢即典牧都尉之职如今之牧塲总管其都牧官当在京师以司羣牧赏罚之令故髙祖本纪又有罢都牧杂制之文【见太和十四年】其职葢如今太仆寺之右司至駞牛都尉专主駞只则又如今之左司矣
　　北齐
　　隋书百官志后齐太仆寺置卿少卿丞各一人有功曹五官主簿録事等员掌诸车辇马牛畜产之属统骅骝左右龙左右牝駞牛司羊乘黄车府等署令丞左龙署有左龙局右龙署有右龙局左牝署有左牝局右牝署有右牝局駞牛署有典駞局诸局并有都尉
　　谨案周官校人特居四之一説者谓一特三牝故卫风称騋牝三千月令季春乃合累牛腾马游牝于牡三代马政所以顺生息之理而滋其蕃庶也北齐置左右牝署令丞后周置典牝上士中士其义葢本诸此今太仆寺左右两翼牧塲设牝马一百六十羣每羣二百四十六匹至一百三十二匹有差扇马三十二羣毎羣二百有五匹至五十九匹有差与三牝一特之制洵为相合矣至北齐太仆寺复仿汉晋之制置骅骝乘黄车府等署隋唐因之今并析系于銮仪卫上驷院表内云
　　后周
　　通典后周官品正三命夏官典牝典牡等上士正二命夏官典牝典牡典駞等中士正一命夏官典駞下士
　　隋
　　隋书百官志太仪寺置卿少卿各一人寻加少卿一人丞三人主簿二人録事二人又有兽医博士员一百二十人统骅骝乘黄龙廏车府典牧等署各置令二人丞二人典牧丞三人陇右牧置总监副监丞以统诸牧其骅骝牧及二十四军马牧每牧置仪同及尉大都督帅都督等员原州駞牛牧置尉苑川十二马牧毎牧置大都督及尉各一人帅都督二人炀帝即位多所改革太仆减骅骝署入殿内尚乘局改龙廏曰典廏署有左右驳皁二廏加置主乘司库司廪官陇右诸牧置左右牧监各一人以司统之
　　谨案新唐书屈突通传称通在隋为虎贲郎将隋文帝命覆陇西牧簿得隠马二万匹帝怒收太仆卿慕容奚达监牧官吏千五百人将悉殊死通固争得以减论据此是隋之诸牧监悉统辖于太仆寺葢典牧署实主其事如今右司之职也
　　唐
　　新唐书百官志太仆寺卿一人少卿二人丞四人主簿二人録事二人掌廏牧舆辇之政总乘黄典廏典牧车府四署及诸监牧凡监牧籍帐嵗受而会之上驾部以议考课诸牧监上牧监监各一人副监各二人丞各二人主簿各一人中牧监副监丞减上牧监一员【案史文不言下牧监当与中牧监同】南使西使丞各三人録事各一人北使盐州使丞各一人掌羣牧孳课凡马五千为上监三千为中监不及为下监马牛之羣有牧长有尉马之驽良皆着籍良马称左驽马称右每嵗孟秋羣牧使以诸监之籍合为一以仲秋上于寺孳生过分有赏死耗亦以率除之嵗终监牧使巡按以功过相除为考课初学记龙朔二年改太仆为司驭寺咸亨中复旧光宅元年改为司仆寺神龙元年复故
　　唐六典秦汉太仆属官有牧师苑令魏晋以下皆监牧之职隋太仆寺统典牧署令丞唐朝因之置典牧署令三人丞四人监事八人
　　新唐书兵志监牧所以畜马也其制始于近世唐之初起得突厥马二千匹又得隋马三千于赤泽岸徙之陇右监牧之制始于此其官领以太仆其属有牧监副监监有丞有主簿直司团官牧尉排马牧长羣头有正有副嵗课功进排马初用太仆少卿张万嵗领羣牧自贞观至麟徳四十年间马七十万六千置八坊岐豳泾宁间地广千里为四十八监马多地狭不能容又析八监列布河西丰旷之野后以太仆少卿鲜于匡裕检校陇西监牧仪鳯中以太仆少卿李思文检校陇西诸牧监使监牧有使自此始又有羣牧都使闲廏使使皆置副又立四使其后益置八监于盐州三监于岚州李吉甫元和郡县志贞观中自京师东赤泽岸移马牧于秦渭二州之北会州之南兰州狄道县之西置监牧使以掌其事仍以原州刺史为都监牧使以管四使南使在原州西使在临洮军北使东宫使寄治原州天寳中诸使共有五十监南使管十八监西使管十六监北使管七监东宫使管九监
　　谨案唐置殿中监及尚乘局以主内廏太仆专司羣牧与今制差为相近惟乘舆辇辂犹属之太仆寺故别有乘黄车府等署葢兼有今銮仪卫职掌也至监牧使领之于太仆少卿疑诸监嵗时阅视皆以少卿往莅其事故独专使名正如今太仆寺堂官毎嵗赴牧塲稽察之职其以原州刺史为都监牧使则又如今以察哈尔副都统为统辖两翼牧塲总管耳
　　张説羣牧颂大唐接周隋乱离之后承天下战阵之鸠括残烬仅得牝牡三千从赤泽岸徙之陇右始命太仆张万嵗葺其政焉而奕世载徳纂修其绪肇自贞观成于麟徳四十年间马至七十万六千匹置八使以董之设四十八监以掌之跨陇西金城平凉天水四郡之地幅员千里犹为隘狭更析八监布于河西丰旷之野乃能容之于斯之时天下以一缣易一马秦汉之盛未始闻也张氏中废马官乱职开元皇帝既登大寳水瑞感而河龙出星精应而天驷下二年春乃更以王毛仲主之谨案张説时为陇右羣牧使故作是篇
　　郄昻岐邠泾宁四州八坊碑颂序云张万嵗傍陇右字之四十年间成七十万六千匹开元初唯得二十四万匹至十九年复成四十四万匹上耕籍之明年命邠公典马政公召入咨元祐作小司空兼牧圉匪烧匪剔斯马斯才先是国家以岐山近甸豳土晚寒宁州壤甘泾水流恶泽茂丰草地平鲜原当古公走马之郊接非子大邱之埜度其四境分署八坊其五在岐余在三郡保乐第一甘露第二保乐者隋石门马坊也甘露先置在九成苑外有诏令新保乐徙甘露
　　唐会要贞观十五年尚乘奉御张万嵗为太仆少卿领羣牧不入衔麟徳三年正月少卿鲜于匡裕检校陇右羣牧虽入衔未置使仪凤三年十月少卿李思文检校陇右诸牧监使始有使号其后苏干等二十九人为之元和十二年十月闲廏使张茂宗奏取麟游岐阳牧地三百四十七顷尽归国家侍御使范传式覆实
　　谨案唐会要贞元十三年福建观察使栁冕奏置万安牧监于泉州索部内马五千七百匹以为监牧之资人大扰二十一年四月丙寅罢之元和十四年五月己亥淮南置临海监节度使兼之太和十月废葢牧马宜于秦陇万安临海设监非其所也故设监之始亦第以节度观察兼摄其事而不置使以其旋设旋废制有未定不及置使也
　　五季
　　五代史周本纪广顺二年太仆少卿王演使于髙丽
　　五代史何泽列传泽以太仆少卿致仕
　　谨案五季诸寺监皆依唐制备官太仆少卿屡见于欧史纪传而不及太仆卿盖史文偶畧也
　　宋
　　宋史职官志太仆寺卿少卿丞主簿各一人掌车辂廏牧之令少卿为之贰丞防领之总国之马政籍京都坊监畿甸牧地畜马之数谨其饲养察其治疗考蕃息损耗之实而定其赏罚马死则敛其騣尾筋革入于官府凡阅马差次其髙下应给赐则如格嵗终钩覆帐籍以上驾部旧制判寺事一人以朝官以上充凡邦国廏牧车舆之政令分羣牧司骐骥院诸坊监本寺但掌天子五辂属车后妃王公车辂给大中小祀羊元丰官制行始归本寺分案五置吏十有八元祐二年诏外监事令本寺依羣牧司旧法施行应内外马军专太仆直达枢宻院更不经尚书省及驾部三年诏省主簿一员崇宁二年诏太仆寺依旧制不治外事归尚书驾部应马事上枢宻院
　　马端临文献通考宋太仆寺所官司十车辂院骐骥院左右天驷监鞍辔库养象所駞坊车营致逺务上下监中兴后废太仆并入兵部
　　谨案宋太仆寺所属如车辂院养象所为今銮仪卫之职骐骝院天驷监为今上驷院之职鞍辔库为今武备院之职俱已分析别着于表惟駞坊监官专主駞只则正与今左司职事相合故仍系之于此篇
　　宋史职官志羣牧司制置使一人景徳四年置以枢宻使副为之至道二年罢而复置使一人咸平三年置以两省以上官充副使一人以閤门以上及内侍都知充都监二人以诸司使以上充判官二人以京朝官充掌内外廏牧之事周知国马之政而察其登耗焉其副使都监多不备置判官都监毎嵗更出诸州巡坊监防印国马之蕃息者玉海太平兴国五年改河南飞龙院大名养马务洺州养马务卫州二监管城马务同州马务相州马坊澶州马务白马龙马监并为牧龙坊景徳二年七月羣牧使赵安仁言按唐六典凡马有左右监以土地为名欲改牧龙坊为监仍铸印给之于是河南为洛阳监天雄军为大名监洺州为广平监卫州为淇水监郑州为广武监同州为沙苑监相州为安阳监澶州曰镇宁滑州旧龙马监曰灵昌熙宁元年诏河南北分置监牧使都监各一员命刘航为河南监牧使崔台符为河北监牧使诸马监分属两使久任以责成效八年罢河南北监牧惟存沙苑一监羣牧司
　　谨案宋代内外马政初皆掌于羣牧司元丰始归其事太仆旋亦省废是宋之羣牧司即今太仆寺之职葢使副如今之卿少卿判官如今之右司员外郎而河南北诸马监分置监牧使都监等官则如今之牧塲各总管也
　　辽
　　王圻续文献通考辽南面有太仆寺及诸牧监辽史百官志羣牧职名总目○某路羣牧使司某羣太保某羣侍中某羣敞史○总典羣牧使司总典羣牧部籍使羣牧都林牙○某羣牧司羣牧使羣牧副使○西路羣牧使司○倒塌岭西路羣牧使司○浑河北马羣司○漠南马羣司○漠北滑水马羣司○已上羣牧官
　　金
　　续文献通考金不置太仆寺而尚廏局属殿前都提防司明昌四年置诸羣牧所
　　金史兵志金初因辽诸茂【满洲语树木也原作抺今改正】而置羣牧天徳间置徳肯鄂尔多【满洲语徳肯微髙也鄂尔多亭也原作廸河斡孕今改正】阿尔本【防古语十数也原作斡里保今改正】富僧额【满洲语孳生也原作蒲速斡今改正】雅苏【防古语骨也原作燕思今改正】乌哲【防古语看也原作兀者今改正】五羣牧所皆仍辽旧名各设官以治之又于诸色人内选家富丁多及品官家子明安穆昆【解见理藩院篇】佛宁军【满洲语佛宁羣也原作蒲辇今改正】与司吏家余丁及奴使之司牧谓之羣子分牧马驼牛羊为之立蕃息衰耗之刑赏后稍增其数为九契丹之乱亡其五世宗置所七大定二十年更定羣牧官详衮托迪【防古语鹦鹉也原作脱朶今改正】知把羣牧人滋息损耗赏罚格金史百官志诸羣牧所又国言谓乌哷济库【防古语滋生也原作乌鲁古今改正】提控诸乌哷济库二员正四品明昌四年置【是年以安逺大将军尚廏局使舒穆噜贞兼庆州刺史为之设女直司吏三人译一人通事一人○舒穆噜原作石抹今依八旗姓谱改正】使一员从六品【国言作乌哷济库使】副使一员从六品掌检校羣牧畜养蕃息之事判官一员正八品掌签判本所事知法一员从八品惟班第音【防古语小僧也原作板底因今改正】乌济【满洲语养也原作乌解今改正】腾【满洲语极也原作忒恩今改正】羣牧依此置
　　谨案辽金皆有尚廏司掌王马之政故辽太仆惟典羣牧金则并省其官而以提控诸乌哷济库当太仆之职辽之总典羣牧部籍使其所掌亦近今之太仆寺至羣牧使副及马羣太保侍中之类则在外専司蕃息乃唐宋牧监之比正如今之牧塲总管等官也
　　元
　　元史百官志太仆寺秩从二品掌阿克塔斯马匹【防古语阿克塔斯众骟马也原作阿塔斯今改正】受给造作鞍辔之事中统四年设羣牧所至元十六年改尚牧监十九年又改太仆院二十年改卫尉院二十四年罢院立太仆寺又别置尚乘寺以管鞍辔而本寺止管阿克塔斯马匹二十五年中书置提调官二员大徳十一年复改太仆院至大四年仍为寺卿二员从二品少卿二员从四品丞二员从五品经厯知事照磨管勾各一员令史七人译史知印通事各二人奏差四人回回令使一人典吏二人
　　苏天爵元文类经世大典序録今牧马之地东越耽罗北逾和琳图们【防古语二十万数也原作火里秃麻今改正】西至甘肃南暨云南凡二十四所又大都上都以及鄂尼巴雅尔【防古语长喜也原作玉你伯牙今改正】济兰格尔【防古语六十间房也原作折连怯呆儿今改正】周回万里莫非监牧之野在朝置太仆典御马左股烙官印号火印之马太庙祀事及诸寺影堂用乳酪则供牝马驾仗及宫人出入则供上乘马供上及诸王百官挏乳取黑马乳以奉玉食谓之细乳诸王百官者谓之粗乳又自世祖皇帝而下山陵各有鄂玛堆【唐古特语鄂玛奶浆也堆収也原作醖都今改正】取乳以供祀事号金陵挤马
　　元政典牧地马羣或千百或三五十牧人曰哈噶齐哈喇齐【防古语哈噶齐围绕也哈喇齐瞭望也原作哈赤哈剌赤今改正】有千戸百戸父子相承任事自夏及冬随地之宜行逐水草十月各至本地朝廷以九月十月遣守官驰驿阅视较其多寡有所产驹即烙印取勘収除见在数目造防古囘囘汉字文册以闻幸上都太仆卿以下皆从先驱马出健徳门外取其肥可取乳者以行汰其羸瘦不堪者还于羣车驾还京师太仆卿先期遣使征马五十鄂玛堆来京师鄂玛堆者承乳车之名也既至俾哈噶齐哈喇齐之在朝为卿大夫者秣饲之寺官亦以旬诣闲廏阅肥瘠凡卿位下正宫位下随朝诸色目人及甘肃土番等处草地内及江南腹地诸处应有系官孳生马牛牧地各置千戸百戸等各目
　　谨案元太仆寺供御马葢犹兼有今上驷院之职而舆辂车辇已别领之尚乘寺则又与唐宋之制不同至明代而太仆惟司牧政当亦沿元之旧也
　　明
　　明史职官志太仆寺卿一人少卿二人寺丞四人其属主簿主簿一人常盈库大使一人所辖各牧监监正一人监副一人録事一人各羣羣长一人卿掌牧马之政令以聴于兵部少卿一人佐寺事一人督营马一人督畿马寺丞分理京卫畿内及山东河南六郡孳牧寄牧马匹凡军民孳牧视其丁产授之种马牡十之二牝十之八为一羣嵗征其驹曰备用马齐其力以给将士将士足则寄牧于畿内府州县肥瘠登耗籍其毛齿而时阅之三嵗偕御史一人印烙选其良健而汰其羸劣其草塲已垦成田者嵗敛其租金灾祲则出之以佐市马其赔价折纳则征马金输兵部主簿典勾省文移大使典贮库马金初洪武六年置羣牧监于滁州旋改为太仆寺秩从三品设卿少卿寺丞又设首领官知事主簿各一人七年增设牧监羣官七十七处太仆寺寻定羣牧监品秩十年増置滁阳等各牧监及所属各羣改牧监令丞为监正监副二十二年定滁阳等十二牧监毎监设监正一人监副二人録事一人来安等一百二十七羣毎羣设羣长一人二十三年增置江东当涂二牧监及所属各羣又罢乌衣等五十四羣改置永安等七羣定为牧监十四羣九十有七二十八年悉罢羣牧监以其马有司牧养三十年置行太仆寺于北平秩如太仆寺建文中陞寺丞品秩又改其首领官职名增设録事及典廏典牧二署骕騻等十六羣滁阳等八牧监龙山等九十二羣成祖复旧制永乐元年改北平行太仆寺为北京行太仆寺十八年定都北京遂以行太仆寺为太仆寺洪熙元年复称北京行太仆寺正统六年定为太仆寺其旧在滁州者改为南京太仆寺
　　归有光马政志太仆寺统羣牧监令民养马而太仆专领之内廏自有御马监惟或乏马于太仆取之而卤簿仪仗陈设大驾驾部与环卫司之皆不复闗于太仆南京太仆寺故留京若行太仆寺苑马寺亦并建无所统一辽东山西陜西有行太仆辽东陜西又有苑马甘肃有行太仆而旧亦有苑马苑马之设辽东则有永宁监清河苑深河苑陜西则有长乐监开盛安定广宁苑灵武清河万安苑皆前代善水草之地苑马之设最盛惟不领于太仆与古异
　　明会典马政有太仆苑马寺专理而统于兵部几太仆寺南京太仆寺行太仆寺各以地方分属而少卿之巡视提督寺丞之分管亦各有分地凡各属皆有管马官府以通判州以判官县以丞簿卫以指挥所以千百戸治十八年令各州县马不及五百匹者罢管马官以掌印官带管此马政之大槩也若内廏马匹则领于御马监部寺不得与云
　　谨案自邱甸出车之制既废秦汉以后戎马皆养于官而以太仆专司其事汉之牧师诸苑唐之四十八监宋之十四监明之辽东陜西诸监苑其制相沿利害得失之由具详史册説者谓唐代牧马蕃息称为极盛然观史载唐马七十万匹而杜甫天育骠骑歌仅云四十万则史家夸饰亦难尽信兼之河西牧地旋陷吐蕃马皆市之囘纥史称四十缣始易一马率驽瘠无用而缣帛皆取诸民江淮织输人以为累其立法之敝尢可槩见宋初亦用监牧其后尽废之而以官马责民守养于是戸马保甲马社马之法兴科条峻急赔偿不訾重为民病马益耗而民益困明代复踵其失悉牧之民间嵗令纳驹民苦养马孳生輙害之则又改征价银有本色折色之例其草塲牧地则勒马戸佃种征其子粒军民贻累无穷重以官吏侵渔有名无实终未尝収一骑之用自古马政未有坏于明代者我
　　朝考牧精详斯臧志庆即口外草肥土衍之地分置牧厰自太仆寺左右翼暨上都达布逊诺尔达里冈爱乌梁海大凌河以及各防古部落孳牧者共马二十万二千八百余匹内地初无养马之烦而云锦成羣逺轶前世其满汉各营及各省驿逓塘站马共二十二万五千二百余匹皆月给马干银按地分饲条格周备咸资实用近者西土砥平遐方慕化哈萨克拔达克山等部竞以所产上贡
　　天闲每嵗复许令以马市易所司差良驽定直不及内地三之一所用丝缣皆各织造平售织送公私利便仍于乌鲁木齐及伊犁广设牧羣以为新疆驻守各兵之用其羸则拨补内地各标营额缺葢惟经理得宜故不动声色而闲廏充盈永久无牧政之善古今莫及彼騋牝坰野播咏歌诗固无能比拟于万一也





　　钦定厯代职官表卷三十一
　　钦定四库全书
　　钦定厯代职官表卷三十二
　　顺天府表





</div>
    <div class="pagination">
<a href="钦定历代职官表_page47.html">上一页</a><span>...</span><a href="钦定历代职官表_page43.html">43</a><a href="钦定历代职官表_page44.html">44</a><a href="钦定历代职官表_page45.html">45</a><a href="钦定历代职官表_page46.html">46</a><a href="钦定历代职官表_page47.html">47</a><span class="current-page">48</span><a href="钦定历代职官表_page49.html">49</a><a href="钦定历代职官表_page50.html">50</a><a href="钦定历代职官表_page51.html">51</a><a href="钦定历代职官表_page52.html">52</a><a href="钦定历代职官表_page53.html">53</a><span>...</span><a href="钦定历代职官表_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
