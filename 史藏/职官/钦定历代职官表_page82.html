<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 82 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 82 页/共 108 页</h1>
    <div class="content">　　文献通考宋太祖革五季之患分命朝臣出守列郡号权知军州事军谓兵州谓民政焉其后文武官为知州军事二品以上及带中书枢宻院宣徽使职事称判太守掌总理郡政宣布条教导民以善而纠其奸慝岁时劝课农桑旌别孝悌其赋役钱谷狱讼之事兵民之政皆总焉凡法令条制悉意奉行以率所属有赦宥则以时宣读而颁告于治境举行祀典察郡吏徳义材能而保任之若疲软不任事或奸贪冐法则按劾以闻遇水旱以法赈济安集流亡无使失所若河南应天大名府则兼留守司公事太原府延安府庆州渭州熈州秦州则兼经略安抚使马歩军都总管定州真定府瀛州大名府京兆府则兼安抚使马歩军都总管泸州潭州广州桂州雒州则兼安抚使兵马钤辖颍昌府青州郓州许州邓州则兼安抚使兵马廵检其余大蕃府或沿边州郡或当一道冲要者并兼兵马钤辖巡检都监或带沿边安抚提辖兵甲沿边溪峒都巡检余州军则否其属官有无及员数多寡皆视其地望之髙下与职务之繁简而置之建炎元年诏河北京东西路除帅臣外旧差文臣知州去处许通差武臣一次后诏要郡带本路兵马钤辖次要郡带本路兵马都监绍兴三年罢【元年七月要郡文臣带本路兵马钤辖武臣副之次要郡文臣带本路兵马都监武臣副之令逐州改正称呼至绍兴三年臣僚言既与异时沿边事体不同又于今日诸州统制无补徒著名位以成虚文并罢之】五年令郡守除授罢并令上殿凡从官出知郡者特许不避本贯诏应守臣以三年为任六年诏控扼去处守臣并以三年为任九年罢宋史职官志次府牧尹少尹司録户曹法曹士曹司理文学助教牧尹以下所掌并同开封○尹阙则知府事一人以朝官及刺史以上或诸司使充通判一人以京朝官充干徳初诸州置通判统治军州之政事得専达与长史均礼大藩或置两员户少事简有不置者正刺史以上州知州虽小亦特置
　　谨案隋以前未有府之名其以京郡名府者自唐始五代复因而増之至宋则潜藩之地皆升为府而府之名遂众南北朝以前未有以州称郡者改郡为州自隋唐始其后州郡迭称至宋而有有郡之州有无郡之州而州之名遂判于郡自古未有以军及监名其地自唐中叶藩镇自専各立军号至宋而遂有军监之目古者州郡之长皆称曰牧守刺史其以知府知州知军监称者实自宋始其初分命朝臣出守列郡谓之权知军州事开封诸府牧尹不常置置权知府事盖非其本任特假朝官以知其事而已其后以文武官为知州军事二品以上则称判某府州军监而诸府皆置知府事州军监亦如之自此以后刺史特以为虚阶而郡守之称皆曰知府州牧之称皆曰知州矣考宋代之所谓知州者皆以州领县无有为郡所属之散州而府名虽众要以为尊崇之特称则其所谓府尹所谓知州乃正今之知府也但州分上中下之差或以县升州或以州改县而军监之设多与下州相等则今之直隶州未尝不统括于诸州之中特未有以殊其名耳
　　文献通考宋艺祖惩五代藩镇之弊干徳初下湖南始置诸州通判命刑部郎中贾玭等充建隆四年诏知府公事并须长史通判签议连书方许行下时大郡置两员【西京南京天雄成徳益杭并晋荆南潭广秦定等州】余置一员州不及万户不置广南小州有试秩充通判兼知州者正刺史以上及诸司使副知州者虽小郡亦特置【天圣三年中书门下言新授虢州团练使田敏知隰州自来防□刺史赴本任及知州无同判处权置同判候差朝官及内职知州即行省罢】掌倅贰郡政与长史均礼凡兵民钱谷户口赋役狱讼听断之事可否裁决与守通签所部官有善否及职事修废得刺举以闻至景徳间宋兴三十四年户口寖息觧州以满万户置通判自是诸郡多满万户矣宣和二年诏诸州茶盐香并委通判建炎初诸州通判二员减一员绍兴五年以后旋行申请添置帅府通判并以两员为额
　　谨案洪迈容斋随笔淳化中赵安易官宗正少卿已知州就徙定州通判罗延吉既知彭祁绛三州而除通判广州滕中正知兴元府而通判河南袁郭知楚郓二州而通判房州范正辞既知戎淄二州而通判棣深又陈若拙厯知单州殿中侍御史西川转运使召归防李至守洛乃表为通判乆之柴禹锡镇泾州复表为通判连下迁而皆非贬降此皆宋初权宜位置无例可拘后则不复有也又通考云宋祖设通判以儒臣临制之号称监州官虽郡佐而其人间有出于朝廷之特命不以官资之崇卑论者其与后来之汛泛以半刺称者不侔矣据此以见通判一官后之所谓闲职者其在宋时则为州郡最要之任盖因削藩镇而重知州之权因重军州而严通判之选其事势有相因者也
　　文献通考宋沿唐制州有録事军然不尽置也诸府为司録诸州为録事干兴元年丁度申请诸州始各置録事军庆厯二年河西河东陜西诸州权令京官知録事军熈宁三年诏繁难去处録事军并差职官知县及奏举县令人充政和三年尚书省言州建六曹军军之称起于行军之际恐不当袭録事防军欲改为司録奉防军改为掾建炎初复旧名録事掌州县庶务纠诸曹稽违乾道中汪大猷申请依司理例不兼他职从之
　　辽
　　辽史百官志南面大藩府官黄龙府知黄龙府事兴宗重熈十三年见知黄龙府事耶律乌鲁斯【防古语国也原作瓯里斯今改正】同知黄龙府事黄龙府判官兴中府知兴中府事咸雍元年知兴中府事杨绩同知兴中府事兴中府判官南面方州官某州刺史某州同知州事耶律图丹【唐古特语全力也原作独攧今改正】重熈中同知金肃军事某州録事军世宗天禄五年诏州録事军委政事省差注
　　谨案辽五京列峙悉为畿甸其方州诸官有府有州而知州亦称刺史至刺史外尚设有团练防御等使其职守所在止于一州比于今之直隶州知州盖相近矣
　　金
　　金史百官志诸刺史州刺史一员正五品掌同府尹兼治州事同知一员正七品通判州事判官一员从八品签判州事専掌通检推排簿籍司军从九品知法一员军辖兼巡捕使从九品【司吏女直韩庆信滦蓟通登复□贵徳涿利建州来逺军各三人余各二人抄事一人公使上州五十中四十五下四十惟来逺军同下州省同知凡诸州以上知印并于孔目官内轮差运司押司官并同无孔目官以上各司吏充司县同此】诸防刺州司候司司候一员正九品司判一员从九品【司吏公使七人然亦验户口置】诸司狱司司狱一员正九品提控狱囚【司吏一人公使二人典狱二人防守狱囚门禁启闭之事狱子防守罪囚者】诸仓使正八品副使正九品掌仓廪畜积受纳租税支给禄廪之事【攒典掌收支文厯行署案牍岁收一万石以上设二人仓子掌斛斗盘量出纳看守之事】
　　元
　　元史百官志总管府司狱司司狱一员丞一员府仓大使一员副使一员税务提领一员大使副使各一员録事司秩正八品凡路府所治置一司以掌城中户民之事中统二年诏验民户定为员数二千户以上设録事司候判官各一员二千户以下省判官不置至元二十年置达噜噶齐【解见户部篇】一员省司候以判官兼捕盗之事典史一员若城市民少则不置司归之倚郭县在两京则为警巡院独杭州置四司后省为左右两司○散府秩正四品达噜噶齐一员知府或府尹一员领劝农奥鲁与路同同知一员判官一员推官一员知事一员提控案牍一员所在有隶诸路及宣慰司行省者有直隶省部者有统州县者有不统县者其制各有差等○诸州中统五年并立州县未有差等至元三年定一万五千户之上者为上州六千户之上者为中州六千户之下者为下州江南既平二十年又定其地五万户之上者为上州三万户之上者为中州不及三万户者为下州于是陞县为州者四十有四县户虽多附路府者不改上州达噜噶齐州尹秩从四品同知秩正六品判官秩正七品中州达噜噶齐知州并正五品同知从六品判官正八品兼捕盗之事佐官上州知事提控案牍各一员中州吏目提控案牍各一员下州吏目一员或二员
　　谨案元制总管府之下有録事司如今各直省之首府有散府与今各府相近而所隶各异其隶各路行省者制与今同其直隶省部者则不与今同也元诸州亦有领县不领县之分然地理志所载即不领县之州亦得与诸散府并列以直达于各路惟腹里诸路则以路领府以府领州而州又自领县其制与今各府所领之州又不甚相合也
　　明
　　明史职官志府知府一人【正四品】同知【正五品】通判无定员【正六品】推官一人【正七品】其属经厯司经厯一人【正八品】知事一人【正九品】照磨所照磨一人【从九品】捡校一人司狱司司狱一人○知府掌一府之政宣风化平狱讼均赋役以教养百姓每三岁察属吏之贤否上下其考以达于省上吏部凡朝贺吊祭视布政使司直隶府得専达凡诏赦例令勘劄至谨受之下所属奉行所属之政皆受约束于府剂量轻重而令之大者白于抚按布按议允乃行凡宾兴科贡提调学校修明祀典之事咸掌之若籍帐军匠驿递马牧盗贼仓库河渠沟防道路之事虽有専官皆总领而稽覈之同知通判分掌清军巡捕管粮治农水利屯田牧马等事无常职【各府所掌不同如延安延绥同知又兼牧民余不尽载】无定员【边府同知有増至六七员者】推官理刑名□计典【各府推官洪武三年始设】经厯照磨捡校受发上下文移磨勘六房卷宗明初改诸路为府洪武六年分天下府三等粮二十万石以上为上府知府秩从三品二十万石以下为中府知府正四品十万石以下为下府知府从四品已并为正四品七年减北方府州县官三百八人十三年选国子学生二十四人为府州县官六月罢各府照磨二十七年复置自宣徳三年弃交阯布政司计天下府凡一百五十有九○茶马司大使一人【正九品】副使一人【从九品】掌市马之事洪武中置洮州秦州河州三茶马使设司令司丞十五年改设大使副使各一人寻罢洮州茶马司以河州茶马司兼领之三十年改秦州茶马司为西宁茶马司又洪武中置四川永宁茶马司后革复置雅州碉门茶马司又于广西置庆逺裕民司【洪武七年置设大使一人从八品副使一人正九品】市八番溪峒之马后亦革○税库司【府曰司】大使一人【从九品】典税事凡商贾侩屠杂市皆有常征以时榷而输其直于府凡民贸田宅必操契劵请印乃得收户则征其直百之三明初改在京官店为宣课司府州官店为通课司后改通课司为税课司局○仓大使一人【府从九品】副使一人○批验所大使一人副使一人掌验茶盐引○又直隶州知州一人【从五品】同知【从六品】判官无定员【从七品里不及三十而无属县裁同知判官有属县裁同知】其属吏目一人凡州有直隶州视府而品秩则同同知判官俱视其州事之繁简以供厥职
　　谨案知府直隶州知州之职至明代而始定其僚佐首领各因事之繁简而置员所以总领各州县之政治以听于两司及督抚实为方面要职厯稽往代郡国之政绩两汉循吏多见称于史传其职郡守之职重监司之秩轻为二千石者得以便宜展布而玺书慰劳増秩赐金其优异者或入为公卿所以奨厉之者甚至此治郡之所以多着闻也魏晋以后郡守多带将军持节不専以化导齐民为职而州牧刺史都督之权益重故郡职多不克以自效唐初重亲民之官书名屏风记其善恶而郡政无不就理其后内职重外任轻凡在郡守多以京僚贬黜者为之后此更用武人大都不谙治理州郡失职而藩镇得以専恣矣宋代用朝臣知府州军监以削黜列镇之权其出知州军者多有名臣重望着效卓然为一代伟绩而其后文武兼差兵马钤辖安抚提辖诸职率兼领之则亦未遑専心于民政也明初甚重府州之治天下州县官廉能正直者必遣行人赍勅劳赐以示劝励迨中叶以后督抚廵按藩臬指挥之临其上者既不免于朘剥之日繁而铨选率由资格庸懦无能者转视为持禄养拙之薮而良二千石之风遂不可复问矣我
　　朝澄清吏治首重亲民之任以府州为诸县统率尤隆其选视缺之繁简剧易或请
　　防除授或由督抚奏调或由部铨选内则由部员简
　　放外则由州县著绩最优者
　　记名擢用条格极其周备诸府授任之初得防召对训示周详俾守土者得以禀承而宣布之又特命书名殿扆以时省览而察其殿最所以淬厉之者靡所不至是以吏绩官方逺轶前古夫岂汉唐之所得几及万一哉
　　又按设官分职详于周礼周礼医师巫祝冯相保章等官皆王朝之官而侯国之制无闻传曰天子有日官诸侯有日御而鲁之卜士晋之卜人秦之太医令亦往往见于传记则当时列国之官当亦视王朝而举其职矣汉纪代王有卜人史记济北有太医齐有侍医知汉诸侯王国皆择习医术长于阴阳者分授以官而当时郡县错在诸国间故太守令长之属不更设阴阳医学若后世建侯已异汉制而此诸官者复不设诸郡县则卫民之道殊为有阙考府州设医学博士至唐始备其制而后世因之魏书始有释老之志而北齐之昭元寺置大统诸员以官诸州县沙门曹则州县之僧官实始于此后周置司寂司元掌法门道门之政随改诸郡县佛寺为道道观为元坛而各置监丞即今僧纲道纪之职所由昉矣阴阳立学始于元时葢诸路总官府设阴阳教授明则阴阳正术典术各设其官亦相因也我
　　朝斟酌往制府州县医学僧道俱沿明之旧隂阳学则易县典术为训术勤民任职纤悉尽制夫医术为民生所最切而阴阳领之于官则有以絶妖妄之术至释道二教由来已久徒类既防尤当设官为之检束伏读乾隆元年
　　上谕有云僧道窃二氏之名无修持之实但原天地好生之意不忍一物不得其所此庸愚无知之僧道亦天下之一物耳大哉
　　皇言视周官物为之制而官失其守者实能推广以神眀其法所谓尽人物之性与天地焉者也第此类流品猥杂俱由所辖有司择其明习术数及格守规律者上诸巡抚咨部给与劄牒盖即庶人在官之类与品官不同故即附诸府州县官之后不着于表而论之如此












　　钦定厯代职官表卷五十三
<史部,职官类,官制之属,钦定历代职官表>
　　钦定四库全书
　　钦定厯代职官表卷五十四
　　知州知县等官表













<史部,职官类,官制之属,钦定历代职官表,卷五十四>
　　知州知县等官
　　国朝官制
　　知州【从五品】顺天府五人奉天府四人直十二人江苏安徽湖南各三人山东九人山西陜西各五人河南六人甘肃湖北广东各七人浙江江西各一人广西二十六人四川十一人云南二十七人贵州十四人
　　掌一州之政治以县之地大而事繁者升而置之所统辖一如县制
　　国初每州置知州一人嗣后随地制宜或由特设或由县升或以属州升为直州其员亦因时而增减焉
　　州同【从六品】顺天府一人江苏安徽各三人山东六人河南甘肃江西湖南四川云南各一人陜西贵州各二人湖北四人广西十人州判【从七品】顺天府三人直七人江苏甘肃湖南四川各二人山东河南广西各五人陜西浙江江西各一人湖北广东云南各四人贵州三人州吏目【从九品】顺天府五人奉天府四人直十三人江苏安徽湖南各三人山东九人山西陜西各五人河南六人甘肃七人浙江江西各一人湖北广东各七人广西二十一人四川十一人云南二十七人贵州十四人各州巡检【从九品】顺天府一人奉天府一人直四川各五人江苏广西云南各七人安徽六人山东四人山西江西各二人河南浙江各一人湖北广东各十三人湖南贵州各三人各州驿丞【未入流】顺天府一人河南陜西贵州各一人四川一人各州库大使【未入流】顺天府一人各州闸官【未入流】顺天府一人江苏二人山东三人州同州判分掌各州粮马巡捕之事吏目掌辅理各州之刑禁巡检以下各因所属分地而掌其职事
　　国初每州置州同州判各官因事之繁简无定员惟吏目每州一人嗣后因时裁设凡县之升为州者并置各属员如今制焉
　　各县知县【正七品】顺天府十九人奉天府八人直一百五人江苏六十二人安徽五十人山东九十五人山西八十八人河南九十四人陜西七十三人甘肃五十二人浙江七十六人福建六十二人江西七十五人湖北六十人湖南六十四人广东八十一人广西四十九人四川一百十一人云南三十九人贵州三十四人掌一县之政令平赋役听治讼兴教化厉风俗凡养老祀神贡士读法皆躬亲厥职而勤理之
　　国初每县置知县一人嗣后因地增设或属于府或属于直州繁要则升为州其州之简者亦改为县各因时裁置而定其员额焉
　　各县县丞【正八品】顺天府三人直十八人江苏五十九人安徽十七人山东三十五人山西五人河南三十三人陜西十五人甘肃广西各六人浙江四十六人福建二十九人江西五十五人湖北二十二人湖南十三人广东二十人四川二十一人云南四人贵州七人各县主簿【正九品】顺天府二人直五人江苏三十七人安徽陜西甘肃各三人山东河南各十三人山西福建湖北湖南广东广西各一人浙江十一人江西二人各县巡检【从九品】顺天府四人奉天府三人直四十一人江苏八十五人安徽五十三人山东二十人山西三十三人河南十五人陜西十三人甘肃七人浙江四十人福建六十六人江西八十八人湖北六十八人湖南六十五人广东一百二十九人广西六十人四川九十五人云南十六人贵州四人典史【未入流】顺天府十五人各直省员数与知县同各县驿丞【未入流】顺天府一人直九人山西河南陜西各六人甘肃江西二人四川一人浙江四人各县闸官【未入流】江苏十一人山东十四人各县税课大使【未入流】江苏二人浙江三人各县河泊所官【未入流】广东二人
　　县丞主簿分掌粮马征税户籍巡捕之事以佐其县典史掌监察狱囚如无丞簿则兼领之巡检掌缉捕盗贼盘诘奸宄凡州县闗津要害并设之驿丞典邮传迎送闸官掌潴泄启闭事税课大使典商税之事河泊所官掌收鱼税
　　国初每县置县丞各官因事多寡无定员惟典史每县一人嗣后因时裁设并因各县之升改分并而定其员额焉
　　厯代建置
　　谨案今之州县三代为州长邑宰秦汉以来为令长其职重矣稽厥称名之始惟诸州之制于古无闻唐虞之十二州夏周之九州汉以后之州刺史皆以州统国与郡与今之州不同即隋唐之罢郡置州宋之以朝臣权知州事皆以州领县如今之各直州与属府之州亦不同惟金代始有以府统州者其州多不领县则遂与诸县同列元代始升县为州下州不及三万户而上县有在三万户以上则直州与各州以渐而分明遂因之以州府而州与县并称矣溯之于古惟成周六乡之州正与今职颇同但止在王畿百里之内葢亦称名之偶合耳知州之名由宋始其分职则自金元明以来故前代州牧州刺史诸称不容混列于表也县令之制自古不易周官之县正春秋时之邑宰大夫既肇其职秦汉以后大者曰令小者曰长其封为侯国者则置相以治事州郡之名时有变革而县则数千年未之有易也唯是知县之名起于宋其初本非县令而以他官知其县事其后沿袭不改至明则自府州县皆以知称要其为令长之职则一也州属以同判称者初制州本如郡故虽属下散州而仍同郡佐之名县之丞簿尉自汉晋以来有之至明始罢尉而置典史其余如巡检驿丞诸职分列于州县之属境者则亦州县之属也我
　　朝监古定制环海之内悉建州县吏职所治迥非前代可及谨厯考自古州县之所由名者撮叙大畧以明建置沿革之故而其详则具着于后云
　　三代
　　周礼地官州长每州中大夫一人各掌其州之教治政令之灋正月之吉各属其州之民而读灋以攷其徳行道艺而劝之以纠其过恶而戒之若以嵗时祭祀州社则属其民而读灋亦如之春秋以礼防民而射于州序凡州之大祭祀大丧皆涖其事若国作民而师田行役之事则帅而致之掌其戒令与其赏罚岁终则防其州之政令正嵗则读教灋如初三年大比则大攷州里以赞乡大夫废兴
　　谨案今州县之地皆三代侯国而其长吏实为邑宰之职其列国郡侯牧长师儒与夫分地五百里至一百里之制已见知府篇兹不具述惟成周州长为六乡之吏上有乡师乡大夫下有党正族师闾胥比长所谓五党为州五州为乡也州为乡之属别而州长以下亦皆举里中之贤者而出使长之与今之知州颇不相类苐三代兴贤之典其入官者半出乡举里选故士之有才守者皆得効职显能于本土即两汉三互法行而二千石长吏尚皆自辟曹掾多取诸管属之贤亦犹周家之遗意也州长在王畿百里之内为治地亲民之官是固今日知州之所自始矣至于虞有十二州牧夏周有九州牧则皆总领诸侯之国与今督抚相类后世州牧虽仍其名而迥非其职故不复次列云
　　周礼地官县正每县下大夫一人各掌其县之政令徴比以颁田里以分职事掌其治讼趋其稼事而赏罚之若将用野民师田行役移执事则帅而至治其政令既役则稽功防事而诛赏
　　谨案县正为六遂之官犹乡之州长如作民而师田行役掌其政令与其赏罚职守皆同至月吉与春秋社祭之读法攷行及春秋州序之礼射为县正所无当亦详畧互见其为治地之官则均也周制诸侯之国各有治都治邑之宰而侯国之小者仅如今之一县唯畿内不以分国而乡遂大夫所涖之属皆有为邑之名在邦甸则谓之公邑在家稍则谓之家邑在都则谓之都邑是固今日县令之所从始也至县师主土地人民之数以徴野之赋贡则为王朝统领之官与分地者不同县士掌野之戒令狱讼则专以治狱为主合之而县令之职始备矣郑司农谓四百里曰县者葢以甸稍县都递而析之谓县在王畿四百里之内非谓一县輙有地四百里也周礼小司徒四甸为县遂人五鄙为县而左氏春秋外传又有三乡为县之文葢周时县制畧见于此左氏宣十一年传楚子入陈因县陈申叔时谏乃复封陈乡取一人焉以归谓之夏州是则后日州县之多皆因时增置是又秦制郡县之所由始也又周官有修闾氏候人仓人泽虞等官葢即后世巡检驿丞仓库大使河泊所诸官之托始惟成周时诸官属六卿不尽领于州县故不复详着云
　　杜佑通典春秋时列国相灭多以其地为县则县大而郡小故传云上大夫受县下大夫受郡【周书作雒篇曰千里百县县有四郡】县邑之长曰宰曰尹曰公曰大夫【晋谓之大夫鲁卫谓之宰楚谓之公尹】其职一也【孔子为中都宰一年四方则之由中都宰为司空】至于战国则郡大而县小矣故甘茂谓秦武王曰宜阳大县名曰县其实郡也
　　秦
　　汉书地理志秦兼并四海不立尺土之封分天下以为郡县
　　汉书百官公卿表县令长皆秦官皆有丞尉
　　汉
　　汉书百官公卿表县令长掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏百石以下有斗食佐史之秩是为小吏大率十里一亭亭有长十亭一乡乡有三老有秩啬夫游徼三老掌教化啬夫职听讼收赋税游徼徼循禁贼盗县大率方百里其民稠则减稀则旷乡亭亦如之皆秦制也列侯所食县曰国皇太后皇后公主所食曰邑有蛮夷曰道凡吏秩比六百石以上皆铜印墨绶
　　谨案后汉书注胡广云秋冬嵗尽各计县户口垦田钱谷入出盗贼多少上集簿丞尉以下嵗诣郡课校其功功多尤为最者于庭慰劳勉之以劝其后负多尤为殿者于后曹对责以纠怠慢据此可见汉县令以下殿最之法而其官制亦可考见云
　　后汉书百官志每县邑道大者置令一人千石其次置长四百石小者置长三百石侯国之相秩次亦如之本注曰皆掌治民显善劝义禁奸罚恶理讼平贼恤民时务秋冬集课上计于所属郡国丞各一人尉大县二人小县一人本注曰丞署文书典知仓狱尉主盗贼凡有贼发主名不立则推索行寻案察奸宄以起端绪各署诸曹掾史本注曰诸曹畧如郡员五官为廷掾监乡部春夏为劝农掾秋冬为制度掾
　　谨案应劭汉官仪曰前汉书百官表云万户以上为令万户以下为长三边始孝武所开县户数百而或为令荆江南七郡惟有临湘南昌呉三令尔及南阳穰中土沃民稠四五万户而为长桓帝时以江南阳安为女公主邑改号为令主薨复其故此令长大小之殊又未可以表为防也葢表因初制综其大概言之其因时变迁固非一定耳
　　马端临文献通考后汉凡郡县出盐多者置盐官有工多者置工官主税物有水池及渔利多者置水官主平水收渔税所在诸县均差吏更给之署吏随事不具县员【按此为后世税课河泊置官之始】
　　谨案各县之制成周时已有之至诸侯相灭其县渐多秦因其旧制郡以统之汉代相因而不改惟诸州之设则唐宋以后以县之大者升而置之其制尽如县而皆领于府汉代所未有也考两汉地理郡国志皆以郡统县无统州者即如前汉益州巴郡之有江州并州鴈门郡之有武州幽州渔阳郡之有泉州后汉益州广汉郡之有雒州凉州汉阳郡之有陇州北地郡之有灵州似为以州并县之始然考其所领则皆称曰县葢第云江州县武州县而不单以州名其长亦第曰令而不以牧名也其时州刺史州牧为分部统领之重任后世虽假承其名而汉代则未有相假者唯县令丞尉为自古以来不易之官制耳
　　三国
　　谨案三国志无百官地理之志县令佐之兴废不可考然大畧尽因汉制考魏志郑浑传太祖召为掾迁下蔡长邵陵令据此则三国令长之称犹沿汉制而未尝改也其由长而令则以县之有小大故增秩而迭迁耳
　　晋
　　晋书职官志县大者置令小者置长有主簿录事史主记室史门下书佐干游徼议生循行功曹史小史廷掾功曹史小史书佐干户曹掾史干法曹门干金仓贼曹掾史兵曹史吏曹史狱小史狱门亭长都亭长贼捕掾等员户不满三百以下职吏十八人散吏四人三百以上职吏二十八人散吏六人五百以上职吏四十人散吏八人千以上职吏五十三人散吏十二人千五百以上职吏六十八人散吏一十八人三千以上职吏八十八人散吏二十六人县皆置方畧吏四人洛阳县置六部尉江左以后建康亦置六部尉余大县置二人次县小县各一人
　　文献通考晋制大县令有治绩官报以大郡不经宰县不得入为台郎
　　谨案晋制县有令长与汉代不异惟县之属吏则增设益众其所谓职吏散吏方畧吏葢如今之诸科房吏典以庶人在官者充之而额数众多逾于前代矣令有治绩报以大郡则如今日由简调繁之制也
　　宋齐梁陈
　　宋书百官志县令千石至六百石长五百石南齐书百官志县令相郡县为国者为内史相谨案晋宋以后令长国相皆如汉制其所谓内史者以郡之为国而置其所谓相者以县之为国而置之也县既封为侯伯子男之国别置相以治民其佐属诸员与县异称而职守则一故齐书总以县令相称之也
　　隋书百官志梁制县为国曰相大县为令小县为长皆置丞尉郡县置吏亦各凖州法以大小而制员郡县吏有书僮有武吏有迎新送故等员亦各因其大小而置焉○陈承梁皆因其制官五千户以上县令相品第八不满五千户以下县令相品第九谨案五代之制以县之大小分令长之品秩葢规仿汉法也至同一为令而有千石至六百石之分同一令长而有五千户上下之别其差等较汉代为尤析矣固亦因地制宜之法也
　　北魏
　　魏书官氏志皇始元年令长以下有未备者随而置之县置三令长用八品者世宗班行职令上县令相第六品中县令相第七品下县令相第八品
　　北齐
　　文献通考北齐制县为上中下三等每等又有上中下之差自上上县至下下县凡九等然犹因循后魏用人滥杂至于士流耻居之元文遥遂奏于武成帝请革之乃宻令搜扬世胄子弟恐其辞防总召集神武门宣防慰谕而遣自此县令始以士人为之谨案自古重令长之选者莫如汉故郎官出宰百里天子不轻以授人至晋而有不经宰县不得入为台郎之制亦以示矜重也齐承后魏滥杂之余召集世胄子弟宣防劳遣而县职始重然概云世胄未察贤能亦非任官之良法也
　　后周
</div>
    <div class="pagination">
<a href="钦定历代职官表_page81.html">上一页</a><span>...</span><a href="钦定历代职官表_page77.html">77</a><a href="钦定历代职官表_page78.html">78</a><a href="钦定历代职官表_page79.html">79</a><a href="钦定历代职官表_page80.html">80</a><a href="钦定历代职官表_page81.html">81</a><span class="current-page">82</span><a href="钦定历代职官表_page83.html">83</a><a href="钦定历代职官表_page84.html">84</a><a href="钦定历代职官表_page85.html">85</a><a href="钦定历代职官表_page86.html">86</a><a href="钦定历代职官表_page87.html">87</a><span>...</span><a href="钦定历代职官表_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
