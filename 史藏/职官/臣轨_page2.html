<!DOCTYPE html>
<html>
<head>
    <meta charset="UTF-8">
    <title>臣轨 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>臣轨 - 第 2 页/共 3 页</h1>
    <div class="content">


　　卷上　匡谏章



　　夫谏者，所以匡君于正也。（谓匡救其君使合于正道。）《易》曰：“王臣蹇蹇，匪躬之故。”（《易》曰，《蹇卦》六二爻辞也。王辅嗣曰：处难之时，履当其位，居不失中，以应于五，不以五在难中，私身远害，执心不回，志匡王室者也。故曰“王臣蹇蹇，匪躬之故”也。）人臣之所以蹇蹇为难。（臣之事君鲜能忠正，故以蹇蹇之材为难也。）而谏其君者，非为身也，将欲以除君之过，矫君之失也。君有过失而不谏者，忠臣不忍为也。（忠臣则必谏其君。）



　　《春秋》传曰：齐景公坐于遄台，梁丘据驰而造焉。公曰：“唯据与我和夫！”晏子曰：“据亦同也，焉得为和？”公曰：“和与同异乎？”对曰：“异。和如羹焉，水、火、醯、醢、盐、梅，以享鱼肉，宰夫和之，齐之以味，济其不及。”（杜预曰：“济，益也。”）君臣亦然。（杜预曰：“亦如羹。”）君所谓可而有否焉，（杜预曰：“否不可也。”）臣献其否以成其可；（杜预曰：“献君之否，以成君之可也。”）君所谓否而有可焉，臣献其可以去其否，是以政平而人无争心。故《诗》曰：‘亦有和羹，既戒既平。’（杜预曰：《诗》颂殷中宗也。言中宗能与贤者和齐可否，其政如羹，敬戒旦平也。和羹备五味，异于大羹也。）今据不然。君所谓可，据亦曰可；君所谓否，据亦曰否。若以水济水，谁能食之？同之不可也如是。”



　　《家语》曰：“哀公问于孔子曰：‘子从父命孝乎？臣从君命忠乎？’孔子不对。又问三，皆不对。趋而出，告于子贡曰：‘公问如此，尔以为何如？’（尔，汝也。）子贡曰：‘子从父命，孝矣；臣从君命，忠矣。夫子奚疑焉。’（奚，何也。）孔子曰：‘鄙哉！尔不知也。昔万乘之主，有诤臣七人，则主无过举；（言举事无过失也。《孝经》曰：“天子有诤臣七人，虽无道，不失天下。”）千乘之国，有诤臣五人，则社稷不危；（《孝经》曰：“诸侯有诤臣五人，虽无道，不失其国。”）百乘之家，有诤臣三人，则禄位不替。（替，废也。《孝经》曰：“大夫有诤臣三人，虽无道，不失其家。”）父有诤子，不陷无礼；（《孝经》曰：“父有诤子，则身不陷于不义”）士有诤友，不行不义。（《孝经》曰：“士有诤友，则身不离于令名。”）子从父命，奚讵为孝！臣从君命，奚讵为忠！’（言其不得为忠孝也。《孝经》曰：“从父之令，焉得为孝乎？”郑玄曰：“委曲从君父之令，善只为善，恶只为恶，又焉得为忠臣孝子乎！”）



　　《新序》曰：“主暴不谏，非忠臣也；畏死不言，非勇士也。（能谏暴君，不畏其死，乃为忠勇。）见过则谏，不用即死，忠之至也。（见君之有过，则犯颜而谏之。谏而不用，则以死继之。可谓忠之至也。）晋平公问叔向曰：‘国家之患孰为大？’对曰：‘大臣重禄而不极谏；近臣畏罪而不敢言；下情不得上通。此患之大者也。’（言此三者皆国家之大患也。）公曰：‘善。’乃令曰：‘臣有欲进善言而谒者不通，罪至死，”（谒者，官名也。言臣欲有进善言于其君，而谒者之官不通闻于上，则罪至于死。）



　　《说苑》曰“从命利君谓之顺；从命病君谓之谀。逆命利君谓之忠；逆命病君谓之乱。（夫臣于人者，不其难乎！察通变之理，识安危之机，然后可以事其君矣。故《书》曰“为臣不易。”）君有过失而不谏诤，将危国家殒社稷也；（见君之有过失不能尽忠以谏诤，则是将欲危其国家殒其社稷也。）有能尽言于君，（谓尽忠贞之言于其君，无所藏隐也。）用则留，不用则去，谓之谏；（君用其言则留，不用其言则去也。）用则可，不用则死，谓之诤；（谓能以死诤其君也。）有能率群下以谏君，（群下，谓众臣也。）君不能不听，（言必听也。）遂解国之大患，除国之大害，（由其用谏故也。）竟能尊主安国者，谓之辅；有能抗君之命。反君之事，（谓夺君之私心归之于正义。）以安国之危，除主之辱，而成国之大利者，谓之弼。故谏诤辅弼者，所谓社稷之臣，明君之所贵也。”（言谏诤辅弼，虽事迹有殊，至于安国宁人，其功不异，故俱谓社稷之臣，而明君之所贵也。）又曰：“夫登高栋临危檐而目不朐、心不惧者，此工匠之勇也；（朐犹动也。）入深泉刺蛟龙，抱鼋鼍而出者，此渔父之勇也；入深山刺猛兽抱熊罴而出者，此猎夫之勇也；临战先登暴骨流血而不辞者，此武士之勇也；居于广廷作色端辩以犯君之严颜，前虽有乘轩之赏未为之动，（杜预《左传》注曰：“轩，大夫车。”）后虽有斧锧之诛未为之惧者，此忠臣之勇也。君子于此五者，以忠臣之勇为贵也。”（夫武士、猎夫、工匠、渔父，虽有匹夫小勇，而不能成其大功。至于忠果之臣、公正之士，广庭作色犯主严，不愿乘轩之荣，不忧斧锧之戮，而使国安人泰，理定功成，道著当时，名流后代，故为君子之所贵也。）



　　《代要论》曰：“夫谏诤者，所以纳君于道，矫枉正非，（矫君之枉，正君之非。）救上之谬也。（救君上之谬误。）上苟有谬而无救焉，则害于事。（害于理人之事。）害于事则危。（国不安也。）故《论语》曰：‘危而不持，颠而不扶，则将焉用彼相矣？’（郑玄曰：相，扶工者也。）然则，扶危之道莫过于谏，（谏则无倾危也。）是以国之将兴，贵在谏臣；家之将兴，贵在谏子。若君父有非，臣子不谏，欲求国泰家荣，不可得也。”（《孝经》曰：“子不可以不诤于父，臣不可以不诤于君。”郑玄曰：“君父有不义，臣子不谏诤，则亡国破家之道也。”）　



　　卷下　诚信章



　　凡人之情，莫不爱于诚信。（诚谓无虚操，信谓不愆期。言能忠诚信实者，则人皆爱矣。）诚信者，即其心易知。（言无诚信者，则不可知矣。）故孔子曰：“为上易事，为下易知。”（上有诚信则易事，下有诚信则易知。）非诚信无以取爱于其君，非诚信无以取亲于百姓。（人有诚信，则君爱之，君有诚信则人亲之，言致亲爱唯在诚信也。）故上下通诚者，则暗相信而不疑；其诚不通者，则近怀疑而不信。（言君臣诚通者，则暗合而无疑；诚异者，则虽近而不信也。）



　　孔子曰：“人而无信，不知其可。（郑玄曰：“不知其可者，言不可行也。”）大车无輗，小车无軏，其何以行之哉？”（郑玄曰：大车柏车，小车羊车。輗穿辕端著之，軏因辕端节之。车待輗軏而行，犹人之行不可无信也。）



　　《吕氏春秋》曰：“信之为功大矣。（谓天地、四时、君臣、父子、兄弟、朋友皆待信而成，故曰大也。）天行不信则不能成岁；地行不信则草木不大。春之德风，风不信则其花不成；夏之德暑，暑不信则其物不长；秋之德雨，雨不信则其谷不坚；冬之德寒，寒不信则其地不刚。夫以天地之大，四时之化，犹不能以不信成物，况于人乎！（言人不可以无信也。）故君臣不信，则国政不安；（有倾危也。）父子不信，则家道不睦；（失孝慈也。）兄弟不信，则其情不亲；（无恭友也。）朋友不信，则其交易绝。（不能久也。）夫可与为始、可与为终者，其唯信乎！（信则终始不二。）信而又信，重袭于身，（袭犹服也。）则可以畅于神明，通于天地矣。”（畅亦通也。）



　　昔鲁哀公问于孔子曰：“请问取人之道。”孔子对曰：“弓调而后求劲焉；马服而后求良焉。士必悫信而后求智焉。（言弓不调而劲，则摧折；马不服而良，则泛佚；士不信而智，则虚诈也。）若士不悫信而有智能，譬之豺狼不可近也。”（夫士无悫信而有智能，适足助其奸雄之材而为乱君父师，比豺狼而纵虐，其可近哉。）昔子贡问政。子曰：“足食，足兵，人信之矣。”（郑玄曰：“政有此三者，则国强也。”）子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，人无信不立。”（郑玄曰：“言人所特急者，食也。自古皆有死，必不得已，食又可去也。”）



　　《体论》曰：“君子修身，莫善于诚信。（言诚信乃修身之本。）夫诚信者，君子所以事君上，怀下人也。（怀，归也。）天不言而人推高焉，地不言而人推厚焉，四时不言而人与期焉，（有信故也。）此以诚信为本者也。故诚信者，天地之所守而君子之所贵也。（天地有诚信，然后万物成；君子有诚信，然后百行著。故天地所守，君子所贵也。”）



　　《傅子》曰：“言出于口，结于心。（结谓缠结。）守以不移，以立其身。（谓守其前言而不移易也。）此君子之信也。故为臣不信不足以奉君；为子不信不足以事父。（奉，又事也。言事君事父不可以无信。）故臣以信忠其君，则君臣之道逾睦；子以信孝其父，则父子之情益隆。（言臣不能以信忠于其君，则君臣之道离贰；子不能以信孝于其父，则父子之情衰薄也。）夫仁者不妄为，（为得其时。）知者不妄动。（动合于礼。）择是而为之，（不为非也。）计义而行之。（计合于义而后行之。）故事立而功足恃也，身没而名足称也。（由其动为不失故也。）虽有仁智，必以诚信为本。故以诚信为本者，谓之君子；（言虽有仁智，苟无诚信则不可以为君子也。）以诈伪为本者，谓之小人。（言小人必无诚信也。）君子虽殒，善名不减；（身没而名扬也。）小人虽贵，恶名不除。”（位隆而恶著也。）　



　　卷下　慎密章



　　夫修身正行不可以不慎，（谓若曾参、颜回之俦。）谋虑机权不可以不密。（谓若孔光、陈宠之俦。）忧患生于所忽，（忽，轻也。《周书》苪良夫曰：“惟祸发于人所忽也。”）祸害兴于细微。（言祸害之事，皆从细微而起，故蚁溜漂都突烟樊邑也。）人臣不慎密者，多有终身之悔。（夫不慎于始，则祸成于末，虽终身积悔，其可及哉！故孟德长恨于英雄，智伯永惭于水灌也。）故言易泄者，召祸之媒也；事不慎者，取败之道也。明者视于无形，聪者听于无声，谋者谋于未兆；慎者慎于未成。不困在于早虑；不穷在于早豫。（早虑则不因，早豫则不穷。故《书》曰：“敬戒无虞。”《易》曰：“思患豫防”。）非所言勿言，以避其患；非所为勿为，以避其危。（为所非为，必致倾危。）孔子曰：“终曰言，不遗己之忧；终曰行，不遗己之患，（口无择言，身无择行，故忧患不至，而吉乃大来也。）唯智者能之。”（若非智者，则必有其忧患也。）故恐惧战兢所以除患也，恭敬静密所以远难也。终身为善，一言败之，可不慎乎！（失之毫厘，以差千里。成之难，毁之易。虽终为善，而一言败之，不可不慎也。）夫口者，关也；舌者，机也。出言不当，驷马不能追也。（《论语》曰：“驷不及舌。”郑玄曰：“君子过言出口，驷马追之不及也。”）口者，关也；舌者，兵也。出言不当，反自伤也。（人之出言，若不当于理，则及自伤己，同于兵刃也。）言出于己，不可止于人；行发于迩，不可止于远。（迩，近也。若言布于人，行流于远，虽欲复止，其可得乎？故君子慎之也。）夫言行者，君子之枢机。（韩康伯曰：“枢机，制动之至。”）枢机之发，荣辱之主。夫君子戒慎乎其所不睹，恐惧乎其所不闻，（言于未睹未闻之前而戒惧之，故能免于患难也。）莫见乎隐，莫显乎微，（言隐微尤为显见，以其无隐不彰，无微不著故也。）是故君子慎其独。（独谓独居。）在独犹慎，况于事君乎！况于处众乎！（言事君处众，则慎之弥甚也。）昔关尹谓列子曰：“言美则响美，言恶则响恶。身长则影长，身短则影短。”（响随言而美恶，影随身而短长，以逾忧患宠荣，亦随人所行也。）言者所以召响也，身者所以致影也。（言之所以召响，身之所以致影，亦犹慎之所以致福，慢之所以召祸也。）是故慎而言，将有和之；慎而身，将有随之。”（而，汝也。言祸福之理既由人而兴，故当慎汝之言，慎汝之身。）



　　昔贤臣之事君也，入则造膝而言，出则诡词而对。（人或问之，则不告以实也。《风俗通》曰：“礼谏有五，讽为上。故入则造膝，出则诡词。辞善则其称君，过则其称己也。”）其进人也，唯畏人之知，不欲思从己出；其图事也，必推明于君，不欲谋自己造。畏权而恶宠，（畏其威权，恶其贵宠，而不欲居之。）晦智而韬名。（晦其深智，藏其美名，不欲使人知之。韬，藏。）不觉事之在身，不觉荣之在己。（言能混齐荣辱。）人闭其口，我闭其心；人密其外，我密其里。（里犹内也。心尚闭之，况其口乎？内尚密之，况其外乎？）不慎而慎，不恭而恭，（或于无形。）斯大慎之人也。故大慎者，心知不欲口知；其次慎者，口知不欲人知。（口知，谓口言也。）故大慎者闭心；次慎者闭口；下慎者闭门。昔孔光禀性周密，凡典枢机十有余年，时有所言，辄削草稿。（谓进言于其君也。削草稿者，惧其事泄于外。）沐曰归休，兄弟妻子燕语，终不及朝省政事。（言其义慎深也。）或问光：“温室省中树皆何木也？”（温室，殿名也。在长乐宫中。）光默而不应，更答以他语。（舍温室之树而别以他语答之。）若孔光者，可谓至慎矣，故能终身无过，享其荣禄。（周密故无过，至慎故享禄也。）　



　　卷下　廉洁章



　　清静无为，则天与之时；（清静无为，天之德也。人能体之，则天与之时，所谓用天之道矣。）恭廉守节，则地与之财。（恭廉守节，地之德也。人能体之，则地与之时，所谓分地之利矣。）君子虽富贵，不以养伤身；虽贫贱，不以利毁廉。（言君子之人，虽处富贵，不以奢侈之养而伤其身；虽居贫贱，不以无义之利而毁其廉。言所为必合于道也。）知为吏者，奉法以利人；不知为吏者，枉法以侵人。（言知为吏之道者，则奉公法以利人；不知为吏之道者，则枉公法以侵人也。）理官莫如平，临财莫如廉。廉平之德，吏之宝也。（吏能廉平，则患难远己，故为宝也。）非其路而行之，虽劳不至；非其有而求之，虽强不得。（越分故也。）知者不为非其事，廉者不求非其有，（知其不可故也。）是以远害而名彰也。故君子行廉以全其真，守清以保其身。富财不如义多，高位不如德尊。（夫不义而处富财，必招却夺之患，无德而居高位，必践倾危之灾。故富财不如义多，高位不如德尊也。）



　　季文子相鲁，妾不衣帛，马不食粟。（性廉洁也。）仲孙它谏曰：“子为鲁上卿，妾不衣帛，马不食粟，人其以子为吝，且不显国也。”（仲孙不晓文子之意，故发此言。）文子曰：“然吾观国人之父母，衣粗食蔬，吾是以不敢。（欲与国人同其好恶。）且吾闻君子以德显国，不闻以妾与马者。夫德者，得之于我，又得于彼，故可行也。（若唯自得，则不足以行矣。）若独贪于奢侈，好于文章，是不德也。何以相国？”（文章，谓锦绮之属也。）仲孙惭而退。



　　韩宣子忧贫，叔向贺之。（贺其贫也。）宣子问其故。对曰：“昔栾武子贵而能贫，故能垂德于后。今吾子之贫，是武子之德，能守廉静者，致福之道也。吾所以贺。”宣子再拜，受其言。



　　宋人或得玉，献诸司城子罕。子罕不受。献玉者曰：“以示玉人，（杜预曰：“玉人，能治玉者也。）玉人以为宝，故敢献之。”子罕曰：“我以不贪为宝，尔以玉为宝。若以与我，皆丧宝也，不若人有其宝。”



　　公仪休为鲁相，使食公禄者不得与下人争利，（争商贾之利也。）受大者不得取小，（大谓君禄，小谓人利也。）客有遗相鱼者，相不受。客曰：“闻君嗜鱼，故遗君鱼。何故不受？’公仪休曰：“以嗜鱼，故不受也。今为相，能自给鱼。（言己为相，禄足以自给其鱼。）今受鱼而免相，谁复给我鱼者？吾故不受也。”　



　　卷下　良将章



　　夫将者，君之所恃也；（恃之以御侮也。）兵者，将之所恃也。（恃之以胜敌也。）故君欲立功者，必推心于将；（推其诚心于将。）将之求胜者，先致爱于兵。（致其慈爱于兵。）夫爱兵之道，务逸乐之，务丰厚之，不役力以为己，不贪财以殉私。内守廉平，外存忧恤。（言将爱兵之道，务使其逸乐、丰厚，不可役兵之力以为于己，不可贪兵之财以殉其私，内守廉平之性，外存忧恤之心也。）昔窦婴为将，置金于廊下，任士卒取之。私金且犹散施，岂有侵之者乎！吴起为将，卒有病痈者，吴起亲自吮之。其爱人也如此，岂有苦之者乎！
</div>
    <div class="pagination">
<a href="臣轨.html">上一页</a><a href="臣轨.html">1</a><span class="current-page">2</span><a href="臣轨_page3.html">3</a><a href="臣轨_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
