<!DOCTYPE html>
<html>
<head>
    <meta charset="UTF-8">
    <title>为治一得编 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>为治一得编 - 第 2 页/共 4 页</h1>
    <div class="content">　　敬禀者窃职接奉札饬内开照得贼非窝家隐藏无以托足窝非捕役包庇不敢容留欲情盗源必先破其窝家欲破窝家必先严饬捕役等因又奉札饬内开时届隆冬正宵小窃发之时巡防缉捕自宜认真办理近闻西同凤干各府州属窃贼不时偷发而尤有拦路抢夺之事务须严比捕役访拏窝家并于无卡房辽阔地方派役认真巡逻毋许贼匪匿迹倘有弭盗之方清盗之源条列所议以闻并将遵办缘由先行禀复等因仰见大人轸念民艰勤求治理之至意职凛遵之余益深钦佩伏查卑县东西为驿站冲途商贾行旅日夜络绎不绝难保无逃窜匪类混迹其中又渭河以北与大荔等县接壤汉回杂处向不设立卡房盘诘实虑难周南乡一带百余里深山僻谷加以种地客户十居其五稽查尤当严密职到任之初即于向设头二三四各乡捕役之中将其衰庸奸猾无能者革除数十名另选年力精壮缉捕勤能者总散役共有八十余名分派于东西南北四乡不时巡逻一有命盗案件仍随时给予盘费悬立赏格令其上紧查拏每遇隆冬宵小窃发之时于十月初一日起次年正月底止东西两乡各派勤干捕班头役一名散役四名南北两乡各派头役二名散役八名每名每日酌其路途远近发给盘费制钱三百文或二百文不等饬令分赴各乡于腹里边界处所会同乡约地保往来梭巡毋任盗贼及形迹可疑之人停留藏匿再查卑县四乡村镇向皆各有乡约地保原为稽查弹压而设职到任之初逐一点查间有日久裁撤未经补报者殊为漫无约朿又有数村公共一人者亦恐鞭长莫及职当即出示晓谕着各该村镇认真选举公正殷实之人充当乡约地保每村二人不许一村不设其村镇辽阔或户口众多之区皆酌量添设乡保一二人数月之后即据陆续保送前来职亲加点验面饬各按交界认真巡查凡有面生可疑行踪诡异之人实时盘诘驱逐又以聚赌包娼皆为盗贼之媒尤须严行禁止务使城乡鲜游手之人宵小无容身之地方为不负委任当经出具认保各状在案现值隆冬不时密差老成快壮四出访查所有派出之捕役以及乡保人等尚俱奉行不怠各村堡坐夜支更防守亦极严密闾阎甚属安静溯查卑县道光五六两年之中共报窃案二十四起职到任七八两年之内共报窃案十一起是窃案近日较少而获案仍只十有三四又娼赌凶殴之风向来最炽经职严行查禁惩治近日其风亦觉少息而总未尽凈职正深焦虑设法查拏间适迭次接奉札饬所以谆谆教戒者皆整饬捕务查拏盗贼之要道职益当恪遵指示各条饬谕捕役乡地人等认真巡逻缉捕务期匪徒不至漏网良善得以安居以冀上副大人视民如伤求治若渴之至意至奉谕条议弭盗之方清盗之源职才识疏浅实切悚惶乃蒙大人虚怀若谷采及刍荛不敢不勉竭愚忱敬陈管见谨拟二条另折呈览尚求大人俯赐裁成切加训迪俾职得所遵守除莠安良实为公便因奉札饬合将遵办缘由肃具禀闻 
　　一弭盗之方职以为首在严缉捕而尤在于未比捕先养捕盖凡充当捕役之人大半家无恒产衣食不周亦有匪类畏罪悔过改业投充者其平曰无事随班听差所领定例工食止可敷衍口食一经报案奉票出缉则工食断不敷用若不量为调剂而一味绳之以法不特于公事无益其弊必至卖放贼人庇养窝家揆厥由来实以不能枵腹办公之故是在各州县平时除将应领工食按季给发毋短毋迟外及遇报案票差缉拏须计其道路之远近差限之迟速量给盘费复按赃数之多寡案情之大小酌立赏格使其当事无枵腹之虞获案有格外之赏如此再不依限报获则严刑以比之夫亦何惮不为本官出力而甘心犯法庇贼受刑听比耶惟赏捕之资例无报销必须捐廉办理统计盘费赏项以及冬月长巡口食所需缺繁案多者每年约需银七八百两次者五六百两再次者三四百两似亦敷用州县身任牧令每年用度正复不少若能于一身之车马衣服饮馔少加节省署内之亲宾幕友侍从量为裁减以所省无益之浮费贴补有用之公役庶期获案日多报案日少闾阎蒙福行旅获安似亦牧令力所能办心所乐为者故弭盗之方要在养捕也 
　　一清盗之源职以为要在查保甲而尤要在慎用查保甲之人盖窃盗之根总在窝家而与其拏窝家于破案之后不如慎用乡保严查保甲除窝家于无案之先缘久惯窝盗之人藏匿乡村其党与既众耳目必多一经获贼到案窝家非闻风远扬即寄赃灭迹不惟窝家查拏不到并巳获贼人之真赃确证亦不可得反致犯供易翻案情难定于公事实无??卑益各州县向立牌甲原为稽查户口使匪徒不得匿迹而设若不慎选得力乡保认真稽查仅于地方官道途所经勘验所临之地偶一点验抽查往往官来则虚应故事官去则置之高搁仍属于事无济是必须慎选得力之乡保专责以稽查户口盘诘往来使窝匪无聚集之区宵小失逋逃之薮方为于事有禆但此等苦累招怨之役又系公正殷实者所不愿充是在地方官剀切晓谕城乡绅士商贾临事为议办公赀斧不令耗其已产事后为之主持公道不令受人欺侮地方官亦秖任以稽查盘诘之劳而不苦以奔走下贱之役彼亦何惮而不应选趋公乎如此慎择得人则遇事必能破除情面拒绝贿赂不致有狥隐袒庇之弊使之驱逐窝屯绝盗之根禁止娼赌断盗之媒总可期其得力地方官再于其因公来城之日随时传见或于公务之暇各按乡镇轮流呼唤来署每日或两三起或四五起约计一岁之间可以传唤周徧识认熟悉每见则询以地方之有无凶盗事端匪徒之有无出没窝藏以及年岁之丰歉风俗之俭奢和颜悦色开诚布公使之有爱戴之意而无畏缩之情是盖推地方官一人之心置于乡保千百人之腹聚乡保千百人之见闻为地方官一人之耳目近搜远访旁勾互稽何患窃案之不破贼窝之不除也哉故清盗之源要在查保甲得人也 
　　以上二条谨就管见所及冒昧具陈抑职尚有议者从来有治法尤贵有治人兴一利即思防一弊盖官为众人属目之身胥役乃时刻近官之人凡有举动其间把持多端情伪百出临事少不留意或任情偏执或心有游移一为若辈所窥测则逢迎欺骗无所不至在州县费尽心力原为地方兴利除弊起见行之不善反为若辈开一营私肥已之门岂不可惜是在有心者随人随事体察防闲既须气静神恬不为奸猾所惑尤须通权达变不为迂执所拘所谓神而明之存乎其人如此则捕役乡保皆可为我所用不至为彼所愚驾驭之道得鲜有不收其效者弭盗之方清盗之源是否在此尚望大人切加指示不胜惶悚企仰之至 

　　○署规 

　　谕阖署家人知悉本县诗书门第世守儒风从不敢稍踰礼法自蹈愆尤筮仕以来倍加竞业从无假手家人倚为心腹纵令在外勾结索诈撞骗等事今先将谨饬诚朴之本怀宣示尔等并开明署内条规俾尔等先束身心再图温饱屏绝诡诈之念专存赞助之诚总期主仆之间安贴相依尔等为人服伇原为餬口之计果能遵奉规条认真出力自必从厚给赏尔等之贤愚勤惰断不致一律视之后开署规二十条各宜恪守倘有违犯不稍姑容尔等细阅之后或去或留其自酌量勿须勉强 
　　一阖署家人各照派定执事谨慎管办熟谙者愈当勤谨细致初学者先求明白安详无论公私大小事件俱不准由尔等做主必须立时禀明请示是非行止由我决断我系初任州县倘所见有不当之处尔等晓事者不妨各陈所见请示商定以期妥协免致错悞但不得隐瞒丝毫任尔等草率行事其谨记之毋致久而擅专自取咎戾 
　　一署内家人自以安静勤慎者为最佳倘有串通书差瞒官舞弊或偷卖粮串差票或暗受原被贿嘱以致抽换供结等事一经发觉定行认真究办断不袒护姑容尔等其慎之又慎各家人等许令互相查察如有弊窦立即密禀以凭查明处治 
　　一每早晚所收公文并各处书信俱须随投随送候我亲自拆封不准家人擅自先行拆看 
　　一合署家人吃饭睡宿各有派定处所不准任意搬移互相争占厨房饭菜原不能十分丰美亦以日用有常理宜节俭即衣服鞾帽只须整洁朴实不失本分为佳如尔等不甘淡泊务即及早辞去断不准任意奢华大肆割烹讲究穿着倘有此种习气纵使能事亦必不用尔等有则改之无亦留意切切 
　　一署内家人及各色人等每日如有出署者管门家人必须问明往何处去作何事买何物何时回来将其姓名并出入时刻登记水牌每晚录簿送阅其进署之人如系绅士须着柬房问明官职住址实时传帖请示或请会或有事不能请会须照谕柬房在外登答仍将门簿逐晚送阅不许遗漏草率即书差人等不奉呼唤亦不准擅入宅门至杂项人等须着把门人问明来历回明后准否进署尔等候谕传出不准擅先令其进署如有故违惟管门人是问 
　　一合署家人并各项人等俱不准三五成羣饮酒赌博或高声谈笑或吵骂打架或吹弹歌唱或放肆多言倘有违犯立时查逐尤不准吸食鸦片烟如有其人照例究办 
　　一春冬二季每日寅正三刻发头梆卯正三刻发二梆申初三刻发晚梆酉正三刻宅门上锁夏秋二季寅初三刻发头梆卯初一刻发二梆申正三刻发晚梆戌初三刻宅门上锁管门家人派有专司启闭者照此办理不准参差 
　　一每日头梆厨房烧水茶房煎茶各家人此时俱须净脸办事二梆以后门上查点本日案件数目传唤书差饬齐各案人证伺候听审如本日案件较多晚梆以后亦如早梆伺候 
　　一凡有调取案卷以及催办查覆等事管公事家人只须将我所发衙条送交门上转发该承不准越次径与书差交接设或事关重大情节周拆自必将该书并家人唤齐候我当面谕话如有命尔等传谕公事必须照话传谕不准私自增减致有舛错倘吩咐听未甚明不妨两次三番请示详细再行传宣勿恐厌烦但求安贴 
　　一每日所收呈词标日阅后先行登号再行分别送批俟我核批后先将副状过批对明一面即传该房进署录写状榜送阅过朱后发贴暂将副状存内俟正状过批登号后正副状互对无讹再行分别发房所以先将副状存署者专为状榜迅速免人久候之办法也所有呈词仍立收呈批呈内号簿每日录批每晚随同各簿送标不得舛漏 
　　一每日审过案件无论已结未结管公事家人于收回卷宗时务须眼同承行该房理清各卷内供词结状件数以免日久遗失致有推诿并防该书等窃取抽换之弊 
　　一每日除办理堂事外所有判稿核批寻常日行事件管公事家人须按时依次送阅不得延搁惰悞其紧要之件随有随送不在此例 
　　一管仓家人如冲途管号办差家人向系在署外吃饭住宿尤须安分办公不得在外舞弊多事或勾串书差诈骗以及嫖赌或赴庙看戏上街闲游等事有犯必惩不稍宽纵奉差出署者亦然 
　　一署中家人不准与书差人等交接往来或彼此请酒换帖或彼此邀留戏博如有违犯定行从严究治 
　　一每逢公出所有随带各项人役着门上预期开单听候点派不得擅由书差私派如查有单内无名之人暗地随往惟门上家人是问 
　　一跟班人等跟随下乡不准私向差役需索如有人给送食物必须当下回明请示不得擅行取用违者照索诈例究办 
　　一家人出差他往无论道路远近盘费多寡销差时俱须开呈细账不得以少报多尤不准买物孝敬 
　　一署内各色人等无故不得在办公事家人房中闲坐如有不遵许管公事家人指禀 
　　一跟班中每日派二人伺候会客及坐堂一应内事派二人伺候遣往署外差事并跟随出门等事如冲途护送要犯及饷鞘或遇下乡勘验等事随从家人临时点派 
　　一无论新旧家人俱系量才器使并非偏向好恶其中间有一二未能深悉之人随时察看好丑自必随时更换断不稍事将就所有每节应给赏钱文由门上经手存贮登记录簿按三节结总呈阅由我开单派分不得任意争闹 

　　●附录 

　　赈饥十二善 
　　育婴堂法 
　　劝戒歌 

　　○赈饥十二善 【 见荒赈全书】 

　　赈饥之法莫善于散米莫不善于施粥莫善于各里散米莫不善于城市笼统散米各里散米之善何如施粥止可及近地之人十里以外多不能及即十里以内之人其脏腑筋骨巳为饥馁所败欲其晨赴夕归力既不堪况竟日止此一粥而日日奔驰往反兼之风雨霰雪道路泥泞即使施粥不缺亦必转填沟壑 【 死于道路不少死于粥厂更多死即埋于乱冢并子孙亦无处识认是饥民未必能活而父母之尸反失也狐死首邱物类且知何况人乎最是伤心之事】 至疲癃老弱之不能出而吃粥者又不必言矣散米则皆安居而受赈其善一煮粥必多人料理此曹或私昵其亲友宽假其佣仆必有破冒有偷窃或添水或宿馊种种诸弊又有柴薪器具等费计米一石饥民所食不过五六斗耳散米则一人之费可供两人其善二城市游闲无赖皆得积饱乡愚濒死之民安能与争强者或数次重餐弱者或后时空返不公不均无从查核散米则按籍分给既无重餐亦无空返其善三一家有几口吃粥必须齐出以致少年妇女出头露面有志者羞泣可怜痴愚者习成无耻甚至执役之丧心绰趣亡命之调笑挨挤事变丛生言之足令发竖 【 相聚相识因此成□不堪数计】 散米则男人持票赴领而妇女得全其廉耻其善四然此犹小者也救目前之性命当救将来之性命目前之性命在口食将来之性命在农桑若施粥之法无论从前诸弊民不沾恩即使奉行尽善饥民人人受惠日日饱餐于城市中而早出暮还荒废耕织散米则仅费一时之支领仍不旷逐日之工程农安于畎畎妇安于织纴无旷士无游民有无相济则情厚死徙不出则俗淳其善五况饥民宜散而不宜聚宜静而不宜动日喧闹于市井污秽之气最易蒸为疫疠何如帖然于村落间乎其善六 【 饥民羣聚秽气熏烝断无有不成疫者】 城市散米似可省舟车挑脚之费然乡民走领数升之米往还过午饥肠难支必不能持归炊煮不免于城市换饼饵粥面聊以充饥而家中仍恐嗷嗷无食若各里散给则无是患其善七笼统赈施人户情稽应领而不得领不应领而或多领弊端丛生惟各里造册自赈则邻里熟悉真伪难欺必无不均不公之病其善八城市赈施必每日领给此则或五日一给或十日一给五日以下则太频而劳十日以外则总给米多饥民恐有不知撙节者不可不为之限制也其善九所赈之米虽止数升然十日五日总给不夺其工其人仍作生活以佐益之则全家鼓腹矣其善十或疑此但救土著而不救流亡不知流亡中有刁猾强悍者小则为鼠窃大则为刼夺往往为害于地方况被灾之处财力艰难饱一流亡必馁一土著夫此之流亡即彼之土著也但使各州县各都鄙举行此法各任其士着安得复有流亡即有流亡闻故乡有米赈谁乐为流离异域之人乎其必归而就赈矣是不救流亡正所以救流亡也其善十一 【 近有不被灾之处流民羣聚绯士捐米赈济流亡益多是流亡每因救而愈甚若好行其德则汇集钱谷持赴被灾之地分助其地之不能赈者此亦济人实德】 此法既行人不出乡又可佐以兴作之事各里中巨室长者或疏凿或创造皆可以活人其里中公役则高乡宜浚河浜低乡宜筑圩岸有产之家计亩稍出升合既以活人又可为巳业无穷之利若当事推扩此义为力尤大其善十二然而以米代粥亦可以钱代米以米则有舟车转运之资斗斛折阅之弊米色干潮新陈好丑之别若以钱则不惟人人均匀且可买麦豆杂粮价贱而谷多易于果腹或作小本营生兼可觅利度活是又在平当事之通融办理矣 
　　【 黄懋中曰赈饥胥吏作奸贫者未必尽报报者未必尽给其报而给者又未必尽贫有司擅其名贫民不沾惠请就里中推一二大姓任其赈事稍立赏罚科条以劝戒之则无漏冒损耗之弊而胥吏不能为奸贫民即有缺漏易于自鸣可无奔走与留滞之苦不至□杂秽恶蒸而成疠】 

　　○育婴堂法 

　　其法聚赀置大宅一所前设小门扃之男子不得入择老成严毅之人守之凡贫家妇之肥健有子愿为乳母者悉令携子而居其中量给工食儿至即以乳之者为母聘小儿医一人诊视疾病设义冢一所有夭者即棺敛瘗之另雇妪之勤者二三人儿谢乳即令抚之一妪可抚数儿所以让后来之儿也乳母湩竭出堂其乳母与儿不愿离者听其携去儿生五六岁视其质之高下而教之堂外另设一馆延老成蒙师一人男子之秀颖者教之读书愚鲁者即令执堂中馆中洒埽之役女子有端好者乳母为之缠足教之针黹蠢拙者亦命执役男子过十岁不许入堂中愿出堂者因才发友随缘栖托不取身值女子不及笄不出堂门既笄则以嫁市井平民聘金稍具衣饰有余归堂中公用诸善信中推公正精明才能办事身多暇日者总事凡男女之出入银钱收用以及日用纤悉之事无不检点设柜于门俟过往好义之人乐善而喜舍者一钱握米无不毕登规模既成善缘渐广久久行之可以不废此与天地参之大善也 
　　扬州蔡琏建育婴社募众协举其法以四人共养一婴每人月出银一钱五分遇路遗子女收至社所招贫妇领乳月给工食银六钱逢月朔验儿给银考其肥瘠以定赏罚三年之内听人领养此法不独恤孤又可济贫凡郡邑村镇皆可仿行为官司者循此化导各方利济更大也 

　　○劝戒歌 【 山西长子令丁丽生先生文钊着】 

　　示谕阖邑诸色人等知悉照得本县莅任伊始采访士习民风甚为淳美即内有良莠不齐者亦不难以贤化愚同归于善除地方利弊随时谘访次第示禁外诚恐尔士民人等视为具文慢不经意本县编为劝戒歌词刻板刷印遍给各村镇悬贴语言浅近词意详明可讽可歌家喻户晓俾地方丕变咸成贤士良民是本县所厚望焉开列十劝十戒于后 
　　劝尔民要孝弟百行此为根本计常念亲恩大似天手足情深须切记 
　　劝尔民要诵读读书岂但求科目但教人识数行书气质和平能载福 
　　劝尔民要力作三时劳苦充囊橐全家衣食可无忧偶遇荒年亦安乐 
　　劝尔民要树木尽将闲地成林麓栽培不过十年间到处多材取用足 
　　劝尔民要教子子肖自当家业起稍失防闲便破家万顷田园何足恃 
　　劝尔民要守分须把良心常自问士农工贾有专门不义之财有报应 
　　劝尔民要睦族同为一本须联属倘因小事到公庭尔祖尔宗都玷辱 
　　劝尔民要和邻同居异姓亦相亲偶然小忿须容忍势孤同里作仇人 
　　劝尔民要行善逢人到处行方便救灾恤患是阴功胜诵弥陀千万遍 
　　劝尔民遵九劝浅近之言皆至论此事人人尽可行日望尔民如我愿 
　　戒尔民勿抗粮早完国课得安康莫待奏销期限廹追呼连日到家乡 
　　戒尔民勿健讼小忿岂同仇不共讼得赢来累巳多那知能忍常受用 
　　戒尔民勿唆讼律法从来分首从收呈先究主谋人新例加严不稍纵 
　　戒尔民勿诬赖须知反坐罪名大纵逃国法有天诛到底害人还自害 
　　戒尔民勿争鬬逞强往往难宽宥试看世间凶恶人轻则徒流重监候 
　　戒尔民勿习匪虽善藏头终露尾一经发觉定遭刑法网能逃曾有几 
　　戒尔民勿诓骗鼓舌摇唇虽善变举头三尺有神明莫谓奸谋人不见 
　　戒尔民勿嫖赌无论被拘到官府废时失业耗家赀因此便成破落户 
　　戒尔民勿奢侈唐魏遗风须继美莫教从此渐纷华转眼饥寒空到底 
　　戒尔民遵九戒不肯奉持终必败千言万语括其中警愓时加心莫懈 

　　●例案简明 

　　灵石何耿绳辑 

　　检验 
　　人命 
　　强盗 
　　抢夺 
　　窃盗 
　　窝家 
　　放火 
　　发塜 
　　夫囚 
　　赌博 
　　诱拐 
　　私铸 
　　私盐 
　　私雕假印 
　　犯奸 
　　犯赃 
　　诬告 
　　囚禁 
　　捕缉 
　　命盗审限 

　　○检验 

　　人命呈报到官即行检验当场全凭干证与尸伤然干证犹有扶同而尸伤则不容伪者报到即验其尸未变其伤易见仵作喝报伤痕必须与凶器符合听尸亲看验取凶犯认供令干证质证亲验无异然后填注尸格初验详审的确可免曰后蒸检 
　　例载地方呈报人命正印官公出则移请邻邑代验或邻邑亦公出或相距窵远则许派丞倅等官代验毋得派杂职滥派者降一级然又一例载州县同城并无佐贰邻封窵远则亦准饬吏目典史验立伤单申报印官覆验又或距城窵远则并准吏目典史移会该管巡检就近往验申报印官覆验如印官不能即回再又请邻邑代验通详事固无一定也 
　　例载不准三检违例者罚俸一年然亦有告三检者取供结通详批准委员会检尚无处分 
　　甫入棺而求官覆验不必详明按此说非也即为曰无几尸未发变亦断不可必须讯明何伤漏验何伤不符具结开棺如虚反坐据供结通详候各上司批齐方可开检 
</div>
    <div class="pagination">
<a href="为治一得编.html">上一页</a><a href="为治一得编.html">1</a><span class="current-page">2</span><a href="为治一得编_page3.html">3</a><a href="为治一得编_page4.html">4</a><a href="为治一得编_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
