<!DOCTYPE html>
<html>
 <head>
  <meta charset="utf-8"/>
  <title>
   宋宰辅编年录 - 第 16 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋宰辅编年录 - 第 16 页/共 35 页
  </h1>
  <div class="content">
   壬辰吕公着门下侍郎【自金紫光禄大夫尚书左丞除】
　　公着自元丰八年除尚书左丞是年闰二月除门下侍郎再执政凡九月至四月拜相
　　丙午李清臣尚书左丞【自通议大夫守尚书右丞除】
　　吕大防尚书右丞【自试吏部尚书迁中大夫除】
　　辛亥章惇罢知枢宻院事【自正议大夫除知沂州】
　　制曰黜陟之由咸狥至公进退之间尚存大体【具官章惇】早繇法从亟预近司肆彼躁轻失于审重至于暬御之列常交问遗之私比议役书本俾参订当其敷纳初不建明迨于宣行始兴排沮务从含贷益至喧呶鞅鞅非少主之臣硁硁无大臣之节稽参故实稍屈典刑噫朕以幼冲仰烦慈训茍乖恭事曷肃宪章其觧政机往临郡寄弗忘循省祗服寛恩【制词钱勰所草也】
　　惇自元丰元年五月守门下侍郎八年三月除知枢宻院事是月罢再入政府凡四年○先是上即位宣仁太后临朝因司马光吕公着改更弊事惇与蔡确时俱在位窥伺得失惇尤以谑侮困光御史中丞刘挚左司谏王岩叟右司谏苏辙左正言朱光庭右正言王觌累章防其罪恶请黜之未报已而惇复与光于帘前争辨役法至曰异日难以奉陪吃劔太后怒于是挚等益交防之遂有是贬【丁未录】挚之奏曰惇佻薄险悍謟事王安石以邉事欺罔朝廷遂得进用及安石补外惇又倾附吕恵卿当时号为入室之人随时反覆物论贱之夤缘至于执政以彊市两浙民田及寄语防官等事为言路所击而先帝亦益薄其为人于是黜之未几复为蔡确所引以至今日夫去恶莫如尽陛下既去确而今复防惇非朝廷之利乞付臣章于三省正其横议害政彊愎慢上罪显然绌之可也左司谏王岩叟之为御史也先言惇材轻行薄亷隅不修无大臣体毎闻纵肆倡狂为俳谐俚语侵侮同列朝士大夫相与鄙笑而已自陛下即位已来凢欲更张人情不便事惟惇彊悖不肯恊心故为异论沮格善谋又闻惇受宋用臣赠遗贪污不法又言臣闻谏官孙觉尝论邉事不合惇意而惇肆言于人曰议者可斩中外闻之无不骇愕惇于言者则欲杀之自古未甞有大臣敢出此语胁谏官也陛下诏求直言以益盛徳而惇骂上书之人曰不逞之徒其意不欲陛下广聪明而忌嫉四方之人以实告陛下又骂陛下所登用老成旧徳亦曰不逞之徒其意不喜陛下用正人伏乞罢免以慰天下之望又言惇于帘前争役法辞气不逊凌上侮下败群乱众真小人之杰也盖见陛下用司马光作宰相躁忿忌嫉益有不乐朝廷之心所以如此上曰深知卿言惇遂罢知汝州【长编】元丰八年十月诏尚书侍郎给舍谏议中丞待制以上各举堪充谏官二员以闻初中旨除知庆州范纯仁为左谏议大夫知防州唐淑问为左司谏朱光庭为左正言校书郎苏辙为右司谏正字范祖禹为右正言令三省枢宻院同进呈太皇太后问此五人何如执政对恊众望章惇曰故事谏官皆令两制以上奏举然后执政奏拟今除目从中出臣不知陛下何从知之得非左右所为此门不可浸啓太皇太后曰此皆大臣所荐非左右也惇曰大臣当明扬何以宻荐由是吕公着以范祖禹韩缜司马光以范纯仁亲嫌为言惇曰台谏所以纠防执政之不法故事执政初除亲戚及所举之人见为台谏官者皆徙他官今皇帝防冲太皇太后同聴万机当动循故事不可违祖宗法光曰纯仁祖禹作谏官诚恊众望不可以臣故妨贤者进臣宁避位惇曰缜光公着必不至有私万一他日有奸臣执政援此为例引亲戚及所举者居台谏蔽塞聪明非国之福纯仁祖禹请除他官仍令两制以上各得奏举故有是诏淑问光庭辙除命皆如故纯仁祖禹皆改它官监察御史王岩叟言谨按差除谏官自属三省无所预于宻院而惇乃越职肆言惇为大臣既不能荐贤以助国是陛下用贤又从而忌嫉之沮抑之是不欲威权在人主端良入朝廷侵官犯分慢上渎尊乞行显黜元祐元年二月惇又甞与同列争曰保甲保马一日不罢则有一日害如役法熈宁初以雇代差行之太速故有今今复以差代雇当详议熟讲庶几可行而限止五日其将益甚矣右司谏苏辙言臣窃见枢宻院章惇始与三省同议司马光论差役事明知光所言事莭目踈略差误而不推公心即加详议待修完成法然后施行而雷同众人连书劄子一切依奏及其既已行下然后论列可否至纷争殿上无复君臣之礼今惇乃不使修完便乞再行指挥使诸路一依前件劄子施行却令被差人户具利害实封闻奏惇不过使被差之人有所不便人人与司马光为敌但得光言无効则朝廷利害更不复顾乞早赐罢免○九月惇自汝州除知扬州时执政以惇父老且病乃因明堂霈恩自汝徙扬意以便其亲也命已下而左司谏朱光庭论惇迁陟无名乞罢扬州新除诏惇扬州指挥勿行依旧知汝州十一月知汝州章惇提举杭州洞霄宫惇既除宫祠自便而谏官犹疏惇罪恶复留汝州三年正月正议大夫提举洞霄宫章惇充资政殿学士既而给事中赵君锡论駮仍罢所复职知越州四月徙知苏州先是罢惇资政殿学士知越州惇自言缘父齿耄期乞依旧提举洞霄宫吕公着言于上曰惇父老居苏州今惇复留汝上方以孝治天下岂可使旧臣失晨昏之养其所请宜听故以苏州命之惇复辞乃依所乞而父已卒四年十二月丁酉朔正议大夫章惇降授通议大夫提举洞霄宫于是举行八月己未诏书惇始除防故也初左谏议大夫梁焘等言昨劾奏章惇彊用贱价夺民之产诏章惇服阕与宫观差遣故有此授八年惇复除资政殿学士十二月权给事中吴安诗封还诏章惇依累降指挥
　　乙夘安焘知枢宻院事【自同知枢宻院事除寻仍旧】
　　范纯仁同知枢宻院事【自试吏部尚书兼侍讲迁中大夫除】
　　纯仁字尧夫仲淹之子也先是上以安焘受遗旧人乃自同知迁知院而以纯仁补同知之阙命既下而给事中王岩叟封还之以焘为不当迁侍御史刘挚右谏议大夫孙觉左司谏苏辙亦言之奏俱不听命再下而给舍又封还遂不送门下书读由是合台连章争之益苦西省亦抗章同上又不聴刘挚又极言之纯仁亦累章固辞于是安焘告更不降出纯仁告乃送门下省书读行下【丁未录】三月诏安焘坚辞知枢宻院事特依所乞依旧同知枢宻院事仍令班左丞李清臣上神宗厉精求治任用王安石多所变更时纯仁同知谏院上言道逺当驯致事大难速成人材不可遽求积不可顿革自古人君欲事功亟就必为憸佞所乘不可不察复除给事中时哲宗宣仁共政司马光入相首改差役法纯仁闻知谓人曰此事当熟讲而后行不然滋为民病且宰相职在求人变法非所先也力为光言之纯仁在枢府凡二年至三年四月拜相
　　四月己丑韩缜罢右仆射【为光禄大夫观文殿大学士知頴昌府京西北路安抚使】制曰元首之于股肱始终贵乎一体本朝之视郡国内外均乎为民眷吾柄臣乆执机务属有贤劳之恳可无体貎之优若稽故常昭异宠数【具官韩缜】严庄毅重而持之以敏识疏通博辩而济之以小心出将明【阙】于蕃宣以绥方靣入告嘉猷于帷幄以长中枢简自先朝遗予德事业之防端揆以居左右朕躬夙宵大政方倚谟眀之效庶臻康济之期而至诚屡抗于封章自讼恐妨于贤路异乎矜功要名而去者尤得难进易退之体焉是用迁秩崇阶陞华禁殿陪敦邑赋増衍户封而况郑壁近邦于门故里为国藩辅曽是燕闲之余乃心王家勿忘啓沃之志于戏咸有一徳永孚于休往其钦哉毋斁朕命
　　缜自元丰八年五月拜相至是年四月罢为相不及一年先是御史中丞黄履言臣伏闻朝防以韩宗道宗古是右仆射韩缜之侄故宗道自户部郎中为太常少卿宗古自司门郎中为光禄少卿又以吕希绩是左丞吕公着之子故自吏部员外郎为少府少监皆为未允又言窃见韩缜领中书以来曽未数月朝廷差除及缜姻戚者屡矣若使执政自此皆援缜例以幸子侄则是朝廷为官择人之清职止为大臣子侄避亲阶宠之地于是太皇太后亲谕执政元丰八年八月遂以韩宗道为太仆少卿韩宗古为少府少监缜亦出知頴州自是遂诏三省合取旨事及台谏章奏并用进拟不専属中书【长编】初缜与蔡确并相而孙觉苏辙刘挚朱光庭王觌累章请罢之确既罢去上以司马光为左仆射觉等以为贤不肖不当并用益请罢缜并言章惇虽小有材而为性强愎操心不公庙堂之上以恶言相加张璪闇缪荒防尤非所处可并罢去辙亦奏缜昔奉使定契丹地界举祖宗山河七百余里以资敌国坐使两河之地剪为仇雠敌乗髙以瞰并代朝廷虽有劲兵良将无所复施其后擢为枢宻使职在安邉而西戎无衅用兵深入至使诸将败衂前后丧师数十万众天下疲帑藏空竭虽得兰州及安疆米脂等五寨地而厉阶一生至今为梗存之则耗蠧中国为祸日深弃之则戎人不请无缘强与遂使朝廷皇皇议论经年不知所出而缜曽无计以救前失据缜二罪虽伏斧锧以谢天下不为过也帘中宣谕孙觉苏辙曰进退大臣当存国体缜虽不恊人望要湏因其求去而后出之已而缜亦扬言于人过寒食当求罢政刘挚等交章攻之益急遂有是命【丁未录】元祐元年闰二月左司谏王岩叟言蔡确章惇之大奸臣先已论之其次如韩缜之鄙俗不学张璪之隂邪不正李清臣之柔佞不立安焘之阘冗不才此四人者自执政以来有益国家者何事伏望别圗贤才任以大柄台谏前后论缜过恶甚众皆防中不出内批缜自以为不才恐妨贤路故乞出视矜功要名而去者缜得进退之体故有迁官之异宜扵制词中声説此意矜功要名盖指蔡确章惇也【长编】绍圣三年十一月泰宁军节度使知頴昌府韩缜为西太一宫使缜乞致仕三省议除开府仪同三司许将曰开府使相岂可用致仕而得章惇曰带节钺加特进如何众皆曰如此可也已而上令且与中太一宫使寻以中太一在都城中又改西太一四年正月以缜为右银青光禄大夫观文殿大学士西太一宫使从其请也五月甲子特授太子太保致仕寻卒年七十九上为辍朝成服扵后苑赠司空缜外事庄重所至以严称虽出入将相而寂无功烈厚自奉养清议非之
　　四月壬寅吕公着右仆射【自金紫光禄大夫门下侍郎依前官右仆射兼中书侍郎】制曰国莫难于置相君莫重于知人尧舜之隆盖以畴咨而熈载商周之盛至以梦卜而求贤天降割于我家予未堪于多难思用耆徳交秉政机其敷宠章以诏羣辟【具官吕公着】行应仪表学通本原忠义得于天资功名自其世美被遇先帝尝入賛于枢庭暨予冲人遂同寅于政路经意以谋国体推上泽以纾民心敛收隽贤补葺法度方重不倚雅有大臣之风调娱适中遂通当世之务是用升之右揆委以繁机申衍爰田陪敦真赋尔则代天而理物予则羞耇以惟君于戏丞相之位未尝无其人儒者之效乆不白于世孟轲言无有者数百载扬雄称自得者二三臣盖廸逺业者其功难循近迹者其力易勉行所学以底丕平
　　自蔡确章惇罢司马光已卧疾及韩缜去位公着尝摄宰相事先是执政官毎三五日一聚都堂堂吏日抱文书歴诸白之故为长者得以専决同列难尽争也光尝恳确欲数防议庶各尽所见而确终不许公着既秉政乃日聚都堂遂为故事元祐元年六月甲寅下诏曰朕惟先帝临御以来讲求法度务在寛厚而缙绅之间有不能推原朝廷本意希功指尅或妄生邉事或连起犴狱此群言所以未息朝廷所以惩革也况罪显者已正恶钜者已斥则宜荡涤隐疵阔略细故岂复防治以累太和应今日以前有渉此事状者一切不问言者勿复弹劾有司毋得施行各俾自新同归美俗给事中胡宗愈奏中书省敇黄内有言者勿复弹劾有司毋得施行之语臣愚窃以谓此二句扵体未便欲望去此二句则尽善矣始邓绾责滁州言者未巳范纯仁劝太皇太后勿行太皇太后因欲下诏慰存反侧既而中辍及吕公着救贾种民太皇太后复欲下诏公着以为当然遂从之或谓公着曰今除恶不尽将贻他日忧公着曰治道去太甚耳文景之世网漏吞舟且人才实难宜使自新岂宜使自弃邪诏之未下也言事官交章论其不可【长编】自苏轼以防题事为台谏官所言而言者多与程頥善轼頥既交恶其党迭相攻右司谏贾易独建言请并逐二人又言吕陶党助轼兄弟而文彦博实主之语侵彦博及范纯仁太皇太后怒欲峻责易而吕公着言易所言颇切直惟诋大臣为太甚第不可复处谏列耳太皇太后必欲责易吕公着曰不先逐臣易责命不可行争乆之乃止罢谏职易遂自右司谏出知懐州既退公着谓同列曰诸公所论得失未足言顾主上方富于春秋异时将有进导谀之説以惑上心者当是之时正頼左右力争不可预使人主轻厌言者也扵是吕大防刘挚王存私相顾而叹曰吕公仁者之勇乃至扵此二年正月诏以公着为景灵安奉神宗御容礼仪使
　　同日文彦博太师平章军国重事【自河东节度使守太师开府仪同三司潞
　　国公落致仕】
　　制曰师傅道之教训先王所以廸厥官老成重于典刑天下所以资其智乃睠旧徳时谓元勲谋合祖宗之心名载鼎彛之器申颁賛册播告治朝【具官文彦博】惇大而清眀方严而信厚出则秉乎旌钺入则持我钧衡文武兼备其才险夷能致其力毕公之弼四世三纪于兹傅説之总百官万邦其乂爵隆无富溢之累名遂有身退之荣神明相其夀康人心想其风采是用还之论道倚以经邦以帝者之师臣谋议庙堂之上以天下之大老制驯荒逺之情庶几有为底于极治陪敦多井申衍真封于戏吕望惟贤起佐文王之治周公已老留为孺子之师矧我耆英无愧前哲往宣一徳用格多盘
　　先是司马光入为门下侍郎首荐彦博而太皇太后降中使宣谕光曰彦博名位已重又得人心今天子幼冲恐其有震主之威且扵辅相中无处安排又已致仕难为复起光扵是不敢复言及蔡确罢相以光为左仆射光乃复言彦博沈敏有谋略知国家治体能断大事自仁宗以来出将入相功効显著天下所共知年逾八十精力尚强若依今官制用之为相以太师兼侍中行仆射有何不可傥不欲以剧务烦老臣则凢常程文书只委右仆射以下签书发遣惟事有难决者方就彦博咨禀在陛下临时优礼尔愿急用之臣但以门下侍郎助彦博恐亦时有小补奏入不许而给事中范纯仁亦以彦博老臣劝上召致之且言天下人心皆望陛下复仁宗之政今彦博仁祖旧相又北京韩绛南京张方平亦皆仁庙近臣同时而召所补尤大老成难得嵗月易失未几韩缜求避位皇太后始赐光宻诏欲除彦博太师兼侍中行右仆射事光自以为名礼未正不敢居彦博上诏光再议之光执奏如初遂命入内内侍省押班梁从吉赍诏召彦博肩舆赴院既而御史中丞刘挚右正言王觌俱上言彦博春秋高不可为三省长官左正言朱光庭亦三上章以为彦博师臣不宜烦以吏事若右相则吕公着韩维范纯仁俱可为之上问司马光光对若令彦博以正太师平章军国重事亦足尊老成矣又对以宜为右相者莫如着上以光言俱是而听焉命遂下又诏六日一朝一月两赴经筵朝廷有大政令即与辅臣共议是日吕公着遂自门下侍郎为尚书右仆射【丁未录】御史中丞刘挚言彦博虽老然忠厚敦大足以慰士大夫心其气略足以弹压强悍其威望足以镇服遐荒欲望圣慈诏彦博以本官朝朔望遇有军国大事特赐宣召询以筹防不湏以官政婴之陛下所以尊礼旧徳者至矣○四月辛亥河东节度使文彦博入对命其子贻庆扶掖上殿赐贻庆金紫章服五月壬午诏太师平章军国事文彦博已降旨令独班起居自今赴经筵都堂凡同三省枢宻院奏事并序官位在宰臣上二年四月诏太师平章军国重事文彦博可自今后每十日一赴都堂议事仍一月一赴经筵彦博累章乞致仕故有是命【并长编】八月诏赐文彦博吕公着自后入朝凡有拜礼宜并特免彦博公着力辞公着歩履艰难诏特许令男一人入殿扶掖彦博上章再辞免拜恩命诏允所请
　　五月丁巳韩维门下侍郎【自资政殿大学士正议大夫兼侍读除】维字持国亿第四子也维学术尤高不出仕用大臣荐入馆维初与王安石相友善治平间神宗开頴邸维为记室参军每讲论经义上称善维必曰非维之説维之友王安石之説上由此大贤安石神宗遇维甚厚尝与论天下事语及功名维曰圣人功名因事始见不可有功名心神宗拱手称善先是蔡确韩缜为左右相章惇知宻院左正言朱光庭请退之而进三贤三贤谓司马光范纯仁及维也其奏曰昨自朝廷召门下侍郎司马光天下翕然知所向矣宜更进之宰辅以尽猷为范纯仁近已召为侍讲愿直进之宰辅俾与司马光协济庶务侍读韩维宜置之宥宻臣愿退三奸于外以清百辟进三贤扵内以賛万务则天下之风自兹始矣又曰臣尝论奸邪则指蔡确章惇韩缜为之先论忠贤则以为司马光范纯仁韩维为之先蔡确既去乞以司马光补其阙韩缜既去乞以范纯仁补其阙章惇既去乞以韩维补其阙盖此乃天下大任惟天下大贤可以当之若蔡确之进本以滋章狱事韩缜之进本以附防地界宜早行黜降以幸天下既而蔡确请去诏未许而光庭又力劝上许之确寻罢相遂以司马光为左仆射缜又继罢上乃出光庭三疏付光看详光对以吕公着宜为右相维可门下侍郎上从光言遂有是命【丁未録】元丰八年六月资政殿学士提举崇福宫韩维知陈州维初赴临阙廷太皇太后遣中使降手诏劳问维奏治天下之道不必过求高逺止在审人情而已【云　云】扵是起知陈州未行召赴阙遂留经筵七月资政殿学士韩维兼侍读仍提举太一宫兼集禧观使十月加资政殿大学士仍依尚书例给廪俸以维先帝宫臣也是年拜门下侍郎王称曰韩亿不悦攟人以小过而君子知其后必大此盛徳事也亿有子位公府而行各有适绛适于同维适于正缜适于严鸣呼维其贤哉【事畧】
　　九月丙辰左仆射兼门下侍郎司马光卒
　　光自元祐元年闰二月拜相至是年九月薨于位为相才半年光任政逾年而病居其半毎欲以身狥社稷躬亲庶务不舍昼夜賔客见其体羸曰诸葛孔眀罚二十以上皆亲之以此致疾公不可以不戒光曰死生命也为之益力病革谆谆不复自觉如梦中语然皆朝廷大事也既没其家得遗奏八纸上之皆手札论当世要务薨时年六十八諡文正赠太师温国公皇太后闻其丧哭之恸上亦感涕不已时方躬祀明堂礼成不贺明堂礼毕皆临奠致哀赐一品礼服以敛赙赠异常等辍视朝三日官其亲族十人命户部侍郎赵瞻入内押班冯宗道防其丧归御篆表其墓道曰忠清粹徳之碑先是元丰五年秋光得澁语疾因预作遗表极论新法之害亲书缄封置卧内曰死当以授范纯仁范祖禹使上之表论青苖免役钱保甲市易及种谔薛向王韶李宪王中正之徒轻动干戈妄扰蛮夷既而疾愈元祐初遂身任天下之责至是病甚尚谆谆所言俱朝廷天下之事既没京师民画其像刻印鬻之家置一本饮食必祝焉四方俱遣人求之京师扵是监察御史王岩叟以谓光既薨当果扵去奸审扵进贤以慰天下之心即日上防论初光与范镇相得甚曰吾与子生同志死当同又约更相为而后死者则志其墓是以光之殁苏轼状光之行事以授镇镇即取以为志系之铭及镇卒苏轼志其墓其志曰熈宁元丰间士大夫论天下贤者必曰君实景仁其道徳风流足以师表当世其议论可否足以荣辱天下天下之人亦无敢优劣之者【丁未录】光在相位辽人夏人遣使入朝与吾使至契丹者彼必问光起居而辽人敇其邉吏曰中国相司马矣切毋生事开邉隙及卒京师之民皆罢市往吊及四方来防者盖数万人哭之如哭其私亲○苏轼尝论光所以感人心动天地者而蔽以二言曰诚曰一君子谓轼知言○轼又尝载光语晁补之曰吾无过人但平生所为未尝有不可对人言耳史臣曰所谓防之显诚之不可揜光实有焉御史中丞刘挚言伏见左仆射司马光薨逝朝野人情惊悲一词皆曰天乎不遗此一老以大济我国家而夺之速此何理也今光云亡下至搢绅闾巷之人罔不为之哀叹而唯是奸邪之党丑正恶直之徒颇已相与有窃喜之意盖小人从来鞅鞅不快于新政日夜窥伺常幸有非意之变以冀善治之不能成今其臆度以谓陛下既失光之助则前日求治之志必稍变懈遂可以乗便投隙荧惑而动揺此其所以喜今大本已定惟陛下益加之意终始如一而已庙堂之上必有如光之事朝廷者臣实惧陛下悼光之后谓谁助我者而意稍有间则邪谋隂计或起而乘之此臣之所私忧也今日之命相实系天下之安危伏望陛下谨考歴选得其人而任之以厌公议
　　己夘张璪罢中书侍郎【资政殿学士光禄大夫知郑州】
　　制曰昔我神考收擢俊良寘于丞弼惟兹内史之重实总万机之繁朕方将圗任旧人与之裁成庶务乃者总章大享百辟在庭时惟重臣独以病告不忍贤劳之乆力求补外之安曲成其私勉狥所请【具官张璪】名臣之后风流具存儒术之英文史足用详练政事究通物情樽俎可頼以折冲盘错亟观扵防刃辍自西台之要付以新郑之雄加秘殿之隆名兼进秩之异数使郡县识朝廷之意而官吏知卿相之贤表帅四方朕尚有頼
　　璪自元丰四年二月除叅知政事五年五月官制行除中书侍郎是年九月罢知郑州从其请也执政四年余先是谏官王觌孙升王岩叟苏辙刘挚累章疏璪奸邪请出之上欲退之以礼章疏不肯下觌等论之不肯已左司谏王岩叟之言曰按璪奴事安石死交恵卿羽翼王珪之佞唱和章惇以倚其内彊隂结诚一以资其外援【云　云】初帘中宣谕岩叟曰明堂大礼后璪必退至是明堂礼成引疾请外遂有是命时台谏弹章交上凡十数璪乃请外竟从优礼罢云十月诏资政殿学士知郑州张璪不许辞免明堂大礼支赐璪为中书侍郎以疾在告礼毕执政官例有赐不与祭者当罢故特给之
　　十一月戊午刘挚尚书右丞【自试御史中丞迁中大夫除】
　　吕大防中书侍郎【自中大夫尚书左丞除】
　　挚尚书右丞制曰汉御史大夫能任其职则为丞相近世中执法议论不挠亦补执政昔我仁祖优养正士开受直言时则有若包拯张昪之流咸以敢言获闻大政旧俗已逺此风寂寥容悦相承亦弃不用朕追懐先正选建忠贤謇谔之声庶几前烈【具官刘挚】蚤以御史祗事裕陵力陈是非不避权宠十年流落志气不衰召置台端首开正论进任中司之要屡闻白简之言风声凛然国是以定朕欲试其行事之实是用付以右辖之权治忽所闗寄任尤重夫以言责人甚易以义持已实难尔其勉之毋使辅政之功不若言事之効
　　大防中书侍郎制曰用人先于求旧为政莫如守成朕若稽祖宗之逺猷只敬神考之近事网罗遗放而奨任勲旧崇尚寛简而慎守典刑兹予一时股肱之臣率先三朝髦隽之选圗任之意炳然可知【具官吕大防】器宇博深才智强敏蚤遇英祖亟闻直谅之言中事裕陵不改忠诚之莭翺翔外服所临有声综辖中台百务咸举甚和而理处剧不烦朕方欲力行忠厚而患其末流之堕媮追复赋役而恶下吏之侵扰思与在位同协厥中往贰西台之隆益敦大政之本朕既开懐以用善尔亦诚意以报予其克一心同底于道
　　挚字莘老渤海人礼部奏名第一遂中甲科自张璪罢中书侍郎乆未补人吕公着言吕大防忠实可任大事退而上奏曰检防官制以前中书宰臣二员参知政事二员今虽分三省事多同呈然机务之本并在中书臣多病早衰难以独当繁务伏望早赐选差中书一员庶不致瘝旷上又以手札问公着曰卿前日言刘挚可作执政缘未曽作尚书恐无此体例欲且除尚书公着奏曰国朝自中丞入二府者如贾昌朝张昪赵槩冯京等例甚多近年蔡确不曾厯直学士以上职自权中丞除参知政事又章献垂帘初闻姜遵劲直自谏议大夫擢枢宻副使当时谓之姜擦子兼新定官制御史中丞在枢密直学士诸行侍郎之上摰遂自中丞入辅公着又因奏言此后有孙觉李常胡宗愈皆可用上深以为然觉常竟不至执政而卒
　　元祐二年【丁夘】
　　四月戊申李清臣罢尚书左丞【自通议大夫授资政殿学士知河阳】制曰朕惟先朝政事之臣与闻玉几之言尝奉桥山之礼助我致孝行将三年出纳万防日以详练而乃抗章自乞诚意确然屡却不囘执志莫夺止足之惧黾勉而从【具官李清臣】博学洽闻蚤与直言之对髙文密议中陪禁苑之游自登丞弼之司益着忠勤之効勌于机事力请近藩虽大臣体国不以中外为心而朝廷任人常敦始终之分三城重地少假贤劳秘殿隆名益旌旧徳尚懐眷予之厚入告谋猷之嘉恵安小民推广予意
　　清臣自元丰六年八月除尚书右丞元祐元年閠二月除尚书左丞是年五月罢执政二年余○时御史中丞傅尧俞等言清臣资材阘茸性行憸邪闻毎至都堂防议但饱食危坐若醉若梦是时朝廷更用大臣清臣亦累表乞补外遂有是命元祐六年闰八月执政防议都堂吕大防刘挚欲以李清臣为吏部尚书王岩叟曰必有议论挚曰前执政为尚书有何议论给事中范祖禹封还除命曰臣观清臣所为韩琦生则附之死则背之韩绛成则随之败则毁之进退反覆无非为利既召而使之将有复用之势失天下之望清臣除吏书之命卒罢八年四月资政殿学士知永兴军李清臣为吏部尚书五月新除吏部尚书李清臣知真定府以权给事中姚勔论清臣不当召用故也六月知真定府李清臣复为吏部尚书
　　五月丁夘刘挚尚书左丞【自中大夫守尚书右丞除】
　　王存尚书右丞【自守兵部尚书迁中大夫除】
　　存字正仲润州丹阳人累迁修起居注乞复唐贞观左右史执笔随宰相入殿神宗韪其言故事左右史虽日侍立而欲奏事必禀中书俟旨存因对及之即诏左右史许直前奏事自存始也至是拜尚书右丞
　　六月辛丑安焘知枢宻院事【自正议大夫同知枢宻院除】
　　七月壬戌韩维罢门下侍郎【自正议大夫初罢守本官分司南京改授资政殿大
　　学士知邓州】
　　制曰朕承祖宗之丕业访求黎老与共国事矧复裕陵藩邸之旧父兄世臣之余民望所依朕何敢后然而华髪在御有贤劳之嗟旅力既愆以出守为乐进退之际礼义存焉【具官韩维】顷以耆艾恬扵燕闲召寘迩英頼其劝讲之助擢居黄闼付以议论之任寄方深嵗月未几惟廊庙有日昃之务而方州存卧治之风眷南阳之大邦本故乡之近地乃还旧职以示洪恩尚俾中外之臣知予终始之意思永终誉克绥厥心
　　维自元祐元年五月除门下侍郎是年七月罢执政逾一年先是维与刑部侍郎范百禄争议刑名因指陈百禄所为不正而谏官吕陶复论维専权用事类多除用亲戚遂有是命同知枢宻院范纯仁上奏愿防之防入不报而中书舍人曽肇亦缴还词头诏曽肇令依前降指挥肇奏如初扵是遂以次舍人行下其后给事中兼侍讲范祖禹请复召维扵经筵不报【丁未录】八月新知邓州韩维改知汝州维觧机政出守而其兄绛言其病悴请汝州以便医故有是命○初维尝面奏范百禄非理十余事上以为防罢守本官分司南京右仆射吕公着即上疏极论五六十年来执政大臣不曽有此降黜若大臣仓卒被罪则小臣何以可保遂诏韩维除资政殿大学士知邓州然犹用前责词同知枢宻院范纯仁因言维公忠笃实禀扵天性议论赏罚据理直前尽心国家不避嫌谤可谓股肱之良若以小过去之是使奸人得计恐非天下之福不报一日公着扵便殿复论责韩维事乞改词头乃诏中书省韩维告词宜作均劳佚意舍人苏轼实为之韩维告老以太子少傅致仕加太子少师元祐三年【戊辰】
　　四月辛巳右仆射吕公着加司空同平章军国事【自金紫光
　　禄大夫守尚书右仆射兼中书侍郎除】
　　制曰仁莫大于求旧智莫良于选众既得天下之大老彼将安归以至国人皆曰贤夫然后用今朕一举智仁在焉宜告治朝以孚大号【具官吕公着】訏谟经逺精识造防非尧舜不谈昔闻其语以社稷为悦今见其心三年有成百揆时叙维乃烈考相于昭陵盖清净以临民亦劳谦而得士凡我仪型之老多其賔客之余在武丁时虽莫追扵前烈作召公考固无异于象贤而乃屡贡封章力求退避朕重失此三益之友而闵劳以万机之烦是用迁平土之司释文昌之任毋废议论时防庙堂于戯大事虽咨扵房乔非如晦莫能果防重徳无逾扵郭令而裴度亦寄安危罔俾斯人専美唐世【仍令所司择日备礼册命】
　　公着以年老数辞位太皇太后实封御札付吕大防曰今皇帝冲防正要宿徳大臣辅佐公着乃有平章之命诏一月三赴经筵二日一朝因赴都堂议军国事出省毋拘时常行文书免签书别建府第许执政徃议事公着进拜三公平章军国及月赴经筵位亚次太师文彦博仍与吕大防范纯仁并命公着大防纯仁制词苏轼所草也草制之夕上谓翰林学士苏轼曰吕仆射以疾求去不欲烦以事故以三公留之轼奉诏退而草制大臣以三公平章军国事者四人而二人出公着家议者荣之【父夷简】公着乞免册礼诏从之旧制将相皆以阶官守三师或三公元丰改官制文彦博尝以河东莭度使守太师王安石以观文殿大学士守司空元祐初彦博罢莭度使入为平章军国事即去守字及公着为司空学士院草制误存守字是日三省被旨帖麻改正诏公着俸赐依丞相例【唐故事虽三公亦必冠以文散阶若曰守司徒司空之类本朝因之元丰官制三公三师与诸大夫均为寄禄官不复有阶然犹存守字去守字自彦博始】
　　三省枢宻院以军国事目当闻吕公著者定为令凢与三省同行者一曰应差除并责降叙复等其目十有二其与逐省同施行者一曰省曹寺监所上事其目十有二其与枢宻院同施行者一曰降授差移管军三路副都总管以下其目十有四初以太师文彦博平章军国重事其所预事目曰除前执政尚书莭度使翰林学士御史中丞曰除邉帅开封留都知府曰大典礼曰赦宥曰要切邉事曰军马河防措置事及公着平章乃去重事前此所未有也诏军国重事及非常程事并临时合与三省同议取旨并闗预签书
　　同日吕大防左仆射【自中书侍郎除太中大夫左仆射兼门下侍郎】
　　范纯仁右仆射【自同知枢宻院除太中大夫右仆射兼中书侍郎】
　　大防左仆射制曰朕闻天子有道其徳不可得而名辅相有徳其才不可得而见故汉之文景纪无可书之事唐之房杜无可载之勲当时安荣后世称颂予欲清心而省事不求智名与勇功天维显思将啓太平之运民亦劳止愿闻休息之期眷予元臣咸有一徳咨尔百辟明听朕言【具官吕大防】造道醇深受才宏毅果艺以达有孔门三子之风直大而方得坤爻六二之动乆践右闼蔚为名臣宜升左辅之崇兼总东防之务加赋进秩宠数益隆得位兴时眷责弥重于戏若古有训无竞维人崔公建中之风以除吏八百而致裴垍元和之政以荐士三十而能惟公乃心何逺之有
　　纯仁右仆射制曰朕唯朝廷之盛衰常以辅相为轻重若根本彊固则精神折冲故蔿吕臣奉已而不在民则晋文无复忧色汲长孺直谏而守死莭则淮南为之寝谋朕思得其人付之以政使天下闻风而心服则人主无为而自尊咨尔在廷咸听朕命【具官范纯仁】器逺任重才周识明进如孟子之敬王退若萧生之忧国朕覧观仁祖之遗迹永懐庆厯之元臣彊谏不忘嘉臧孙之有后戎公是似命召虎以来宣虽兵政之与闻疑逺猷之未防坐论西省进贰文昌増秩益封兼隆异数于戏时难得而易失民难安而易危予欲守在四邉以汝为偃兵之姚宋予欲安于百姓以汝为息民之萧曹勉思古人以称朕意
　　大防纯仁既并命大防辞不敢当三上表俱不许纯仁亦曰枢筦之任已不胜责今复位宰弼实无以堪坚辞至六七亦不许然后就职○初神宗崩程颢诏至洛时颢责汝州酒税偶以檄来举哀扵府治既罢韩宗师曰今日之事何如颢曰司马君实吕晦叔作相矣宗师曰二公今作相当何如颢曰当与元丰大臣同若先分党与他日可忧宗师曰何忧颢曰元丰大臣俱嗜利者若使自变已甚害民之法则善矣不然衣冠之祸未艾也既而光公着并相纯仁所见与颢同故蔡确贬新州纯仁独以为不可至谓大防曰公若重开此路吾軰将不免矣纯仁竟罢去使纯仁不罢颢不死更相调护协济扵朝则元祐朋党之论无自而起矣【丁未录】大防为相用人各尽其能不事邉功而天下臻扵富庻哲宗御迩英阁召宰执讲读官读寳训至丁度对仁宗言祖宗家法大防推广祖宗家法以进曰祖宗家法甚多自三代以后唯本朝百二十年中外无事盖由祖宗所立家法最善臣请举其略自古人主事母后朝见有时如汉武帝五日一朝长乐宫祖宗以来事母后皆朝夕见此事亲之法也前代大长公主用臣妾之礼本朝必先致恭仁宗以侄事姑之礼见献穆大长公主此事长之法也前代宫闱多不肃宫人或与廷臣相见唐入閤圗有昭仪位本朝宫禁严宻内外整肃此治内之法也前代外戚多与政事常致败乱本朝母后之族皆不与此待外戚之法也前代宫室多尚华侈本朝宫殿止用赤白此尚俭之法也前代人君虽在宫禁出舆入辇祖宗皆步自内庭出御后殿岂乏人之力哉亦欲渉歴广廷稍冐寒暑此勤身之法也前代人主在禁中冠服茍简祖宗以来燕居必以礼窃闻陛下昨郊礼毕具礼服谢太皇太后此尚礼之法也前代多深于用刑大者诛戮小者逺窜唯本朝用法最轻臣下有罪止于罢黜此寛仁之法也至扵虚已纳谏不好畋猎不尚玩好不用玉器不贵异味此皆祖宗家法所以致太平者陛下不湏逺法前代但尽行家法足以为天下哲宗甚然之五年六月时宰相吕大防与中书侍郎刘挚建言欲引用元丰旧人以平旧怨谓之调停太皇太后颇惑之御史中丞苏辙言窃以元祐以来朝廷改更弊事屏逐群枉上有忠厚之政下无聚敛之怨经今五年中外帖然莫以为非者唯奸邪失职居外日夜窥伺便利规求复进不免百端防説动揺贵近若陛下不察其实大臣惑其邪説杂进扵朝以示广大无所不容之意则氷炭同处必至交争薰犹共器乆当遗臭朝廷之患自此始矣退复上疏言之疏奏太皇太后命宰执扵帘前读之仍宣谕曰苏辙疑吾君臣遂兼用邪正其言极中理宰执从而和之以此兼用邪正之説始衰辙复上疏言之【长编】六年三月庚申御迩英阁宰相吕大防奏曰仁宗所书三十六事禁中有否上曰有大防请令圗冩置座隅以备观覧从之八年十二月左仆射吕大防言乞仿唐六典委官置局修成官制一书以为国朝大典仍乞令修史院官兼领从之四年二月大防提举修神宗皇帝实录六年三月实录成除右通议大夫七年兼修神宗皇帝正史
　　壬午孙固门下侍郎【自观文殿学士正议大夫兼侍读除】
　　刘挚中书侍郎【自中大夫守尚书右丞除】
　　王存尚书左丞【自中大夫尚书右丞除】
　　胡宗愈尚书右丞【自试御史中丞迁中大夫除】
　　宗愈字完夫宿弟之子也举进士甲科世父宿罢枢宻副使出守杭州陛辞之日真宗问子弟谁可继卿者以宗愈对除集贤校理先是胡宗愈初除尚书右丞左司谏韩川右正言刘安世同对延和殿上问近日差除如何川等对以朝廷用人俱协舆望唯是胡宗愈公论以为不当上宣谕且令试其所高安世曰宗愈顷在先朝实有可取但自为中丞以后夙誉顿减一向奸佞以希大用忽闻除目众咸惊愕盖执政之臣陛下所与朝夕圗议天下之事岂是试人之地上虽以安世言为然而重废已行之命扵是谏官御史弹疏交上唯有谏议大夫王觌指切大臣尤甚上怒扵是太师文彦博司空吕公着左仆射范纯仁同救觧之纯仁虽力救觧而罪觌之意坚不可囘扵是胡宗愈亦宻疏乞上优容之又不听觌卒有知润州之命觌既贬宗愈亦卧家求罢有诏不许
　　同日赵瞻签书枢宻院事【自中散大夫试戸部侍郎迁枢宻直学士除】瞻字大观凤翔盭厔人初御批以知延州赵卨为枢宻直学士同知枢宻院公着大防纯仁因告免对罢别批云延和进呈遂以瞻代卨卒莫详其故云【长编】
　　元祐四年【己巳】
　　二月甲辰司空同平章军国事吕公着卒
　　公着自元祐元年四月拜相三年四月除司空同平章军国事是年四月卒于位在相位三年公着寖以病告不能朝遂卒其家以遗表闻明日执政奏事延和殿太皇太后泣曰邦国不幸司马相薨司空复逝痛悯乆之上亦悲感薨时年七十二赠太师申国公諡正献上辍朝三日乗舆临奠成服苑中敇有司治丧事御书神道纯诚厚徳之碑本朝韩吕氏皆以相业世其家从祖防正相太宗諡曰文穆父夷简相仁宗諡曰文靖一族之中为宰相者三人而公父子又皆以三公平章军国夷简尤噐公着曰他日必至公辅然夷简善任智而公着则持正以成天下之务贤扵父逺矣公着识虑深敏量闳而学粹茍便扵国不以私利害动其心与人致诚不事表襮其好贤乐善出扵天性士大夫有以人物为意者必问其所知与其所闻相参覈以待上求神宗尝谓执政曰吕公着之扵人材其言不欺如权衡之称物上前议政事尽诚去饰博取众人之善以为善至其所当守毅然不可囘夺也
　　二月已夘胡宗愈罢尚书右丞【为资政殿学士知陈州】
　　宗愈以元祐三年四月除尚书右丞是年三月罢执政仅一年先是谏议大夫王觌疏宗愈自为御史中丞论事建言多出私意与苏轼孔文仲各以亲旧相为比周力排不附已者而深结其同扵已者操心颇僻如此岂可以为执政大臣觌绌守润州而言者不止右正言刘安世前后二十次论奏乞行罢免扵是尚书右丞胡宗愈上表乞罢政诏答曰朕开奨言路通求下情虽许风闻犹当核实岂以无根之语轻揺辅政之臣朕方御众以寛退人以礼加之美职付以大邦朕既无负扵听言卿亦何嫌而避位只服乃事毋自为疑苏轼之词也
　　六月甲辰范纯仁罢右仆射【自太中大夫依前官为观文殿学士知頴昌府】王存罢尚书左丞【自中大夫为端明殿学士知蔡州】
　　纯仁罢右相制曰百揆居中所以和庶政九牧在外所以阜兆民虽出入之势有殊而始终之恩无间式孚厥命其告诸朝【具官范纯仁】仁緫天常道跻民极显寘朝廷之上并收文武之长越进陪扵万枢遂升正扵三事赵公入相叹先父之遗忠韦氏继侯嗟后人之愈畏方倚成而熈绩遽引疾以退身言虽重违礼寔増厚加殿中之近职畀寰内之大州斯崇宠名益懋恩数于戏九徳咸事无旷官而代天工四国于蕃有良翰而周邦喜位尊者报亦重志深者用弥坚勉廸尔猷往宣于治
　　纯仁自元祐三年四月拜相至是年六月罢在相位仅逾一年存自元祐二年五月除尚书左丞是年六月罢执政凡二年蔡确以诗得罪存与宰相范纯仁留身帘前合力固争以为不可贬确又谓不宜置之死地既而确再贬新州存与纯仁皆罢去【拜罢録】先是知汉阳军吴处厚上前宰相蔡确知安州日所为诗以为有谤讪语言者交疏其罪执政颇是其説纯仁与左丞王存独以为不可固争之六月庚子朔范纯仁王存并出居于外上章乞罢皆留中不出亦不批答亦不封还亦不遣使宣押甲辰宣制范纯仁知頴昌府王存知蔡州朝廷既贬蔡确或劝纯仁引去独明己之力尽纯仁曰我方慕古人愿为良臣不愿为忠臣安能楚楚自见邪言者果劾奏纯仁及存遂俱罢存在熈宁中论事纯仁固已推之及同执政意趣又多合然纯仁尝建议罢教畿内保甲存独言今京师兵籍益削又废保甲不教非为国家根本长乆之计且先帝不惮艰难而为之既已就绪无故而废之不可论者亦称其不茍相比云纯仁及存既罢刘挚为王岩叟道帘前奏对语曰太皇太后谓纯仁差错乆矣初以其有大名又司马光甚重之遂用之不意其如此也盖止得虚名耳太皇太后又曰谏官言纯仁党确则恐不然但所见偏谬耳又曰王存殊无执守前日为范纯仁所目便留身同救蔡确大防等曰王存在省中讽臣臣不敢听其言而纯仁纳之太后曰纯仁用过其量故至此六年十二月文殿大学士太中大夫知河南府范纯仁言昨以御戎失防累章待罪蒙恩罢帅移知河南府切恐未厌公议望再行黜责诏范纯仁降中大夫初议落职嫌太重欲止降官又以故事宰相必带谏议大夫官制为太中大夫今降中大夫或疑之既而以纯仁外任遂有是诏八年正月诏自降授中大夫复太中大夫六年闰八月资政殿学士知扬州王存为吏部尚书元祐七年八月除知大名府存自扬州召入为吏部尚书才朞嵗时在廷朋党之论浸炽存言人臣朋党诚不可长然不察则滥及善人东汉党锢之狱是也由是复与任事者不合求补外除大名辞之改杭州存累请老皆不许复连章告归尚不许存请益坚得提举江宁府崇禧观请不已而言者论存扵元祐初尝附防请归西戎故地绍圣四年二月遂许存以正议大夫依前职致仕其防补恩止与一名建中靖国元年七月降授通议大夫致仕王存卒上辍视朝赠存左银青光禄大夫
　　丙午韩忠彦尚书左丞【自枢宻直学士户部尚书迁中大夫除】
　　许将尚书右丞【自翰林学士迁中大夫除】
　　赵瞻同知枢宻院事【自枢宻直学士签书枢宻院事迁中大夫除】
　　将字冲元福州闽县人举进士第一忠彦字师朴琦之长子也
　　七月庚辰安焘罢知枢宻院事【以母丧去位】
　　焘自元丰六年闰六月除同知枢宻院事至是年六月丁母忧在枢府凡七年九月有诏起复正议大夫知枢宻院事焘固请终丧许之焘既除丧执政检举进吕大防曰据理当还旧职又缘有赵君锡贾易两章论列太皇太后难之王岩叟曰若还旧职必致人言大防因请除郓州诏可六年闰八月遂除焘为右正议大夫观文殿学士知郓州焘寻以父老辞改知郑州大观二年六月己丑太中大夫提举南京鸿庆宫安焘卒
　　十一月癸未孙固知枢宻院事【自门下侍郎迁光禄大夫除】刘挚门下侍郎【自中大夫守中书侍郎除】
　　傅尧俞中书侍郎【自试吏部尚书迁中大夫除】
　　五年八月丙申诏门下侍郎刘挚累奏乞外任已降诏不允殿中试御史杨康国奏挚高材逺识公正不倚有以大过人者自侍御史再迁为执政三四年间徧歴三省公望益隆不可轻听其去戊戌门下侍郎刘挚复位视事如故挚之任中书侍郎初以吏额房事与左仆射吕大防议稍不合已而挚迁门下侍郎及台谏共攻大防大防称疾不出挚毎扵上前开陈吏额本末曰此由被憾者鼓怨言路风闻过实不足深信大防他日语人曰使上意晓然不疑刘门下之力居多然而士大夫趍利者交闘其间谓大防与挚因是有隙扵是造为朋党之论挚语大防曰吾曹深知无它然外论如此非朝廷所宜有欲少引避大防曰行亦有请矣七月庚寅奏事毕挚独留奏愿赐骸骨既退连上章出就外第期必得请上遣中使召挚入对太皇太后谕曰侍郎未得去湏官家亲政然后可去使者数軰趣入视事挚不得已受命未几大防辞位不许及挚迁右仆射与大防同列未满嵗言者争诋挚寻罢朋党之论遂不可改其本盖自吏额始【长编】六年正月癸未吕大防移疾太皇太后遣陈衍至尚书省问刘挚人材可进用者挚具以六七人对苏辙王岩叟在焉四月户部员外郎杨畏为殿中侍御史从中丞赵君锡举也王岩叟移简诘刘挚挚不从或曰畏初善挚后吕大防亦善之时大防与挚各有异意皆欲得畏为助君锡荐畏实挚风旨也然畏卒助大防攻挚【云　长云编】尧俞字钦之郓州项城人十嵗能为文未冠举进士












　　宋宰辅编年录卷九
&lt;史部,职官类,官制之属,宋宰辅编年录&gt;
　　钦定四库全书
　　宋宰辅编年録卷十　　宋　徐自明　着
　　哲宗元祐五年【庚午】
　　二月庚戌文彦博罢太师平章军国重事致仕【为守太师
　　开府仪同三司河中兴元尹充护国军山西南道节度使致仕】
　　制曰周公未尝之鲁老亦居丰留侯晩虽彊飱终不任事盖委寄之重初无间然而止足之风所不敢废惟我耆旧歴事祖宗纉服之初复命以位虽师保之地优佚不烦而丘樊之心朝夕以请布告在位俾闻高风【具官文彦博】克孝而忠允文且武其在师旅有方召之勲其在朝廷有崇璟之业士民视其去就邉裔震其威名时更四朝躬蹈一节先皇愍劳以事既许其归越予访落之年凛有渉渊之志起之既老待以仰成出入五年始终全德进而论道日闻典训之言倚以折冲卒靖边防之警委成功而不处指莫景以求安勤请屡闻诚心莫夺顾瞻闾井近在洛师郭氏有永巷之严裴公有緑野之胜岂以簮绂之累久致形气之劳贵极上公既无复如之爵特界二节宜从近比之优仍广旧封益衍真食殚尽人臣之宠归从父老之游于戯音声不遐尚有就问之眷几杖以俟复期亲祀之陪勿以进退之殊而废谋猷之告式燕且誉俾寿而康
　　彦博自元祐元年正月自守太师致仕除中书门下平章军国重事至是年二月罢复致仕在位五年彦博凡三入相再入枢府既老复以重事居位至是恳辞觧政而有是命从优礼也又诏学士院彦博麻制内特不用守字以尝正任太师也【拜罢録】彦博自言自在嘉祐中封潞国公经今三十余年为是乡国乞不改封从之彦博乞免册礼诏从所请再乞免两镇节度使祗带河东一镇致仕从之诏即玉津园宴饯太师彦博宰臣吕大防三省枢密院暨从官皆赴
　　三月丙寅朔中大夫同知枢宻院事赵瞻卒
　　瞻自元祐三年四月除签书枢宻院事是年三月卒在枢府二年哲宗为辍朝临奠赠右银青光禄大夫遗表常数外特官二人諡懿简
　　壬申韩忠彦同知枢宻院事【自中大夫守尚书左丞除】
　　忠彦弟纯彦妻知枢宻院孙固女也各以亲嫌乞罢不许
　　同日苏颂尚书左丞【自翰林学士承旨知制诰兼侍读迁右光禄大夫除】
　　颂字子容学士绅之子也神考时知制诰前秀州判官李定改太子中允监察御史里行宋敏求知制诰封还词头翌日敏求罢词复下颂当制奏定本原御史荐未敢具草次至李大临大临亦封还颂大临执奏不已扵是并落知制诰天下谓之三舍人御史中丞梁焘言伏见近除韩忠彦同知枢宻院苏颂尚书左丞续有指挥令忠彦立班在颂之下臣窃惑之以官制言则同知枢宻院在左右丞之下近例言之则同知枢宻院先入者在左右丞之上忠彦自合在左右丞上今既不依官制又不循近例仰惟圣意必以颂为耆旧故特示此优礼忠彦虽是晩辈然进之在前颂虽是旧人然用之在后窃以朝廷尚爵宜正先后之次今既不以先后次之则是陛下特形轻重之意乞依近例以先后为序况闻颂已曽辞逊亦足以成颂之美【其从违未详】
  </div>
  <div class="pagination">
   <a href="宋宰辅编年录_page15.html">
    上一页
   </a>
   <span>
    ...
   </span>
   <a href="宋宰辅编年录_page11.html">
    11
   </a>
   <a href="宋宰辅编年录_page12.html">
    12
   </a>
   <a href="宋宰辅编年录_page13.html">
    13
   </a>
   <a href="宋宰辅编年录_page14.html">
    14
   </a>
   <a href="宋宰辅编年录_page15.html">
    15
   </a>
   <span class="current-page">
    16
   </span>
   <a href="宋宰辅编年录_page17.html">
    17
   </a>
   <a href="宋宰辅编年录_page18.html">
    18
   </a>
   <a href="宋宰辅编年录_page19.html">
    19
   </a>
   <a href="宋宰辅编年录_page20.html">
    20
   </a>
   <a href="宋宰辅编年录_page21.html">
    21
   </a>
   <span>
    ...
   </span>
   <a href="宋宰辅编年录_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
