<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 35 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 35 页/共 108 页</h1>
    <div class="content">　　谨按侍讲之名起于东汉范书所载如刘寛郅恽胡宪桓郁桓彬杨赐黄琼荀悦孔融等或侍讲殿中或侍讲禁中或侍讲华光殿不可殚数然皆以他官兼领未为员额也
　　三国
　　册府元龟蜀有王崇补东观令
　　三国蜀志许慈传先主定蜀鸠合典籍许慈胡潜并为学士与孟光来敏等典掌旧文
　　三国魏志明帝本纪青龙四年夏四月置崇文观徴善属文者以充之
　　三国魏志王肃传肃领秘书监兼崇文观祭酒册府元龟魏明帝太和中诏置著作郎一人佐郎一人竝隶中书省専掌国史亦有他官兼领卫觊以待中充著作是也其后增佐郎为三人
　　三国魏志三少帝纪正始四年讲尚书经通赐侍讲者有差
　　三国吴志薛莹传莹徙广州还为左国史华覈传迁东观令领右国史韦曜传诸葛恪表曜为太史令撰吴书孙休践阼欲延曜侍讲张布不可常领左国史
　　谨按蜀志始有学士之名然并非官号【説见后】魏吴皆有侍讲亦沿后汉之制为他官兼领惟著作郎始置于魏太和中即今翰林之任崇文观并掌文史而王肃为之祭酒则又如今掌院学士之任也
　　晋
　　晋书职官志晋受命武帝以缪征为中书著作郎元康二年诏曰著作旧属中书而秘书既典文籍今改中书著作为秘书著作郎于是改秘书省后别自置省而犹秘书著作郎一人谓之大著作専掌史任又置佐著作郎八人著作郎始到职必撰名臣传一人
　　文献通考晋著作郎进贤两梁冠介帻绛朝服晋书元帝本纪建武元年十一月置史官
　　谨按晋之大著作専总史任葢如今掌院学士之职而考之晋书如张载以中书侍郎领著作张亢孙绰俱以散骑常侍领著作则亦多以他官兼领不必正除也
　　宋齐梁陈
　　宋书百官志著作郎一人佐郎八人掌国史南史宋明帝本纪泰始六年九月立总明观征学士以充之置东观祭酒访举各一人学士二十人分为儒道文史阴阳五部
　　谨按学士之名始见于三国蜀志至刘宋又有总明观学士之称其后若梁士林陈西省周麟趾之类皆置学士唐宋之翰林学士其权舆葢本于此然以史传详悉叅覈则汉魏而后所谓学士者犹云有文学之士耳并非官号也汉书石显传显恐天下学士姗已三国志秦宓传张温问宓何人诸葛亮曰益州学士也来敏传以耆儒学士见礼于世其所称学士皆不过推崇学术之词故南北朝之言学士者如南齐书竟陵王子良传集学士抄五经百家为四部要畧梁书刘峻传竟陵王招学士何允传允撰新礼置学士二十人佐允撰録魏书江式传式求撰集古今文字并学士五人助臣披览李修传诸学士及工书者百余人撰诸药方隋书栁传引才学之士百余人以充学士后周书萧大圜开麟趾殿招集学士大圜预焉而隋百官志又称儒林文林二郎皆上在藩以来直司学士据此则所云学士者乃指选择才学之人以资访问预编辑如今纂修供奉之比原不以为分职之正名即唐初秦王府诸学士犹同斯例自景龙中置大学士学士直学士诸名始有员额元宗因置翰林学士设学士院以居之于是学士始以入衔为儒臣一定之官秩矣
　　杜佑通典著作郎著作佐郎齐与晋同
　　册府元龟齐太祖建元二年初置史官以散骑常侍檀超记室江淹掌史职
　　隋书百官志梁置著作郎一人佐郎八人掌国史著作郎谓之大著作梁初周舍裴子野皆以他官领之又有撰史学士亦知史书
　　南史张率传率直文徳待诏省俄直夀光省陆云公传召为尚书仪曹郎入直夀光省
　　通雅萧梁有夀光殿学士之号殿学之名始此陈书虞荔传梁武帝置士林馆用荔为士林学士顔之推集梁元帝在江陵诏直省学士王珪戴陵比校秘阁旧书
　　陈书陆琼传转中庶子领大著作撰国史迁吏部尚书著作如故
　　陈书髙祖本纪永定三年诏依前代置西省学士兼以伎术者预焉
　　册府元龟自齐梁至陈著作佐郎多为令仆子起家之选
　　谨按宋齐以后著作郎亦多以他官兼领南史所载如徐广以散骑常侍何承天以率更令刘杳以步兵校尉禇球以秘书监皆领著作葢以国史事钜故特重其任耳又按吴曽能改斋漫録引陶宏景传以为侍读起于梁然考宏景为齐髙帝引为诸王侍读而梁书到洽传亦称洽为太子舍人俄为侍读侍读省仍置学士二人洽充其选是齐梁侍读乃东宫及王邸之官其名虽剏见于此而实非今翰林侍读之权舆也
　　北魏
　　文献通考后魏有著作郎佐郎
　　魏书髙允传允为中书侍郎以本官领著作郎崔光传转著作郎参撰国书迁中书监以黄门侍郎孙惠蔚代光领著作无所厝意于是诏光还领著作正光二年光为司徒著作如故韩兴宗传为秘书郎参著作事
　　魏书韩子熙传天平初为侍读兴和中孝静欲行释奠勅子熙为侍讲
　　北齐书崔防传魏天平中为侍读封隆之传天平初魏静帝诏为侍讲
　　司马光资治通鉴魏著作令史闵湛
　　谨按侍读与侍讲并置实始于魏之天平中髙承事物记原以侍读为始于唐明皇时者亦非也
　　北齐
　　隋书百官志后齐著作省郎二人佐郎八人校书郎二人
　　北齐书魏收传转秘书监乃兼著作郎杜台卿传厯中书黄门侍郎兼大著作修国史
　　唐六典齐有文林馆学士掌著述
　　隋书李徳林传齐主留情文雅召入文林馆令与黄门侍郎顔之推二人同判文林馆事
　　谨按顔之推传称齐文林馆所进文章皆封署于进贤门奏之待报方出是所掌为文章供奉之事葢犹今之
　　内廷翰林也
　　后周
　　通典后周官品正五命春官内史中大夫正四命春官外史下大夫正三命春官著作上士正二命春官著作中士
　　文献通考后周著作上士中士掌缀国録属春官之外史
　　唐六典后周有麟趾殿学士掌著述
　　后周书明帝本纪常集公卿已下有文学者八十余人于麟趾殿刋校经史
　　隋
　　隋书百官志著作曹置郎二人佐郎八人校书郎正字各二人炀帝即位增著作郎阶为正五品又降为从五品
　　唐六典自晋以来著作皆有令史史阙其员品
　　唐
　　旧唐书职官志著作局【龙朔为司文局】著作郎二人【从五品上龙朔为司文郎中咸亨复也】佐郎四人【从六品上】校书郎二人【正九品上】正字二人【正九品下】楷书手五人掌固四人著作郎佐郎掌修撰碑志祝文祭文与佐郎分判局事通典唐武徳初史官属著作局至贞观三年移史馆于门下省北宰相监修自是著作郎始罢史职其修撰史事以他官兼领或卑品而有才者亦直焉开元二十五年移于中书省北
　　册府元龟宪宗元和四年令登朝官入史馆者并为修撰不过三员非登朝者并为直馆
　　谨按魏晋而后著作皆兼修起居注自后周置外史下大夫以书言动其后分为门下省之职而著作遂专撰国録葢如今翰林院之又有
　　起居注衙门也唐以前史官皆属著作唐初始移门下省后又改属中书葢如今之别置
　　国史馆设总裁纂修以内阁官提调而不属于翰林院也
　　李肇翰林志唐初有中书舎人専掌诏诰虽曰禁省犹非宻切故温大雅魏徴等时召草制未有名号干封已后始曰北门学士元宗初改为翰林待诏又改为翰林供奉开元二十六年刘光谦张洎为学士始别建学士院于翰林院之南已后翰林始兼学士之名凡学士无定员皆以他官充下自校书郎上及诸曹尚书皆为之元和以后院长一人别勅承防或宻受顾问独召对敭居北壁之东閤号为承防閤子驾在大内即于明福门置院驾在兴庆宫则于金明门内置院今在右银台门之北第一门榜曰翰林之门入门直西为学士院北防西舍之南有二间贮逺歳诏草又北回而东并待诏居之又东尽至于东垣为典主堂待诏之职执笔砚以俟书写多至五六员其选以能不以地故未尝用士人时以居翰苑者皆谓凌玉清遡紫霄岂止于登瀛洲哉亦曰玉署玉堂焉
　　新唐书百官志翰林院者待诏之所也唐制乗舆所在必有文词经学之士下至卜医伎术之流皆直别院以备宴见元宗初置翰林待诏掌四方表疏批答应和文章既而又以中书务剧文书多壅滞乃选文学之士号翰林供奉与集贤学士分掌制诏书敕开元二十六年又改为学士别置学士院専掌内命凡拜免将相号令征伐皆用白麻其后选用益重而礼遇益亲至号为内相
　　胡三省通鉴注唐置翰林学士之始无承防永贞元年上始命郑絪为承防大诰令大废置丞相之宻画中外之宻奏上之所甚注意者莫不専受専对
　　谨按自扬雄有翰林主人之称其后李充有翰林论钟嵘称郭璞为翰林诗皆文苑用相标目而已即唐初置翰林院亦不过内廷供奉之所并不系于职司自元宗置学士院后遂兼翰林之名称为翰林学士今之翰林官制实肇见于此然其时皆以他官选充侍直禁廷不为省署无可隶属故唐百官志通典皆阙而不载而文章史册之事则仍掌之著作史馆诸官翰林惟司内命其他并无所预由五季迄宋犹然金元二代翰林始不専制诰然其官犹属内廷至明因设翰林院为外诸司尽移前代秘书著作之职以归之而制诰别属之内阁由是翰林之名虽存其实已与唐宋不同矣特明制以大学士统翰林院而入阁办事者亦必由翰林官选用则职掌相通其由来固有所自耳
　　文献通考唐元宗开元三年始命马怀素褚无量更日侍读十三年置集贤院侍读学士侍读直学士
　　章俊卿山堂考索唐以令狐徳棻请修近代史遂命修撰名始于此
　　唐六典集贤殿侍讲学士开元初康子元等为之修撰官同直学士无常员以他官兼之又有留院官检讨官皆以学术别敕留之
　　谨按今侍读侍讲学士及修撰检讨官名皆权舆于此惟当时多以他官兼之不为定阙与今制为不同耳
　　五季
　　五代史李愚传李延光以经术事梁末帝为侍讲李琪传除右散骑常侍侍讲
　　五代史贾纬传改起居郎史馆修撰预修唐书五代史孙晟传庄宗以晟为著作佐郎
　　谨按五季设官多阙畧无考然既有著作佐郎则著作局固尚沿唐制矣至侍讲修撰之名颇杂见于史葢亦以他官兼衔未为额阙也
　　五代史姚顗传末帝时为翰林学士郑珏传累拜中书舍人翰林学士奉防
　　五代防要后唐同光元年四月置防銮书制学士以尚书仓部员外郎赵鳯为之时庄宗初建号故特立比名非故事也
　　富大用事文类聚后唐明宗天成八年敕翰林学士入院必以先后为定惟承防一员出自朕意不计官资先后在学士之上
　　五代史桑维翰传天福五年诏废翰林学士按唐六典归其职于中书舍人而端明殿学士枢宻院学士皆废及维翰为枢宻使复奏置学士而悉用亲旧为之
　　谨按翰林学士承防至五季而其任益重当如今掌院学士之比其郑珏传又称为奉防者盖梁讳诚字故以嫌名改承为奉也
　　宋
　　宋史职官志国史实録院提举国史监修国史提举实録院修国史同修国史史馆修撰同修撰实録院修撰同修撰直史馆编修官检讨官校勘检阅校正编校官
　　文献通考宋制监修国史一人以宰相为之修撰直馆检讨无常员修撰以朝官充直馆检讨以京官以上充
　　山堂考索仁宗庆厯四年史馆王洙承防单士宁编修例册编修之名自此始绍兴中以修正史置编修二人又祥符中髙绰为史馆修撰淳化中郭延泽董元亨为史馆检讨
　　谨按宋之国史实録院虽别为一所而不在诸省寺监之例葢如今
　　国史馆之比故监修国史即如今之总裁官修撰编修检讨即如今之纂修官本应以他职兼领然考之于史如曾巩李焘洪迈等皆尝専为史馆修撰则后之置为定阙者实已昉于宋世而编修检讨等至今犹称为史官其源亦本于此也
　　文献通考日厯所秘书省著作佐郎掌以宰相时政记左右史起居注所书会集修撰为一代之典旧于门下省置编修院専掌国史实録修纂日厯官制行属秘书省国史案初除林希为大着丰稷为小着皆一时选
　　谨按宋著作郎初为寄禄官元丰正官制以掌日厯所事则仍为史官故与国史院分并不一员额亦废置无常其实与史馆之修撰检讨并无二职也
　　宋史职官志翰林学士院翰林学士承防翰林学士知制诰直学士院翰林权直学士院权直掌制诰诏令撰述之事
　　山堂考索宋翰林学士掌内制凡制诰赦敕国书及宫禁所用之文词凡后妃亲王公主宰相节度使除拜则学士草词授待诏书讫以进赦降徳音则先进草大诏命及外国书则具本禀奏传书亦如之凡他官入院未除学士谓之直院学士俱阙他官暂行文书谓之权直
　　李心传建炎以来朝野杂记直学士院自开寳二年卢丞相多逊始权直学士院自开寳六年张舎人澹始翰林权直自乾道九年崔舍人敦诗始学士院权直自淳熙五年崔舎人敦诗始
　　文献通考宋太宗始用著作佐郎吕文仲为侍读其后冯元为翰林侍读又有马宗元为侍讲髙若讷为侍读不加别名但供职而已
　　叶梦得石林燕语咸平中以侍读侍讲班秩未崇乃命杨徽之为侍读学士邢昺为侍讲学士班翰林学士下讲读置学士自此始庆厯后凡自翰林学士出例换侍读学士遂为故事
　　建炎以来朝野杂记翰林读讲学士真宗朝始置元丰官制去翰林字及学士名元祐中复之沈括梦溪笔谈唐翰林院在禁中乃人主燕居之所应供奉之人自学士以下工伎羣官司籍其间者皆称翰林如今之翰林医官翰林待诏之类是也唐制自宰相而下初命皆无宣召之礼惟学士宣召葢学士院在禁中非内臣宣召无因得入故院门别设复门亦以其通禁庭也至如挽铃故事亦縁其在禁中虽学士院吏亦止于玉堂门外则其严宻可知如今学士院在外与诸司无异亦设铃索悉皆文具故事而已
　　江少虞宋朝事实类苑学士院在资福殿横街之南宣徽院北玉堂上东阁承防学士居之西阁第二防居之玉堂后东西二阁第三防而下分处之待诏房六间在玉堂西南孔目院在西谓之西头驱使院在东谓之东头
　　谨按魏泰东轩笔録称宋朝翰林学士不领他局真宗时始有判他局者及元丰改官制而学士仍罢主判之制是宋世翰林学士实为正阙故宋史职官志已别为一条与唐制稍有不同至其时学士所掌考之诸书则自草诏令书敕以外凡有御诗多宣令属和如声韵竒险难以赓载者必拜章恳陈述寡和之意往往优诏得免【见宋朝事始】故王禹偁小畜集有谢免和御制诗表其职最为荣近宜太宗诏书有典司纶诰亲近冕旒之语也又宋世翰林读讲学士虽得以翰林系衔其实乃入侍经筵之官并不于学士院供职故元丰时尝去翰林之名然翰苑经筵同为儒臣之荣选所掌相通固亦不必区为二职耳
　　洪迈容斋随笔宋朝馆阁之选皆天下英俊必试而后命一经此职遂为名流其髙者曰集贤殿修撰史馆修撰直龙图阁直昭文馆史馆集贤院秘阁次曰集贤秘阁校理官卑者曰馆阁校勘史馆检讨均谓之馆职记注官缺必于此取之非经修注未有直除知制诰者中外皆称为学士及元丰官制行凡带职者皆迁一官而罢之而置秘书省大抵与职事官等反为留滞矣
　　谨按今翰林之称馆阁其名葢起于宋时所谓馆者乃指昭文史馆集贤三馆而言所谓阁者乃指秘阁龙图诸阁而言皆掌图籍文史之事而翰林学士院专司内命其职判然不同故当时或曰翰苑或曰禁林并不称馆阁自明制以图籍文史移之翰林院于是翰林始有馆阁之目矣然明代虽有此称而并无其地于名实仍不相副
　　本朝规制周详庶常有馆
　　国史有馆于馆职之名固已脗合近又鼎建文渊阁藏庋四库全书
　　特诏设阁职以司排校视宋之秘阁尤极崇严今按其职守取史馆诸官载之此表而以秘阁诸官分系之
　　文渊阁阁职表内用符其实云
　　又按宋学士职名至多枢宻直学士以隶直枢宻院资政观文大学士以宠宰相旧臣端明资政殿及天章龙图等阁学士以为从官及外除者兼衔并无常职今故并附识于此不列诸表云
　　辽
　　辽史百官志北面官大林牙院掌文翰之事○北面都林牙○北面林牙承防○北面林牙○左林牙○右林牙○南面官翰林院掌天下文翰之事○翰林都林牙兴宗重熙十三年有翰林都林牙○南面林牙圣宗统和初有南面林牙○翰林学士承防赵延夀传见翰林学士承防张砺○翰林学士太宗大同元年见和凝为翰林学士○翰林祭酒韩徳崇景宗保宁初为翰林祭酒○知制诰室昉太宗入汴诏知制诰○国史院○监修国史圣宗统和九年见监修国史室昉○史馆学士景宗保宁八年见史馆学士○史馆修撰刘辉大安初为史馆修撰○修国史耶律玦重熙初修国史
　　谨案唐宋学士虽有翰林之名然署衔犹兼称翰林学士院其去学士而直称翰林院者实自辽始又辽代尚有宣政殿观书殿诸学士其职掌不见于史当亦如宋之杂学士以为加衔并不司文翰之事也
　　金
　　金史百官志国史院监修国史掌监修国史事修国史掌修国史判院事同修国史二员【女直人汉人各一员承安四年更拟女直一员罢契丹同修国史】编修官正八品女直汉人各四员【明昌二年罢契丹编修之员添女直一员大定十八年用书写出职人】检阅官从九品【书写女直汉人各五人】○翰林学士院【天徳二年命翰林学士院自侍读学士至应奉文字通设汉人十员女直契丹各七员】翰林学士承防正三品掌制撰词命凡应奉文字衔内带知制诰【直学士以上同】贞祐三年陞从二品翰林学士正三品翰林侍读学士从三品翰林侍讲学士从三品翰林直学士从四品不限员翰林待制正五品不限员分掌词命文字分判院事衔内带知制诰翰林修撰从六品不限员掌与待制同应奉翰林文字从七品
　　谨案厯代国史学士院官皆以他职兼领宋翰林学士虽有正阙而犹带他衔金则国史院编修及翰林各官皆定以品级于是词臣遂设为専职无复兼衔之例矣至修撰本史馆职名其翰林之有修撰亦自金始也
　　元
</div>
    <div class="pagination">
<a href="钦定历代职官表_page34.html">上一页</a><span>...</span><a href="钦定历代职官表_page30.html">30</a><a href="钦定历代职官表_page31.html">31</a><a href="钦定历代职官表_page32.html">32</a><a href="钦定历代职官表_page33.html">33</a><a href="钦定历代职官表_page34.html">34</a><span class="current-page">35</span><a href="钦定历代职官表_page36.html">36</a><a href="钦定历代职官表_page37.html">37</a><a href="钦定历代职官表_page38.html">38</a><a href="钦定历代职官表_page39.html">39</a><a href="钦定历代职官表_page40.html">40</a><span>...</span><a href="钦定历代职官表_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
