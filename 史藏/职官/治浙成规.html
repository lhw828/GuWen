<!DOCTYPE html>
<html>
 <head>
  <meta charset="utf-8"/>
  <title>
   治浙成规 - 第 1 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   治浙成规 - 第 1 页/共 12 页
  </h1>
  <div class="content">
   治浙成规　　（清）不着撰人 

　　●目录 

　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 

　　●治浙成规卷一 

　　藩政一 

　　◆藩政一 

　　浙江省仓收放南米章程 
　　省仓粜余米小户改折色 
　　开垦田地严禁滋扰四款 
　　垦荒给照永为世业毋许勒充佃户 
　　禁丈量补造鱼鳞册等事 
　　严禁庄册等书查报税契嗣后设柜大堂征收 
　　严禁验契推收及大收诸弊以除民累 
　　契纸已钤印者补给契尾免其追罚 
　　捐修工程毋庸造册报销 
　　收买小钱毋许假公济私滋扰闾阎 
　　市廛牙铺居民戥秤尺斛斗升听从民便永禁官为验烙以免扰累 
　　申明署员食俸定例 
　　修署银两按食廉全半分别坐扣 
　　丞倅州县及试用人员病故扶榇路费到任在任二年以内者分别准给路费 
　　耗粮分别支用归公煮赈 
　　申解钱粮批回如有迟延未发者准通详请发 
　　湘湖居民听其永远住居岸上不得占垦湖身 
　　山麓湖塘听民树蓄毋许假公滋扰 

　　○浙江省仓收放南米章程 

　　浙江布政使司富　为酌议南米收放之章程详请宪示事窃照省仓南米为满营八旗官兵暨抚杭四营官兵计口授食之需理宜按批解储按月支放不容稍有假借本司自上年六月抵任后因省仓米石虽有仓丞经管系入本司衙门交代之项较属县仓库更为切近留心访察闻向有因奏期迫届通融入册并有因批数挂欠不能出收情事惟恐自县运省在仓待斛既需时日迨斛收之后有无全交是否挂欠解米之县未得确据倘经解中途挪移凭何稽考且虑斛收之时适或正值放米折干甚易更恐既可挂欠即以折收之米指为挂欠之米凭何察查随于前理事同知王燧卸事之后详委署杭府张守督同署仓丞胡观澜乘此交接之际按廒盘明已据详覆业经会同逐廒扦盘现系实储无亏取结加结到司除另行转详外应请明定章程使一收一放廒口细数不难稽查或欠或完仓收执照均有炳据庶永远遵守不致或滋弊端谨拟数条陈候宪鉴 
　　一解省南米必须米石实储仓内方准入册作完也查杭嘉湖三属南米例系十月初一日随漕开征而漕急南缓每将民间所完之米先尽兑漕迨至次春完纳无几例即停蚕迨蚕事甫竣迫届奏销是以俟至奏前完解者十居六七各县之米同时到仓未免拥挤不及立时斛收各前司因念米已到仓仍列未完开参未免已甚是以每届奏前经仓同知开有到仓袋数者概作已完入册不知起于何时厯年照办讵意此端一开袋中之米未必足数迨至斛收势必缺欠且或米未洁净尚须筛搧则筛搧剔出之丑米又必另换批数难足更或米系潮湿则全数发换批更空悬各该县视为米已入考不即清解任意悬宕更有奸猾县胥竟投空批串同仓丞经书捏开袋数朦混入考以致经年累月完足无期百弊丛生莫可枚举本司伏查定例奏销后续完银米俱准咨部扣免处分是南米果已到仓即于奏后斛收尽可详咨免议且米果征存不过不能一时并解若经该管知府盘验明确开造廒口实储清册并盘明实储印结详送到司亦可于奏册内据实登明开列已完何必止点袋数预为入册致开无穷弊端应请嗣后定于每年五月二十日前仓丞出收到司并或有该府盘实册结详送者方以已完入册其未经出收之米并未经该府盘实之米概列未完所有向来听仓丞点袋作收之处永行禁革再省仓之外尚有匠粮并各本地绿营兵粮俱系存储县仓按月解给亦定于每年五月二十日前各该府盘明造具册结详司者亦准入册作完其无该府盘实册结者俱列未完至嘉属应解乍浦满营兵米应令乍理事同知将每月所收米数按月册报其尚存储县仓者亦令该府盘明造具册结详送倘厅册未收府不盘实亦概列未完再绍属之山会萧三县亦有解省之米查绍属南米系统年征收尤非杭嘉湖三府属十月开征者可比嗣后毋许挨至奏前始行解纳 
　　一解省米石收储省仓廒名应符部案仓丞均应以实填注廒日按月报查以备盘验也查省仓米石解省定有运脚收仓之后既有筹耗又给脚米是解储出纳均无亏赔立法本为尽善但恐事久弊生各县书役图省运费不无买挡抵解之事仓丞书役希免存储折耗并省出纳肩脚亦不无暗收折色情弊事关军糈自应设法防杜剔除弊源以绝根株应请将省仓米石奏销之前责令杭府盘验结报本司仍于奏销之后亲诣统盘倘有风闻不论何时即出其不意立赴盘查册米一有未符立即究明未符来厯据实详揭再省仓内向分广丰广积常平大有四仓名目又另立上常平一仓为储备官员俸白米之所本司衙门厯任交代题咨案内俱列丰积常有四仓名目并上常平仓名目各列四柱造册详题在案兹饬据署理事同知胡观澜禀复省仓廒房通共九座共廒八十间每间约可储米八百余石每廒编定大有履中孚泰恒丰咸九字其上常平仓一座计有五间并无字号等语是廒房名目尚与部案不符凭何据实查办应请将廒房八十间仍按丰积常有四字编列以符部案但廒房系九座内十间者五座九间者二座七间者一座五间者一座应请每字编列二十间将四十间编列两字又将一座十间一座九间合编一字又将一座九间一座七间一座五间合编一字共编丰积常有四字总自某字一号起挨次编列各廒门之上横钉木牌一块开明某字第几号字样以备盘查其上常平仓一座部册相同毋庸另编至仓丞厯来造送之册俱系笼统收放不特月报册内并无廒口即本司交代案内所取之册亦不立廒名其中挪彼葢此将新掩旧何能保其必无应请嗣后仓丞月报务将一月内收放米石按照实收实放之廒口字号于册内逐一填实仍按丰积常有四仓名目每仓分列四柱各结小总册尾统结大总其所放米石总按月久最陈之米挨次动放毋许搀越如此则收有定廒放有次序不特不能挪掩并买档抵解及混收折色等弊亦可不禁自绝至向来月报仓丞并不按月造送今定上月之册限于下月初旬造报逾期即差拏仓书责处 
　　一仓丞到任无论正署应盘明接受以重□代也查省仓米石因入本司交代是以仓丞到任向不将交代清楚缘由出结咨　部又因无须咨　部随亦不将前任经手之米盘明接受仅将以放作收缘由详明存案不知仓丞收放岁计米六七万石一遇交代存仓之米不下数万设非盘受何以知其并无亏缺若前任同知在任或已数年即使应交之米均已实存而已放之米何以知其均属清楚是州县一遇交代款项为之一清仓丞一遇交代其收放数目转致漫无稽考且旧任因不必盘交将经手之钱粮可以置之不问新任因不必盘受将一切应查事件一概委之前官种种流弊难以究诘应请嗣后凡遇仓丞任事之后亦照例限两个月将所存仓米逐一丈盘并将前任自某年月日到任起至某年月日卸事止按照南米年分造具四柱清册并接受清楚印结移送杭府并令该府核实详司转详两院宪备案仍照向例毋庸咨部 
　　一仓丞所出仓收应改照实在之收数不必照起解之批数也查仓丞现在所送仓收均系按照批数如某县解米一千石不特挂欠数百石不能出收即挂欠数十石或一二十石批数未足收难申送是以各县报解本司饬令斛收之后每至月久无收申送批难呈销应请嗣后饬令仓丞斛收米若干即照所斛之米出收申送如某县解米一千石先已斛收米五百石仓收内即填明某县批解第几次南米一千石先收米五百石未完米五百石等字样第二回又收米二百石仓收内即填明某县批解第几次米一千石先已斛收米五百石业经出收今又收米二百石仍欠米三百石字样第三四回续收米石俱照此填明如第一回即行收足即填未完无等字样如此斛收之米层层有据挂欠之米层层可考催提无难清完自速矣 
　　一各县解仓米额应饬知仓丞并仓收应用三联也查各县经征南米之内如留兑本地绿营兵粮并拨解乍浦满营兵粮及起解织造衙门匠粮均非进仓米石仓丞原可不必与闻至应行解交省仓米数向来并未行知仓丞以致仓丞止知批内之数其额应解仓若干未解若干全未明悉及至奏销某县已经全完某县尚多未完仓丞亦漫无稽考殊非上下相维慎重钱粮之道应请嗣后本司衙门于兵米派定之后即将各县额解省仓米数开册发交仓丞收据其每年奏销亦令于五月二十日为限令仓丞将各县解仓米石及全完并未完各数目分晰开册以备参考至仓丞联收向止二联一送本司一为该衙门存据解米之县并未给收以致按批行催仓丞则以挂欠为词批解之县又以已解具覆彼此互推今既议仓丞出收饬照实收米数本可随收随给应请令仓丞出收改用三联一给解米之县一送本司一留厅存查如此不特解米之县不能以已解混诿设有各县经解中途侵挪回县无收弊可立破于解米之法实多裨益 
　　一米色严禁潮杂并到仓及收米暨出收内宜定限也查存仓米石均关兵糈颗粒均应干洁一有潮杂即致霉■〈黑贞〉嗣后解米到仓如果潮杂仓丞立时禀司以凭即拏经解枷示仓前满日重惩并将该县详揭如米已干洁仓书勒掯需索亦许该县解役呈明即行拘拏重究至各县起解米石向来虽经报解到仓无期今请饬令各县于解米文内务将差役何人何日起程何日可以抵仓逐一声明本司亦照县文逐一饬知仓丞其仓丞接文之后计文内所开抵仓日期已逾五日即将并无抵仓缘由详司以凭签拘经解究比如仓书徇隐不报本司即差拘仓书查究至米已到仓验系干洁百石以内限即日收清百石以上至五百石限三日收清五百以上至千石限六日收清千石以上至一千五百石限十日收清一千五百石以上限半月收清迨收清之后无论批数已足未足俱限一月内截给解役仓收二日内截收申送本司如有逾限差拘仓书责儆以上各条已有之弊亟宜查杜未形之弊设法预防或经解无据应添给仓收以为执凭或册报未明应实注廒口以备盘验新旧交代惟在授受之分明运斛稽迟自须期限之整肃谨就管见酌拟章程是否有当伏维宪台核示遵行倘蒙俯允除通饬外并请刊入治浙成规册内俾得永远查照办理等情乾隆三十五年四月初五日奉巡抚部院熊　批查仓收一项向有黏同批回呈送本部院衙门备核之例仍令照旧办理余如详通饬遵照实力奉行并刊入治浙成规册内永远遵守至每年杭府奏前盘查及仓丞按月造报收放款册仍饬照例通送备核再各属南米例征本色所有买档抵交及解折色等弊皆由各属违例重价私折应如何立法严行查禁此乃澄本清源之道仰即另议速覆仍候督部堂批示录报缴又于五月初五日奉宫保督部堂崔　批所议各条均属妥协仰即通饬遵照并刊入治浙成规册内查照办理至各县起解米数月日务期严饬随时申报院司以便与仓丞取送仓收及收放月报各册互参查核以杜压留挪移私折情弊该司仍督承将本年各县解省仓米数先造一册送查毋迟并候抚部院批示录报缴 

　　○省仓粜余米小户改折色 

　　杭州府省仓征收杭嘉湖绍南米岁余米伍陆千石陈陈相因今酌留米伍千石以备不时需用余俱随时出粜每石壹两陆钱价贱则止俟价值相当再行续粜其核定钱价照平粜例办理毋许浮收绍属解交乍浦兵粮停支米壹千壹百肆拾石应改征折色令绍属之山阴会稽萧山三县应完粮米之零星小户内折收每升折征壹分陆厘则小民尤易交纳其愿完本色者仍听民便若滋弊严参究处 

　　户部为遵旨议奏事浙江司案呈内阁抄出浙江巡抚三　奏称窃照调任广西巡抚臣熊　前在浙江巡抚任内奏请省仓余米肆万石内留存伍千石以备不时之需其余米叁万伍千石按照金华等府折价每石壹两陆钱于青黄不接时出粜又乍浦满营奉裁甲兵水手每年停支粮米壹千壹百肆拾石现仍照旧征输恐久储折耗请照杭嘉湖三府属零户应完粮米折征之例派分绍兴府属之山阴会稽萧山三县零星小户一例折征等因具奏适臣奉调浙江进京奉旨交臣查议臣抵任后随与藩司王亶望详加商酌复亲赴省仓验看细心查察缘浙江省城地气潮湿而省仓收存南粮米石非如常平仓所存谷石堪以久储且省会为五方杂处户口殷繁全藉外江客贩以资接济每届青黄不接商运稀少之候时值因而增长若将此余米按时出粜于民食更为宽裕应请照依金华等府属省米折征定价每石壹两陆钱之数为准照数就仓出粜如彼时市价或在壹两陆钱之上仍饬据实详报照依时价粜售若开粜之后市价或日渐平减不敷定价是民食已贱应即停止存俟价值相当再行续粜仍照常平粜卖之例止许零星出易但零卖多系钱文应按银核计钱价于仓所出示俾使周知以免滋弊嗣后省仓南粮余米逾于伍千石积有成数即随时报部粜易再查杭州嘉兴湖州三府属解省南粮内有零星小户多系基地坟粮无米出产且数止升合民间买纳不便案经前抚臣熊　奏明照每石壹两陆钱定价折征报拨充饷在案惟绍兴府属山阴会稽萧山三县征解省米内零星小户未经议及今乍浦满营既有裁兵每岁停支米壹千壹百肆拾石无需动用以之分抵山阴等三县零星小户应完粮米一体照杭州等府属之例每升壹分陆厘折征报拨实于民情完交称便请自乾隆三十八年为始于每年启征之先预造易知由单送该司道查核将完粮至少之零户按照定价折收并将折色之户数银数按年核实报销苐以米数有定而每年应折零户升除不一倘现收银数如与应折米数不能适合折多则买米交仓收多则粜价入拨官为经理臣随时稽查务期小民咸沾实惠所有遵旨查议缘由理合恭折具奏等因乾隆三十八年闰三月二十四日奉朱批该部议奏钦此钦遵于本月二十六日抄出到部臣等伏查省仓积储米石原以供官兵俸饷等项之需如正项外积存过多自应量为变通以疏积滞而免折耗今查浙江省杭州等府解省南米每年除动支官兵俸饷织造匠粮经费外约岁余支剩建旷米伍陆千石节年存储省仓已积至四万余石此后又岁有盈余若复陈陈相因恐积久易致红朽且省会地方户口殷繁全藉商贩接济或当青黄不接商运稀少之候将此项余米酌量出粜于民食亦属有益据该抚就熊　原奏复核现在情形酌将应留应粜各数分别办理自属随时调剂充裕民食之道应如所奏将前项存仓余米酌留伍千石以备不时之需其余米叁万伍千石照依金华等府折征每石壹两陆钱定价为准当青黄不接之时酌量出粜以资接济如市价较昂仍照时价粜卖或市价渐减民食已敷即行停止俟价值相当再行续粜所有零星粜售核定钱价各事宜均照该省平粜旧例办理毋许胥吏浮收巨商囤积以期有裨实济嗣后存仓余米逾于伍千石积有成数即访察民食缓急一例凑数粜易仍随时报部查核至该抚奏请乍浦停支兵米分抵山阴等三县零星小户应征粮米照杭州等府之例一体折征之处查先经浙江抚臣熊　于杭州等府属折征案内请将裁减汉军停支米伍千伍百余石分抵该府属零星小户应征南米每升壹分陆厘折征报拨臣部题准在案今乍浦营裁兵每岁停支米壹千壹百肆拾石既系无需动用而山阴等县零星升合小户完交本色亦多守候量验之烦若将停支米石分抵该三县小户折征仓粮既免折耗小民尤便交纳亦应如所奏自乾隆三十八年为始除米数成斗以上及大户尾零照例不准折收外所有零星小户应照杭州等府属之例每升壹分陆厘折征其有愿完本色者仍听民便倘折收银数与停支米数较多即将多收钱文买米交仓充饷或折收银数不及停支米数则米有多余除抵放兵饷外余俱粜价入拨仍将折收之户数银数按年造册报部以凭稽核倘有不肖官吏藉端滋弊立即严参究处似于剔弊便民两有裨益等因乾隆三十八年四月十九日奏本日奉旨依议钦此 

　　○开垦田地严禁滋扰四款 

　　一新垦荒地给照永为世业无许将垦户勒充佃户及混罚充公 
　　一每年奏销之前如有新垦准其升科毋庸通省行查勒报取结 
　　一新垦之田照例升科无许吏胥以隐垦扰民 
　　一旱田改作水田照例升科严禁以欺隐滋扰浙江等处承宣布政使司详为申明定例以广皇仁宪德以安农民生计事窃照圣主念切民依于垦荒升科事宜屡颁恩旨兼蒙俞允部院条奏法良意美无微不至祇因定例年久案牍残缺难免吏胥潜滋弊窦凡农民尽力田间垦荒成熟者该州县等自应详报升科乃并不为之照例妥办非坐以欺隐即罚充入官或将垦荒农民勒充佃户或将定例故违查丈吹求以致乡农畏累莫敢措手虽遇有荒土亦听其抛弃此皆州县书吏有以害之也厯经本司具详俱蒙宪台随时批允在案但因案非通行恐各属未尽周知难免吏胥匿卷滋弊仍烦案牍本司谨再分条具详仰请宪台批示通饬俾各属有所遵循实为　　恩便 
　　一新垦荒地应请给照永为世业无许将垦户勒充佃户及混罚充公也查雍正十二年九月广东巡抚杨永斌奏称民间愿垦者众而逡巡故却因民间恶习见有承垦者力耕播种以后即捏称祖业起而争讼不夺不止是承垦之民未享其利先受其害孰肯徒费工本请酌拟新垦之例等因经部覆内称查雍正元年十月经臣部议覆如有未垦荒地劝民开垦官给执照钦奉上谕水田仍以六年旱田以十年遵照起科等因题覆在案应请嗣后将现在久荒之地除有古冢周围地面四丈不得开垦外其余俱任民□愿垦者开明界址土名呈报地方官亲赴勘查如果有业户即着垦熟起科如并无原业地方官查勘明确即取具里甲地邻甘结先给执照准其管业照例起科但承垦之初若不定以限期先行晓谕仍恐业户居住远僻无从周知应令嗣后凡遇开垦先行开明土名界址出示晓谕定限五个月之内许业户自行呈明如逾限并无业户呈报即给执照令其承垦管业俟命下通行各省等因奉旨依议钦遵各在案乃景宁县之油田寺等处废田系久荒之产经农民垦成之后乃该县故令黄钰勒令垦户充当佃户大为民累业经本司详蒙宪允遵照定例办理在案又黄岩县瑞岩寺僧田罚充书院现在驳令遵例办理凡无业荒田例得给照开垦升科永为世业乃州县官听信书吏怂恿往往将垦户作为佃户勒加租谷或混罚充公以致农民畏葸不敢开垦深为民累应请嗣后凡有开垦者悉照定例升科如有将垦户作为佃户勒收租谷及混罚充公者即行官参吏处以示惩儆 
　　一每年奏销之前如有新垦准其升科毋庸通省行查勒报取结也伏查雍正十三年十月初十日奉上谕各直省劝令开辟荒地以广种作俾无旷土原属法良意美然必毫无粉饰方于民生有益乃地方有司欲以升科迎合上司之意不过将钱粮飞洒非徒无益而并贻害于百姓等因钦遵在案又雍正十三年十月十八日由内阁抄出大学士朱轼具奏田地之丈量首报宜停止也我国家重熙累洽生齿日繁通都巨邑无一隙未耕之土葢小民身家衣食之资皆于是出断无任其荒芜者其僻远州县间有未尽耕种之处缘山田硗确旋垦旋荒又或江岸沙涂东坍西涨变易无定是以荒者未尽开垦而垦者未即报升职此故也至已熟之田有粮额甚轻者亦田土硗瘠数亩不敌腴田一亩即古者一易再易三易非欺隐田粮者比也嗣后若实有可开之荒土劝民陆续耕种照例升科等因具奏经总理事务和硕庄亲王　等议奏内称臣等看得丈量田地一事地方官奉行不善琐屑纷扰为自私自利地步荷蒙世宗宪皇帝洞烛情弊屡降谕旨严行训饬不令举行而现在各省巳蒙饬令停止今大学士朱轼所奏殊属剀切应如所请祈敕下各省督抚将丈量一事永行停止若该地方实有可垦之荒地劝民陆续耕种照例题报升科等因于雍正十三年十月十六日奉御批依议速行钦此钦遵亦在案是丈量一事久奉严禁如有续行垦出者自应听其报升乃司署旧案内于奏销之前或有具稿行查取结以致通省州县书役得以乘机舞弊阖县票查扰累地方莫此为甚如云和长兴安吉等州县率请违例通县丈量假公济私得以年年需索饱其欲壑无能之牧令为书吏所愚而不自知实属溺职业经本司遵例驳饬在案应请嗣后奏销之前有新升之地照例随时具详办理如无新升之地不得令各府州县违例取结滋扰地方致干官参吏处 
　　一新垦之田应请照例升科无许吏胥以隐垦扰民也查乾隆五年七月二十六日内阁奉上谕从来野无旷土则民食益裕即使地属畸零亦物产所资民间多辟尺寸之地即多收升斗之储乃往往任其闲旷不肯致力者或因报垦则必升科或因承种而滋争讼以致愚民畏缩不前朕思各省生齿日繁地不加广穷民资生无策亦当筹划变通之计向闻边省山多田少之区其山头地角闲土尚多听其闲弃殊为可惜用是特降谕旨嗣后悉听该地民夷垦种免其升科俾民有鼓舞之心而野无荒芜之壤其在何等以上仍应照例升科何等以下永免升科之处各省督抚悉心定议具奏务令民沾实惠吏鲜阻扰以副朕子惠元元至意钦此嗣经浙省定议开辟山头地角不成坵叚之荒地准其永免升科其开垦地亩或腴或瘠已成片叚至三亩以上者照水田六年旱田十年之例起科各按年限升科照例题报等因于乾隆六年五月初二日奉旨依议钦此近据常山县详报灯盏坑一案或系田边日渐垦阔或系新垦不及三亩俱例得免罪乃该县违例议拟业经本□遵例议详俱蒙宪台批允照例办理在案但常山之案未经通行伏查山头地角三亩以下例不升科亦不治罪偶有民间自愿完粮俾得领照永为世守者亦听其便祇以吏胥勒掯难堪未即呈报升科并非有心欺隐嗣后应听民自便总不得以欺隐吓诈致千官参吏处 
　　一旱田改作水田应请照例升科严禁吏胥以欺隐滋扰也查乾隆五年钦奉上谕河南巡抚雅尔图奏称豫省地土原有水田旱田二项而在旱田之中可改水田者尚多祇以旱田赋轻水田赋重必须题请加赋小民既费工本又增粮额是以因循观望等语朕思水田收获倍于旱田若可改种则易瘠土而为沃壤于民问自有裨益至加增漕科则为数无几且此系现在输粮之田亩非新升隐匿者可比嗣后有情愿将旱田改作水田者悉从其便钱粮仍照原定科则征收免其呈报有司改则加赋但各州县地形不同土性迥别其不便改种者地方官不得勉强抑勒以致功难成而事滋扰可传谕雅尔图令其妥协办理以副朕体恤闾阎至意钦此查旱田改作水田例无欺隐治罪之条乃有民间将旱田改作水田州县吏胥辄以欺隐图诈致使民生难安应请嗣后民间将旱田改作水田有情愿照水田改则升科者仍应准其改照水田科则详办因浙省久经如此办理在案但胥役人等不得以旱田改作水田辄以欺隐勒诈以致农民无所措手 
　　以上四条皆案牍中常有之事虽经本司详蒙宪台随时批饬驳正但未经通行恐各属未能周知或致歧误白此叙明定例具详通饬之后如再有州县惑于书吏违例扰民者即行详揭请参以除蠹弊是否允协理合具详伏候宪台察核批示以便转行遵照除详抚督宪外为此备由呈乞照详施行乾隆三十八年十月初八日通详于十月十五日奉兵部侍郎巡抚浙江部院世管佐领三　批如详通饬遵照仍候督部堂批示录报缴又于十一月初十日奉宫保尚书闽浙总督部堂世袭一等轻车都尉锺　批所议切中情弊仰即通饬遵照实力妥办如再违例扰民即行详揭请参仍候抚部院批示缴 

　　○垦荒给照永为世业毋许勒充佃户 

　　开垦荒地照例呈明给照永为世业毋许将垦户勒充佃户致干查参 

　　浙江等处承宣布政使司为农民垦荒照例永为世业毋许勒充佃户致干查参事除景宁县油田寺垦复废地烦苛扰累各积弊经本司详请概行革除外该浙江布政使王亶望查得前据景宁县前令黄钰详称凡未经垦复荒地如有陆续开垦者照亩缴租等语本司伏查雍正十二年九月十三日户部议覆广东抚宪杨　条奏经部议覆内称应如所奏请嗣后将现在久荒之地除有古冢周围地面四丈不得开垦外其余俱任民间愿恳者开明界址土名呈报地方官亲赴勘查如果有业户即着垦熟起科如并无原业者地方官查勘明确即取具里甲地邻甘结先给执照准其管业昭例起科但承垦之初若不定以限期先行晓示诚恐业户居住远僻无从周知应令转饬各州县嗣后凡遇开垦地亩先行开明土名界址出示晓谕定限五个月之内许业户自行呈明如逾限并无业户呈报即将执照先给原垦之人令其承垦管业等因具奏奉旨依议钦此又雍正元年十月内户部议准如有未垦荒地开垦者官给执照永为世业至起科年分钦奉上谕水田仍以六年旱田以十年遵照起科等因题覆奉旨依议钦遵通行各在案是久荒田地原业不愿开垦别经农民呈明开垦成熟者例得给照永为世业从无即令垦户作为佃户勒令完租之事应请通饬嗣后如有农民垦荒照例呈明晓示五个月内无人承认即给垦照俟其开垦成熟遵照定例永为世业如有官吏胥役人等藉端图诈勒令承佃完租者即行详揭请参是否有当理合详明伏候宪台批示遵行再查油田寺租一案旧时未详督宪衙门是以此时循照旧案未详合并陈明呈乞照详施行乾隆三十八年七月初二日详十二日奉兵部侍郎浙江巡抚部院世管佐领三　批如详饬遵以省案牍并饬嗣后如有开垦地亩均照定例办理缴 

　　○禁丈量补造鱼鳞册等事 

　　浙江等处承宣布政使司为请禁丈量鳞册等事乾隆三十八年四月初九日据云和县知县窦絟详称查卑县鱼鳞图册白国初以来并未设立前于雍正九年奉文令将残缺者赴司补造但云和鳞册为司库所无屡奉檄催补录至乾隆二十五年经前令陈宗功不得已条议每坊遴选董事拨给弓手听民自丈造复鱼鳞皆蒙准行在案经今又十余载尚未举行厯奉严檄饬催葢缘经费无出常因终止兹□小麦渐次熟登正届翻犁布种之候难以办理俯容秋收后召选举行另议详报苐公费无资非千金以外不克办复或拨闲款或听民乐输详请示遵等情具详到司据此本司伏查乾隆八年奉准户部咨为敬陈版籍等事本部议覆浙江布政使潘思榘奏请通饬所属州县将现在鱼鳞柳条各册逐细查点如有残缺舛错即赴藩司衙门抄录齐全封储内署一折查浙省州县鱼鳞图册既不由官收储以致残缺应如所奏行令该抚通饬各属检查现存鱼鳞图册如有残缺舛错即赴藩司衙门钞录齐全设立木柜封储内署毋令胥役收储滋弊仍入交盘等因于乾隆八年十月十四日奉旨依议钦此此指藩库旧有之鳞册令州县赴司照录也又乾隆二十三年十二月四川布政使徐垣奏称臣衙门所存丈册臣现在检查清楚悉行提储卷库委首领官稽查抑臣更有请者川省垦荒成熟之田俱准升科报纳但升科之时业已丈明毋庸再丈应另编丈册一本等因在案此指现在续报升科之一坵半段而言并未准令通县丈量补造鳞册也又乾隆三十二年七月户部议覆升任安徽按察使陈辉祖奏称嗣后民人告争坟山近年者以印契为凭远年之业以查对山地字号亩数库储鱼鳞册并完粮串票逐一丈勘相符者即断之承管倘有不符又无完粮印串则所执远年废纸及碑谱等项均不得以为据即将滥行侵占之人按例治罪仍令各属凡有此等控案详明上司核实定拟等语臣部查所议均属惩刁息讼之意自应如所奏办理惟该按察使请将残缺号册补送备查之处查乾隆八年臣部议覆浙江布政使潘思榘条奏案内以各省鱼鳞图册是否齐全行令查报嗣据署安徽巡抚准泰咨称该省图册残缺不全若履亩清丈查造未免违禁扰民如令业户自行呈开徒滋胥役科索及奸民捏开之弊等因是此项图册现在齐全者自应加谨收储以备核查如有残缺无从核对者惟在临审时虚公勘询务得实情则捏造契券假设碑谱一切虚伪自可立判若令一体补造势必假手吏胥徒滋科索捏开之弊所有该按察使奏请补造鳞册之处毋庸议等因驳饬不准在案缘补造鱼鳞图册必须履亩施弓按段丈量而丈量久奉严禁伏查雍正十三年总理事务和硕庄亲王　等议覆大学士朱轼请禁丈量一折内称臣等看得丈量田地一事地方官奉行不善琐屑纷扰或且为自私自利地步荷蒙世宗宪皇帝屡次训饬不令举行现在又蒙敕令停止大学士朱轼所奏殊属剀切应如所请祈敕下各省督抚将丈量一事永行停止等因具奏奉御批依议速行钦此钦遵在案是丈量久奉严禁故鳞册屡经部议不准补造永行停丈在案该浙江布政使王亶望查得浙省处州府属之云和县知县窦絟详称云邑自国家百余年来并未设立鱼鳞册迨后屡奉檄催至乾隆二十五年十月经前令陈宗功不得巳议详请选董事拨给弓手听民自丈皆蒙准行经今十载尚未举行必须经费千金以外或拨闲款或听民乐输并请缓至秋收后丈量等情本司案查云和县补造鳞册一案前司于乾隆二十五年十月二十六日议准具详奉浙江巡抚部院庄　批查阅县详内有官给弓手每庄抽丈数坵等语究与丈量无异即议设董事亦难保无胥役人等索扰情弊似有未协仰再妥确定议另详察夺慎勿轻举议丈鼓惑民情致干未便等因批驳在案本司伏查办造鱼鳞图册必须履亩施弓按段丈量若一坵不丈则一坵之数目不得焉能抽丈数坵即可概之通县前任处州守令等明知丈量有干奉旨严禁之例故捏称抽丈数坵希图朦混允准当蒙前宪洞烛其弊批饬慎勿轻举议丈鼓惑民情等因驳饬不准在案葢欲造鱼鳞册必须通邑丈量而通邑丈量实干例禁故潘前司深知例禁亦未奏请补造鱼鳞图册也查乾隆九年浙江藩司潘思榘奏请行令各州县将现在鱼鳞册查点如有残缺舛错即赴藩司衙门钞录等因经部议准奉旨依议在案是原奏内但令各州县赴藩司署中将现存鳞册钞录备案其司署库藏鳞册之所无者并未行令州县丈量补造也缘丈量久经奉禁且民问田产执业皆以钤印契券为凭又有每年纳银完粮州县用印串票为据其鳞册之存司者民间皆不得一见即州县录存者亦皆东置高搁厯来并不将现在执业花户逐一加载鳞册缘执业花户贫富靡常转辗售卖亦无一定数年之间往往几易其姓势不能悉载鳞册之内故鳞册所载皆非现在执业之人凡有讦讼审讯者皆以印契串票为据各省皆然其鳞册之有无实属不碍审断亦无关于执业是以定例但令州县赴司录存备案并未行令州县丈量补造良有深意浙省自雍正九年饬令将残缺者赴司补录至乾隆二十五年间经前司节次催县补造始据前任云和县陈令详议以司中既无底本只得遴选董事听民自丈虽彼时经该县委曲议详而其事终属难行故久而未办如董事之安分者或能尽心为之而写算奔走饭食纸张费用乏资不免终于无成如委之匪人飞洒隐漏捏造多开预为占产地步迨造成之后钤印存案在官以为信册可凭在吏以为铁案可据而不知弊已潜伏于印册之中迨后讦讼审断若执此捏开之册为据则民冤无昭雪之曰若仍不照此问审断则此时安用敝精劳神糜费帑项造此无益之册况又显违例禁实属难行祇因胥吏视为利薮既藉造册科派复欲飞洒取利于是固结难解屡催屡请习以为常牢不可破查乾隆三十二年户部议驳内称鱼鳞图册残缺不全若履亩清丈查造未免违禁扰民如令业户自行呈开徒滋胥役科索及奸民捏开之弊此项图册现在齐全者自应加谨收储如有残缺若令一体补造势必假手吏胥徒滋科索捏开之弊所有该按察使奏请补造鳞册之处毋庸议等因驳饬不准在案所有云和县鱼鳞图册国家百余年来既未设立细查司署雍正九年巳经查无云和县鳞册可录迄今五十年来屡据该县具详请缓兹又据请缓至秋收后丈量今若准其秋成之日补造必致履亩施弓按段丈量既与禁止丈量之谕旨有违复与厯年大部奏准定例不符且又糜费帑项扰累闾阎造此鳞册无益于治徒滋飞洒隐占之弊留为异日争讼之端致贻小民无穷之累本司若不详明停止则此件终难结案伏惟宪台念切民生屡除蠹弊山巅水涯远近讴歌今此丈量及鳞册积弊二事久在奉禁之内相应将云和县丈量补造鱼鳞图册之处详明宪台立案永行禁止并不许胥役滋扰再查此外各属鱼鳞图册及柳条册或有或无或全或缺原非一律并请通饬各属一体遵照厯年户部原议其有旧存鱼鳞册柳条册者加谨收储其无旧存鱼鳞册柳条册者不得混请补造亦不得妄请丈量致违定例如此则闾阎可以获安弊累可冀永除矣是否允协理合具详伏候宪台批示遵行除呈抚督宪外为此备由惟祈照详施行乾隆三十八年四月二十五日浙江布政使王亶望通详五月初三日奉浙江巡抚部院三　批如详通饬一体遵照禁止毋许胥役藉端滋扰干咎仍候督部堂批示缴又于五月三十日奉闽浙总督部堂锺　批如详饬遵仍候抚部院批示缴 

　　○严禁庄册等书查报税契嗣后设柜大堂征收 

　　严禁庄册等书查报税契致为民累嗣后务令遵例设柜大堂随到随印黏给契尾毋许书吏勒索迟延致干参咎 

　　浙江等处承宣布政使司为详请遵例设柜大堂征收田房税契银两毋庸令庄书查报以安民业以免扰累事案于乾隆三十八年六月十一日据杭州府详民间买卖田产请令庄书查明入册按月报官等情一案蒙宪台批司查议详夺等因该浙江布政使王亶望查得立法贵于除弊输将尤在便民伏查雍正十三年十二月初六日奉上谕民间买卖田产例应买主输税交官用印所以杜奸民捏契之弊原非为增国课也后行之既久徒饱吏胥之壑甚为闾阎之累不可不严行禁止至于活契典业者乃民间一时借贷银钱原不在买卖税契之例嗣后听其自便不必投契用印收取税银钦此又乾隆十六年湖南抚宪杨　条奏湖南有种奸徒伪造印信诓骗田房税契请定令州县衙门俱照征收钱粮之例并设税契之柜悬榜每两完银三分令业户自赍投税务黏司印契尾等语应如所奏设柜大堂征收等因奉旨依议钦此又乾隆二十四年二月苏州布政使常亮奏称州县征收田房税契往往操之经胥之手因各属素不设柜花户无从投纳势必央凂经承为之经理经承由是得以把持于应纳税银之外任意多收弊端不可究诘令于大堂设柜听民自行投纳实时印给契尾不得留难等语经户部舣覆内称应如该布政使所奏办理奉旨依议钦此又乾隆二十七年二月初四日刑部咨准律例馆颁行续纂条例内开凡民间活契典当田房一概免其纳税其一切卖契无论是否杜绝俱令纳税其有先典后卖者典契既不纳税按照卖契银两实数纳税等因又节次奉到宪檄内开各州县税契一任经胥经手并不遵例设柜大堂多系积蠹在家私收侵亏挪用嗣后务必设柜大堂严禁胥吏在家私收等因迭经通行并频催在案此真便民除弊之良法也乃各属未经设柜且有创为庄书分查月报之说希图滋扰闾阎者自难逃宪台洞鉴本司查庄书皆非良善之人若令其按月分投查报是授以查税之权也此等奸胥蠹棍权柄在手必然假窃官势擅作威福挨家查询平日之声势已足令乡农侧目迨至偶有交易必须预为通知令其入册不特酒食中金任意倍索即定价之高下买卖之弃取均得把持武断甚而暗中需索谢仪稍拂其意即捏禀差查或党恶勒掯弃产小民如同犯案种种苦累事有必至更或买卖业户分居两庄两处庄书彼此搀夺挑唆尤滋讼累夫小民买卖田产本得自便国家百余年来从未设有庄书挨查月报之例若照所议俾得从中操持播弄将使民业难安讼端日起为害地方实有不可胜言者查征收田房税契各省俱系遵照奏准定例办理从未闻有令庄书操纵查扰之事浙省未便私立科条致启奸徒勒诈之端大为民生之害应请将该府所请之处严行禁止以免滋扰以安地方再查州县征收田房税契银两厯经大部议准应于州县大堂另设一柜收银随时给与司颁契尾久经奉旨允准通行在案乃各州县遵行甚少如果设柜大堂便民完纳税银自裕查知府表率全郡各州县之曾否设柜是否遵例办理无不共见共闻应请通行各属责令各该府严督所属州县嗣后务照定例设柜大堂随到随即填给如有庄书滋扰累民者一有访闻即将扰民及失察之员严揭一并请参以示惩儆以安民生是否有当理合具详伏候宪台批示遵行除详抚督宪外为此备由呈乞照详施行乾隆三十八年九月二十三日浙江布政使王亶望通详于十月初一日奉钦命浙江巡抚部院兵部侍郎世管佐领三　批如详通饬遵照仍候督部堂批示缴宫保尚书闽浙总督部堂世袭一等轻车都尉锺　批所议甚属允协仰即通饬遵照并出示晓谕如敢阳奉阴违立即查拏参究仍候抚部院批示缴 

　　○严禁验契推收及大收诸弊以除民累 

　　买卖田产推收过户止令庄册人等照业户开付字号坵叚亩数随时注册推收严禁验契推收勒索并禁汇总大收诸弊以免民累 

　　浙江等处承宣布政使司为推收过户应请随时办理毋庸验契勒索以免民累事窃照民间执业全以契券为凭其契载银数或百十两或数千两皆与现银无异是以民间议价立契之时必一手交银始一手交契从无将契券脱手付与他人收执之事惟税契不得不黏连用印故定例大堂设柜立刻印给契尾毋许稍有稽延葢有契斯有业失契即失产也民间偶遇急用或以田房契纸抵押银钱者无不取携如寄是以民间之视契券即与现银无异莫不慎之重之不肯轻以付人此民情也亦不易之理也至田产买得之后例应推收过户完纳钱粮凡民间典卖田产俱令出卖之人写为推收一纸注明所卖田地都图字号亩数并声明今已典卖与某人管业其地丁钱粮推与现业户某人完纳字样其现业户即照推票都图亩数照开一单付与庄书令其入册庄书册内本有旧业户姓名完粮数目祇将新业户姓名添注入册即于春月填写易知由单付与现业户令其按时完纳地丁银粮此向来推收之旧规也凡推收过户之时厯来从无令新业户将契券付与庄书验明入册之例缘庄册图书类非谨厚之人孰肯以千百金买得之契轻易付彼致有意外之虑此厯来推收从不验□之原委也且查推收本属无须验契因卖产之人旧纳钱粮载在州县图册钤有印信户房庄书各有底册收藏甚固虽不验契自能了然胸中缘纳粮印册一乡一村厘毫无差合之一县总收亦无不针孔相符旧业新业俱报推收之数从不敢损益厘毫自贻伊戚且民间偶有遗忘坵叚字号者每向庄书查册即能备得细数此尤为推收过户不须验契之明证也又有书吏创为民间不愿推收之说以自便其勒掯之私者不知旧业户不即推收易知单内仍系旧业户姓名庄书即须向旧业户催纳钱粮小民虽愚孰肯自取追呼此旧业户所以情愿推收也至于新业户既已出资置得产业更乐推收过户以便完粮之后败取印票为据以杜交易纷争之弊是新业户亦以推收过户为乐乃访闻府州县书吏创为验契方准推收之说希图从中勒索于是安分良民率皆视为畏途此皆州县书吏舞弊营私有以害之也更有名为汇总大收者凡民间买卖田产开单付知庄书乃庄书户房人等并不随时推收过户辄称俟至某年设局大收尤为勒索之端且钱粮不即推收不特完赋不便兼使弊窦丛生大为民累伏查雍正十三年十二月初八日户部议覆湖北抚宪德　条奏嗣后买卖田产务须实时推收不得迟延过割等因奉旨依议钦此是以汇总大收之弊久经前宪饬禁在案而此验契流弊为害尤甚若非详奉饬禁终难杜绝弊根合无仰恳宪台通饬杭嘉等十一府属将此详缮示晓谕嗣后凡有典卖田产者听民间开单付知庄册等书随时推收过户不许取验契券如有书吏捏称验契推收及定期大收等弊者即将该书吏从重治罪如官员不能禁约致滋弊窦者一并查参如此庶积弊可革民累可除而推收亦得随时办理不致累民失契失业矣是否有当理合具详伏候宪台批示遵行除详抚督宪外为此备由具申呈乞照详施行乾隆三十八年九月二十三日浙江布政使王亶望通详于十月初一日奉钦命浙江巡抚部院兵部侍郎世管佐领三　批据详严禁查验契券止令庄册人等照业户开付注册推收洵属便民之道仰即通饬遵照仍候督部堂批示缴又于十一月初五日奉宫保尚书闽浙总督部堂世袭一等轻车都尉锺　批验契推收一事上下各衙门书吏串通固结牢不可破大为民生之累自应严行禁止以免滋扰仰即照议通饬遵照仍出示遍行晓谕如敢故违立即查拏参究并候抚部院批示缴 

　　○契纸已钤印者补给契尾免其追罚 

　　浙江等处承宣布政使司为钦奉上谕事案查乾隆三十一年七月初八日内阁奉上谕前据湖北按察使雷畅条奏民间田房税契不黏连司印契尾者立限一年令业户首明补税以杜侵隐而稽假冒经户部覆准并令各督抚分别定限报部查核夫隐匿漏税若在民自应查明令其补交若州县官办理税契于契纸钤印并不黏用司印契尾是系不肖有司意图侵肥入己所致其实小民应报税银业巳照数输纳今乃令业户首明补税而不于原税之州县名下追还是百姓更受重税之累而侵隐之官吏转得安享其利于情理殊未得平着该督抚详悉出示晓谕凡民间有已经投税并无司颁契尾者即行补给契尾其税银毋庸重复补纳以恤民力并查系何员任内经手除事在五年以前及该员巳经身故者查明免其勒追外其现任及升调各员均着照原税银数于各名下定限追还此次立法以后如再有止钤契纸不连用契尾者各督抚即行查参治罪如此则闾阎既免重科州县共知儆惕将来小契之弊亦可不禁自止着将此通谕知之钦此嗣经前藩司于乾隆三十三年二月十二日具详内称以奉文日为始给限一年六个月造报其民间呈首各契投税细数巳奉特恩免追毋庸造报以归简易合将各属补过免税契尾号数及并无呈首各县先行转造司册详送咨部因乡僻小民尚未悉知定限普沾恩泽是以尚有未经办竣之海宁等县再扣限三个月造册详咨如民间仍复隐匿不行呈首限外发觉不准补给仍照例追罚并请于咨内声明等情具详蒙前院批仰候核咨等因咨部在案嗣于乾隆三十三年四月二十六日奉准户部咨开呈首各契投税细数巳奉特恩免追毋庸造报以归简易等语应毋庸议等因咨覆在案其司详内所指民间逾限不首不准补给照例追罚之语户部并未议覆本司细绎部文缘此案系特奉圣谕原系永远遵行之例期于除积弊而广圣泽并未定有逾限不首追纳契价税银之谕是以户部不敢遽议更张且原奉上谕小民应报税银业巳照数输纳今令民首明补给契尾毋庸重复补纳以恤民力并查系何员经手除事在五年以前及该员已经身故者查明免其勒追外其现任及升调各员着照原税银数于各名下定限追完此次立法以后如再有止钤契纸不连用契尾者即行查参治罪如此则闾阎既免重科州县共知儆惕将来小契之弊亦可不禁自止等谕钦此仰见圣主严除积弊深恤民力凡闾阎已经纳过之税不令重纳税银之至意自应永远遵行应请嗣后如民间巳经投纳税银经该县止钤县印并未黏连司颁契尾者原非漏税可比查出之日钦遵圣谕即行补给司颁藩字号契尾无庸再令小民重纳税银亦勿追契价一半入官缘小民已纳税银其不黏司颁契尾咎在承办之州县未便向民间追纳税银亦不便追罚契价一半入官致与原奉圣旨有违至巳纳之税契银两如州县侵用事在乾隆三十一年七月初八日恩旨以前仍遵五年以前免其查追之恩旨如在乾隆三十一年七月初八日奉旨以后应于侵蚀入己之各该员名下追缴查办以符定例再补给契尾旧时详定系另给藩字号契尾今应俟有查出之案需用藩字契尾几张随时令州县详司补给毋庸预先给发又滋书吏派扰之端合并声明是否如斯理合详请宪示遵行除呈抚督宪外为此备由具申伏乞照详施行乾隆三十八年闰三月二十三日浙江布政使王亶望通详四月初二日奉浙江巡抚部院三　批据详已悉嗣后各属如有详请补给一面颁发查办一面报明本部院查核并候督部堂批示缴　又于四月二十八日奉闽浙总督部堂锺　批据详已悉仍候抚部院批示缴 

　　○捐修工程毋庸造册报销 

　　浙江布政使王亶望详为捐修工程事查得宁波府属之奉化县古方桥横跨大江上达台闽下通宁属商旅往来络绎不绝实为要津至紧工程其桥计长二十六丈二尺六寸宽二丈二尺桥门五座共有四墩两堍水势冲激工程浩大前据士民自愿捐修原估需工料钱八千余串文今已捐足署该县唐宇霦并不经手银钱俱系董事公同绅士经收经放甚为公允本司查古方桥乃通津要路本邑士民既情愿乐输以成善举自应听该邑绅士商民赶紧造完以利行人以免舟渡风浪之险惟查前奉准工部咨军机大臣议覆苏抚庄有恭奏请借动公项二十二万两将松溇二江工程挑浚官吏并不经手钱粮固难责令代造销册董事不谙工程则例请照借帑事例免令造册之处应如庄　所奏准照乾隆十八九年该省借帑事例免其造册毋使胥役藉端滋扰俾小民实受其益俟命下臣等交部行文各省一体遵照可也等因乾隆三十年十二月十九日奉旨依议钦此钦遵通行遵奉在案今古方桥原属士民自捐自修系董事严瑞隆等同奉化县绅士自行办理此项桥工告成之日遵照定例免其造册报销惟令将捐银各绅士民姓名折报按其银数多寡分别给匾奖励其余一切钱粮出入等事听该士民自为经理毋庸该县官吏胥役经手致滋扰累如此则要工可以速竣行人得资利涉共沐宪恩于靡既矣伏候宪台察核示遵除呈抚督宪外为此备由伏乞照详施行今呈送　桥图一张乾隆三十八年四月十八日通详四月二十五日奉浙江巡抚部院三　批据详已悉仍候督部堂批示缴图存又于五月二十二日奉到闽浙总督部堂锺　批据详已悉仍候抚部院批示缴图存 

　　○收买小钱毋许假公济私滋扰闾阎 

　　凡小钱每觔大钱壹百文应善为晓谕按数收买净尽毋许假公济私滋扰闾阎
  </div>
  <div class="pagination">
   <span class="current-page">
    1
   </span>
   <a href="治浙成规_page2.html">
    2
   </a>
   <a href="治浙成规_page3.html">
    3
   </a>
   <a href="治浙成规_page4.html">
    4
   </a>
   <a href="治浙成规_page5.html">
    5
   </a>
   <a href="治浙成规_page6.html">
    6
   </a>
   <span>
    ...
   </span>
   <a href="治浙成规_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
