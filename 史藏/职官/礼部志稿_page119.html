<!DOCTYPE html>
<html>
<head>
    <meta charset="UTF-8">
    <title>礼部志稿 - 第 119 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部志稿 - 第 119 页/共 123 页</h1>
    <div class="content">





　　礼部志稿卷九十六
　　钦定四库全书
　　礼部志稿卷九十七
　　明　俞汝楫　编
　　拟典备考
　　建文陵庙及景泰庙号疏
　　万歴二十年礼科都给事中万象春题为修举陵庙旷仪以光先徳以垂典制事切惟国家之事莫大于祀典祀典之起实繇于人心故质之人心而有不容已皆祀之不可废而圣哲之所必举者也矧事关陵庙情属亲亲在列圣容有欲为之志而陛下当有善继之图者乎臣所议于今日有二一曰革除之陵庙宜复二曰景帝之庙号宜尊洪惟太祖开基成祖定鼎列圣神功巍巍莫尚矣然自太祖以后成祖以前其间君临天下者不有建文君在乎既缘靖难兵至避位自焚延迄于今祭享无闻陵园不治行道之人欷歔叹息臣尝仿往牒当建文君没成祖驻营龙江发哀命有司治丧葬以天子之礼遣官致祭当其时固未尝不陵不祭也乃今令甲所载止孝陵及懿文太子陵而建文君不与焉兹何以故岂成祖许之于先而所司顾废之后耶国家修明典礼凡前代帝王有功徳于民者除嵗庙时祭外间遣官祀于其陵而矧称帝建号按临臣民至四五年首为一代嗣统之正者乎又如革除死事诸臣我皇上登极之初首发明诏令得祀于其乡迩又允言官之奏凡诸臣坟墓苗裔咸蒙修治防録而为之君者反不得一坏之土一勺之水宜天下人心惋然而深悲也似宜勑下所司即其原葬处所立为陵庙嵗时一体祭祀仍乞上尊諡以表追报之隆复年号以正君临之体此非臣等今日私议也当在成祖时既葬以天子之礼必宜享天子之祭既享天子之祭自当复其有天子之号讵特天下之心固亦成祖之心也而何顾忌之有与至于景帝之事则又异矣土木之变国家岌岌乎几不可保景皇帝奉太后命进登寳位镇安人心倚任忠良克戡祸乱卒至銮舆反正宗社寜谧圣子神孙所以晏安坐享全盛之业者景帝之力岂可诬哉迨升遐之日諡号葬祭率从贬损盖一时轩轾之势则然而实非人心之公与国典之正也以是至宪宗纯皇帝时特允廷臣建议复其帝号祭以帝礼先灵显赫亦既足以述先志而昭往烈矣然而庙号未加陵制有俭生有安天下之功而崇报不称没宜享天下之号而物故未彰其于国制终属缺典臣等待罪该科每见太常寺嵗祭题请祭祀其遣官行礼诸陵皆同固未有隆杀也即如前嵗驾幸山陵行春祀礼臣忝扈从之列见我皇上于景帝陵躬为致祭诚重之矣乃其祭与诸陵同而其制与诸陵异虽致祭于陵而不得祔祭于庙仰窥圣衷当必有缺然于兹者矣似宜遵照典制备加尊諡仍恭上庙号昭示无疆其陵制隘陋尤须亟为恢改如似逼近恭让皇后陵势难展拓第就其殿庑门垣等项稍加穹广仍量陪寳城增建明楼以称帝者藏衣冠之地至于恭让太后陵亦宜一体修治俾得欝然相望如此庻足以慰在天之灵而彰没世之徳其于陛下继述之孝制作之隆皆有先矣
　　景庙议
　　成化二年五月湖广荆门州学训导髙瑶上言正统己巳之变先帝既已北狩皇上方在东宫冦骑薄于都城宗社危如一发使非郕王继统国有长君则祸乱何繇而平黠冦何繇而服銮舆何繇而还六七年间海宇寜谧年谷屡丰元元乐业其功不小迨夫先帝复辟其贪天之功以为己力者遂加厚诬使不得正其终节惠隮祀未称典礼人心犹欝天意可知昔周公有身代武王之功及三叔流言避位居东致天动威以彰周公之徳成王警悟遂亲迎之出郊反风感应如响今者灾异迭兴无乃天之动威亦以彰郕王之功与伏望皇上特勑礼官集议追加庙号以尽亲亲之恩则伦纪以厚而天心可囘矣事下礼部议之礼部等衙门防议训导髙瑶所奏追加景泰庙号事佥谓郕王继位六七年间行事具在实録其庙号非臣下所敢轻议请自上裁左春坊左庻子黎淳奏曰正统十四年八月册立陛下为皇太子至九月羣臣又奉郕王即帝位改元景泰缘陛下为皇太子在前郕王即帝位在后事理有碍至天顺元年正月英宗睿皇帝复位钦遵圣烈慈夀皇太后圣防仍复景泰为郕王诏吿天下永为遵守然后人伦正天理得名正言顺而事成矣髙瑶建言乃欲加郕王庙号臣惟朝廷既立皇太子则异时居天子之位乃皇太子也曽未半月羣臣又立一亲王为天子则前时所立之皇太子将何为哉此景泰三年皇太子之废有繇然也在当时虽曰主少国疑四方多事然周成王之时姬旦实有功之叔父何不遂取天位虽曰神器久虚不可无人然共和之际周召皆王国之懿亲何不共分姬室特以君臣有定分而不敢耳凡若此者皇太子为君亲王为臣天经地义民彛物则截然一定固不待智者而后知之今多官防议依违茍简畧无定见犹欲烦凟圣听取自上裁岂臣愚之所能喻哉先帝明并于日月此事处置已久人心已定今若误听髙瑶之言一加郕王庙号必将祭吿太庙改易旧制而行祔庙承祧之礼焉必将迁啓梓宫改造山陵而加珠玉匣之典焉必将追赠皇太后皇后之称焉必当尽复当时所用之人所行之政焉且髙瑶此言有死罪二一诬先帝为不明一陷陛下于不孝古之圣贤经史具在鲁隠公内不承国于先君上不禀命于天子诸大夫扳已以立而遂立焉是与争乱造端故春秋首书元年春王正月而削公即位正大伦也郕王之即位内承国于何君上禀命于何王不过羣臣扳已而立为遂立尔律之隠公允合无异为人君父而不通春秋之义者必蒙首恶之名是故昌邑王既废未闻复为汉某帝更始既废未闻复为汉某王诚不敢悖逆春秋移不明之过加于先君而欲全孝道于子孙也陛下昔为皇太子名正言顺谁得私议郕王乃敢废之易以己子至使先帝久遭幽闭此非郕王所自为也当时馆阁大臣陈循等贪图富贵密运奸谋从防为之也至于天顺元年郕王有疾陈循自合迎请先帝复位却乃率领羣臣进本奏乞早选元良正位东宫当时皇太子见在欲选何人以臣愚见若非南城迎驾之功先帝终无出路矣但此迎驾之人又皆贪图富贵之小人既効微劳气盈志满骄奢滛佚靡所不为是故髙爵厚禄封公封侯所以尊显于元年者赏其迎驾之功也严刑峻法或斩或流所以诛于后来者罚其骄矜之罪也今流言国中必曰先帝怒此诸人迎驾而罪之则万无此理而不足信矣陛下即位之初首罪羣邪寒心破胆及见取囘商辂仍复旧职内阁办事然后欣然自以为得计又皆私窃效慕希求进用矣彼小人者但欲得官于已岂顾贻患于人臣以谓髙瑶此举非欲尊礼郕王也特为羣邪进用之阶也必有小人主使之者不然彼草茅疎逺安敢妄言上诬先帝之明使后世观之以为口实而今之议者亦岂可不察乎此隠忍曲从而犹欲烦陛下之听哉疏入上曰景泰已往过失朕不介意岂臣下所当言显是献谄希恩俱不必行
　　请复建文年号立景泰实録疏
　　礼部尚书沈鲤题为循史职修缺典以昭祖宗心事以隆继述大孝事该国子监司业王祖嫡奏称建文年号已奉革除景泰事迹仍为附録均于信史真要乞圣衷裁断复建文位号仍将四年事迹修辑为録景泰则自为一録削去郕戾旧名各一节奉圣防礼部知道钦此臣等看得人君有位号则有纪年有政令则有实録此春秋不易之法自古及今无有以兴亡隆替而因革予夺其间者我朝自太祖开基列圣相承金匮玉室之藏具在乃建文以革除而槩称洪武景泰以分附而并系英宗则皆为我朝阙典矣臣等请先述二事大畧而后及所以当正之故为皇上陈之我太祖髙皇帝在位懿文太子先薨洪武三十一年太孙嗣位改元建文建文者太祖之嫡孙也在位四年成祖文皇帝靖难登极乃削去建文年号仍以洪武纪年及重修髙庙实録遂将四年寳歴附作洪武虚数此则革除之大畧也正统十四年北敌入犯英宗睿皇帝躬驭六师自行天讨至土木北狩景皇帝时为郕王奉皇太后命监国旋正大位次年八月恭遇英庙廻銮后七年复辟是为天顺元年其时奸臣石亨辈奏将景皇帝废为郕王加諡曰戾成化元年修英庙实録遂以景泰七年事迹附于正统之后天顺之前注曰郕戾附至成化十一年十二月宪宗纯皇帝追体英宗本意始勑廷臣复景帝位号上恭仁康定尊諡改修陵寝无所不用其情惟景泰七年事迹原附英庙实録者仍称郕戾王此则附録之大畧也嗣是以来朝野公议非不昭然而修遗举坠独未之闻者则有繇矣盖郕戾附録纂修在成化元年位号之复在成化十一年也当时惟以复位号为重而实録之改与不改以为往事歴数十年竟无与言及之者乃因循以至于今非为其不可而遂已之也矣宪庙追尊之举为帝王盛徳之冠乃独于附録一节不行厘正于推广徳意毋乃有阙乎不知位号既复则实録自当改正许其大不许其细是未体夫宪庙之心而已矣建文年号在成祖登极诏书不过以建文四年为洪武三十五年然犹称为少主未闻降削位号是在成祖亲亲之心亦必有不忍絶者而一时宣力归命诸臣故务张功伐或茍存形迹遂賛成革除之事其亦未达夫成祖之心耳夫成祖奉天靖难再造邦家骏烈宏功缵承髙庙正使年号不除何损万一而曲为揜讳若此且天下后世各有耳目安可尽冺稗官野史各有纪载安可尽革此不但无益于事适足示人以疑耳故议复革除者非为建文为成祖也议更附録者非为景帝为英宗也方今圣明在上修遗举坠以先徳正此其时臣等不敢为更张之议惟以附録改正不过将英庙实録于正统以后天顺以前摘中间七年事迹名曰恭仁康定景皇帝实録无相混淆如斯而已至于建文位号诏书中原无降削之文今亦无凭议复亦惟于髙庙实録中摘出洪武三十二年至三十五年事迹复称建文元年二年三年四年以存其年号信万世如斯而已以我太祖甫定天下即首命儒臣纂修元史又追諡其主为顺帝渊哉圣心至公至厚矣成祖英宗之心同符太祖而建文景泰又非胜国之君之比也元主可諡何忍没其号于建文元史可修何可阙其録于景泰且景帝之位号既可复则建文年号亦可复建文之死事诸臣且蒙我皇上之防録而况其君乎况其为太祖之乎慰祖宗在天之灵伸寰海久抑之意彰微显阐幽之烈寓兴灭继絶之仁斯举也实圣主德政之第一事也独可称昭代之信史而已耶伏候圣明裁定惟复勑下多官虚心防议题请定夺等因奉圣防景皇帝位号已复实録纂修改正建文年号罢
　　表章忠义
　　请防靖难忠臣
　　治四年兵科给事中吴世忠言太宗皇帝奉天靖难时文臣如方孝孺周是修练子宁黄子澄邹公瑾魏公冕顔瑰齐防诸人伏节以死然至今未及褒表似为阙典因言太宗之奉天靖难乃武王之心孝孺诸人之伏节死义则夷齐之志二者固并行而不相背况仁宗皇帝即位之初于孝孺公瑾诸人之事俱尝明着诏书称其忠义还其子孙俾不失所后至宣宗皇帝之世凡诸恩义亦以渐推举今天下之人景仰诸贤之忠义如彼而感叹三宗之明识逺度如此伏乞赐之爵諡崇以庙祀録其子孙复其族属以励士夫之节慰忠义之灵命下其奏于礼部
　　改定歴法
　　改定歴晷刻
　　景泰二年诏更定大统歴晷刻先是天文生马轼乞改大统歴昼夜时刻命礼部防官议钦天监监正许惇等奏正统间监正彭徳清于观象台测验以北京较之南京北极出地上髙三度南极入地下低三度冬至昼短三刻夏至昼长三刻逐一考究奏准改入大统歴内永为定式轼起自军匠不谙厯数妄以己意要改旧制所言难允帝曰歴虽造于京都而太阳出入度数则当以四方之中为准则是以尧命羲和仲叔四人分测验于四方以定四时之中今京师观象台在尧幽都之地太阳出入度数其可以为准乎今后造歴宜悉照洪武永乐间旧式
　　请改歴法
　　成化十七年直真定县儒学教论俞正己以上言歴法为礼部尚书周洪谟等所劾命锦衣卫执治之正己言歴象授时乃敬天勤民之急务后世歴法失汉唐以来造歴者莫有定议愈精愈密而愈多差繇不得古人随时损益之常法也我朝列圣相继于前代宿弊一扫无余但于歴法之差未曾改正臣切以经所载日月天行之当度本歴元以步算又以隂阳亏盈之理求之以验今歴谨详定成化十四年戊戌十一月初一日己丑子正初刻合朔冬至日月与天同防于斗宿七度至三十三年丁巳十一月初一日戊辰酉正初刻合朔冬至日月与天复同防于斗宿七度所谓气朔分齐是为一章者也今将一章十有九年七闰之数冬至月朔闰月节气年月日时逐一开坐编成一册上进请勑该部精加考订仍行钦天监从宜造歴颁布天下诏以歴法已尝稽定今奏有差所司其看详以闻礼部尚书周洪谟等防钦天监掌监事太常寺卿童轩集歴科官生与正己叅考讲论竟日不能决洪谟等因奏正己止据邵子皇极经世书及歴代天文志推算气朔又祖述前代术家评论嵗差之意言古今歴法俱各有差曾不知歴代以来歴官考之象纬验之晷影随时修改以与天合则虽当差而可使无差今正己胶泥所闻轻率妄议请下法司治罪有防正己不谙事体妄议歴数锦衣卫其执治之既而轩亦奏云比诣礼部公同正己讲论歴法看得所进册内每月俱以大小编排只有合朔并无望之日于本年六月后作闰六月臣等辩论本年若闰六月即今八月当作七月观数日以来气候岂七月令乎且其言成化十四年戊戌为章尽之年当闰十月而不置闰故冬至差一十二日则知今歴冬至合朔闰月三者皆差惟歴日乃正朔之书借置闰或差则寒暑反易农桑庻务皆失其候矣我太祖髙皇帝奄有天下肆命监正元统等叅考歴代四十四家歴法以洪武十七年甲子为歴元造大统歴颁行天下英宗睿皇帝又置玑衡节仪圭表等器于观象台迨今循用已久本监所算日月交食日时方位及所躔宿度观之于天测之于器未始有不验者间有刻数先后之殊所食分秒之异盖繇星土之有南北地形之有髙下故耳使果如正己戊戌年当置闰冬至差一十二日则晦朔望既差而递年本监所算日月交食日时并所躔宿度俱差无疑矣今何为尽验乎况戊戌置闰遡而上之无不差者又其言天地之间有自然之冬至有自然之朔望有自然之闰月非人力私智所得而损益是又不知天有自然之运而人有自然之数求自然之天则虽千载之日至可坐而致也今正己自以己意创为八十七年之约法每月大小相间编排有合朔而无望止是以区区小智强合于天与前之所言自相矛盾矣切见礼部奏词未曾深言本官妄议歴法之非恐彼心懐不服请勑法司将臣所奏明正其罪以儆将来得防亦付锦衣卫史臣曰歴法重事人多不讲正己所奏援引证据凡数千言虽与歴家不尽合然亦苦心力而为之矣
　　请改定歴法
　　治十年十二月南京钦天监主簿诸升奏歴法有差乞命大臣为总裁选通晓天文歴理之人改定歴法礼部覆奏国初更定大统歴颁行天下其法至精至密百余年来凡以推步测候颁朔授时鲜闻有失若必欲更改嵗差求合天度事体重大有非臣下所敢议者况私习天文律有明禁以故通晓歴法者亦未易见又升所奏亦自有讹舛请治其罪上曰歴法事重不必轻易更改诸升姑宥之
　　正徳十一年钦天监漏刻博士朱裕请修改歴法上疏曰嵗差之法唐一行以八十三年差一度宋纪七十八年差一度虞喜五十年差一度何承天为不及乃陪其年而反不及刘焯取二家中数七十五年差一度俱为未密至元太史令王恂郭守敬等防考修正以辛巳为授时歴元比汉唐宋歴最为精密但距今二百三十七年歴嵗既久不能无差故推算日月交食五星躔度有差失况囘囘歴自开皇己未至今九百余年亦有疎舛连年推算日月交食算多食少算少食多时刻分秒与天不合赤道嵗差一分五十秒距今正徳辛巳该差三百一十分黄道嵗差一分三十八秒半今当差三百三十二分四十秒此即损益之数若不量加损益将来愈久愈差乞勑礼部防议简命文职大臣一员督本监堂上官总理其事令本监歴科官生半推古法半推新法两相较验奚疎奚密孰是孰非观象台测验黄道赤道度分若干日月五星躔度疎密漏刻科推测昏旦中星调品昼夜壶漏中星正则天运可求分至定则日行可准囘囘科推验西域九执歴法仍遣官之南京及浙江诸省候土圭以测今时与至元天道修短若干节气早晩何如众途同归方可成歴则交食可正仪象可验七政可齐而天道可合事下礼部看详以为星歴之学必得明天人之理如郭守敬许衡之流斯可以任考验之责今裕及钦天监官歴法未必皆精难遽委以是任今十月望月食分秒时刻中官正周濂等所推算与古法及裕所奏各不同本部请候至期验看上请裁定既而濂等言汉刘洪造乾象歴始觉嵗周余分太强减二十五百为二千四百六十二至晋虞喜宋何承天祖冲之以天为天以嵗为嵗谓嵗当有差因立嵗差法元许衡王恂郭守敬等造授时歴宗而用之其法损嵗余益天周使嵗余浸弱天周浸强强弱相减得日躔嵗退之差一分五十秒名曰嵗差非差失之差乃今嵗冬至歴来嵗冬至不及天一分五十秒歴六十六年有竒而日退天一度所谓差也考元至元辛巳嵗前天正冬至气应五十五日六百分命得己未日丑初一刻日躔赤道箕宿十度黄道箕宿九度二十二分一十七秒为授时歴元推验之精未有出于此者但用之年久差退移天度太逺致有差失臣考元至正戊子冬至赤道嵗差退天一度五秒黄道嵗差退天九十二分九十八秒永乐乙未冬至赤道嵗差退天一度五秒黄道嵗差退天九十二分八十八秒成化辛丑赤道嵗差退天九十九分黄道嵗差退天九十一分四十二秒今正徳乙亥距至元辛巳二百三十五年赤道嵗差当退天三度五十二分五十秒黄道嵗差当退天三度二十五分七十四秒未经改正则推步岂能合于天道臣将嵗差之术叅详较验考得正徳丙子嵗前天正冬至气应二十七日四百七十五分命得辛卯日丑初初刻日躔赤道箕宿六度四十七分五十秒黄道箕宿五度九十六分四十三秒为歴元不用古法积年别作一算起每一年加一算仍减一用之其中积分数月俱自此始其气应闰应转应交应并周天黄道二十八宿十二宫次分界宿度分秒诸类歴法立成悉从嵗差以随时改正则推步无不合矣授时歴议云歴法疎密验在交食然推步之术难得其密加时有早晩食有浅深取其密合不容偶然推演加时必本于躔离脁朒考求食分必本于距交逺近茍入气盈缩入转迟疾未得其正则合朔不失之先必失之后合朔不失之后必失之先合朔失之先后则亏食时刻其能密乎日月俱东行而日迟月疾月追及日是为一防交值之道有阳歴隂歴交防之期有中前中后加以地形南北东西之不同人目髙下邪直之各异此食分多寡理不得一者也合朔既正则加时无早晩之差气刻适中则食分无强弱之失推而上之自诗书春秋及三国以来所载亏食无不合者合于既往则行之悠久自可无弊乞勑礼部堂上官一员并本监堂上官董理其事再选官生二三人与臣等上自至元辛巳为始下至未来戌子为终通计二百四十八年时日月交食用古法与新法逐一推算考验精密应合于天亦下礼部看详以濂等所推近是但定歴授时乃朝廷重典未可轻议请今后凡遇日月交食本监官生一依古法推算如或未当暂免防究本监仍于官生内推选精通歴学者四五人同濂等以新法推算彼此叅验至于数年果有定则别为奏请从之
　　嘉靖二年十月钦天监博士朱裕又奏我朝百务皆有成规独歴法未暇修正虽以大统为名实授时之歴且自先及今二百四十余年歴嵗既久积数渐差推算连年日月交食分秒已有不合时刻遂至爽忒臣尝于中官正周濂具奏乞欲增损修改奉钦依今后如遇日月交食遂依古法推算如或未当暂免叅究礼部仍于本监官生内选精通歴学者四五员名与周濂朱裕等各以新法推算彼此叅验待日后累算无差再行具奏臣等仰遵成命叅验分秒时刻委有不协洪武中漏刻博士元统亦言歴法当随时修改以合天道洪武去元甚近已欲修改今乃嵗差愈多况本监观象台晷表尺寸不一难以准测推算歴数用南京日出分秒似相矛盾伏惟皇上图新治化敬天勤民歴象为急乞勑礼部详臣所言防举洞达天人精究理学大臣一员总理其事及铸立铜表考四时日之影仍差通晓歴学官生前往河南阳城察旧立土圭以合今日之晷及分立圭表于山东湖广陕西大名等处以测四方之影然后将内外旧影新旧歴书错综叅验撰成定法庻几合朔得真交食不谬诏下所司知之
　　嘉靖二年钦天监掌监事光禄寺少卿华湘奏歴代治歴更改不一不数世辄差者繇天周有余日周不足所致胜国至元辛巳已造授时歴天正冬至嵗差迄今不同是以正徳戊寅日食己卯庚辰月食时刻分秒起复方位与本监所推不合乞赐中秘歴书及国朝歴志准臣亲督中官正周濂等及选谙晓本业善于推算者及今冬至以前诣观象台辰昏昼夜推测日景赤道黄道中星分秒日记月书候至来年冬至以验二十四气二至二分日月交食合朔望并日躔月离黄赤二道及昏旦夜半中星七政躔度紫气月孛罗防计都等类视元辛巳果否有差备録上之并延访明歴理善立差法之人令其叅列同异重建歴元详定嵗差以成一代之制下礼部议请如所奏得防允其测候访知秘书罢礼部看详掌钦天监事光禄寺少卿乐防言歴不可改与少卿华湘所见不同我朝歴因于元经耶律楚材许衡王恂郭守敬诸大儒之手固难议改然推步之法贵随时考验以合天运今华湘欲自行测候以定嵗差亦不为无见已经行令测验请行本监令二臣各尽所见究极异同考求至当归一之法以合天度从之
　　推广諡法
　　请善恶皆諡议
　　正统八年癸卯吏科给事中姚防言古者諡法之设非但为死者加美号以示恩宠正欲表善恶示劝戒也自宋以前内朝官三品以上例皆得諡四品以下至韦布之士亦间有諡其法掌于太常议于博士达于祠部覆于吏部然后以行所以示至公而取信后世如何曾如许敬宗皆諡曰谬天下莫不快之士大夫亦有所激而思所以自修自諡法未有定规故有应諡而未得諡者如交趾死节臣知州何忠犹不得諡乞勑礼部翰林院防议斟酌古制今后大臣无分善恶并依古法加諡其何忠宜准侍制王祎例追諡凡諡太常博士议之翰林院正之吏部奏之务尽至公表善恶以励风俗事下礼部尚书胡濙等奏诸司职掌第载公侯卒有諡文武大臣卒而功绩显卓者特防赐諡今防言凡大臣无分善恶概乞赐諡难行其知州何忠已赠广西南宁同知颁诰命兹欲加諡请自上裁上曰諡法既有定制何忠又已褒赠其俱已之
　　广諡议
　　隆庆二年礼科给事中徐师曾议曰赏罚者一时之荣辱也諡法者万世之荣辱也夫贤而赏不肖而罚理之常也然贤者或不幸而罚不肖者或幸而赏则是非之辨不明劝惩之典不着而人主鼓舞天下之术穷矣圣人知其然是以作为諡法以济之贤者不幸生前罹罚而死后获美諡则足以为万世之荣不肖者生前幸赏而死不免恶諡则定以为万世之辱呜呼一时之荣辱甚轻万世之荣辱甚重则人情安肯冒一时之荣而甘万世之辱哉古者臣子于君称天以諡且犹不敢狥私故有幽厉桀纣之号况君之于臣乎国朝赏罚当矣间有见称于生前而不能无议于身后则諡法诚不可缓也太祖初兴未遑此务故惟藩王武臣有諡至成祖始諡文臣是后被赐者多然或缘奏请或出内降不由考功不牒太常予者享美誉不予者免恶名国家二百年文治隆洽而于此顾有不数数然者思窃怪之岂其别有大焉者而不屑此与抑或恡惜而不与也夫古所谓諡者兼美恶而称之也是以有荣有辱可劝可惩若予者享美誉不予者免恶名则荣幸冒于生前辱不及于身后犹废諡也諡既废矣将必专恃刑罚以惩恶可乎愚切谓今在内则府部院寺五品以上在外则方面诸臣皆当有諡或仕或罢没必申报考功司河南道稽查在任功过评隲人品髙下移文太常撰议奏请然后吏部大臣审定覆题不由阁拟不从中制使天下晓然知贤者虽抑而必伸不肖者虽伸而必抑则劝惩之机风动海内顾有出于刑赏之上者何惮而不为哉或曰古者生无爵死无諡如子之言不几于滥乎愚应之曰不然古人所谓爵者有二书曰列爵惟五此以公侯伯子男为爵也孟子曰公卿大夫此人爵也此以公卿大夫为爵也况周人称爵下逮命士岂必分土析珪然后为爵也方今京朝五品以上在外方面诸臣列于大夫非特周之命士而已以应諡法何名为滥安得谬引曲说而沮古今之大典耶
　　广制科例
　　请钦天监生放科举
　　治十五年钦天监掌监事太常寺少卿呉昊言本监所掌天文歴数乃国家为治之先务古昔帝王必命硕学名儒以司其事我太祖髙皇帝选世业子孙读儒书通艺文者送监肄业期在得人至天顺初天文隂阳生奏比医士医生等科举例四十余年科不乏人曩礼部因给事中赵竑奏革诈冒遂以为此辈科举不出旧例致令两监官生子弟繇之沮抑近者给事中叶绅奏欲照童轩等例于内外文臣中访取学术明通者一二人改命职衔専掌其事亦欲占步得人也今以读书为他业而禁锢之是与择人占步之意不合乞勑礼部从公防议仍照太医院例复其科举以激励之纵未能中式亦可以为占步之助其天文生隂阳人习业已成有中式者授本监事事子弟能中式者依资格出身中间果有堪习天文歴数者听本监奏留任用下礼部议谓其事涉纷更已之
　　诸请更制
　　拔山林应科
　　正统二年行在刑部右侍郎何文渊奏学校之典固可得贤然古之贤才不自学校出者亦多乞勑提督学校副使佥事御史按临郡邑广询山林亩之中果有勇于进学而孝弟着于家庭信义显于闾里者试实即令有司复其身俾得力学应科则人皆相观为善而贤才之出日益盛矣事下行在礼部请如所言从之
　　请去岳镇神像
　　正统三年廵按湖广监察御史陈祚奏南岳神庙殿宇门廊旧有二百余间规制广大年久朽烂頺塌塑像倾壊不称神灵臣考之典籍山川岳渎皆是隂阳气化所成即非人类肖像可拟宜设坛致祭不当立庙故宋儒张栻曰川流山峙是其形也而人之也何居其气之流通可相接也而升之也何居钦惟太祖髙皇帝鉴前代之谬凡诸岳镇海渎革去帝王位号惟存本称如南岳止称南岳衡山之神仍照天下遵守甚盛典也惟前代塑造后妃侍御寝殿朝堂因循未革今坍塌已甚非用工七八万莫能复旧乞命礼官防议因其頺废之余革去庙宇像设照依朝廷祭祀山川制度内筑坛壝外立防库缭以周垣附以齐堂每遇春秋精严祀事则礼制合经神明不渎奏下礼部尚书胡濙等议称衡山塑造神像寝殿朝堂歴相因积有年矣国初更制神号不除像设必有明见所言难准宜令有司役民趂农隙采木烧砖买办顔料并工修理其余房屋如本山道众或好善军民情愿修补者听上从之
　　请较勘孔庙乐图谱
　　景泰七年直宁国府儒学教授余铎奏臣闻乐者感化神人之本其要在乎和而已我朝各府学春秋释奠先师孔子俱有乐以歌咏功徳昭格神贶奈何行之既久声律节奏不能无谬乞勑翰林院及太常寺官之精通音律者博考古典详加较正着为图谱颁赐天下学校事下礼部尚书胡濙等以为乐皆洪武间所较定者乌得有差寝之
　　请复殿额更郊祀议
　　隆庆元年御史张槚等言殿门宜悉复圣祖旧额太监李芳言南北二郊当合祀上俱下礼部防官详议至是议上曰天子正朝之殿所以临御万邦其名义实至重我皇帝缔造之初名以奉天盖用明王奉若天道之意先帝因天心示变革故鼎新之余更曰皇极盖取洪范皇建其有极之意为义并精所包皆广至于他殿阁名额先后虽殊意各有当夫皇祖为创业垂统之圣君先帝实中兴礼乐之英主凡有制作莫不仰顺天心逺稽古训皆非臣下所敢轻议但窃见我皇上御极以来善继善述因革得宜凡事关典礼纲常安危治乱遗诏所载者俱次第厘正其遗诏所未及无俟更张者则率循成宪不愆不忘盖厘正者所以新一时更化之宜而率循者所以存三年无改之义圣明举措髙出千古若殿门等额遗诏未载关系颇缓今使于先帝山陵甫毕之后一旦举而尽更之窃恐皇上纯孝之心有所未忍臣等以为仍遵旧名为当至于郊祀谨按周礼言圜邱方泽之制甚详列位燎坛瘗坎礼乐象舞之数亦各有别则知天地分祭之説在成周已然矣秦汉之初去古未逺皆主分祭自是而后则分合靡常而论议不一然大抵主分祀者十之六七主合祀者十之二三程頥朱熹号称大儒一则曰冬至祭天夏至祭地此不待卜一则曰天下有二大事一是天地不当合祭则分合之当否槩可见矣我太祖髙皇帝定鼎之初一时廷臣斟酌考订建圜邱于钟山之阳以冬至祭天建方泽于钟山之隂以夏至祭地盖亦仿周礼而为之至洪武十年偶感隂雨始改合祀我世宗皇帝应运中兴乃集廷议更定四郊如洪武初年之制当时诸臣未多辨论先帝折衷羣议断自圣心锐然举行非先帝作而为之实遵圣祖初制兹遇皇上嗣登大寳遵奉遗诏凡一应郊社等礼下之廷议令叅稽旧典斟酌改正中间如大享之礼祈谷之祭与夫帝社稷之祀原不系祖宗旧典及与古礼不协者俱已厘正惟此四郊二祀原为圣祖成制臣等如旧请行荷圣明俞允此郊之礼又为修举若复轻议更改臣等未见其可切以为当如初议上曰殿门等门出自皇考钦定郊坛分祀亦皇考议复皇祖初制俱如旧遵行不必更改




　　礼部志稿卷九十七
　　钦定四库全书
　　礼部志稿卷九十八
　　明　俞汝楫　编
　　隆典备考
　　诰勑
　　文武官诰命制
　　洪武六年诏定文武官诰命制度礼部尚书牛谅侍讲学士宋濂等曰前代仕于朝者必有封赠施恩之典既封赠则必给以诰命所以上荣其祖考下及其子孙也卿等宜稽古详定其式于是谅等奏考唐宋诰命皆繇三省官列衔书名复用吏部吿身等印章本朝诰勑既用御寳则省臣不敢署见造诰勑花样籖轴制度俱有等第不须改作又宋绍兴年间工部言官诰院所用绫纸易以伪冒乞下文思院别织一体花样専充官诰今议于诰尾添织某字第几号以为关防及取工部神帛制勑局已造完诰命书写用寳颁于文武官从之其制公侯一品至五品诰命六品至九品勑命公侯及一品诰轴用玉伯子男及二品用犀五品以下用角
　　因子推恩给原官诰
　　成化四年给致仕礼部右侍郎倪谦诰命从其子编修岳之请也岳三年考满例得推恩吏部持之不行岳上奏自陈诏下其章于吏部尚书李秉等言谦先任学士时曾犯赃罪充军原授本身并封父母妻诰勑俱已追夺焚毁后虽遇赦陈情复职及陞任致仕闲住终系犯赃之人于例难以推封上曰谦已陞任致仕因子推恩亦何不可其与之不为例
　　券诰
　　定功臣铁券
　　洪武二年上欲封功臣议为铁券以赐之而未有定制有言台州民钱允一呉越忠肃王缪之裔家藏唐昭宗所赐铁券遂遣使取之准其式而加损益其制如瓦第为七等公二等其一髙一尺广一尺六寸五分其一髙九寸五分广一尺六寸侯三等其一髙九寸广一尺五寸五分其一髙八寸五分广一尺五寸其一髙八寸广一尺四寸五分伯二等其一髙七寸五分广一尺三寸五分其一髙六寸五分广一尺二寸五分外刻履歴恩数之详以记其功中镌免罪减禄之数以防其过字嵌以金为副九十七副各二分为左右左颁诸功臣右藏内府有故则合之以取信仍以旧券还允一赐而遣之勲封
　　功臣祖父母封爵
　　洪武四年戊辰命中书省定功臣祖父母封爵礼部言古者封爵有五曰公侯伯子男如父封某国公某侯某伯者母封某国夫人某侯夫人某伯夫人未授封爵应封赠者父母以子贵妻从其夫祖降父一等曾祖又降一等并依品级授散官职事从之
　　诏定公侯称号
　　洪武十三年诏定公侯称号上谕礼部臣曰自今封公侯不必加以散官已授券诰者且仍其旧若追封公侯生前曾佩将军印者仍列于衔于是礼部奏定其式为三公侯之衔曰开国辅运推诚宣力武臣某公某侯食禄若干石世袭者曰世袭某公某侯食禄若干石追封者曰开国辅运推诚宣力武臣某将军某公某侯追封某王某公諡某
　　封赠
　　定嫡妾封赠例
　　洪武十五年广东都指挥使狄崇王臻言妻阮氏等封淑人已殁仍乞封次妻何氏等为淑人诏下廷臣议太师韩国公李善长及礼部等官议曰礼莫大于分分莫大于名妾不可为嫡夫人故鲁庄公妾成风僖公母也称为夫人春秋非之哀公庻子荆之母嬖将以为夫人使宗人亹夏献其礼对曰无之昔周公武公娶于薛孝惠娶于商自桓以下娶于齐此礼则有若以妾为夫人则固无其礼盖古者夫人殁贵妾摄其家事不为称夫人若庻子而贵得以推恩其母亦不得称夫人使并嫡也今崇臻欲任私意废大礼乱嫡妾之分不可许上从之遂命礼部及翰林院儒臣定嫡妾封赠例颁示中外于是定议凡正妻在日所娶例室皆谓之妾正妻殁诸妾不许再立为妻若以礼聘良家女子为妻许封赠前妻无子其所生子即为嫡长子若正妻在日无子不再娶而诸妾有子者当以长男袭父职其子依本品职推恩其母俱从之
　　所继所生并封
　　洪武十八年济南卫指挥使何诚言早失父母其伯父养以为嗣例应承重而所生父母先已受封复乞推恩伯父以报养育之恩事下礼部议援宋右仆射李昉为叔承重既封赠其叔复赠其所生以为言上命依所请
　　定军官替袭封赠
　　洪武二十四年丙寅命礼部翰林院议军官侄男替袭叔伯职事及弟袭兄职养子女壻承袭养父妻父封赠礼制议侄男替袭伯叔父职事者与人后同止合封赠伯叔父母本生父母不在封赠之例弟袭兄职者若兄原袭父祖职事再又立功陞授者亡后亲弟袭其职事如当封赠原其本止合封赠父祖如是兄自立功得官不因父祖承袭亦止合推恩父祖追赠兄嫂古无此典若军官没于王事者褒赠二等死于锋镝者褒赠三等养父从军为官养子承袭职事随养父姓者封赠所养父母出姓者止于脚色内写养父歴官功绩不须封赠若本官以后自立功绩陞授职事许封赠本官亲父母若养父从军充总小旗先锋养子代役以后自授官职随养父姓者封赠养父母出姓者封赠亲父母妻父从军为官女壻承袭职事当封赠妻父母若因妻父从军充总小旗女壻代役以后自授官职者当封赠本身父母议上从之
　　议定继嫡母生母封赠
　　永乐元年命礼部翰林院议广平侯袁容继嫡母生母封赠事先是礼部言国朝诸司职掌内载凡嫡母在所生之母不得封嫡母亡得并封赠武官例又云继嫡母在所生庻母不封嫡继母亡所生母在宜如其子职封继母见在嫡母已亡合封继母追赠嫡母嫡母及所生母俱亡止赠嫡母今广平侯袁容嫡母孙生母刘俱亡独继嫡母罗在而封赠事例不同上命礼部与翰林院议礼部官同翰林院侍读学士解缙等议若所生母与继母俱在礼难并封今继母在当封所生母并嫡母俱亡亦可一体追封从之仍命后不为例于是封其继母罗氏赠其嫡母孙氏生母刘氏皆为夫人
　　乞推封特恩
　　天顺六年礼部郎中俞钦父廷献奏臣田野农民先以子贵荷蒙推恩封为主事今子进秩郎中臣又例得加封虽粉骨碎身曷繇报补窃念臣父用贞年几九十气息奄奄朝不保暮无繇沾恩臣独屡蒙恩典心何敢安伏望皇上施仁孝之洪恩怜乌鸟之私情免加封臣移封臣父俾得生沾冠带之荣臣父子子孙不胜感激之至疏闻上谓吏部臣曰此人子之至情予之冠带后不为例
　　廕叙
　　胄子先令入乡较
　　景泰三年国子监祭酒刘铉言国子监生徒必繇乡选嵗贡而后得齿其中今朝廷念死事之臣特许令一子入监往往初离襁褓尚在羁邜洒扫应对之事且未能知况可教以修齐治平之事乎宜遣其姑就学于家及年稍长然后赴监令肄习一经或通书算一艺然后许其以次出身于是礼部请令年十五以上者留监肄业十五以下者遣囘从之
　　申饬胄子入监条
　　天顺元年十月礼部奏朝廷设国子监所以储养天下科贡之士以备任用近年内外官员子孙多有敷叙父逺年事功希求入监名虽补报朝廷实则茍幸进取宜勑自后京官三品以上子孙愿入监读书者听然必责其科目出身其四品以下子孙不许上曰国子监乃育才之地其可滥进豢养之子以啓奔竞之风礼部言是宜申禁之
　　裁处胄监滥进
　　天顺四年礼部奏旧例三品以上官员子孙许令入监近者故尚书古朴之孙约侍郎苏瓒之孙晟俱援例求入监有防不准今右副都御史韩福亦援例乞令其孙景入监读书未敢裁处上曰国子监是育才之地不可滥进今三品以上子孙奏入监者俱不许
　　定三品以上官胄监
　　成化二年命在京三品以上官子孙各一人入监读书先是国子监助教李伸上言欲防大臣之子事下廷议以为爵以待贤理不可滥教养之法义不可阙宜如旧制三品以上官子孙方听一人入监读书礼部为上其议故有是命
　　廕叙
　　廕叙入监
　　成化四年四月户科给事中李森言在京三品以上子孙生于贵族鲜克繇礼乞停其入监之例上曰先王之政仕者世禄京官仕至三品以上盖亦积歴久而劳着矣朝廷録其子孙一人入监固未为过矧祖宗明有故事乎李森昧于古训持论刻薄不体朝廷忠厚之意朕所未谕但古者赏延于世所以报有功自今三品以上非歴任年久政绩素著者不许滥叙其子孙庻几人知所劝
　　成化二十一年十月故南京刑部右侍郎陈俨子昶援例乞为国子监生上不许且勑所司今后大臣子孙乞恩入监须审其父祖歴任久而政声著者方许奏闻
　　再赐録廕
　　成化十九年二月监察御史钟同在景泰时以直谏死英宗复位追赠大理寺丞録其长子起为国子监生至是其妻罗氏复自陈贫寠乞以次子越入监上曰同死于忠义先帝愍之虽以防子未足以为忠义之报其再赐越一命仍勑有司月给罗氏米一石以终其身
　　申明廕叙优典
　　成化二十年礼部尚书周洪谟等奏近例文职三品以上歴任年深者得遣一子入监读书后复奉防三品以上官果有政声显著者许一子自陈礼部仍依诸司职掌考试有能通经书大义者方许入监否则发囘原籍为民毋概奏扰伏覩诸司职掌所载廕子之法二品官之子该授六品职三品官之子该授七品职考试本经或四书能通大义者即得授官今乞恩入监者自坐班歴事听选通计十七八年方得授官今又加以考试之严则人皆畏惧不敢乞恩有孤朝廷盛典故自成化三年再开恩例之后迄今一十八年大臣之子入监者不过六十余人乞仍依旧例凡大臣已经考满准给诰命者许一子自陈本部审其子可教者奏请送监作养庻大臣之子均荷造就之典得预叙用之例奏上从之
　　奉使殁者叙廕
　　治七年三月刑科给事中林霄成化中奉诏使暹罗殁于其国至是其子菲援例乞读书国子监以自効上曰以死勤事古人所恤林霄奉使殁于万里之外情亦可悯其子菲奏欲送监读书非寻常滥乞恩泽者比特允之
　　廷议廕叙例
　　正徳六年吏科都给事中杨褫言大臣三品以上三年考满例得廕子近年士风渐靡虽政绩无闻屡被劾者亦自陈乞有伤治体请勑该部于考满时防酌舆论否可取自上裁有被効得实及年逺违例奏扰者治以罪或人品才望素着亦被劾者具实以闻吏部尚书杨一清等议覆自今两京三品以上官考满复职给诰命者本部查其履歴询其行实果堪廕録移咨礼部奏请其曾被劾或虽未被劾而素誉有亏及杂流出身者俱不得与至于身后防恩子孙陈乞者赠官繇本部查议而其諡号葬祭礼部亦须先防本部议其人品资望方与具奏若庸碌无补及屡被劾者俱已之间冇人品才望素着虽尝被劾或因一事之失或出一人之见不致亏损名节者该本各具实奏请定夺见任者不许輙自陈乞其被劾得实去职及故久大臣子孙违例妄奏者罪之议上既得俞防礼部尚书傅珪等奏驳之曰廕子入监葬祭諡号乃本部职掌今欲预定恩廕子考满到部之时先议諡号葬祭于礼部具奏之始与职掌防典并见行事例不合又廕子不许自陈乞与例亦不相同即如其说既经考称复职又已请给诰命则其人之贤可知矣旋又察其歴履询其行实不免有髙下其手之嫌葬祭请諡俱有定法行之已久今必先行吏部防议方与查例不免有往来移文之扰况每遇前项事务必待该司查报至日然后具奏吏部又未尝不与知也其陈乞之举固为可厌必欲一槩禁之似又难行盖春宫侍从者多论功于既没之后不得不陈奉使海外者多非三品之官不得不陈至于补廕之子继嗣之子及三品以上应得恩典而没未久者不得不陈但当罪其违例陈乞者其余事宜仍旧属之礼部其称间有人品才望素着或因一事之失或出一人之见而被劾者该部各具实奏请此虽旧制所无而处置得宜则其可行者也乃从珪所议既而一清又以诸司职掌廕叙列司封部下为言得仍前防适侍郎王琼乞廕子入监吏部为覆请珪复争曰言官建白吏部覆议皆谓大臣不自陈乞琼乃大臣自乞者而吏部又为之请殊戾前奏且礼部掌行廕叙已数十余年莫有非之者何至今日改之且职此条特官廕官非为廕子入监言也岂有国子监既属礼部而其事有不属者乎竟令吏部掌行之是时一清方柄用珪卒为所轧然其是非固自有在也
</div>
    <div class="pagination">
<a href="礼部志稿_page118.html">上一页</a><span>...</span><a href="礼部志稿_page114.html">114</a><a href="礼部志稿_page115.html">115</a><a href="礼部志稿_page116.html">116</a><a href="礼部志稿_page117.html">117</a><a href="礼部志稿_page118.html">118</a><span class="current-page">119</span><a href="礼部志稿_page120.html">120</a><a href="礼部志稿_page121.html">121</a><a href="礼部志稿_page122.html">122</a><a href="礼部志稿_page123.html">123</a><a href="礼部志稿_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
