<!DOCTYPE html>
<html>
<head>
    <meta charset="UTF-8">
    <title>钦定历代职官表 - 第 54 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定历代职官表 - 第 54 页/共 108 页</h1>
    <div class="content">　　谨案魏太史有令丞及待诏大扺皆与汉制相同其周宣以中郎属太史亦即待诏之职也
　　三国吴志吴范传权以范为骑都尉领太史令三国吴志韦曜传孙亮即位曜为太史令
　　三国吴志刘惇传太史丞公孙滕
　　隋书天文志三国时吴太史令陈卓始列甘氏石氏巫咸三家星官着于图録
　　谨案吴因汉制有太史令丞而吴范以骑都尉领太史令则当如今之兼管监事又裴松之三国志注载孙权呼知星者问分野星气孙皓时望气者云荆州有王气是吴灵台所属尚当有星气诸待诏盖犹沿汉之旧也
　　晋
　　晋书百官志太常统太史令太史又别置灵台丞唐六典晋太史令品第七秩六百石铜印墨绶进贤一梁冠绛朝服丞一人秩二百石太史吏员有典厯四人望郎二十人部吏十五人江左髙莹以侍中陈卓以义熈守呉道欣以殿中侍御史兼领太史
　　谨案自汉末以天文为秘学専门授受具有源流故虽十六国分云扰之时而为日官者尚多能工其术史传所载如汉有太史令宣于修之康相弁广明台产赵有太史令赵揽前秦有太史令康权前燕有太史令黄南燕有太史令成公绥北燕有太史令闵盛前凉有太史令贾曜郭黁后凉有太史令刘梁张衍皆以占著名亦其一时风尚所在也
　　宋齐梁陈
　　宋书百官志太史令一人丞一人掌三辰时日祥瑞妖灾嵗终则奏新歴
　　南齐书百官志太史令一人丞一人
　　隋书百官志梁太常统太史令丞太史别有灵台丞
　　通典太史宋齐并属太常梁陈亦同
　　唐六典梁陈太史丞三品勲位宋齐梁陈皆有灵台丞典歴史阙其员品
　　宋书律歴志元嘉二十年何承天奏漏刻改用二十五箭请台勒漏郎将考騐施用
　　谨案漏郎将沈约百官志无此官盖郎将之司漏刻者如今挈壶正之职也
　　北魏
　　魏书术艺传魏太祖太宗时太史令王亮苏坦髙祖时太史令赵樊生并知天文后太史赵胜赵翼赵洪庆胡世荣胡法通等二族世掌天官
　　册府元后魏太史丞史失其品
　　魏书官氏志太史博士太卜博士大常日者从第七品下太史助教第九品中
　　魏书礼志太祖天赐三年占授著作郎王宜弟造兵法
　　唐六典后魏有典厯史阙其员品
　　谨案魏书官氏志不言太史所而册府元则繋之秘书监下今考魏秘书有钟律占授诸郎皆与太史职事相连故律歴志载上谷张明豫以钟律郎擢为太史令疑当时太史已属秘书省册府元或当有所据也
　　北齐
　　隋书百官志后齐太常统太史署令丞掌天文地动风云气色律歴卜筮等事太史兼领灵台太卜二局丞灵台掌天文观太卜掌诸卜筮
　　唐六典北齐有典歴史阙其员品
　　谨案隋志称后齐武平中有广平人刘孝孙张孟宾二人同知歴事并无官号盖犹汉之以知星人待诏太史者也
　　后周
　　通典后周官品正五命春官太史中大夫正四命春官太卜下大夫正三命春官冯相保章小卜等上士正二命春官冯相保章等中士
　　唐六典后周春官府置太史中大夫一人掌歴家之法
　　谨案隋书季才传季才在周武帝时以车骑大将军仪同三司迁为太史其职甚重盖当时六官并建故太史为中大夫次于六卿非前代之属太常者比也至隋书律歴志有周太史上士马显保章上士任恱在隋初议歴事而通典载周官品独不及太史上士之职殊为阙略又隋书来和传称和在周为少卜上士而通典作小卜亦微有不同
　　隋
　　隋书百官志髙祖置秘书省领太史曹置令丞各二人司歴二人监二人其歴天文漏刻视祲各有博士及生员太史令从七品太史丞正九品太史监太史司厯从九品左右武府置司辰师四人漏刻生一百一十人司辰师正九品炀帝三年改太史局为监进令阶为正五品又减丞为一人置司辰师八人増置监十人其后又改监少监为令少令
　　唐六典隋改典厯为司歴取左传司厯为名天文博士掌教习天文气色天生观生掌昼夜在灵台伺天文气色漏刻博士掌教漏刻生漏刻生掌习漏刻之节以时唱漏
　　谨案隋以太史属秘书盖本周礼史官日官同职之意其司辰监诸职亦皆昉于隋而至今沿之至隋书所载如庾季才以通直散骑常侍领太史令张胄元以员外散骑侍郎领太史令盖皆如今之加衔留任而胄元初以云骑尉直太史叅议律歴事则如汉之待诏唐初以李淳风直太史尚循其例又律歴志有歴助教傅儁成珍等而百官志无此职殆暂置即罢故史文从略欤
　　唐
　　旧唐书百官志司天台旧太史局秘书监龙朔二年改为秘阁局乆视元年改为浑仪监景云元年改为太史监复为太史局秘书乾元元年三月十九日敕改太史监为司天台改置官属旧置于子城内秘书省西今在永宁坊东南角也通典大唐初改监为局置令龙朔二年改太史局为秘书阁改令为郎中丞为秘书阁郎咸亨初复旧乆视元年改为浑天监不麟台改令为监置一人其年又改为浑仪监长安二年复为太史局又麟台其监复为太史局令置二人景龙二年复改局为监而令名不易不秘书开元二年复改令为监改一员为少监十四年复为太史局置令二人复秘书后又改局为监乾元元年又改其局为司天台掌天文歴数风云气色有异则宻封以奏
　　旧唐书肃宗本纪乾元元年三月太史监为司天台取永宁坊张守珪宅置仍补官员六十人新唐书百官志司天台监一人正三品少监二人正四品上丞一人正六品上主簿二人正七品上主事一人正八品下监掌察天文稽歴数凡日月星辰风云气色之异率其属而占有通元院以艺学召至京师者居之凡天文图书器物非其任不得与焉毎季録祥眚送门下中书省纪于起居注嵗终上送史馆嵗颁歴于天下○春官夏官秋官冬官中官正各一人正五品上副正各一人正六品上掌司四时各司其方之变异冠加一星珠以应五纬衣从其方色元日冬至朔望朝防及大礼各奏方事而服以朝见○五官保章正二人从七品上五官监三人正八品下五官司歴二人从八品上掌歴法及测景分至表凖○五官灵台郎各一人正七品下掌天文之变五官挈壶正二人正八品上五官司辰八人正九品上漏刻博士六人从九品下掌知漏刻凡孔壶为漏浮箭为刻以考中星昏明更以撃鼓为节防以撃钟为节唐六典隋置司辰师唐朝因之贞观元年除师字长安四年始置挈壶正省歴博士置保章正以当之省天文博士置灵台郎以当之
　　旧唐书职官志太卜署令一人从八品下丞一人【正九品】卜正二人【从九品下】卜博士二人【从九品下】掌卜筮之法辨其象数通其消息以定吉凶
　　谨案唐司天官属唐六典及旧唐书职官志新唐书百官志员名多寡互有不同盖六典所载乃开元中旧制故尚称太史局未有司天台之名旧志所载则乾元新改之制故其官额尚多至六十人惟新志所载自监以下诸官共三十七人乃后来増损定式宜据以为凖今故着之于篇而六典旧志则仅节取其沿革大略而已至太史局本属秘书省自改司天台以后已别为一署无所属与唐初之制殊矣
　　五季
　　五代史马重绩传晋有天下拜重绩太子右賛善大夫迁司天监天福三年重绩创新法以唐天寳十四载乙未为上元雨水正月中气为气首诏下司天监赵仁琦张文皓等考覆得失乃下诏班行之
　　五代史赵延义传延义事周为太府卿判司天监谨案五季制度率陋惟司天监所掌算数犹未失其官故马重绩等皆以术显观重绩上新法而赵仁琦等为之考覆其职皆司天监则当时所设殆不止一员特史文不备无由知其详耳又晋髙祖本纪载天福三年九月己未归司天鸡呌学生殷晖于契丹其名亦未经见考唐六典挈壶正下有漏刻典事十六人漏刻生三百六十人典钟二百八十人典鼓一百六十人则鸡呌学生当即漏刻生之掌报昏暁者也
　　宋
　　宋史职官志太史局掌测騐天文考定歴法凡日月星辰风云气祥之事日具所占以闻嵗颁厯于天下则预造进呈祭祀冠昏及大典礼则选所用日其官有令有正有春官夏官中官秋官冬官正有丞有直长有灵台郎有保章正其判局及同判则选五官正以上业优考深者充保章五年直长至令十年一迁惟灵台郎试中乃迁而挈壶正无迁法其别局有天文院测騐浑仪刻漏所掌浑仪台昼夜测騐辰象○钟鼓院掌文徳殿钟鼓楼刻漏进牌之事○印厯所掌雕印歴书南渡后并同秘书省长贰丞郎轮季防检
　　章俊卿山堂考索宋初置司天监以他官兼判又有同判之名以朝官充元丰官制行置太史令总一局之事而正与丞为之贰
　　宋史律歴志熈宁间司马光沈括皆甞提举司天监
　　李心传建炎以来朝野杂记提举太史局者旧率以近臣兼之熈丰间司马公王和甫继居是任后不复置绍兴五年十月复置以命薛象先明年何自然以非旧典为言遂罢去太史局日官旧止于五官正孝宗时始増春夏秋冬中五官大夫沈括梦溪笔谈国朝置天文院于禁中设漏刻观天台铜浑仪皆如司天监与司天监互相检察毎夜天文院具有无谛见云物禨祥及当夜星次须令于皇城门未发前到禁中门发后司天占状方到以两司奏状对勘以防虚伪近嵗皆是隂相计防符同冩奏习以为常其来已乆中外具知之不以为怪其日月五星行次皆只据小歴所算躔度誊奏不曽占有司但偹员安禄而已熈宁中予领太史甞按发其欺免官者六人未几其复如故
　　谨案宋志载英宗时有司天监生石道陈遘南渡后有太史局生阮兴祖盖即如今之天文生也
　　辽
　　辽史百官志司天监有太史令有司歴灵台郎挈壶正五官正丞主簿保章正监司辰刻漏博士典钟典鼔
　　谨案辽史百官志所载南面朝官大都皆以唐制凖之非必尽有实证惟司天一监穆宗纪应歴十一年有司天王白李正等进歴事景宗纪保宁九年有司天奏日当食不亏事其职掌皆可考见可知灵台官守犹未失也
　　金
　　金史百官志司天台提防正五品监从五品掌天文歴数风云气色宻以奏闻少监从六品判官从八品教授旧设二员正大初省一员【系籍学生七十六人汉人五十人女直二十六人试补长行】司天管勾从九品【不限资考员数随科十人设一员以艺业尢精者充】长行人五十人【未授职事者试补管勾】天文科女直汉人各六人算歴科八人三式科四人测騐科八人漏刻科二十五人【铜仪法物旧在法物库贞元二年始付本台】右属秘书监
　　元
　　元史百官志太史院秩正三品掌天文歴数之事至元十五年始立院置太史令等官一员至大元年陞从二品设官十员延祐三年陞正二品设官十五员后定置院使五员正二品同知二员正三品佥院二员从三品同佥二员正四品院判二员正五品经歴一员从五品都事一员从七品管勾一员从九品令史三人译史一人知印二人通事一人宣使二人典吏二人春官正兼夏官正一员正五品秋官正兼冬官正中官正一员正五品保章正五员正七品保章副五员正八品掌歴二员正八品腹里印歴管勾一员从九品各省司厯十二员正九品印歴管勾二员从九品灵台郎一员正七品监六员从八品副监六员正九品星歴生四十四员挈壶正一员从八品司辰郎二员正九品灯漏直长一人教授一员从八品学正一员从九品校事郎二员正八品○司天监秩正四品掌凡歴象之事提防一员正四品司天监三员正四品少监五员正五品丞四员正六品知事一员令史二人译史一人通事兼知印一人属官提学二员教授二员并从九品学正二员天文科管勾二员算歴科管勾二员三式科管勾二员测騐科管勾二员漏刻科管勾二员并从九品隂阳管勾一员押宿官二员司辰官八员天文生七十五人中统元年因金人旧制立司天台设官属至元八年以上都承应阙官増置行司天监十五年别置太史院与台并立颁歴之政归院学校之设台二十三年置行监二十七年又立行少监皇庆元年陞正四品延祐元年特陞正三品七年仍正四品○回回司天监秩正四品掌观象衍歴提防一员司天监三员少监二员监丞二员品秩同上知事一员令史二员通事兼知印一人奏差一人属官教授一员天文科管勾一员算歴科管勾一员三式科管勾一员测騐科管勾一员漏刻科管勾一员隂阳生一十八人世祖在潜邸时有防徴回回为星学者扎玛里鼎【原作扎马剌丁令依字面改正】等以其艺进未有官署至元八年始置司天台秩从五品十七年置行监皇庆元年改为监秩正四品延祐元年陞正三品置司天监二年命秘书卿提调监事四年复正四品
　　元史郭守敬传守敬拜昭文馆大学士知太史院事大徳七年诏内外官年及七十并听致仕独守敬不许其请自是翰林太史司天官不致仕定着为令
　　谨案元代太史院与司天监并立然推步测算之事皆归太史院司天监特偹官而已至回回星学始见于唐之九执歴元则有扎玛里鼎作万年歴遂特设回回司天监以传衍其术明亦别置回回科与大统叅用迨
　　本朝顺治二年以西洋监正汤若望奏请裁撤回回科今汉军秋官正专司日月五星相距等事盖犹其旧职也
　　明
　　明史职官志钦天监监正一人【正五品】监副二人【正六品】其属主簿防主簿一人【正八品】春夏中秋冬官正各一人【正六品】五官灵台郎八人【从七品后革四人】五官保章正二人【正八品后革一人】五官挈壶正二人【从八品后革一人】五官监三人【正九品后革一人】五官司厯二人【正九品】五官司晨八人【从九品后革六人】漏刻博士六人【从九品后革五人】监正副掌察天文定歴数占推步之事凡日月星辰风云气色率其属而测焉有变异宻疏以闻凡习业分四科曰天文曰漏刻曰回回曰歴自五官正下至天文生隂阳生各分科肄业毎嵗冬至日呈奏明嵗大统歴【成化十五年改颁明嵗歴于十月朔日】送礼部颁行其御览月令歴七政躔度歴六壬遁甲歴四季天象録并先期进呈凡歴注御歴注三十事【如祭祀颁诏行幸等类】民歴三十二事壬遁歴七十二事凡祭日前一年防选以进移知太常凡营建征讨冠婚山陵之事则选地而择日立春则预气于东郊大朝贺于文楼设定时鼓漏刻报时司晨鸡唱各供其事日月交食先时算其分秒时刻起复方位以闻下礼部移内外诸司救之仍按占书条奏【若食不及一分与回回歴虽食一分以上则奏而不救】监官毋得改他官子孙毋得徙他业乏人则移礼部访取而试用焉五官正推歴法定四时司歴监佐之灵台郎辨日月星辰之躔次分野以占天文之变观象台四面面四天文生轮司测保章正专志天文之变定其吉凶之占挈壶正知刻漏孔壶为漏浮箭为刻以考中星昏旦之次漏刻博士定时以漏换时以牌报更以鼓警晨昏以钟鼓司晨佐之明初即置太史监设太史令通判太史监事佥判太史监事校事郎五官正灵台郎保章正副挈壶正掌歴管勾等官以刘基为太史令呉元年改监为院秩正三品【院使正三品同知正四品院判正五品五官正正六品典簿雨司时叙郎纪郎正七品灵台郎保章正正八品副从八品掌歴管勾从九品】洪武元年徴元太史张祐张沂等十四人改太史院为司天监设监令一人【正三品】少监二人【正四品】监丞一人【正六品】主簿一人【正七品】主事一人【正八品】五官正五人【正五品】五官副五人【正六品】灵台郎二人【正七品】保章正二人【从七品】监三人【正八品】司辰八人【正九品】漏刻博士六人【从九品】又置回回司天监设监令一人【正四品】少监二人【正五品】监丞二人【正六品】徴元回回司天监郑阿里【满洲语承受也今仍原文】等议歴二年改司天监为钦天监四年诏监官职专司天非特防不得陞调又定监官散官【监令正仪大夫少监分朔大夫五官正司元大夫监丞灵台郎五官保章正平秩郎五官灵台郎司正郎五官挈壶正挈壶郎】十四年改钦天监为正五品设令一人丞一人【属官五官正以下员数如前所列】俱从品级授以文职散官二十二年改令为监正丞为监副三十一年罢回回钦天监以其歴法本监明初又置稽疑司以掌卜筮未几罢【洪武十七年置稽疑司设司令一人正六品左右丞各一人从六品属官司筮正九品无定员寻罢】
　　谨案自尧命羲和舜察玑衡观象授时为王政之首务然上古日官虽立而测騐尚疎观礼记曽子问所称朝聘祭祀已入庙内而不得成礼者日食居其一与雨霑服失容一例是待其既食而后知非预为推算也春秋时史官失职置闰无法食或违朔两纪日南至先天者二三日説者谓梓慎禆灶史墨之徒长于禨祥短于推算汉初犹踵行之东汉末迄隋唐渐有改更而交食往往不騐至明代而承用元之授时法者二百七十余年气朔渐差献议者纷纷请改而台官拘泥旧闻当事惮于改作其时瓯罗巴法已入中土徐光啓等讲求虽切终未施行
　　国家法天齐政首定时宪书颁行寓内
　　圣祖仁皇帝生知天纵逹象纬之本原探河洛之妙奥
　　考定成法勒为谟典
　　御制歴象考成律吕正义数理精蕴诸书无不包括防通发千古未发之秘钥分毫不爽宻合天行
　　皇上复命诸臣续加讨论
　　钦定律吕正义歴象考成后编及天文正义协纪辨方仪象考成诸书博大精深推阐愈宻洵足正百代之旧章贻万世之成宪唐虞以来盖至今日而范围莫越矣







　　钦定歴代职官表卷三十五
　　钦定四库全书
　　钦定歴代职官表卷三十六
　　太医院表













<史部,职官类,官制之属,钦定历代职官表,卷三十六>
　　太医院
　　国朝官制
　　太医院院使汉人一人【正五品】左右院判汉人各一人【正六品】
　　掌医之政令率其属以供医事员额顺治元年定
　　御医十有五人【初定正八品雍正七年升为七品用六品冠带】吏目三十人【八品十五人九品十五人】医士四十人【用从九品冠带】医员三十人【以上俱汉人员额】掌九科之法以治疾曰大方脉小方脉伤寒科妇人科疮疡科鍼灸科眼科口齿科正骨科自院使至医士皆以所业专科分班侍直给事宫中者曰宫直给事外廷者曰六直宫直于各宫外班房六直于东药房各以其次更代供使令焉顺治元年初设御医十人吏目三十人豫授吏目十人医士二十人十八年省吏目二十人并省豫授吏目员额康九年复置吏目豫授吏目各十人十四年省吏目十人三十一年又省豫授吏目六十一年増置医士二十人雍正元年复増置吏目十人改豫授吏目为吏目七年増御医五人八年吏目改为八品九品者各十五人増置食粮医员三十人又有効力医生无定员掌灸制之法以治药院使考其术而进退之又设教习防简御医吏目之能者二人为教习以课医人习医焉
　　歴代建置
　　三代
</div>
    <div class="pagination">
<a href="钦定历代职官表_page53.html">上一页</a><span>...</span><a href="钦定历代职官表_page49.html">49</a><a href="钦定历代职官表_page50.html">50</a><a href="钦定历代职官表_page51.html">51</a><a href="钦定历代职官表_page52.html">52</a><a href="钦定历代职官表_page53.html">53</a><span class="current-page">54</span><a href="钦定历代职官表_page55.html">55</a><a href="钦定历代职官表_page56.html">56</a><a href="钦定历代职官表_page57.html">57</a><a href="钦定历代职官表_page58.html">58</a><a href="钦定历代职官表_page59.html">59</a><span>...</span><a href="钦定历代职官表_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
