<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 10 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 10 页/共 115 页
  </h1>
  <div class="content">
   癸卯李邺被旨造明举甲每副工料之费凡八千缗有奇上召大将张俊辛企宗示之曰是甲分毫以上皆生民膏血若弃掷一叶甲是弃生民方寸之肤诸军用之当思爱惜时王绹在侧曰陛下爱民如此凡百臣下当体此意中兴圣政臣留正等曰敛人之财以为杀人之器圣人忍为之哉惟其捍敌御难使斯民得遂其生所利有大于所敛者此所以行之而不疑也苟轻弃之而捍御之效无闻岂圣人之本心哉太上皇帝以此戒谕诸将孰敢不竭忠贾勇以靖国安民为任耶圣训一发而爱民取将之方兼得之呜呼休哉 诏右谏议大夫富直柔遇事敢谏皆合大体艰难之中赖其献替以裨朕躬可特转一官报行天下使知朕优贤纳谏之意 
　　监察御史沈与求上疏论执政过失改为尚书兵部员外郎与求奏臣言苟不当宜黜不应得迁上行其言甲辰擢与求殿中侍御史与求论执政过失据附传云耳未知所论为谁当考 
　　是月盗入宿州保义郎权通判州事盛修已守节不屈为所害久之州人为之请遂赠武翼郎合门宣赞舍人封表其墓此以绍兴九年□月八日楼炤所奏修入奏称蕲修武等突犯州城未知蕲修武为谁当求他书参考 江淮宣抚使杜充闻李成叛命神武前军统制王＜王燮＞以所部赴滁州＜王燮＞留辎重于长芦屯其军于瓦梁不敢进成遣轻骑五百劫其辎重不克会充遣宣抚司统制官岳飞为＜王燮＞援遇贼于九里堽尽殪之既而闻金人大入＜王燮＞不至滁州而还 杨进之死也其徒刘可以进所部转寇汝蔡随唐之间程昌＜宀禹＞家传云三年闰八月没角牛杨进军十余万寇真阳公令杜湛等以兵掩击之俘斩不胜计按是时杨进已为翟兴所杀湛所击即刘可耳至是其下刘满寇信阳军执权知军事朝散郎赵士员而去至荆门军杀之后赠右朝奉大夫官一子此以绍兴三年八月二十四日程昌＜宀禹＞保奏状修入 
建炎以来系年要录卷二十八 


●建炎以来系年要录卷二十九 
　　宋 李心传 撰 
建炎三年十有一月乙巳朔金人至庐州守臣徽猷阁直学士淮南西路安抚使李会以城降先是王善自淮宁分军由宿亳而南无驻兵之地遂犯庐州闻金人至乃移屯于巢县既又以其众降金遂拘善于军中尽散其众其将祝友张渊辈各以所部行自是两淮皆被善余党之扰矣 初合门宣赞舍人韩世清在蕲州事祖见六月州人请以为兵马钤辖上许之仍以世清兼蕲黄光江州兴国军都巡检使世清闻金人渡江是日将吏会于州治世清有酒意即取黄衣被兵马钤辖赵令晙按北盟会编作俊于东厅俾令晙即皇帝位令晙号呼不听褫其黄衣知蕲州朝请郎甄采等共劝之世清乃止绍兴二年闰四月辛丑行遣 知濠州孙逸闻金兵已渡淮即声言往建康见杜充计事遂以州印付淮西兵马都监王宗望按北盟会编作张宗望而去充闻之即檄节制兵马刘位权知濠州位招信人素豪强为乡里所仗扰攘之际位聚集乡民保守乡井西北衣冠与细民多依之充在建康以位节制军马就统其兵至是付以州事 
　　丁未以上至越州德音释诸路徒以下囚罢邠州岁贡火筯襄阳漆器象州藤合扬州照子之属初未行钞盐以前两浙民户每丁官给蚕盐一＜豆斗＞令民输钱一百六十六谓之丁盐钱皇祐中许民以绢从时价折纳谓之丁绢自行钞法后官不给盐每丁增钱为三百六十谓之身丁钱大观中始令三丁输绢一匹时绢直犹贱未有赔费其后物价益贵乃令民每丁输绢一丈绵一两军兴丁少遂均科之民甚以为患至是听五等下户以为半折帛半纳见钱于是岁为绢二十四万匹绵百万两钱二十四万缗绍兴十三年七月壬申所书可参考 勘会宋齐愈所犯当寘于法然已经大赦祗缘憎爱之私致抵极刑可追复通直郎仍与一子恩泽勘会责授单州团练副使昌化军安置李纲罪在不赦更不放还缘累经恩赦特许自便纲行至琼州而还 初京西制置使程千秋既军襄阳有剧盗曹端者自京城聚众扰于京西号曹火星千秋遣人招之屯于城下是时桑仲在唐州尽取强壮为兵唐州之民在桐柏者先为董平攒集其不属平者进退无所依皆尽室愿归于仲仲之众渐盛遂自光化军而南千秋亦招之屯汉水之北始范琼讨李孝忠至襄阳留五百兵戍守使东南第五将徐彦领之仲故识彦尝遗以二刀千秋怒其通寇是日南至诸将入贺酒三行千秋叱彦起席数其与仲通书之罪遂斩之仲怒引兵犯襄阳千秋命端出师并檄知邓州谭兖为援端与仲遇于高车急击之仲败稍引退会兖遣骑兵来策应千秋赏其精锐端愠遂率众军于中庐南漳之间仲谍知整众复进至孛罗冈与马军遇岗地坡仰而有低林非骑兵之利邓州兵大败仲进薄襄阳千秋公安亲随兵未尝历行阵皆轻跳欲出战千秋不许至于再三乃令出战亲随兵无器甲仲以马军数百伏路两旁俟其过未尽即突出大呼令坐以棍杖次第敲杀之统制官贵仲正等闻之遁去千秋弃城奔中庐仲遂据襄阳千秋密遣人说端裨将王辟使杀端端军多溃惟后军李忠寨差远独不散自称权京西南路副总管与其徒冠白巾声言为端报仇千秋不可居乃自金州入蜀贵仲正以溃卒寇荆南兵马钤辖武功郎渠成与战杀之提点刑狱公事李允文在郢亦不能守引所部往鄂州于是京西列城皆为仲所据王之望记西事曰张浚用程千秋久之又疑其跋扈乃以郭永为检察军马李允文为京西宪使左右掣其肘二人倾险轻躁欲得其处更谋挠之使不得有所为既又夺其便宜诸将以故解体遂至于败按千秋为帅至此仅半年盖未久也不知浚何以遽疑而抑之恐别有故姑附此当求它书考证之赵甡之遗史四年八月桑仲陷襄阳程千秋弃城走按四年六月九日知襄阳府王择仁状准宣抚使司劄子勘会程千秋李允文不务协和襄阳府郢州并各失守已落职罢本任王择仁差知襄阳府据此则千秋失守张浚闻知乃命择仁而择仁已到京西然后申上是时道不通邮置往来必已更涉数月其失守必在今冬不疑但未知的实是何月日也今因斩徐彦事并牵连书之俟考 
　　戊申尚书户部员外郎陈戬守太常少卿新除太常少卿陈迈为中书门下省检正诸房公事 江东提刑司奏自罢本路常平司取会到见管钱四十五万余缗粮五十九万余石金帛三万八千余匹两诏钱米仍旧桩管其金帛并输行在 是日完颜宗弼至和州守臣李俦以城降俦初见元年七月丙午时奉使崔纵从行官属卢伸自北逃归宗弼得归朝官程晖令擕嫚书与伸皆赴行在十二月壬辰至明州 
　　己酉宣抚处置使张浚以便宜增印钱引一百万缗以助军食其后八年间累增二千五十四万缗浚又置钱引务于秦州以佐边用 是日金人陷无为军守臣朝散大夫李知几挈其帑藏与其民俱南归历阳县丞王之道率遗民据山寨以守之道无为人也 
　　庚戌金人攻采石渡知太平州郭伟率将士拒敌败之翌日又败之金人退攻慈湖伟又败之敌遂趋马家渡 
　　辛亥江东南路转运司言近旨江州建康府守臣并带制置使止谓制置军事不用常法处断将士罪名及抽取器甲兵级今江州制置司乃用制置二字行遣他州事务如刑狱财赋及差官权领州事窃虑州县无以适从望仍令提刑转运司用条行遣从之 
　　壬子隆祐皇太后退保虔州前数日江西转运司得报敌骑至大冶县未辨蕃汉是月戊申会江东宣抚使刘光世驰轻骑以闻翌日乃知敌且至滕康刘珏共议奉太后及近上妃嫔陆行余皆舟行百官从便路起发集英殿修撰江西安抚制置使知洪州王子献弃城遁走抚州众推土人朝请郎李积中权州事积中初见元年七月己丑于是中书舍人李公彦徽猷阁待制权兵部侍郎李擢皆遁司勋员外郎冯楫匿庐山佛舍郎官已下多潜去者此据张延寿劾＜锍-釒＞修入既而楫贻书光世劝以出兵掩敌大略言此敌深入最兵家之忌又进则距山退则背江百无一利而敢如此横行者以前无抗拒后无袭逐如入无人之境故无所忌惮也非敌之能也观村人之强壮者尚敢与之敌其间胜负亦或相半岂有国家素练之兵反不如村人之强壮者但望风畏之耳实不足畏也太尉傥选精兵万人厚立赏格自将而来洪州等处援救开一路令归伏兵于前而掩杀之可使匹马不还光世不能用 
　　丙辰尚书左仆射吕颐浩奏宗支凋零之后欲望逐人各与添差监当一次州勿过七员县勿过三员皆不厘务奉赐傔从视正官之半从之 
　　丁巳金人陷六合县又陷临江军守臣中奉大夫直秘阁吴将之遁去将之吴兴人也 徽猷阁直学士致仕蒋猷卒于昌国县猷金坛人事上皇为御史中丞立朝有直声及是避兵南来而卒特赠显谟阁直学士谥庄定 
　　戊午承奉郎致仕孙悟落致仕为通直郎假尚书兵部员外郎充大金军前致书使承信郎卞信臣为忠翊郎假合门祗候副之 金人至洪州权知州事李积中以城降绍兴二年二月甲申叶夏卿劾疏乃云夏卿权通判总郡事率众投拜当考时内侍邵成章居洪州金人召之曰知公忠正能事大金富贵可长享成章不从遂逼之以威屡欲杀之亦不从金人曰忠臣难得吾不忍杀复遗之金帛 贼刘忠犯蕲州蕲黄都巡检使韩世清与战破之忠遂转入湖南先是东京乾明寺尼法静尝伪称柔福帝姬检校少保保顺军节度使同知大宗正事仲的闻而迎之会仲的被旨移司至宿州与忠遇仲的死仲的官职及死事日历皆无之纶言集有仲的加检校官制词盖明受中所除也绍兴二十一年六月辛卯士上奏仲的遇贼刘忠没于王事蒙圣恩与五资恩泽亦不云何月日当考法静为忠党所掠世清得之法静自言已上皇季女小字环环其母小王婕妤也世清疑焉即坐之堂上与守臣朝请郎甄采等朝服隔帘问其故法静自言脱难之因且及往时宫合间事世清信之遂以闻于朝采亦恐寇至不能守即与世清率所部护帝姬自江西赴行在是役也蕲春尉晏子开率射士迎敌为所杀忠又入舒州执朝请大夫通判州事孙知微而去知微不屈忠怒脔而食之后赠二人官录子孙有差四年十月忠方据白面山不知以何时入湖南也知微绍兴三年九月壬子推恩 
　　庚申金人陷真州守臣向子忞弃城保沙上其所擕金帛悉为韩世忠所夺子忞子諲弟初见今年三月 
　　辛酉隆祐皇太后至吉州 
　　壬戌金人自马家渡济江初完颜宗弼既破和州与叛将李成同至乌江县尚书右仆射江淮宣抚使杜充在建康谍言成师老可击充遽遣兵而金师已大入充闻敌且至以其兵六万人列戍江南岸而闭门不出师无统一会将官张超失守敌遂过江充急遣都统制陈淬督统制官岳飞刘纲等十七人将兵三万人与战又命御前前军统制王＜王燮＞以所部万三千人往援敌破溧水县尉潘振死之吕中大事记方其幸维扬也使经理两河之计行则敌岂能越三关四镇而捣淮及其渡江也使防淮之议不格则敌岂能越大江重湖而攻我哉朝廷弃三路如弃土梗弃两淮如弃敝屣使敌入数千里如蹈无人之境不战而败不守而陷二百年之天下不因民之怨叛而直失其太半可胜惜哉 
　　癸亥金人至太平州 保宁军承宣使主管侍卫步军司公事闾勍奉迎祖宗神御至越州诏奉安于天庆观 
　　甲子陈淬与完颜宗弼遇于马家渡凡战十余合胜负略相当王＜王燮＞引西兵先遁淬孤军力不能敌还屯蒋山水军统制邵青以一舟十八人当金人于江中舟师张青中十七矢遂退于竹篠港统赤心队朝请郎刘晏以所部走常州浙西制置使韩世忠在镇江悉所储之资尽装海舶焚其城郭既闻敌南渡即引舟之江阴知江阴军胡纺厚待之先是＜王燮＞部将辅逵在东阳被檄策应＜王燮＞与遇于中涂曰已失渡口遂与逵引其军自信州入闽所过大扰 是日知临安府康允之言有归朝官自寿阳来报金人数道并进已自采石济江朝廷以未得杜充周望报大惧诏侍从议之给事中兼权直学士院汪藻中书舍人李正民议移跸平江亲督诸将拒敌缓急则登海舟避之宰相吕颐浩因率从官同对于便坐或谓且遣兵将或谓宜募敢战士以行颐浩又乞自行议未决退诣都堂午间得周望奏且录杜充书言充在采石防江朝廷稍安然不知充已败矣上未知韩世忠弃镇江去命追世忠赴行在又欲令移军常州吕颐浩请以御笔召之上曰朕与世忠约坚守令闻急乃来颐浩固请遂遣中使赍诏召之议者又虑金人自江黄间渡江或趋衢信以逼行在 
　　乙丑以中书门下省检正诸房公事傅崧卿为严信州防遏使募土豪集乡兵以守衢信隘路命两浙东路提点刑狱公事王翿江南东路提点刑狱公事姚舜明两浙东路安抚司干办公事郭亢悉以所募人听崧卿节制崧卿取将必用儒术统制官侯延庆将前军步汝霖将后军自将中军延庆长沙人也 谍报敌自鄂州南渡有中使自洪州至云太后已往虔州 诏前知滨州向大猷为臣不忠屡为叛逆移文指斥罪状深重可令越州领赴市曹处斩先是武功大夫忠州剌史宫仪既以所部留真州事见今年八月而徽猷阁待制刘洪道入朝言其在山东时事仪缢死传首赴行在以其军隶御营前军统制王＜王燮＞洪道又与大猷偕来且奏其指斥之罪故抵死吕颐浩言洪道之才乃以为御营使司参议官洪道除参议未见月日今并书之 
　　丙寅从官入见虑敌骑不测驰突时殿前副都指挥使郭仲荀方自临安来乃请以仲荀轻兵三千人从驾往平江府倚周望韩世忠兵为重仍令张俊兵以次进发上以俊重兵不可留遂决议皆行退命汪藻草诏书谕中外以将往浙西迎敌是日杜充闻军溃欲乘舟出奔方开水门士民争门不能出充使人谕之曰相公欲迎敌金人耳众皆呼曰我亦往迎敌竟不能行而止于是市井喧言杜相公枉杀几许人及其警急乃欲先遁充惧命军士人犒银绢十匹两时陈淬已战死夜岳飞等皆引去上元县丞宣教郎赵垒之统乡兵迎敌死之绍兴三年四月壬子赠垒之奉议郎与恩泽一资 诏海舶擅载外国入贡者徒三年财物没官此据庆元随赦申明 
　　丁卯诏曰朕缵承以来深轸念虑谓父兄在远而兵民未抚不欲身陷于锋镝故包羞忍耻为退避之谋冀其逞志而归稍得休息卑辞厚礼遣使相望以至愿去尊称甘自贬黜请用正朔比于藩臣在建康则遣洪皓崔纵杜时亮在平江则遣张邵其为书指无不曲尽哀祈假使金石无情亦当少动近报金人一项自采石一项自黄州渡江生民嗷嗷何时宁息今诸路兵聚于江浙之间朕已移跸浙西为迎敌之计我将佐人民与其朿手待毙不若并计戮力以存国家遂遣兵三千先行时敌已逼建康而行在未知也 金人至吉州知州事直龙图阁杨渊弃城去隆祐皇太后离吉州至争米市敌遣兵追御舟有见金人于市者乃解维夜行质明至太和县舟人耿信及龙神卫四厢都指挥使杨惟忠所领卫兵万人皆溃其将傅选司全胡友马琳杨皋赵万王琏柴卞张拟等九人悉去为盗乘舆服御物皆弃之钦先孝思殿神御颇有失者内藏库南廊金帛为盗所攘计直数百万宫人失一百六十人惟忠与权知三省枢密院滕康刘珏皆窜山谷中兵卫不满百从者惟中官何渐使臣王公济快行张明而已金人追至太和县太后乃自万安舍舟而陆遂幸虔州后及潘贤妃皆以农夫肩舆宫人死者甚众从事郎三省枢密院干办官刘德老亦为敌所杀后官其家一人先是康珏为干办官汪若海何大圭所间二人不和遂有兵火之祸选初见元年十月乙酉若海初见元年正月丙午大圭初见元年六月庚午溃兵之作乱也知永丰县承议郎赵训之尉修职郎陈自仁为所害后赠训之直秘阁自仁通直郎训之后谥忠果时金分兵侵抚州守臣王仲山以城降拜金以其子权知州事令括管内金银赴洪州送纳又侵袁州守臣显谟阁待制王仲嶷亦降仲山圭子仲嶷仲山兄也按宋史系戊午日两浙宣抚司统制官郭仲威以所部七千人屯通州海口 金人至六安军知军事边某降敌遣北军三百人屯城中不杀不掠已又陷建平县 是日杜充引亲兵三千绝江而北统制官王进王冠犹以本部随之时上遣内侍任源至充军前道梗不达以状白充充即附奏以谓初乞御营诸将听其节制实无妄自尊大之意但欲人情相谙缓急可使令者刘光世远在九江不得使韩世忠近在镇江不能使傥王＜王燮＞有心报国当陈淬等接战之际乘势向前敌兵必败岂有今日＜王燮＞之不忠万死有余臣今在仪真檄召徐泗二州赵立刘位等集兵却回镇江以护王室此区区困兽之志也时充在真州寓天庆观守臣向子忞劝充自通泰入浙欲与之偕行充有邪谋不听子忞弃真州去充命冠知真州自为出陆计声言往招信县会刘位兵来援遂北行进登州人初为递卒此据吕颐浩奏议后以功补官充擢为宣抚使统制 
　　戊辰赠故刑部尚书王云观文殿学士官亲属八人以新除吏部侍郎郑望之言其死节也仍命所在访其家属日历无此今以绍兴五年四月十四日云子壻任使臣乞恩泽状修入 
　　己巳上发越州次钱清堰夜得杜充奏我师败绩上谓辅臣曰充守江不利陈淬战没王＜王燮＞拥兵南遁金国人马必临浙江追袭事迫矣卿等意如何吕颐浩曰臣有一策望圣意详度断在必行上曰如何颐浩奏金人以骑兵取胜今銮舆一行皇族百司官吏兵卫家小甚众若陆行山险之路粮运不给必致生变兼金人既渡浙江必分遣轻骑追袭今若车驾乘海舟以避敌既登海舟之后敌骑必不能袭我江浙地熟敌亦不能久留俟其退去复还二浙彼入我出彼出我入此正兵家之奇也上沉吟久之曰此事可行卿等熟议来日召侍从台谏至都堂参议可否庚午上遽回銮王庭秀阅世录云二十五日驾至钱清闻金人已渡大江二十六日驾回避敌己巳二十五日也李正民乘桴记云二十五日夜得杜充败奏又康允之奏人马已自建康径路趋杭州界遂仓卒回銮按敌以二十七日辛未入建康十二月初始自广德军湖州界趋临安府恐此时允之未应已奏敌至府界正民所记或误熊克小历又因而书之当考晚次越州城下从官对于河次亭上侍御史赵鼎言众寡不敌势难与战宜姑避之吕颐浩乃聚议航海新除吏部侍郎御营使司参赞公事郑望之后至独谓自古兴王未有乘舟楫者权户部侍郎叶份中书舍人綦崇礼曰若别有策甚善不然舍海道将安之颐浩晚朝奏事上曰航海之事朕昨夕熟思之断在必行卿等速寻船遂决策移四明中兴圣政张汇进论曰金人之至江南也朝廷岂不知敌所利者骑也我所利者舟师与步兵也江浙之地骑得以为利乎此皆骑之危地也舟师步兵之利地也金人有知岂肯致身于此耶若御驾亲征诸路进讨尚可取胜而乃朝廷自散为敌得志而去此失于退二也 按全论见是年十二月颐浩奏令从官巳下各从便而去上曰士大夫当知义理岂可不扈从若如此则朕所至乃同寇盗耳此据李正民乘桴记于是郎官巳下或留越或径归者多矣 御史中丞范宗尹参知政事侍御史赵鼎试御史中丞二人皆尝建议避敌故遂用之时密院惟张守独员乃命宗尹兼权枢密院事宗尹兼枢它书无有绍兴四年五月十五日枢密院客司供到下项建炎年参知政事范宗尹兼权枢密院事且附此当求它书考其月日端明殿学士签书枢密院事周望同知枢密院事仍兼两浙宣抚使总兵守平江府殿前副都指挥使郭仲荀为两浙宣抚副使与御营使司都统制辛企宗并守越州御前右军都统制张俊从上行以俊为浙东制置使 尚书祠部员外郎万格为监察御史格之除日历不见此据本台题名格鄱阳人也 
　　辛未遣右武大夫和州防御使枢密院提领海船张公裕往明州募舟户部员外郎宋辉往秀州自海道运钱粮赴行在公裕开封人故省吏辉敏求孙也敏求平棘人元丰龙图阁直学士是晚上诣都堂抚谕将士移御舟过都泗堰不克上命斧碎之 是日金人陷建康初完颜宗弼既济江士马皆集遂鼓行逼城下户部尚书李棁与守臣显谟阁直学士沿江都制置使陈邦光具降状遣人即十里亭投之宗弼喜曰金陵不烦攻击大事成矣宗弼入建康邦光率官属出门迎拜通判府事奉议郎杨邦乂邦乂初见元年五月不从大书其衣曰宁作赵氏鬼不为它邦臣既见邦乂独不拜宗弼不能屈翌日遣人说邦乂以旧官许之邦乂以首触阶求死金帅张太师者止之邦乂又遗金书曰世岂有不畏死而可以利动者幸速杀我方邦光出城投拜也居民争出城取蒋山路而去金人驰骑往蒋山遮其路约居民复回城中 
　　壬申光泽县射士与金人一骑至邵武军言大军千余人且至守臣朝请大夫张髦斩其首以闻既而髦以州事委寓居官陈直方而行闽中大震 
　　癸酉晚上发越州雨始作自是连雨泥淖吏卒暴露不胜其苦两浙转运副使直显谟阁陈谷瑞排顿得猪肉六百斤炭千二百斤以给卫士日历上发越州在壬申今从李正民乘桴记谷瑞莆田人也 是日金人侵建昌军先是金人既陷抚州遣人赍檄谕降守臣方昭虑为军民所胁以印授承事郎通判军事晁公迈而去未几公迈亦以募兵为词而出众推承信郎兵马监押蔡延世以守公迈任城人尝为少府监主簿延世建昌人本太学诸生先是金人既入洪遣十人持檄至城下延世尽斩之及是敌兵临城问十人所在延世示之以其首金人怒求战延世击却之公迈归延世拒不纳遂领军事公迈坐罢去晁公溯撰公迈墓志通判建昌军未至建昌女真虔刘豫章临川遂命权知抚州女真始去公私扫地赤立盗发其傍州人惴恐乃诛豪强抚鳏寡盗闻其声不敢犯或者毁其功以为罪吕颐浩当国衔前在发运使争公事奏免所居官按此与日历所书全不同盖私家传志类多失实今不取 
　　甲戌奉议郎通判建康府杨邦乂为金人所杀前一日金帅张太师与李棁陈邦光燕乐方作召邦乂立堂下邦乂见棁邦光叱之有刘团练者取纸书死活二字示邦乂曰若毋多言欲死趣书死字示我乃信邦乂奋前夺吏笔书字曰死金人相顾动色然未敢害是日完颜宗弼再引邦乂邦乂不胜愤望见大骂宗弼大怒击杀之剖腹取其心邦乂死年四十四附传邦乂死节在十一月庚申按庚申金未渡江当考初赠直秘阁官其子二人赐田二顷后谥忠襄绍兴二年正月再赠 
　　是月张浚至秦州才数日即出行关狭参议军事刘子羽言右武大夫忠州剌史泾原兵马都监兼知怀德军吴玠之才于浚玠亦素负才略求自试浚与语大悦擢为统制又使其弟进武副尉璘掌帐前亲兵 淮西兵马都监王宗望在濠州以孤城难守遂率官吏请降金以其将孙兴知濠州迪功郎陈浩然同知州事且屯北军五百兴燕人浩然寿春幕官也兴等既入城但改天会之号其余一无所问由是居人稍安 
建炎以来系年要录卷二十九 


●建炎以来系年要录卷三十 
　　宋 李心传 撰 
　　建炎三年十有二月按是月乙亥朔戊寅徽猷阁待制知镇江府兼浙西安抚使胡唐老为军贼戚方所杀方勇悍善射初为教骏卒军兴盗起在九朵花行伍中未知名方杀其为首人遂率众归建康投杜充充以为准备将建康失利诸军皆散方率溃卒数千走金坛县时镇江无兵独倚浙西制置使韩世忠军为重世忠既去唐老力不能拒因抚定之方欲引兵犯临安妄言赴行在请唐老部众以行唐老不从为所害主管安抚司机宜文字迪功郎郑凝之亦以兵死后赠唐老徽猷阁直学士谥定愍官凝之家一人凝之戬孙也 
　　己卯上次明州提领海船张公裕奏已得千舟上甚喜王绹曰岂非天邪先是监察御史林之平自春初遣诣泉福召募闽广海舟为防托之计事见二月辛酉故大舟自闽中至者二百余艘遂获善济时闽广大舶皆委之诸司而右文殿修撰广东转运使赵亿所募舟先至上手诏嘉赏亿抃曾孙也抃西安人熙宁参知政事驾至明州日历在初二日丙子而李正民乘桴记在初五日己卯王庭秀阅世录在初七日辛巳正民时为从官所记必不误今从之 徽猷阁直学士王序知凤翔府宝文阁待制程唐为狭西路都转运使不许辞免如违重行窜责序荣德人钦圣宪肃皇后姊子也二人在宣和间皆事近幸以进蜀人鄙之序已见元年六月 
　　辛巳金人陷广德军时完颜宗弼既得建康区处已定乃率众自溧水路径趋临安道路之人但知溃卒为乱不虞金人之至也金游骑至广德军知军事周烈遣人迎之且许其犒军约以毋扰宗弼伪许之俄顷传箭至招其投拜烈大惊索马而奔遂陷其城烈为金人所杀 江东宣抚使刘光世自信州引兵之南康军此据光世四年二月状修 是日戚方侵常州入其郛守臣周杞守子城拒敌遣赤心队统领朝请郎刘晏与战翌日破之方乃去 
　　壬午起复直龙图阁御营使司参议官李迨试尚书户部侍郎 金人侵安吉县知县事曾绰聚乡兵往石郭守隘或视其矢曰金人也乡兵皆弃纸甲竹枪而遁金人入县遂焚之绰肇子也肇布弟元符末翰林学士 江淮宣抚司溃卒李选号铁爪鹰与其徒数千人攻陷镇江府此据日历壬午日书但日历又云就杜充招安此时充已离真州恐误赵雄撰韩世忠碑又云乌珠北还王提兵邀之先降其将铁爪鹰李选此盖误或是选先降乌珠其后又为世忠招降然实非金将也 是日定议航海避敌执政请每舟载六十卫士人不得过两口卫士皆曰我有父母有妻子不知两者如何去留诉于主管禁卫入内内侍省都知陈宥宥不能决宰相吕颐浩入朝卫士张宝等百余人遮道问以欲乘海舟何往因出语不逊颐浩诘之曰班直平日教阅何尝有两箭上贴今日之事谁为国家死战者众欲杀颐浩参知政事范宗尹曰此岂可以口舌争引其裾入殿门门闭众不得入上谓辅臣曰闻人情纷纷不欲入海缓急之际岂可如二圣不避敌坐贻大祸今以御笔谕之颐浩与参知政事王绹捧御案近御座前上御翰墨抚谕中军人情稍定遂山呼于殿门外上密谕宰执曰此辈欲沮大事朕今夕伏中军甲士五百人于后苑卿等翌旦率中军入朝捕为首者诛之颐浩退密谕中军统制辛企宗及亲军将姚端令阴为之备 
　　癸未执政早朝命御营使司参议官刘洪道部兵在宫门防变而中军及姚端已整龊于行宫门外二府引中军入遇直宿兵卫皆擒之其徒惊溃或升屋或踰墙遁走上自便殿御介胄引伏兵出弯弓手发二矢中二人坠于屋下其众骇惧悉就擒上命召颐浩至都堂诘为首者以奏其余皆囚之赵甡之遗史云车驾欲幸明州有班直数十人出语不逊吕颐浩冒雨著泥靴弹压之班直理屈往往跳水而死与史不同今不取 是日完颜宗弼自安吉进兵过独松岭叹曰南朝可谓无人若以羸兵数百守此吾岂能遽度哉知余杭县曾＜旦心＞知是金人乃与丞徐聿成率父老具香花迎拜＜旦心＞巩孙也巩布兄元丰中书舍人时尉杨汝为在径山寺请监寺僧为统领官率强壮以拒敌主僧梵仁从之 
　　甲申诛卫士张宝等十七人于明州市景福殿使昭德军承宣使入内内侍省都知主管禁卫陈宥责汝州团练副使潭州安置除行门外其众降隶诸军宥官职日历不书今以绍兴元年十月四日刑部叙官状增入 
　　乙酉完颜宗弼至临安府钱塘令朱跸跸已见二年九月壬辰率民兵逆战伤甚犹叱左右负已击敌守臣浙西同安抚使康允之未知为金人遣将迎敌于湖州市得二级允之视之曰金人也遂弃城遁保赭山时直显谟阁刘诲自楚州赴召王明清挥麈第三录云诲弃城走行在今从赵甡之遗史在城中军民推之以守 
　　戊子朝奉郎知明州张汝舟为中书门下省检正诸房公事 宜州观察使张思正为浙东马步军副总管屯明州日历张思正除浙东宣抚使明州驻劄按此时郭仲荀以殿帅为宣副恐思正不应在其上绍兴元年七月二十三日刑部检举叙官状云前任浙东副总管为失守明州降官居住今从之 尚书户部员外郎宋辉直徽猷阁充江淮等路发运副使日历书除直龙图阁误也辉明年正月乃除直龙图 直秘阁陈汝锡添差两浙转运副使应副防遏使司钱粮时防遏使傅崧卿在浙东宣教郎江惇禔以客从溃兵踵降州县无见储或请赋诸民以给惇禔持不可悉发封桩钱粟赋之汝锡缙云人惇禔兰溪人也 朝请郎刘晏直秘阁依旧常州防托 右武大夫和州防御使枢密院提领海船张公裕落阶官 徽猷阁待制御营使司参议官刘洪道知明州 留尚书户部侍郎李迨于越州俾调军食 
　　己丑上幸定海县御楼船参知政事张守收后前一日台谏请对上谕以不得已之意夜谍报敌逼临安知越州李邺奏至是日天雨群臣入朝至殿门有旨放朝惟执政入对上于御袍中出邺奏示之既退上自州治乘马出东渡门登楼船宰执皆从之上登舟幸海日历在是月十一日乙酉李正民乘桴记在十五日己丑王庭秀阅世录在十六日庚寅日历又云甲申上出李邺奏金国人马已渡浙江按初十日乌珠未至临安日历恐误今从乘桴记诏止亲兵三千人自随百官有司随便寓浙东诸郡时上既废诸班直独神武中军辛永宗有众数千而御营使吕颐浩之亲兵将姚端众最盛上皆优遇之晚朝二府登舟奏事参知政事范宗尹曰敌骑虽百万必不能追袭可以免祸矣上曰惟断乃成此事是也 诏行在诸军支雪寒钱自是遂为故事 是日金人陷临安府初完颜宗弼既围城遣前知和州李俦入城招谕俦与权府事刘诲善至是受其指挥来见二人执手而言俦欷歔不能止有唱言诲欲以城降金者军民因杀诲是晚城陷钱塘令朱跸在天竺山亦遇害后赠诲直龙图阁 张汇进论曰靖康之初金人初至京城时在内则城高池深兵食兼足在外则诸路勤王之师雾合云集四方忠臣义士虽素不预军籍亦皆横身扼腕自备器甲效命登先图报国家二百年德泽朝廷以天下之势当一乌合深入之敌亦未足为虑也复苟摅目前之急不顾后日之患许割地以议和敌既去官军从之北行若用种师道夹河三战之策敌众无噍类矣时以亲王宰臣在敌中使命络绎道路约朿诸军不得少有犯敌敌至内邱有数骑輙犯官军已毙数人官军朿手不敢擅动内有一卒不胜其愤輙击杀一人适会使命在军目睹其事统制马忠恐使命回告朝廷遂斩其卒以狥且传首于敌自后敌时以数骑张弓注矢戏犯官军官军避之敌以为笑以至与敌马尾相继随之出塞无敢谁何由此勤王之师莫不解体故不踰半年复敢侵掠至百雉戒严而天下勤王之师无向战之心者此失于和一也至京城之陷若御驾亲征率军将整阵而出亦足以当敌突围而出亦足以脱敌矣何则军民虽非愿战然陷之死地而后生置之亡地而后存故韩信背水以破赵田单凿城以击燕是也设若不能出城但收兵退保旧城次遣使卑辞厚币许割地以退兵且曰舍此则有死战而无生降之理兼外城初失我军必有缒城得脱者但有一二人得脱则四方勤王之师定相传播不无知京城已陷御驾已出或御驾退保旧城则勤王诸师孰不奋身赴难争先救主耶彼虽有破城之势然内有决死之敌外有必救之兵内外受敌苟不释去则我与和此自然之理也或曰城既破矣岂能整阵而战突围而出及退守旧城邪臣曰不然盖京师与边城异边城郡邑其内守城之军不若攻城之敌之盛也所恃城而已城池既失众寡不敌不为敌降则为敌害矣而京城侍卫之兵守埤之士不下十万尼玛哈斡里雅布两路之兵共无六万至如城破其势亦足以拒敌也何必渊圣速出见敌邪譬若御驾亲征遇敌于路亦无城池矣焉有谓我方行而以无城池可依更当弃六军以单骑入敌阵愿议和邪而城陷三日之间渊圣已幸敌营不惟城为敌陷又自无其朝廷也由是在内军民在外勤王之师已成失国之人矣孰有御敌之心哉此失于和二也至建炎二年春尼玛哈攻扬州时御营之师必有十万而尼玛哈止有五六千骑自建炎二年秋九月离云中下太行渡黎阳攻澶濮山东诸州郡以至于扬州可见疲劳之甚矣此强弩飘风之末无足畏也兼是时两河州郡尚有未陷者山东州郡十陷二三人心未安粮道未集盗贼蜂起而不顾后患投身深入我境又可见其无知之甚也时若我师乘其远来新至行列未定而击之可也或则深池坚城拒而勿战以锉其锐以沮其意且多方出兵邀其出掠者彼万里孤军后无委积忌于相持利于速战求战不能掠以此制之其遁必矣俟其既遁袭而击之舍而纵之皆可也而乃望风之际车驾渡江六师自溃为敌乘之席卷而去此失于退一也至是乌珠之侵江南也朝廷岂不知敌所利者骑也我所利者舟师与步兵也江浙之地骑得以为利乎此皆骑之危地也舟师步兵之利地也乌珠有知岂肯致身于此邪若御驾亲征诸路进讨乌珠之败必矣而复望风之际车驾泛海朝廷自散为敌乘之得志而去此失于退二也凡此四者非敌之善乃我靖康之两和建炎之两退所自致也大抵朝廷自来每自视如火视敌如水谓火必不可以敌水既以此处之焉有不为敌胜邪此当时失于料敌不知彼我之过也不然则真庙之时值契丹萧后用兵澶渊若真庙不战而和不战而退则景德之元已有今日之事矣张汇本末见绍兴十年正月丙戌进论在十三年八月 按张汇此论其略已分见于本年二月壬子十一月己巳各注此处疑为后人搀入今姑依原本存之 
　　庚寅从官以次行吏部侍郎郑望之以疾辞不至给事中兼权直学士院汪藻以不便海舶请陆行以从许之于是扈从泛海者宰执外惟御史中丞赵鼎右谏议大夫富直柔权户部侍郎叶份中书舍人李正民綦崇礼太常少卿陈戬六人而昕夕密卫于舟中者御营都统制辛企宗兄弟而已时留者有兵火之虞去者有风涛之患皆面无人色 
　　辛卯上次定海县有传金使至者上不欲令朝行在即遣参知政事范宗尹还明州俟之留御史中丞赵鼎给事中兼直学士院汪藻参议军事日历载上语云鼎为御史尝建议与金画江为界按此日历乃秦桧领史院秦熺为秘书少监时所修张孝祥尝乞删改疑未可尽信姑附著此更俟考详云且令宗尹尽护诸将壬辰宗尹等至明州乃卢伸等自和州来所擕国书语极不逊宗尹遂不奏 
　　癸巳上至昌国县杜充所遣属官直徽猷阁陈起宗至言充败欲引众趋行在而路不通是日范宗尹闻临安陷复还见上于舟中 
　　甲午皇叔右监门卫大将军眉州防御使知南外宗正事士樽言自镇江募海舟载宗子及其妇女三百四十余人至泉州避兵乞下泉州应副请给许之于是秘阁修撰知西外宗正事令懬亦自泰州高邮军迁宗子等百八十人至福州避兵已而又移潮州士樽郇康孝王仲御子也 
　　乙未溃兵杜彦自袁州入浏阳遂犯善化长沙二县朝散大夫通判潭州孟彦卿率军民拒之手杀数人贼势挫欲遁而民兵有自溃者贼遂乘之擒彦卿持其首以告所掠民兵曰此会厮杀孟通判首也因遂殊其支体贼亦逃去直秘阁添差通判州事赵民彦领兵追之与之大战杀伤甚众初民彦依山为阵而鏖战山下偶为间人折其阵中认旗众谓民彦巳败遂溃民彦为贼所擒斩之阵前贼乃去事闻并赠直龙图阁彦卿民彦巳见九月壬申龚颐正中兴忠义录云二人以拒金人死节盖承会要之误其后朱熹乞为二人立庙状从而因之今不取 是日金人屠洪州先是金帅乌玛喇太师乌玛喇太师陷洪州他书不见惟叶夏卿劾＜锍-釒＞有之留洪州月余取索金银宝物百工伎艺之属皆尽金使至分宁县知县事朝奉郎陈敏识斩其首谓邑人曰欲降先杀令因与民死守时尚书郎侯懋李几等三人避地不及闻敌屠城潜伏于城南隅民园之梁上仅得免翌日敌引兵去卒不入分宁境而还 
　　丙申浙西制置使韩世忠以前军驻通惠镇日历作青龙镇镇此时已改名通惠绍兴元年九月甲戌方复旧名史误也中军驻江湾后军驻海口世忠知金人不能久大治战舰俟其归而击之 浙东制置使张俊自越州引兵至明州时已无舟可载俊上奏乞海舟朝廷欲其且留拒敌报以方聚集遣行上赐俊手书许以捍敌成功当封王爵俊纳侠士刘相如之策遂留以抗敌相如者初以募人入卫王室枢密院借补承事郎及是揭榜通衢劝谕迎敌士皆思奋熊克小历称俊纳隐士刘相如之策遂留以抗敌此据林泉野记所书也考相如本末不可谓之隐士今不取俊军士在明颇肆掳掠时城中居民少遂出城以清野为名环城三十里皆遭其焚劫 资政殿学士新知鼎州范致虚薨于岳州 贼成皋寇婺州州学教授孙邦请率兵击贼守臣集英殿修撰沉晦从之邦率民兵数百出城大败而还晦将斩邦以徇既而释之浙东防遏使傅崧卿在城中乃单骑造皋说以忠义皋遂降 
　　丁酉上谓辅臣曰昨者从官同诣都堂郑望之独谓自古兴王未有乘舟楫者所论未为通方吕颐浩曰望之以谒告后至不知众人所论王绹曰自崇宁以来大臣专权不容立异比者会议都堂更相诘难各尽所见无所顾避臣不意十数年后复见此气象皆陛下优容忠谠所致望之自守所见乃朝廷之福也于是望之奉祠而去望之奉祠无职名必以论此事不合也日历全不载吏部题名在十二月故因上语遂书之或即此日事也 中兴圣政臣留正等曰杜衍韩琦范仲淹富弼皆当世名臣庆历间同立于朝协恭和衷佐佑王室至于议论之际则各相可否不为苟同衍欲罪滕宗谅仲淹则争之仲淹请备边弼则以谓契丹必不至尹洙号仲淹之党及争水落城事琦则是洙而非刘沪仲淹则是刘沪而非洙非固相违也各极所见归于忧国爱民之心而已仁宗皆倚之为治不以其异同而有去留焉盖天下之事安危成败藏于几微之间岂一人之智所能尽惟议论往来可否相济而后归于至当故事无遗策自熙丰间大臣恶人异已有立议论者必力排而去之厥后士大夫皆为身谋无敢持异议于其间直臣贤士虽有忠谋谠论弗克上闻此风一行历数十年不能变驯至靖康之祸皆人臣尚同之罪也岂朝廷之福哉郑望之之异论是宜太上皇帝包容而不之罪也圣训尝云朕仰惟仁宗皇帝当时立政用人之事当置之左右朝夕以为法于斯见之 
　　戊戌金人陷越州初两浙宣抚副使郭仲荀在越州闻敌陷临安遂乘海舟潜遁知越州充两浙东路安抚使李邺遣兵邀击于浙江三捷既而寡众不敌邺乃用主管机宜文字宣教郎袁潭计遣人赍书投拜敌引兵入城以巴哩巴为守亲事官唐琦袖石击巴哩巴不中诘之答曰欲碎尔首死为赵氏鬼耳巴哩巴曰汝杀我奚益胡不率众救汝主琦曰在是惟汝为尊故欲杀汝耳巴哩巴叹曰使人人如此赵氏岂至是哉琦顾邺曰汝享国厚恩今若此非人也声色俱厉不少屈巴哩巴杀之后为立祠名旌忠熊克小历云亲事官唐宝＜礻由＞石击乌珠不中死之盖因日历所书而误为乌珠也按会要及常寘封事皆作唐琦又琦所击乃巴哩巴太师寘封事所言甚详当以为信赵甡之遗史云乌珠在越州乘马往来市中班直唐琦愤怒以石击之被执骂不绝口亦骂李邺降敌不忠被杀以王庭秀所记焚明州事考之疑乌珠未尝过江又两浙转运司体究王翿死事状亦云金将巴哩巴令翿权州赵甡之恐误初邺之降也提点刑狱公事王翿遁居城外寮吏皆迎拜朝散郎新通判温州曾怘监三江寨独拒敌不屈敌驱翿至城内执怘并其家杀之惟稚子崇得免怘＜旦心＞兄也事平特命怘弟怤及崇以官王明清挥麈第三录越州李邺既降通判曾怘不屈而死全家被害独乳婢抱一婴儿获免事平诏特赠怘直秘阁命其弟怤子崇以官日历绍兴四年二月壬午承议郎曾思状云兄朝散郎新通判福州怘于建炎二年十二月二十四日经越州申乞致仕乞将致仕恩泽奏补兄男崇吏部勘会本官未赴任间因浙东提刑司差监越州三江寨与敌抗拒不屈被害身亡承敕时与一资恩泽了当奉圣旨特与致仕恩泽一名据此则怘非本州通判明清小误又所云赠直秘阁亦不见于史当考 初上在越州遣选＜釒夅＞将梁斌张进以所部屯诸暨县及是金使人招之二人皆欲投拜其下不从乃与腹心数十人入城降敌既而张俊招其众至温州遂留麾下比敌去斌进复归朝廷亦善待之于是属邑不降者惟嵊县宋宗年而已宗年事以绍兴元年九月乙巳御史台状修入 是日遣权户部郎官李承造往台州刷钱帛熊克小历载承造之行在癸巳今从李正民乘桴记 
　　己亥徽猷阁直学士知平江府汤东野奏杜充自真州至天长军与刘位赵立会合先是立以右武大夫忠州剌史知徐州朝廷闻金人南侵诏诸路兵援行在立以徐州城孤且乏粮不可守乃率将兵禁兵民兵约三万人南归会知楚州刘诲已赴召宣抚使杜充以楚州阙守命立率所部赴之立至临淮被充之命兼程至龟山时金左监军昌围楚州急王铚撰立传云托落郎君围楚州即达兰而音误也今正之立斩刈道路乃能行至淮阴与敌遇其下以山阳不可往劝立归彭城立奋怒嚼其齿曰正欲与金人相杀何谓不可乃令诸军曰回顾者斩于是率众先登自旦至暮且战且行出没敌中凡七破敌无有当其锋者遂得以数千人入城而后军孟成张庆皆以所部渡淮北去方其入城也立口中流矢贯其两颊口不能言以手指挥军士皆憩而后拔其矢立之未至也通判州事直秘阁贾敦诗欲以城降至是乃止立入楚州赵甡之遗史系之十一月王铚撰立传云四年正月权知楚州未知孰的也熊克小历载之五月末实甚误前已辨之日历汤东野奏十二月初九日徐州赵立差使臣来杜充府投下文字称刘位兵马未肯放令过淮杜充指挥令放渡过据此则立入楚州当在十二月末间今因东野奏杜充事附见李邺之未降也上奏言金分兵自诸暨趋嵊县径入明州是日奏至乃议移舟之温台以避之 
　　庚子上发昌国县先是金分兵侵余姚知县事李頴士募乡兵数千列旗帜以捍敌把隘官陈彦助之敌既不知其地势又不测兵之多寡为之彷徨不敢进者一昼夜繇是上得以登舟航海进頴士两官擢通判越州頴士闽县人也此以李正民乘桴记王明清挥麈第三录参修明清以为大驾由是得以自定海登舟恐误盖上以此月己丑登舟次定海县是时敌未渡浙无由遣兵余姚盖上在昌国县而金兵至余姚頴士能击却之耳今略修润附入 
　　辛丑上舣舟白峰寺自是连日南风舟行虽稳而日行仅数十里云 
　　癸卯浙东制置使张俊与金人战于明州败之先是金遣兵追袭乘舆至城下俊遣统制官刘宝与战兵少却其将党用邱横死之统制官杨沂中田师中统领官赵密皆殊死战沂中师中初见元年正月辛卯密初见元年正月戊午主管殿前司公事李质率所部以舟师来助知州事刘洪道率州兵射其傍遂大破败之杀数千人敌自城下呼请遣人至寨中计事俊令小校徐姓者往敌释甲与语欲如越官吏投拜俊拒之赵甡之遗史云乌珠亲追乘舆至明州而还按王庭秀阅世录金陷明州请于临安之大帅注云大帅乃四太子据此则乌珠未尝渡江也庭秀鄞县人所闻必审今从之 中兴圣政龟鉴曰明州之战金自高桥攻西门并兵并进势亦亟矣张俊忠义实奋发于下令军中之时始则清野闭关以拒其来终则开门迎敌以挫其锐中兴战功自明州一捷始敌自入中国以来未有一人敢婴其锋至此而军势稍张矣 
　　是月隆祐皇太后命统制官杨琪军临江军张忠彦屯吉州以为行宫声援忠彦河东人初以效用出身太原之破遁入五台山后隶杨惟忠权中军统领至是以所部屯庐陵就领州事 金狭西诸路都统罗索将数万众围狭府守将李彦仙悉力拒之初彦仙在狭增陴浚隍利器械积粮食鼓士气且战且守人心益坚固可用又尝渡河与敌战蒲解间民皆阳从敌而阴归彦仙敌必欲下狭州然后并力西向彦仙亦自料金人必并兵来攻即遣人诣宣抚处置使张浚求三千骑俟金人攻狭即空城渡河北趋晋绛并汾捣其心腹金人必自救乃由岚石西渡河道鄜延以归浚不从浚贻书劝彦仙空城清野据崄保聚俾敌无所掠我亦无伤俟隙而动庶乎功可成彦仙亦不从守城之意益坚至是罗索贝勒尼楚赫及知府州折可求合兵来侵彦仙以死拒之且告急于浚 李成知金人已南渡自滁州率众往淮西时成之党周虎据芜湖水军统制邵青与战一日七败参议魏曦以小舟观战于中流既而告青曰吾知所以胜矣彼以红巾软缠与我之号一同故与战则不能分彼我所以必败宜易其号则胜矣青然之乃令其徒更作钻风角子一战胜虎青遂据芜湖 初杜充之众既溃其统制官岳飞刘经自芳山引众入广德军后军扈成驻于金坛县为戚方所杀 
　　是岁临高澄迈县人陈韬邓文等聚众作乱官军讨平之此以绍兴六年十二月十六日明槖申省状修入 诸路断大辟三百二十四人户部言两浙路户二百一十二万二千七十二口三百五十六万七千八百成都府路户一百一十三万一千四百八十九口三百二十六万九千三十六 
建炎以来系年要录卷三十 


●建炎以来系年要录卷三十一 
　　宋 李心传 撰 
　　建炎四年岁次庚戌金太宗晟天会八年伪齐刘豫阜昌元年春正月甲辰朔大风御舟碇海中 
　　乙巳北风稍劲晚泊台州港口熊克小历甲辰朔上至台州章安镇驻跸盖因日历所书也今从李正民乘桴记 是日午西风忽起敌乘之侵明州御前右军都统制浙东制置使张俊与守臣徽猷阁待制刘洪道坐城楼上遣兵掩击杀伤大当敌奔北堕田间或坠水俊急令收兵此据王庭秀阅世录夜敌拔寨去屯余姚且请济师于完颜宗弼 
　　丙午早上御舟次章安镇朝请郎知台州晁公为与权户部员外郎李承造皆来朝上去警跸易衣徒步幸祥符寺从官迎谒拜于道左直徽猷阁江淮发运副使兼军前粮料使宋煇自秀州金山村以海舶运米八万斛钱帛十万贯匹至行在时百司正阙续食从行者甚赖之上喜欲擢煇徽猷阁待制宰相吕颐浩以太峻难之乃除煇直龙图阁公为直显谟阁公为补之子也尝为仓部员外郎补之见今年三月公为以去年七月庚辰除仓外未见出守在何时熊克小历云甲辰上至章安镇恐误李正民乘桴记在初三日时正民实扈上行当得其的今从之绍兴二年十二月韩世忠奏乃称上幸台州时右武大夫张杞权知台州应办无阙得旨转一官当考 初上遣中使召御前左军都统制浙西制置使韩世忠赴行在世忠已治舟师于通惠镇乃请往镇江邀敌归师尽死一战上从之 
　　丁未御史中丞赵鼎自明州还行在遂与从官等六人同对于舟中是日象山县报敌骑至明州张俊为战守备明州西城外居民尽爇之其意亦欲赴行在也晚得知临安府康允之奏且缴杜充书言充已在真州合兵为邀击计又言徐州赵立以兵来援建康守陈邦光降于金 
　　戊申户部侍郎李迨自明州来朝 
　　己酉诏遣使自海道至福建虔州问隆祐皇太后舣舟所在上虑太后径入闽广乃遣使问安焉 张俊奏明州小捷从行百官皆贺内侍陈顾言独不贺曰上幸海道何贺之有 是日遣御营都统制辛企宗以兵千人赴明州策应又降手诏趣杜充赵立进兵既而企宗卒不行 
　　庚戌同知枢密院事两浙宣抚使周望言敌之在建康者焚粮草收金银稍稍渡江北去自称李成人马先是完颜宗弼既陷建康望与徽猷阁直学士知平江府汤东野闻之集耆艾士夫僧道问所以为计者且曰今战守皆无策矣盖其意在迎降而欲众发其端士民不答而罢望遂收诸将兵归城中惧其抗贼取怒也已而敌径走临安府遣人驰檄谕旁郡令趣降知秀州朝奉大夫程俱答言小邦不敢专即率官属弃城保华亭县留兵马都监赵士医以守朝廷遂命俱押米纲赴行在望怒遣嘉兴尉叚泽捕俱至平江将斩以狥既复释之至是以闻俱开化人尝为礼部员外郎平江城堞全壮而地下聚水四围渠堑深广望又竭取民财钱榖以钜万计库廪充牣兵甲犀利郊居迁避之家往往而复望倚降寇郭仲威为腹心俾尽护诸将由是人益安之 是日金人再至明州浙东制置使张俊御之于高桥战数合虑其济师遂托以上旨扈从辛亥尽将其众入台州于是带御器械权同主管殿前司公事李质亦以班直行城中居民去者十七八熊克小历云金乌珠引众再至明州误也乌珠自入临安未尝过江克又云丙辰张俊刘洪道皆避去亦误俊以正月辛亥引兵去明州丙辰洪道夜遁相去凡五日今从王庭秀所记尚书吏部兼权户部侍郎高卫请即虔州鬻盐钞二十万缗以给行宫之用许之时淮盐道不通故暂通闽广盐于诸路正月壬申又通闽盐 
　　癸丑遂安军承宣使两浙宣抚副使郭仲荀责授汝州团练副使广州安置仲荀既弃越州去其所部兵多散而为盗仲荀乘舟夜过行在不请朝言者＜锍-釒＞其罪诏御史台大理寺杂治仲荀引伏故谪熊克小历仲荀谪命在壬辰日历会要在乙巳今从李正民乘桴记正民时在词掖当不误日历既于乙巳书仲荀谪命而丙午又书令仲荀温州城外下寨己酉又书言者乞罢仲荀兵柄足明谪命不在已酉以前也 
　　乙卯滕康言太后已至虔州 
　　丙辰刘洪道言敌再侵明州初张俊既行士民皆去有士人率众扣洪道马首愿留以御敌洪道曰予尝数克敌而胜若等毋虑是夜洪道悉府实微服而遁与浙东副总管张思正引所部奔天童山所过尽撤其桥民不得济死者数千人哀号震天城中惟崇节马军与恶少仅千人以酒官李木将之 诏金人侵掠两浙陷没州郡官吏以众寡不敌遂且降伏推其本心实非诚意并特与放罪令尚书省榜谕日历无此指挥以今年五月丁未黎确奏状修入 命福建市舶司悉载所储金帛见钱自海道赴行在 初主管侍卫步军司杨惟忠所部九将既叛去至是司全张拟以所劫神御诣虔州行宫请降傅选陷郴州大肆焚掠赵万寇袁州江东宣抚司前军统制王德与战万军败临阵乞降德斩之遂并其众 江淮宣抚司右军统制岳飞自广德军移屯宜兴县杜充之败也其将士溃去多行剽掠独飞严戢所部不扰居民士大夫避寇者皆赖以免故时誉翕然归之 
　　丁巳张俊自台州引兵赴行在 中书门下省检正诸房公事程迈充集英殿修撰知福州时宝文阁待制知福州林遹言敌近闽中请兵防守又自言老病不任事故以迈代之 是日金陕西诸路选锋都统罗索陷陕府守臣右武大夫宁州观察使李彦仙死之敌自去冬以重兵来攻彦仙守御甚备遇士卒有恩食既尽煮豆以啖其下而取汁自饮至是亦尽宣抚处置使张浚间道遗以金币使犒其军且檄都统制曲端以泾原兵往援端素疾彦仙出巳上无出兵意浚属官资阳谢昇言于浚曰敌朝夕下陕莫以为忧者殆未知敌意也敌已得长安今取陕则全据大河且窥蜀众莫谓然力争数日师乃出至长安而敌先壅阻不得进彦仙日与敌战将士未尝解甲罗索命自正月旦为始以一军攻击一日不下则翌日更遣一军每一旬则聚十军并攻一日期以三旬必拔之彦仙意气如平常登谯门大作伎潜使人隧而出焚其攻具敌愕而却罗索雅奇彦仙才尝招之彦仙斩其使至是遂欲降之使人呼曰即降当富贵彦仙不应日钩取敌兵数十磔城上虽杀伤大当而敌兵沓至守埤者久伤夷日就尽既而敌军亦无食欲引去或告以急击可入敌益众攻之每队以鼓在前击鼓一声则进一步既渡濠池鼓声渐促莫不争先疾趣并力齐登死伤者虽满地而不敢返顾是旦有鸢鸦数万飞噪于城上与战声相乱罗索曰城陷矣促使急攻城遂陷彦仙率士卒巷战左臂中刃不殊犹不已敌惜其才以重赏募人生致之彦仙易毙衣杂群伍中走渡河曰吾不甘以身受敌人之刃敌纵兵屠掠彦仙闻之曰金人所以杀伤过当者以我坚守不下故也我何面目复见世人乎遂投河而死敌取其家杀之陕民无噍类浚闻承制赠彦仙彰武军节度使即商州立庙且官其子给宅一区田五顷久之赐谥曰忠威浚承制赠官在绍兴二年赐谥在乾道元年彦仙守狭再踰年大小战二百及城陷其属官陈思道李岳杜开通守王浒赵叔凭职官刘效冯经县令张＜王巳＞将佐卢亨邵云阎平赵成贾何吕圆登宋炎等五十一人皆与同死无屈降者叔凭宗室子初为兵马都监积功武翼大夫通判府事及城危有子为卢氏吏间使语之曰吾托肺腑死国难固其所若则走也云龙门人敌陷蒲城云独与少年数百保聚山谷初事邵兴后为彦仙部曲累官合门宣赞舍人敌得云欲以为将云骂怒不屈罗索怒钉云五日而磔之平湖城人官合门祇候何陕县人与成皆修武郎成正平人已见二年八月丁卯圆登夏县人尝为僧前后功冣多号爱将城垂破自外来援与彦仙相持而泣曰围久不知公安否今得见公死且无恨左右皆泣创甚方卧闻城坏遽起战死炎陕县人善蹶张敌围城炎取大弩数百调治所射洞杀伤敌兵甚众城陷敌欲将炎呼炎出不应战死后自云巳下皆赠官录其家一人 
　　戊午张俊全军立功人并迁七官赏明州之捷也是役也军卒王进身先士卒独立奇功诏授武翼大夫俊拔以为将进延安人也于是进士刘相如以尝撰榜文募人迎敌亦补迪功郎添差监温州酒税相如补官未见本月日且附此 尚书仓部员外郎章谊罢坐出使浙东变卖度牒稽留也 遣户部员外郎李承造往闽中刷钱帛 金人再侵余姚县 是日上元节韩世忠在秀州取民间子女张灯高会此据汪藻奏议既遂引兵之镇江 
　　己未金人破明州先是敌益兵而来前二日驻军广德湖旧寨前遣老弱妇女运瓦砾填堑次夕植炮架十余对西门是日以数炮碎城楼守者奔散而出城遂陷敌引兵入城显谟阁直学士提举建隆观郑亿年避寇山间为所执熊克小历载明州之破在丙辰日历在戊午并误 夜大雷雨翌日上谓大臣曰昨雷声颇厉于占为君弱臣强四夷兵不制所致朕当与卿等修德以应天 
　　庚申刘洪道奏金人大至诏权同主管殿前司公事李质贬秩三等引所部还赴之不知明已陷矣 
　　辛酉御舟离章安镇朝议分遣张俊所部救明州上不欲遣乃止又批令刘洪道等皆退避其锋巳上并李正民所记时统制官李捧屯黄岩县有旨候金人至台州则前来温州此据汪藻奏议然议者谓明既失守则海道可虞而行在必不敢安枕也 初李彦仙遣其将耿嗣宗屯卢氏县陕州既陷金人攻卢氏嗣宗与战败之知虢州邵兴闻彦仙死乃退兵与嗣宗合 
　　壬戌晚雷雨又作上谓大臣曰此与前占无异惟频发者应速耳 
癸亥泊青澳门 
甲子泊温州港口日历甲子御舟至温州馆头今从李正民乘桴记 宣教郎吴表臣守监察御史先是御史中丞赵鼎荐表臣及宣教郎林季仲充台官而表臣先至上召见遂有是命二人皆永嘉人也 
　　乙丑以中书舍人李正民为江浙湖南抚谕使朝隆祐皇太后于虔州事有不可待报者得与权知三省枢密院滕康等参决仍许于帘前奏事所至官吏能否民间屈抑并体访以闻 
丙寅御舟移次温州之馆头先是金人自明州引兵攻定海县破之遂以舟师绝洋至昌国县欲袭御舟至埼头风雨大作和州防御使枢密院提领海船张公裕引大舶击散之敌乃去上闻明州失守遂引舟而南与金人才隔一日赵甡之遗史云金人乘小铁头船泛海随潮过昌国县至沈家门而回不知沈家门即埼头否也 
丁卯虔州从卫诸军作乱初隆祐皇太后既至虔州府库所有皆尽卫军打请惟得沙钱及折二钱市买诸物不售军士与乡民相争乡民以枪剌军士有伤者奔入所屯景德寺被甲持仗保所居百姓亦持器仗保坊巷有虔化县民沈立率乡兵三百人与城中相犄角其将司全令甲军出于寺后转杀乡兵由是乡兵与将兵及百姓争门而出军士遂纵火肆掠虔多竹屋烟焰亘天不可向迩太后以礼部尚书曾楙为抚谕使楙迁延不行 金人攻潭州时敌自南昌掠袁筠至长沙城下遂围之 盗刘可转寇京西屡与知唐州桑仲战皆不胜至是为其党所杀遂推刘超为首以据荆门军可超所过井邑邱墟人无噍类 
　　戊辰资政殿学士权知三省枢密院事滕康端明殿学士权同知三省枢密院事刘珏并落职康提举亳州明道宫珏提举江州太平观以监察御史张延寿言其罪也日历康珏之罢在二月乙亥熊克小历在三月丙寅皆并卢益李回除命书之今按楼钥所编宰辅题名则康珏之罢在正月戊辰益回之除在二月乙亥故各附本日克又以延寿为殿中侍御史按日历延寿除副端在五月癸丑克历恐误 
　　己巳上幸水陆寺侍从台谏官稍集班列差盛 尚书户部侍郎叶份请令僧道换给巳书填黄纸度牒每道输纸墨钱十千从之 初赵立既至楚州朝廷因以立知州事会金左监军昌亲率数万人围城攻其南壁立自为旗头引众出战相持四十余日至是敌以炮击三敌楼遂登城立先取生槐木为鹿角以槎其破处而下修月城以裹之月城之中实以柴薪城之内为镕炉敌自月城中入立命以金汁浇之死者以百数敌不能入遂退守孙村大寨时遣数百骑出没于城下以掠取求粮采薪者由是城中人不能出而薪粮日竭 
　　庚午李成陷六安军水寨以其众攻六安军不克时安丰县土豪孙晖统率乡兵保守安丰塘群寇不能犯由是人多依之 
　　辛未诏将来敌骑北归或尽数过江或留兵守建康杭越当如何措置及于何驻跸令侍从官条具以闻 御史中丞赵鼎请遣使督王＜王燮＞进军宣州周望分兵出广德与之合邀敌归路仍责＜王燮＞不策应杜充之罪俾立功自赎及诏刘光世渡江驻军蕲黄牵制湖南贼兵与杜充为声援并趣刘光世为邀击之计或与杜充会于楚泗使贼知江左军众归路稍艰必有退军之渐如尚占临安建康则乘暑击之期于克复而后已时或传金人在建康筑城为度夏计故鼎有是言 给事中兼直学士院汪藻言金人为患今已五年陛下以万乘之尊而伥然未知税驾之所者由将帅无人而御之未得其术也如刘光世韩世忠张俊王＜王燮＞之徒身为大将论其官则兼两镇之重视执政之班有韩琦文彦博所不敢当者论其家则金帛充盈锦衣肉食舆台厮养皆得以功赏补官至一军之中使臣反多卒伍反少平时飞扬＜叐＞扈不循朝廷法度所至驱掳甚于外患陛下不得而问正以防秋之时责其死力耳张俊明州仅能少抗奈何敌未退数里间而引兵先遁是杀明州一城生灵而陛下再有馆头之行者张俊使之也臣痛念自去秋以来陛下为宗社大计以建康京口九江皆要害之地故杜充守建康韩世忠守京口刘光世守九江而以王＜王燮＞隶杜充其措置非不善也而世忠八九月间已扫镇江所储之资尽装海舶焚其城郭为逃遁之计洎杜充力战于前世忠王＜王燮＞卒不为用光世亦偃然坐视不出一兵方与韩梠朝夕饮宴贼至数十里间不知则朝廷失建康敌至两浙乘舆震惊者韩世忠王＜王燮＞使之也失豫章太母播越六宫流离者刘光世使之也呜呼诸将已负国家罪恶如此而俊自明引军至温道路一空居民皆逃奔山谷世忠逗遛秀州放军四掠至执缚县宰以取钱粮虽陛下亲御宸翰召之三四而不来元夕取民间子女张灯高会君父在难而不恤也＜王燮＞自信入闽所过邀索千计公然移文曰无使枉害生灵其意果安在哉臣观今日诸将用古法皆当诛然不可尽诛也惟王＜王燮＞本隶杜充充败于前而＜王燮＞不救此不可赦当先斩＜王燮＞以令天下其它以次重行贬降使以功赎过臣愚以为敌退之后正大明赏罚再立纪纲之时莫若择有威望大臣一人尽护诸将虽陛下亲军亦听其节制稍稍以法裁之凡军輙敢擅移屯以护驾为名者自主将以下并论如法仍使于偏裨中择人才之可用者间付以方面之权待其有功加以爵秩阴为诸将之代此今日所冣急者惟陛下与大臣熟议断而行之 奉直大夫浙西提举茶盐公事陈述责监饶州酒税述便文之浙东上在明越不朝请诏押还任时平江道梗述以无船为词乃有是命 
　　壬申户部侍郎叶份言淮盐路梗妨阻客贩浙盐数少积压客钞望权以福建盐通商仍稍还买盐本钱即本路官搬官卖两不相妨从之福建路岁产盐一千一百万斤政和中遣左司郎官张察至本路参定岁以三分为率二分归朝廷许商人输钱于榷货务给钞即本路受盐一分归漕司许自买盐积于海仓令上四郡及属县搬卖以办岁计时商贩官搬二法并行靖康俶扰商贩殆绝故官悉自鬻岁收课钱四十万缗至是份请行钞法而奸民乘之盗贩者甚众 
癸酉诏行在职事官条具驻跸所在及守御之策太常少卿陈戬言兵将用命则寡可敌众不用命则多适致败今国之典刑不能加之将将之威令不能施之军宜申严纪律使左右进退惟命之从则敌可破矣 
是月京城留守上官悟以京西南路招捉司中军统领牛皋为本司同统制兼京西南路提点刑狱公事皋鲁山人初为射士聚众与金人战以功补官金人蹂践京西皋数战皆捷知汝州王俊假皋武节大夫果州团练使至是为留司所辟 
　　二月甲戌朔郦琼以其众降于检校太保江东宣抚使刘光世琼初见三年九月末琼围固始县凡四月有二日至是乃解初琼之未至也群盗黄林引众来犯曹官吴翊赵甡之遗史作吴翼日历中有知光州吴翊者即此人也招降之守臣任诗以翊有功请于朝改京官通判州事及诗还朝而翊权州事琼尚未去也翊乃请统制官刘绍先以所部解围绍先至固始为琼所败知县事向宗辉开门纳之绍先以其众登城用强弩御琼杀伤甚众会光世遣人招琼琼受招安光世因以为将既而宗辉恃其功与翊不相下翊招宗辉至光州诬以罪送狱死 叛将傅选诣虔州行宫乞降选自江西溃散即率众入湖南为盗既厌所欲遂来降 
　　乙亥御舟至温州江心寺驻跸更名龙翔日历正月二十五日戊辰御舟次温州三十日癸酉奉圣旨御舟二月一日进发往州城外盖重叠差误今从诸书系此 奉安启圣宫祖宗神御于福州 太中大夫卢益为资政殿学士权知三省枢密院事责授安远军节度副使吉州居住李回复端明殿学士权同知三省枢密院事回范宗尹所荐也熊克小历益回之除在正月丙寅今从日历系此 集英殿修撰都大提领水军荆湖路沿江措置使王羲叔落职放罢坐金人渡江不奏报也礼部尚书曾楙充显谟阁直学士知洪州承信郎建昌军兵马监押蔡延世进三官为合门祇候权主管本军公事集英殿修撰知洪州王子献坐失守知抚州王仲山坐迎降皆罢 诏温州守臣卢知原治状有闻除右文殿修撰知原法原弟也以供亿无阙故擢之 是日金人陷潭州敌既破江西诸郡乃移兵至湖南帅臣直龙图阁向子諲初闻警报率军民固守且禁士庶无得出城敌骑至潭呼令开门投拜军民皆不从请以死守宗室成忠郎聿之隶东壁子諲巡城督察官吏顾谓聿之曰君宗室不可效此曹苟简聿之感激流涕敌围之八日既而登城四面纵火子諲率官吏夺南楚门亡去城遂陷聿之拔刃自杀城之始破也将官成忠郎刘玠率余兵巷战身中数十矢战愈力贼又以枪中之众欲扶持而去玠挥众直前死于阵敦武郎新杭州兵马都监王＜日东＞部民兵守朝宗门亦死聿之魏悼王后安定郡王按原本作郡公今依宋史改正叔东子也敌掠潭州六日屠其城而去子諲乃复入后赠玠武经大夫＜日东＞武德郎聿之右监门卫将军潭州之陷日历不载赵甡之遗史系之正月甲子熊克小历系之去年十一月按今年四月癸巳五月癸丑湖南转运司两次所奏及绍兴四年闰二月己酉王＜日东＞家乞恩泽状并云敌骑二月二日打破州城故系于此克又云敌骑纵掠四日而去转运司所奏乃云敌骑初八日离潭州今从之 
　　丙子金人自明州引兵还临安初敌既破明州遣人听命于完颜宗弼且云搜山检海已毕宗弼曰如扬州例敌遂焚其城惟东南角数佛寺与僻巷居民偶有存者城之始破也守者奔凑东南缒城而出或浮木渡江生死相半而奔逃村落者与贼遇由是遍州之境深山穷谷平时人迹不到处皆为金人搜剔杀掠不可胜数敌留明州七十日引兵去以修职郎蒋安义知明州进武校尉张大任同知明州事王庭秀阅世录云张鼐为通判而会要作大任今从之且授安义以两浙转运司印一纽 
　　辛巳金人去潭州 
　　癸未虔州乡兵首领陈新率众数万围虔州隆祐皇太后震恐赦其罪不听权知三省枢密院滕康刘珏主管侍卫步军司公事杨惟忠皆坐视其乱而弗能禁先是惟忠之将胡友既叛去犯临江军统制官杨琪与战不胜城遂陷至是友以其众复犯虔州与新战于城下破之新乃去统制官张忠彦时在吉州闻难不顾既而康珏闻罢命乃以吏部侍郎高卫权主管三省枢密院事卫论显谟阁直学士曾楙抚谕功与其属十余人皆进秩后御史张延寿以为言复夺之追夺在九月乙巳 
　　甲申慈溪县令林叔豹引乡兵入明州执蒋安义夺其印金人十余在开元寺皆病不能前者叔豹诛之安义四月戊戌行遣
  </div>
  <div class="pagination">
   <a href="建炎以来系年要录_page9.html">
    上一页
   </a>
   <span>
    ...
   </span>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <a href="建炎以来系年要录_page7.html">
    7
   </a>
   <a href="建炎以来系年要录_page8.html">
    8
   </a>
   <a href="建炎以来系年要录_page9.html">
    9
   </a>
   <span class="current-page">
    10
   </span>
   <a href="建炎以来系年要录_page11.html">
    11
   </a>
   <a href="建炎以来系年要录_page12.html">
    12
   </a>
   <a href="建炎以来系年要录_page13.html">
    13
   </a>
   <a href="建炎以来系年要录_page14.html">
    14
   </a>
   <a href="建炎以来系年要录_page15.html">
    15
   </a>
   <span>
    ...
   </span>
   <a href="建炎以来系年要录_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
