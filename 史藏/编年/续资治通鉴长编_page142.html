<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 142 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 142 页/共 607 页</h1>
    <div class="content">　　乙丑，占城国王尸嘿排摩牒【二○】遣使罗皮帝加等以方物来贡。罗皮帝加言国人诣广州，或风漂船至石堂，则累岁不达矣。明年，使还，赐其王银四千七百两，并戎器、鞍马（会要云四万七千两，今从本传。）
　　蔡州团练使德雍等请皇太子受拜，不许。
　　丁卯，御天安殿，册皇太子。
　　庚午，诏旧制赐诸军物，外戍者减半，今听全给。
　　流内铨言自今注军、监判官，请不兼通判，常从不给军士，从之。
　　辛未，令河南府葺王屋山阳台观，给官田为常住。时女道士王道真住是观，得玉璧于山中，因请增葺故也。
　　壬申，皇太子谒玉清昭应宫、景灵宫。
　　癸酉，谒太庙。
　　龙图阁待制李虚己上奉诏编髃臣所和御制诗为明良集五百卷，诏赐银帛。
　　三司假内藏银十万两。
　　丁丑，诏三班使臣部送益州纲运至荆南无遗阙者，自今每运赐钱五十千，司军大将十千。
　　戊寅，监察御史刘平请对于承明殿。
　　庚辰，御正阳门观酺，自是凡五日。上作稼穑倍登诗、欹器戒酒二论示辅臣。
　　诏京城诸司当赛土地者【二一】，不得用十月七日，以是日本太宗诞辰故也。
　　河中府、同耀州民饥，多流亡，遣度支判官、侍御史周实驰驿存抚之。
　　壬午，庆云见于正阳门楼上。
　　右正言刘烨言：「今岁秋赋【二二】，食禄之家□厅应举者颇觽。望谕中外，自今食禄家弟侄子孙，若文艺必可程试者，不得就资荫；其有官者，不得与孤寒竞进。」诏不许，但令诸州精加考较。
　　甲申，起居舍人吕夷简为契丹国主生辰使，供奉官、合门祗候曹琮副之。工部郎中、直史馆陈尧佐为正旦使，侍禁、合门祗候张君平副之。琮，彬幼子。君平，滏阳人。
　　君平管勾汴口，尝建言岁开汴口当审择其地，则水湍驶而无留沙，岁可省疏浚工百余万，诏用其策。虽役不岁兴，然其后浸有淤塞之患。又请沿河县令佐、使臣能植榆柳至万株者，书历为课；汴中溺死无主名者，敕所在收瘗。悉施行之。（种榆柳书历为课，会要在天禧元年三月，今从本传，并书于此。）
　　祥源观成，观宇凡六百一十三区。以监修内臣、内染院使邓守恩为崇仪使。
　　是月，京东路，饶、韶、巴、昌州，荆门、保安军，并言丰稔。
　　冬十月壬辰，诏自今遣使检逃户、灾伤，令三司以奏帐式付之【二三】。
　　开封府发解官任布等请依南省例，誊录进士试卷及进士试题，御笔点定。诏试题进入，余不许。
　　乙未，雪，上作瑞雪诗赐辅臣。
　　庚子，诏近臣观玉宸殿刈小香占城稻，遂宴于安福殿，上赋诗，从官毕贺。
　　壬寅，召知益州、枢密直学士、右谏议大夫王曙为给事中、兼太子宾客，职如故。
　　癸卯，三司使李士衡等言，准诏岁省文帐二分已上，其在司主典亦合裁减。诏令与三部觽官详定【二四】，具合留名目以闻。既而取事简人觽者，出补三班。
　　辛亥，河北缘边安抚副使张昭远言：「保州等处所种榆柳，多匿亡命军士，亦尝杀害守卒。又缘边寨栅多种此树，久亦非便。望加采伐。」从之。
　　癸丑，太常博士、秘阁校理李垂请令江、浙两路放行茶货。左谏议大夫孙奭言：「茶法屡改，非示信之道，望遣官复位经久之制。」即诏奭与三司详定，务从□简。时言者愈多，不过欲惠小商、优园户，朝廷亦尝差优其直、饶其给。大抵吝茶之出，而须钱实京师，故法不能变。言者但采浮论，而不切于事理。未几，奭出知河阳，事遂止。
　　奭初自密州代还，时方置天庆等节，天下设斋醮，张燕费广。奭又请裁省浮用，不报。奭复出，其居朝廷盖不周岁云。（十一月十九日，奭出知河阳，今并书。）
　　枢密直学士王曙言，自今转运使副使、提点刑狱、朝臣使臣举官，望不许预先移牒报知，免立私恩，庶臻公道。诏令别行条约。（会要，十月事。）
　　十一月，己未，翰林学士晁迥为承旨。时朝廷数举大礼，诏令每下，多出迥手。尝夜召对，上令内侍持御前炬烛送归院。他日曲宴宜圣殿，内出牡丹百余盘，千叶者惟十余蒂，以赐宰臣、亲王。上顾迥与学士钱惟演，亦皆赐焉。
　　壬戌，诏诸州职田，先以三月、四月、九月内到任为限，过其月、有闰者，勿理。
　　己巳，三司言：「陕西入中刍粮，请依河北例，每岗束量增直，计实钱给钞，入京以见钱买之。如愿受茶质交引，即依实钱数给之，令榷货务并依时价纳缗钱支茶，不得更用刍粮交钞贴给茶货。」诏每入百千，增五千茶引与之，余从其请。
　　辛未，召近臣观太清楼书、太宗墨迹及御制，遂赐宴。上作诗，从官毕和。
　　壬申，斩威武军副使都头王成、迮建，坐讹言惑觽也。（迮建当检「迮」字。）
　　甲戌，命翰林学士钱惟演、盛度，枢密直学士王曙，龙图阁待制李虚己、李行简，于秘阁再考定开封府得解举人试卷，令秘阁校理王准封弥，定为三等，具名以闻。乃诏从上解百五十人。准，质子也。（封弥，此非事始，书此为任布等得罪张本。）
　　乙亥，上作冬至宴亲贤诗，又出御制三教诗，各百首，歌论九首，示宰相。
　　起居舍人吕夷简言澶、魏丰熟，望出内藏钱二十万贯市刍粮【二五】，从之。
　　辛巳，迎道、释经赴三宫观及都城寺院。先是，上令选藏教中精妙者凡五十八卷，绚校摹印，至是而毕。
　　癸未，上作后苑宴宗亲诗赐皇太子、通王。
　　秘书丞朱正臣上言：「前通判广州，窃见蕃商多往交州贸市，赍到黎字及砂蜡钱至州，颇紊中国之法。望自今犯者决配牢城，随行货尽没入官。」诏广南转运使洎广州复议。既而上言：「本州岛海路与交州、占城相接，蕃商乘舟多为海风所漂，因至外国，本非故往货易。欲望自今赍到黎字、砂蜡等物，并没入官，其余博易所得布帛，取三分之一，余悉还之。所犯人以违制失论。」诏可。
　　丙戌，契丹遣使右卫上将军耶律留宁，副使翰林学士、起居舍人、知制诰□叔达来贺承天节。
　　丁亥，命翰林学士承旨晁迥、知制诰陈尧咨于秘阁再考国子监及太常寺别试进士文卷，上其名。诏国子监从上解二十人、太常寺六人。开封府、国子监、太常寺发解官皆坐荐举不实，责监诸州酒税屯田员外郎、判度支勾院任布，邓州；著作郎、直集贤院徐奭，洪州；太子中允、直集贤院麻温其，池州；度支判官、太子中允、直集贤院杨侃，汝州；太子中允、直集贤院丁度，齐州。太常少卿、直史馆张复罚铜十斤。
　　初作祥源观，布论之，既忤宰相，及考试开封，而奭潜发封卷视之，遂与奭等俱责。度，祥符人也。
　　十二月己丑朔，免泾、原折变刍矒，以谷不登也。
　　甲午，诏：「如闻邠、宁、泾、原州流民多往秦、陇州故关山及渭州山外镇戎军以来逐熟，虑无知者诱略人口，鬻于蕃界，宜令所在州县洎巡检使臣察举之。」
　　丁酉，周实言：「同、耀、邠、宁、泾、原、渭、华、虢、陇州【二六】及河中府永乐、虞乡二县旱歉，望权格税物，仍罢和籴。」从之。（实，九月出使。）
　　诏文武官自今承天节除子孙外，自余宗属及已食禄者，不得奏荐。
　　辛丑，以河阳三城节度使张旻为武宁节度使、同平章事。旻遭丧，有诏起复，于是自河阳来朝，特加宠命，寻出判陈州。
　　工部侍郎、参知政事张知白与宰相王钦若议论多相失，因称疾辞位，丙午，罢为刑部侍郎、翰林侍读学士、知天雄军，上赋诗饯之。辅臣以杂学士出藩，并翰林侍读学士外使，皆自知白始。（宋敏求春明退朝录云：祖宗时，宰相罢免，唯赵令得使相，余多本官归班，参、枢亦然。天禧中，张文节始以侍读学士知南京。天圣中，王文康以资政殿学士知陕州。自庆历后，解罢率皆得职焉。）
　　将作监丞蔡齐为著作郎、直集贤院。故事，第一人及第，到任一年，即召试。齐自兖州通判徙潍州，献所为文，乃得召试。（此据江休复杂志，当考。）
　　癸丑，契丹遣使左林牙、工部尚书萧留宁，副使右谏议大夫马贻谋来贺明年正旦。
　　甲寅，诏文武官曾使契丹及接伴者，自今戎使到阙，除两省给舍外，并令于左掖门出入。
　　丙辰，赐宣州学究徐昼出身。昼上泾县茶场利便，岁增课千万故也。
　　礼仪院言，仪制图内言合门通事舍人者，今欲止名通事舍人，从之。（咸平四年七月焦守节事，当考。）
　　注　　释
　　【一】成德镇宁等军节度使太尉尚书令兼中书令徐王元偓薨「兼中书令」四字原脱，据宋本、宋撮要本及本书卷八九天禧元年二月戊寅编、宋会要帝系一之三一补。
　　【二】追封邓王「邓王」，原作「郡王」，据宋本、宋撮要本及宋会要帝系一之三一、宋史卷二四五镇王元偓传改。
　　【三】田彦宴原作「田产彦」，据宋会要蕃夷五之七九至八○、宋史卷四九三西南溪峒诸蛮传改。
　　【四】银装剑「剑」原作「敛」，据阁本及上引宋会要、宋史改。
　　【五】人十匹「人」原作「八」，据宋本、宋撮要本、阁本改。
　　【六】并许考课迁秩「秩」原作「徙」，阁本作「陟」，据宋史卷八真宗纪改。
　　【七】五溪原作「五州」，据宋会要蕃夷五之八○、宋史卷四九三西南溪峒诸蛮传改。
　　【八】署其兄子光泽等三班职名按同上书同卷篇此句无「兄」字。
　　【九】因母疾不茹荤「母」原作「每」，据阁本及宋会要蕃夷五之八○改。
　　【一○】张岗原作「张山冈」，据宋本、宋撮要本及十朝纲要卷三改。
　　【一一】去年九月李迪对内东门云云「李迪」原作「李士迪」，「内东门」原作「东门」，据宋本、宋撮要本及本书卷九○天禧元年九月癸卯编删补。
　　【一二】近者诏捕妖人「诏」原作「招」，据阁本、活字本改。
　　【一三】恐非初对也「初」原作「所」，据宋本、宋撮要本及长编纪事本末卷二八训导太子改。
　　【一四】刘中象「象」原作「等」，据阁本及宋会要蕃夷五之八○改。「中」，宋会要作「仲」。
　　【一五】升王府咨议参军「谘」原作「诏」，据长编纪事本末卷二八训导太子、宋祁景文集卷五七张文懿公士逊旧德之碑及宋史卷一六二职官志、卷三一一张士逊传改。
　　【一六】为永清横海节度使「横海」原作「黄梅」，据阁本及宋会要帝系一之三二、十朝纲要卷二、宋史卷二四五周王元俨传改。
　　【一七】诚即白继能请属府并劾之「请」原作「亲」，据阁本、活字本及宋史卷四六六张继能传改。
　　【一八】御前忠佐马军副都军头张荣副之「御前」原作「御史」，「副都军头」原脱「军」字，据宋会要方域一六之二六改补。按职官分纪卷三五御前忠佐军头司见司条云：「又有马军都军头、副都军头。」
　　【一九】密奏今上德业日新「今」原作「令」，据阁本改。
　　【二○】尸嘿排摩牒原作「尸哩排摩牒」，据宋会要蕃夷四之六九、宋史卷四八九占城传改。
　　【二一】诏京城诸司当赛土地者「者」字原脱，据阁本补。
　　【二二】今岁秋赋「赋」原作「试」，据宋本、宋撮要本、阁本及宋会要选举一四之九改。
　　【二三】令三司以奏帐式付之「令」原作「今」，据文改。
　　【二四】诏令与三部觽官详定「令」原作「今」，据阁本、活字本改。
　　【二五】望出内藏钱二十万贯市刍粮「刍」下原衍「积」字，据宋本、宋撮要本及续通鉴卷三四删。
　　【二六】陇州原作「陇川」，据阁本改。
续资治通鉴长编
卷九十三
卷九十三
　　起讫时间 起真宗天禧三年正月尽是年六月
　　卷　　名 续资治通鉴长编卷九十三
　　帝　　号 宋真宗
　　年　　号 天禧三年（己未，1019）
　　全　　文
　　春正月甲子，三司假内藏紬万五千疋。
　　丁卯，翰林学士钱惟演等四人权同知贡举。
　　赐秦州永宁寨蕃僧策凌班珠尔、伊朗颇斡二人紫衣，以部署曹玮言其屡经指使故也。
　　乙亥，诸路贡举人郭稹【一】等四千三百人见于崇政殿。时稹冒缌丧赴举，为同辈所讼，上命典谒诘之。稹即引咎，付御史台劾问，殿三举，同保人并赎金殿一举。时有司欲脱宋城王洙，问洙曰：「果保稹否？不然，可易也。」洙曰：「保之，不愿易也。」遂与稹俱罢。（王洙本传云稹冒祖母禫，墓铭作从母禫【二】，今从实录。郭稹有传，祥符人，恐此别是一人也。）
　　京西转运使胡则，言滑州进士杨世质等诉本州岛黜落，即取元试卷付许州通判崔立看详，立以为世质等所试不至纰缪，已牒滑州依例解发。诏转运司具析不先奏裁、直令解发缘由以闻，其试卷仰本州岛缴进。世质等仍未得解发。及取到试卷，诏贡院定夺。乃言词理低次，不合充荐。诏落世质等，而劾转运使及崔立之罪。立，鄢陵人也，初为果州团练推官，役兵辇官物他州，道险，率觽钱佣舟载归，知州姜从革论如率敛法，三人当斩。立曰：「此非以私己，罪止杖尔。」从革初不听，论奏，诏如立议。上记其名，代还，特转大理寺丞。大中祥符间，天子既封禅，士大夫争奏符瑞，献赞颂，立独言：「水发徐、兖，旱连江、淮，无为烈风，金陵大火，是天所以戒骄矜，而中外多上云露、草木、禽虫诸物之瑞，此何足为治道言哉！愿敕有司，草木之异，虽大不录，水旱之变，虽小必闻。」前后凡上四十余事云。（或将后段附祥符二年正月张知白、俞献可所言后。）
　　己卯，诏自今罪人当令觽在冬月者，免之。
　　丙戌，知江宁府丁谓言，启承天节道场，甘露降，仍献五言诗。有诏褒答，又和诗赐焉。
　　是月，三司言：「使臣传宣取物，承前止是口传诏旨，别无凭由，致因缘盗取钱物。今请下入内内侍省置传宣合同司，专差内臣一员主之。如有所须索，即以合同凭由一本，给付逐库务给讫，缴申三司。三司置御宝凭由司，择人吏专主除破，所贵绝于欺弊。」从之。（此据会要。又王皞百一编，置御宝凭由司缘王钦若，注在祥符元年二月，当考详。）
　　禁川峡走马承受使臣自今往来兴贩物色。
</div>
    <div class="pagination">
<a href="续资治通鉴长编_page141.html">上一页</a><span>...</span><a href="续资治通鉴长编_page137.html">137</a><a href="续资治通鉴长编_page138.html">138</a><a href="续资治通鉴长编_page139.html">139</a><a href="续资治通鉴长编_page140.html">140</a><a href="续资治通鉴长编_page141.html">141</a><span class="current-page">142</span><a href="续资治通鉴长编_page143.html">143</a><a href="续资治通鉴长编_page144.html">144</a><a href="续资治通鉴长编_page145.html">145</a><a href="续资治通鉴长编_page146.html">146</a><a href="续资治通鉴长编_page147.html">147</a><span>...</span><a href="续资治通鉴长编_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
