<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 164 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 164 页/共 607 页</h1>
    <div class="content">　　甲寅，司天秋官正杨可言荧惑行近天街，当犯而不犯，请付史馆，从之。然议者谓：「五星凌犯，见于占测，非算数所知。今日官言当犯而不犯，非也。」
　　戊午，诏诸路提点刑狱朝臣、使臣，交割本职公事与转运使、副使，仍令转运司条所省事件以闻。或言提点刑狱官过为烦扰，无益于事故也。
　　庚申，上封者言：「三司判官、开封府推判官，近岁数迁易，又多权要陈乞，请自今并选有材干而尝更任使者为之，俟二年以上，方除外任监司。京朝官知县两任为通判，又两任为知州。三班使臣一任监当入监押、巡检，资任太速，请各增一任。若有显劾及累被荐举者，令审官、三班院以名闻。又进士及第，本以辞艺进，而比来多乞赐子孙科名。又合门祗候，太宗朝其员至少，真宗置提点刑狱副使，因诏近臣举历官有劳者授之，其后又益举者至七人，以艰其进。今权要之家，比援恩例，而滥进者多，请一切罢之。诸路走马承受，岁满当除合门祗候，止与迁一官。」并从之，仍着为令。
　　癸亥，免河北州军灾伤人户夏秋税，折变一年。
　　诏：「天下应在官物，令诸路转运使选所部同判或幕职官期三年内悉除之。百万以上岁中除十之八者升陟，不及百万而岁中悉除者录其劳，过期者劾罪以闻。」
　　甲子，建州观察使康继英，请以南郊所加恩回赠其祖再遇一官，诏优赠之。
　　二月辛未，以知扬州、祠部员外郎杜衍为刑部员外郎。先是，衍提点河东路刑狱，宁化军守将鞫人死罪不以实，衍复正之。守将不伏，诉于朝，诏为置狱，果不当死。于是有司言法当赏衍，特迁之。
　　宰臣王曾等言：「真宗忌，自大祥后，禁刑、不视事前后各三日，禁乐各五日。然岁月渐远，礼有可杀之文。」诏自今禁刑、不视事各两日，禁乐各三日。
　　诏太常寺，四郊斋宫，常行视完葺之。少府监祠服，遣吏赍赴祠所，以给祠官。光禄寺进服，令监祭使封题同进。
　　判太常寺孙奭言：「皇地祇等十八坛，皆有外壝，而南郊独无。樵牧之人，径至坛下，有□严恭。按图设三壝，今请筑外壝，仍于壝外筑短垣，四面各置棂星门。俟皇帝亲郊，则以青绳柱表其三壝，以合郊丘之制。」从之。
　　同知礼院王皞言：「谥者行之表也，善行有善谥，恶行有恶谥，盖闻谥知行，以为劝戒。六典：太常博士掌王公以下拟谥，皆堕其功德而为之褒贬。职事官三品以上，散官二品以上，佐吏录行状申考功，下太常拟谥讫，申省拟定闻奏。近日臣僚薨卒，虽官品合该拟谥，其子弟自知父祖别无善状，虑定谥之际，斥其缪戾，皆不请谥。窃以谥法自周公以来，垂为不刊之典，盖以彰善瘅恶【一】，激浊扬清，使其身殁之后，是非较然，用为惩劝。今若任其迁避，则为恶者肆志而不悛。欲乞今后凡有臣僚薨谢，不必候本家请谥，并令有司举行。如此，则隐慝无行之人，有所沮劝。若谓须佐吏录行状申乞，方行拟谥，臣略观方册，别无明证。惟春秋卫公叔文子卒，其子戍请谥于君，曰：『日月有时，将葬矣，请所以易其名者。』臣谓春秋之时【二】，周德下衰，于是礼坏乐缺，公叔之卒，有司不能明举旧典，故至将葬始请谥于君【三】。且周制，太史掌小丧赐谥，小史掌卿大夫之家赐谥读诔【四】。以此知有司之职，自当举行明矣。」又言：「兄弟同朝，如遇覃恩，俱该封赠父母。除中书、枢密院外，乞许令列状陈请，仍于告身具列兄弟职位，特比常例优与推恩。」诏并从之。据会要，皞论谥法及论封赠，皆在五年十月。今并从实录，盖皞所论，先下礼院，及是，礼院乞如所请施行故也【五】。
　　降内园副使王世融为内殿承制、监虢州税。初，世融女嫁东头供奉官承诩，不相能。世融托妻病，奏诏承诩过其家，被酒，乃与二子殴之。法寺议世融上书诈不实，当追官勒停。上特宽其罪，亦勒承诩朝参。承诩，德钧子；世融，承衍子也。
　　甲戊，诏永兴军泾阳知县兼管勾三白渠。先是，都官员外郎、监正阳镇酒税李同，言三白渠宜立约以限水。因擢用知县，而有是命。
　　丁丑，诏上御药、供奉蓝元用、张怀德、罗崇勋并落供奉，为上御药。
　　戊寅，上谓辅臣曰：「登州采金，岁益数千两，其官吏宜降诏褒谕。」王曾对曰：「采金既多，则农民皆废业而趋利，不当更诱之。」上曰：「诚如所言。然官吏勤事，亦不可不劝也。」
　　庚辰，大风，昼暝。
　　甘州可汗宝国夜落隔遣使贡方物。
　　壬午，工部尚书、平章事张知白卒。
　　知白在相位，惜名器，无毫发私。常以盛满为戒，虽显贵，其清约如寒士。然体素羸，忧畏日侵。在中书忽感风眩，舆归第。帝亲问疾，已不能语，卒。为罢社燕，赠太傅、中书令，太后临奠之。其家以贫辞敕葬，诏送终之具，悉从官给。且谕王曾等，令共恤其家。礼官谢绛议谥文节，御史王嘉言以为绛止因车驾临问，睹其寝处俭素，为之动容，乃引好廉自克为谥，似略其大而录其小。以知白守道徇公，当官不挠，可谓正矣，请谥文正。王曾曰：「文节，美谥矣。」遂不改。嘉言，禹偁子也。
　　或言知白与虞部员外郎杨俦者善，自西川罢归，知白欲令审官先与除授，曾不可，曰：「百执事厘务，自有次序，俦安可先也。」未几，曾以疾谒告，参知政事鲁宗道迎知白意，议先与俦官，知白忻然从之。后宗道乃对上发其事，知白惊惋自失，退而引咎，谢曾，因之抑郁，数月而没。故知白不喜宗道，常语人曰：「铨曹中取一最不材选人，军巡狱中求一最无行者，亦当优于此人矣【六】。」先与杨俦官，据王子融言行录。恶鲁宗道，据子融百一编。然知白素号贤相，宗道亦雅有直声，恐未必尔也。更须参考之。
　　丙戌，诏江淮盐粮纲卒岁一代之，每岁十一月放还营，至春如旧。
　　丁亥，益州路转运使狄棐言雅州地僻，请如维、茂、黎三州例，举本路知县人为知州，从之。去年六月。
　　辛卯，上谕三司曰：「太平兴国寺，太宗所建，岁久隳摧。其以诸塔庙所施亡僧衣明钱增葺之。」
　　开封富民陈氏杀佣作者，而诬以自经死，事觉，辄逃匿不获。判官、侍御史李应言指其豪横结权要，请严捕之。壬辰，出应言知河阳，而事遂缓。应言寻徙寿州。庆历三年七月，李应言有附传，但无邑里。
　　定王府记室参军、刑部郎中康孝基言，前后宫僚例带馆职，望稽典故，俾登深严。会要六年二月二十六日事，实录不载孝基自陈。
　　癸巳，命知制诰徐奭、龙图阁待制孔道辅除放三月欠负。
　　诏干元、长宁节禁决大辟前后各二日，余罪惟正节日权停。
　　甲午，雄州言：「民妻张氏户绝，田产于法当给三分之一与其出嫁女，其二分虽有同居外甥，然其估为缗钱万余，当奏听裁。」上曰：「此皆编户朝夕自营者，毋利其没入，悉令均给之。」宰相王曾、参知政事吕夷简鲁宗道咸赞曰：「非至仁，何以得此也！」
　　三月丙申朔，日有食之。
　　辛丑，诏陕西、河北、京西民困灾伤流移者，免所过渡钱。
　　壬寅，召辅臣崇政殿西庑，观侍讲孙奭讲尚书。
　　戊申，太后幸赠侍中刘美第，左司谏刘随奏疏劝止，太后纳其言，自后不复再驾。此据宋祁所作随墓铭。传云太后不宜数幸外家，恐误也，今改之。
　　己酉，京西转运使杨峤言：「澶州浮桥用船四十九只，自温州历梁、堰二十余重，凡三二岁方达澶州。请自今于秦、陇、同州伐木，磁、相州取铁及石灰【七】，就本州岛造船。」从之。峤，砺子也。
　　辛亥，诏岁调郓、曹、濮等州丁夫以治澶州河堤，颇妨农业，自今发邻州卒代之。
　　又诏河北缘边安抚司，契丹归明人尝授伪官者勿留。
　　追号江南处士史虚白为冲静先生。虚白有高节，善属辞，五代乱离，隐居岩谷，李氏累聘不起。至是，其孙虞部员外郎温己以虚白文集来上，特追旌之。
　　张知白既卒，上谋所以代之者。宰相王曾荐吕夷简，枢密使曹利用荐张士逊，太后以士逊位居夷简上，欲用之。曾言辅相当择才，不当问位，太后许用夷简。夷简因奏事，言士逊事上于寿春府最旧，且有纯懿之德，请先用之，太后嘉其能让。壬子，枢密副使张士逊为礼部尚书、平章事，从利用之言也。曾加吏部尚书；利用加保平节度使，进封郓国公；张耆改泰宁节度使，封岐国公；参知政事吕夷简加户部侍郎；鲁宗道加礼部侍郎；枢密副使夏竦加给事中。王曾、曹利用荐相，见江氏杂志。又据冯氏御史台记：张知白既卒，月余，王曾留身，议命相，后欲用张士逊，且言逊位夷简上，曾曰：「相当以才升，不以位次。」后许用夷简。是日晚，两府复奏事，夷简因留身让士逊，后卒相士逊。今参取二书。
　　癸丑，以右谏议大夫、知永兴军姜遵为枢密副使。遵长于吏事，其治尚严猛，所诛残者甚觽，时人号为「姜擦子」。太后遣内侍曾继莘于永兴军营浮屠，遵希太后旨，悉毁汉、唐碑碣以代盨甓，而又佐继莘躬自督治。既成，乃得召用云。继莘寻死于塔所，人谓鬼诛之也。
　　丁巳，诏诸河押运殿侍犯杖罪，令转运、发运司依三军大将例勘决施行。
　　戊午，以试中身言书判掌禹锡等八人为京官，余六十四人第迁如故事。禹锡，郾城人也。
　　己未，龙图阁直学士、右谏议大夫、权三司使公事范雍为枢密副使，仍班姜遵之上。
　　辛酉，以枢密直学士、右谏议大夫、知益州薛奎为龙图阁直学士、权三司使公事，右谏议大夫、权御史中丞程琳为枢密直学士、知益州。
　　成都岁市布织缣数千万以给秦、陇军用【八】，吏多隐克为奸，奎令民自相保任，预贷其直，以期会输官，民便之。有掘地得伪蜀时中书印者，贮锦囊中，夜挂城西门，阍吏晨取以白，从而观者以万计，皆恟恟以为异，奎顾主藏吏藏之，略不取视。民妇讼其子不孝，诘之，乃曰：「贫无以为养。」奎出俸钱予之，戒曰：「若复失养，吾不贷汝矣。」其母子遂如初【九】。上元然灯，与僚吏夜燕佛寺，有戍卒杀人于市，市人皆奔走，奎密遣捕杀之，坐客莫有知者。其临事持重明决多类此。
　　壬戌，诏于顺天门外八角镇建西太一宫。司天言五福太一在黄室宫□、越分，凡四十五年，今当自黄室宫趋黄庭宫梁、蜀分故也。
　　夏四月丙寅朔，降诏恤刑。上因谓辅臣曰：「天久不雨。天下刑狱，其有枉滥乎！卿等不可不察也。」
　　戊辰，诏审官、三班院、吏部流内铨、军头司，各引对公事。自帝为皇太子，辅臣参决诸司于资善堂，至是始还有司。
　　庚午，诏：「审官、三班院、吏部流内铨磨勘人，并前一日具历任功过进内，候批出，方于崇政殿引对。乃令主判官看详，有合覆奏者，先奏听裁。」
　　邕州七源州权寨主、三班借职李绪与交趾战死，录其子和为三班借职。李公蕴虽遣李公显来入贡，又令其子弟及貋申承贵率觽内寇也。
　　壬申，知澶州、宣州观察使、驸马都尉李遵勉辞，置酒长春殿。故事，观察使辞不置酒，特宠之。
　　诏河北缘边先落蕃人有来归者，量给钱使还故里。
　　丙子，契丹遣安东军节度使耶律锡、利州观察使刘双美来贺干元节。
　　丁丑，遣开封府推官监察御史王沿、左侍禁合门祗候郭立往河北灾伤州军体量安抚。降敕牓逃户归业者免今年田税，官为贷种食，县乡毋得追扰。其邢、赵、沧、瀛、怀、卫等州民饥尤甚，亟发廪赈救之。
　　戊寅，诏渭州、镇戎军新招弓箭手，□其左手背以别之，仍给新开壕内田，岁所收租半予之，余充本处公用。又诏镇戎军、原渭州蕃落指挥，近升为禁军，其依广锐、劲勇军例，官给钱市马。此段只须记□手背，恐是事始。不然，并可削去。
　　庚辰，除潞州民食盐钱。
　　析郓州张秋埽为三百步埽，增巡护使臣一员。三百步，其地名也。
　　癸未，命龙图阁待制燕肃、直史馆康孝基同议蠲减三司岁所科上供物。凡中都岁用百货，三司视库务所积丰约下其数诸路，诸路度风土所宜及民产厚薄而率买，谓之科率。诸路用度非素蓄者，亦科率于民。然用有缓急，物有轻重，故上方所须，轻者反重，贱者反贵，而民有受其弊者。肃等既受命，建言京师库务所积可给二年者，请勿复科买，诏从之。后下赦书，数以为言。勿复科买，在九月乙未，今并书之。
　　甲申，旦有星，大如斗，自北流至于西南，光照殿庭，有声如雷，尾长数丈，久之，散为苍白云。
　　乙酉，盐铁判官、太常博士、直史馆萧贯为京东转运使。时提举捉贼刘舜卿者，善捕盗，号「刘铁弹」，恃功为不法。前后畏其凶悍，莫敢治。贯至，发之，黜为民。
　　丙戌，改新知永兴军胡则为陕西都转运使。泾原路钤辖、兼知渭州刘平自言：「则，丁谓之党。臣与谓有隙，今隶则部，虑掎摭致罪。」诏徙平知汝州，然则亦竟不赴陕西也。
　　戊子，以星变，命辅臣分诣寺观禳祈。
　　庚寅，德音，以星变，斋居不视事五日，降畿内囚死罪，流以下释之，罢诸土木功，赈河北流民过京师者。
　　时命僧道禬禳于文德殿，殿中侍御史李纮奏曰：「文德殿，布政会朝之位，每灾异劶聚缁黄赞呗于间，何以示中外？」
　　右司谏刘随因星变言：「国家本支蕃衍，而定王之外，封策未行。望择贤者，用唐故事，增广嗣王、郡王之封，以应祖宗意。」
　　监察御史鞠咏条上应变五事，又言太子少保致仕晁迥，虽老而有器识，宜蒙访对，其必有补。
　　五月丙午，盩厔县尉孙周翰杖脊刺配广南牢城，坐因市物决人至死也。
　　丁未，诏权停贡举。
　　庚戌，诏温、鼎、广等州岁贡柑，不得以贡余为名，饷遗近臣。始，王曾言于上，请断贡余，上曰：「贡且劳矣，况其余乎。」亟命罢之。
　　枢密副使姜遵言：「咸阳民元守亮岁贡梨，朝廷给赐常倍其直。守亮族素豪，每恃此夸其里中，因以凌弱，请绝其献。」上曰：「朕不知守亮敢恃此以横也。」辛亥，诏罢之。遵自长安入枢府，乃言此事。本传载于未召用前，盖误。今从实录及宝训。
　　赠礼部尚书、谥安惠周起卒。
　　壬子，知青州李迪请以泰宁节度推官刘颜为青州观察推官，从之。
　　乙卯，河北、京东蝗。
　　丁巳，以枢密直学士、工部侍郎李及为御史中丞。及时知河南，召用之。杜衍提点京西路刑狱，及与衍会，为具甚簄薄。他日，中贵人用事者至，亦无加品，衍叹其清德。及妻张氏，性悍□。及尝生子，鞠之外舍，张固请保养之，一日，会亲属，以子击堂柱，碎其首，及遂无子。记闻：章献太后临朝，内侍省都知江德元权倾天下，有弟德明【一○】，奉使过杭州，时李及知杭州，待之一如常时中人奉使者，无所加益。僚佐皆曰：「江使者之兄，居中用事，当今无比，荣枯大臣，如反掌尔。而使者精锐复不在人下，明公待之礼无加者，意者明公虽不求福，独不畏其为祸乎？」及曰：「及待江使者不敢慢，亦不敢过，如是足矣，又何加焉！」既而德明谓及僚佐曰：「李公高年【一一】，何不求一小郡以自处，而久居余杭繁剧之地，岂能办邪？」僚佐走告及曰：「果然！使者之言，甚可惧也。」及笑曰：「及老矣，诚得小郡以自逸，庸何伤。」待之如前，一无加【一二】。既而德明亦不能伤也，时人服其操守。按及以干兴元年三月知杭州，天圣元年九月徙南京，在杭州才一岁余，不当云久居，此盖误也。今不取。
　　枢密院请择诸班之识字者以备边吏之阙，得内殿直、都知任宜等十人，己未，授宜作坊副使，余皆优擢之。
　　广南西路转运使言，交趾入寇，已令都同巡检领兵及发溪洞丁追取所略户口。诏如不尽还所略，即与邕州知州会兵讨捕之。时文思使焦守节知邕州，遣人入交趾，谕以利害，公蕴拜章谢。守节事，附见。
　　赐光禄寺丞、集贤校理李淑进士及第。时淑预修史，同修史官刘筠等列奏淑夙负词学，时称俊敏。召试学士院，策论甚优，而有是命。
　　六月丙寅，除戎、泸等州谷税钱。
　　新汾西县令雄文雅言，父永昌县尉可则先没于王事，乞纳所除县令回赠。丁卯，赠可则大理寺丞，文雅除县令如故。
　　赐延州修城平川寨役卒缗钱。
　　戊辰，以契丹伪沃野县主簿杨从简为北海县主簿。从简，安德人，尝举明经，后并其母陷契丹，以本科及第。至是，挈族来归，而父无恙，上矜而录之。
　　周虢州刺史柴贵，世宗弟也，其孙肃自陈求官，上问王曾曰：「肃果柴氏之后乎？」曾对曰：「得贵告身验之，信然。」上曰：「世宗开拓土宇，为吾国也，后裔其可忘哉！」命为三班奉职。宝训既有肃名，又有元亨名，今但依实录存肃名，当考。
　　宁州防御使李允则卒。允则自雄徙镇，又自镇徙潞，在河北前后踰二十余年，事功最多。其方略设施，虽寓于游观、亭传间，后人亦莫敢隳。至于国信往来，费用仪式，多所裁定。晚年居京师，汉人有自契丹亡归者，皆命舍允则家，允则既死，始寓枢密院大程官营。
　　甲戌，赐防河卒衫庣，其后率以为常。率以为常，据本志。
　　己卯，广西转运司言，静海节度使、同平章事、安南都护、南平王李公蕴卒，诸子争立，乞增饬邕、钦、广三州兵备。诏桂、宜等州巡检、都监领所部兵于近界防扼，事定即还。
　　乙酉，出内藏库缗钱二十万，下京西转运司市籴军储。
　　丁亥，以太常丞、直史馆马季良为龙图阁待制。先是，太后欲擢季良侍从，王曾难之。会曾移疾，太后谕中书，令亟行除命，执政承顺且遽，故季良止以三丞充待制，盖三丞未有预内阁清职者，朝论哗然，益重曾之守正云。
　　己丑，追复太常少卿戚纶为左谏议大夫。纶以责死天禧间，其子舜举上纶平生奏议，诏复之。
　　诏光州权置通判一员，以武臣石普知州故也。
　　秋七月甲午朔，淮南、江、浙、荆湖制置发运副使张纶领昭州刺史，前淮南转运使、主客郎中胡令仪为金部郎中。捍海堰成，故有是命。四年八月丁亥，初修堰。
　　乙未，诏翰林院，自今医学祗候尝有过者，及十年毋得迁。
　　开封府推官、监察御史王沿为河北转运副使【一三】。
　　沿上言：「本朝制兵刑，未几于古。自北人通好三十年，二边常屯重兵，坐耗国用，而未知所以处之。请教河北强壮，以代就粮禁卒之阙，罢招厢军，以其□者隶作屯田，行之数年，渐成销减，而强壮悉为精兵矣。古者『刑平国，用中典』，而比者以敕处罪，多重于律。律以绢直代之【一四】，律坐髡釱而役者，敕黥窜以为卒。比诸州上言，谪卒太多，衣食不足，愿勿复谪者七十余州。以律言之，皆不至是，是以繁文罔之而寘于理也。诚愿削深文而用正律，以钱定罪者悉从绢估，黥窜为卒者止从左釱，此所谓胜残去杀，无待百年者也。」此疏附见，不必在初除漕时，当考。
　　己亥，度支副使、工部郎中唐肃为契丹妻生辰使，内殿承制、合门祗候葛怀敏副之。
　　乙巳，以户部判官、左司谏刘随知济州。随在谏职，前后所论甚觽。帝既益习天下事，而太后犹未归政，随请军国常务专禀帝旨，太后不悦，会随请外，因命出守。
　　赐延州城平川新置寨名曰承平。
　　内园使、连州刺史、知代州刘文质卒。诏厚赙其家，录其三子：涣为将作监主簿，沪为三班奉职，浚为借职。
　　文质以简穆亲，又父死事，故前后赐与异诸将。真宗尝问保塞之旧，文质上宣祖、太祖赐书五函，上亦五以书赐之。然性刚，喜评刺短长，于贵近无所逊，故不大显。此据正传，正传亦采苏舜钦所为文质墓铭。
　　壬子，江宁府、扬真润三州并言江水溢，坏官私庐舍。
　　甲寅，遣度支判官太常博士直史馆高餗、西头供奉官合门祗候刘永证为江、淮、两浙体量安抚。其因水损失官物，悉具数以闻，被溺之家，三口以上给钱二千，不及者半之。
　　丙辰，以翰林学士、兼侍读学士蔡齐为龙图阁学士、知河南府。罗崇勋趣齐上修景德寺记，曰：「参知政事可得也。」齐故迟其记不上，崇勋怒，谗于太后，命齐出守。参知政事鲁宗道固争留之，不能得。寻以亲老易密州。太后谕宰相取记，齐始上之【一五】。
　　命内侍蔡齐卿等存问江、淮、两浙水灾州军，人兵被溺之家，不能收敛者，官为瘗埋之。诏高餗等所至毋得燕游，及令官吏送迎，重为烦扰。时杜衍在扬州，营护有劳，州人怀之。使者还，对见，未及他语，太后问杜衍安否，使者以治上对，太后叹曰：「吾知之久矣！」
</div>
    <div class="pagination">
<a href="续资治通鉴长编_page163.html">上一页</a><span>...</span><a href="续资治通鉴长编_page159.html">159</a><a href="续资治通鉴长编_page160.html">160</a><a href="续资治通鉴长编_page161.html">161</a><a href="续资治通鉴长编_page162.html">162</a><a href="续资治通鉴长编_page163.html">163</a><span class="current-page">164</span><a href="续资治通鉴长编_page165.html">165</a><a href="续资治通鉴长编_page166.html">166</a><a href="续资治通鉴长编_page167.html">167</a><a href="续资治通鉴长编_page168.html">168</a><a href="续资治通鉴长编_page169.html">169</a><span>...</span><a href="续资治通鉴长编_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
