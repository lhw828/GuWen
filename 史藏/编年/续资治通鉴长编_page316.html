<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 316 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 316 页/共 607 页</h1>
    <div class="content">　　释鄜延路都监燕达罪。初，朝议以种谔筑啰兀城去绥德城百余里，偏梁险狭，艰于粮道，城中无井泉，故遣李评、张景宪【二】等往视之，未至而抚宁陷，啰兀城孤绝，度终不可守，乃命赵焑速弃之。焑遣达以兵即于啰兀城援取戍卒军资辎重以归。贼邀官军，且战且走，所失亡多。上以其孤军深入，其所完亦不为少，故释其罪。
　　同勾当开封府司录司检校库□安持言：「本库检校孤幼财物，月给钱、岁给衣，逮及长成或至罄竭，不足以推广朝廷爱民之本意。乞以见寄金银、见钱，依常平仓法贷人，令入抵当出息，以给孤幼。」诏千缗以下如所奏施行。安持已见三年七月。
　　己丑，翰林侍读学士、右谏议大夫、知汝州王陶判南京留司御史台。陶初乞致仕，上不许，遣中使抚问。固以病乞留台，许之。
　　草泽程义路为安吉县主簿，同相度检计开封府界沟河。程义路前已见，八月二十七日又见。
　　环庆路经略使王广渊言：「西人乞降问罪诏书，方敢进状罪表。」上批：西人见来顺宁寨求和，宜令环、庆州不须遣人往问。及闻近日辄便放行和市。投来蕃部，例各于界首叫呼西人令来交割，或即逐回，或遂杀之。顿作通和次第，颇为贼所窥，遂下诏戒饬焉。
　　辛卯，太子中允、崇文殿校书范育复为光禄寺丞、知韩城县。育自光禄寺丞为御史，故迁中允，以言李定罢御史为校书，既而又请与林旦、薛昌朝同贬。先是，育言：「心术者，为治之本也。今不务此而专欲以刑赏驱民，此天下所以未孚也。」上谓王安石曰：「人主不用心术，何由致治？」安石曰：「有为固由心术，但术有广狭远近，功业大小，亦从此分。」上曰：「育盛称张载、程颢兄弟，以为有道君子，乞诏还，此何也？」安石曰：「育前辞检正【三】，高论不逊。及至中书，乃云未得札子，故未能就职。」冯京曰：「育畏缴敕得罪耳。」安石曰：「观育所论，彼岂畏缴敕得罪乎？」遂从所请而有是命。杨氏编年云：是日，司农寺以差役法颁天下。按御集，六月二十二日，中书、门下奏司农寺奏行出钱免役之法。上批：内除以斛岗折雇直不可外，余可。然则五月七日必未颁下，编年误也。两浙科钱数用日录，却已在四月二十七日更详之。本纪在十月壬子。
　　王安石又言：「王广渊兵变之后恐姑息，宜手敕戒谕，当安其反侧，诛其骄慢犯令者。」上曰：「如此固善，第广渊智不及此，戒谕何补？」安石曰：「广渊亦不至全不晓事，陛下丁宁戒敕，或尚能思虑。」因论兵法：「爱而不能令，譬如骄子不可用。」上曰：「治国亦若是也。」
　　癸巳，上与王安石论租庸调法，善之。安石曰：「此法近于井田，后世立事粗得先王遗意，则无不善。今亦无不可为者，顾难以速成尔。」上问其故，安石对曰：「今百姓占田，或连阡陌，顾不可夺之，使如租庸调法，授田有限。然世主诚能知天下利害，以其所谓害者制法，而加于兼并之人，则人自不敢保过限之田；以其所谓利者制法，而加于力耕之人，则人自劝于耕，而授田不敢过限。然此须渐乃能成法。夫人主诚能知利害之权，因以好恶加之，则所好何患人之不从，所恶何患人之不避？然利害之情难识，非学问不足以尽之。流俗之人罕能学问，故多不识利害之情，而于君子立法之意有所不思而好为异论。若人主无道以揆之，则必为异议众多所夺，虽有善法，何由而立哉？」此已上未见日录所载，今因安石论三不乐，日录在五月癸巳附见。
　　上曰：「府兵与租庸调法相须。」安石对曰：「今义勇、土军上番供役，既有廪给，则无贫富皆可以入卫出戍，虽未有租庸调法，亦可为。第义勇以良民为之，当以礼义銟养。今皆倒置，□其手背，人不乐一也；教阅靡费，人不乐二也；又使运粮，人不乐三也。近更驱之就敌，横被杀戮，尤使人惮为之。」
　　冯京曰：「义勇近亦有以挽强得试推恩者。」安石曰：「挽强以力有分限，苟力不足，则自绝于进取矣。是朝廷有推恩之滥，而初非劝奖使人趋武事也。今措置义勇，皆当及此【四】，使害在于不为义勇，而利在于为义勇，人以得籍名于义勇为幸。至于以武艺推恩，随人材之高下，使咸有幸得之心，则俗可变而众技可成也。臣愿择其乡闾豪杰为之将校，稍加奖拔，则人自悦服。矧今募兵为宿卫，有积官至刺史以上者。移此与彼，固无不可，况此不至如此费官禄，已足使人乐为之。陛下诚能审择近臣皆有政事之材，异时可使分将此等军。今募兵出于无赖之人，尚可为军厢主，则近臣以上岂不足此辈【五】？此乃先王成法、社稷之长计也。」上极以为然。此据兵志第二卷，以为保甲事，但自「今皆倒置」以下至「众技可成也」，日录系之四年五月九日。又「上曰：府兵与租庸调」云云至「当以礼义奖养」，已附三年闰十一月十九日。又「臣愿择其乡闾」云云至「上以为然」【六】，亦已附闰十一月十九日；惟「上尝论租庸调法」至「何由而立哉」，未有所附，今即附此年五月九日，余并两存之，盖安石欲变宿卫法，其言不一而足也。
　　乙未，权盐铁副使潘宿权户部副使。御史中丞杨绘言宿非材，以兵部郎中贾昌衡代之，权户部副使李寿朋权盐铁副使。昌衡前为两浙路转运使，朝廷方更法度，核吏治，而昌衡数以利害闻。上因中使至浙谕昌衡曰：「前后论奏，具见忠益。」于是召用之。御史刘挚言：「昌衡在两浙，前坐失按举杭州、明州守臣，自转运使降为副使，乃缘发运司以均输奏留昌衡，今未及一年，遽此召用，中外疑怪，乞行寝罢。」不从。
　　御史中丞杨绘言：「非不知助役之法乃陛下闵差役之不均，欲平一之，使民宅于大均之域，或有羡余，即以待水旱之岁，免取于民，此虽尧、舜之用心何以臻此。然闻干其任者，惟务敛之多而行之峻，致天下不尽晓朝廷之意，将以为率其剩者而官取之，此不可以不言也。两浙提点刑狱王庭老、提举常平仓张靓科两浙一路役钱至七十万，至有一户出三百千，民皆谓供一岁役钱之外，剩数几半。虽司农寺未即从之，然民闲咸谓王庭老必赏之以本路或邻路监司，张靓必赏之以馆职或检正，此必因取数多，而谤议兴也。乞陛下取其数而阅之，果如民闲所说，则乞裁损行下，以安民心。」据杨绘分析，此札子乃四月下旬所进。是年七月十一日，比外、权同两浙提刑兼常平事王庭老权发两浙运副【七】，仍兼领常平。
　　御史刘挚言：「臣伏见内臣程昉、大理寺丞李宜之于河北开修漳河，功力浩大，凡九万夫。所用物料本不预备，需索仓猝，出于非时，官私应急，劳费百倍。除转运司供应秆草梢桩之外，又自差官采漳堤榆柳，及监牧司地内柳株共十万余，皆是逐州自管津岸。河北难得薪柴，村农惟以麦□等烧用及经冬泥补，而昉等妄奏民闲不用，已科一万余功，差本司兵士散就州县民田内自行收割。所役人夫，莫非虐用，往往逼使夜役，蹂践田苗，发掘坟墓，残坏桑柘，不知其数。愁苦之声流播道路，传至京师，而昉等妄奏民闲乐于功役，无不悦喜。民夫既散，役兵尚众，本路厢军徱刷都尽，诸处无不阙事，而昉等奏陈不已，形迹州县，凌侮官吏，仍乞于洺州调起急夫，又欲令役兵不分番次。其急切扰攘，至于如此！本路监司畏昉之势，不敢言其非，而上下以目。臣不知昉之为是役其利安在，或闻欲泄邢、洺、大名等处积水。今使此水如昉之意通行，而北缘下流浅狭无所容受，不免泛溢，乃是移此就彼，易地为患。今来朝廷既令权罢，则利害姑置之。如闻昉为见罢役，忿恚偃蹇，有休退之请，朝旨又令总领淤田司事。昉总领淤田，当检月日。昉权罢开漳河，三月十一日丙申上批并此月十一日乙未王安石论陈荐云云可考。臣谨按程昉，李宜之将命兴事，初不以事之可否实闻于朝，贪功幸进，扰民残物。前后奏报事皆欺罔，而昉又敢要君肆慢，在于典宪可诛无赦。若尚令昉以都水丞领事河上，复恐生事兴患，未有穷已。伏乞明布昉等罪状，重行贬窜，以慰一方残敝之民，使天下皆知此役之害非朝廷意，且以惩徼幸希赏罔上残民之人。」御史中丞杨绘亦再具奏乞罢此役，王安石为昉辨说甚力，皆寝不报。御史刘挚言程昉等开修漳河不详利害，扰民费财及欺罔要君，乞行罢黜。墨史但如此书于十二日，朱史又削去。今具载挚奏。按日录以十一日进呈挚奏，奏必在十一日以前，今附见十一日。墨史乃于十二日书之，恐误也。中丞杨绘亦有二章论奏，日录并不书，今附见于此。二月二十一日丁丑，增役兵开漳河。
　　安石又白上：「前此枢密院言淤田役兵多走死，至一指挥但有军员五人归营者。又言府界营妇举营诉于提点刑狱，乞放淤田兵士。密院遂札付提点司密切体量。安石取簿历根究，得淤田兵士走死多处不及三厘，用法走死及八厘，尚合得第一等酬奖。又问密院何以言『但有军员五人归营』，云得之曾孝□，孝□得之李琮。于是，赵子几以牒问李琮，令具军分役处。琮得申状，乃云：『曾与孝□言未淤田前一年，荥泽斗门役兵两处，各前后逃走，每起走却三十余人。』又闻得有两营妇经提点司诉都水监见役修造未放，乞依淤田所例放归。营妇所以诉，乃以淤田所放早故也。」上曰：「曾孝□何故如此？」安石曰：「孝□及琮皆不可知，或止是误听，亦不可知。」冯京曰：「人言所闻何害？」上曰：「小人好如此，恐宣力者解体。密院前言淤田如饼薄，朕令取一方土，如面厚尺余，问得极有深处。」京曰：「固有薄处。」上曰：「要不皆如饼薄。」安石曰：「薄处若水可到，但当令次年更淤，有何所害？」上曰：「陈荐前日上殿，言喜朝廷觉察，罢却淤田。问荐何谓，荐言人号诉以为不便。」安石曰：「陛下用陈荐辈为股肱耳目。为股肱当为身捍患，为耳目当听察广远。今荐权发遣开封府，府界内淤田其罢与不罢及利害初不曾知，不知陛下耳目何所赖！周公戒成王：『当识其所不享，唯不役志于享，惟事其爽侮。乃惟孺子，颁朕不暇。』今人臣各怀利害爱憎之心，敢诬罔人主，无所忌惮，其为不享甚矣。陛下固容有所未察，虽复察见，亦无所惩，即与不察见无以异。如此，则事实何由不爽？小人安能无侮？虽以周公为相臣，恐徒纷纷不暇，无缘致平治也。」琮，江宁人，时知阳武县。朱史载此段于六年九月十五日赐侯叔献等淤田后。按：王安石称陈荐权开封府，荐权府则四年四月事，若附六年九月，失其实矣。今依日录见本日。琮八月十五日擢利路通判。
　　丙申，上谕文彦博等曰：「京东武卫军素号精勇得力，不减陕西兵。」彦博曰：「京东之人，沈鸷精悍，亦其性也。」上因言：「齐、鲁诸儒，言过其行，如李徽之辈，每肆大言。」□充曰：「前史谓齐人多诈，信不诬矣。」彦博曰：「齐、鲁诸生，常以诵经为业，近闻朝廷厘改科场，此辈恐未能遽改所业，必有失职之忧。」上曰：「令展一次科场，方依今来新制。」充曰：「齐、鲁专经之学，诵书之外，不知其它，登第之后，至于官政人事，漫不通晓，此弊深宜改更。」上因言：「近世士大夫多不习法令。」充曰：「汉儒陈宠以法律讲授，徒众常数百人。唐有律学在六学之一，后来搢绅多耻此学，明法一科又徒能诵其文而已，亦罕通法意。近岁补法官者，必聚而详试其所习，取其尤精通者用之，有以见朝廷□刑之意。」去年十二月八日，徽之提举鸿庆。
　　丁酉，手诏：「近令诸路再体量昨出军功状，今尚未至。赏久稽缓，后无以使人临敌死难，其督促之。及近鄜延有功将官，亦令经略司速以闻。」先是，太原吕公弼、鄜延赵焑【八】并言宣抚司赏功多滥，命公弼等别差次，久而未上，故有是诏。
　　戊戌，天章阁待制、知扬州马仲甫判都水监，知制诰、知江宁府钱公辅知扬州。初，沈起罢陕西都转运使，召为度支副使，三月二十五日。改盐铁副使，四月七日。寻命知江宁府五月二日。代公辅，令公辅归朝。王安石欲留起知审官西院，上曰：「朕方欲论起在陕西亦无罪。」□充言：「屡改易非便。」上曰：「宜少待之。」安石曰：「公辅专助小人为异议，使在内必无补圣政。」因请以代仲甫，曰：「使仲甫在内无伤也。」上从之。起除江宁才三月，竟召入提举在京诸司库务。九月二十四日，起自江宁入为提举百司，今并书。五年十一月十八日日录可考。
　　是日，戊戌十四日。东明县民以县科助役钱不当，相率遮宰相自言，凡数百家。王安石既说谕令退，遂白上曰：「知东明县贾蕃者，范仲淹女婿，好附流俗，非上所建立。近枢密院选差勾当进奏院。去年，进奏院妄以朝廷事报四方，令四方疑懈于奉行法令。今使勾当，宜得平实者，如蕃殆不可用。」上以为然，因令究东明事。蕃，管城人，琰曾孙也。
　　己亥，诏给榷货务封桩银十二万七千两、绢万七千疋，赴陕西转运司籴军储。
　　庚子，司农寺及开封府界提举常平司奏：「有畿内百姓，未知新法之意，见逐乡大户言等第出助役钱多，愿依旧充役。」诏司农寺令诸县晓谕，如有不愿纳钱之人，除从来不当役年月，令依条认本等役，候年月至则赴官充役，更不令纳役钱。又奏：「乞差府界提点司官分诣诸县，同造五等簿，升降民户。如敢将四等以下户升于三等，致人披诉，其当职官吏并从违制论【九】，不以赦降原免。」从之。四月二日，免四等户役。又五年八月二十五日，又七年正月十三日。
　　先是，王安石建议，恐有扇惑百姓以为役钱数剩，但诉免必可减；若果诉免，则责令依旧充役，如今司农寺及提举司所奏。上既知东明事，连日再以手敕问安石：其一，从安石本议降是诏；其一，问酸枣有升下户入上户者，如是，则徒有免第四等役钱之名，而无其实。安石对上：「以取开封、祥符两县新旧簿阅视，其减等者至多，升等者至少，盖诸县造簿等第不同，皆系官吏缓急。如开封，乃有七百户第一等，此不可不减。酸枣、东明，乃各数百户三等已上，余皆四等已下，至有三等以上役本等阙人差，又尽取于四等以上，此乃是四等中自有合为三等以上之人，而造簿不正，缘吏人受赂置之下等，及至上等无人则又不免纠取，纠取之时又可取赂，若不升降使各从其实，则徒使吏人长奸，百姓侥幸。又有偏受困苦者，非政事也。且逐等物产，皆有籍在，籍第四等以下，较其物产乃与三等同，则何不可升？升之百姓亦自无憾。乞如司农寺所奏约束。」上从之。
　　安石又言曰：「治百姓，当知其情伪利害，不可示以姑息。若骄之使纷纷妄经中书、御史台，或打鼓截驾，恃众为侥幸，则亦非所以为政。天下事大计已定，其余责之有司，事不当则罪有司而已。今每一小事，陛下□□火再三手敕质问，臣恐此体伤于丛脞，则股肱倚办于上，不得不堕也。且王公之职，论道而已。若道术不明，虽劳适足自困，无由致治；若道术明，君子小人各当其位，则无为而天下治，不须过自劳苦纷纷也。」上曰：「闻得人役钱事，诚是人情便【一○】。」安石曰：「陛下以道揆事，则不窥牖见天道，不出户知天下；若不能以道揆事，但问人言，浅近之人，何足以知天下大计，其言适足沮乱人意而已。」上又言：「或以为役钱事，必致建中之乱。」安石曰：「人言所以致此，由陛下忧畏太过，故奸人窥见圣心敢为诳胁也。」
　　上初疑官户取助役钱少，安石因是白上曰：「官户、坊郭，取役钱诚不多，然度时之宜，止可如此，故纷纷者少。不然，则在官者须作意坏法，造为论议；坊郭等第户，须纠合众人，打鼓截驾遮执政，恐陛下未能不为之动心。若陛下诚能熟计利害而深见情伪，明示好恶赏罚，使人人知政刑足畏，则奸言浮说自不敢起，诡妄之计自不敢施，豪猾吏民自当帖息。如此，虽多取于兼并豪强以□济贫弱，又何所伤也！」上又言：「曹司都不与禄，反责其受赇废事，甚无谓。」安石曰：「本收助役钱有剩者，将以禄此辈。」上曰：「以见役钱便可早定法制，使知。凡今致纷纷，亦多是此辈扇惑。」安石曰：「早定诚是，然畏此辈扇惑非也，当令此辈不敢扇惑而已。若使此辈无忌惮，敢为扇惑，而专望以禄利弭息，恐非所以为政也。人主若不能尽天下，则不能胜天下，反为天下役，反为天下役则乱矣。汉高祖甫定天下，令娄敬持一节，发齐诸田，楚昭、屈、景诸大族数万口居关中。此数族者，平时皆能首难合从以逆关中者也。如诸田乃至兄弟二人更为王，敢与项羽为敌，一旦使之弃坟墓田宅而徙，曾不忧其为变者，气与略有以胜之故也。」
　　御史中丞杨绘言：「比者，畿邑之民求诉助役之不便，陛下霈发指挥，令取问民之愿与不愿而两行之，中书、门下已作札子，坐圣旨颁下，而司农寺缴还，遂从其请。臣窃谓助役之法果便乎，则今之不愿者，不一二年自见他人之便，则改而从命矣；助役之法果非便乎，则一二年中自将改之，则今之不愿者，何必强之也。假使十分，而不愿者一分焉，则一分之少固不能害九分之多，而一分不愿者亦自有役以差之，必无放者；但形势、官户、女户、单丁素无役者，令出役钱，则已行之矣。司农寺缴还圣旨札子，岂得无罪乎？谨按舍人院缴还词头，自有故事，李大临、苏颂缴还不当，落职归班。今司农寺不闻有得缴还圣旨札子典故，邓绾、曾布缴还不当，沮格圣断，乞比类李大临、苏颂情理，特行降黜，而篃行此圣旨指挥于天下。臣料主之者必谓大临、苏颂缴得不当，邓绾、曾布缴得当，则乞详臣所陈不当事状施行，并勘会【一一】布与宰相王安石是亲，乞不令签书。」不报。此据杨绘熙宁台章，附见十六日。
　　壬寅，诏自今朝省及都水监、司农寺等处，凡下条贯，并令进奏院摹印，颁降诸路，岁给钱千缗为镂板纸墨之费。
　　王安石因东明诉役钱事称疾卧家。是日，上遣中使趣安石入见。此事他书并无，据王安石日录，十八日上遣中使趣入见，则此安石尝托病在告也，更当考详。
　　癸卯，安石入见，为上言：「东明宜受状晓谕百姓，乃不受状，遣令入京，余县即无之，此意可见。」上因问：「贾蕃与密院官孰善？」安石曰：「臣不知也。」遂白上：「今大臣、近臣孰为助成圣政之人，台谏官孰为不附流俗者，陛下又于忠邪真伪之际，未始判然明白，示以政刑，小人何所忌惮？小人无忌惮，敢为纷纷，而陛下恃耳目聪明欲以胜之，臣恐陛下虽劳终不能成治也。」
　　杨绘言：「东明等县百姓千百人诣开封府，诉超升等第出助役钱事，本府不受。百姓既无所诉，遂突入王安石私第，安石谕云：『此事相府不知，当与指挥不令升等。』仍问：『汝等来，知县知否？』皆言不知。又诣御史台，臣以本台无例收接诉状，谕令散去。退而访问，乃司农寺不依诸县元定户等，却以见管户口量等第均定助役钱数付诸县，各令管认，升降户等，别造簿籍，前农务而毕。臣窃谓凡等第升降，盖视人家产高下，须凭本县，本县须凭户长、里正，户长、里正须凭邻里，自下而上，乃得其实。今乃自司农寺先画数，令本县依数定簿，岂得民心甘服哉？譬夫所以为带者为腰也，所以为履者为足也，带之长短须随腰之丰瘦，履之阔狭须准足之大小。今若带长而有余则增腰以满之，履狭而不足则削足以就之，可乎？超升等第以就多出钱，何以异此？京畿者，天下之根本，不可不关圣虑。若人民纷扰，辞诉不已，虽欲胁以止之，窃恐川壅而溃，其伤必多。措置民事，必自州及县，岂有文移下县，州府不知之理。此乃司农寺自知所行于理未安，故不报府，直下诸县，欲其畏威不敢异议；若关京尹，或致争执，所以不顾事体如此。又今已是农月，如何于农务前毕，欲随夏税起催乎？臣又闻中书遣孙迪、张景温体量不愿出钱之民，窃恐不愿出钱者欲困以重役，如此威胁，谁敢不从？畿内之民，平日骄养如赤子，今团保之法行之猝暴，惶骇未已，若更凌虐，恐所忧不细。今判司农寺乃邓绾、曾布，一为知杂，一为都检正，非臣言之，谁敢言者！」王安石指陈绘言为不然。上诺之。安石日录云：余为上别白言事实，上固洞见本末矣。
　　刘挚言：「臣窃以畿甸者，天下根本之地，常安辑之而爱养其财力，使有丰佚闲暇之乐，故可与为善而不可与为非义。昨者团结保甲，是时西边用兵，法令一出，民闲惊骚，至今忧惑而未宁。今又作法，使人均出缗钱，非时升降户等【一二】，期会急迫，所以人情惶骇，无所赴愬，恐非所谓强干重内爱人□役之意，实由有司未能奉宣陛下大均之意，以立法度，乃为此等纷扰。臣伏愿先降指挥，告示逐县，今来新法未得施行，别听朝旨，以安觽心，然后乞根究昨来承准是何条制辄有升降户等，及如何出榜依理施行所定役法。臣愚欲望陛下深求民情，采中外之论，再行讲求，要之不至重敛动觽，而可以经久者而后行之。系民休戚，此最大事。惟陛下谨虑而审取之，天下幸甚！」
　　光禄卿史照知邢州。上谓执政曰：「照在襄州，于水利甚宣力，宜优銟*以劝觽。」王安石曰：「便除邢州，亦足示劝。其详须勘会具备，乃可推恩；不然恐滥，有异论则无事状可质也。」
　　甲辰，上患边臣观望朝廷意度为缓急，不肯竭情了事。王安石曰：「此在陛下。陛下诚能御髃臣以道，使各尽力济务，莫敢为欺，则陛下可不劳而天下治；若不能如此，徒役两耳目聪明，夙夜忧勤于上，而臣为陛下尽瘁于下，恐终不能致治。边事且勿论，试论近事。近者庆州兵变，陛下不能不旰食，大臣宜以此时共忧所以消弭。然方共乘陛下恟惧，合为异论。至于淤田、保甲与庆州兵变事不相关，此觽人所知，非待至明而后察也，然觽论尽然，陛下虽知其非，能使其有所忌惮否？大臣在前，尚无忌惮如此，则边鄙簄远，何可禁其不为欺罔？臣恐以区区之身为陛下独劳，亦不能济平治也。臣愚以谓大畏觽志，使无实者不敢肆其说，而忠力者不为小人所沮，则陛下不须忧劳而治道自成。」上曰：「良是。」朱史以此段载三月三日庆州兵叛后，不知安石言此乃因东明诉役钱事，假借以坚上意。今乃依日录，特书于五月二十日。陈瓘尊尧集边机门论安石云云，并附五年六月二十七日。又四年五月二十日、又二十六日，又六月十二日、又二十七日，又五年正月九日，又六月二十七日，皆合参考。
　　乙巳，皇第二子生，母曰贤妃郝氏，后三日卒，不及名。后赐名仅，新纪但书仅卒，不书其生，盖簄略也。
　　丙午，太常博士、集贤校理、同知谏院、直舍人院孙洙知海州，从其请也。合考林希野史载洙所以出事，在六月十三日丙寅录系囚注内。洙旧传云：王安石以论青苗事逐谏官、御史，洙郁郁不能有所言，恳求补外，得知海州。御史中丞杨绘恐检正中书吏房公事李定遂补洙阙，言定必不可用，洙阙遂久之弗补。明年二月，乃除常秩。
　　通州言高丽使民官侍郎金悌等入贡至海门县。诏集贤校理陆经假知制诰馆伴，左藏库副使张诚一副之。
　　降龙神卫四厢都指挥使、昭州防御使、泾原路副都总管【一三】张玉为总管、陵州团练使，落军职。玉以兵追讨庆州叛军，而□达【一四】等势穷降邠、宁部将任怀政，怀政送玉，玉尽杀之于邠州朝天驿。上以玉妄杀失朝廷信，故有是命。初，欲但降玉一官，王安石曰：「朝廷既知其妄杀，则降一官非所以示天下重人命存信之道。」上乃令降两官，又降总管，又议落军职。文彦博以为刺史不可为都虞候，安石曰：「都虞候须以防御使为之，止是故事初无义理，臣固尝论奏，以为但缘官阙遂例迁，或无功而以选超授，皆无义理，不足以劝。」彦博以为故事要难改，乃止降一官、落军职。仍未补人。□充曰：「窦舜卿失于觉察抚御，亦止降一官，玉罚太重。」安石曰：「庆州之变，非舜卿所致，舜卿虽知人情恟恟，欲令舜卿若为处置？」充又言玉可惜，安石曰：「暂责，遇赦即牵复，姑以明法存信慰觽心，于玉何损？朝廷但令玉且在边，自得其用，岂计官职资任乎？」
　　是日，王安石呈役钱文字，上以为民供税敛已重，坊郭及官户等不须减，税户升等事更与少裁之无害。安石曰：「今取于税户固已不使过多，更过当减，但为厌人言即无当于义理。若方可取之时取之，待其凶年阙食，量彼力不足而我所收役钱有余，则特与放一料【一五】，此乃是于粒米狼戾时多取之，于食不足时则赒之，合于先王不忍人之政。朝廷制法，当内自断以义，而要久远便民而已，岂须规规恤浅近之人议论？陛下以为税敛甚重，以臣所见，今税敛不为重，但兼并侵牟尔，此荀悦所谓『公家之患，优于三代；豪强之暴，酷于亡秦』。」上曰：「此兼并所以宜摧。」安石曰：「摧兼并，惟古大有为之君能之。所谓兼并者，皆豪杰有力之人，其论议足以动士大夫者也。今制法，但一切因人情所便，未足操制兼并也。然论议纷纷，陛下已不能不为之动，即欲操制兼并，则恐陛下未能胜觽人纷纷也。如两浙助役事，未能大困兼并也，然陛下已不能无惑矣。」上曰：「如常平法，亦所以制兼并。」安石曰：「此于治道极为毫末，岂能遽均天下之财，使百姓无贫？」
　　己酉，权陕西都转运使谢景温言：「鄜延最当寇冲，守御系于主帅。自今春以来，造怨连祸，士气不振，民心未宁。陛下擢赵焑知延州，焑聪明宏达，诚有过人，然未尝亲历行陈熟悉军旅，裨将、寨主皆故等夷，一旦受其统制，未必心服。臣恐有事之时，难责成效。庆州昨经叛乱，人情不安。王广渊本无威望以镇奸猾，伤弓之余，何由更明纪律？骄悍之卒，变故难保，虽朝廷开其自新，而人情惴恐，常忧不测。今一营之闲，逆顺杂处，效顺者贫如故时，为逆者人有余财，鬻赃于市，主不敢识。脱有缓急，广渊必不能裁制。陛下近以郭逵知秦州，秦虽要藩，其重不若鄜延。逵少长于边，材武可任，累经行陈，士卒信服，若使复帅鄜延，敌必不敢轻犯。蔡挺向为庆帅，抚御得宜，泾原士马完整，威声已振，若使挺于庆州，使之因事制置，施设方略，诛锄横猾，慰安反侧，则朝廷高枕无忧矣。自陛下临御以来，秦州罢黜四帅，虽军政不修，抚御失当，终不足贻朝廷深患，与鄜延、环庆不同。臣谓朝廷欲捍外寇，莫若责郭逵；欲消军变，莫若委蔡挺。盖秋冬之交，敌骑必出鄜延，焑虽有美才，固不若逵之老练，或处之他路，无所不可。伏望易置四帅，以消未然之患。」王安石曰：「郭逵宜使为延州，乃以耻见吏民力辞。逵复被朝廷任用，得故处有何耻？彼但缘延州经扰坏难治，不肯往耳。陛下不察其情而许之，颇失事机。今已起秦州，乃欲改更，非便。」上曰：「蔡挺移庆，恐转加姑息。」安石曰：「庆卒尚反侧，若遽易帅，或未至闲疑而为变，盍静以待之。」景温奏寝不行。朱本削去景温疏，今从新本，复存之。
　　庚戌，杨绘言：「开封府界提点司以畿县百姓入京诉等第役事，东明县民最多，因欲举劾知县贾蕃。臣不识贾蕃，不知其材与不材，但见尝被二府选差，则其人必非甚不材者。畿县之民去京不百里，苟有屈抑，得以来诉于相府，则陛下宜推而兴念四方之民去京甚远者，虽有屈抑，曷由来诉乎？即宜申命监司，使通下情，勿令失所，则政之远近，各得其宜矣。今若东明百姓来诉，则罪知县，臣恐畿县令佐惩创其事，先威以严刑，胁以利害，俾民不敢复诉，壅塞民言，得为便乎？况陛下已诏东明等县不得升等及取情愿，若非百姓来诉，何凭有此诏乎？而反捃摭知县，何也【一六】？」
　　是日，王安石既对，留身请去，上固留之，曰：「风俗久坏，不可猝正，事有万绪，卿如何却要去？且体念朕意，不须恤流俗纷纷。」安石曰：「臣材薄，恐误陛下属意。陛下试观前代兴王，亦有为政数年而风俗不变纪纲不立如今者乎？」上曰：「前代或因衰乱方生，人情迫急，为之解患释难所以易。今颓坏之俗已久，万事收敛，使就法度，则不得不难，其纷纷亦固宜，但力行不变自当改。如富弼事，向时岂有按劾，今乃案治，如此等事行之已多，人情恐渐变。」安石曰：「以臣所见，似小人未肯革面。臣愚以谓陛下诚能洞见髃臣情伪，操利害以驭之，则人孰敢为邪？但朝廷之人莫敢为邪，即风俗立变，何忧纪纲不立？如唐太宗时，裴矩尚肯为正谏，况其素不为邪者乎？」上追咎西边事，以为唐太宗时固无此。安石曰：「臣自接侍清光以来，陛下固未尝许韩绛以智略，一旦举一方之事属之，则边事自宜如此。」上曰：「朝廷固未尝令其如此。绛失本指皆出于意外。」安石曰：「陛下许其便宜节制诸路，则其如此固其理也。边事已往，固无所及。臣愚以谓陛下忧勤觽事，可谓至矣。然事兼于德，德兼于道。陛下诚能明道以御觽，则不待忧劳而事自治；如其不能，则虽复忧劳未能使事事皆治也。陛下诚能讨论帝王之道，垂拱无为。观髃臣之情伪以道揆而应之，则孰敢为欺？人莫敢为欺则天下已治矣！臣敢不且黾勉从事【一七】？若但如今日，恐无补圣治也。」此段依日录载此，朱史乃于责韩绛后便附见，且删去「臣敢不黾勉从事，若但如今日，恐无补圣治」等语，盖失事实矣，今改之。陈瓘尊尧集边机门论云云，并附五年六月二十七日。又五月二十日【一八】，又二十六日，又六月十二日；又五年正月九日，又六月二十七日，皆合参考。
　　辛亥，诏以季秋择日，有事于明堂。
　　诏大宗正司自今宗室率府率【一九】遭父母丧及嫡孙承重，并解官行服；又诏宗室遇岁节罢遣姨戋上西京、汝州诸坟，遣本宫殿侍者听之。从李德刍请也。
　　先是，判亳州富弼四上章乞解使相，不许，又乞给假就西京养疾，未报。会青苗狱起，弼因不敢言，及朝廷有案后收坐指挥，弼知免劾，乃复乞养疾西京。是日诏与弼假。弼四上章乞罢使相，据札子。许给假就西京养疾，实录在五月十八日，误也，今从会要及王安石日录。
　　壬子，诏：闻恩冀莫雄沧州、永静信安保定干宁军自夏灾伤，其令转运副使王广廉、提点刑狱孔嗣宗分行体量，未经检放秋税，各以分数蠲除，仍发广惠仓粟赈济饥民。
　　是月，诏废新衣库，其官物拨赴仪鸾司等处。
　　注　　释
　　【一】河东都转运使原作「河东转运司」，据宋史卷三三○张景宪传补改。
　　【二】张景宪「景」原作「京」，据阁本及编年纲目卷一九，宋史卷三三○张景宪传、卷四八六夏国传，西夏书事卷二三改。
　　【三】育前辞检正原脱「育前辞」三字，据长编纪事本末卷六三王安石毁去正臣补。
　　【四】皆当及此阁本、活字本均同。宋史卷一九二兵志「及」作「反」，似较优。
　　【五】则近臣以上岂不足此辈长编纪事本末卷六六三司条例司、治迹统类卷三○及宋史卷一九二兵志「足」均作「及」。
　　【六】又臣愿择其乡闾云云至上以为然「又」原作「文」，据阁本改。「至」字原脱，按文义及上下例，应有一「至」字，因补。
　　【七】权发两浙运副阁本、活字本均同。「权发」下疑脱「遣」字。
　　【八】赵焑「焑」原作「禹」，据阁本及活字本改。
　　【九】并从违制论「论」字原脱，据长编纪事本末卷七○役法补。
　　【一○】闻得人役钱事诚是人情便活字本同，阁本「闻」作「问」。
　　【一一】勘会「会」原作「曾」，据阁本及活字本改。
　　【一二】非时升降户等「等」原作「第」，据阁本、活字本及宋史卷一七七食货志改。
　　【一三】副都总管「都」字原脱，据宋会要职官六五之三六、宋史卷二九○张玉传补。
　　【一四】□达阁本、活字本均同。宋会要职官六五之三六作「韦达」。
　　【一五】则特与放一料「料」原作「科」，据阁本改。
　　【一六】何也「何」字原脱，据宋会要食货六五之六补。
　　【一七】臣敢不且黾勉从事下文小字引文无「且」字，此疑衍。
　　【一八】又五月二十日按上文及本书卷二二九熙宁五年正月己丑条注，「五月」上均有「四年」二字。
　　【一九】率府率下一「率」字，宋会要帝系四之二五作「副率」，宋史卷一五神宗纪、续通鉴卷六八均作「副率以上」。
续资治通鉴长编
卷二百二十四
卷二百二十四
　　起讫时间 起神宗熙宁四年六月尽其月
　　卷　　名 续资治通鉴长编卷二百二十四
　　帝　　号 宋神宗
　　年　　号 熙宁四年（辛亥，1071）
　　全　　文
　　六月甲寅朔，宰臣王安石为明堂大礼使，枢密使文彦博为礼仪使，参知政事冯京为仪仗使，枢密副使□充为卤簿使，参知政事王珪为桥道顿递使。
　　枢密使兼髃牧制置使文彦博言：「髃牧之官，近制不许兼领他职。今河北监牧使、都官郎中周革【一】兼提点刑狱，非制也，乞罢兼领之命。」从之。
　　是日，王安石为上言杨绘不宜在言职，且曰：「臣事陛下即有罪，大臣、近臣理无肯蔽覆者，不必得一杨绘乃察臣所为。但如绘者使在言路，四方宣力奉法之臣，更疑畏沮坏，政令何由成？古人为国皆约七年五年必为政于天下，其施行有次第可必故也。今朝廷事为之数年，行之未几，辄复被沮坏，欲望成效，恐不可得也。」
　　乙卯，诏：「鄜延比增屯兵，过费边储。令赵焑相度，如遇事宜合驻军马计会；转运使赵瞻专在本路于要害城寨广备粮草。」
　　丁巳，诏：「河北灾伤州军，已遣官体量赈济。其劫盗罪至死者，并减死刺配广南牢城，候丰熟日如旧。」
　　又诏：「罢委官看详臣僚所上封章，令中书看详以闻。」初命馆职看详，在三年五月戊戌，今罢之必有故，日录亦无其说，当考。
　　上批：「贾蕃可令治其不奉法之罪，其它罪勿劾。昭示四方，使知朝廷用刑公正。」王安石曰：「臣亦尝责赵子几但案蕃违法坏助役事，勿治他事，子几乃云已得其罪状不敢贷，若法当治，治之固不害朝廷用刑公正也。臣于蕃辈，未尝与之计校，缘臣所为尽是国事，蕃辈附下罔上，坏得陛下国事，臣有何喜愠？且小人觽多，安可一一与计校？孟子谓『政不足间，人不足适，一正君而国定』。臣所以但欲开导圣心，庶几感悟，若圣心感悟，不为邪辞诐行所惑，则天下自定，小人自当革面顺从，岂须臣区区每与计校？若圣心未能无惑，而臣一一与小人计校，亦何能胜其觽多！」又言：「朝廷立法，惠在弱远不知所以然之人，怨在强近能造作谗谤者，此陛下所当察。」按：林希野史载王安石纳上批不行，今附注在十三日丙寅录系囚后。
　　详定编修三司令式所删定官周直孺言：「在京曲院，自来酒户沽卖不常，难及初额【二】，累经更张，未究利害，推究其原，在于曲数过多，酒数亦因而多，多则价贱【三】，贱则人户折其利。为今之法，宜减其数，增其价，使酒有限而必售，则人无耗折之苦，而官额不亏矣。请以一百八十万斤为足额【四】，遇闰年则添额踏十五万斤【五】。旧价每斤一百六十八文，请增作二百文。省旧法，以八十五为陌，请并纽计省钱，便于出入。旧额二百二十二万斤约计钱三十七万贯，今额一百八十万斤计钱三十六万贯【六】，三年一闰十五万斤计三万贯，又减小麦万余石及人功，并不亏元额钱数；况免赊曲酒户纳小官钱【七】，借赁契书及公私费用不过每斤添支十文，令用曲无余，官物无积；况国初曲价二百文，八十五陌，太平兴国六年始减五十，并具到酒户情愿事件。」从之。十一月乙酉，赏直孺章服。
　　戊午，环庆路经略司言都监任怀政已发赴庆州诸堡寨照管熟户法讫【八】。枢密院言：「昨石昌等蕃户惊疑犯顺之后，种诊以厚利啖之，乃复安辑。凡抚御蕃族之方，在明赏与罚，知其疾苦，申其抑塞，则自宜感恩畏威。至于酒食犒设之类，但务从旧来规式，亦不当顿为优厚，使蕃情测度，明见姑息之意。」诏：「札与本路，仍令经略司分析差任怀政因依以闻。」要见分析如何。
　　刘挚言：臣窃以为为治之道，惟知人为难。盖善恶者，君子小人之分，其实义利而已。然君子为善，非有心于善，而惟义所在；小人为恶，颇能依真以售其伪而欲与善者淆。故善与恶虽为君子小人之辨，而常至于不明，世之人徒见其须臾而不能覆其久也。故君子常难进，而小人常可以得志，此不可不察也。
　　恭惟陛下承百年太平，履大有为之会，寤寐人物，不次而用，至于今日，未见卓卓有功状可以补国利民仰称诏旨，而中外颇有疑焉。此何谓也？岂所以用之或未能尽得其人欤？臣且以将命出使者言之，其规画法度，始皆受之于朝廷也，一至于外则大异矣。兴利于无可兴，革故于不可革。州县承望，奔命不暇，官不得守其职业，农不得安其田亩，以掊削民财为功，以兴起犴狱为才。陛下赈□均役之意，变而为聚敛之事，陛下兴农除害之法，变而为烦扰之令。守令不敢主民，生灵无所赴愬。臣以为此等非必皆其才之罪，特其心之所向者，不在乎义而已矣！欲赏之志，每在事先；急公之心，每在事后【九】，故颠倒缪戾，久无所成。其能少知治体、有爱君之意、出忧国之言者，皆无以容于其闲。
　　是故今天下有二人之论，有「安常习故乐于无事」之论，有「变古更法喜于敢为」【一○】之论。二论各立，一彼一此，时以此为进退，则人以此为去就。臣尝求二者之意，盖皆有所是，亦皆有所非。乐无事者以谓守祖宗成法，独可以因其所利，据旧而补其偏，以致于治，此其所得也；至昧者则苟简怠惰，便私胶习而不知变通之权，此其所失也。喜有为者以谓法烂道穷，不大变化则不足以通物而成务，此其所是也；至凿者则作为聪明，弃理任智，轻肆独用，强民以从事，此其所非也。彼以此为乱常，此以彼为流俗。畏义者以并进为可鯭，嗜利者以守道为无能。二势如此，事无归趋。臣谓此风不可浸长，东汉党锢、有唐朋党之事，盖始于斯。
　　在易之彖【一一】，以「君子道长，小人道消」为泰，「小人道长，君子道消」为否。传曰：「惟君子为能通天下之志。」书曰：「皇建其有极」，又曰：「无有作好，遵王之道；无有作恶，遵王之路。」记曰：「一道德以同俗。」又曰：「舜执其两端，用其中于民。」今天下风俗可谓不同，情志可谓险阻，而消长之势可谓未明矣。臣愿陛下虚心平听，默观万事之变，而有以一之，其要在乎审好恶，重任用而已矣。前日意以为是者，今求诸非；前日意以为短者，今取其长。稍抑虚华轻伪、志近忘远、幸于苟合之人，渐察忠厚谨重、难进易退、可与有为之士。抑高举下，品制齐量，收合过不及之俗【一二】，使会通于大中之道，然后风俗一、险阻平、民知所向，而忠义之士识上之所好恶无有偏陂，莫不奋迅而愿为之用，则设施变化，惟陛下号令之而已。臣谓方今之故，无大于此，惟陛下幸察。挚尝面对，上问：「从学王安石邪？安石称卿器识。」挚曰：「臣东北人，少孤独学，不识
　　安石也。」上因挚言，与安石论助役事，安石辩数甚力，上曰：「无轻民事惟艰。」安石曰：「陛下固知有是说，然又审民事不可缓。」上曰：「修水土诚不可缓。」安石曰：「去徭役害农亦民事也，岂特修水土乃为民事？如修水土非陛下能胜异论，则谁肯为陛下尽力？且议助役事已一年，须令转运使、提点刑狱、州县体问百姓，然后立法，法成又当晓谕百姓，无一人有异论，然后着为令，则其于民事，可谓不轻矣。」
　　庚申，髃臣上尊号曰绍天法古文武仁孝，诏曰：「夫道以常无常名为尊，干以不言所利为大，朕所宪焉；至于崇饰徽号以临四方，非朕所先务也。方命有司议合宫之配，以昭严父之孝矣。乃当前受宝册，自为光荣哉！无使大禹之不矜不伐，汉光武之禁人言圣，独见称于前世也。」自是三上表，终不允。
　　泾原路经略使蔡挺言：「新知泾州刘涣先知此州日，贪残不公，军民怨苦，今闻涣再至，无不忧惧。伏望罢涣，更择可者。」诏涣改知澶州。
　　杨绘又言：
　　助役之法，朝廷之意甚善，其法亦甚均，但亦有难行之说，臣愿献其否以成其可，去其害以成其利。假如民田有多至百顷者、少至三顷者，皆为第一等，百顷之与三顷，已三十倍矣，而役则同焉。今若均出钱以雇役，则百顷者其出钱必三十倍于三顷者矣，况永无影射之讼乎！此其利也。然难行之说亦有五：民难得钱，一也；近边州军奸细难防，二也；逐处田税多少不同，三也；耆长雇人则盗贼难止，四也；专典雇人则失陷官物，五也。
　　且农民惟知种田尔，而钱非出于田者也，民宁出力而惮出钱者，钱所无也。今乃岁限其出钱之数，苟遇丰岁，虽获多而贱卖犹未足输官也；凶年谷虽贵，而所收者少，食尚不足，若之何得钱以输官？又况天下州郡，患钱少者觽矣，而必责民纳钱，可乎？行之三数年，此弊愈见矣。其说一也。唐李元平守汝州，始至，募人筑郛浚隍，李希烈阴使亡命应募，凡内数百人，元平不悟，贼将李克诚以精骑薄城，募者内应，缚元平驰见希烈，此乃覆辙也。今若缘边州军不问土著，惟雇一切浮浪之人，万一有闲谍应募，或为外夷所使，焚烧仓库或守把城门，潜为内应，此岂得不虑哉？其说二也。天下之田，有一亩而税钱数十者，有一亩而税数钱者，有善田而税轻者，有恶田而税重者，今若尽以税钱为等第，得无优者转优而苦者弥苦乎？其说三也。人所以畏为耆长者，为有不获贼之刑也，谁肯冒刑而就雇乎？若未有贼限则为之，或有贼限则逃，又招之则又然，事若何而辑乎？其说四也。且如仓库多至数万石，军资多至百千万缗，而使受雇浮浪之人为之，官司无由察实，有侵盗事急则逃阙，误支给，隐匿文帐，然后没纳抵当，捕系保任，则罪人已去而平民被害。其说五也。
　　乞先议防此五害，然后着为定制。仍乞诫励司农寺，无欲速就以祈恩赏；提举司毋得多取于民以自为功，如此则谁复妄议！
　　刘挚言：
　　臣闻孟子曰：「徒善不足以为政。」言人君虽有仁心仁闻，苟不因先王之道为良法度以行之，则亦不免于民不得被其泽。恭惟陛下至诚好治，忧念元元，谓天下役法久失其平，故慨然有意大均之也。然有司建议立法，颇无以上副诏旨而下协人情者。臣请言之。其法曰：率钱助役，官自雇人。臣谓其事不可胜言，而略陈其十害：
　　天下户籍，均为五等，然十七路、三百余州军、千二百余县，凡户之虚实，役之重轻，类皆不同。今欲敛钱用等以为率，则所谓不同者非一法之所能齐【一三】；若随其田业腴瘠，因其所宜，一州一县，一乡一家各自立法，则纷错散殊，何所总统，非所谓画一者。其害一也。新法患等籍【一四】之不得其实，故令品量物力，别立等第，以定钱数。然旧籍既不可信，则今之品量何以得其无失？不独骚扰生弊，亦使富者或输少，贫者或输多。其害二也。上户常少，中下之户常多。上户之役数而重，故或以今之助钱为幸；下户之役简而轻，故皆以今之助钱为不幸【一五】。优富苦贫，非法之意。其害三也。新法所以令品量立等，不取旧簿者，意欲多得雇钱，而患上户之寡【一六】，故临时登降升补高等，以充足配钱之数，疲匮之人，何以堪命！近日府界其事已验。其害四也。岁有丰凶而役人有定数，助不可阙，则是助钱非若赋税有倚阁【一七】、减放之期。其害五也。夏秋二熟，农人惟有丝绢麦粟之类，而助法皆用见钱，故须随时货易，逼于期会，价必大贱。借使许今以物代钱，亦复有退拣壅滞及夤缘乞索之患。其害六也。两税及科买、贷责，色目已多，使常无凶灾，犹病不能了公私之费，又起庸钱，竭其所有，恐斯人无悦而愿为农者。天下户口，日当耗失，小则去为商贾、为客户、为游惰，或父母兄弟不相保，抵冒法禁，折而入下户；大则聚而为贼盗。其害七也。徼幸之人又能夤缘法意，虚收大计，如近日两浙起一倍钱数【一八】，欲自以为功而使国家受聚敛之谤。其害八也。夫既为之民而服役于公家，乃所谓治于人者事人，天下之通义也。况乡县定差，循环相代，上等大役，至速者犹须十余年而一及之，至于下役，则动须一二十年，乃复一差。今使概出缗钱，官自召雇【一九】，盖雇直不重则不足以募，不轻则不足以给【二○】；轻之则法或不行，重之则民不堪命。其害九也。夫役人必用乡户，盖有常产则自重，性愚实则罕欺，旧虽有替名，乡人自任其责。今既雇募，恐止得轻猾浮浪奸伪之人，则所谓帑庾、场务、纲运，凡所以主财者，不惟不尽心于干守，亦恐县官之物，不胜其盗用，而抵冒法令，罪狱日报。至于弓手、耆壮、承符、散从、手力、胥吏之类【二一】，职在捕察贼盗，发行文书，追督公事者，则恐遇寇有纵逸之患，因事有骚扰之奸，而舞文鬻事，无有虚日。其害十也。
　　夫民可安而不可动，财可通而不可竭，以臣之浅闻寡见而所列如此，其沸于民口有大于此而臣未敢言者，其又何穷！然臣亦尝为陛下博访而深计之。盖天下差役莫重于衙前，今司农新法一项云，乡户衙前，更不抽差，其长名人等，并听依旧，以天下官自卖到酒税坊场并州县坊郭人户助役钱数，酬其重难。臣谓此法有若可行，然坊郭十等户自来已是承应官中配买之物，及饥馑、盗贼、河防、城垒缓急科率，郡县赖之，今亦难为使之均出助钱。旧来官以场务给衙前，对折役过分数，然多估价不尽，亏官实数，今既官自拘收，用私价召卖，则所入固多。又应系衙前当役事件【二二】，官为裁省，使无旧日糜费而支酬稍优，则人情必当乐为，可宽乡户重役而似无害民之事。臣乞陛下将此一法，诏有司讲求其详，若逐路场坊钱数可以了本路召雇衙前酬銟，则乞详具条目，行而观之，以三二年闲，若见其利，则其它役法更革无难矣。惟是助钱之法，伏望早赐睿断，一切寝议，以幸天下。夫更令创制，可以渐而不可以暴，况欲内自畿甸，外至海隅，一概率钱，可谓重敛，又欲急迫而成之，使生灵何以自全，陛下安得不谨重其事哉！本志但云绘言助役之难有五，挚言役法之害有十，请一切罢之，余并不书。
　　辛酉，同提举在京诸司库务、度支郎中王克臣兼同知审官西院。上谓王安石，枢密院不留意西审官，欲差克臣同知，安石以为当然，故有是命。
　　壬戌，诏河东经略司相度，如贼重兵犯境，即依前后约束，令缘边城寨专为守计，约合留守兵外，余悉团结为一军，以备御贼，勿令兵势分，致失枝梧。
　　中书刑房言：「刑部详覆官如疏驳得诸处断遣不当，大辟罪每一人与减一年磨勘；如失覆上件公事，每一人即展磨勘一年，累及四人即冲替。」从之。
　　甲子，观文殿学士、兵部尚书、知蔡州欧阳修为太子少师、观文殿学士致仕。修以老病数上章乞骸骨，冯京固请留之，上不许。王安石曰：「修附丽韩琦，以琦为社稷臣，尤恶纲纪立、风俗变。」上曰：「修为言事官，独能言事。」安石曰：「以其后日所为，考其前日用心，则恐与近日言事官用心未有异。」王珪曰：「修若去位，觽必藉以为说。」上曰：「罔违道以干百姓之誉，觽说何足恤？修顷知青州殊不佳。」安石曰：「如此人，与一州则坏一州，留在朝廷则附流俗，坏朝廷，必令留之何所用？」上以为然。
</div>
    <div class="pagination">
<a href="续资治通鉴长编_page315.html">上一页</a><span>...</span><a href="续资治通鉴长编_page311.html">311</a><a href="续资治通鉴长编_page312.html">312</a><a href="续资治通鉴长编_page313.html">313</a><a href="续资治通鉴长编_page314.html">314</a><a href="续资治通鉴长编_page315.html">315</a><span class="current-page">316</span><a href="续资治通鉴长编_page317.html">317</a><a href="续资治通鉴长编_page318.html">318</a><a href="续资治通鉴长编_page319.html">319</a><a href="续资治通鉴长编_page320.html">320</a><a href="续资治通鉴长编_page321.html">321</a><span>...</span><a href="续资治通鉴长编_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
