<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 58 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 58 页/共 59 页
  </h1>
  <div class="content">
   又雨雹。案：《宋史·本纪》、徐乾学《后编》、毕沅《续通鉴》均作“庚辰”。

　　又壬午，副元帅宗泽部兵二千人自磁州先诸军至，康王大悦。泽在磁州屡乞会兵夺李固渡断贼路，众议不可。泽自遣其将李光弼、张德领兵趋渡，至安城县，虏骑千馀人过北城，二将出东目闩夹击之，贼溃，斩首数百级，获其斋粮。会师移文约赴大名，遂还师，先诸军至。案：原本於二年四月癸亥追叙，及今移附此。《北盟会编》以此与梁扬祖至同系癸亥。

　　又知信德府梁扬祖兵万人，马千匹；知潞州王麟兵一千继至。诸将如张俊、苗傅、杨沂中、田师中皆在麾下。王问扬祖以诸将孰优，扬祖以俊对，王亦喜。俊自是常在左右，王留扬祖为随军转运使。案：原本於二年四月癸亥追叙此事，今移附此。王麟兵至，《北盟会编》在乙酉，不与扬祖同日。《会编》云：王麟以兵至北京。麟自将一千人至元帅府，自称母老无兼侍，又以疾竭告乞还守洺州。王语僚属曰：“麟有异志邪？”卒许其归，以麟所部兵拨隶副元帅宗泽。后闻麟归洺，金人至，以城降，为军民所杀，并及其家。又云：时苗傅与范实同为武翼郎，又有武功郎祁超、从义郎盖渊，统制一万人自信德府同至。又云：时张俊为武义大夫，梁祖扬谓张俊最得力。王擢俊为元帅府统制。

　　又甲申，康王始闻金人登城，敛兵未下，渊圣诏见通和，卿等兵未可动。王涕泣，知诏书为敌所为。宗泽请进师直趋开德，解京师之围。汪伯彦以泽为狂谲不情，泽亦诋伯彦等为失策。泽曰：“金人狡计百端，岂可稍信？当速进兵，直指都城，为言两国通和，可亟退师，如敌有诡谋，即援兵已到，无能为也。”伯彦坚守和议，力沮之。案：原本於二年四月癸亥追叙此事，今移此。

　　（慈谿冯一梅辑注） 

　
　

卷五十九

　

　　钦宗

　　△靖康二年（丁未，一一二七） 

　　１、春正月辛卯朔，（案：《四史朔闰考》同。） 车驾诣延福宫，朝太上皇。命济王栩、景王杞出贺二酋，粘罕亦遣珍珠大王同使臣八人入贺。（《纪事本末》卷百四十九。案：“珍珠”，《续宋编年通鉴》作“真珠”，为粘罕之子。金史粘罕子曰斜哥，有传，无“珍珠”。《续鉴》为粘罕遣其子入贺，上命济王栩、景王杞报谢。与此不同。） 

　　２、壬辰，金人趣迎康王甚急，学士院具诏，虏再三易之，遣中书舍人张澂行，以曹辅不见王而还故也。（《纪事本末》卷百四十九。案：李《十朝纲要》：是日，金人始闻王在开德。徐梦莘《北盟会编》於是月二十七日丁巳载中书舍人张澂斋诏开德府，下访寻康王。盖壬辰行而丁巳至也。《会编》云：初，宗泽领兵驻于开德府，扬声康王在军中。金人闻知，乃以人马裹送中书舍人张澂斋上蜡封诏，召王还京师。于城下叫问，守御人兵报以康王不在本府，仍不知屯驻去处，金人与澂乃回。） 

　　３、癸巳，康王次东平府。（《纪事本末》卷百四十九。案：《续宋编年通鉴》於是年四月癸亥下追叙此事，云：癸巳，帅臣卢益、黄潜善迎康王，居於府治。《北盟会编》云：王以正旦过莘县，宿阳穀县。二日过景德镇，宿迷魂寨。至是日东平府本路安抚使卢益、转运副使黄潜善、转运判官闾邱升以下官史出郊迎接，百姓父老，夹道骈肩，欢呼之声，溢满城市。） 

　　４、庚子，车驾复幸青城。时敌索金银益急，欲纵兵入城。上以问萧庆，庆答云：“须陛下亲见元帅乃可。”何卤、李若水亦欲上亲行。上将从之，会粘罕致书，以诸国毕集，加上其王徽号，请再幸营。（案：《续宋编年通鉴》云：先是，粘罕遣人催诸州交割地界，索金银益急，欲纵兵入城；又遣使来曰：“农务方兴，将归，上大金皇帝徽号事，请皇帝到营面议。”上曰：“朕以十日出城见元帅。”） 金使有高尚书者，奏云：“陛下不必亲出，但遣亲王大臣以行可也。”上欲无往，恐敌纵兵残民，乃以同知枢密院事孙傅兼太子少傅，吏部侍郎谢克家兼太子宾客，辅皇太子监国。傅仍为留守，户部尚书梅执礼副之，遂出城，卤以下皆从。（案：《续宋编年通鉴》云：都城百姓数万扌戹车驾曰：“陛下不可出，既出，事在不测。”号泣不与行，帝亦泣下。范琼怒曰：“皇帝本为生灵屈己求和，今幸金营，朝去，暮即返矣。若不使车驾出城，汝等亦无生理！”百姓怒，投瓦砾以击之。琼以剑断其手指及杀死数辈，盖攀辂之人也。上至青城，与粘罕相见，罕曰：“今北朝、皇朝别立异姓为主矣。”遂留上於青城。） 至晚，遣王孝竭归，传旨议事未毕，来日入城。（案：《靖康要录》云：敌馆帝於斋宫之西庑曲室中三间，是夜衾枕不具，宿戎席，土床而寝。） 诏令王若冲、邵成章卫皇太子赴宣德门。自是并称制行事。遣邠门宣赞舍人符彬持诏至北道总管司，诏曰：“朕即位以来，交战不已，京师再围，略无外援。比者敌已登城，按兵议和，凡有所请，靡有不从，（案：《靖康要录》此下有云：时事至此，尚不获已，许帝姬和亲，立大河为界。而金人实未敛兵，欲质我太上皇帝，又欲使朕南迁王室。见今愈守京城，终不退归。然上祷皇天，天为之震怒；下告人民，民为之怀愤。思祖宗积累至此而欲尽乎？朕德薄不能以保吾民。朕思一身朝夕不能安，痛切深思，实无罪戾。夫何使朕与民至於此极也？） 然未肯敛兵而去。咨尔河北之民，各宜奋发忠孝，更相倍集，自保土疆，使予中国不失于蕃夷，天下安平，与汝等分土共享之。朕言及此，痛若碎首。”（《纪事本末》卷百四十九。） 

　　５、辛丑，车驾在青城，留仪卫三百，命侍卫亲军马军副都指挥使郭仲荀统之，减七百馀人遣入城，除亲王、宰相、执政、学士院、礼部、太常寺官外，并令先归。于是郓王楷而下九人：宰相何卤、执政冯澥曹辅、翰林学士承旨吴开、吏部尚书莫俦、中书舍人孙觌、尚书礼部侍郎谭世勣、太常少卿汪藻皆分居青城斋宫。（案：吕本中《痛定录》曰：前此上在青城斋宫无聊，何卤奏宜赋诗以遣兴，乃以孙觌、汪藻应制。上命用“时”字韵，觌诗曰：“&lt;月筮&gt;脐有愧平燕日，尝胆无忘在莒时。”藻诗曰：“虏帐梦回惊日处，都城心切望云时。”有以此赋达帅酋，见“在莒”之句，又斥其为“虏帐”，因摭此为名，遂迟留车驾。） 初，上幸虏营，约五日必还，至是民以为金银未足，各竭其家所有献之；有福田院贫民，亦纳金二两，银七两。而虏来索不已，（案：《续宋编年通鉴》云：金人根括津搬，络绎道路，上遣中使归云：“朕拘留在此，候金银数足方可还。”） 于是增侍从郎官二十四员再根括，又分遣搜掘戚里、宗室、内侍、僧道、技术、（案：原本“技”误“俊”，据《续宋编年通鉴》改。） 倡优之家。（《纪事本末》卷百四十九。） 

　　６、丙午，太学生徐揆（案：《靖康纪闻》作“何揆”，然他书内皆作“徐揆”，疑《纪闻》误也。） 诣南薰门，以书白守门者，乞达二酋，请车驾还阙。二酋取揆赴军中诘难，揆厉声抗论，为所杀。（《纪事本末》卷百四十九。案：《续宋编年通鉴》云：太学生徐揆诣南薰门，诳言献金银，虏遣骑取揆赴军中，揆以书上罕，请车驾还阙，厉声抗论，为所杀。《十朝纲要》、《靖康纪闻》、《北盟会编》、《宋史·本纪》、《编年备要》及陈桱《续编》、徐乾学《后编》、薛应旂、毕沅《续通鉴》亦并云徐揆为虏所杀。而《靖康要录》独不言其死，疑《要录》误也。《要录》：是月十四日云：太学生徐揆、汪若海等上书，乞还圣驾，不报。又二十七日云：先是太学生徐揆往军前说二酋，请车驾还，被留不遣。继众学生刘名欲诣军前，以门首阻遏不得前。又二月十四日云：太学生徐揆者，上再出郊，被留不归，城中震扰，计无所出。揆具书极陈，以为“元帅欲计之善，吾君亲来，则大金获无穷之利，苟吾君不归，中原自此必乱，则豪杰必出，豪杰既出，岂大金之利哉？委曲千馀言，祈必归吾君。”而后己袖书至南薰门，使守门金人达於粘罕。翌日，敌使人召揆出，遂留之。《北盟会编》系此於正月十七日丁未，较此后一日。徐揆、汪若海二书，俱全载《会编》。） 

　　７、是日，通奉大夫刘韐死于金营。（《纪事本末》卷百四十九。案：《靖康要录》：是月二十七日，前资政殿学士、北壁守御刘韐卒。二十七日乃丁巳也，与此差十一日。《十朝纲要》、《东都事略》、《宋史·本纪》、薛应旂、毕沅《续通鉴》、徐乾学《后编》并御丙午，与此合。据刘子羽《言父死节事状》称，韐於正月十六日自缢。十六日即丙午，《要录》误也。《续宋编年通鉴》云：韐守真定有威名，金人欲用之。韐乃手书片纸，遣人遗其子曰：“忠臣不事二君，此余所以必死也。”沐浴更衣，酌卮酒以衣绦自缢。而燕人叹其忠，相与菆于寿圣院之西岗上，及金人去始敛，凡八十日矣，颜色如生，观者异焉。中兴，赠资政殿大学士，谥忠显。韐初在陕西，为童贯所知。及是能以忠死，议者不以前失所从为韐罪云。宇文虚中撰《宋故资政殿学士银青光禄大夫赠特进资政殿学士开府仪同三司谥忠显刘公神道碑铭》曰：公之画谋，无非先几。又以死明君臣之义，虽古烈士，视公有愧。天子震悼，褒恤相继，还其旧秩，赠大学士。易名忠显，惟以节惠。公娶李氏，进封康乐。继室曰吕，敏于妇学，安康名郡，承其恩渥。公子三人，诒训靖忠。长曰子羽，绰有父风，入奉朝请，执雁以从，进直芸阁，亦以似公。子翼、子翚，入品仕初，将命东浙，帝以诏除，管记幕府，从公辟书。有女出适，曰祝可久，通籍于朝，在列之右。二孙珙、瑺，嶷嶷并秀。公仕三纪，屡经郊宥，貤被恩秩。升父之后，故于赏延，尚遗二幼。公生丁未，治平二祀，迨其捐躯，岁拱辰巳。崇安之麓，新阡郁起，揭此铭诗，亶告来裔。《靖康要录》云：韐字仲偃，建州崇安人。元祐末第进士。至崇宁间，累从辟陕西经略司、转运司属官，后从童贯为陕西提举平货司事，专饷海外。除直秘阁领转运司事，复行解盐，除秘阁修撰为制置使。六路大举，刘法战殁，命韐权鄜延帅，出奇兵以解震武之围。后密疏请与戎和，边事遂息。以徽猷阁待制提举嵩山崇福宫，宣和元年也。继除越州牧，贼方腊起，陷馀杭，韐守奭有备，贼不敢近。以功拜述古殿直学士。四年，诏入观，至国门，有旨径诣河北、河东宣抚使充参谋官。颇尝论列燕、蓟不可得状，请二人即班师。既而郭药师以涿州来附，朝廷促进兵，韐执前议，朝廷知其意异。至真定，金人以燕归於我，韐乞宫祠，诏赴阙。会郭药师入朝，韐奏其反覆，乞赐第厚廪以留之，不报。除显谟阁直学士、知建州，改福州，除延康殿学士。言者论其过阙日，私见执政台省，落职宫祠。未几复职，知荆南府，改建州。河北盗起，以为真定帅，单骑入城，招贼首奏以官，馀纵归田里，一路遂平。金人入寇抵城下，知其有备，留兵以旁，长驱内向。既而以兵围城，韐以强弩射之，敌知不可胁，遂退。敌之来也，诸郡皆闭门，多至百馀日，民坐困，韐独纵民樵汲，启闭如平时。父老感恩，为置生祠。靖康元年四月，拜资政殿学士。敌围太原，朝廷悉以陕兵付姚古、种师中往援，两军败绩。上急於解太原之围，拜韐为河北路置制使，复拜宣抚副使。韐至辽州，收集古、师中溃兵得数千人，调募河北仅得四万人，约解潜、折可求俱进。会潜未出关为敌所袭，诸屯皆溃，而韐一军独全。有诏令归援河朔，师至信德，而真定已陷。拜为宣抚使，命移军治州，继召入觐，对便殿，时敌已渡河矣。除提举京城四壁守奭使，除都大提举。敌攻东壁，以死抗之，旋报罢。宰相以韐尝极言不可轻战，降旨谓韐沮国摇民，落职降五官宫祠。未几，复命专领北壁守奭。二十五日，城陷，众遁，韐奔赴禁中，以卫乘舆。虏既伪和，且索韐出，敌雅知真定之政。时金枢密院使韩政年高，粘罕欲以韐代之。韐辞曰：“偷生以事二姓，有死不为也。”遂馆于枢密院，屡欲用之，终不肯受，敌亦未之迫也。上再出郊，正月二十六日，敌因遣韩政谓曰：“帝不复归矣，议立异姓，欲以君为政代，许以家属行，君宜受命，尚何望乎？”韐伪谢，觊少须之。是夕，自书家信於片纸曰：“金人不以予为有罪，而以予为可用。夫贞女不事二夫，忠臣不事两君；况主忧臣辱，主辱臣死。以顺为正者，此妾妇之道也，此予所以有死也。”副指挥使陈灌使刘玠乘閒入城归报诸子，因阖户以衣绦自经而死。金人大怒，尸之於途，曰：“是不从大国之命者。”久之事稍缓，灌等窃其尸，瘗之蔬圃，因逃入城中。敌既去，子子羽同灌等出城棺敛，时几百日，颜色如生，观者异焉。卒年六十一。今天子即位，诏曰：“刘韐能死节，不为敌用，追复旧官职，赠特进、大学士。”） 

　　８、己酉，开封府言根括得金十三万八千两，（案：《续宋编年通鉴》作“三十万八千两”。李《十朝纲要》作“十七万八千两”。） 银六百万两，衣缎一百万疋，诏令权住纳。（《纪事本末》卷百四十九。案：《靖康要录》：是月十九日，令权住纳金银，开封府申根括到金十六万两，银二百万两，闻二帅有喜色。） 

　　９、庚戌，大风雨，上遣中使还城，以阴雨，打球之会未成，尚须少留。自上再幸青城，都人日日迎驾，自内前抵南薰门不可胜数，至有炙火于臂，或自烧其指，或望门侧而拜者，风寒雨雪不减。是日大雪终日，泥淖没膝，人不聊生。于是就相国寺、定力院、保胜院、兴国寺置四场，米人三升，钱六十二文。（案：《靖康要录》：是月二十九日又云：后宫粜米凡二十八场，猪肉一斤二贯五百，驴肉二千二百，而人肉一斤八百五十。） 都人又各率钱启祝圣回銮祈晴道场，昼夜不绝，遣鸿胪卿康执权、秘书省校书郎刘才邵、国子博士熊彦诗等押监书及道释经板并馆阁图籍纳虏营。（《纪事本末》卷百四十九。案：自上再幸青城至此，《靖康要录》皆系於是月二十六日。二十六日乃丙辰也，与此差六日。《续宋编年通鉴》金人来索郊天仪制及监书图籍印板，系於丁巳，即丙辰之明日。《三朝北盟会编》金人索书籍在元年十二月二十三日甲申。赵子砥《燕云录》曰：金人既破京城，金帛、子女、象马、宝贝尽为攘夺。燕人乃说粘罕曰：“今日破国而掠取太甚，天下后世所讥。”于是又取图籍、文书与其镂板，皆行其所欲不在是也。当时下鸿胪寺取经板一千七百片。是时子砥实为寺丞，使之管押随行。又案：《宋史·本纪》於四月载云秘阁三馆书为之一空。） 

　　１０、丁巳，太学诸生为书欲诣军前，不得进，以申留守司，乞递达。上自青城以手札至，云：“此事岂口舌所能下！”（《纪事本末》卷百四十九。） 

　　《续宋编年资治通鉴》：丁酉，知冀州权邦以兵千人至帅府，王命屯开德，隶于宗泽。案：原本於四月癸亥追叙此月事，今移置此。

　　又云：大风霾，是夜，西北阴雪中有如火光。案：《靖康要录》：是月十七日，雾气四塞，不分人面。十八日，雾气未收，阴霭异常，至三更大风雪，凡二尺。十七日丁未，十八日戊申也。二十四日，阴雾蔽日，申时，人皆云驾回，至晚无耗。入夜雪作。二十四日乃甲寅也。《宋史·本纪》大雾四塞在丁未。徐乾学《后编》、薛应旂、毕沅《续通鉴》并於是月己亥书：阴曀，风迅发。夜，西北阴云中有如火光。

　　又云：辛亥，加大金皇帝徽号。案：《靖康要录》：元年十二月八日，议定金主号为崇天继统昭德定功修文成武光圣皇帝。《靖康纪闻》：二年正月二十一日，上大金皇帝徽号。与此书辛亥合，惟“昭德定功”之下《纪闻》多“敦仁体信”四字，疑《要录》脱误也。

　　又云：戊午，金人索大成乐器、太常礼制器用，以至琴棋、博戏之具，珍奇图画等物，悉皆置金营，凡四日乃止。案：《靖康要录》系此於二十六日，乃丙辰也，较此前二日，载金人索取各物极详，附录於此。《要录》云：敌须南郊法驾、大驾之属、玉辂、副辂、卤簿、仪仗、皇后以下车辂、卤簿、仪仗、皇太子诸王以下至百官车辂、仪仗、礼器、法物、礼经、礼图、大乐、轩县、乐舞、乐图、舜文二琴、教坊乐器、乐书、乐章、祭器、明堂布政、闰月体式、八宝、九鼎、元圭、镇圭、大器会室、浑天仪、铜人、刻漏、古器、秘阁三馆书籍、监本印板、古圣贤图像、明堂辟雍图、皇城宫阙图、四京图、大宋兆司并天下州府职贡，令应宋人文集、阴阳医卜之书，诸科医二百七十人，教坊乐工四百人，金玉杂役诸工，如消、碾、染、刷、织、绣、棋、画、针、线、木、漆、帽、带、皮、铁之类，课命人、卜祝司、天台官、六尚局撘材修内司，广备、广固诸军曹司，并许以家属行；又取内人街巷弟子女童及权贵戚里家细人，指名要蔡京、童贯家祗应，凡千馀人。选端丽者，府尹悉捕诸倡於教坊中，以俟采择，里巷为之一空。上皇所出内人，虽已嫁者，亦径取以往。告报下，如鹅鸭趋汤火。开封尹下书事小火者不搜捉，免一人至千缗，或愿入小火下之家充其婢妾者，至府则皆蓬首垢面不食，作羸病状，觊得免。而尹徐秉哲自置钗粉，冠插鲜花，衣令膏沐，粉黛盛饰毕，满车送军中，父母夫妻相抱持而哭，观者莫不歔欷陨涕，此皆内侍邓珪之谋也。初珪为承宣使，传宣河北，为敌所得，降之，用事敌中，教令呼索。至是又诣珪家属及官吏、侍人、内侍、僧道、医卜千馀人，并珍宝杂物诸色药材，皆以万数，内帑百司所有，至此殆尽。凡人间有用之物，公私储蓄，取之毕足。如奉使及河外守臣亲属，尽取以往，尝须冠子一万馀顶，他皆称是。先差兵部尚书吕好问、户部侍郎邵溥专一承受军前，取索文字。正月内金帛，见纳比元数金百之一，银并衣段十之一二，留守司申状，城中所有止如此，如敢隐庇，同受军法。

　　又云：敌犯蔡州，知鄂州崇阳县李涓持兵入援，至城下，与敌战，创甚，犹被血大呼，叱左右负己以战，遂遇害，士死什七。明年敌退，蔡人以涓尸归朝廷，录其忠，赠朝奉郎，官其二子。案：原本及《九朝编年备要》、薛应旂《续通鉴》并系此於是月，不书日。李《十朝纲要》系此於元年十二月壬午。《东都事略》，金人犯蔡州在元年十二月庚寅，未知孰是。今姑附是月未。又原本“涓尸”误作“涓死”，据《编年备要》改。

　　１、二月辛酉朔，（案：《四史朔闰考》同。） 车驾在青城。（《纪事本末》卷百四十九。） 

　　２、乙丑，都人传闻已军前击球，驾即日回，相率迎候者数万人，至晚云来日入城。时括金帛已申了绝。会军前取过教坊人孟子著（案：“孟子著”，《靖康纪闻》及《汴都记》均作“孟子书”。） 周礼义、内侍蓝忻、医官周道隆等（案：“周道隆”，《靖康纪闻》作“周行隆”，《汴都记》作“周道隆”。） 称各有窖藏金银，乞差人搜取。二酋大怒，遣金牙郎君来责云：“少君称已尽数发绝，何由尚有藏匿？”遂遣人荷锄入城，劚取内侍邓珪及教坊诸工所窖。于是开封复根括，立赏限陈首，京城大恐。（《纪事本末》卷百四十九。） 

　　３、丙寅，敌堑南薰门路。自上出郊日，遣王孝竭入城，抚谕都人亦日候驾，虽风雪不惮。是日，孝竭不至，人心大恐。顷之，传监国皇太子令旨，以皇帝出郊，多日未回，太上皇帝来日往军前，乞驾早还。已而吴开、莫俦自敌营持文书至，今依戎主，诏推荐异姓堪为人主者，从军前备礼册命。仍邀太上皇帝出城。孙傅等读诏号绝，即以状恳请，不报。次日，复申前请，乞立赵氏。敌以非其主本意，却之。《纪事本末》卷百四十九。案：吴开、莫俦持书文书及孙傅等以状申请，详见《伪楚录》及《靖康纪闻》等书，今附录於此下。据云：二月六日夜，遣翰林学士承旨吴开、翰林学士莫俦持书入城，书曰：“大金元帅府，近以降申表奏，今回降圣旨：‘先皇帝有大造于宋人，而宋人悖德，故去岁有问罪之师。乃因嗣子遣使军前，哀鸣祈请，遂许自新。既而不改前迹，更变愈速，是致再讨，犹敢抗师。洎官兵并力，击城摧破，方伸待罪之礼；况近寻载书，有违期约，子孙不绍，社稷倾危。今既伏罪，宜从誓约。宋之旧封，颇亦广袤，既为我有，理宜混一。然念斯举止为吊伐，本非贪土，宜别择贤人，立为藩屏，以王兹土。其汴都人民，愿随主迁者听。’右所降圣旨在前，今请宋宰相文武百官在京臣僚，一面共请上皇以下后妃男女及亲属王公之属出京，仍勾集耆老僧道军民遵依圣旨，共议荐举堪为人主者一人，不限名位尊卑，所贵道德隆茂、勋业耆旧，素为众所推服，长於治民者，虽无众善，有一於此，亦令荐举。当依圣旨，备礼册命；赵氏宗人，不豫此议。应宋之百司并事新君，其国候得姓氏，随册建号。所都之地，临日共议。天会五年二月六日，右金吾上将军、右都监（押） ，右监军（押） ，皇子、右副元帅（押） ，骨卢你移赉勃极烈左副元帅（押） ，谙扳勃极烈都元帅（在阙） 。”开、俦又出上军前批付留守孙傅云：“今月六日大金诏书，以屡失盟誓，别立异姓。仍依宣旨，专候上皇以下后妃诸王公主以次日放出京，俾令团聚，自惟失信，故当如此。犹许旧地别立贤人，其为万姓之幸非细。今因元帅差人斋文字入城，附此诚意，幸为晓然，早请上皇已下举族出城，诸事并从元帅指挥，方是长计。无拘旧分，妄为祸乱，速招连累。”孙傅《第一状》：“中大夫、同知枢密院事孙傅等：今月六日亥时，准元帅府公文，备到大金皇帝圣旨指挥，傅等闻命震越，义当即死。然念世被本朝德泽，至深至厚。嗣君亲政，才及棋年，恭俭忧勤，实已无所不至。若遽蒙废绝，实非臣子所敢闻知。辄复忍死须臾，冒陈悲恸激切之词，仰干台听。伏望垂天地再造之恩，毕终始保全之赐。傅等誓当捐躯碎首，图报万分。谨具画一下项：一、太上皇以下，不敢有违令旨，见起发赴军前，同伸恳告。一、嗣君自即位以来，政修德备，并无亏失，惟是失信一事，上累谴诃。盖缘亲政之初，偶为谋臣所误，继已尽行窜责。兼检会上违大辽信誓，係童贯、赵良嗣、王黼等妄起事端，并行处斩了当。以此显见嗣君悔悟前失，非有他心。一、嗣君自在东宫，即有德誉，著闻中外，比既即位，臣民归仰。今感戴保全，恩德至厚，若蒙终惠，未加废绝，尚可以岁修臣事之仪，如抛降金银表段之数，虽目下未能敷足，将来下令外路取索，分岁贡纳，实为大金永远无穷之利；若一旦废弃，遂同匹夫，虽有报恩之心，何缘自效？一、伏详来旨，令别择贤人，以王兹土，许汴都人民随主迁居，具见仁慈存恤之至。不惟臣民爱戴，罔有二心，兼据中外异姓，实未有堪充选者。若仓卒册立，四方必不服从，缘此兵连祸结，卒无休息之期，非所以上副元帅爱息生灵之本意。一、今日之事，生之杀之，予之夺之，全在元帅；虽大金皇帝诏有废立，然将在外，君命有所不受，则阃外之事，元帅自可专行。一、汴京两经根括取索，公私所有，各已罄竭，显见将来难以立国。乞班师之后，退守偏方，以备藩屏。如蒙大恩，特许嗣君，已废复立，所有称呼号位，一听指挥。右件如前，谨具申皇子元帅、国相元帅。伏望特加矜悯，早赐允从，伏候台令。”孙傅《第二状》：“孙傅等伏睹诏书，宜择贤人，立为藩屏。窃见国主自在东宫，恭俭著闻，若愿选择贤人，必无出其右者。兼本国自太祖皇帝以来，累世并无失德。为上皇听信奸臣，及国主年幼新立，为大臣所误，以致违盟失信，上干国典。伏望国相元帅、皇太子元帅，察傅等前状，许其自新，降号称藩，复主社稷。容其退避，以责后效。再念赵氏祖宗德泽，在民未泯，或未允从前恳，亦望时赐哀悯，许于国王子弟中择一贤者立之，或不愿立上皇之子，乞于神宗皇帝二子中择选建立，使长得北面，永为藩屏。非为不灭赵氏，亦使一国之生灵蒙被恩泽，永为依归。傅等不胜激切狠祷之至！”孙傅《第三状》：“翰林院承旨前来指挥择立贤人事。窃以本国目前将相，多是上皇时用事误国之人。自嗣君即位以来，所任宰相亦继以罪罢，将帅率皆败亡之馀，其他臣僚悉皆碌碌无闻之徒，元帅府之所备知，岂敢蔽贤不以上闻？若举于草泽之间，亦非闻望素著，人心必不归向，孰肯推戴？兼赵氏德泽，在人至厚，若别立异姓，城中立生变乱，非所以称皇帝及元帅府爱惜生灵之意。若自元帅府选立赵氏一人，不惟恩德有归，城中以及外方立便安帖。或天命改卜，历数有归，即非本国臣民所敢豫议。乞自元帅府推择贤人，永为藩屏。傅等不胜痛切殒越惶惧之至！”元帅府看详孙傅状：“‘将相多是罪废之人亡败之徒，臣僚类皆碌碌无闻之辈，若举於草泽之间，孰肯推戴’者。夫运数既衰，亦必有继兴者，若言败亡之世，必无可继，则三王之后，迄至於今，安有君臣之道，人伦之序？何不详道理之深也！如或必欲元帅府推择，缘在军前，皆系北地汉儿，若举北人，即与混一无异。若欲推择南人，其见在军前南官，亦枢密等之所共知也，未审果有可举者否？若有可举，请具姓名见示，亦与依应，惟不许何卤、李若水豫此议。如或京内外俱难自举，仍请诸官各具名衔，依元帅府所举推戴状申”。孙傅等《第四状》：“准元帅府劄子节文，‘再请恭依圣上已降圣旨，早举堪为人主者一人，当依已去劄子施行’。右傅等窃惟本国赵氏祖宗德泽，在人日久，累于前状沥恳投告。今来渝盟失信，止是上皇与前主，其子及支属并不干豫。上冀恩造，更赐详酌，庶得中外帖然，不致生事。若不容傅等死请，必欲推择异姓，自中及外，委无其人。兼实难於自举。伏乞元帅府选择，敢不一听台命。”又状：“右傅等除已与百官父老具状申元帅外，尚有未尽之意，不敢自嘿，今更忍死沥血，上干台听。伏以前主皇帝违犯盟约，既已屈服，服而舍之，存亡继绝，惟在元帅。不然，则有监国太子，自前主恭命出郊以来，镇抚军民，上下帖然，或许就立，以从人望。若不容傅等申臣子之情，必欲立异姓，天下之人，必不服从，四方英雄，必至云集，生灵涂炭，卒未得安。傅等自知此言罪在不赦。然念有宋自祖宗以来，德泽在人，於今九世，天下之人，虽匹夫匹妇，未忍忘之。况傅等世食君禄，方主辱臣死之时，上为祖宗，下为生灵，苟有可言，不敢避死。傅等无任哀痛惶惧陨越之至！谨具申皇子元帅、国相元帅，伏候台旨。”孙傅《第五状》云：“文武百官僧道军民孙傅等，右前已累申元帅府，乞轸恤赵氏，存全社稷，许国主归国，降号称藩，永事大国；或就立监国嗣子，以从人望；或选赵氏近属，使本国生灵有主，中外安帖，以全大国吊伐之义。傅等今在南薰门拜泣俟命，不胜哀恳痛切之至！”吴开、莫俦斋到元帅府劄子。曰：“吴承旨回得孙枢密等状二道，并初七日状二道，备已洞悉。右契勘昨有文字，惟贵道德，不在名位高卑，本欲利民。今请百官僧道军民耆老，既乞行府推择，行府于在京官僚未谙可否，但恐在京目下为首勾当官员必是可举，可以共立，早具本官名衔状申；如未可，即依已去文字，须得共荐一人，限今月十一日。如此度不见举荐，必当别有悔吝，无得有违。天会五年二月。”又大金元帅府牒：“今月十日，右副元帅亲到左副元帅麾下，共议宋人告请复立赵氏，僧道耆老郭铎等告乞立赵氏文状，并孙枢密等今月七日八日九日三次共五道录白。为言此事已经共议，差官入京，须得别行举荐外，善利门下人员，以辄受状文，严加惩戒讫。虑在京人，犹以投状为辞，别致沮滞。今请在京官孙枢密等照会，依吴承旨、莫学士等斋去文字日限施行，不得沮滞。”吴开、莫俦持文字来示，粘罕大怒，明日二事不了，便举兵入。士庶传闻回语，相与号泣。

　　４、丁卯，太上皇帝、太上皇后同诣青城，郓王以下三十馀人、诸王妃、公主、都尉等皆从。至午，燕王、越王民拥留之，开封尹捕斩为首者一人，乃止。太上皇迟疑未行，敌令范琼邀请。已而徐秉哲以兵卫，出南薰门。先是，敌取内侍四十五人，各问所掌，毕，遣其半还，但索曾管宫邠被任用者。留守司不悟其计，谓欲效禁中所为。及开邀上皇并取诸王，孙傅欲匿不遣，开示以邓述与管宫邠者所供名字，乃尽发焉。述亦内侍，为真定府走马承受，真定陷，金人置之军中用事云。（《纪事本末》卷百四十九。案：《续宋编年通鉴》云：太上将往军前，张叔夜谏曰：“今上皇帝一出不可复归，陛下不可再出。臣当率励精兵，护驾突围而出，庶几侥倖於万一；纵敌骑追之，臣当以身决于死战，陛下或可以偷生。天若不祚宋，死於封疆，不犹生陷于夷狄乎？”上皇迟疑未行。上欲饮药，为范琼所夺。琼逼上皇出宫。） 

　　５、辛未，皇后、皇太子同诣青城，百官军民，奔随号泣，太学诸生拥拜车前，哭声震天。自太上皇出郊，孙傅乞留皇后、皇太子以主国事。（案：《续宋编年通鉴》云：金人来取太子，傅欲以五千金藏太子於民间，抗敌上书，乞存赵氏，以身随太子。吴革阴以兵法部勒，且告急于康王及在外诸大臣，约日大举。至是革以请以所募士微服溃围而出。傅不许。） 至是开、俦来督胁不已，傅言于众曰：“上蒙尘托孤于傅，岂可自脱分付与人？请从皇太子往，死生同之。”遂以留守事付王时雍；随至南薰门，范琼以死扞拒，不令出，傅留宿门下。（案：《续宋编年通鉴》云从太子往，后陷敌中，不知身没何地。） 初，太子将出，人情汹汹，琼虑生变，以危言詟卫士，然后益兵拥卫以出。（案：《续宋编年通鉴》云：都人及士卒争之，琼几为所杀。） 于是召百官会议，相视久之，计无所出。众曰：“今日当勉强应命，举在军前者一人。”时都城先閧传敌中已定立张邦昌为大楚皇帝，都金陵，抑令城中官员、父老、僧道签状推举，若不从，便屠城。尚书左司员外郎宋齐愈适自外至，或问以敌意所主，齐愈写张邦昌三字示之，既与所传符合，议遂定。议状云云。案：议状文见《伪进录》。状云：文武百官、僧道军民等，准元帅府指挥，“须得共荐一人，限今月十一日状申”者。契勘自古受命之主，为上应图箓，下有勋德在民，或权贵近臣，或英豪特立，有大才略，因而霸有天下，方为人乐推。今来本国臣僚如孙傅等，召自外方，被用日浅，率皆驽下，迷误赵氏，以至今日，人皆怀怨，方此俯伏，谨俟诛责。若付以土地，俾备藩屏，必为百姓嫉忿，立致变乱，上负选建之意。然傅等奉元帅之令，备到诏书严切，举国惶恐，非敢违拒，实以在内官员委无其人。伏望元帅台慈体念，乞于军前选命张邦昌以治国事，如军前别有道德隆懋为天命所归者，乞赐选择，则本国人民敢不推戴哉？是日，不书议状者惟孙傅、张叔夜。（《纪事本末》卷百四十九。案：《玉照新志》卷四载宋齐愈事，云见《长编靖康》二年二月注。今《纪事》已佚旧注，录以补之。《新志》云：绍兴中，赵鼎、张浚为左右相，尝共启於高宗，云靖康之末，金人议立伪主，意在张邦昌，而退翁适在众中，发於愤躁，掌上密书以示所厚，云：“夷狄设意如是，坐有奸人随声唱之，故及於祸。”思陵恻然怜之，诏追复元官，录其子孙。元牍云：建炎元年七月二十八日，尚书省劄子：臣僚上言：新除谏议大夫宋齐愈，昨三月初间，同王时雍在皇城司聚议乞立张邦昌拜大金赐诏毕书立状时，虽时雍等恐惧，不敢填写张邦昌姓名，而齐愈执笔奋然大书张邦昌三字，仍自持其状，以示四座，无不惊骇。齐愈自言，自从二月在告不出，欺诞若此。闻左右时雍等，实齐愈也。今使居谏议大夫之任，一时陛下未知其人邪佞，而朝廷未有人论，更乞圣裁。七月八日，同奉圣旨：“宋齐愈罢谏议大夫，令御史台王宾置司根勘，具案奏闻。”今据王宾勘到，宋齐愈招金人，邀请渊圣皇帝出城未回，知孙傅承军前遣吴开等将文字，称废渊圣，共举堪为人主一人。及知孙傅等乞不废渊圣皇帝，不许，须管於异姓中选举姓名通申。齐愈知孙傅等在皇城司集议，遂到本司，见众官及卓子上文字，不论资次，管举一人。齐愈问王时雍举谁，时雍曰：“金人令吴开来密谕旨，意在张邦昌。今已写下，只空姓名。”又看得元来文字，请举军前南官。以此参验王时雍言语，即是要举张邦昌。齐愈恐违时雍，别生不测，为时雍曾说吴开密谕张邦昌亦欲蚤了图出。齐愈辄自举笔於纸上书张邦昌姓名三字，欲要於举状内填写，却将呈时雍称是，又节次遍呈在座元集议官。齐愈令人吏依纸上所写张邦昌三字别写申状，係时雍等姓名，分付吴开、莫俦将去，其举状内别无齐愈姓名。初蒙勘问时，惧罪隐下不招。再蒙取会到中书舍人李会状，二月下旬间，忽有左司员外郎宋齐愈自外至，见商议未定，即於本司厅前取笔纸就卓子上取纸一片书写张邦昌三字。即不是文字上书，开呈在坐，相顾失色，皆莫敢应，别无语言。其所写姓名文字，係宋齐愈手自捋去。会即时起去，是时只记得胡舜陟在坐，司业董逌午间亦在坐，未委见与不见。其馀卿、监、郎官，会以到局未久，多不识之。及根取元状单子勘，方招检准。建炎元年五月一日，赦书内一项：昨金人迫胁张邦昌僣号，实非本心，已复归旧班；其应干供奉行事之人，并与放免。法寺称宋齐愈係谋叛不道已上皆斩，不分首从，敕犯恶逆以上，罪至斩，依法用刑。宋齐愈合处斩除名。五月一日大赦前，合从虚妄，杖一百，罚铜十斤，情重，奏裁。同奉圣旨：“宋齐愈身为士大夫，当守节义；国家艰难之际，不能死节，乃探金人之情，亲书僣逆之名姓，谋立异姓以危宗社。造端在前，非受伪命臣僚之可比。特不原赦，依断，仍命尚书省出榜晓谕。”吴江王彳分之孺云，唱之者，杨愿也。绍兴中，附丽秦桧为签书枢密院命矣。又案《玉照新志》此下又引张栻记其父浚语，谓齐愈狱由忤李忠定而起，此说殊不足取，删去不载，仅取元牍附此。） 

　　６、壬申，取傅及叔夜往军中。（《纪事本末》卷百四十九。案：《宣和录》云：先是，正月，上再幸金营，以孙傅兼太子太傅以保护东宫。及军前索太上，傅知必来索皇后、太子，傅欲留中宫太子不遣，密谋以黄金五千两，使人匿太子于民间。别以状类太子并宦者二人，击杀之，并戮当死者数人，以其首同死并宦者死送于敌中，告以宦者窃太子，欲投军前。都人争之，击杀宦者，误伤太子，因以兵讨斩其为乱者，苟不已，欲身以一死当之。自初七日至十一日，无当之者。傅抚膺大恸曰：“不谓中国无一男子，且上蒙尘，讬孤于傅，岂可自脱，分付与人？吾太子太傅，义当与太子同死生。今主辱臣死之时，金人虽不索吾，吾当从太子行。求见二酋。以义责之，以祈万一，然后就死。”众伟其言。时方在皇城伺候太子同出，傅之子因来省傅，傅叱之曰：“使若勿来，而竟来耶？吾分死国矣！虽汝曹百辈来，吾心不可移也！”叱使速去，勿乱人意。傅之子亦曰：“大人以身殉国，某何言哉！愿力保太子。”遂以留守司等事付次官吏部尚书王时雍。有顷，傅从朱后、太子至南薰门，求出见二酋。守门金人曰：“军中惟欲得皇后、太子，留守何为出耶？”傅曰：“主上出辱，太子复出，我宋之大臣，且太子傅，上既不回，当以死从太子，幸为速白元帅。”金人许为禀之。傅是夜留宿门下，不动。黎明，金人开门，以粘罕命，召傅入。十三日，并家属取去。《中兴遗史》曰：吴革见太上皇及六宫皆出城，志痛不已。己入内，白留守孙传曰：“上皇业已出城，乞力留皇后、皇太子。”庚午，革顿首言：“二帝出郊，驾未必回，愿殿下坚避，以固国本。”孙傅曰：“何辞以拒之？”革曰：有一内臣，貌类太子，金人邀请，则抱以登车，出朱雀门，密讽百姓邀留不可，则堕之车下，以死告，奉尸以往，仍以振救饥乏为名，招忠义勇智之士，结为队伍，太子微服居中，溃围出。不从，皇后及皇太子遂行。先是，燕王、越王出门，有百姓拦截，称国中无主，欲留之，不令去，为范琼所戮。是日，琼恐百姓喧乱，乃领兵往来，内则告谕百姓曰：“赵氏已失国，军前现议，别立异姓。今晚，皇后及皇太子尽出，不得邀阻。”迨晚，皇后及皇太子同车载以行，百官万姓，哭送于道，太学诸生，哭送于门。太子傅令致别，哀号之声，震动天地。是时，宫嫔辈有徒步随车者，自皇后而下，止有被复随行，士庶旁观，心肝殒溃。十二日壬申，粘罕取孙傅、张叔夜赴军前。又云：张叔夜赴军前见粘罕，罕召叔夜，绐之曰：“孙傅不立异姓已杀之。公年老大，家族繁盛，岂可与孙傅同死耶？可供状。”叔夜曰：“累世荷国厚恩，誓与国家俱存亡，实不愿立异姓。”迫之数四，终不从，惟请死而已。金人皆义之。） 

　　７、癸酉，吏部尚书王时雍、户部尚书梅执礼行留守事，百官赴秘书省，士庶、僧道赴朵楼，军民赴大晟府，集议推戴事。时孙傅、张叔夜已出，独时雍主其事，恐百官不肯书，乃先自书以率之，百官亦随以书。（案：《靖康要录》，推戴表，军器少监王绍草之，御于十五日，与此差二日。） 吴开、莫俦持往军营，御史中丞秦桧不书，独具单状云。（案：《续宋编年通鉴》云：张叔夜不书名，惟秦桧独具单状，谓邦昌辅相无状，不能尽臣节以释二酋之难，不足以代赵氏，情愿押赴军前。敌不从。今考张叔夜不书名乃十一日议状也，秦桧不书名乃十五日推戴表也，《续宋编年通鉴》误合为一事。秦桧于十五日具单状，张叔夜已於十二日入金营矣。《十朝纲要》亦误合为一，并御于辛未日。） 

　　８、金人于宗正寺取玉牒簿，指名要南班宗室，自二宫以近属官序高者先取。（《纪事本末》卷百四十九。） 

　　９、甲戌，开、俦斋敌牒，据文武官申乞立张相治国事，已申本国册立为皇帝，乞令取册宝及一行册命礼数。（《纪事本末》卷百四十九。） 

　　１０、乙亥，金人取秦桧并太学生三十人、博士·正·录十员；何卤已下随上在军前，并取家属。（《纪事本末》卷百四十九。案：《靖康要录》秦桧乞立赵氏即在此日，《纪事》则乞立赵氏在十三日，至此始取诣军前。《要录》取何卤、高俅等家属在十七日。林泉《野记》云：卤北迁，终不屈於敌。秦桧自敌中还，力称其忠，遥加观文殿大学士，且访其子孙云。） 

　　１１、戊寅，敌遣元随肃王、张邦昌、路允迪三节官吏等归。是日，大元帅府檄诸路云：“敌归未的，京信不通，或云系桥，或云结击。登城之敌，至今不下，讲和之说，实款我帅。观其形势，敌自诡说。宜进至京师，张大军声，逼胁令去。切务持重，毋致误国，亦无以人兵挑战，自启国败盟之衅。”（《纪事本末》卷百四十九。案：《靖康要录》：是日，传闻康王领兵在郓州，分屯开德，以和议不进。赵甡之《中兴遗史》曰：是日，幕府奉大元帅康王指挥：京城全无消息，吾寝食不遑。可再呈檄书，行下诸处。契勘当府，今月七日、九日、十一日、十三日、十五日、十七日，节次劄下，兴仁府黄待制驻劄开德府，宗元帅节制诸头项人马，及劄下南京宣、总两司互为应援。及一面关牒陕西、京西、江淮勤王师帅去讫外，今再契勘探报金人归期全未见的确，京城信息不通。据探报或云系桥，或云结筏，不久渡河。然登城之敌，至今不下。大寨或有，小寨未起，旁列四处，刦虏吾民，搬运粮斛。或称候麦苗长大，可以喂牛马，方可北归。是未有去计，讲和之说，实款我天下之师。观其形势，敌包诡谋。今仰见在开德府驻劄副元帅宗修撰、兴仁府驻劄节制黄待制，各更切加意，召募信实人前去，硬探知见得委有奸计，倘或窥伺旧城，未有退师之意，仰审观形势，料度彼己，随处纠合附近统制官人兵克日进寨，於近京驻劄，张大军势，迫胁令去。仍切持重，明远斥堠，毋致反落奸计，不得先以人兵挑弄，自启败盟之衅。内如宗元帅举师之日，先告谕开德府、濮州；黄待制举师之日，告谕兴仁府、单州、广济军，各严备守奭；逐处城上已摆布。若军若民之兵，不得一例起发，使各保守，以防乘虚。及令逐处守臣各应副随军权粮食五七日，并后来不住应副，仍各申随处所属转运使，不得少有阙误。并仰南京宣、总两司照会与宗元帅、黄待制。一依今来指挥，各精觇探，互相关报，会合进寨，约日于近京驻劄，务要声援相应，及仰一面备坐。今来指挥行下，陕西、京西、江淮等处勤王领兵去处，约日催发会合，仍具逐头项职位、姓名。及劄下河北运判顾大夫、京东运副黄龙图、随军转运梁修撰等，各随处应副钱粮，不得少有阙误。并小贴子：再契勘南京、开德府、兴仁府处，去京城远近不同，即起发，当有先后，务要同日到京城侧近。切在契勘，无令参差不齐。又小贴子：再契勘京城围闭日久，昨朝廷遣使斋诏传谕，虽知金人已再讲和，无复虏掠，然到今累月，未闻退归。阻隔道路，朝廷命令不通，臣子之心寝食不遑。今来勤王之师，诸道云集，便欲相与戮力，进兵血战。仰念圣上屈己谨信，讲好息民之意，未得轻进。当府已累劄下，审观形势可进，无先以兵相加，自取败盟之衅。今仰节制黄待制、副元帅宗修撰、宣抚使范承宣讷、北道总管赵资政野、经制翁阁学彦国、发运使向直阁子諲、发运方徽猷孟卿、淮南东路提刑汪郎中师中、知扬州许龙学份、前知密州郭待制奉世、西道总管王资政襄、陕西五路经制钱侍郎盖、知淮宁府赵待制子崧，各切亲饬诸将，整军伍，利器械，具糗粮。若旬月之间，师犹未退，忍复坐视，当约日齐进，誓身一战。凡在臣子，世受国恩，各怀忠义之报，必效死立功。仍仰吐心沥诚，绎方略，合谋解难，速行条具申。） 

　　１２、庚辰，康王如济州。（《纪事本末》卷百四十九。案：耿延禧《建炎中兴记》云：二十三日，王至济州。是时，元帅军济州，自黄河而南分布勤王之师。宗泽屯澶州，以拒虏之在卫南、韦城者；闾邱升屯濮州，以拒虏之在临濮、南华者；黄潜善在曹州，以拒敌之在考城者；赵野、范讷在南京，以奭敌之在宁陵、襄邑者；向子諲在宿，赵子崧在钜野，何志同在许，皆围京都，未进。或劝约诸道路，同日大进兵鏖战，决胜负于一日；或以为敌在城上，外逼之则下而入，有不可言者；又惑于曹辅、张澂之说，未敢前。） 

　　１３、辛巳，尚书礼部侍郎李若水为敌所杀。（《纪事本末》卷百四十九。案：《东都事略》系此于庚辰，较此前一日。《续宋编年资治通鉴》云：李若水死于军营。初，若水为割地使，粘罕与若水曰：“和后背约国当亡，得不忘念灭亡之定，听读至先皇帝有大造于宋之言？”若水曰：“金人与大辽相持十三年不能下，上皇一出兵而辽亡，是大宋有德于金，金何造于宋乎？”粘罕曰：“不割三镇，是违誓也。”若水曰：“大金渝盟深入，以兵胁地，大臣无谋，反以许人，如大金祖宗地而肯割与人乎？前虽曾议割地，百姓不肯为戎人，咸生怨谤。嗣君皇帝方且诛奸臣以慰众心，安忍逐赤子于外邦，以苟一己之安乎？”又曰：“皇帝本非失信，以祖宗积累之难，二世方得，河东陵寝在焉，大河在焉，不敢轻与夷狄，惟义所在。”又指粘罕曰：“元帅金银所需之外，种种无厌，贪人土地，害我生灵，是一巨贼。自去年变盟，再立主上，承事大国，歃血未乾，又复违背。”又厉声曰：“此皆上皇不明，听奸臣交结外邦小夷，以灭兄弟之国，故有是报。”粘罕令十壮士拥若水出，若水曰：“若水不畏死，当诉於上帝。”被敌击几死。掖至青城门庑下，敌中萧庆太师者，数劝之。敌使之监视，日三饭饮之。若水绝不食，若水曰：“天无二日，宁有二主哉？”其仆亦解曰：“侍郎父母老。”若水曰：“忠臣事君，有死无二，吾终不顾家矣。汝可徐言吾死于国也。”至是粘罕又召若水，若水知敌不可以义动，因历数其失信五事。罕大怒，令人拥郊坛畔敲杀之。临死，谓其仆谢宁曰：“我为国死，亦累及汝耶！”临死为歌诗一首，末章曰：“矫首问天兮天卒不言，忠臣效死兮死亦何愆？”人闻而悲之。死年三十五。建炎初，谥忠愍。今考此歌，乃相州观察使王履所作也。若水充山西军前和议使，王履为副使。是年正月，履亦从驾同出军前，至是与若水同时被害。此歌亦被害时所作。《北盟会编》有副使、节使王履事迹，载此极详。《宋史》及徐学乾《通鉴后编》亦均以此歌为若水作，与此同误。《会编》又载《忠愍曲周李公事迹》云：初，金人出榜阙下，求立异姓，云：“军前南官亦举，惟不许何某、李某预此议。”及军前取家属，兄若虚到南薰门，亲见悉番官数人，共叹其忠。且言：“我灭大辽，死难者二十馀人，你南朝只李侍郎一人。”后自京师奔大元帅府上书者数十人，皆言为社稷死者李若水一人。今上皇帝即位之初，尚书右丞吕好问又上劄子，乞优加褒赠。建炎元年丁未五月九日奉圣旨，特赠观文殿学士，与子孙恩泽五人，赐其家银绢五百匹。后因臣僚劄子，乞赐美谥，当年六月九日奉圣旨，可特谥，续准告谥忠愍。建炎三年七月，召兄若虚上殿，上正色曰：“围城中士大夫止有李若水。”绍兴四年正月，内明州武节郎、新镇江府焦山巡检张珍说，围城中作行门，第二次从驾出郊，亲见当日粘罕在殿上，高尚书读罢诏，使萧庆脱御服，独侍郎向前云：“陛下不可脱，这贼乱做也。”立於渊圣皇帝后，左手掩抱渊圣皇帝，右手指而骂之。某等出门外，不见后面事。绍兴八年夏，金国使人乌陵思谋对接伴使称公忠义，且问子弟几人，今在某处仕宦。绍兴九年春，又蒙朝廷致给还致仕遣表恩泽三人。建炎三年秋，家属流寓扬州，遂藁葬公于蜀冈。绍兴十一年五月十三日，迁葬公于湖州归安县广德乡卜村南黄龙坞。少傅公茔之左，敕赐坟寺，额曰褒忠永庆禅院。贤士大夫往哀挽者百馀人。公娶刘氏、赵氏，并赠硕人。三子：曰浩，早亡；曰淳，曰浚。孙四人：楷、礼、枟、相。继以二子郊恩，累赠公左宣奉大夫。公所著诗文，经兵火多散失。有文集十卷，行状、墓志、神道碑皆未就，故实纪其事迹云。《靖康要录》云：是时，若水侍上侧，极力争之，且责曰：“尔许我和屡矣，天子为生灵屈至尊亲来计议，既以诡诈苛留，又辄收悖逆如此，何也？”若水知意已定，因抱上大恸，且骂曰：“尔曹狗彘之不若也：远陋之夷，敢废中国圣明天子乎？吾当以死争之，苟不从吾言，则神人共怒，汝辈安能长久？俱为万段矣！”金人大怒，因使之拽去，以马閧击其口，面流血。反缚之，置空室中，三日不与食。若水骂不绝口，已而遣其贵臣高庆裔来，以好语谕曰：“公忠孝人也，大金将宠用公，不患不富贵，何不少屈，徒死何益也！”若水曰：“尔曹禽兽，岂知臣子有忠义之节乎？我大宋忠臣也，圣主被辱，恨不手杀汝辈以谢吾君，而乃以富贵诱我乎？我有死而已。”因极骂之，敌知不可回也，遂毙之，弃於道。民有怜之者，因密瘗之。其给使亲见本末，因逃归城中具言之，且知所瘗之所。四月十二日金人去，其父与诸弟出城得其尸，已六浃旬，而不坏如生焉。五月，今上登极於南京，遂赠观文殿学士，官其子孙若弟凡七人。） 

　　１４、癸未，城内复以金七万五千八百两、银一百十四万五千两、衣缎四万八千四百疋纳军前。

　　１５、康王次济州。

　　１６、观文殿大学士、中太一宫使唐恪薨。张邦昌摄位，朝士无贵贱，多拱手臣之，独恪先事而死，识者推其节。（《纪事本末》卷百四十九。案：《靖康要录》：是月十一日，书推戴张邦昌议状，群臣各有名押。唐恪书罢，仰药而死。十一日为辛未，与此差十二日。前纳金银及康王次济州二事，《要录》均在二十三日，即癸未也，与此同。李《十朝纲要》亦于癸未日，云：唐恪已书立张邦昌状，仰药而死。） 

　　１７、乙酉，敌以金银不足，遣人来取，提举官以下八人受约束，户部尚书梅执礼、尚书礼部侍郎陈知质、尚书刑部侍郎程振、给事中安扶同见。（案：《靖康要录》：既至门，监军金牙郎君者，踞坐呵责不容辨。） 敌责以金银不足，曰：“胡不赋之於民！”四人同辞对曰：“今天子蒙尘，臣民皆愿前死，虽肝脑不计也。于金缯何有哉，顾诚亡以塞责。”敌大怒，问官长安在，欲加以罪而置其馀，振恐。执礼坐之，遽前曰：“皆官长也。”敌不胜其忿，先取其副侍御史胡舜陟、殿中侍御史胡唐老、监察御史姚舜明王候，各杖之百，几死。执礼等犹为请命，既而遣还，至南薰门，有呼于后者曰：“尚书且止有元帅台。”令四人皆下马，跪听命，则以次杀之，枭其首，乃下令曰：“根括官已正典刑，金银或尚未足，当纵兵自索。”（《纪事本末》卷百四十九。案：夏少曾《朝野签言》云：或谓金人所杀四人之缘由，欲结兵以救二圣，曾与王时雍议事不从。时雍以闻金人欲明正其罪，恐动众心，故以金银事杀之。若为金银事，自有四壁根括官，执礼为副留守，非其职也。《靖康要录》：二十四日，宦者复语贼帅曰：“试许士庶以金银换米麦，当有出者。”既而果然，遂督迫益急，城中惊骇，不知所为。留守司遣官百员，分定街巷，不问贫富，遍加根检，下至贫民一分一钱之微亦取。前两府、尚书、大以各金二十两银五百两，表段三十疋，下至寄居、致仕、选人、校尉各以差次输纳，科配官络绎廛市。既定数目，日下输纳，少有违限，发遣家属赴军前，至此人不聊生矣。金人令称科配，不得用“根括”二字。内臣恨取去工技等，怨所遣官吏。既至敌壁，乃绐言城中金帛取不及一二分，官吏隐蔽不肯用心，敌必欲元数，督责日急，户部置场收买，金每两三十千，银二千七百。又以象玉珠犀脑麝沈檀之属，准折金帛之数。二十六日，开封府申军前乞取四尸。许之。） 

　　１８、戊子，夜，白气贯斗。（《纪事本末》卷百四十九。案：《北盟会编》在是月二十六丙戌夜。） 

　　《续宋编年资治通鉴》：二月丙寅，敌堑南薰门路，粘罕遣使召上出乘马，使者曰：“元帅指挥不请乘马。”上大惊，及至帐前，帝欲上堦，使者曰：“元帅不请上堦。”天颜大变，左右色失，乃令萧庆读金主诏曰：“别立异姓，废渊圣为陈留王，保州守坟墓。”逼上脱去龙章，尽皆扯裂。时何卤悉在上侧，惊惧莫知所措，独若水抱上抗敌曰：“皇帝不可废，龙章不可褫。若水今日有死而已。”金人相顾曰：“忠臣也。”案：《宣和录》云：闻初五日之击球也，国相就客席，执礼甚恭，每上语，则起立侧身，听答毕，复坐。而二太子驰击堦下，酒七行毕，上离席曰：“欲入城。”国相者蹙额不怿。既退，二太子送至行在，殊有眷眷之意，马上忽胡语，莫能晓。金人再译，似谓天命有归者，众皆惘然。上尤忧沮，然见有礼数，勤腆不以为意也。复以归意恳之，乃云：“国相来日，尚欲相见。”已而果有使来，传国相语，问所以归之意。答以安抚百姓及催促应副军前，别无他。众谓归期决矣。咸有喜色。初六日拂旦，来请上，即趋驾，扈从官犹整服而进，谓果得遂也。才出门，忽有撤黄屋者，方惊愕，洎至屯外，则已望北方设一香案，随官各千百步外排立，上独前下马，望香案两拜，读诏讫，数金酋拥上乘马去；继引宰执从官跪听，众皆叩头哀请，竟不从。每宰执一人监以二金兵，侍从一人监以二燕兵，各分散。

　　又云：丁卯，以京东漕臣闾邱昇所领濮州兵及深州守臣姚鹏、博州守臣孙振等兵一万四千人隶宗泽，新降到军贼丁顺及簟州王彻广济军孟世宁等兵三万七千人隶潜善。案：原本於四月癸亥追叙是年正月事，连书及此，而是年正月辛卯朔不宜有丁卯日，疑此上脱误“二月”两字耳，今移置是月。

　　又云：壬申，王已约诸路合兵，而东平去京师差远，与幕属议进屯济州。宗泽帅兵至韦城，与敌大战，败之。王次济州，元帅府官军及群盗来归者凡八万人，分屯於河南诸郡；向子諲在宿，何志同在许，赵野、范讷在宋，赵子崧在陈，皆围绕京师未进。案：原本於四月癸亥追叙此事，误同前节，今移附此。

　　又云：延宁宫火。案：李《十朝纲要》系此于戊子。《靖康要录》：是月二十八日，保康门悰火，沿烧延宁宫，顷刻而尽。时元祐皇后居宫中，急就天汉桥南遇仙店，门垂帘幕以避，移居观音院回私第。

　　又云：金人犯雷泽县，尉宋珙奭之。珙勇而有谋，先结绳桑下，虏至挑战，已而伪遁，虏追奔，马絓而倒，悉斩之。案：“宋珙”，《九朝编年备要》作“宋拱”。

　　（慈谿冯一梅辑注）
  </div>
  <div class="pagination">
   <a href="续资治通鉴长编拾补_page57.html">
    上一页
   </a>
   <span>
    ...
   </span>
   <a href="续资治通鉴长编拾补_page53.html">
    53
   </a>
   <a href="续资治通鉴长编拾补_page54.html">
    54
   </a>
   <a href="续资治通鉴长编拾补_page55.html">
    55
   </a>
   <a href="续资治通鉴长编拾补_page56.html">
    56
   </a>
   <a href="续资治通鉴长编拾补_page57.html">
    57
   </a>
   <span class="current-page">
    58
   </span>
   <a href="续资治通鉴长编拾补_page59.html">
    59
   </a>
   <a href="续资治通鉴长编拾补_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
