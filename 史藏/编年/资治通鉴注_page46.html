<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 46 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 46 页/共 334 页
  </h1>
  <div class="content">
   司空陈宠薨。
⑨五月，辛卯，赦天下。
⑩壬辰，河东垣山崩。〔贤曰：垣县，今绛州县也。〕
六月，丁未，以太常尹勤为司空。
郡国三十一雨水。
己未，太后诏减太官、导官、尚方、内署诸服御、珍膳、靡丽难成之物，〔贤曰：太官令，周官也，秩千石，典天子御膳。导官，掌择御米。导，择也。尚方，掌作御刀剑诸器物；内署，掌内府衣物：令秩皆六百石。〕自非供陵庙，稻梁米不得导择，朝夕一肉饭而已。旧太官、汤官经用岁且二万万，自是裁数千万。〔百官志：汤官丞，主酒，属太官令。〕及郡国所贡，皆减其过半；悉斥卖上林鹰犬；〔东部亦有上林苑，在雒阳西。斥，开也，弃也。〕离宫、别馆储峙米糒、薪炭，悉令省之。〔峙，丈里翻。糒，音备。〕
丁卯，诏免遣掖庭宫人及宗室没入者皆为庶民。
秋，七月，庚寅，敕司隶校尉、部刺史曰：〔司隶校尉及诸州部刺史也。〕「间者郡国或有水灾，妨害秋稼，朝廷惟咎，忧惶悼惧。〔惟，思也。咎，过也。〕而郡国欲获丰穰虎饰之誉，遂覆蔽灾害，〔覆，敷又翻。〕多张垦田，不揣流亡，〔揣，音初委翻。〕竞增户口，掩匿盗贼，令奸恶无惩，〔隐蔽盗贼，不以上闻，弗加诛讨，使奸恶无所惩艾。〕署用非次，选举乖宜，贪苛惨毒，延及平民。〔贤曰：平民，谓善人也。〕刺史垂头塞耳，阿私下比，〔塞悉则翻。比，毗至翻。〕不畏于天，不愧于人。〔诗小雅何人斯之辞。〕假贷之恩，不可数恃，〔数，所角翻。〕自今以后，将纠其罚。二千不长吏其各实核所伤害，为除田租刍。」〔长，知两翻。为，于伪翻。〕
八月，辛卯，帝崩。〔年二岁。〕癸丑，殡于崇德前殿。〔贤曰：雒阳南宫有崇德殿。〕太后与兄车骑将军骘、虎贲中郎将悝等定策禁中，〔悝，苦回翻。〕其夜，使骘持节以王青盖车迎清河王子祜，〔贤曰：续汉志曰：皇太子、皇子，皆安车，朱班轮、青盖、金华蚤。皇子为王，锡以乘之，故曰王青盖车。皇孙则绿车。〕斋于殿中。皇太后御崇德殿，百官皆吉服陪位，〔贤曰：不可以凶事临朝，改吉服也。〕引拜祜为长安侯。〔贤曰：不即立为天子而封侯者，不欲从微即登皇位。余谓先封侯者，用立孝宣帝故事也。〕乃下诏，以祜为孝和皇帝嗣，又作策命。有司读策毕，太尉奉上玺绶，即皇帝位，〔上，时掌翻。玺，斯氏翻。绶，音受。〕太后犹临朝。〔公羊传曰：犹者，可止之辞。〕
诏告司隶校尉、河南尹、南阳太守曰：「每览前代，外戚宾客浊乱奉公，〔言其挟势恣横，奉公之吏为所浊乱也。〕为民患苦，咎在执法怠懈，不辄行其罚故也。〔懈，古隘翻。〕今车骑将军骘等虽怀敬顺之志，而宗门广大，姻戚不少，宾客奸猾，多干禁宪，〔贤曰：干，犯也。〕其明加检敕，勿相容护。」自是亲属犯罪，无所假贷。
九月，六州大水。
丙寅，葬孝殇皇帝于康陵。〔贤曰：康陵，在慎陵茔中庚地。〕以连遭大水，〔章：甲十六行本「水」作「忧」；乙十一行本同；孔本同；退斋校同。〕百姓苦役，方中秘藏〔贤曰：方中，陵中也；耱藏之中，故言秘也。孔颍达曰：凡天子之葬，掘地为方圹，汉书谓之方中。方中之内，先累?于其方中，南面为羡道，以蜃车载柩至圹，说而载以龙輴，从羡道而入，至方中，乃属绋于棺之缄，从上而下棺，入于?之中。方上，谓覆坑方石上。〕及诸工作事，减约十分居一。〔十分居一者，减其九分也。〕
乙亥，殒石于陈留。〔陈留郡，在雒阳东五百三十里。〕
诏以北地梁慬为西域副校尉。〔慬，音勤。校，户教翻。〕慬行至河西，会西域诸国反，攻都护任尚于疏勒；尚上书求救，诏慬将河西四郡羌、胡五千骑驰赴之。慬未至而尚已得解，诏征尚还，以骑都尉段禧为都护，西域长史赵博为骑都尉。禧、博守它干城，〔班超为都护，居龟兹它干城。〕城小，梁慬以为不可固，乃谲说龟兹王白霸，〔谲，古穴翻。说，输芮翻。龟兹，音丘慈。〕欲入共保其城；白霸许之，吏民固谏，白霸不听。慬既入，遣将急迎段禧、赵博，合军八九千人。龟兹吏民并叛其王，而与温宿、姑墨数万兵反，共围成，慬等出战，大破之。连兵数月，胡众败走，乘胜追击，凡斩首万余级，获生口数千人，龟兹乃定。〔梁慬非不健，然终不能定西域者，徒勇而无策略也。〕
冬，十月，四州大水，雨雹。〔雨，于具翻。〕
清河孝王庆病笃，上书求葬樊渥宋贵中耱旁。〔欲从其母也。〕十二月，甲子，王薨。
乙酉，罢鱼龙曼延戏。〔武帝元封三年，作鱼龙曼延戏，今罢之。曼，音万。延，衍面翻。〕
尚书郎南阳樊准以儒风寖衰，上疏曰：「臣闻人君不可以不学。光武皇帝受命中兴，东西诛战，不遑启处，〔处，昌吕翻。〕然犹投戈讲艺，〔艺，六艺也。〕息马论道。明皇帝庶政万机，无不简心，〔朱子曰：简，阅也。〕而垂情古典，游意经艺，每飨射礼毕，正坐自讲，诸儒并听，四方欣欣。又多征名儒，布在廊庙，每燕会则论难衎衎，〔贤曰：衎衎，和乐貌也。难，乃旦翻。衎，苦旱翻，又苦汗翻。〕共求政化，期门、羽林介冑之之士，悉通孝经，〔期门，即虎贲士。〕化自圣躬，流及蛮荒，是以议者每称盛时，咸言永平。今学者益少，〔少，诗沼翻。〕远方尤甚，博士倚席不讲，〔贤曰：礼记曰：凡侍坐于大司成者，远间三席。又曰：若非饮食之客，则布席，席函丈。注云：谓讲问客也。倚席，言不施讲坐也。〕儒者竞论浮丽，忘蹇蹇之忠，习諓諓之辞。〔贤曰：諓諓，谄言也，音践。前书曰：昔秦穆公说諓諓之言。〕臣愚以为宜下明诏，博求幽隐，宠进儒雅，以俟圣上讲习之期。」〔时安帝始年十三，故请求儒雅以俟讲习。〕太后深纳其言，诏：「公、卿、中二千石各举隐士、大儒，务取高行，以劝后进，〔行，下孟翻。〕妙简博士，〔妙，精也。简，择也。〕必得其人。」
孝安皇帝上〔讳祜，肃宗孙也，父曰清河孝王庆。谥法：宽容和平曰安。伏侯古今注曰：「祜」之字曰「福」。〕
永初元年〔（丁未、一○七）〕
①春，正月，癸酉朔，赦天下。
②蜀郡徼外羌内属。〔徼，吉吊翻；下同。〕
③二月，丁卯，分清河国封帝弟常保为广川王。〔广川县，属信都国。贤曰：故城在今冀州枣强县东北。〕
庚午，司徒梁鲔薨。
⑤三月，癸酉，日有食之。
⑥己卯，永昌徼外僬侥种夷陆类等举种内附。〔永昌郡，在雒阳西七千二百六十里。僬侥国，人长不过二尺。徼，吉吊翻。僬，兹消翻。侥，倪ㄠ翻。种，章勇翻。〕
⑦甲申，葬清河孝王于广丘，〔广丘在清河厝县，后更名甘陵。〕司空、宗正护丧事，仪比东海恭王。〔恭王葬见四十五卷明帝永平元年。考异曰：帝纪书「车骑将军护葬」，今从传。〕
⑧自和帝之丧，邓骘兄弟常居禁。骘不欲久在内，连求还第，太后许之。夏，四月，封太傅张禹、太尉徐防、司空尹勤、车骑将军邓骘，城门校尉邓悝、虎贲中郎将邓弘、黄门郎邓阊皆为列侯，〔禹，安乡侯；防，龙乡侯；骘，上蔡侯；悝，叶侯；弘，西平侯；阊，西华侯。阊，音昌。考异曰：袁纪前作「阊」，后作「闿」，盖误。〕食吧各万户，骘以安策功增三千户；骘及诸弟辞让不获，遂逃避使者，间关诣阙，〔贤曰：间关，犹崎岖也。〕上疏自陈，至于五六，乃许之。
⑨五月，甲戌，以长乐卫尉鲁恭为司徒。〔乐，音洛。〕恭上言：「旧制立秋乃行薄刑，自永元十五年以来，改用孟夏。〔事见上卷。〕而刺史、太守因以盛夏征召农民，拘对考验，连滞无已；〔连，谓狱辞相连及也。滞，谓留滞不决也。〕上逆时气，下伤农业。按月令『孟夏断薄刑』者，谓其轻罪已正，〔谓已结正也。断，丁乱翻；下同。〕不欲令久系，故时断之也。臣愚以为今孟夏之制，可从此令；其决狱案考，皆以立秋为断。」又奏：「孝章皇帝欲助三正之微，定律着令，断狱皆以冬至之前。〔事见四十七卷章帝元和三年。〕小吏不与国同心者，率〔章：甲十六行本「率」下有「入」字；乙十一行本同；孔本同。〕士月得死罪贼，不问曲直，便即格杀，虽有疑罪，不复谳正。〔复，扶又翻。谳，鱼列翻，又鱼战翻，又鱼蹇翻，议狱也。〕可令大辟之科，〔辟，毗亦翻。〕尽冬月乃断。」朝廷皆从之。
⑩丁丑，诏封北海王睦孙寿光侯普为北海王。〔和帝永元八年，北海王威自杀，今复绍封。寿光县，本属北海，后属乐安国。〕
九真徼外、夜郎蛮夷，举土内属。
西域都护段禧等虽保龟兹，而道路隔塞，〔塞，悉则翻。〕檄书不通。公卿议者以为「西域阻远，数有背叛，〔数，所角翻。背，薄妹翻。〕吏士屯田，其费无已。」六月，壬戌，罢西域都护，〔和帝永元三年，复置西域都护，今罢。〕遣骑都尉王弘发关?之L迎禧及梁慬、赵博、伊吾卢、柳中屯田吏士而还。
初，烧当羌豪东号之子麻奴随父来降，〔东号降见四十七卷和帝永元元年。降，户江翻。〕居于安定。时诸降羌布在郡县，皆为吏民豪右所傜役，〔傜，使也。〕积以愁怨。及王弘西迎段禧，发金城、陇西、汉阳羌数百千骑与俱，郡县迫促发遣。群羌惧远屯不还，行到酒泉，颇有散叛，诸郡各发兵邀遮，或覆其庐落；于是勒姐、当煎大豪东岸等愈惊，遂同时奔溃。〔姐，音紫且翻，又音紫。〕麻奴兄弟因此与种人俱西出塞，〔章：甲十六行本「塞」下有「先零别种」四字；乙十一行本同；孔本同；张校同；退斋校同。〕滇零与锺羌诸种大为寇掠，断陇道。〔零，音怜。续汉书曰：锺羌九千余户，在陇西临洮谷。陇道，陇坻之道也。种，章勇翻。断，丁管翻。〕时羌归附既久，无复器甲，或持竹竿木枝以代戈矛，或负板案以为楯，〔楯，食尹翻。〕或执铜镜以象兵，〔铜镜滝日，人遥望之以为兵也。〕郡县畏懦不能制。丁卯，赦除诸羌相连结谋叛逆者罪。
秋，九月，庚午，太尉徐防以灾异、寇贼策免。三公以灾异免，自防始。辛未，司空尹勤以水雨漂流策免。
仲长统昌言曰：〔仲，姓也。商汤左相仲虺，周有仲山甫，舜十六相有仲堪、仲熊，周八士有仲突、仲忽。光武皇帝愠数世之失权，忿强臣之窃命，〔贤曰：昌，当也。愠，犹恨也。数世，谓元、成、哀、平。强臣，谓王莽。〕矫枉过直，政不任下，虽置三公，事归台阁。〔贤曰：台阁，谓尚书。余谓三公失职，非至光武时始然也，自武帝游宴后庭，用宦者处枢机，至于宣帝，专任恭、显，而丞相、御史取充位。事归台阁，其所由夹者渐矣。〕自此以来，三公之职，备员而已；然政有不治，犹加谴责。而权移外戚之家，宠被近习之竖，〔被，皮义翻。〕亲其党类，用其私人，内充京师，外布州〔章：甲十六行本「州」作「列」；乙十一行本同；孔本同。〕郡，颠倒贤愚，贸易选举，〔贸，音茂。〕疲驽守境，〔驽，音奴。驽骀，马之下乘，以谕不才之吏。〕贪残牧民，挠扰百姓，〔挠，音火高翻。〕忿怒四夷，招致乖叛，乱离斯瘼，〔用诗语。贤曰：瘼，病也。〕怨气并作，阴阳失和，三光亏缺，怪异数至，〔数，所角翻。〕虫螟食稼，水旱为灾。此皆戚宦之臣所致然也，反以策让三公，至于死、免，乃足为叫呼苍天，号咷泣血者矣！〔放声而哭曰号咷。号，户刀翻。咷，徒刀翻。〕又，中世之选三公也，务于清悫谨慎，循常习故者，是乃妇女之检柙，〔贤曰：检柙，犹规矩也。扬子曰：蠢迪捡押。注云：捡押，犹隐括也。毛晃曰：捡押，检束也，辅也，俗作「检柙」，非。〕乡曲之常人耳，恶足以居斯位邪！〔恶，音乌；下同。〕势既如彼，选又如此，而欲望三公勋立于国家，绩加于生民，不亦远乎！昔文帝之于邓通，可谓至爱，而犹展申徒嘉之志。〔事见十四卷文帝后二年。〕夫见任如此，则何患于左右小臣哉！至如近世，外戚、宦竖，请托不行，意气不满，立能陷人于不测之祸，恶可得弹正者哉！曩者任之重而责之轻，今者任之轻而责之重。光武夺三公之重，至今而加甚；不假后党以权，数世而不行；盖亲疏之势异也！〔贤曰：言光武夺三公重任，今夺更甚。光武不假后党威权，数代遂不遵行，此为三公疏，后党亲故也。〕今人主诚专委三公，分任责成，而在位病民，〔病民，谓百姓受其害也。〕举用失贤，百姓不安，争讼不息，天地多变，人物多妖，〔妖，于骄翻。〕然后可以分此罪矣！
壬午，诏：「太仆少府减黄门鼓吹以补羽林士；〔汉官仪曰：黄门鼓吹，百四十五人。羽林左监主羽林八百人，右监主九百人。杜佑曰：汉代有黄门鼓吹，享宴食举乐十三曲，与魏代鼓吹、长箫伎录，并云丝竹合作，执节者歌。又建初录云：务成、玄云、远期，皆骑吹曲，非鼓吹曲。此则列于殿庭者为鼓吹，今从行者为骑吹，二曲异也。孙权观魏武军作鼓吹而还，应是此鼓吹。魏、晋代给鼓吹甚轻，牙门督将五校，悉有鼓吹，齐、梁至陈则重矣。今代短箫铙歌，亦谓之鼓吹。蔡邕曰：鼓吹，军乐也，黄帝岐伯所作，以扬威武，劝士讽敌也。雍门周说孟尝君鼓吹于不测之渊。说者云，鼓自一物，吹自竽籁之属，非箫鼓合奏，别为一乐之名也。然则短箫铙歌，此时未名鼓吹矣。宋白曰：鼓吹，据崔豹古今注，张骞使西域得摩诃兜勒一曲，李延年增之，分为二十八曲。梁置清商鼓吹令二人，唐又有鼓、金钲、大鼓、长呜歌、箫、笳、笛，合为鼓吹十二。按大享会，则设于县外。〕貛马非乘舆常所御者，皆减半食；〔贤曰：乘舆，所乘车舆也，不敢斥言尊者，故称乘舆。见蔡邕独断。乘，绳证翻。〕诸所造作，非供宗庙园陵之用，皆且止。」
庚寅，以太傅张禹为太尉，太常周章为司空。
大长秋郑众、中常侍蔡伦等皆秉势豫政，周章数进直言，〔数，所角翻。〕太后不能用。初，太后以平原王胜有痼疾，而贪殇帝孩抱，养为己子，故立焉。及殇帝崩，群臣以胜疾非痼，意咸归之；太后以前不立胜，恐后为怨，乃迎帝而立之。周章以众心不附，密谋闭宫门，诛邓骘兄弟及郑众、蔡伦，劫尚书，废太后于南宫，封帝为远国王而立平原王。事觉，冬，十一月，丁亥，章自杀。
戊子，敕司隶校尉、冀、并二州刺史，「民讹言相惊，弃捐旧居，老弱相携，穷困道路。其各敕所部长吏躬亲晓喻：〔长，知两翻。〕若欲归本郡，在所为封长檄；不欲，勿强。」〔为，于伪翻。贤曰：封，谓印封之也。长檄，犹今长牒也。欲归者，皆给以长牒为验。强，音其两翻。〕
十二月，乙卯，以颍川太守张敏为司空。
诏车骑将军邓骘、征西校尉任尚将五营及诸郡兵五万人，〔五营，北军五校营也。〕屯汉阳以备羌。〔考异曰：帝纪在六月。今从西羌传。〕
是岁，郡国十八地震，四十一大水，二十八大风，雨雹。
鲜卑大人燕荔阳诣阙朝贺。太后赐燕荔阳王印绶、赤车、参驾，〔赤车者，帷裳衡轭皆赤。参驾者，驾三马。燕，于贤翻。荔，力计翻。〕令止乌桓校尉所居宁城下，〔宁城，属上谷郡。〕通胡市，因筑南、北两部质馆。〔贤曰：筑馆以受降质。质，音致；下同。〕鲜卑吧落百二十部各遣入质。
二年〔（戊申、一○八）〕
①春，正月，邓骘至汉阳；诸郡兵未至，锺羌数千人击败骘军于冀西，〔冀县之西也。败，补迈翻。〕杀千余人。梁慬还，至敦煌，〔自西域还也。敦，徒门翻。〕逆诏慬留为诸军授。〔逆，迎也。〕慬至张掖，〔张掖郡，在雒阳西四千二百里。应邵曰：张掖者，言为国臂掖也。〕破诸羌万余人，其能脱者十二三；进至姑臧，羌大豪三百余人诣慬降，并慰譬，遗还故地。
②御史中丞樊准以郡国连年水旱，民多饥困，上疏：「请令太官、尚方、考功、上林池御诸官，实减无事之物；〔贤曰：前书百官表：少府，掌山海、池泽之税，属官有太官、考工、尚方，上林中十池监。太官掌御膳饮食，考工主作器械，尚方主作刀剑。实减，谓实覆其数减之也。功，当作工。御，偶许翻。〕五府调省中都官吏、京师作者。〔贤曰：五府，谓太傅、太尉、司徒、大将军也。调，征发也。省，减也。中都官吏，在京师之官吏也。作，谓营作者也。余按是时不拜大将军，独邓骘为车骑将军耳。调，徒吊翻。〕又，被灾之郡，百姓凋残，恐非赈给所能胜赡，〔被，皮义翻。胜，音升。〕虽有其名，终无其实。可依征和元年故事，〔贤曰：武帝征和元年诏曰：「当今务在禁苛暴，止擅赋，力本农桑，毋乏武备而已。」余据此乃征和四年诏也。征和元年，当有遣使慰安故事。〕遣使持节慰安，尤困乏者徙置荆、扬孰郡。〔孰，古熟字通。〕今虽有西屯之役，宜先东州之急。」〔西屯，谓讨羌之师。东州，谓雒阳以东冀、兖诸州被水旱也。先，悉荐翻。〕太后从之，悉以公田赋与贫民，〔赋，布也。〕即擢准与议郎吕仓并守光禄大夫。二月，乙丑，遣准使冀州、仓使兖州禀贷，流民咸得苏息。〔禀，给也。贷，施也。死而更生曰苏。气绝而复续曰息。〕
③夏，旱。丙寅，皇太后幸雒阳寺〔贤曰：寺，官舍也。风俗通曰：寺，嗣也，理事之吏，嗣续于其中。〕及若卢狱〔前汉有若卢狱，属少府。汉旧仪曰：主鞠将相大臣，东都初省，和帝永元九年复置。〕录囚徒。雒阳有囚，实不杀人而被考自诬，羸困舆见，〔舆，箯舆也狱囚被掠委困者，以箯舆处之。师古曰：编竹木以为舆，形如今之食舆。见，贤遍翻。箯，音编。〕畏吏不敢言，将去，举头若欲自诉。太后察视觉之，即呼还问状，具得枉实。〔得其见枉之实也。〕实时收雒阳令下狱抵罪。〔下，遐稼翻。〕行未还宫，澍雨大降。〔澍，音注，又殊遇翻，时雨也。〕
④六月，京师及郡国四十大水，大风，雨雹。〔东观记曰：雹大如芋魁、鸡子，风拔树发屋。雨，于具翻。〕
⑤秋，七月，太白入北斗。〔晋书天文志：北斗七星，在太微北，七政之枢机，阴阳之元本也，故运乎中央而临制四方，所以建四时而均五行也。天文志曰：太白入斗中，为贵相凶。〕
⑥闰月，〔章：甲十六行本「月」下有「辛丑」二字；乙十一行本同；退斋校同。〕广川王常保薨，无子，国除。
⑦癸未，蜀郡徼外羌举土内属。〔东观记曰：徼外羌薄申等八种举众降。儌，吉吊翻。〕
⑧冬，邓骘使任尚及从事中郎河内司马钧率诸郡兵与滇零等数万人战于平襄，〔平襄县，属汉阳郡。贤曰：故襄戎邑。零，音怜。〕尚军大败，死者八千余人，羌众遂大盛，朝廷不能制。湟中诸县，粟石万钱，百姓死亡不可胜数，而转运难剧。〔剧，甚也。胜，音升。〕故左校令河南庞参〔将作大匠属官有左、右校令各一人，秩六百石；左校令掌左工徒，右校令掌右工徒。校，户教翻。庞，皮江翻。〕先坐法输作若卢，使其子俊上书曰：「方今西州流民扰动，而征发不绝，水潦不休，地力不复，〔贤曰：言其耗损，不复于旧。〕重之以大军，〔重，直用翻。〕疲之以远戌，农功消于转运，资财竭于征发，田畴不得垦辟，禾稼不得收入，搏手困穷，〔贤曰：两手相搏，言无计也。〕无望来秋，百姓力屈，不复堪命。〔复，扶又翻。〕臣愚以为万里运粮，远就羌戎，不若总兵养众，以待其疲。车骑将军骘宜且振旅，〔传曰：三年而治兵，入而表振旅。书曰：班师振旅。振，整也，整众而还也。〕留征西校尉任尚，使督凉州士民转居三辅，〔参建弃凉州之议，发于此书。〕休傜役以助其时，止烦赋以益其财，令男得耕种，女得织霱，〔贤曰：霱，音如深翻。杜预注左传云：织霱，织缯布也。字释云：霱机缕也，又如沁翻。〕然后畜精锐，乘懈沮，出其不意，攻其不备，则边民之仇报，奔北之耻雪矣。」〔懈，古隘翻。沮，在吕翻。〕书奏，会樊准上疏荐参，太后即擢参于徒中，召拜谒者，使西督三辅诸军屯。十一月，辛酉，诏邓骘还师，留任尚屯汉阳为诸军节度。遣使迎拜骘为大将军。既至，使大鸿胪亲迎，中常侍郊劳，〔胪，陵如翻。劳，力到翻。〕王、主以下候望于道，宠灵显赫，光震都鄙。〔王、主，诸王及诸公主也。邓骘西征，无功而还，当引罪求自贬以谢天下，据势持权，冒受荣宠，于心安乎！君子是以知其不终也。〕
⑨滇零自称天子，于北地招集武都参狼、〔羌居武都者为参狼种。参，所簪翻。〕上郡、西河诸杂种羌断陇道，寇钞三辅，〔断，丁管翻。钞，楚交翻。〕南入益州，杀汉中太守董炳。梁慬受诏当屯金城，闻羌寇三辅，即引兵走击，转战武功、美阳间，〔武功、美阳二县，属扶风。〕连破走之，羌稍退散。
⑩十二月，广汉塞外参狼羌降。〔此与武都参狼同种，而分居广汉塞外者也。〕
是岁，郡国十二地震。
三年〔（己酉、一○九）〕
①春，正月，庚子，皇帝加元服，赦天下。
②遣骑都尉任仁督诸郡屯兵救三辅。仁战数不利，〔数，所角翻。〕当煎、勒姐羌攻没破羌县，〔破羌县，属金城县「郡」。〕锺羌政没临洮县，执陇西南部都尉。〔临洮县，陇西南部都尉治所。洮，土刀翻。〕
③三月，京师大饥，民相食。壬辰，公卿诣阙谢；诏「务思变复以助不逮。」〔变，改也；改过以复于善也。〕
④壬寅，司徒鲁恭罢。恭再在公位，〔和帝永元十二年，恭代吕盖为司徒；永初元年，复代梁鲔为司徒。〕选辟高第至列卿、郡守者数十人，〔此谓恭府掾属之高第也。守，手又翻。〕而门下耆生〔耆，老也。〕或不蒙荐举，至有怨望者。恭闻之，曰：「学之不讲，是吾忧也，〔论语载孔子之言。〕诸生不有乡举者乎！」〔贤曰：言人患学之不习耳，若能究习，自有乡里之举，岂要待三公之辟乎！〕终无所言，亦不借之议论。学者受业，必穷核问难，〔难，乃旦翻。〕道成，然后谢遣之。学者曰：「鲁公谢与议论，不可虚得。」
⑤夏，四月，丙寅，以大鸿胪九江夏勤为司徒。
⑥三公以国用未足，奏令吏民入钱谷得为关内侯、虎贲、羽林郎、五官、大夫、官府吏、缇骑、营士各有差。〔五官，亦郎也。大夫，光禄、太中、中散、谏议大夫也。官府吏，给事诸官府者。贤曰：续汉志曰：执金吾，缇骑二百人。缇，赤黄色。营士，谓五校营士也。缇，丁礼翻，又丁奚翻。〕
⑦甲申，清河愍王虎威薨，无子。五月，丙申，封乐安王宠子延平为清河王，奉孝王后。
⑧六月，渔阳乌桓与右北平胡千余寇代郡、上谷。〔考异曰：纪有涿郡，传无之。今从传。〕
⑨汉人韩琮随匈奴南单于入朝，〔汉人与匈奴错居，韩琮因事南单于。琮，徂宗翻。〕既还，说南单于云：〔说，式芮翻。〕「关东水潦，人民饥饿死尽，可击也。」单于信其言，遂反。
⑩秋，七月，海贼张伯路等寇演海九郡，杀二千石、令、长；〔长，知两翻。〕遣侍御史巴郡庞雄督州郡兵击之，伯路等乞降，寻复屯聚。〔复，扶又翻。〕
九月，鴈门乌桓率众王无何允与鲜卑大人丘伦等及南匈奴骨都〔章：甲十六行本「都」下有「侯」字；乙十一行本同；孔本同；张校同；退斋校同。〕合七千骑寇五原，与太守战于高渠谷，〔贤曰：东观记：战九原高梁谷。「渠」、「梁」相类，必有误。〕汉兵大败。
南单于围中郎将耿种于美稷。〔使匈奴中郎将也。种，音冲。〕冬十一月，以大司农陈国何熙行车骑将军事，中郎将庞雄为副，将五营及边郡兵二万余人，又诏辽东太守耿夔率鲜卑及诸郡〔章：甲十六行本「郡」下有「兵」字；乙十一行本同；孔本同；张校同；退斋校同。〕共击之。以梁慬行度辽将军事。雄、夔击南匈奴薁鞬日逐王，破之。〔薁，于六翻。鞬，居言翻。〕
十二月，辛酉，郡国九地震。
乙亥，有星孛于天苑。〔晋书天文志：天苑十六星在昴、毕南，天子之苑囿，养兽之所也。孛，蒲内翻。〕
太后以阴阳不和，军旅数兴，〔数，所角翻。〕诏岁终飨遣卫士勿设戏作乐，〔西都之制，岁尽，卫卒交代，以临飨罢遣之。续汉志曰：飨遣故卫士仪：百官会，位定，谒者持节引故卫士入自端门，卫司马执幡钲护行。行定，侍御史持节慰劳，以诏恩问所疾苦，受其章奏所欲言。毕，飨赐作乐，观以角抵。乐阕，罢遣，劝以农桑。〕减逐疫侲子之半。〔贤曰：侲子，逐疫之人也，音振。薛综注西京赋云：侲之言善也，善，童幼子也。续汉书曰：大傩，选中黄门子弟年十岁以上、十二以下百二十人为侲子，皆赤帻阜制，执大飙。〕
四年〔（庚戊、一一○）〕
①春，正月，元会，彻乐，不陈充庭车。〔贤曰：每大朝会，必陈乘舆法物车辇于庭，以年饥，故不陈。〕
②邓骘在位，颇能推进贤士，荐何熙、李合等列于朝廷，〔合，曷阁翻。〕又辟弘农杨震、巴郡陈禅等置之幕府，天下称之。震孤贫好学，明欧阳尚书，通达博览，诸儒为之语曰：「关西孔子杨伯起。」〔杨震，字伯起，居弘农，在函谷关之西。〕教授二十余年，不答州郡礼命，〔礼，谓延聘之礼。命，谓辟置之命。〕众人谓之晚暮，〔谓岁月已老而出仕迟也。〕而震志愈笃。骘闻而辟之，时震年已五十余，累迁荆州刺史、东莱太守。〔郡国志：东莱郡，在雒阳东三千一百二十八里。〕当之郡，道经昌邑，〔昌邑县，属山阳郡。贤曰：昌邑故城在今兖州金乡县西北。〕故所举荆州茂才王密为昌邑令，夜怀金十斤以遗震。〔遗，于季翻；下同。〕震曰：「故人知君，君不知故人，何木﹖」密曰：「暮夜无知者。」震曰：「天知，地知，我知，子知，何谓无知者！」密愧而出。后转涿郡太守，〔郡国志：涿郡，在雒阳东北千八百里。〕性公廉，子孙常蔬食、步行；〔食不鱼肉，行不车骑也。〕故旧或欲令为开产业，〔为，于伪翻。〕震不肯，曰：「使后世称为清白吏子孙，以此遗之，不亦厚乎！」
③张伯路复攻郡县，杀守令。〔复，扶又翻；下同。〕党众浸盛；诏遣御史中丞王宗持节发幽、背诸郡兵，合数万人，征宛陵令扶风法雄为青州刺史，〔宛陵县，属河南尹。法，姓也。齐襄王法章之后，秦灭齐，子孙不敢称田姓，故以法为氏。〕与宗并力讨之。
④南单于围耿种数月，梁慬、耿夔击斩其别将于属国故城，〔班志：西河美稷县，属国都尉治，故城盖在美稷县界。将，即亮翻；下同。〕单于自将迎战，慬等复破之，单于遂引还虎泽。〔班志：西河郡谷罗县，虎泽在西北。师古避唐讳，以「虎」为「武」。〕
⑤丙午，诏减百官及州郡县奉各有差。〔奉，读曰俸。〕
⑥二月，南匈奴寇常山。
⑦滇零遣兵寇褒中，〔褒中县，属汉中郡，古褒国也。贤曰：今梁州褒城县。〕汉中太守郑勤移屯褒中。
任尚军久出无功，民废农桑，乃诏尚将吏民，〔章：甲十六行本「民」作「兵」；乙十一行本石。〕还屯长安，罢遣南阳颍川、汝南吏士。
乙丑，初置京兆虎牙都尉于长安，扶风都尉于雍，如西京三辅都尉故事。〔贤曰：汉官仪；京兆虎牙、扶风都尉，以凉州近羌，数犯三辅，将兵卫护园陵。扶风都尉居雍，故俗人称雍营。西京三辅，京兆有京辅都尉，冯翊有左辅都尉，扶风有右辅都尉。〕
谒者庞参说邓骘，〔说，输芮翻。〕「徙边郡不能自存者入居三辅」，骘然之，欲弃凉州，并力北边。乃会公卿集议，骘曰：「譬若衣败坏，日以相补，犹有所完，〔怀，音怪。〕若不如此，将两无所保。」〔章：甲十六行本「保」下有「公卿皆以为然」六字；乙十一行本同；孔本同；张校同；退斋校同。〕郎中陈国虞诩言于太尉张禹曰：「若大将军之策，不可者三：先帝开拓土字，劬劳后定，而今惮小费，举而弃之，此不可一也。凉州既弃，即以三辅为塞，〔陇西、安定、北地，皆凉州所部。凉州既弃，则三辅为极边。〕则园陵单外，此不可二也。喭曰：『关西出将，关东出相。』〔贤曰：说文：喭，传言也。前书，秦、汉以来，山西出将，山东出相。秦时，郿白起，频阳王翦；汉兴，义渠公孙贺、傅介子，成纪李广、李察，上邽赵充国，狄道辛武贤，皆名将也。丞相则萧、曹、魏、邴、韦、平、孔、翟之类也。〕烈士武臣，多出凉州，土风壮猛，便习兵事。今羌、胡所以不敢入据三辅为心腹之害者，以凉州在后故也。凉州士民所以推锋执锐，蒙矢石于行陈，〔行，户刚翻。陈，读曰阵。〕父死于前，子战于后，无反顾之心者，为臣属于汉故也。〔为，于伪翻。〕今推而捐之，〔推，通回翻。〕割而弃之，民庶安土重迁，必引领而怨曰：『中国弃我于夷狄！』虽赴义从善之人，不能无恨。如卒然起谋，〔卒，读曰猝。〕因天下之饥敝，乘海内之虚弱，豪雄相聚，量材立帅，〔量，音良。帅，所类翻。〕驱氐、羌以为前锋，席卷而东，虽贲、育为卒，太公为将，〔贲，音奔。将，即亮翻。〕犹恐不足当御；如此，则函谷以西，园陵旧京非复汉有，〔复，扶又翻。〕此不可三也。〔是后北宫伯玉、王国、阎忠、马腾、韩遂之变，卒如诩言。贤曰：席卷，言无余也。前书曰：云彻席卷，后无余灾也。余谓席卷者，言其势便易也。〕议者喻以补衣犹有所完，诩死其疽食侵淫而无限极也！」〔贤曰：疽，痈疮也。余谓食者，言其侵食肌肉也。考异曰：庞参虞诩传皆云，「四年，羌转盛，故有弃凉州之画，又干说邓骘，」则是骘未以丧罢以前明矣。而虞诩传中言「诩辟太尉李修府为郎中，说李修，」修以五年正月方自光禄勋拜太尉。按袁纪，「四年春匈奴寇常山」下载「骘欲弃凉州，诩说太尉张禹」，又其言语小异于范书，此近得实，今从之。〕禹曰：「吾意不及此，微子之言，几败国事！」〔微，无也。几，居希翻。〕诩因说禹：「收罗凉土豪桀，〔说，输芮翻。〕引其牧守子弟于朝，〔守，式又翻。朝，直遥翻。〕令诸府各辟数人，外以劝厉答其功勤，内以拘致防其邪计。」禹善其言，更集四府，皆从诩议。于是辟西州豪桀为掾属，拜牧守、长吏子弟为郎，以安慰之。〔掾，俞绢翻。长，知两翻；下同。〕
邓骘由是恶诩，欲以吏法中伤之。〔恶，乌路翻。中，竹仲翻。〕会朝歌贼宁季等数千人攻杀长吏，屯聚连年，州郡不能禁，乃以诩为朝歌长。〔朝歌县，属河内郡。贤曰：朝歌故城，在今卫州卫县西。〕故旧皆吊之，〔谓其将得罪也。〕诩笑曰：「事不避难，臣之职也。不遇盘根错节，无以别利器，〔以斤斧自喻也。别，彼列翻。〕此乃吾立功之秋也！」始到，谒河内太守马棱。棱曰：「君儒者，当谋谟庙堂，乃在朝歌，甚为君忧之！」〔为，于伪翻。〕诩曰：「此贼犬羊相聚，以求温饱耳，愿明府不以为忧！」棱曰：「何以言之﹖」诩曰：「朝歌者，韩、魏之郊，〔贤曰：韩界上党，魏界河内，相接太行，故云郊也。〕背太行，〔背，蒲妹翻。行，户刚翻。〕临黄河，去敖仓不过百里，而青、冀之民流亡万数，贼不知开仓招众，劫库兵，守成皋，断天下右臂，〔贤曰：右臂，喻要便也。余谓右臂之说祖张仪，见三卷周赧王四年。断，丁管翻。〕此不足忧也。今其众新盛，难与争锋；兵不厌权，愿宽假辔策，勿令有所拘阂而已。」〔诩欲用度外之人以制群盗，恐邵守循常袭故，以文法绳之，故先以此言于棱。贤曰：阂，与碍同。〕及到官，设三科以募求壮士，自掾史以下各举所知，〔百官志：县有廷掾，犹郡之五官掾也，监乡部，春夏为劝农掾，秋冬为制度掾。史则有狱史、佐史、斗食、令史、掾史、干小史。〕其攻劫者为上，伤人偷盗者次之，不事家业者为下，收得百余人。诩为飨会，悉贳其罪，〔此三等人皆恶少年负宿罪者也，悉贳之，使入贼为间。为，于伪翻。贳，始制翻。〕使入贼中诱令劫掠，乃伏兵以待之，遂杀贼数百人。〔诱贼出劫掠而伏兵杀之。诱，音酉。〕又潜遣贫人能缝者佣作贼衣，以采线缝其裙，有出市里者，吏辄禽之。贼由是骇散，咸称神明，县境皆平。
⑧三月，何熙军到五原曼柏，暴疾，不能进；遣庞雄与梁慬、耿种将步骑万六千人攻虎泽，连营稍前。单于见诸军并进，大恐怖，〔怖，普布翻。〕顾让韩琮曰：「汝言汉人死尽，今是何等人也！」〔贤曰：顾，反也。让，责也。反顾责韩琮也。〕乃遣使乞降，许之。单于脱帽徒跣，对庞雄等拜陈，道死罪。〔自陈谢罪，言当死也。〕于是赦之，遇待如初，乃还所钞汉民男女〔钞，楚交翻。〕及羌所略转卖入匈奴中者合万余人。会熙卒，即拜梁慬为度辽将军。庞雄还，为大鸿胪。
⑨先零羌复寇褒中，〔复，扶又翻；下同。〕郑勤欲击之，主簿段崇谏，以为「虏乘胜，锋不可当，宜坚守待之。」勤不从，出战，大败，死者三千余人，段崇及门下史王宗、原展〔周原伯之后有原庄公。又晋卿先轸邑于原，子孙以为氏。又孔子弟子有原宪。〕以身扞刃，与勤俱死。〔郡门下有掾有史。〕徒〔张：「徒」一脱「于是」二字。〕金城郡居襄武。〔襄武县，属陇西郡。贤曰：今渭州县。〕
戊子，杜陵园火。〔宣帝陵园也。〕
癸巳，郡国九地震。
夏，四月，六州蝗。〔东观记曰：司隶、豫、兖、徐、青、冀六州。〕
丁丑，赦天下。
王宗、法雄与张伯路连战，破走之。会赦到，〔赦书到也。〕贼以军未解甲，不敢归降。〔降，户江翻。〕王宗召刺史太守共议，〔刺史，青州刺史；太守，青州所部诸郡太守。〕皆以为当遂击之，法雄曰：「不然。兵凶器，战危事，〔贤曰：史记范蠡之辞。〕勇不可恃，胜不可必。贼若乘船浮海，深入远岛，〔岛，都老翻。水中有山曰岛。〕攻之未易也。〔易，以豉翻。〕及有赦令，可且罢兵以慰诱其心，势必解散，然后图之，可不战而定也。」宗善其言，即罢兵。贼闻，大喜，乃还所略人；而东莱郡兵独未解甲，贼复惊恐，遁走辽东，止海岛上。〔果如法雄之言。〕
秋，七月，乙酉，三郡大水。
骑都尉任与羌战累败，而兵士放纵，槛车征诣廷尉，死。护羌校尉段禧卒，复以前校尉侯霸代之，移居张掖。〔永初二年，侯霸以众羌反叛免。护羌校尉时居狄道。按水经注，羌水出湟中西南山下，径护羌城东，故护羌校尉治，又东径临羌城西。护羌校尉盖治金城郡临羌县界也。然宣帝置护羌校尉，本治金城令居，东都定河、陇之后，护羌校尉治安夷县，既而自安夷徙临羌。侯霸先居陇西狄道，以羌叛而临羌不可居也；今移居张掖，以陇西残破，复渡河而西。〕
九月，甲申，益州郡地震。〔贤曰：益州郡故城，在今昆州晋宁县。〕
皇太后母新野君病，〔续汉志曰：妇人封君，仪比公主，油鞬軿车，带绶，以采组为绲带，各如其绶色，黄金辟邪加其首为带。〕太后幸其第，连日宿止；三公上表固争，乃还宫。冬，十月，甲戌，新野君薨，使司空护丧事，仪比东海恭王。〔恭王，事见四十四卷明帝永平元年。〕邓骘等乞身行服，太后欲不许，以问曹大家，大家上疏曰：「妾闻谦让之风，德莫大焉。今四舅深执忠孝，引身自退，〔贤曰：四舅，谓骘、悝、弘、阊也。〕而以方垂未静，拒而不许，如后有毫毛加于今日，诚恐推让之名不可再得。」〔贤曰：谓有纤微之过，则推让之美失也。〕太后乃许之。及服除，诏骘复还辅朝政，〔朝，直遥翻。〕更授前封，〔帝即阼之初，封骘、悝、弘、阊，皆辞不受。〕骘等叩头固让，乃止。于是并奉朝请，位次三公卜，特进。侯上，〔贤曰：在特进及侯之上。请，才性翻，又如字。〕其有大议，乃诣朝堂，与公卿参谋。
太后诏阴后家属皆归故郡，〔阴后家南徙事见上卷和帝永元十四年。归故郡，归南阳也。〕还其资财五百余万。
五年〔（辛亥、一一一）〕
①春，正月，庚辰朔，日有食之。
丙戌，郡国十地震。
③己丑，太尉张禹免。甲申，以光禄勋颍川李修为太尉。
④先零羌寇河东，至河内，〔零，音怜。〕百姓相惊，多南奔渡河，使北军中候朱宠将五营士屯孟津，〔北军中候，掌监屯骑、越骑、步兵、长少、射声五营。续汉志曰：旧有中垒校尉，领军营垒之事；中兴，省中垒，但置中候以监五营。洪氏隶释曰：按祝睦后碑书为「北军军中候」，则知此亦省文耳。〕诏魏郡、赵国、常山、中山缮作坞候六百一十六所。〔郡国四，皆属冀州。惧羌自河东、河内北入冀州界，故作坞候以备之。〕羌既转盛，而缘边二千石、令、长多内郡人，并无守战意，皆争上徙郡县以避寇难。〔长，知两翻。上，时掌翻。〕三月，诏陇西徙襄武，〔陇西郡，本治狄道。考异曰：上云「金城徙襄武」，纪传皆然。或者二郡皆寄治于襄武欤！〕安定徙美阳，北地徙池阳，上郡治〔章：甲十六行本「治」作「徙」；乙十一行本同。〕衙。〔贤曰：安定郡，今冱州也。美阳故城，在今武功县北。北地郡，今宁州。池阳县故城，在今泾阳县北。上郡，今绥州也。衙县故城，在今同州白水县东北。左传秦、晋战于彭衙，即此也。余按郡国志，美阳县，属扶风；池阳、衙二县，属冯翊。衙，音牙。〕百姓恋土，不乐去旧，〔乐，音洛。〕遂乃刈其禾稼，发彻室屋，夷营壁，破积聚。〔积，子赐翻。聚，慈喻翻。〕时连旱蝗饥荒，而驱慂劫掠，流离分散，随道死亡，或弃捐老羽，或为人仆妾，丧其太半。〔慂，与蹙同。丧，息浪翻。〕复以任尚为侍御史，击羌于上党羊头山，破之；〔贤曰：羊头山，在上党郡谷远县。复，扶又翻；下同。〕乃罢孟津屯。
  </div>
  <div class="pagination">
   <a href="资治通鉴注_page45.html">
    上一页
   </a>
   <span>
    ...
   </span>
   <a href="资治通鉴注_page41.html">
    41
   </a>
   <a href="资治通鉴注_page42.html">
    42
   </a>
   <a href="资治通鉴注_page43.html">
    43
   </a>
   <a href="资治通鉴注_page44.html">
    44
   </a>
   <a href="资治通鉴注_page45.html">
    45
   </a>
   <span class="current-page">
    46
   </span>
   <a href="资治通鉴注_page47.html">
    47
   </a>
   <a href="资治通鉴注_page48.html">
    48
   </a>
   <a href="资治通鉴注_page49.html">
    49
   </a>
   <a href="资治通鉴注_page50.html">
    50
   </a>
   <a href="资治通鉴注_page51.html">
    51
   </a>
   <span>
    ...
   </span>
   <a href="资治通鉴注_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
