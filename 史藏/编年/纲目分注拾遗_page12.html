<!DOCTYPE html>
<html>
<head>
    <meta charset="UTF-8">
    <title>纲目分注拾遗 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目分注拾遗 - 第 12 页/共 16 页</h1>
    <div class="content">　　杀伤畧尽下有子仪与王思礼军合进屯潏西安守忠李归仁军于京城西清渠相守七日官军不进五月守忠伪退子仪悉师逐之贼陈夹击官军官军大溃子仪以下分注无之而以安守忠伪遁突缀杀伤畧尽之下殊不可解窃详畧尽句乃是结抹上文以下事又是另起另叙各成首尾盖因官兵不进故守忠伪遁以诱之非无上事而忽然伪遁也分注此处殊欠检防
　　贼陷睢阳
　　先是许远于城中积粮六万石虢王巨以其半给濮阳济阴二郡远固争之不能得既而济阴得粮遂以城畔而睢阳城至是食尽
　　此分注不录然编史者于睢阳危困之后而追纪曩时盖有惜之之意焉有咎之之意焉事之成败相因蹈其后害究其前非睢阳食人之祸巨为之也将士饥病不堪鬭坐待俘执亦巨为之也彼李巨者睢阳之罪人也
　　李翰传况非其素志乎下有今巡死大难不睹休明惟有令名是其荣禄若不时纪录恐远而不传使巡生死不遇诚为可悲臣敢撰传一巻上乞编列史官众议由是始息
　　翰所作传亦私史之类耳而辄表上之者其事确其论公故也巡在雍丘令狐潮来攻者四移宁陵杨朝宗来攻者一入睢阳尹子竒来攻者三又围之百余日以寡敌众以饥御饱馈救不至终于以身殉国从来战鬭之苦恶临难之壮烈孰有过于巡者而犹欲以浮议加之呜呼恻隐之心岂遂断絶乎哉翰之传所以不得不表上也
　　以李光弼为朔方节度使
　　张用济屯河阳下有光弼以檄召之用济曰朔方非叛军也乘夜而入何见疑之甚耶与诸将谋云云
　　夜入朔方军自是光弼之误故使用济得以为词而曰朔方非叛军也云云此二句不宜删
　　仆固懐恩继至光弼引坐与语须臾阍者白蕃浑五百骑至矣光弼变色怀恩走出召麾下将阳责之曰语汝勿来何得固违光弼曰士卒随将亦复何罪命给牛酒先是懐恩沮用济之谋及既斩用济亦虑光弼以法绳之故成备而后来见殊有脇持光弼之意当是时军府猜嫌几于召乱所以临淮之用智不如汾阳之坦衷也　上两条正一时事分注存用济而删怀恩不识何故
　　河阳之战
　　是以知之下有龙仙见其独出甚易之稍近将动孝德揺手示之若非来为敌者龙仙不测而止去之十步乃与之言龙仙慢骂如初孝德息马良久因瞠目谓曰贼识我乎龙仙曰谁也曰我白孝德也龙仙曰是何狗彘孝德大呼云云
　　龙仙以猛孝德以谲龙仙以急孝德以缓谲以误之缓以柔之此龙仙之所以死于孝德也中数句不宜删
　　万人敌也下有思明必使一人来刼我我且去之汝待于此若贼至勿与战云云
　　删刼我两句不知贼至为何
　　今出在野下有此成擒矣句
　　此见司空易得不得则勿返意亦在其中矣光弼云闻我在外以为必可取适与此相应智将料敌又能灼知敌之料我若此
　　晨至栅下下有希颢阻壕休士吟啸相视日越怪之问曰司空云云
　　希颢承勿战之戒故以此态使日越不之测亦兵机也不可删
　　出兵羊马城以拒贼下有贼恃其众直进逼城督众填堑三面各八道以过兵又开栅为门云云元礼俟栅开帅敢死士突出击贼下有却走数百步元礼度贼陈坚未易摧陷乃复引退须其怠而击之退入栅中贼亦不敢逼良久鼓噪出栅奋击破之
　　中潬之战荔非元礼为首功彼其知强知弱能退能进又非徒健鬭而已　再战二字误当作出战顷之
　　仆固懐恩与其子玚战小却光弼又命取其首怀恩父子顾见使者提刀驰来更前决战
　　九月戊申制
　　制子仪统诸道兵自朔方直取范阳还定河北发射生英武等禁军及朔方鄜坊邠宁泾原诸道蕃汉兵共七万人皆受子仪节度制下旬日复为鱼朝恩所沮事竟不行
　　此条纲目惟存始末而中事不详为其不果行也今以其不果行而复详录之者录之详惜之甚也吐蕃入冦
　　丙子帝幸陜州子仪闻之遽自咸阳归长安比至车驾已去上才出苑门渡浐水射生将王献忠拥四百骑叛还长安脇丰王等云云
　　子仪遽归将以谏幸陜之谋也不意车驾固已先去矣删车驾已去句则上句意不显又删上才出苑门句亦不见禁卫叛乱之速
　　丁丑车驾至华州防鱼朝恩将神防军自陜来迎上乃幸朝恩营
　　此分注不录恶之也然代宗之所以宠任朝恩与朝恩之以小忠而成大不忠者其因缘正在是
　　戊寅吐蕃入长安立广武王承宏为帝
　　辛巳上至陜百官稍有至者　速往收之下有并发武关防兵数日间北出蓝田以向长安吐蕃必遁　大喜听命下有子仪恐吐蕃逼乘舆留军七盘三日乃行比至商州行収兵并武关防兵合四千人军势少振云云前谋也此段事也上下意相足而留军七盘尤见备虑周宻
　　合势进击下有吐蕃既立承宏欲掠城中士女百工整众归国子仪使羽林大将军长孙全绪将二百骑出蓝田观敌势令第五琦摄京兆尹与之偕行又令宝应军使张知节将兵继之全绪至韩公堆云云　以疑吐蕃下有前光禄卿殷仲卿聚众近千人保蓝田与全绪相表里帅二百余骑直渡浐水吐蕃惧百姓又云云吐蕃整居京师中国兵势单弱而有聚众相应如仲卿者且保蓝田渡浐水此其臂指之助吐蕃之所以惧也此不宜删
　　大军至矣下有全绪又使射生将王甫入城阴结少年数百夜击鼔大呼于朱雀街吐蕃惶骇　庚寅吐蕃悉众遁去
　　分注删上节后又录自称京兆尹一事然王甫不因全绪之命亦不能聚众结谋但党与既盛僭忒横生耳存此为后事张本
　　仆固玚
　　玚围榆次旬余不拔遣使急发祁县兵士卒未食行不能前十将焦晖白玉射其后者军士曰将军何乃射人玉曰今从人反终不免死死一也射之何伤至榆次玚责其迟蕃卒曰我乘马乃汉卒不行耳玚捶汉卒卒皆怨怒其夕焦晖白玉帅众攻玚杀之仆固怀恩闻之入告云云
　　仆固父子不忠于其君故白玉焦晖不顺于其帅出乎尔反乎尔此理之必至者也射人以怒众乘怨以操戈不烦天讨而玚遂服厥辜矣分注但云攻杀而不详其事其于鉴戒犹未明切
　　秀实
　　吾戴吾头来矣下有甲者愕因谕曰常侍负若属耶副元帅负若属耶奈何欲以乱败郭氏晞出秀实让之云云
　　悍卒恃常侍兼恃副元帅段公之言不惟破其所恃而又使之有顾畏之心以此谕甲者可谓适合体要矣分注但存让晞语非是
　　郭子仪説囘纥
　　不相睦下有分营而居子仪知之囘纥在城西子仪使牙将云云
　　二冦分营而居囘纥别在城西亦是当时一机防设使当时冦兵连营侦候相接则令公亦不得轻出而独説囘纥也以此观之凡记事之语有似不要而又不容一去者此类是也
　　顔真卿疏
　　元载请百官奏事皆先白长官长官白宰相然后奏闻仍以上防谕百官曰比日诸司奏事烦多所言谗毁故委长官宰相先定其可否真卿上疏云云是林甫复起于今日也下有然林甫虽擅权羣臣有不咨宰相辄奏事者则托以他事阴中伤之犹不敢明令百司奏事皆先白宰相也陛下倘不蚤寤云云
　　载欲壅蔽朝廷耑君擅政其为林甫无疑然详味疏末数言抉剔明尽则元载之奸又有甚于林甫者分注删之何也
　　邠州兵徙泾原
　　初四镇北庭兵远赴中原之难久覉旅数迁徙四镇厯陜虢凤翔北庭厯懐绛鄜然后至邠颇积劳弊及徙泾州众皆怨诽兵马使王童之谋云云
　　厯数二镇至邠之繇则久覉旅数迁徙皆见成迹劳弊如此怨诽自生段公虽能弭乱亦以智畧制之而已国家使民至此而不加优恤不思更代视之如牛羊此泾原之所以再生乱也
　　马璘泾邠之战
　　璘为敌所隔下有逮暮未还兵马使焦令谌等与败卒争门而入或劝行军司马段秀实乘城拒守秀实曰大帅未知所在当前击敌岂得茍自全乎召令谌等让之曰军法失大将麾下皆死诸君忘其死耶令谌等惶惧请命乃悉发城中兵未战者陈于东原为将力战状吐蕃稍却既夜璘乃得还
　　战而兵败乘城拒守未为失计然大帅未还而但议城守则似置大帅于度外矣公陈兵为战备所以威敌而彊大帅之意也帅全则不必乘城而且得以制胜矣分注录此不详今补之







　　纲目分注拾遗巻三
<史部,编年类,纲目分注拾遗>
　　钦定四库全书
　　纲目分注拾遗巻四
　　溧阳芮长恤撰
　　杖中使
　　求赂遗无所忌惮宰相常贮钱于阁下每赐一物宣
　　一防无徒还者岀使所厯州县移文取货与赋税同皆重载而归上素知云云
　　极言中使取赂之弊放滥不收至德宗而悉改其旧可见上之率下防于风草彼元振朝恩之恣横皆不杖之所致耳
　　沈既济选举议
　　不知其他也下有黎庶徒弊谁任其咎若牧守自用则罪将焉逃必州郡之滥独换一刺史则革矣如吏部之滥虽更其侍郎无益也今诸道诸使云云
　　读分注若牧守自用独换一刺史则革矣不解所谓及考通鉴原不如此盖牧守自用罪将焉逃二句与上文谁任其咎二句相反对换一刺史又是翻起下文更其侍郎为无益明选曹之职难举耳非与牧守句相先后也　原本论事利害分明词意整赡一经割裂便如断鹤续鳬非复当时之旧矣
　　留崔宁
　　宁据有之下有朝廷失其外府十四年矣宁虽入朝全师尚守其后贡赋不入与无蜀同且宁本与诸将等夷因乱得位威令不行今虽遣之必恐无功若其有功云云
　　宁未入朝固私有全蜀及其来朝又以师守蜀而不供贡赋今遣宁还未必能御冦即能御冦又当以蜀与之是宁之朝不朝有功无功皆非国家利害所系原本陈説极其明晰分注不用何也　与无蜀同之下如何接若其有功句且原本有功无功两意对説故下以胜败分承分注既删无功一边则败固失之一句亦无着落
　　杀回纥使者
　　张光晟欲杀囘纥使者而取其辎重畏其众强未敢发九姓胡闻其种族为新可汗所诛多道亡董突防之甚急九姓胡不得亡又不敢归乃宻献防于光晟请杀囘纥光晟喜其党自离许之乃奏称囘纥云云
　　回纥纵暴百姓捆载而归人思杀之非独光晟也光晟欲杀囘纥惮其众且强故迟疑未发及九姓胡献防遂乘其隙以图之盖积恶既久变自彼生假手于敌以抒中国之愤耳分注删之即从奏日发端似非因衅而动之事
　　救徐州
　　士皆愤怒争奋下有贼将信都崇庆石隐金与刘洽等相拒于七里沟日向暮洽引军稍却朔方马军使杨朝晟谓唐朝臣曰公以步兵负山而陈以待两军我以骑兵伏于山曲贼见悬军势孤必之我以伏兵絶其腰必败之朝臣从之崇庆等果将骑逾桥而西追击官军伏兵发横击之贼兵中断狼狈而返阻桥以拒官军其兵有争桥不得涉水而渡者朝臣指之曰彼可涉吾何为不涉遂涉水击据桥者皆走贼兵大溃洽等乘之云云
　　分注争奋下径接青魏兵大溃刘洽等乘之云云大槩皆空言包举令人想像见得至于朔方将士成功始末全未指实恐非纪传之体故据原本补之洹水之战
　　田悦走魏州下有马燧与李抱真不协顿兵平邑浮图悦夜至南郭大将李长春闭关不纳以俟官军久之天且明乃开门纳之悦杀长春婴城拒守
　　燧之战不遗余力矣悦之败智尽能索矣使马李二人不相恨望同心逐贼彼田悦者何自延其残喘哉此节分注无
　　王武俊
　　武俊素轻张孝忠自以手诛李惟岳功在康日知上而孝忠为节度使已与日知俱为都团练使又失赵定二州亦不悦又诏以云云
　　武俊翻覆小人而朝廷所以处之又不得其当复有嗾之者其反也定矣原本数语探得隐情如武俊之自诉分注则聊且矣
　　马李释怨
　　初李抱真为泽潞节度使马燧领河阳三城抱真欲杀怀州刺史杨鉥鉥奔燧燧纳之且奏其无罪抱真怒及同讨田悦数以事相恨望二人怨隙遂深
　　杨鉥事分注不录不见二人搆隙之始据通鉴则过由于燧然因李晟之言而造垒结欢亦始于燧燧得毋有悔心乎意气之过贤者不免防前竞胜自屈为难一人先自屈而二憾俱释然矣
　　贾林説王武俊
　　诣武俊诈降下有武俊见之林曰林来奉诏非降也武俊色动问其故林曰天子云云
　　不曰降而曰奉诏名义甚正且奉诏句説得郑重动人故下文备宣天子之意明非己之私言也删之非是
　　朱泚之乱
　　十月丁未泾原兵叛入长安帝如奉天叛兵夜半迎朱泚入宫戊申泚出榜于外应文武百官凡有禄食者悉诣行在不能往者即诣本司若出三日检看彼此无名者皆斩于是百官稍稍遁去庚戍源休劝泚禁十城门毋得出朝士朝士往往易服为佣仆潜出
　　泚初入宫僭逆之志未决犹听百官去就既而用源休计禁城门讥朝士然犹有变服潜遁者当是时诸人遘乱情形如此段公忠且智忠必恋主智足见机出长安归奉天谅无不能逹者待三日已濡滞矣可去不去坐需逼召一死自坚百身难赎惜哉
　　贾林再説王武俊
　　轻蔑同列下有河朔古无冀国冀乃大夫之封域也今滔称冀王又西倚其兄云云
　　滔称冀王意欲奄有冀州之域而武俊廵属适有冀州故林即以此间之此等最易入人而激之使轻信者亦不宜删
　　卢杞之党无名氏
　　或説王翃赵赞曰怀光缘道愤叹以为宰相谋议乖方度支赋敛烦重京尹犒赐刻薄致乘舆播迁者三臣之罪也今怀光新立大功上必披襟询得失使其言入岂不殆哉翃赞以告卢杞杞惧言于上曰怀光云云卢杞患失之心无所不至而复有人焉为之防虑而救其不及是何奸党之多而为谋之备也妄人之言一入梁州之驾再奔人皆咎怀光之粗疎然三臣之罪如彼欲使功臣缄口不言非郭汾阳不能也马勋
　　五人与俱出骆谷下有用诚不知事泄以数百骑迎之勋与俱入驿时天寒勋多燃藁火于驿外军士皆往附火勋乃从容出怀中符以示用诚曰大夫召君用诚错愕起走壮士自后擒之用诚子斫伤勋首壮士格杀其子仆用诚于地跨其腹以刀拟其喉曰出声则死勋入其营士卒已擐甲执兵矣勋大言曰汝曹父母妻子皆在汉中一朝弃之与用诚同反于汝曹何利乎大夫令我取用诚不问汝曹无自取族灭众皆詟服乃送梁州杖杀之
</div>
    <div class="pagination">
<a href="纲目分注拾遗_page11.html">上一页</a><span>...</span><a href="纲目分注拾遗_page7.html">7</a><a href="纲目分注拾遗_page8.html">8</a><a href="纲目分注拾遗_page9.html">9</a><a href="纲目分注拾遗_page10.html">10</a><a href="纲目分注拾遗_page11.html">11</a><span class="current-page">12</span><a href="纲目分注拾遗_page13.html">13</a><a href="纲目分注拾遗_page14.html">14</a><a href="纲目分注拾遗_page15.html">15</a><a href="纲目分注拾遗_page16.html">16</a><a href="纲目分注拾遗_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
