<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 392 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 392 页/共 607 页</h1>
    <div class="content">　　诏常平钱谷愿以谷及金帛准市直中价，计二分息折纳者听。闰正月七日，已用本志增入，此或可削，或移彼附此，更详之。
　　诏：「阵亡并安南病死军士，听其子孙弟侄年二十以上一人充填。本军内战亡之子年十五以下、病亡之子十五以上，并半支请受，纽计三年总数折绢，仍给公凭，令随便俟及十七，赴官自陈，量材依招军收刺。」
　　诏熙河路【一四】蕃官等愿以请受易茶彩者听。
　　壬辰，诏禁军排连，自今以三分为率，一分权收立功额外人，二分依条简拍。以枢密院兵房言「看详排连取功劳并教头诸武艺人数不一，若将别指挥立功额外人取填一半，虑妨本指挥有功及年劳武艺之人转补」故也。
　　提举茶场司言：「岁运官茶四万驮馈边，常患辇送不继。欲以本司头子钱置百料船三十只，差操舟兵士六人、军大将一人管押。岁终比较，如年课办比陆运省便，即计所赢，以十之三赏军大将等；有损坏遗阙，以赏钱、请受备偿。」从之。
　　甲午，诏宗室袒免以上女，与夫离而再嫁，其后夫已有官者，转一官。
　　中书言：「奉诏，选人禄以户田定数，令吏房立法。虽约主户数以为增损，恐未尽天下繁简之实。欲令逐路转运、提点刑狱、提举司同约州县繁简，分三等至五等以闻，乃随等定俸【一五】。」从之。后不果行。
　　乙未，提举茶场李稷言，三路三十六场，大小使臣殆及百员，乞不限员，候三年茶法就绪取裁。
　　丙申，诏赠广陵郡王宗谊子仲论、仲证候服阕，依康王宗朴例，各转一官。
　　校书郎邵埙言，父亢遗表，乞赐出身。诏改埙一官。
　　前守化州文学赵世卿进安南边说五篇，及自陈安南战棹司差使有功。诏世卿与正官，注荆湖南路主簿。
　　丁酉，诏：「差待阙得替官权住俸，员阙者支本任俸给，若朝廷发遣，以等第给添支食钱；余官司依条牒差者，惟给食钱。以上选人止给前任请俸，即未经任者依资序。」
　　戊戌，入内东头供奉官请永式转两官，听寄资。其保明劳绩优等转两官；第一等减磨勘二年，选人改合入官；第二等转一官，选人循两资；第三等减磨勘三年。总管及转运司各第减一等。其灵平埽都大提举及巡河等官满日酬銟，论塞决河之劳也。
　　三司言：「自今宗室嫁娶资送钱物，乞令入内省及大宗正司各置都历。每有支遣，以千字文立为号，注历印押，付使臣往库务验认给请，以为关防。」从之。
　　诏庆州，制勘命官再问不承，听追摄。先是，遣范育诣庆州劾蕃部事，奏乞初问不承即摄，上批宜改作再问，悯之也。
　　又诏知庆州、刑部郎中、直龙图阁范纯仁夺职，知信阳军；永兴军路钤辖、客省使种古追一官，知宁州；比部郎中史籍追两官，并勒停；知环州、内藏库使种诊免追官勒停，罚铜二十斤；环州签书判官党师经以下三人冲替，一人差替。纯仁坐不追捕作过熟户蕃部；古虚讼纯仁不公；诊为其兄发奏状入马递籍申制院，不实；师经等推勘签书劫盗公事失入故也。熙宁十年八月壬午朔，遣冯如晦鞫狱，已具注在彼，并秦观序合参照。纯仁言行录云：「鄜延帅阴奏纯仁擅回宥州牒，有违慢情罪，坐是谪信阳。」帅鄜延者，吕惠卿也。当考，闰正月丁酉上批更详之。
　　上批：「交人进奉赴阙，缘今来入寇之后，理当羁防。其缘路及到阙出入，当差人监视等事，可下广南西路经略司及在京押伴所速具以闻。内缘路事有奏禀不及，委经略司一面施行。」
　　己亥，诏权河北转运副使、祠部郎中王居卿，权发遣河北东路提点刑狱汪辅之，各减磨勘三年。赏应副河事毕【一六】也。
　　辛丑，手诏：「日者，广西凡有边事，动至五六处交奏，不惟过涉张皇，深虑缘路习为常事，或真有边机当速者，反致稽迟。可速下转运、提点刑狱、经略邕州安抚都监司，自今后非紧切边事，毋得擅发急递，及经略司已奏者，不须重复。如逐司自有所见，及经略司处置未行，不拘此令。」
　　管勾河东缘边安抚司刘舜卿言：「北界西南面安抚司，自去秋因移文索奸细人李福寿等，妄指占瓶形寨地，至今春以来，渐以人马并边出入。臣窃料敌人觊觎，不过欲蹂践苗稼，或强占地域，重立铺屋，以骚疆陲。欲止作本处意，详度事势支吾，不至一一申禀，以失机会。」从之。
　　诏修河所减放诸埽河清客军，并歇泊十日；如河防紧急入役，即令向后补之。
　　诏右武卫大将军、象州刺史克颂贷死，追毁出身以来告敕，锁外宅。坐病狂欧伤妻刘死故也。
　　知宗正丞赵彦若言：
　　据仙源积庆图，克颂，秦王廷美曾孙，纪国公德存孙，河东郡王承衍子，在今为三从外无服之亲，名衔不当称「皇叔」。廷美十子各有封国，子孙系属自存本统，克颂合称「纪国公孙。」
　　谨按礼记曰：「君有合族之道，族人不得以其戚戚君位也。」郑氏注：「族人皆臣也，不得以父兄子弟之亲自戚于位，谓齿列也，所以尊君别嫌。」唐有司奏：「宗子『皇』字为称首，从数为序亲，诚非不戚君位之义。仪礼，从父昆弟则今同堂也，从祖昆弟则今再从也，族昆弟则今三从也。三从内请依旧，余各以祖称本封为某王公子孙。」此则唐之皇亲，三从内于「皇」字下有从及再从，及三从外则不书「皇」，各以其祖先所封为房，冠于头衔。周小宗伯掌三族之别，以辨亲疏。汉宗正叙九族，其制一也。
　　今宗室文书行于曹局，衔位之上虽三从外亦无从数，非所谓叙也；亲疏一概，不异其文，非所谓辨也。臣以为骨肉之恩，固在敦睦，然上下名分，不得不正。且有有司之事，岂可使天旨自亲其文？是乃臣之责任所当守职而论也。伏愿据宗藩庆绪录悉正其名，应同堂亲于「皇」字下加「从」字，再从，三从亲又加「再」、「三」字，三从之外，各以其祖先所封郡国为房分，而系其世次，不书「皇」字，则亲疏有别，尊卑不黩。
　　又伏见本朝宗室，旧有召试出身之令，熙宁初，始命宗子出补外官，分厘事任，列于有职之臣，此诚天下至公盛德之事。加以恩泽涵育，宗英觽多，当此之际，有司不能宣德明恩，建白所职，请广选举，以少佐当宁勤求之意。昔汉之取人，不限疏近，而宗正有郡国岁计上籍之文。刘向以宗室高才，进对待诏。唐宗正寺岁选进士二十人，与国子监、京兆府相比，李程、李肱皆为举首。虽复嗣周而下，去圣已久，未可以谕当世，然取其稍近古者，或可施行。今宗正寺侍祠之外，专掌玉牒属籍，而不豫荐士。在于圣时，窃恐臣之本职有所未称。谓宜具为条流，俾诸教官依国子监外官学例，为课试法，每遇秋试，许就宗正寺投状锁试，别立人数，颇示优异，着于格令。俾其竞劝贤戚，并用纪纲四方，何独棫朴之雅乎？
　　凡天下事皆如权衡，重于此则轻于彼矣。宗室之间，自有考较，贤者获升，不肖自抑，一切之恩，分当裁损，必无觖望。夫亲贤兼进，布列中外，以镇安四海为盘石之固，与愚知混淆，聚于一处，徒殚禄廪而无所事者，不可同日语也。事虽不行，时论是之。朱本签贴云：赵彦若所言无取，亦无人称之，乃是前史官党人故载于此。又称「时论是之」，显出私意，删去。新本已复存之，今从新本。
　　注　　释
　　【一】具奏充受赇枉法「充」下原衍「请」字，据长编纪事本末卷六五蔡确欲陷□充删。
　　【二】相州狱事甚噃「噃」原作「微」，据同上书改。
　　【三】赴台验问见禁人「验」原作「驰」，据阁本及下文改。
　　【四】狱吏之酷「狱吏」二字原倒，据长编纪事本末卷六五蔡确欲陷□充乙正。
　　【五】不得抑配「得」原作「待」，据宋会要食货五七之八改。
　　【六】其近补官员「补」原作「捕」，据文义改。
　　【七】即令鄜延路经略司「令」原作「合」，据阁本改。
　　【八】岁出息一分「出」原作「去」，据宋会要食货五三之一二改。
　　【九】灵显神妃「灵显」二字原倒，据上文及宋会要方域一五之二、长编纪事本末卷七七塞曹村河乙正。「神妃」二字疑衍。
　　【一○】灵津庙碑「津」原作「平」，据上文四月戊辰、本月甲戌条及宋史卷三二一孙洙传改。
　　【一一】荆湖北路「湖」原作「海」。据阁本改。
　　【一二】诏中书门下奏据文义，「诏」字疑衍。
　　【一三】诏婕妤贤妃各五道据上德妃、贤妃、美人乞比婕妤等赐骨肉冠帔语，疑此处「婕妤」为「德妃」之误。
　　【一四】熙河路「熙」原作「西」。按：宋无「西河路」而在熙河路有蕃官，「西」、「熙」音近而讹，故改。
　　【一五】乃随等定俸「乃」疑为「仍」字之误。
　　【一六】赏应副河事毕也「河」原作「公」，据阁本、本书卷二八八及宋史卷三三一王居卿传改。
续资治通鉴长编
卷二百九十
卷二百九十
　　起讫时间 起神宗元丰元年六月尽是年七月
　　卷　　名 续资治通鉴长编卷二百九十
　　帝　　号 宋神宗
　　年　　号 元丰元年（戊午，1078）
　　全　　文
　　六月癸卯朔，日有食之。
　　权知邵州侍其瓘言，扶竹水山猺梁义等愿附招纳，籍为省民，隶邵阳县，输丁身钱米。诏荆湖南路安抚司问义，如不愿往湖北，即邵州安存之。两纪附年末，并称扶山竹猺。
　　京东体量安抚黄廉言：「澶州及京东、河北淤官地皆上腴，乞募客户，依其土俗私出牛力、官出种子分收，选晓田利官两员诣京东、河北计会，转运、提举二司及逐县令佐相度，招募客户自今秋营种，并下司农寺详定条约。」从之，令转运司选官，如系牧地【一】，即今提点刑狱司选差。
　　甲辰夜，东南有光烛地，大星出匏瓜，裂于内阶，声如雷。新、旧纪并如此书。
　　乙巳，诏太常博士苗师中、供备库使朱仲立等二十三人各迁一官，以与塞决河有劳故也。
　　河东经略使韩绛言：「麟州银城寨熟户蕃部命子元入西界刺事，为戎人所获，其子莽乜已补十将，今子元逃归，乞与近上名目，免追莽乜恩命。」诏补子元十将，莽乜免追夺。
　　诏熙州增筑西南外罗城，渐置楼橹，凡役兵夫四十四万。以经制财用局言熙州为一路根本，汉蕃民居及军营、寺观并在城外，无所障护，乞因西南壁旧罗城基增筑，并女墙高三丈故也。
　　荆湖北路转运司言，交人进奉赴阙，虑雇人夫不足，乞优估价雇钱差借。从之，自今经历路分并准此。
　　颍州团练推官、武学教授蔡硕为大理评事，展磨堪二年。硕供职睳考，当迁次等京官，以尝奸杂户，故有是命。
　　丙午，以同知礼院、太常丞、馆阁校勘刘挚为集贤校理。
　　诏：「牧地租课，诸路委提点刑狱，开封府界委提点司催纳。每年秋料限满，次季具纳，欠数上髃牧司，任满无欠、不及二分，令本司保明取旨，即及三分以上者并奏劾。」
　　又诏权都大管勾巡护惠民河杨□王火又□，令任满日再任，赐度牒五十。□王火又□自陈，以夏津县决河故道为大河，塞曹村决口，省人功物料钱百余万缗，又五埽退背减罢使臣五员，乞恩故也。
　　丁未，枢密院言副都承旨、西上合门使、荣州刺史张诚一当磨勘，诏诚一系副都承旨，特与转遥郡团练使，余依旧。密记。
　　己酉，梓州路转运司言：「讨伐泸州纳溪寨蛮，已准诏俟秋初进兵。今除首恶未获外，见有献纳器甲降人甚觽。若须用兵平荡，即未委如何分别当讨捕之人，合用钱粮于何处应副，作几军分路入讨。」诏钤辖、转运、提点刑狱司同议利害以闻。
　　先是，泸州江安县纳溪寨居民苏三十七与罗苟夷人目特意【二】争鱼笱【三】，误殴杀之，夷诉于寨，寨闻于县，县行检验之法。夷情忿怨，谓：「汉杀我人，官中不肯偿我骨价，又暴露我夷人尸首。」咒咀累日，因聚觽入寇。泸州出兵备御、寨将马仲通素懦，弃寨出奔，夷人遂乘势焚掠寨南岸，人畜庐屋殆尽。转运使高秉、判官程之才【四】共奏：「夷人近岁畏服不敢犯汉，一旦狂悖若此，今不治必为后患。乞以本路兵问罪。」朝廷既许之，秉、之才复具事宜以请，乃降是诏。纳溪用师，实录、正史俱不详。今取宗安国元丰平蛮录附益之。七月二日差韩存宝。
　　京东路体量安抚黄廉言：「本路被水之初，乞委监司察灾伤县令不得力者，听于不经水灾若事简县对移，如阙人，即于得替待阙人不依常例奏举；及乞申敕有司检计沟河，候丰熟令所属调丁夫浚治；梁山、张泽两泺累岁填淤，浸民田，亦乞自下流浚至滨州。」从之，开浚沟河，令都水监遣官同转运司检视工料。廉受命安抚京东在熙宁十年八月九日。
　　诏河北路转运司，昨发塞决河急夫，候发春夫计日折免，更蠲五分。
　　辛亥，诏提举茶场司，于阗进奉使人买茶与免税，于岁额钱内除之。
　　癸丑，以前权发遣荆湖北路转运副使、太子中允、集贤校理徐禧同知谏院、兼管勾国子监。
　　同提举成都府等路茶场蒲宗闵言，乞依李稷劾官吏。诏宗闵与理转运判官资序，所举京官、县令及使臣升陟，比稷所举人三分听举其一分，其州县官吏于茶场司职务有违，亦许案劾。
　　诏：「武学上舍生在学一年不犯第二等过，委主判同学官保明免解从上，毋过二人，内于贡举法自应免解，及已该免解，后更又在学二年以上无殿罚，免阁试【五】。」案此条文义未明，疑有脱误。
　　甲寅，命辅臣祈雨。
　　知镇戎军张守约言：「张义堡四面受敌，易攻难守，堡南一里有旧堡，三面临崖，城两重，皆不受敌。乞存新堡外，更修葺旧堡，移置仓、草场，及见任监押合管勾上下两城兵马、烟火，迁廨舍于旧堡。」从之。
　　乙卯，上批：「灵平埽役兵冒暑工作，极为劳苦，赐特支钱有差。」
　　又批：「修河所减放役兵多道死者，深可悯恻。宜指挥专委逐路提点刑狱官一员，点检催督，早令达住营州军。」
　　丙辰，诏：「提举官自今与转运判官以资任相压同者序官，其添给、当直、接送人船递马兵士，并依转运判官例。」
　　经制财用司言：「熙河路弓箭手，昨准朝旨，四人同治官庄一顷，颇闻困于役使，致阙二千人。欲罢四人治田指挥，惟收成时听暂应副外，余毋得役使。兼秦凤路转运司纲运所兵级，已诏隶本司，乞勘会元额，下陕西转运司简厢军投换，以充治田。如不足，益以选中保宁兵。」从之。七月一日，十月二十七日。
　　上批：「闻近畿路有苦雨处，令转运司委长吏祷名山、灵祠，及令开封府界【六】提点司督诸县开畎积水，具退出民田次第以闻。京东西路州军委转运司施行。」
　　丁巳，权都水监丞范子渊【七】言：「乞于汜水镇北门导洛水入于汴为清汴通漕，以省开闭汴口功费。」诏候来年取旨。十二月六日可考。
　　己未，诏都水监应河埽物料，于合应副路转运及开封府界提点司，取三年中一中数为额，委逐司管认应副钱物，关本监计置。
　　庚申，著作佐郎、直集贤院范育为太子中允、检详枢密院兵房文字。
　　殿前都指挥使、安武节度使郝质卒，车驾临奠，赠侍中，谥武庄。
　　辛酉，诏沧州清池、莫州任邱、霸州文安下城、秦州成纪陇城清水、延州肤施延长延川、庆州安化合水、全州清湘灌阳、邵州邵阳武冈、澧州石门慈利十八县，自今委三班院选差使臣为尉，其旧系使臣监当阙，送流内铨差注。
　　诏殿中丞陈安民追一官勒停，展三期叙；太常博士□安持追一官，免勒停，冲替；前检正中书刑房公事刘奉世落直史馆，免勒停，监陈州粮料院；详断官窦苹追一官勒停；详议官周孝恭、大理评事文及甫并冲替。安民尝官相州，坐与失入冯言死罪，属及甫言于宰相□充，安持坐受及甫属以谕奉世【八】，奉世坐谕法官令指定不须作失入，苹、孝恭坐定为非失入，其牵连得罪者又数十人、充释不问，周清迁一官。
　　初，蔡确勘是狱，欲锻炼以倾充，既为中丞，遂收系及甫。及甫惧，即如安民前款称尝白充，充诺之，且称尝属充子安持。确又收奉世，奉世先为枢密院检详，充自枢密使拜相，奏奉世检正中书，充雅信重之。确令大理官吏称受奉世风旨，欲出安民罪。奉世惧，亦称于起居日尝受安持属。确又欲收安持，诏第令即讯。安持恐被收，亦称实属奉世。时三司使李承之、户部副使韩忠彦皆上所厚。忠彦，琦子，而承之尝为都检正，确皆令囚引之。承之知之，数为上言确险陂之情，上意稍解，趣使结正。于是狱成，忠彦犹坐赎铜十斤，充上表乞罢相及阖门待罪者三四，上趣遣中使召出令视事。确屡率言事官登对，言罪安持太轻。上曰：「子弟为亲识请托，不得已而应之，此亦常事，何足深罪。卿辈但欲共攻□充去之，此何意也！」以确所弹奏札还之，言者乃已。墨本云：狱成，人以为冤。朱本削去。今详述其事，则冤状自见矣。
　　癸亥，马军副都指挥使、昭信军留后贾逵为殿前副都指挥使、建武节度使。旧纪书此。
　　诏应内外臣僚昨举才行堪升擢官，令中书审察人才取旨。
　　甲子，同提举成都府等路茶场蒲宗闵言：「本司元依客例买解盐入川变转茶本，不禁私贩。后刘佐榷卖，遂致人言，及因解盐司申陈，尽从废罢。伏详朝廷止绝本司卖盐之意，虑妨商贾而害钞。缘解盐法弊在出钞过多，乞除刘佐榷法不行外，许依旧施行。」诏李稷相度以闻。
　　乙丑，李稷乞定成都府、利州路茶场监官【九】买茶无杂伪粗恶，替罢委提举官保明，满五千马□犬与第五等酬，一万马□犬与第四等酬，每一万马□犬第加一等。若买粗恶伪滥杂茶，估剥计所亏坐赃论。同监官赏罚听减一等，即徒罪不至追官者并冲替，其卖买食茶依收息给赏。从之。
　　上批：「河东路置备两九军兵仗【一○】，近韩绛累奏有申明陈乞事，如有未报可者，可趣行下。」
　　丙寅，命太子中允、秘阁校理、同知谏院徐禧计议环庆等路措置边防事。七月十九日辛卯、明年三月十四日癸未、十七日丙戌可考。
　　诏：「应教阅军员有能部辖及曾经驱策干办、各有胆略、堪统领阵队者，委管军臣僚及路分总管、钤辖、都监及州总管、钤辖、将副各岁举枢密院，类聚注籍，遇须人才任使，以被举重者取旨录用。」
　　知将作监主簿王古言：「去岁诏讲复义仓，试于畿邑，已不扰而可行。欲乞于丰稔路委提举司勘会省税、常平、免役等钱谷欠阁共不及三分处先推行，庶几数年之间即见成效。」诏京东、京西、淮南、河东、陕西路依开封府界诸县行义仓法；余依奏，仍以今年秋料为始。本志云：将作监主簿王古言：「义仓之法，试于畿邑，已见不扰。请下提举司，视诸路税、役钱欠阁不及三分者，先推行之。」乃诏京东西、河东、陕西、淮南路立义仓如畿县法。八月八日己酉所载路分先后不同，当考。
　　诏京东东路民诉方田定验肥瘠未实处，并先择词讼最多一县，据名色等第酌中立税，候了日无赴愬，即案以次县施行。七月九日。
　　丁卯，荆湖北路转运司言：「沅州屯田务自初兴至今，所收未尝敷额。若募人租种纳课，不费官本，利害甚明。乞朝廷详酌施行，及令本州岛通判管勾，月粮给食钱。」从之，委转运判官马瑊提举。熙宁七年四月十九日，初置沅州，元丰二年七月二十一日罢屯田务。
　　诏诸路都作院，委枢密院选差本路提点刑狱官一员提举点检。
　　戊辰，鄜延经略使吕惠卿言：「宥州牒称麟、府二州边人侵耕生地，乞降回宥州牒本。」诏管勾麟府路军马高遵一等验定西人所争地界，旧曾与不曾开耕？系与不系两不耕地？速保明以闻。
</div>
    <div class="pagination">
<a href="续资治通鉴长编_page391.html">上一页</a><span>...</span><a href="续资治通鉴长编_page387.html">387</a><a href="续资治通鉴长编_page388.html">388</a><a href="续资治通鉴长编_page389.html">389</a><a href="续资治通鉴长编_page390.html">390</a><a href="续资治通鉴长编_page391.html">391</a><span class="current-page">392</span><a href="续资治通鉴长编_page393.html">393</a><a href="续资治通鉴长编_page394.html">394</a><a href="续资治通鉴长编_page395.html">395</a><a href="续资治通鉴长编_page396.html">396</a><a href="续资治通鉴长编_page397.html">397</a><span>...</span><a href="续资治通鉴长编_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
