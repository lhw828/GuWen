<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 97 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 97 页/共 334 页
  </h1>
  <div class="content">
   ⑦赵新兴王祗即皇帝位于襄国，〔考异曰：晋帝纪，祗即位在闰月；三十国、晋春秋皆在三月。按十六国春秋，祗称帝，拜姚弋仲、苻健官，而不言苻洪。洪三月死，故疑祗以三月即位。〕改元永宁。以汝阴王琨为相国，六夷据州郡【章：十二竹本「郡」下有「拥兵」二字；乙十一行本同；退斋校同。】者皆应之。〔六夷，胡、羯、氐、羌、段氏及巴蛮也。〕祗以姚弋仲为右丞相、亲赵王，待以殊礼。弋仲子襄，雄勇多才略，士民多爱之，请弋仲以为嗣，弋仲以襄非长子，不许；〔襄，弋仲之第五子。长，知两翻。〕请者日以千数，弋仲乃使之将兵。〔将，即亮翻。〕祗以襄为骠骑将军、豫州刺史、新昌公。又以苻健为都督河南诸军事、镇南大将军、开府仪同三司、兖州牧、略阳郡公。
⑧夏，四月，赵主祗汝阴王琨将兵十万伐魏。
⑨魏主闵杀李农及其三子，并尚书令王谟、侍中王衍、中常侍严震、赵升。闵遣使临江告晋曰：〔使，疏吏翻。〕「逆胡乱中原，今已诛之；能共讨者，可遣军来也。」朝廷不应。
⑩五月，庐江太守袁真攻魏合肥，克之，虏其居民而还。〔还，从宣翻，又如字。〕
六月，赵汝阴王琨进据邯郸，〔邯郸，音寒丹。〕镇南将军刘国自繁阳会之。〔繁阳县，汉属魏郡，晋属顿丘郡；隋废繁阳入相州内黄县。〕魏卫将军王泰击琨，大破之，死者万余人。刘国还繁阳。
初，段兰卒于令支，〔段兰屯令支，见上卷康帝建元元年。令，音铃，又郎定翻。支，音祁。〕段龛代领其众，因石氏之乱，拥部落南徙。秋，七月，龛引兵东据广固，〔龛自陈留而东据广固。〕自称齐王。
八月，代郡人赵榼帅三百余家叛燕归赵并州刺史张平。〔榼，苦合翻。帅，读曰率。〕燕王儁徙广宁、上谷二郡民于徐无，〔徐无县，汉、晋属右北平郡，后周废，入无终县，唐改无终为玉田县，属蓟州。〕代郡民于凡城。〔恐其复叛归赵，故徙之。〕
王朗之去长安也，朗司马杜【章：十二行本「杜」上有「京兆」二字；乙十一行本同；退斋校同；张校同，云无注本亦脱。】洪据长安，自称晋征北将军、雍州刺史，以冯翊张琚为司马；关西夷、夏皆应之。〔雍，于用翻。夏，户雅翻。〕苻健欲取之，恐洪知之，乃受赵官爵。〔赵主祗所授者也。〕以赵俱为河内太守，戍温；牛夷为安集将军，戍怀；〔安集将军，苻氏置，以安集民夷为号。温县、怀县并属河内郡。温县，唐属孟州。怀县故城在怀州武陟县西。〕治宫室于枋头，〔治，直之翻。〕课民种麦，示无西意，有知而不种者，健杀之以徇。既而自称晋征西大将军、都督关中诸军事、雍州刺史；以武威贾玄硕为左长史，洛【章：十二行本「洛」作「略」；乙十一行本同；熊校同。】阳梁安为右长史，段纯为左司马，辛牢为右司马，京兆王鱼、安定程肱、胡文等为军谘祭酒，悉众而西。以鱼遵为前锋，行至盟津，〔盟，读曰孟。〕为浮梁以济。遣弟辅国将军雄帅众五千自潼关入，兄子扬武将军菁帅众七千自轵关入。〔从河南入潼关至华阴，从河北入轵关，自蒲津西渡河至渭北，合兵以攻长安。帅，读曰率；下同。〕临别，执菁手曰：「若事不捷，汝死河北，我死河南，不复相见。」〔复，扶又翻。既济，焚桥，自帅大众随雄而进。
杜洪闻之，与健书，侮嫚之。以张琚弟先为征虏将军，帅众万三千逆战于潼关之北。先兵大败，走还长安。洪悉召关中之众以拒健。洪弟郁劝洪迎健，洪不从；郁帅所部降于健。〔降，户江翻；下同。〕
健遣苻雄徇渭北。氐酋毛受屯高陵，〔高陵县，汉属冯翊；晋改曰高陆，属京兆。〕徐磋屯好畤，〔磋，仓何翻。好畤县，前汉属右扶风，后汉、晋。畤，音止。〕羌酋白犊屯黄白，〔即黄白城。酋，慈由翻。〕众各数万皆斩洪使，〔使，疏吏翻。〕遣子降于健。苻菁、鱼遵所过城邑，无不降附。洪惧，固守长安。
张贺度、段勤、刘国靳豚会于昌城，〔魏收地形志：魏郡昌乐县有昌城。昌乐县，后魏太和二十一年分魏县置。靳，居焮翻。〕将攻邺。魏主闵自将击之，战于苍亭，〔苍亭在河上，西南至东六十里。自将，即亮翻。〕贺度等大败，死者二万八千人，追斩靳豚于阴安，〔阴安县，汉属魏郡，晋属顿丘郡。刘昫曰：阴安城在澶州顿丘县北。〕尽俘其众而归。闵戎卒三十余万，旌旗、钲鼓绵亘百余里，虽石氏之盛，无以过也。
故晋散骑常侍陇西辛谧，有高名，〔散，悉亶翻。骑，奇寄翻。〕历刘、石之世，征辟皆不就；闵备礼征为太常。谧遗闵书，〔遗，于季翻。〕以为「物极则反，致至则危。〔战国策曰：物至而反，冬夏是也。致至则危，累碁是也。高诱注曰：冬至生，夏至杀，故曰反。致，极也。〕君王功已成矣，宜因兹大捷，归身晋朝，〔朝，直遥翻。〕必有由、夷之廉，享松、乔之寿矣。」〔由、夷，许由、伯夷也。松、乔，赤松子、王子乔也。〕因不食而卒。
九月，燕王儁南徇冀州，取章武、河间。〔晋武帝泰始元年，分勃海置章武国。五代志：后魏以河间置瀛州，统内有平舒县，旧置章武郡。〕初，勃海贾坚，少尚气节，〔少，诗照翻；下同。〕仕赵为殿中督。赵亡，坚弃魏主闵还乡里，拥部曲数千家。燕慕容评徇勃海，遣使招之，坚终不降；〔使，疏吏翻。降，户江翻。〕评与战，擒之。儁以评为章武太守，封裕为河间太守。儁与慕容恪皆爱贾坚之材，坚时夫六十余，恪闻其善射，置牛百步上以试之。坚曰：「少之时能令不中，今老矣，往往中之。」乃射再发，〔少，诗照翻。中，竹仲翻。射，而亦翻。〕一矢拂脊，一矢磨腹，皆附肤落毛，上下如一，观者咸服其妙。儁以坚为乐陵太守，治高城。〔高城县，自汉以来属勃海郡。贤曰：高城故城，在今沧州盐山县南。〕
苻菁与张先战于渭北，擒之，三辅郡县堡壁皆降。冬，十月，苻健长驱至长安，杜洪、张琚奔司竹。〔扶风盩厔县有司竹园。宋白曰：竹在鄠、盩厔之间。汉官有竹丞，魏置司守之官，后魏有司竹都尉。〕
燕王儁还蓟，留诸将守之；儁还至龙城，谒陵庙。
十一月，魏主闵帅步骑十万攻襄国。〔帅，读曰率。骑，奇寄翻；下同。〕署其子太原王胤为大单于、骑骑大将军，以降胡一千配之为麾下。〔单，音蝉。骠，匹妙翻。降，户江翻。〕光禄大夫韦謏谏曰：「胡、羯皆我之仇敌，〔謏，蓟鸟翻。闵先诛胡、羯，故謏云然。〕今来归附，苟存性命耳；万一为变，悔之何及。请诛屏降胡，去单于之号，〔屏，必郢翻。去，羌吕翻。〕以防微杜渐。」闵方欲抚纳群胡，大怒，诛謏及其子伯阳。〔为下降胡执胤降赵张本。〕
甲午，苻健入长安，以民心思晋，乃遣参军杜山伯诣建康献捷，并修好于桓温。于是秦、雍夷夏皆附之，〔夷夏皆附健，以其归晋也。好，呼到翻。雍，于用翻。夏，户雅翻。〕赵凉州刺史石宁独据上邽不下，十二月，苻雄击斩之。
蔡谟除司徒，三年不就职；〔四年，谟除司徒。〕诏书屡下，太后遣使谕意，〔使，疏吏翻。〕谟终不受。于是帝临轩，遣侍中纪据、黄门郎丁纂征谟；谟陈疾笃，使主簿谢攸陈让。自旦至申，使者十余返，而谟不至。时帝方八岁，甚倦，问左右曰：「所召人何以至今不来﹖临轩何时掌竟﹖」太后以君臣俱疲，乃诏：「必不来者，宜罢朝。」〔朝，直遥翻；下同。〕中军将军殷浩奏免吏部尚衵江虨官。〔虨，逋闲翻。〕会稽王昱令曹曰：〔下令于尚书曹也。昱时录尚书六条事。会，工外翻。〕「蔡公傲违上命，无人臣之礼。若人主卑屈于上，大义不行于下，亦不知所以为政矣。」公卿乃秦「谟悖慢傲上，罪同不臣，〔悖，蒲内翻。〕请送廷尉以正刑书。」谟惧，帅子弟诣【章：十二行本「诣」上有「素服」二字；乙十一行本同；孔本同；张校同。】阙稽颡，自到廷尉待罪。〔帅，读曰率。稽，音启。〕殷浩欲加谟大辟；〔辟，毗亦翻。〕会徐州刺史荀羡入朝，〔羡自京口朝建康。〕浩以问羡，羡曰：「蔡公今日事危，〔谓谟死也。〕明日必有桓、文之举，」〔言将举兵以问其罪。〕浩乃止。下诏免谟为庶人。
资治通鉴卷第九十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十一〔起重光大渊（辛亥），尽阏逢摄提格（甲寅），凡四年。〕
孝宗穆皇帝中之上
永和七年〔（辛亥、三五一）〕
①春，正月，丁酉，日有食之。
②苻健左长史贾玄硕等请依刘备称汉中王故事，〔事见六十八卷汉献帝建安二十四年。〕表健为都督关中诸军事、大将军、大单于、秦王。〔玄硕欲表言之于晋朝。单，音蝉。〕健怒曰：「吾岂堪为秦王邪！且晋使未返，〔使，疏吏翻。〕我之官爵，非汝曹所知也。」既而密使梁安讽玄讽玄等上尊号，〔上，时掌翻。〕健辞让再三，然后许之。丙辰，健即天王、大单于位，〔苻健，字建业，洪第三子。〕国号大秦，大赦，改元皇始。追尊父洪为武惠皇帝，庙号太祖；立妻强氏为天王后，〔强，其两翻，氐姓也。〕子苌为太子，靓为平原公，〔苌，仲良翻。靓，疾正翻。〕生为淮南公，觌为长乐公，〔乐，音洛。〕方为高阳公，硕为北平公，腾为淮阳公，柳为晋公，桐为汝南公，廋为魏公，〔廋，所鸠翻。〕武为燕公，幼为赵公。以苻雄为都督中外诸军事、丞相、领车骑大将军、雍州牧、东海公；〔雍，于用翻。〕苻菁为卫大将军、平昌公，宿卫二宫；〔二宫，健所居及子苌所居也。〕雷弱儿为太尉，毛贵为司空，略阳姜伯周为尚书令，梁楞为左仆射，〔楞，卢登翻。〕王堕为右仆射，鱼遵为太子太师，强平为太傅，段纯为太保，吕婆楼为散骑常侍。〔散，悉亶翻。骑，奇寄翻。〕伯周，健之舅；平，王后之弟；婆楼，本略阳氐酋也。〔酋，慈由翻。〕
③段龛请以青州内附；二月，戊寅，以龛为镇北将军，封齐公。〔段龛据广固，始上卷上年。龛苦含翻。〕
魏主闵攻围襄国百余日。〔去年十一月，闵攻襄国。〕赵主祗危急，乃去皇帝之号，称赵王，〔去，羌吕翻。〕遣太尉张举乞师于燕，许送传国玺；〔玺，斯氏翻。〕中军将军张春乞师于姚弋仲。弋仲遣其子襄帅骑二万八千救赵，〔帅，读曰率。〕诫之曰：「冉闵弃仁背义，屠灭石氏。〔事见上卷五年、六年。背，蒲妹翻。〕我受人厚遇，〔谓石虎遇之厚也。〕当为复雠，老病不能自行；汝才十倍于闵，若不枭擒以来，不必复见我也！」〔为，于伪翻。枭，坚尧翻。复，扶又翻。〕弋仲亦遣使告于燕；〔使，疏吏翻；下同。〕燕主儁遣御难将军悦绾〔御难将军，盖慕容氏创置。难，乃旦翻。〕将兵三万往会之。
冉闵闻儁欲救赵，遣大司马从事中郎广宁常炜使于燕。儁使封裕诘之曰：「冉闵，石氏养息，〔息，子也。诘，去吉翻。〕负恩作逆，何敢辄称大号﹖」炜曰：「汤放桀，武王伐纣，以兴商、周之业；曹孟德养于宦官，莫知所出，卒立魏氏之基；〔操事见六十八卷汉灵帝中平元年。操，字孟德。卒，子恤翻。〕苟非天命，安能成功！推此而言，何必致问！」裕曰：「人言冉闵初立，铸金为己像以卜成败，而像不成，信乎﹖」炜曰：「不闻。」裕曰：「南来者皆云如是，何故隐之﹖」炜曰：「奸伪之人欲矫天命以惑人者，乃假符瑞、托蓍龟以自重。〔蓍，升脂翻。〕魏主握符玺，据中州，受命何疑；而更反真为伪，取决于金像乎！」裕曰：「传国玺果安在﹖」炜曰：「在邺。」裕曰：「张举言在襄国。」炜曰：「杀胡之日，在邺者殆无孑遗；〔孑，吉列翻，孤也，单也；言无孤单得遗者。〕时有迸漏者，皆潜伏沟渎中耳，〔尔雅：水注谷曰沟，水注浍曰渎。迸，比诤翻。〕彼安知玺之所在乎！彼求救者，为妄诞之辞，无所不可，况一玺乎！」
儁犹以张举之言为信，乃积柴其旁，使裕以其私诱之，曰：「君更熟思，无为徒取灰灭！」〔诱，音酉。〕炜正色曰：「石氏贪暴，亲帅大兵攻燕国都；虽不克而返，〔事见九十六卷成帝咸康四年。帅，读曰率。〕然志在必取。故运资粮、聚器械于东北者，非以相资，乃欲相灭也。〔事见九十六卷咸康四年、六年。〕魏主诛翦石氏，虽不为燕；臣子之心，闻仇雠之灭，义当如何﹖而更为彼责我，不亦异乎！〔异，犹言可怪也。为，于伪翻。〕吾闻死者骨肉下于土，〔下，户嫁翻。〕精魂升于天。蒙君之惠，亦益薪纵火，使仆得上诉于帝足矣！」左右请杀之。儁曰：「彼不惮杀身以徇其主，忠臣也。且冉闵有罪，使臣何预焉！」〔使，疏吏翻。〕使出就馆。夜，使其乡人赵赡往劳之，〔劳，力到翻。〕且曰：「君何不以实言﹖王怒，欲处于辽、碣之表，〔辽海反碣石为辽、碣。杜佑曰：「卢龙，汉肥如县，有碣石山，碣然而立在海旁。秦筑长城所起自碣石，在今高丽旧界，非此碣石也。赵赡所谓辽、碣，盖即杜佑所言者也。处，昌吕翻。〕柰何﹖」炜曰：「吾结发以来，尚不欺布衣，况人主乎！曲意苟合，性所不能；直情尽言，虽沈东海，不敢避也！」〔沈，持林翻。〕遂卧向壁，不复与赡言。〔复，扶又翻。〕赡具以白儁，儁乃囚炜于龙城。
⑤赵并州刺史张平遣使降秦，〔使，疏吏翻。降，户江翻。〕秦王以平为大将军、冀州牧。
⑥燕王儁还蓟。〔自龙城还蓟。蓟，音计。〕
⑦三月，姚苌及赵汝阴王琨各引兵救襄国。〔琨信都进兵救襄国。〕冉闵遣车骑将军胡睦拒襄于长芦，〔水经注：漳水过堂阳县西，分为二水，其右水东北注出石门，谓之长芦水。长芦水西径堂阳县故城南，又东径九门陂，又东径扶都县。五代志：隋置长芦县，属河间郡。刘昫曰：长芦，汉参户县地。〕将军孙威拒琨于黄丘，〔魏收地形志：巨鹿郡郻县有黄丘。郻，苦ㄠ翻。〕皆败还，士卒略尽。
闵欲自出击之，卫将军王泰谏曰：「今襄国未下，外救云集，若我出战，必覆背受敌，〔「覆」，当作「腹」。〕【章：孔本正作「腹」。十二行本、乙十一行本仍作「覆」。】此危道也。不若固垒以挫其锐，徐观其衅而击之。〔衅，隙也。〕且陛下亲临行陈，〔行，户刚翻。陈，读曰阵。〕如失万全，则大事去矣。」闵将止，道士法饶进曰：「陛下围襄国经年，无尺寸之功；今贼至，又避不击，将何以使将士乎！〔将，即亮翻。〕且太白入昴，当杀胡王，〔晋天文志：昴七星，为旄头，胡星也。〕百战百克，不可失也！」闵攘袂大言曰：「吾战决矣，敢沮众者斩！」〔攘，如羊翻。沮，在吕翻。〕乃悉众出，与襄、琨战。悦绾适以燕兵至，去魏兵数里，疏布骑卒，曳柴扬尘，〔疏，读与捤同。骑，奇寄翻；下同。〕魏人望之恟惧，〔自棘城之败，赵人固畏燕兵，见其至而势盛，故恟惧。恟，许拱翻。〕襄、琨、绾三面击之，赵王祗自后冲之，魏兵大败，〔果如王泰之言，腹背受敌而败。〕闵与十余骑走还邺。降胡栗特康等执大单于胤及左仆射刘琦以降赵，赵王祗杀之。〔果如韦謏之言。史言冉闵不能用群策以取败。降，户江翻。单，音蝉。〕胡睦及司空石璞、尚书令徐机、中书监卢谌等并将士死者凡十余万人。〔刘隗、卢谌不能为晋死而卒死兵。人谁不死，贵得其死所耳！谌，是壬翻。〕闵潜还，人无知者。邺中震恐，讹言闵已没。射声校尉张艾请闵亲郊以安众心，〔亲郊，亲出郊祀也。〕闵从之，讹言乃息。闵支解法饶父子，〔解剥其支体而杀之。〕赠韦謏大司徒。〔謏死，见上卷上年。謏，苏鸟翻。〕姚襄还滠头，〔滠，书涉翻。〕姚弋仲怒其不擒闵，杖之一百。
初，闵之为赵相也，〔相，息亮翻。〕悉散仓库以树私恩，与羌、胡相攻，无月不战。赵所徙青、雍、幽、荆四州之民〔石虎破曹嶷，徙青州之民；破刘胤、石生，再徙雍州之民；破段匹磾及为燕所败，徙幽州之民；石勒南掠江、汉，徙荆州之民。雍，于用翻。〕及氐、羌、胡、蛮数百万口，以赵法禁不行，各还本土；道路交错，互相杀掠，其能达者什有二、三。中原大乱，因以饥疫，人相食，无复耕者。〔复，扶又翻。〕
赵王祗使其将刘显帅众七万攻邺，〔帅，读曰率。〕军于明光宫，〔此明光宫，石氏所建也。〕去邺二十三里。魏主闵恐，召王泰，欲与之谋；泰恚前言之不从，辞以疮甚。〔战败被伤，故因以疮甚乱。恚，于避翻。〕闵亲临问之，泰固称疾笃。闵怒，还宫，谓左右曰：「巴奴，乃公岂假汝为命邪！〔王泰盖巴蛮也。乃公，冉闵自谓也；自汉高祖已有是语。〕要将先灭群胡，却斩王泰。」乃悉众出战，大破显军，追奔至阳平，〔阳平县，汉属东郡，魏、晋分属阳平郡，而阳平郡治在魏郡东北。宋白曰：魏州莘县，汉为阳平县，后赵移阳平理馆陶县。〕斩首三万余级。显惧，密使请降，〔使，疏吏翻。降，户江翻。〕求杀祗以自效，闵乃引归。有告王泰欲叛入秦者，闵杀之，夷其三族。
⑧秦王健分□使者问民疾苦，搜罗隽异，宽重敛之税，弛离宫之禁，〔赵修长安宫殿，亦有离宫之禁。敛，力赡翻。〕罢无用之器，去侈靡之服，〔去，羌吕翻。〕凡赵之苛政不便于民者，皆除之。〔史言苻健所以能据有关中。〕
⑨杜洪、张琚遣使召梁州刺史司马勋；夏，四月，勋帅步骑三万赴之，〔帅，读曰率。骑，奇寄翻。〕秦王健御之于五丈原。勋屡战皆败，退归南郑。健以中书令贾玄硕始者不上尊号，衔之，〔上，时掌翻。〕使人告玄硕与司马勋通，并其诸子皆杀之。
⑩渤海人逄约〔洚，皮江翻。〕因赵乱，拥众数千家，附于魏，魏以约为渤海太守。故太守【严：「守」改「尉」。】刘准，隗之兄子也；土豪封放，奕之从弟也；〔从，才用翻。〕别聚众自守。闵以准为幽州刺史，与约中分渤海。燕王儁使封奕讨约，使昌黎太守高开讨准、放。开，瞻之子也。〔高瞻，见九十一卷元帝太兴二年。〕
奕引兵直抵约垒，遣人谓约曰：「相与乡里，隔绝日久，〔封奕本渤海人，怀帝永嘉五年，托于慕容廆，见八十七卷。〕会遇甚难。时事利害，人皆有心，非所论也。愿单出一相见，以写伫结之情。」〔久立而待之曰伫；企望之情郁积而不散曰结。〕约素信重奕，即出，见奕于门外；各屏骑卒，〔屏，必郢翻。骑，奇寄翻。〕单马交语。奕与论叙平生毕，因说之曰：「与君累世同乡，情相爱重，诚欲君享祚无穷；今既获展奉，〔展，省视也。奉，承也，事也。说，输芮翻。〕不可不尽所怀。冉闵乘石氏之乱，奄有成资，是宜天下服其强矣，而祸乱方始，固知天命不可力争也。燕王奕世载德，〔「奕世载远」，班彪王命论之言。师古曰：载，乘也，言相因不绝。〕奉义讨乱，所征无敌。今已都蓟，南临赵、魏，远近之民，襁负归之。民厌荼毒，〔孔安国曰：荼毒，苦也。襁，居两翻。〕咸思有道。冉闵之亡，匪朝伊夕成败之形，昭然易见。〔易，以豉翻。〕且燕王肇开王业，虚心贤隽；君能翻然改图，则功参绛、灌，庆流曲裔，孰与为亡国将，守孤城以待必至之祸哉！」〔将，即亮翻。〕约闻之，怅然不言。奕给使张安，有勇力；〔给使，在左右给使令者也。〕奕豫戒之，俟约气下，安突前持其马鞚，〔鞚，空贡翻。〕因挟之而驰。至营，奕与坐，谓曰：「君计不能自决，故相为决之，〔为，于伪翻。〕非欲取君以邀功，乃欲全君以安民也。」
高开至渤海，准、放迎降。〔降，户江翻。〕儁以放为渤海太守，准为左司马，约参军事。以约诱于人而遇获，〔诱，音酉。〕更其名曰钓。〔更，工衡翻。〕
刘显弒赵王祗及其丞相乐安王炳、太宰赵庶等十余人，传首于邺。骠骑将军石宁奔柏人。〔柏人县，自汉以来属赵国。刘昫曰：唐邢州尧山县，古之柏人城。骠，匹妙翻。骑，奇寄翻。〕魏主闵焚祗首于通衢，拜显上大将军、大单于、冀州牧。〔单，音蝉。〕
五月，赵兖州刺史刘启自鄄城来奔。〔鄄城县，汉属济阴郡，晋属濮阳国，唐为濮州治所。鄄，吉县翻。〕
秋，七月，刘显复引兵攻邺，〔复，扶又翻。〕魏主闵击败之。〔败，蒲迈翻。〕显还，称帝于襄国。
八月，魏徐州刺史周成、兖州刺史魏统、荆州刺史乐弘、豫州牧张遇以廪丘、许昌等诸城来降；〔时周成据廪丘，张遇据许昌。降，户江翻；下同。〕平南将军高崇、征虏将军吕护执洛州刺史郑系，以其地来降。〔时崇、护以三河之地来降。〕
燕王儁遣慕容恪攻中山，慕容评攻王午于鲁口，魏中山太守上谷侯龛闭城拒守。〔龛，苦含翻。〕恪南徇常山，军于九门，〔九门县，自汉以来属常山郡。〕魏赵郡太守辽西李邽举郡降，恪厚抚之，将邽还围中山，侯龛乃降。恪入中山，迁其将帅、土豪数十家诣蓟，〔将，即亮翻。帅，所类翻。蓟，音计。〕余皆安堵，军令严明，秋豪不犯。慕容评至南安，王午遣其将郑生拒战，评击斩之。
悦绾还自襄国，儁乃知张举之妄而杀之。常炜有四男二女在中山，儁释炜之囚，使诸子就见之。炜上疏谢恩，儁手令答曰：「卿本不为生计，孤以州里相存耳。〔儁居昌黎，炜居广宁，二郡皆属幽州。〕今大乱之中，诸子尽至，岂非天所念邪！天且念卿，况于孤乎！」赐妾一人，谷三百斛，使居凡城。以北平太守孙兴为中山太守；兴善于绥抚，中山遂安。
库専官伟帅部众自上党降燕。〔専，奴沃翻。库専官，渔阳乌桓大人库専之余种。按温与刘道原书，以为「库」当作「厍」。详见前例。库，音舍。〕
姚弋仲遣使来请降。〔赵亡，弋仲乃降。晋史言其尽忠于石氏。使，疏吏翻；下同。〕冬，十【章：十二行本「十」下有「一」字；乙十一行本同；孔本同。】月，以弋仲为使持节、六夷大都督、督江【严：「江」改「淮」。】北诸军事、〔「江北」，恐当作「河北」。〕车骑大将军、开府仪同三司、大单于、高陵郡公；〔骑，奇寄翻。单，音蝉。〕又以其子襄为持节、平忠将军、都督并州诸军事、并州刺史、平乡县公。
逄钓亡归渤海，招集旧众以叛燕。乐陵太守贾坚〔考异曰：燕书贾坚传：「烈祖问坚年，对以受新命始及三载。」烈祖悦其言，拜乐陵太守。按坚以去年九月获于燕，至明年始三年。若未为乐陵太守，岂能安集诸县，告谕逄钓！故知坚先己为乐陵太守，非因问年而授。〕使人告谕乡人，示以成败，钓部众稍散，遂来奔。
吐谷浑叶延卒，子碎奚立。〔晋书作「辟奚」。按一百三卷简文帝咸安元年锺恶地杀三弟事，亦当作「辟奚」。〕
初，桓温闻石氏乱，上疏请出师经略中原；〔温盖上疏于五年出屯安陆之时。〕事久不报。温知朝廷杖殷浩以抗己，甚忿之；然素知浩之为人，亦不之惮也。以国无他衅，遂得相持弥年，【章：十二行本「年」下有「虽有君臣之迹」六字；乙十一行本同；孔本同；张校同；退斋校同。】羁縻而已，八州士众资调殆不为国家用。〔永和元年，温都督荆、司、雍、益、梁、宁六州；五年，遣滕畯帅交、广之兵伐林邑，盖是时已加督交、广二州矣。资，财也。调，赋也。调，徒钓翻。〕屡求北伐，诏书不听。十二月，辛未，温拜表辄行，帅众四五万顺流而下，军于武昌。〔帅，读曰率。〕朝廷大惧。
殷浩欲去位以避温，又欲以驺虞幡驻温军。吏部尚书王彪之言于会稽王昱曰：「此属皆自为计，非能保社稷，为殿下计也。〔会，工外翻。〕若殷浩去职，人情离骇，天子独坐，当此之际，必有任其责者，非殿下而谁乎！」又谓浩曰：「彼若抗表问罪，卿为之首。事任如此，〔谓浩当朝政也。〕猜衅已成，〔谓浩与温有隙也。〕欲作匹夫，岂有全地邪！且当静以待之。令相王与手书，〔相，息亮翻。〕示以款诚，为陈成败，彼必旋师；若不从，则遣中诏；又不从，乃当以正义裁。〔谓正温举兵向阙之罪。〕柰何无故忽忽，先自猖獗乎！」〔忽，仓红翻。〕浩曰：「决大事正自难，顷日来欲使人闷。闻卿此谋，意浆得了。」〔了，决也。〕彪之，彬之子也。〔王敦之乱，彬能守正，彪之可谓克绍矣。〕
抚军司马高崧〔昱抚军大将军，以崧为司马。〕言于昱曰：「王宜致书，谕以祸福，自当返旆。如其不尔，便六军整驾，逆顺于兹判矣！」〔言温若不还，则当整六师奉顺讨逆也。〕乃于坐为昱草书曰：「寇难宜平，时会宜接。〔谓是时中原豪杰相继来降，有恢复之会，宜应接之也。难，乃旦翻。坐，徂卧翻。为，于伪翻；下同。〕此实为国远图，经略大算，能弘斯会，非足下而谁！但以比兴师动众，要当以资实为本；〔比，毗寐翻。〕运转之艰，古人所难，不可易之于始而不熟虑。〔易，以豉翻。〕顷所以深用为疑，惟在此耳。然异常之举，众之所骇，游声噂摂，〔噂，祖本翻。摂，徒合翻。噂摂，聚语也。〕想足下亦少闻之。〔少，诗沼翻。〕苟患失之，无所不至，〔论语孔子之言。〕或能望风振扰，一时崩散。如此则望实并丧，〔丧，息浪翻。〕社稷之事去矣。皆由吾闇弱，德信不着，不能镇静群庶，保固维城，〔诗曰：宗子维城。〕所以内愧于心，外惭良友。吾与足下，虽职有内外，安社稷，保国家，其致一也。〔致，极也，言事理诣极之地则一也。〕天下安危，系之明德；当先思宁国而后图其外，使王基克隆，大义弘着。所望于足下，区区诚怀，岂可复顾嫌而不尽哉！」〔复，扶又翻。〕温即上疏惶恐致谢，回军还镇。
朝廷将行郊祀。会稽王昱问于王彪之曰：「郊祀应有赦否﹖」彪之曰：「自中兴以来，郊祀往往有赦，愚意常谓非宜；凶愚之人，以为郊必有赦，将生心于徼幸矣！」〔徼，坚尧翻。〕昱从之。
燕王儁如龙城。
丁零翟鼠帅所部降燕，封为归义王。〔丁零居中山，其后翟斌等皆其种类也。帅，读曰率。〕
八年〔（壬子、三五二）〕
①春，正月，辛卯，日有食之。
②秦丞相雄等请秦王健正尊号，依汉、晋之旧，不必效石氏之初。〔谓不虎兄弟皆先称天王，后即皇帝位。〕健从之，即皇帝位，大赦。诸公皆进爵为王。且言单于所以统壹百蛮，非天子所宜领，〔此亦雄等之言也。单，音蝉。〕以授太子苌。
③司马勋既还汉中，杜洪、张琚屯宜秋。〔水经注：郑渠自中山西瓠口东流，径宜秋城北，又东径中山南，又东径池阳县故城北。〕洪自以右族轻琚，琚遂杀洪，自立为秦王，改元建昌。
④刘显攻常山，魏主闵留大将军蒋干使辅太子智守邺，自将八千骑救之。显大司马清河王宁以枣强降魏。〔枣强县，前汉属清河郡，后汉、晋省，寻复置，属信都郡。〕闵击显，败之，〔败，补迈翻。〕追奔至襄国。显大将军曹伏驹开门纳闵，闵杀显及其公卿已下百余人，〔考异曰：闵杀显，晋帝纪在正月，十六国春秋钞在二月，燕书在三月己酉，未知敦是。今从帝纪。〕焚襄国宫室，迁其民于邺。赵汝阴王琨以其妻妾来奔，斩于建康市，石氏遂绝。〔自古无不亡之国，宗族诛夷，固亦有之，未有至于绝姓者。石氏穷凶极暴，而子孙无遗种，足以见天道之不爽矣。〕
⑤尚书左丞孔严言于殷浩曰：「比来众情，良可寒心，〔比，毗至翻。〕不知使君当何以镇之。愚谓宜明受任之方，韩、彭专征伐，萧、昔守管钥，〔事见汉高帝纪。曹参当高帝时，从韩信用兵，其后相齐，未尝守管钥。严以萧、曹相继为相而言之。〕内外之任，各有攸司；深思廉、蔺屈身之义，〔事见四卷周赧王三十六年。〕平、勃交欢之谋，〔事见十三卷汉高后七年。〕令穆然无间，〔穆然，和而静之貌。间，古苋翻。〕然后可以保大定功也。〔严欲浩与桓温两释猜嫌，降心相从，以图国事也。「保大定功」，左传楚庄王所谓武有七德，此其二也。〕观近日降附之徒，皆人面兽心，贪而无亲，恐难以义感也。」〔段龛、张遇、姚襄之徒，孔严固见其肺肝矣。降，户江翻。〕浩不从。严，愉之从子也。〔从，才用翻。〕
浩上疏请北出许、洛，诏许之，以安西将军谢尚、北中郎将荀羡为督统，〔晋志曰：四中郎将并后汉置，历魏及晋并有其职，江左弥重。时谢尚镇寿春，荀羡镇京口，浩欲两道俱进，故使二人并为督统，各统其方之兵。〕进屯寿春。谢尚不能抚尉张遇，〔尉，与慰同。〕遇怒，据许昌叛，使其将上官恩据洛阳，乐弘攻督护戴施于仓垣，浩军不能进。三月，命荀羡镇淮阴，寻加监青州诸军事，〔监，工衔翻。〕又领兖州刺史，镇下邳。
⑥乙巳，燕王儁还蓟，稍徙军中文武兵民家属于蓟。〔自北徙其家属而南，又恐其怀居而无乐迁之心，故稍徙之。〕
⑦姚弋仲有子四十二人，及病，谓诸子曰：「石氏待吾厚，吾本欲为之尽力。〔为，于伪翻。〕今石氏已灭，中原无主；我死，汝亟自归于晋，当固执臣节，无为不义也！」弋仲卒，子襄秘不发丧，帅户六万南攻阳平、元城、发干，破之，屯于碻磝津；〔帅，读曰率；下同。襄自滠头而南也。元城县，汉属魏郡，晋属阳平郡。发干县，汉属东郡，晋属阳平郡。刘昫曰：唐魏州莘县，汉阳平县地。碻磝城，即汉东郡茌平县故城，其西南即河津，谓之碻磝津。后魏置济州于碻磝城。杜佑曰：碻磝，即今济阳郡城。碻，口交翻；磝，音敖。杨正衡曰：碻，五劳翻；磝，口劳翻。毛晃曰：碻，丘交翻；磝，牛交翻。或曰：碻，音确；磝，音爻。〕以太原王亮为长史，天水尹赤为司马，太原薛瓒、略阳权翼为参军。〔姓谱：权本颛顼之后。楚武王使鬬缗尹权，因以为氏。韩愈权德舆墓碑曰：殷武丁之子降封于权；权，江、汉间国也，周衰，入楚，为权氏。瓒，藏旱翻。〕
襄与秦兵战，败，亡三万余户，南至荥阳，始发丧。又与秦将高昌、李历战于麻田，〔高昌、李历，本赵将也，时附于秦，故称秦将。荥、洛之间，地名有豆田、麻田，各因人所种艺而名之。〕马中流矢而毙。〔中，竹仲翻。〕弟苌以马授襄，〔苌，仲良翻。〕襄曰：「汝何以自免﹖」苌曰：「但令兄济，竖子必不敢害苌！」会救至，俱免。尹赤奔秦，秦以赤为并州刺史，镇蒲阪。
襄遂帅众归晋，送其五弟为质。〔质，音致。〕诏襄屯谯城。襄单骑渡淮，见谢尚于寿春。尚闻其名，命去仗卫，幅巾待之，〔骑，奇寄翻。去，丘吕翻。〕欢若平生。襄博学，善谈论，江东人士皆重之。
⑧魏主闵既克襄国，因游食常山、中山诸郡。赵立义将军段勤聚胡、羯万余人保据绎幕，〔绎幕县，自汉以来属清河郡。〕自称赵帝。夏，四月，甲子，燕王儁遗慕容恪等击魏，慕容霸等击勤。
魏主闵将与燕战，大将军董闰、车骑将军张温谏曰：〔骑，奇寄翻；下同。〕「鲜卑乘胜锋锐，且彼众我寡，宜且避之；俟其骄惰，然后益兵以击之。」闵怒曰：「吾欲以此众平幽州，斩慕容儁；今遇恪而避之，人谓我何！」司徒刘茂、特进郎闿相谓曰：「吾君此行，必不还矣，吾等何为坐待戮辱！」皆自杀。〔闿，苦亥翻，又音开。〕
闵军于安喜，〔安喜县，前县曰安险，属中山郡，后汉章帝更名；唐复为安险县，属安州。而定州所治之安喜县，汉卢奴县也。〕慕容恪引兵从之。闵趣常山，〔趣，七喻翻；下同。〕恪追之，及【章：十二行本「及」上有「丙子」二字；乙十一行本同；孔本同；张校同。】于魏昌之廉台。〔魏昌县，属中山郡，本苦陉，汉章帝改为汉昌，魏文帝改为魏昌，唐为定州唐昌县。魏收地形志：中山毋极县有廉台。盖晋省无极县，廉台遂在魏昌界。〕闵与燕兵十战，燕兵皆不胜。闵素有勇名，所将兵精锐，〔将，即亮翻。〕燕人惮之。慕容恪巡陈，〔陈，读曰阵。〕谓将士曰：「冉闵勇而无谋，一夫敌耳！其士卒饥疲，甲兵虽精，其实难用，不足破也！」闵以所将多步卒，〔将，即亮翻。〕而燕皆骑兵，引兵将趣林中。恪参军高开曰：「吾骑兵利平地，若闵得入林，不可复制。〔复，扶又翻。〕宜亟遣轻骑邀之，既合而阳走，诱致平地，然后可击也。」〔诱，音酉。〕恪从之。魏兵还就平地，恪分军为三部，谓诸将曰：「闵性轻锐，又自以众少，必致死于我。我厚集中军之陈以待之，〔少，诗沼翻。陈，读曰阵；下同。〕俟其合战，卿等从旁击之，无不克矣。」乃择鲜卑善射者五千人，以铁锁连其马，为方陈而前。闵所乘骏马曰朱龙，日行千里。闵左操两刀矛，右执钩戟，以击燕兵，斩首三百余级。望见大幢，知其为中军，直冲之；燕两军从旁夹击，大破之。〔恪以铁锁连马，则闵兵虽致死而陈不可破，两军从旁夹击，则闵兵三面受敌，不败何待！操，千刀翻。幢，直江翻。〕围闵数重，〔重，直龙翻。〕闵溃围东走二十余里，朱龙忽毙，为燕兵所执。燕人杀魏仆射刘群，执董闵、张温及闵，皆送于蓟。〔「董闵」当作「董闰」。【章：孔本正作「闰」。】冉闵自立事始上卷六年，至是而灭。〕闵子操奔鲁口。高开被创而卒。〔创，初良翻。〕慕容恪进屯常山，儁命恪镇中山。
己卯，冉闵至蓟。儁大赦。立闵而责之曰：「汝奴仆下才，何得妄称帝﹖」闵曰：「天下大乱，尔曹夷狄禽兽之类犹称帝，况我中土英雄，何得不【章：十二行本「何得不」作「何为不得」四字；乙十二行本同；孔本同；张校同。】称帝邪！」儁怒，鞭之三百，送于龙城。
慕容霸军至绎幕，段勤与弟思聪举城降。〔降，户江翻；下同。〕
甲申，儁遗慕容评及中尉侯龛帅精骑万人攻邺。〔龛，苦含翻。〕癸巳，至邺，魏蒋干及太子智闭城拒守，城外皆降于燕，刘宁及弟崇帅胡骑三千奔晋阳。〔刘宁，刘显将也，以枣强降闵。帅，读曰率。〕
⑨秦以张遇为征东大将军、豫州牧。
⑩五月，秦主健攻张琚于宜秋，斩之。
邺中大饥，人相食，故赵时宫人被食略尽。〔被，皮义翻。〕蒋干使侍中缪嵩、詹事刘猗奉表请降，且求救于谢尚。〔缪，靡幼翻。〕庚寅，王儁遣广威将军慕容军、殿中将军慕舆根、右司马皇甫真等帅步骑二万助慕容评攻邺。
辛卯，燕人斩冉闵于龙城。会大旱、蝗，燕王儁谓闵为祟，〔祟，虽遂翻。神祸曰祟。〕遣使祀之，谥曰悼武天王。
初，谢尚使戴施据枋头，〔遣施之时，指令据枋头。〕施闻蒋干求救，乃自仓垣徙屯棘津，〔棘津，即石济南津，有棘津亭。〕止干使者求传国玺。〔玺，斯氏翻。〕刘猗使缪嵩还邺白干，干疑尚不能救，沈吟未决。〔沈，持林翻。〕六月，施帅壮士百余人入邺，助守三台，绐之曰：「今燕寇在外，道路不通，玺未敢送也。卿且出以付我，我当驰白天子。天子闻玺在吾所，信卿至诚，必多发兵粮以相救饷。」干以为然，出玺付之。施宣言使督护何融迎粮，阴令怀玺送于枋头。〔江南之未得玺也，中原谓之「白版天子」。传国玺至此归晋。蔺相如全璧归赵，赵王擢之，自缪贤舍人为上大夫。戴施能复致累代传国之宝，未闻晋朝以显赏甄之也，何居！〕甲子，蒋干帅锐卒五千及晋兵出战，慕容评大破之，斩首四千级，干脱走入城。
甲申，秦主健还长安。〔自宜秋还长安也。〕
谢尚、姚襄共攻张遇于许昌。秦主健遣丞相东海王雄、卫大将军平昌王菁略地关东，帅步骑二万救之。丁亥，战于颍水之诫桥，〔据晋纪，诫桥，在许昌。〕尚等大败，死者万五千人。尚奔还淮南，襄弃辎重，送尚于芍陂；〔重，直用翻。〕尚悉以后事付襄。〔谢尚既败，姚襄知晋之不足恃，固有去晋之心，矧殷浩又从而速之乎！〕殷浩闻尚败，退屯寿春。秋，七月，秦丞相雄徙张遇及陈、颍、许、洛之民五万余户于关中，〔张遇据有许、颍，岂肯敛手受羁制于人乎！苻雄乘胜以兵威徙之，自此遇之死命制于苻氏矣！〕以右卫将军杨群为豫州刺史，镇许昌。谢尚降号建威将军。
赵故西中郎将王擢遣使请降，拜擢秦州刺史。〔王擢自石虎时当秦、陇之任。降，户江翻；下同。〕
丁酉，以武陵王晞为太宰。
丙辰，燕王儁如中山。
王午闻魏败，时邓恒已死，〔恒，户登翻。〕午自称安国王。八月，戊辰，燕王儁遣慕容恪、封奕、阳骛攻之，午闭城自守，送冉操诣燕军，燕人掠其禾稼而还。〔慕容恪善用兵，知鲁口之未可取，徒久攻以毙士卒，故掠其禾稼，全师而退。金城汤池，非粟不守，孤城之外，春取其麦而秋取其禾，彼将焉仰哉！还，方宣翻，又如字。〕
庚午，魏长水校尉马愿等开邺城纳燕兵，戴施、蒋干悬缒而下，〔缒，直伪翻。〕奔于仓垣。慕容评送魏后董氏、太子智、太尉申锺、司空条枚【严：「枚」改「攸」。】等〔条，姓也。周亚夫封条侯，其后以为氏。〕及乘舆服御于蓟。〔乘，绳证翻。〕尚书令王简、左仆射张干、右仆射郎肃皆自杀。燕王儁诈云董氏得传国玺献之，赐号奉玺君，赐冉智爵海宾侯。以车锺为大将军右长史；命慕容评镇邺。
桓温使司马勋助周抚讨萧敬文于涪城，斩之。〔萧敬文据涪城，始九十七卷永和三年。涪，音浮。〕
谢尚自枋头迎传国玺至建康，百僚毕贺。
秦以雷弱儿为大司马，毛贵为太尉，张遇为司空。
殷浩之北伐也，中军将军王羲之以书止之，不听。既而无功，复谋再举。〔复，扶又翻；下所复、故复同。〕羲之遗浩书曰：「今以区区江左，天下寒心，固已久矣，〔寒心者，恐不能自保。遗，于季翻。〕力争武功，非所当作。〔作，为也。〕自顷处内外之任者，〔处，昌吕翻；下而处同。〕未有深谋远虑，而疲竭根本，各从所志，竟无一功可论，遂令天下将有土崩之势；任其事者，岂得辞四海之责哉！〔言殷浩不得辞其责也。〕今军破于外，资竭于内，保淮之志，非所复及，莫若还保长江，督将各复旧镇；〔将，即亮翻。〕自长江以外，羁縻而已。引咎责躬，更为善治，〔治，直吏翻。〕省其赋役，与民更始，庶可以救倒悬之急也！〔保江之说，此王导佐元帝之规摹。世之议者，讥其忘雠忍耻，置中原于度外。若以量时度力、保固本根言之，此策未为非也。至于引咎责躬，省民赋役，所谓善败不亡；诸葛孔明街亭丧师之后，正亦如是而已。〕使君起于布衣，任天下之重，当董统之任，而败丧至此，〔丧，息浪翻。〕恐阖朝群贤未有与人分其谤者。〔朝，直遥翻。〕若犹以前事为未工，故复求之分外，〔分，扶问翻。〕宇宙虽广，自容何所！此愚智所不解也。」〔解，胡买翻，晓也。其后殷浩废黜，卒如羲之之言。〕
又与会稽王昱笺曰：「为人臣谁不愿尊其主，比隆前世；况遇难得之运哉！顾力有所不及，岂可不权轻重而处之也！〔处，昌吕翻。〕今虽有可喜之会，内求诸己，而所忧乃重于所喜。功未可期，遗黎歼尽，劳役无时，征求日重，以区区吴、越经纬天下十分之九，不亡何待！而不度德量力，〔度，徒洛翻。量，音良。〕不弊不已，此封内所痛心叹悼而莫敢吐诚者也。『往者不可谏，来者犹可追。』〔论语载楚狂接舆之言。〕愿殿下更垂三思，先为不可胜之基，须根立势举，谋之未晚。〔兵法曰：先为不可胜以待敌之可胜。〕若不行，〔此处文意短蹙，恐有脱文。〕恐麋鹿之游，将不止林薮而已！〔吴伍子胥曰：「臣恐麋鹿游于姑苏。」此祖其意而微其言。泽无水曰薮。〕愿殿下蹔废虚远之怀，〔羲之此言，盖讥昱好谈清虚玄远也。蹔，与暂同。〕以救倒悬之急，可谓以亡为存，转祸为福也。」不从。
九月，浩屯泗口，遣河南太守戴施据石门，荥阳太守刘遯据仓垣。浩以军兴，罢遣太学生徒，学校由此遂废。〔元帝建武元年，始立太学，今复以军兴废。校，户教翻。〕
冬，十月，谢尚遣冠军将军王侠攻许昌，克之。〔冠，古玩翻。侠，户颊翻。〕秦豫州刺史杨群退屯弘农。征尚为给事中，戍石头。
丁卯，燕王儁还蓟。
故赵将拥兵据州郡者，各遣使降燕；〔将，即亮翻。使，疏吏翻。降，户江翻。〕燕王儁以王擢为益州刺史，夔逸为秦州刺史，张平为并州刺史，李历为兖州刺史，高昌为安西将军，刘宁为车骑将军。
慕容恪安平，〔安平县，前汉属涿郡，后汉安平国，晋属博陵郡，唐属深州。〕积粮，治攻具，将讨王午。〔治，直之翻。〕丙戌，中山苏林起兵于无极，〔无极县，汉属中山国，晋省。「无」，本作「毋」。唐武后万岁通天二年，始改「毋」字为「无」；此当作「毋」。〕自称天子；恪自鲁口还讨林。闰月，戊子，燕王儁遣广威将军慕舆根恪攻林，斩之。王午为其将秦兴所杀。吕护杀兴，复自称安国王。〔复，扶又翻。〕
燕群僚共上尊号于燕王儁，儁许之。〔上，时掌翻。〕十一月，丁卯，始置百官，以国相封奕为太尉，左长史阳骛为尚书令，右司马皇甫真为尚书左仆射，典书令张悕为右仆射；〔悕，香衣翻。〕其余文武，拜授有差。戊辰，儁即皇帝位，大赦；自谓获传国玺，改元元玺。追尊武宣王为高祖武宣皇帝，文明王为太祖文明皇帝。〔廆谥武宣王，皝谥文明王。〕时晋使适至燕，〔使，疏吏翻。〕儁谓曰：「汝还白汝天子，我承人乏，为中国所推，已为帝矣！」〔谓中国无主，己为士民所推，遂承人乏而即尊位也。〕改司州为中州；建留台于龙都。〔赵置司州于邺。燕初都龙城，时迁于蓟，故建留台于龙城，谓之龙都。〕以玄菟太守乙逸为尚书，专委留务。〔菟，同都翻。〕
秦丞相雄攻王擢于陇西，擢奔凉州，雄还屯陇东。〔陇东，汉汧县地。〕张重华以擢为征虏将军、秦州刺史，特宠待之。〔重华宠待王擢以图秦、陇，岂知擢非苻雄之敌也。〕
九年〔（癸丑、三五三）〕
  </div>
  <div class="pagination">
   <a href="资治通鉴注_page96.html">
    上一页
   </a>
   <span>
    ...
   </span>
   <a href="资治通鉴注_page92.html">
    92
   </a>
   <a href="资治通鉴注_page93.html">
    93
   </a>
   <a href="资治通鉴注_page94.html">
    94
   </a>
   <a href="资治通鉴注_page95.html">
    95
   </a>
   <a href="资治通鉴注_page96.html">
    96
   </a>
   <span class="current-page">
    97
   </span>
   <a href="资治通鉴注_page98.html">
    98
   </a>
   <a href="资治通鉴注_page99.html">
    99
   </a>
   <a href="资治通鉴注_page100.html">
    100
   </a>
   <a href="资治通鉴注_page101.html">
    101
   </a>
   <a href="资治通鉴注_page102.html">
    102
   </a>
   <span>
    ...
   </span>
   <a href="资治通鉴注_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
