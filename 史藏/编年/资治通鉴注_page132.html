<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 132 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 132 页/共 334 页
  </h1>
  <div class="content">
   8壬辰，徙汝阴王浑为武昌王淮阳王彧为湘东王。〔彧，于六翻。〕
9初，潘淑妃生始兴王浚。〔考异曰：太子劭传云：「浚母卒，使潘淑妃养之。」浚传及文九王传，皆云浚实潘袁皇后谥曰元。后殂于十七年。恚，于避翻。〕淑妃专总内政。由是太子劭深恶淑妃及浚。〔恶，乌故翻。〕浚惧为将来之祸，乃曲意事劭，劭更与之善。
吴兴巫严道育，〔严道育，女巫也，其夫为劫，坐没入奚官。〕自言能辟谷服食，役使鬼物；因东阳公主婢王鹦鹉出主家。道育谓主曰：「神将有符赐主。」主夜卧，见流光若萤，飞入书笥，〔笥，相吏翻，竹器也，箧也；圆箪，方曰笥。〕开视，得二青珠；由是主与劭、浚皆信惑之。劭、浚并多过失，数为上所诘责；使道育祈请，欲令过不上闻。〔数，所角翻。诘，去吉翻。闻，音问。〕道育曰：「我已为上天陈请，〔为，于伪翻。上，时掌翻。〕必不泄露。」劭等敬事之，号曰天师。其后遂与道育、鹦鹉及东阳主奴陈天与、黄门陈庆国共为巫蛊，琢玉为上形像，埋于含章殿前；劭补天与为队主。
东阳主卒，〔卒，子恤翻。〕鹦鹉应出嫁，劭、浚恐语泄，〔虑巫蛊之语泄也。〕浚府佐吴兴沈怀远，素为浚所厚，以鹦鹉嫁为之为妾。
上闻天与领隧，以让劭曰：「汝所用隧主副，并是奴邪﹖」劭惧，以书告浚。浚复书曰：「彼人若所为不已，正可促其余命，或是大庆之渐耳。」〔据此，则弒逆之谋，浚实启之。劭在都，浚在京口，故以书往来。详察书意，则劭、浚逆谋岂一朝一夕之故哉！其所由来者渐矣。此书乃赞决其逆谋，非启之也。〕劭、浚相与往来书疏，常谓上为「彼人」，或曰「其人」，谓江夏王义恭为「佞人」。〔夏，户雅翻。〕
鹦鹉先与私通，既适怀远，恐事泄，白劭使密杀之。陈庆国惧，曰：「巫蛊事，惟我与天与宣传往来。今天与死，我其危哉！」乃其以其事白上。上大惊，即遣收鹦鹉；封籍其家得劭、浚书数百纸，皆菷咀巫蛊之言；〔菷，职救翻。咀，庄助翻。〕又得所埋玉人，命有司穷治其事。〔治，直之翻。〕道育亡命，捕之不获。
先是，浚自扬州〔【章：十二行本「州」下有「刺史」二字；乙十一行本同；孔本同；张校同。】〕出镇京口，〔十八年，浚为扬州刺史，出镇京口，史逸其事始。先，息荐翻。〕及庐陵王绝以疾解扬州，〔绍，帝第五子，出继庐陵王义真后。〕意谓已必复得之。既而上用南谯王义宣，浚殊不乐，乃求镇江陵；〔浚求代义宣镇江陵，然义宣未及离江陵，浚自京口至都，则弒之祸发矣。复，扶又翻；下同。乐，音洛。〕上许之。浚入朝，〔朝，直遥翻。〕遣还京口，为行留处分，至京口数日而巫蛊事发。上惋叹弥曰，〔处昌吕翻。分，扶问翻。惋，乌贯翻，惊惋也。〕谓潘淑妃曰：「太子图富贵，更是一理，虎头复如此，〔浚，小字虎头。〕非复思虑所及。汝母子岂可一日无我邪！」〔言一日无帝，则淑妃及浚将为劭所杀也。〕遣中使切责劭浚，〔使，疏吏翻。〕劭浚惶惧无辞，惟陈谢而已。上虽怒甚，犹未忍罪也。〔「当断不断，反受其乱。」文帝之谓也。〕
10诸军攻碻磝，治三攻道：张永等当东道，济南太守申坦等当西道，扬武司马崔训当南道。攻之累旬不拔。〔自帝经略河南，到彦之出师，四镇皆敛戌北去。王玄谟之出师，碻磝望风而下，滑台则坚壁矣。今之出师，碻磝亦固守以抗张永等。魏人固习知宋人之情态，以为无能为也。治，直之翻。济，子礼翻。〕八月，辛亥夜，魏人自地道潜出，烧崔训营及攻具；癸丑夜，又烧东围及攻具；寻复毁崔训攻道。〔复，扶又翻。〕张永夜撤围退军，不告诸将，〔将，即亮翻。〕士卒惊扰；魏人乘之，死伤涂地。萧思话自往增兵力攻，旬余不拔。是时，青、徐不稔，军食乏。丁卯，思话命诸军皆退屯历城，斩崔训，系张永。申坦于狱。
鲁爽至长社，魏戌主秃髡幡弃城走。〔「秃髡」，恐当作「秃发」。【章：「髡」十二行本正作「发」；孔本同；张校同。】鲁爽父子兄弟先居长社，以南兵来，声势既盛，秃发幡恐其有内应，故不能守而走。〕臧质顿兵逅郊，〔谓顿兵襄阳之近郭也。杜子春周礼注丑五十里为近郊，百里为远郊。〕不以时发，独遣冠军司马柳元景〔臧质以冠军将军镇襄阳，以柳元景为司马。冠，古玩翻；下同。〕帅后军行参军薛安都等〔【章：十二行本「等」下有「向潼关，元景等」六年字；乙十一行本同；孔本同；张本同；张校同；退斋校同。】〕进据洪关。水经注：洛水自上洛县东北于拒城之西北分为二水，枝渠东北出为门水，门水又北历阳华之山，又东北历峡谓之鸿关水，水东有城，即关亭也；水西有堡，谓之鸿关堡。帅，读曰率。〕梁州刺史刘秀之遣司马马汪与左军中兵参军萧道成将兵向长安。道成，承之之子也。〔萧道成始见于此。萧承之有复汉中之功，见一百二十二卷元嘉十年。将，即亮翻。〕魏冠军将军封礼自浢津南渡，赴弘农。〔水经注：门水自鸿关东北流，又北径弘农县故城东。故城即故函谷关也。其水侧城北流，而注于河。河水于此有浢津之名。浢，音豆。〕九月，司空高平公儿乌干屯潼关，〔魏书官氏志：内入诸姓，贺儿氏为儿氏。〕平南将军黎公辽屯河内。
11吐谷浑王慕利延卒，树洛干之子拾寅立，〔树洛干卒于晋安帝义熙十三年。〕始居伏罗川；〔居伏罗川，犹未敢远离白兰之险也。〕遣使来请命，亦请命于魏。丁亥，以拾寅为安西将军、西秦．河．沙三州刺史、河南王；魏以拾寅为镇西大将军、沙州刺史、西平王。
庚寅，鲁爽与魏豫州刺史拓跋仆兰战于大索，破之，〔杜预曰：成皋东有大索城。京相璠曰：京县有大索亭；小索亭，大、小索氏兄弟居之，故有大小之号。括地志曰：荥阳即大索城；小索故城在荥阳县北四里。〕进攻虎牢。闻碻磝败退，与柳元景皆引兵还。萧道成、马汪等闻魏救兵将至，还趣仇池。〔趣，七喻翻。〕己丑，诏解萧思话徐州，更领冀州刺史，镇历城。〔更，工衡翻。〕
上以诸将屡出无功，不可专责张永等，赐思话诏曰：「虏既乘利，方向盛冬，若脱敢送死，兄弟父子自共当之耳。〔言诸将皆不可任也。〕龉及增愤！可以示张永、申坦。」〔使示永、坦，欲以激厉之。〕又与江夏王义恭书曰：「早知诸将辈如此，恨不以白刃驱之。今者悔何所及！」〔亦愤愤之辞也。〕义恭寻秦免思话官，从之。
魏南安隐王余自以违次而立，〔余以少子为宗爱所立，非次也。谥法：不显尸国曰隐。〕厚赐２群下，欲以收众心；旬月之间，府藏虚竭。〔藏，徂浪翻。〕又好酣饮及声乐、畋猎，不恤政事。〔好，呼到翻。〕宗爱为宰相，录二省，〔魏盖以尚书、侍中、中秘书为三省，亦犹今以尚书、门下、中书为三省也。〕总宿卫，坐召公卿，专恣日甚。余患之，谋夺其权，爱愤怒。冬，十月，丙午朔，余夜祭东庙，〔魏书：明元帝永兴四年，立太祖道武庙于白登山，岁一祭，具太牢；无常月。又于白登山西太祖旧游之处，立昭成献明太祖庙，常以九月、十月之交，帝亲祭，牲用马牛羊。白登在平城东，故曰东庙。〕爱使小黄门贾周等就弒余，而秘之，〔余立纔二百二十余日。〕惟羽林郎中代人刘尼知之。〔羽林郎，自汉以来有之。汉羽林郎秩比三百名，郎中可以概推矣。魏以刘尼为羽林郎中，与殿中尚书俱典兵宿卫，则其位在盖重于汉朝也。〕尼劝爱立皇孙浚，爱惊曰：「君大痴人！皇孙若立，岂忘正平时事乎！」〔景穆太子之死，魏正平元年也。正平元年即上年。〕尼曰：「若尔，今当立谁﹖」爱曰：「待还宫，当择诸王贤者立之。」
尼恐爱为变，密以状告殿中尚书源贺。贺时与尼俱典兵宿卫，乃与南部尚书陆丽谋曰：「宗爱既立南安，还复杀之。〔复，扶又翻。〕今又不立皇孙，将不利于社稷。」遂与丽定谋，共立皇孙。丽，俟之子也。〔史言陵俟父子皆有智略，忠于后魏。〕
戊申，贺与尚书长孙渴侯严兵守卫宫禁，使尼、丽迎皇孙于苑中。〔魏都平城有鹿苑。〕丽抱皇孙于马上，入平城，贺、渴侯开门纳之。尼驰还东庙，大呼曰：「宗爱弒南安王，大逆不道，〔呼，火故翻。刘尼仅以弒南安王为宗爱罪，不能正其弒世祖之罪也。〕皇孙已登大位，有诏，宿卫之士皆还宫！」众咸呼万岁，遂执宗爱、贾周等，勒兵而入，奉皇孙即皇帝位。〔帝讳浚，太武皇帝之嫡孙，景穆太子之长子也。萧子显曰：浚，字乌雷直勒。〕登永安殿，〔北史：魏太武帝始光二年，改东宫为万寿宫，起永安乐二殿。〕大赦，改元兴安。〔考异曰：宋索虏传：「焘以乌弈旰有武略，用以为太子。会焘死，使嬖人宗爱立可博真为后。宗爱、博真恐为弈旰所危，矫杀之而自立，号年承平。博真懦弱，不为国人所附。晃子浚字乌雷直懃，素为焘所爱，燕王谓国人曰：『博真非正不宜立；直懃嫡孙，应立耳。』乃杀博真及宗爱而立浚为主，号年正平。」与后魏书不同。又云在二十八年。皆宋书之误也。〕杀爱、周，皆具五刑，夷三族。
14西阳五水群蛮反，〔水经注：蕲水出江夏蕲春县北山。水首受希水，枝津西南流，历蕲山，出蛮中，故以此水为五水蛮。五水，谓巴水、蕲水、希水赤亭水、西归水。蛮左凭阻山川，世为抄暴。宋沈庆之于西阳上下诛讨，即五水蛮也。〕自淮、汝至于江、沔，咸被其患。〔南史曰：蛮所在深阻，种落炽盛，北接淮、汝，南极江、汉，地方数千里。沔，迷远翻。被，皮义翻；下同。〕诏太尉中兵参军沈庆之浚江、豫、荆、雍四州兵讨之。〔为沈庆之以讨蛮之兵补武陵王骏起义张本。雍，于用翻。〕
魏以骠骑大将军拓跋寿乐为太宰、都督中外诸军、录尚书事，〔寿乐，拓跋悉鹿之后。骠，匹妙翻。骑，奇计翻。乐，音洛。〕长孙渴侯为尚书令，加仪同三司。〔赏定策之功也。〕十一月，寿乐、渴侯坐争权，并赐死。
16癸未，魏广阳简王建、临淮宣王谭皆卒。
17甲申，魏主母闾氏卒。〔按北史，魏主母姓郁久闾氏，河东王毗之妹也。〕
18魏南安王余之立也，以古弼为司徒，张黎为太尉。及高宗立，弼、黎议不合旨，黜为外都大官；坐有怨言，且家人告其为巫蛊，皆被诛。〔古弼、张黎，魏世祖之所亲任者也。宗爱弒逆，不能声其罪而诛之；南安之立，首居公位；虽不为巫蛊，罪固不容于死矣。被，皮义翻。〕
20魏追尊景穆太子为景穆皇帝，皇妣闾氏为恭皇后，尊乳，母常氏为保太后。
19壬寅，庐陵昭王绍卒。
20魏追尊景穆太子为景穆皇帝，皇妣闾氏为恭皇后，尊乳，母常氏为保太后。
21陇西屠各王景文叛魏，〔暑，直于翻。〕署置王侯；魏统万镇将南阳王惠寿、外都大官于洛拔督四州之众讨平之，〔四州，谓秦、雍、河、凉。〕徙其党三千余家于赵、魏。〔此言战国时赵、魏大界。〕
22十二月，戊申，魏葬恭皇后于金陵。
23魏世祖晚年，佛禁稍弛，〔魏禁佛见一百二十四卷二十三年。〕民间往往有私习者。及高宗即位，群臣多请复之。乙卯，诏州郡县众居之所，各听建佛图一区；民欲为沙门者，听出家，〔舍俗为僧谓之出家。〕大州五十人，小州四十人。于是向所毁佛图，率皆修复。〔佛图，即浮屠，或曰：佛图，即佛寺。〕魏主亲为沙门师贤等五人下发，〔为，于伪翻。下发，剃发也。亦谓之祝发。〕以师贤为道人统，〔道人统，犹宋人都僧录，北人谓之僧总摄。魏书：沙门师贤，本罽宾国王种人，少入道，东游凉州，凉平赴代。罢佛法时，师贤假为医术还俗，而守道不改。于修复日，即反沙门，为道人统。和平初，师贤卒，昙曜代之，更名沙门统。〕
24丁巳，魏以乐陵王周忸为太尉，〔忸，女九翻。〕南部尚书陵丽为司徒，镇西将军杜元宝为司空。丽以迎立之功，受心膂之寄，朝臣无出其右者。〔朝，直遥翻；下同。〕赐爵平原王，丽辞曰：「陛下，国之正统，〔世嫡皇孙，故曰正统。〕当承基绪；效顺奉迎，臣子常职，不敢慆天之功〔慆，义与叨同，贪也。〕以千大赏。」再三不受。魏主不许。丽曰：「臣父奉事先朝，忠勤着效。〔陆俟事世祖，威行北镇，功着关中。〕今年逼桑榆，〔桑榆，晚景也。〕愿以臣爵授之。」帝曰：「朕为天下主，岂不能使卿父子为二王邪！」戌年，进其父建业公俟爵为东平王。〔考异曰：魏纪曰「戊申」。按上有丁巳，下有癸亥，不当中有戊申；盖「戊午」字误耳。〕又命丽妻为妃，复其子孙，〔复，方目翻。〕丽力辞不受。帝益嘉之。
以东安公刘尼为尚书仆射，西平公源贺为征北将军，并进爵为王。帝班赐群臣，谓源贺曰：「卿任意取之。」贺辞曰：「南北未宾，府库不可虚也。」〔谓魏南有宋，北有柔然，不可一日弛备；府库所以供军国之用，不可虚于赏赐。〕固与之，乃取戎马一匹。〔示欲宣力于边垂。〕
高宗之立也，高允豫其谋，陵丽等皆受重赏，而不及允，允终身不言。〔高允不言功，其后位遇隆厚，下岂啬报也！〕
甲子，周忸坐事，赐死。时魏法深峻，源贺奏：「谋反之家，男子十三以下本不豫谋者，宜免死没官。」从之。
25江夏王义恭还朝。〔自盱眙还也。夏，户雅翻。朝，直遥翻。〕辛未，以义恭为大将军、南徐州刺史，〔欲以代始兴王浚也。〕录尚书如故。
26初，魏入中原，〔晋孝武帝太元二十一年，魏伐燕，至安帝隆安二年克中山，始得中原。〕用景初历，〔景初，历、杨伟所造，曹魏明帝景初元年行之。〕世祖克沮渠氏，见二百二十三卷十六年。沮，子余翻。〕得赵跃玄始历，〔徧考字书无「跃」字，以偏傍从「匪」从「文」，离而合之于上下，读如斐字。〕时人以为密，是岁，始行之。
资治通鉴卷第一百二十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
宋纪九〔昭阳大荒落（癸巳），一年。〕
太祖文皇帝下之下
元嘉三十年〔（癸巳、四五三）〕
1春，正月，戊寅，以南谯王义宣为司徒、扬州刺史。〔用义宣刺扬州，至是始出命。〕
2萧道成等帅氐羌攻魏武都，魏高平镇将苟莫于将突骑二千救之。〔帅，读曰率。将，即骑奇计翻。〕道成等引还南郑。〔南郑，宋梁、南秦二州刺史治所。兵志所谓「知难而退」萧道成有焉。〕
3壬午，以征北将军始兴王浚为荆州刺史。帝怒未，解故浚久留京口；既除荆州，入朝。〔朝，直遥翻。〕
4戊子，诏江州刺史武裬王骏统诸军讨西阳蛮，军于五洲。〔水经注：江水东径江夏轪县故县故弦国也。城在山之阳，南对五洲。江中有五洲相接，故以为名，其地当在今黄州江州之间。孟康曰：轪，音古曰：轪，又音徒系翻。〕
5严道育之亡命也，〔道育亡命事始上卷上年。〕上分遣使者搜捕甚急。〔使，疏吏翻。〕道育变服为尼匿于屇宫，又随始兴王浚至京口，或出止民张吘家。〔吘，疑古翻。〕浚入朝，复载还东宫，〔复，扶又翻。〕欲与俱往江陵。丁巳，上临轩，浚入受拜。〔受拜荆州刺史之命。〕是日，有告道育在张吘家者，上遣掩捕，得其二婢，云道育随征北还都。〔浚为征北将军，故称之。〕上谓浚与太子劭已斥遣道育，而闻其犹与往来，惆怅惋骇，〔惆，丑鸠翻。惋，乌贯翻。〕乃命京口送二婢，须至检覆，乃治劭、浚之罪。〔言待二婢至，检核覆审其事，乃罪二子也。治，直之翻。〕
潘淑妃抱浚泣曰：「汝南祝诅事发，〔事见上卷上年。祝，读与菷同，职翻。〕犹冀能刻意思愆；何意更藏严道育！上怒甚，我叩头乞恩不能解，今何用生为！可送药来，当先自取尽，〔谓欲先自杀也。〕不忍见汝祸败也。」浚奋衣起曰：「天下事寻自当判，愿小宽虑，必不上累！」〔累，力瑞翻。判，决也欲决意为商臣之事也。浚辞气凶悖如此，而以以浚言白上，何也﹖妇人之仁，知爱子而欲掩覆之，不佑其变俞激也。〕
6己未，魏京兆王杜元宝坐谋反诛；建宁王崇及其子济南王丽皆为元所引，赐死。〔史言魏难未已。济，子礼翻。〕
7帝欲废太子劭赐始兴王浚恐，先与侍中王僧绰谋之；使僧绰寻汉魏以来废太子、诸王典故，〔典，经常之籍也。故，旧事也。〕送尚书仆射徐湛之及吏部尚书江湛。〔送典故与二人也。〕
武陵王骏素无宠，故屡出外藩，不得留建康；〔骏自彭城还，复出刺江州。〕南平王铄、建平王宏皆为帝所爱。铄妃，江湛之妹；随王诞妃，徐湛之之女也；湛劝帝立铄，湛之意欲立诞。〔史言江、徐各私其和以乱国杀身。〕僧绰曰：「建立之事，仰由圣怀。臣谓唯宜速断，不可稽缓。『当断不断，反受其乱。』〔按汉书齐相召平所引道家之言。断，丁乱翻；下同。〕愿以义割恩，略小不忍；〔论语，孔子曰：小不忍则乱大谋。〕不尔，便应坦怀如初，〔谓坦怀待之，如父子天性之初也。〕无烦疑论。事机虽密，易致宣广，不可使难生虑表，取笑千载。」〔易，以豉翻。难，乃旦翻。载，祖亥翻。言祸难生于思虑之外，将取笑于后世也。〕帝曰：「卿可谓能断大事。然此事至重，不可不殷懃三思。且彭城始亡，〔彭城王义康死见上卷二十八年。三，息暂翻，又音如字。〕人将谓我无复慈受之道。」〔复，扶吊翻。〕僧绰曰：「臣恐千载之后，言陛下惟能裁弟，不能裁儿。」帝默然。江湛同侍坐，〔坐，徂卧翻。〕出阁，谓僧绰曰：「节向言将不太伤切直！」僧绰曰：「弟亦恨君不直！」〔僧绰年少于湛，故自称为弟。〕
铄自寿阳入朝，既至，失旨。帝欲立宏，嫌其非次，〔建平王宏之齿未也，于兄弟长幼之序为非次。〕是以议之不决。每夜与湛之屏人语，或连日累夕。常使湛之自秉烛，绕壁检行，虑有窃听者。〔以，必郢翻。帝自以为谋莫密于此矣。〕帝以谋告潘凉妃，淑妃以告浚，〔左氏传有言：谋及妇人，宜其死也。宋文帝处此事，其识略又在吴孙亮之下。〕督驰报劭。劭及密与腹心隧主陈叔儿、斋帅张超之等谋为逆。〔斋帅主斋内仗卫，又掌汤沐、灯烛、汛扫、铺设。帅，所类翻。〕
初，帝以宗室强盛，虑有内难，〔虑诸弟为难也。难，乃旦翻。〕特加钿宫兵，使与羽林相若，〔事见一百二十三卷十六年。〕至有实甲万人。〔考异曰：宋元凶劭传云：「二十八年，彗星入太微，扫帝座。二十九年十一月，霖雨连雪，太阳罕曜。三十年正月，风霰且雷。上忧有窃发，辄加劭兵众，东宫实甲万人。」按二十九年，劭、浚巫蛊事已发，岂有因十二月及明年正月灾异而更加劭兵！今从宋略。〕劭性黠而删猛，〔黠，下八翻，桀也，彗也。〕帝深倚之。及将作乱，每夜飨将士，或亲自行酒。王僧绰密以启闻。〔王僧绰又启闻此事，劭之逆状彰灼无可疑者，而帝犹豫不断，殆天夺之鉴也。将，即亮翻。〕会严道育婢将至，癸亥夜，〔考异曰：劭传云「二十一日夜」。按长历，是月甲辰朔。宋略云「癸亥夜」，乃二十日也。今从之。〕君诈为帝诏云：「鲁秀谋反，汝可平明守阙，帅众入。」〔帅，读曰率。〕因使张超之等集素所畜养兵士二千余人，皆被甲；〔畜，许六翻。被，皮义翻。〕召内外幢隧主副，豫加部勒，云有所讨。〔幢，传江翻。〕夜，呼前中庶子右军长史萧斌、〔萧斌前尝为太子中庶子，而此时则为右军长史也。斌，音彬。〕左卫率袁淑、中舍人殷仲素、左积弩将军王正见〔晋武帝泰始四年罢振威、扬威护军，置左右积弩将军。宋、齐之制，东宫亦置左右积弩将军。〕并入宫。劭流涕谓曰：「主上信谗，将见罪废。内省无过，不能受枉。〔省，所景翻。〕明旦当行大事，〔左传：楚潘崇谓商臣曰：「能行大事乎﹖」对曰：「能。」遂以宫甲围其父成王而弒之。〕望相与戮力。」因起，徧拜之，众惊愕，莫敢对。淑、〔【章：十二行本「淑」上有「久之」二字；乙十一行本同；孔本同；张校同。】〕斌皆曰：「自古无此。愿加善思。」〔善思，犹今人言好思量也。〕劭怒，变色。斌惧，与众俱曰：「当竭身奉令。」淑叱之曰：「卿便谓殿下真有是邪﹖殿下幼尝患风，或是疾动耳。」〔言病风丧心，或致有是言。〕劭愈怒，因眄淑曰：「事当克不﹖」〔眄，眠见翻，目偏合而斜视也。不，读曰否。〕淑曰：「居不疑之地，何患不克！但恐既克之后，不为天地所容，大祸亦旋至耳。〔旋，还反也，疾也。〕假有此谋，犹将可息。」左右引淑出，曰：「此何事，而云可罢乎！」淑还省，〔还左卫率省也。〕绕床行，至四更乃寝。〔更，工衡翻。〕
甲子，宫门未开，劭以朱衣加戎服上，乘画轮车，〔朱衣，太子入朝之服。晋志曰：画轮车，驾牛，以彩漆画轮毂，故名曰画轮车。上起四夹杖，左右开四望，绿油幢，朱丝络，其上形制事事如辇，其下犹如犊车耳。太子法驾亦谓之鸶路，非法驾则乘画轮车，两箱里饰以金锦、黄金，涂五朿。〕与萧斌共载，卫从如常入朝庂仪。〔从，才用翻。朝，直遥翻。〕呼袁淑甚急，淑眠不起，劭停车奉化门〔奉化门，东宫西门。〕催之相续。淑徐起，至车后；劭使登车，又辞不上，〔上，时掌翻。〕劭命左右杀之。守门开，〔停留以攸门开曰守。〕从万春门入。〔万春门，台城东门。〕旧制，东宫队不得入城。〔言不得入台城也。〕劭以伪诏示门卫曰：「受敕，有所收讨。」令后队速来。张超之等数十人驰入云龙门及斋阁，拔刀径上合殿。〕李延寿曰：晋世诸帝多处内房，朝宴所临，东、西二堂而已。孝武末年，清暑方构，永初受命，无所改作，所居惟称西殿，不制嘉名，文帝因之，亦有合殿之称。〕帝其夜与徐湛之屏人语至旦，烛犹未灭，门阶户席直卫兵尚寝未起。帝见超之人，举几捍之，五指落，遂弒之。〔年四十七。〕湛之惊起，趣北户，未及开，兵人杀之。〔趣，七喻翻。〕劭进至合殿中合，闻帝已殂，出坐东堂。萧斌执刀侍直，呼中书舍人顾嘏，嘏震惧，不时出，既至，问曰：「欲共见废，何不早敨﹖」嘏未及答，即于前斩之。江湛直上省，〔侍中省有上省、下省，上省在禁中。湛时为侍中，入直上省。〕闻諠噪声，叹曰：「不用王僧绰言，以至于此！」乃匿傍小屋中，劭遣兵就杀之。宿卫旧将罗训、徐罕皆望风屈附。〔南史卜天与传作「徐牢」。将，即亮翻。〕左细仗主、广威将军吴兴卜天与〔宋宿卫之官，有细铠主、细铠将、细仗主等。〕不暇被甲，〔被，皮义翻。〕执刀持弓，疾呼左右出战。徐罕曰：「殿下入，汝欲何为！」天与骂曰：「殿下常来，云何于今断臂而死。队将张泓之、朱道钦、陈汉与天与俱战死。〔断，丁管翻。将，即亮翻。〕左卫将军尹弘惶怖通启，求受处分。〔怖，普布翻。处，昌吕翻。分，扶问翻。〕劭使人从东合入，〔东合，东合明也。〕杀潘淑妃及太祖亲信左右数十人，〔劭尊帝庙号中宗；孝武帝即位，改庙号曰太祖。〕急召始兴王浚使帅众屯中堂。
浚时在西州，〔浚自京口入朝，蹔居西州。帅，读曰率。〕府舍人朱法瑜〔府舍人者，浚府之舍人也。自晋以来，诸王府舍人十人。〕奔告浚曰：「台内喧噪，宫门皆闭，道上传太子反，未测祸变所至。」浚阳惊曰：「今当柰何﹖」法瑜劝入据石头。浚未得劭信，不知事之济不，〔济不，读曰否。〕骚扰不知所为。将军王庆曰：「今宫内有变，未知主上安危，凡在臣子，当投袂赴难，〔难，乃旦翻。〕凭城自守，非臣节也。」浚不听，乃从南门出，径向石头，文武从者千余人。时南平王铄戌石头，兵士亦千余人。〔从，刀用翻。史言浚、铄之众足以讨除逆乱。〕俄而劭遣张超之驰马召浚，浚屏人问状，〔屏，必逞翻。〕即戎服乘马而去。朱法瑜固止浚，浚不从；出中门，王庆又谏曰：「太子反逆，天下怨愤。明公但当坚闭城门，坐食积粟，〔石头仓城有积粟。〕不过三日，凶党自离。公情事始此，今岂宜去！」浚曰：「皇太子令，敢有复言者斩！〔复，扶又翻。〕既入，见劭，劭〔【章：十二行本「劭」下有「谓浚」二字；乙十一行本同；孔本同；张校同。】〕曰：「潘淑妃遂为乱兵所害。」浚曰：「此是下情，由来所愿。」〔枭食母，破獍食父，若浚者，兼枭獍之心以为心。〕
劭诈以太祖诏召大将军义恭、尚书令何尚之入，拘于内；〔内，谓台内。〔并召百官，至者纔数十人。劭遽即位，下诏曰：「徐湛之、江湛弒逆无状，吾勒兵入殿，已无所及，号惋崩饂，〔号，户刀翻﹖惋，乌贯翻。饂，女六翻。〕肝心破裂。今罪人斯得，元凶克殄，可大赦，改元太初。」
即位毕，亟称疾还永福省，〔永福省，太子所居也，在禁中。〕不敢临丧；以自刃自守，夜则列嬁以防左右。以萧斌为尚书仆射、领军将军，以何尚之为司空，前右卫率檀和之戌石头，征虏将军营道侯义綦镇京口。义綦，义庆之弟也。〔义庆，长沙王道怜第二子，嗣临川王道规国。〕乙丑，悉收先给诸处兵还武库，杀江、徐亲党尚书左丞荀赤松、右丞臧凝之等。凝之，焘之孙也。以殷仲素为黄门侍郎，王正见为左军将军，张超之、陈叔儿皆拜官、赏赐有差﹖辅国将军鲁秀在建康，劭谓秀曰：「徐湛之常欲相危，〔事见上卷二十八年。〕我已为卿除之矣。」〔为，于伪翻。〕使秀与屯骑校尉庞秀之对掌军隧。〔骑，奇计翻。校户教翻。军队，军主、队主所统之兵。〕劭不知王僧绰之谋，以僧绰为吏部尚书，〔王僧绰于此时不受官，继之以死，则人臣之节尽矣。〕司徒左长史何偃为侍中。
武陵骏屯五洲，沈庆之自巴水来，咨受军略。〔水经：巴水出庐江雩娄县之巴山，南历蛮中，又南流注于江；今谓之巴河，在蕲州界；源出皮石山。去年，帝使沈庆之讨蛮，是年，使武陵王骏统讨蛮诸军，故庆之来诣骏咨受军略，谓用兵之策略也。〕三月，乙亥，典签董元嗣〔武陵王镇彭城，董元嗣已为府典签。〕自建康至五洲，具言太子杀逆，〔杀，读曰弒。【章：十二行本正作「弒」；孔本同；张校同。】〕骏使元嗣以告僚佐。〔宣劭以豉翻。〕东宫同恶，不过三十人；〔谓张超之、陈叔儿等〕此外屈逼，〔谓鲁秀、庞秀之等。〕必不为用。今辅顺讨逆，〔顺谓武陵王逆谓劭也。〕不忧不济也。」〔沈庆之以此言作诸人义勇之气。〕
8壬午，魏主尊保太后为皇太后，〔尊保太后见上卷上年。以乳母为母，非礼也。〕追赠祖考，官爵兄弟，皆如外戚。〔史言魏主宠秩私昵之过。〕
9太子劭分浙东五郡为会州，〔以会稽名州也。会，古外翻。〕省扬州，立司隶校尉，〔浙东五郡本属扬州，分为会州，又改扬州为司隶校尉以统京畿，欲仿魏、晋都洛旧制。〕以其妃父殷冲为司隶校尉。冲，融之曾孙也。〔殷融见九十四卷晋成帝咸和三年。〕以大将军义恭为太保，荆〔【严：「荆」改「扬」。】〕州刺史南谯王义宣为太尉，始兴王浚为骠骑将军，〔騕，匹妙翻。骑，奇计翻。〕雍州刺史臧质为丹杨尹，〔雍，于用翻。〕会稽太守随王诞为会州刺史。〔欲就会稽用诞统浙东五郡。〕
劭料检文帝巾箱〔料音聊。巾箱所以藏要密文书，便于寻阅。〕及江湛家书疏，得王僧绰所启飨士并前代故事，〔即所上废太子诸王典故。疏，所去翻。〕申申，收僧绰，杀之。僧绰弟僧虔为司徒左西属，〔左西属，左西曹属也。旧制，司徒府有东西曹，曹有掾，有属。宋于西曹又分左、右。〕所亲咸劝之逃，僧虔泣曰，，「吾兄奉国以忠贞，抚我以慈爱，今日之事，苦不见及耳；若得同归九泉，犹羽化也。」〔羽化，犹言登仙，神仙家所谓飞升也。〕劭因诬北第诸王侯，云与僧绰谋反，〔诸王侯列第于台城北，故曰北第。此皆穆、武子孙也。〕杀长沙悼王瑾、瑾弟〔【章：十二行本「弟」下有「楷」字；乙十一行本同；孔本同；张校同；退斋校同。】〕临川哀王熚、〔临川王义庆本长沙王道怜之子，嗣临川王道规，今熚又以长沙王瑾弟嗣义庆。瑾，渠吝翻。〕桂阳孝侯觊、新渝怀侯玠，〔觊，音冀。「亲渝」当作「新喻」。考异曰：劭传作「球」，今从长沙王道怜传。〕皆劭所恶也。〔恶，乌路翻。〕瑾，义欣之子；〔义欣，长沙王道怜之子。〕熚，义庆之子；觊、玠，义庆之弟子也。
劭密与沈庆之手书，今杀武陵王骏。庆之求见王，王惧，辞以疾。庆之突入，以劭书示王，王泣求入内与母诀，〔武陵王母路淑媛。〕庆之曰：「下官受先帝厚恩，今日之事，惟力是视；殿下何见疑之深！」王起再拜曰：「家国安危，皆在将军。」庆之即命内外勒兵。庥主簿颜竣曰：〔竣，七伦翻。〕「今四方未知义师之举，劭据有天府，〔天府谓建康。〕若首尾不相应，〔首，谓武陵已倡义于九江；尾，谓诸方征镇。〕此危道也。宜待诸镇协谋，然后举事。」庆之厉声曰：「今举大事，而黄头小儿皆得参预，〔男女始生为黄头小儿。言其如婴儿，未有知识也。〕何得不败！宜斩以徇！」王令竣拜谢庆之，庆之曰：「君但当知笔札事耳！」于是专委庆之处分。旬日之间，内外整办，，人以为神兵。〔宋帝纪曰：三月乙未，建牙王军门。是时多不悉旧仪，有一翁班白，自称少从武帝征伐，颇悉其事；因使指麾，事毕忽失所在。余谓沈庆之甚练军事，西征北伐，久在兵间，安有不悉旧仪之理！或者举义欴时，托武帝神灵以昭神人之助顺，启诸方赴义之心也。通鉴不语怪，故不书。处，昌吕翻。分，扶间翻。〕竣，延之之子也。〔颜延之与谢灵运俱以文义著称；灵运死，延之独擅名于时，时在建康。〕
庚寅，武陵王戒严誓众。以沈庆之领司马；襄阳太守柳元景、随郡太守宗悫为谘义参军，领中兵；江夏内史朱修之行平东将军；记室参军颜竣为咨议参军，领录事兼总内外；〔柳元景、宗悫以咨议参军领中兵参军，以前驱之任命二人也。颜竣本记室参军，升咨议，领录事参军，以总录军府之任命竣也。记室参军掌笺记。夏，户雅翻。〕咨议参军刘延孙为长史、寻阳太守，行留府事。延孙，道产之子也。〔刘道产镇襄阳有政绩，见一百二十四卷十九年。〕
南谯王义宣及臧质皆不受劭命，与司州刺史鲁爽同举兵以应骏。质、爽俱诣江陵见义宣，〔司、雍皆受督于义宣，故俱诣之。〕且遣使劝进于王。〔使，疏吏翻。〕辛卯，臧质子敦等在建康者闻质举兵，皆逃亡。〔考异曰：宋略：「庚申，武陵王戒严。辛亥，臧敷逃。」按长历，是月甲戌朔，无庚申、辛亥。又宋略上有甲申，下有癸巳，此必庚寅、辛卯字误也。宋书「敷「作「敦」，今从之。〕劭欲相慰悦，下诏曰：「臧质，国戚勋臣，〔臧质，高祖敨皇后之侄，故曰国戚；有边功，故曰动臣。〕方翼赞京辇，〔谓用为丹杨尹也。〕而子弟波迸，良可怪叹。〔迸，北诤翻。〕可遣宣譬令还，咸复本位。」劭寻录得敦，〔毛，，晃曰：录，收拾也。〕使大将军义恭行训杖三十，〔以外戚子弟，行杖以训敕之，故曰训杖。〕厚给赐之。
10癸巳，劭葬太祖于长宁陵，〔据齐书豫章王嶷传，长宁陵隧道出嶷第前路，则陵近台城矣。〕谥曰景皇帝庙号中宗。〔史不用劭所上谥号，而用孝武帝所改谥号，正劭弒逆之罪，绝之也。〕
劭以兖、冀二州刺史萧思话为徐、兖二州刺史，起张永为青州刺史。思话自历城引部曲还平城，起兵以应寻阳；〔济南郡东平陵县有平陆城。余谓「平城」当作「彭城」。还，从宣翻，又如字。〕建武将军垣护之在历城，亦帅所领赴之。〔帅，读曰率；下同。〕南谯王义宣版张永为冀州刺史。永遣司马崔勋之等将兵赴义宣。〔将，即亮翻。〕义宣虑萧思话与永不释前憾，〔思话系张永于狱，事见上卷上年。〕自为书与思话，使长史张畅为书与永，〔张畅，永之群从也，故义宣使之为书。〕劝使相与坦怀。
随王诞将受劭命，〔受会州刺斗之命。〕参军事沈正说司马顾琛曰：〔说，输芮翻。〕国家此祸，开辟朱闻。今以江东骁锐之众，〔此江东，谓浙江之东也。骁，坚尧翻。〕唱大义于天下，其谁不响应！岂可使殿下北面凶逆，受其伪宠乎！」琛曰：「江东忘戢日久，虽后应之，不为晚也。」正曰：「天下未尝有无父无君之国，宁可自安雠耻而责义于余方乎！今正以弒朔冤酷，义不共戴天，〔礼记曰：父母之雠，不共戴天。举兵之日，岂求必全邪！冯衍有言：『大汉之贵臣，将不如荆、齐之贱士乎！』〔此盖冯衍责田邑之言。荆、齐之贱士，谓申包胥赴秦求敦以存荆，王孙贾杀淖齿以存齐也。〕况殿下义兼臣子，事实国家者哉！」琛乃与正共入说诞，诞从之。〔说，输芮翻。〕正，田子之兄子也。〔沈田子从武帝入关有功，后杀王镇恶受诛。〕
劭自谓素习武事，语朝士曰：「卿等但助我理文书，勿措意戎旅；若有寇难，〔语，牛倨翻。朝，直遥翻。难，乃旦翻。〕吾自当之；但恐贼虏不敢动耳。」及闻四方兵起，始忧惧，戒严，悉召下番将吏，〔宿卫分上下番，便休迭代。今悉召下番将吏以自备，更不分番。〕迁淮南〔【章：十二行本「南」下有「岸」字；乙十一行本同；孔本同；退斋校同。】〕居民于北岸，〔秦淮南岸当新亭、石头来路，北县即台城。迁淮南居民于北岸，欲阻淮以自固。〕尽聚诸王及大臣于城内，〔防其出奔也。〕移江夏王义恭处尚书下舍，分义恭诸子处侍中下省。〔处，昌吕翻。据南史，侍中下省在神虎门外。〕
夏，四月，癸卯朔，柳元景统宁朔将车薛安都等十二军发湓口，〔湓，音湓。〕司空中兵参军徐遗寇以荆州之众继之。〔南谯王义宣既进位司空，以徐遗寇为中兵参军。〔丁未，武陵王发寻阳，沈庆之总中军以从。〔从，才用翻。〕
劭立妃殷奼为皇后。
庚戌，武陵王檄书至建康，劭以示太常颜延之曰：「彼谁笔也﹖」延之曰：「竣之笔也。」劭曰：「言辞何至于是！」延之曰：「竣尚王顾老臣，安能顾陛下！」劭怒稍解。悉拘武陵王子于侍中下省，南谯王义宣子于太仓空舍。劭欲尽杀三镇士民家口。〔三镇，谓雍、荆、江。〕江夏王义恭、何尚之皆曰：「凡举大事者不顾家；且多是驱逼，今忽诛其室累，正足坚彼意耳。」〔累，力瑞翻。〕劭以为然，乃下书一无所问。
劭疑朝廷旧臣皆不为己用，乃厚抚鲁秀及右军参军王罗汉，悉以军事委之；〔二人皆骁勇善战，故厚抚之，委以军事，冀得其力。〕以萧斌为谋主，殷冲掌文符。萧斌劝劭勒水军自上决战，不尔则保据梁山。〔上，时掌翻。今太平州当涂县西南三十里有天门山，亦曰蛾眉山。两山夹大江对峙，东曰博望山，西曰梁山。〔江夏王义恭以南军仓猝，船舫陋小，不利水战，〔江水东流至武昌以下，渐渐向北流。盖南纪诸山所迫，坡陀之势，渐使之然也。至于江宁，江流愈北。建康当下流都会，望寻阳、武昌恉直南，望历阳、寿阳皆直西，故建康谓历阳、皖城以西皆曰江西，而江西亦谓建康为江东。建康谓采石为南，州京口为北府，皆地势然也。江夏王义恭在建康，以义师为南军，即此义。舫，甫妄翻。〕乃进策曰：「贱骏小年未习军旅，远来疲弊，宜以逸徒之。今远出梁山，则京都空弱，木军乘虚，或能为患。〔东军，谓会稽随王诞之兵也。〕若分力两赴，则兵散势离，不如养锐待期，坐而观衅。割弃南岸，栅断石头，此先朝旧法，〔衅，许靳翻。断，丁管翻。朝，直遥翻。先朝旧法，谓晋明帝拒王含及武帝拒卢循时用兵之法。〕不忧贼不破也。」劭善之。斌厉色曰：「南串郎二十年少，能建始此大事，岂复可量！〔时武陵王骏为南中郎将、江州刺史，故称之。武陵王时年二十四。少，诗照翻。复，扶又翻。量，音良。〕三方同恶，势据上流；〔三方，谓荆、雍、江。〕沈庆之甚练军事，柳元景、宗悫屡尝立功，〔沈庆之常与萧斌同在碻磝；柳元景讨蛮，出关、陕皆有功；宗悫有平林邑之功，又有讨蛮之功；故斌皆惮之。〕形势如此，实非小敌。唯宜及人情未离，尚可决力一战；端坐台城，何由得久！今生、相咸无战意，岂非天也！〔弒逆事起，萧斌以宫僚之旧，逼于凶威，遂为同恶。其心凓负天地，无所自容，唯欲幸一战之胜，相与苟活。今劭不肯逆战，斌知必败，故归之天。相，息亮翻。〕劭不听。或劝劭保石头城。劭曰：「昔人所以固石头城者，俟诸侯勤王耳。我若守此，谁当见救！唯应力战决之；不然，不克。」日日自出行军，慰劳将士，〔行，下孟翻。劳，力到翻。〕亲督都水治船舰。〔都水，汉官，处处有之；前汉属水衡都尉，后汉属少府，其后分属郡国；晋属大司农。治，直之翻。〕壬子，焚淮南岸室屋、淮内船舫，悉驱民家渡水北。〔秦淮水之北也。〕
立子伟之为皇太子。以始兴王浚妃父褚湛之为丹杨尹。湛之，裕之之兄子也。〔褚裕之见一百十卷晋安帝义熙六年。〕浚为侍中、中书监司徒、录尚书六条事，加南平王铄开府仪同三司，以南兖州刺史建平王宏为江州刺史。〔欲以代武陵王。〕太尉司马庞秀之自石头先众南奔，人情由是大震。〔劭委庞秀之以掌军队，秀之先奔南军，故人情大脤。先，息荐翻。〕以营道侯义綦为湘州刺史，檀和之为雍州刺史。〔欲以代臧质。雍，于用翻。〕
癸丑，武陵王军于鹊头。〔鹊头在宣城郡界。左传：楚以诸侯伐吴，吴败之于鹊岸。唐志：宣州南陵县有鹊头镇兵，盖其地在鹊洲之头。〕宣城太守王僧达得武陵王檄，未知所从。客说之曰：「方今衅逆滔天，〔说，输芮翻。衅，许觐翻。〕古今未有。为君计，莫若承义师之檄，移告傍郡。苟在有心，谁不响应！〔谓凡有人心者，皆若响之应声。〕此上策也。如其不能可躬帅向义之徒，〔帅，读曰率。〕详择水陵之便，致身南归，亦其次也。」僧达乃自候道南奔，〔候道，伺候边上警急之道也。今沿路列置烽台者即候道。〕逢武陵王于鹊头。王即以为长史。僧达，弘之子也。〔王弘历事武文，位任隆重。〕王初发寻阳，沈庆之谓人曰：「王僧达必来赴义。」人问其故。庆之曰：「吾见其在先帝前议论开张，意向明决；以此言之，其至必也。」〔王氏江南冠族，僧达又名公之子也。沈庆之于建义之初，欲致之以为民望耳。〕
柳元景以舟舰不坚，惮于水战，乃倍道兼行，丙辰，至江宁步上，〔江宁县临江渚，晋咸和之后，以江外无事，于南浦置江宁县。宋白曰：江宁县本秣陵之地，晋置江宁县，在今县南七十里，故城存焉。隋开皇十年，移于冶城。按宋白所谓今县，乃天佑十四年杨氏所置县也。舰，户黯翻。上，时掌翻。〕使薛安都帅铁骑曜兵于淮上，〔秦淮之上也。〕移书朝士，为陈逆顺。〔朝，直遥翻。为，于伪翻。观柳元景用兵方略，固有必胜之理矣。〕
劭加吴兴太守汝南周峤冠军将军。随王诞檄亦至，峤素恇怯，回惑不知所从；；〔冠，古玩翻。恇，去王翻。〕府司马丘珍孙杀之，举郡应诞。
戊午，武陵王至南洲，降者相属；〔南洲，属姑孰。降，户江翻；下同。属，之欲翻。〕己未，军于溧洲。〔溧，音栗。〕王自发寻阳，有疾不能见将佐，唯颜竣出入卧内，〔在室在舟，凡寝卧之所皆谓之卧内。将，即亮翻。〕拥王于膝，亲视起居。疾屡危笃，不任咨禀，竣皆专决。〔言病甚不能决事，风内外咨禀，竣皆专决。任音主。〕军政之外，间以文教书檄，应接遐迩，〔间，古苋翻。〕昏晓临哭，若出一人。〔临，力鸩翻。〕如是累旬，自舟中甲士亦不知王之危疾也。〔按是月丁未，王发寻阳，己未至溧洲，十三日耳，丙寅至江宁，方二十日；今曰累旬，当是以至江宁为限耳。〕
癸亥，柳元景潜至新亭，依山为垒。〔考异曰：宋略云：「壬戌，元景次新林，依山为垒。」按本纪：「癸亥，元景至新亭。」元景传：「元景至新亭经日劭乃水陆出军。」今从之。〕新降者皆劝元景速进，元景曰：「不然。理顺难恃，同恶相济，轻进无防，实启寇心。」〔兵法所谓「先为不可胜以待敌之可胜」，柳元景以之。〕
元景营未立，劭龙骧将军詹叔儿觇知之，〔骧，思将翻。〕劝劭出战，劭不许。甲子，劭使萧斌统步军，褚湛之统水军，与鲁秀、王罗汉、刘简之精兵合万人，〔史言唯鲁秀、王罗汉、刘简之所部之兵精耳。〕攻新亭垒，劭自登朱雀门督战。元景宿令军中曰：鼓繁气易衰，叫数力易竭；〔宿令者，先未战之日而令之也。易，以豉翻。数，所角翻。〕但衔枚疾战，一听吾鼓声。」劭将士怀劭重赏，皆殊死战。元景水陵受敌，意气弥强，麾下勇士，悉遣出鬬，左右唯留数人宣传。〔宣传号令也。〕劭兵势垂克，鲁秀击退豉，劭众遽止。〔师之耳目在于旗鼓，鼓疾所以进众，鼓徐所以退众，鲁秀误鸣退鼓，天使之也。〕元景乃开垒鼓噪以乘之，劭众大溃，坠淮死者甚多。劭更帅余众，自来攻垒，〔帅，读曰率。〕元景复大破之，所杀伤过于前战，士卒争赴死马涧，涧为之溢；〔死者塞涧，故涧水溢。复，扶又翻。为，于伪翻。〕劭手斩退者，不能禁。刘简之死，萧斌被创，〔被，皮义翻。创，初良翻。〕劭仅以身免，走还宫。鲁秀、褚湛之、檀和之皆南奔。
丙寅，武陵王至江宁。丁卯，江夏王义恭单骑南奔；〔夏，户雅翻。骑奇翻。〕劭杀义恭十二子。
劭、浚忧迫无计，以辇迎蒋侯神像置宫中，稽颡乞恩，拜为大司马，封钟山王；〔蒋侯，蒋子文也；庙食钟山。吴孙氏以其祖讳锺，改曰蒋山。稽，音启。〕拜苏侯神为骠骑将军。〔据齐书崔祖思传，苏侯神即苏峻。骠，匹妙翻。骑，奇计翻。〕以浚为南徐州刺史，与南平王铄并录当书事。
戊辰，武陵王军于新亭，大将军义恭上表劝进。散骑侍郎徐爰在殿中诳劭，云自追义恭，遂归武陵王。〔因出追义恭，遂得归顺。散，悉亶翻。诳，居况翻。〕时王军府草合，不晓朝章；爰素所谙练。〔谙，乌含翻。〕乃以爰兼太常丞，撰即位仪注。己巳，王即皇帝位，大赦。文武赐爵一等，从军者二等。〔谓从军自寻阳至新亭，进爵二等以优之。〕改谥大行皇帝曰文，庙号太祖。以大将军义恭为太尉、录尚书六条事、南徐州刺史。是日，劭亦临轩拜太子伟之。大赦，「唯刘骏、义恭、义宣、诞不在原例。」〔此劭所下赦文所该也。〕庚子，似南谯王义宣为中书监、丞相、录尚书六条事、扬州刺史，随王诞为卫军、开府仪同三司、荆州刺史，臧质为车骑将军、开府仪同三司、江州刺史，〔骑，奇计翻；下同。〕沈庆之为领军将军，萧思话为尚事左仆射。壬申，以王僧达为右仆射，柳元景为侍中、左卫将军，宗悫为右卫将军，张畅为吏部尚书，刘延孙、颜竣并为侍中。
五月，癸酉朔，臧质以雍州兵二万至新亭。〔雍，于用翻。〕豫州刺史刘遵考遣其将夏侯献之帅步骑五千军于瓜步。〔将，即亮翻。帅，读曰率。〕
先是，芯祖遣宁朔将军顾彬之将兵东入，受随王诞节度。〔孝武帝庙号世祖。时初即位，而遂以庙号书之，盖因旧史耳。先悉荐翻。〕诞遣参军利季之将兵与彬之俱向建康，诞自顿西陵，为之后继。〔西陵，今绍兴府萧山县西兴镇是也。其地西临浙江，吴越王钱镠以陵非吉语，改曰西兴。将，音即亮翻。〕劭遣殿将军燕钦等拒之，相遇于曲阿奔牛塘，〔今常州武进县有奔牛镇及奔牛堰，故老相传，云古有金牛奔此，因以名之。〕钦等大败。劭于是缘淮树栅以自守，又决破岗、方山埭以绝东军。〔破岗在晋陵郡延陵县西北亦有埭。埭，昔代。〕时男丁既尽，召妇女供役。
甲成，鲁秀等募勇士攻大航，克之。〔大航，即朱雀航。航，户刚翻。考异曰：元凶传云「其月三日」。按未略，甲戌乃二日也。〕王罗汉闻官军已渡，即放仗降，缘渚幢队以次奔散，〔渚，谓秦淮渚也。时劭兵缘渚备守以御义师，即秦淮北岸也。幢队．幢队主副所领兵也。降，户江翻。〕器仗鼓盖，充塞路衢。〔塞，悉则翻。〕是夜，劭闭守六日门，〔台城六明，大司马门、东华门、西华门、万春门、太阳、承明门也。〕于门内凿堑立栅；城中沸乱，〔堑，七艳翻。〕丹杨尹尹弘私文武将吏争踰城出降。〔降，户江翻；下同。〕劭烧辇及兖冕服于宫庭。萧斌宣令所统，使皆解甲，自石头戴白幡来降；诏斩斌于武军门。浚劝劭载宝货逃入海，劭以人情离散，不果行。
乙亥，辅国将军朱修之克东府，丙子，诸军克台城，各由诸门入会于殿庭，获王正见，斩之。张超之走至合殿御床之所为军士所杀，刳肠割心，诸将脔其肉，生噉之。〔噉徒览翻，又徒滥翻。〕建平等七王号哭俱出。〔七王，建平王宏及东海王祎、义阳王昶、武昌王浑、湘东王彧、建安王休仁；余一人当是休佑，但未封。劭盖拘七王于宫中，故号哭俱出。号，户高翻。〕劭穿西垣，入武库井中，队副高禽执之。劭曰：「天子何在﹖」禽曰：「近在新亭。」至殿前，臧质见之恸哭，劭曰：「天地所不覆载，丈人何为见哭﹖」〔覆敷又翻。臧质，武敬皇后之侄，故劭呼为丈人。〕又谓质曰：「劭可启得远徙不﹖」〔不，读曰否，〕质曰：「主上近在航南，〔航南，谓大航之南。〕自当有处分。」〔处，昌吕翻。分，扶问翻。〕缚劭于马上，防送军门。时不见传国玺，〔玺，斯氏翻。〕以问劭，劭曰：「在严道育处。」就取，得之。斩劭及四子于牙下。浚帅左右数十人挟南平王铄南走，〔帅，读曰率。〕遇江夏王义恭于越城。浚下马曰：「南中郎令何所作﹖」义恭曰：「下已君临万国。」又曰：「虎头来得无晚乎﹖」义恭曰：「殊当恨晚。」又曰：「故当不死邪﹖」义恭曰：「可诣行阙请罪。」〔天子出行幸，所居之谓之行宫；豹尾之内同之禁中；旌门之外谓之行阙。〕又曰：「未审能赐一职自效不﹖」〔不，读曰否。史言劭、浚狂愚望生。〕义恭又曰：「此未可量。」〔量，音良。〕勒与俱归，于道斩之，及其三子。劭、浚父子首并枭于大航，〔枭，坚尧翻。〕暴尸于市。劭妃殷氏及劭、浚诸女、妾媵，恉赐死于狱。〔媵，以证翻。〕污潴劭所居斋。〔古者，臣弒君，子弒父，杀无赦；坏其室，污其宫而潴焉。郑玄曰：潴，都也。南方人谓都为潴，释停水曰潴。〕殷氏且死，谓狱丞江恪曰：「汝家骨肉相残，何以枉杀无罪人﹖」恪曰：「受拜皇后，非罪而何﹖」殷氏曰：「此权时耳，当以鵙鹉为后。」褚湛之之南奔也，浚即与褚妃离绝，故免于诛。〔史言褚妃得免死之由。〕严道育、王鹦鹉并都街鞭杀，焚尸，扬灰于江。殷冲、尹弘、王罗汉及淮南太守沈璞皆伏诛。〔璞累为浚参佐，守于湖不迎义师，故诛。〕
庚辰，解严。辛巳，帝如东府，百官请罪，诏释之甲申，尊帝母路淑媛为皇太后。〔淑媛，魏文帝所制。晋武帝采汉、魏之制，淑妃、淑媛、淑仪、修华、修仪、修容、婕好、容华、充华，为九嫔，位视九卿。媛，于眷翻。〕太后，丹杨人也。乙酉，立妃王氏为皇后。后父偃，导之玄孙也。〔王导，木晋元臣，子孙为江左衣冠甲族。〕成子，以柳元景为雍州刺史。〔雍，于用翻。〕辛卯，追赠袁淑为太尉，諆忠宪公；徐湛之为司空，諆忠烈公；江湛为开府仪同三司，諆忠简公；王僧绰为金紫光禄大夫，諆简侯。〔旌其死难也。〕壬辰，以太尉义恭为扬、南徐二州刺史，进位太傅，领大司马。
初，劭以尚书令何尚之为司空，领尚书令，子征北长史偃为侍中，父子并居权要。及劭败，尚之左右皆散，自洗合。〔旧制，三公听事置黄合。五代志曰：三公府三门，当中开黄合，设内屏。〕殷冲等既诛，人为之寒心。〔为，于伪翻。〕帝以尚之、偃素有令誉，且居劭朝用智将迎，时有全脱，〔所谓全脱者，活三镇十一民家口。朝，直遥翻。〕故特免之；复以尚之为尚书令，偃为大司马刁史，位遇无改。
甲午帝谒初宁、长宁陵。追赠卜天与益州刺史，谥壮侯，〔旌死节也。〕与袁淑等四家，长给禀禄。〔卜天与、袁淑、徐湛之、江湛四家。禀，笔锦翻，赐谷也，供给也；又力锦翻，廪食也。〕张泓之等各赠郡守。〔旌其战死也。〕戊戌，以南平王铄为司空，建平王宏为尚书左仆射，萧思话为中书令、丹杨尹。六月，丙午，帝还宫。〔还自谒陵也。〕
12初，帝之讨西阳絩也，〔屯五州时。臧质使柳元景将兵会之。及质起兵，欲奉南谯王义宣为主，潜使元景帅所领西还，〔帅，读曰率。还，从宣翻。〕元景即以质书呈帝，语其信曰：〔语，牛倨翻。信，使也。〕「臧冠军当是未知殿下义举耳。〔臧质以冠军将军镇襄阳，冠，古玩翻。〕方应伐道，不容西还。」质以此恨之。及元景为雍州，〔雍，于用翻。〕质虑其为荆、江后患，建议元景当为爪牙，不宜远出。帝重违其言，成申，以元景为护军将军，领石头戌事。
13己酉，以司州刺史鲁爽为南豫州刺史。庚戌，以卫军司马徐遗宝为兖州刺史。〔为鲁爽、徐遗宝与臧质同反张本。〕
14庚申，诏有司论功行赏，封频竣等为公、侯。〔竣，七偷翻。〕
15辛未，徙南谯王义宣为南郡王，随王诞为竟陵王，立义宣次子宜阳侯恺为南谯王。
16闰，壬申，以领军将军沈庆之为南兖州刺史，镇盱眙。〔盱眙，音吁怡。〕癸酉，以柳元景为领军将军。
18丞相义宣固辞内任及子恺王爵。甲午，更以义宣为荆、湘二州刺史，〔沈约曰：晋怀帝分荆州立湘州，成帝咸和三年省，安帝义熙八年复立，十二年又省，宋武永初三年又立，文帝元嘉八年省，十七年又立，二十九年又省，孝武帝孝建元年又立。今按是年四月，元凶劭以营道侯义綦为湘州刺史，盖以义宣以荆州举义，欲分其军府耳。帝既即位，遂以义宣为荆、湘二州刺史湘州之立寔在是年也。更，工衡翻。〕恺为宜阳县王，将佐以下并加赏秩。〔将，即亮翻。〕以竟陵王诞为扬州刺史。
19秋，七月，辛酉〔【章：十二行本「酉」作「丑」；乙十一行本同；孔本同。】〕朔，日有食之。甲寅，诏求直言。辛酉，诏省细作并尚方雕文涂饰；贵戚竞利，悉皆禁绝。〔宋有细作署令，大明四年改为左右御府令。〕
中军录事参军周朗上疏，以为：「毒之在体，必割其缓处。历下、泗间，不足戌守。〔历下，谓历城；泗间，谓彭城湖陆。〕议者必以为胡衰不足避，〔当时议者，盖以魏连有内难，遂谓之衰。〕而不知我之病甚于胡矣。〔兵甲馈餫之，费虚内以给外，则吾国之病甚于胡运之衰。〕今空守孤城，徒费财役。使虏但发轻骑三千，更互出入，〔骑，奇计翻。更，工衡翻。〕春来犯麦，秋至侵禾，水陆漕输，居然复绝；〔虏骑至则江南之人不敢至彭、泗，水陵漕输绝矣。复，扶又翻。〕于贼不劳而边已困，不至二年，卒散民尽，可蹻足而待也。〔蹻，巨骄翻。〕今人知不以羊追狼、蟹捕鼠，而令重车弱卒与肥马悍胡相逐，其不能济固宜矣。〔言不济事也。悍，下罕翻，又侯旰翻。〕又，三年之丧，天下之达丧；汉氏节其臣则可矣，薄其子则乱也。〔短丧自汉景帝始，详见十五卷汉文帝后七年。〕凡法有变于古而刻于情，则莫能顺焉；至乎败于礼而安于身，必遽而奉之。今陛下以大孝始基，宜反斯谬。〔言帝既能讨元凶劭之罪，当行三年之丧，以反短丧之谬。〕又，举天下以奉一君，何患不给﹖一体炫金，不及百两，〔炫，胡练翻；炫金，今之销金是也。〕一岁美衣，不过数袭；而必收宝连椟，集服累笥，目岂常视，身未时亲，是椟带宝、笥着衣也，〔着，陟略翻。〕何糜蠹之剧，惑鄙之甚邪！且细作始并，以为俭节；而市造华怪，即传于民。如此，则迁也，非罢也。〔此等语切中当时之病。凡欲言时政，若此可也；否则，迎合以徼利禄耳。〕凡厥庶民，制度日侈，见车马不辨贵贱，视冠服不知尊卑。尚方今造一物，小民明已頼睨；〔明，谓来旦也。頼，与睥同，匹诣翻。〕宫中朝制一衣，庶家晚已裁学。侈丽之源，实先宫阃。〔呜呼！我宋之将亡，甚习俗如此，吾是以悲二宋之一辙也，呜呼！先，悉荐翻。〕又，设官者宜官称事立，人称官置。〔称，尺证□。〕王侯识未堪务，不应强仕。〔此强仕，谓强之使仕也。强，其两翻。〕且帝子未官，人谁谓贱﹖但宜详置宾友，茂择正人，亦何必列长史、参军、别驾从为，然后为贵哉。〔此言亦深切宋藩王出镇之弊。〕又，俗好以毁沈人，不察其所以致毁；〔好，呼到翻。沈，持林翻；沈，言没人之实也。〕以誉进人，不察其所以致誉。〔誉，音余；下同。〕役徒皆鄙，则宜擢其毁者；誉党悉庸，则宜退其誉者。如此，则毁誉不妄，善恶分矣。〔论语：子页问孔子曰：「乡皆好之，何如﹖」子曰：「未可也。」「乡人皆恶之何如﹖」子曰：「未可也。不如乡人之善者好之，其不善者恶之。」周朗之言，正得此意。盖晋、未以来，诸州中正品人定人物，高下其手，毁誉之失实也久矣。〕凡无世不有言事，无时不有下令。然升平不至，昏危相继，何哉﹖设令之本非实故也。」〔朗指帝求言非实。〕书奏，忤旨，自解去职。朗，峤之弟也。〔周峤为丘珍孙所杀，事见上。忤，五故翻。〕
侍中谢庄上言：「诏云：『贵戚竞利，悉皆禁绝。』此实允惬民听。若有犯违，则应依制裁纠；若废法申恩便为明诏既下而声实乖爽也。〔爽，差也。〕臣愚谓大臣在禄位者，尤不宜与民争利。不审可得在此诏不﹖」〔不，读曰否。〕庄，弘微之子也。〕谢弘微进用于元嘉之初。
上多变易太祖之制，郡县以三周为满，宋之善政，于是乎衰。〔元嘉之制，守宰以六期为断。然自时厥后，率以三周为满，而又有数更数易，不及三周者。〕
20乙丑，魏濮阳王闾若文、征西大将军永昌王仁皆坐谋叛，仁赐死长安，若文伏诛。
21南平穆王铄素负才能，意常轻上；又为太子劭所任，出降最晚。〔铄为始兴王浚所挟而走，遇江夏王义恭乃降，非本心也。降，户江翻。〕上潜使人毒之，己巳，铄卒，赠司徒，以商臣之谥谥之。〔楚世子商臣弒君父而自立，卒后谥日穆。〕
22南海太守萧简据广州反。简，斌之弟也。〔萧斌以逆党诛，其弟惧连坐而反。〕诏新南海太守南昌邓琬、〔考异曰：萧简传作「刘玩」，今从本纪。〕始兴太守沈法系讨之。法系，庆之之从弟也。〔从，才用翻。〕简诳其众曰：「台军是贼劭所遣。」众信之，为之固守。〔诳，居况翻。为，于伪翻。〕琬先至，止为一攻道；法系至，曰：「宜四面并攻；若守一道，何时可拔！」琬不从。法系曰：「更相申五十日。」〔申，容也。又，缓为之期曰申。〕日尽又不克，乃从之。从道俱攻，一日即破之。九月，丁卯，斩简，广州平。法系封府库府琬而还。〔史言沈氏兄弟皆能宣力于一时。还，从宣翻，又如字。〕
23冬，十一月，丙午，以左军将军鲁秀为司州刺史。〔为鲁秀从臧质等称兵张本。〕
  </div>
  <div class="pagination">
   <a href="资治通鉴注_page131.html">
    上一页
   </a>
   <span>
    ...
   </span>
   <a href="资治通鉴注_page127.html">
    127
   </a>
   <a href="资治通鉴注_page128.html">
    128
   </a>
   <a href="资治通鉴注_page129.html">
    129
   </a>
   <a href="资治通鉴注_page130.html">
    130
   </a>
   <a href="资治通鉴注_page131.html">
    131
   </a>
   <span class="current-page">
    132
   </span>
   <a href="资治通鉴注_page133.html">
    133
   </a>
   <a href="资治通鉴注_page134.html">
    134
   </a>
   <a href="资治通鉴注_page135.html">
    135
   </a>
   <a href="资治通鉴注_page136.html">
    136
   </a>
   <a href="资治通鉴注_page137.html">
    137
   </a>
   <span>
    ...
   </span>
   <a href="资治通鉴注_page133.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
