<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 4 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 4 页/共 59 页
  </h1>
  <div class="content">
   壬戌，考课院言。（《长编》卷二百九十五：嘉祐六年闰八月丁未，议州军优劣，特行赏罚。原注：云：此据治平四年十二月十八日考课院言追附。案：原文已佚。《宋史·本纪》：治平四年十一月丁亥，令考课院详定诸州所上县令治状。据《太平治迹统类》载十一月丁亥诏旨云：考课之法所以议，群臣而覈名实也。今诸路监司典群守之政，既以科别其条具为令，至於县令之职，与民尤近而未尝立法，恐非所以爱养元元之道。宜令天下州军，各上所辖县令治状优劣，合考课院以闻。又案：定县令课法在熙宁二年五月，可考。） 

　　２、是月，韩琦至长安。先是，诸将得邻帅或监司移文，即领兵入西界，纷乱无节制。琦入境，即檄诸路，非主帅命举兵者军法从事，诸将自是乃知纪律。初，薛向、贾逵等议欲留绥州，令折继世统降人守之。诏琦度其可守可弃以闻。已而西人诱杀杨定等，琦即奏贼今若此，绥州不可弃也，请从向、逵等议。（案：《韩魏公家传》云：命薛向、贾逵再议之，皆谓可令折继世统降人共保绥州为便。） 枢密院以诏旨诘之。（案：《家传》载诏旨云：虏自来有边上，庸浅使臣及关中轻躁土人，扶挟种、薛之谋，谓因此可遂前非。况朝廷岂与犬羊蝼蚁计较尺寸之地，已令？废绥州，不计杨定之事，先后速如前诏。） 琦复奏曰：（案：《家传》载奏章云：西贼诱害朝廷沿边知军巡检，朝臣不接诏匣，其贺登极与贺正使人亦更不来过界，则是不复顾藉和好。朝廷因而止住岁赐，令边上常作用兵之计。既两相隔绝，即彼此各择利而求胜。朝廷今已纳其降人嵬名山以下及诸首领几万人，令在折继世不奭敌西贼，若尽拨在近悰城寨居止，不惟无地可处，兼逐首领亦未必肯於本族下人户分作两处住坐，虑人情不安，别生他变，况见有已修就绥州城池。） “及绥州川内甚有膏腴空闲地土，若令降人嵬名山与折继世等因而据之，其手下人户皆令在绥州内相近居住，各人知具产业日久，可以存活，自然并力以捍谅祚，似合机会。（案：《家传》此下有云：遂指挥，不得更搬粮草以赴绥州，亦不得留禁军、厢军在彼驻劄者，非是要久远费国家钱粮，争此无用之地。） 盖欲以空城付之，使数万必死之兵牵制西人，常令屯守堤备，旷日持久，自当疲敝。（案：《家传》此下有云：不敢并聚凶詀於别路作过，及令诸路更作困挠之策，则冀其早来请命。） 今已纳其降人，得城与地而反自弃之，乃先形自弱之势也。（案：《家传》此下有云：且兵主於势，自结隙以来，西人屡入屡败，其所获首级不少。我之兵势方振而遽自弱之，使彼见其形而侮慢不已。向去虽欲屈就，必益骄蹇而难合也。） 况朝廷前降指挥，许以绥州城与嵬名山住坐，亦是全朝廷信约；若更厚抚继世、嵬名山，使过所望，则必各尽死力以报朝廷。是以夷狄而攻夷狄，於国用亦无所耗。万一二人者，他日不能抗而失之，亦不系国家边鄙利害，则谅祚所损，固不胜其计矣！”（案：《家传》此下有云：臣谓薛向、贾逵等擘画到上件事理，委是於国家即今边计为便，可以施行，非是听用轻躁庸近邀功生事之人浅妄之说，以救全向、谔之失也。谨遣走马承受冯德诚乘传以闻，愿早赐可。） 谅祚战数败，国中饥困，以琅珰铁锁锢杀杨定者，将献之求和而未行，而谅祚病死，其子秉常嗣立，乞遣使告哀。（案：毕沅《通鉴考异》云：《宋史·神宗本纪》：熙宁元年三月庚辰，谅祚卒。据《夏国传》，谅祚以神宗即位之十二月殂，盖秉常於治平四年冬即位，则谅祚实治平四年卒，元年赴告之日。又案：《纪事》於明年三月甲辰，书夏国告哀使薛宗道等十三人至。） 琦因奏曰：“当此变故，尤非弃州之时。愿且留数月，以观虏情，他日再许纳款，犹可为议论之端。”（案：《家传》此下有云：或令别立疆界，或换易塞门旧寨，或予之拒降人之请，是时取舍，皆在朝廷。） 枢密院使文彦博、吕公弼耻於中变，督促弃州如初，琦亦条陈不已。上遣入内押班王昭明斋手诏访琦利害，琦复具奏。（案：《家传》载奏疏云：臣当职无状，上烦圣慈，委曲开谕，夙夜不胜愧恐。然臣始欲留绥城，令继世与降人同处者，盖以西人与朝廷隔绝之后，欲降众有地可居而因以抗贼。既西人来告谅祚之哀，则边事又有变易，朝廷下次必须许令复好，故乞留此绥城，只备数月之粮，差人防守，贵与商议时易为束缚，存得朝廷久远事势。今若朝廷以臣前议为是，即乞责令郭逵依此照管，如不系议和利，亦乞直行毁弃。） 乃诏绥州如琦议。（《纪事本末》卷八十三。案：《续宋编年资治通鉴》云：谅祚将以兵报复，西边皆惊，上乃以韩琦判永兴军兼陕府五路经略安抚使。琦奏曰：“薛向招诱横山，已而种谔擅取绥州；环庆李肃之领众七千，破荡族帐；泾原蔡挺又欲令环庆直趋兴、灵，肆意妄作，取怨夷狄。臣引道非难，但须禀朝廷威算。”琦寻至长安，有诏相度绥州可弃可守以闻。琦奏：“绥州不可弃，且言西贼诱害沿边知军巡检，不接诏匣，贺登极正旦人使更不过界，是不复顾藉和好。况绥州见已修就城池，若令嵬名山等据之，自然并力捍奭，谅祚万一失之，亦不系国家边鄙利害。”《宋史·吕公孺传》：神宗得绥州，遣使议守弃之便，命公孺与郭逵议，合，遂存绥州。与此异说。） 

　　仁和张大昌辑注 

卷三 上

　

　　神宗

　　△熙宁元年（戊申，一○六八） 

　　１、春正月甲戌朔，改元。（《长编》通例。案：《长编》通例，每一帝立之元年，特书春正月某某朔，改元。其中间复改元则不书，兹据通例补之。） 

　　《续宋编年资治通鉴》：熙宁元年春正月甲戌朔，日有食之。案：《十朝纲要》、《宋史·本纪》同此，《辽史》不书日食。《本纪》又云：治平四年十二月辛酉，以来岁日食正旦，自乙丑避殿减膳，罢朝贺。

　　又：复武臣同提刑。案：毕沅《通鉴》：甲戌朔。《长编》卷一百九十二：嘉祐五年八月乙酉，罢诸路同提点刑狱使，置江南东西、荆湖北、广南东西、福建、成都梓利夔路转运判官。先是，提点刑狱使臣或有窃公银器为乐倡首饰者，议者因言使臣多不习法令，不可为监司，故罢之，至是又复其制。《宋史·本纪》：熙宁二年十一月丙子，罢诸路同提刑武臣。《职官志》：提点刑狱公事，掌察所部狱讼而平其曲直，审问囚徒，详覆案牍，凡禁系淹延而不决，盗窃逋窜而不获，皆劾以闻，及举刺官吏之事。旧制，参用武臣。熙宁初，以武臣不足以察所部人材，故罢之。又案：二年十一月，《续宋编年资治通鉴》无罢武臣同提刑文，故附注於此。

　　又：以唐介参知政事。案：《宋史·本纪》：丙申日，介时官龙图阁直学士、给事中、权三司使。《宋史全文资治通鉴》云：故事，执政坐待漏舍，宰相省所进文书，同列不闻。介谓曾公亮曰：“身在政府而事不预知，上或有所问，何辞以对！”乃与同视，后遂以为常。徐乾学《通鉴后编》云：以三司使唐介参知政事，帝问司马光曰：“唐介参预政事何如？”光曰：“介素有刚劲之名，外人甚喜。”

　　又：增太学生员，初二百员，至是增置一百员。案：《宋史本纪》，壬寅日。《编年备要》云：寻诏以九百人为额。《宋史全文资治通鉴》云：初，太学置内舍生二百员，官为给食。至是盖待次者百馀，谏官以为言，故有是诏。《玉海》卷一百十二云：元年正月，谏官滕甫等言，庆历》太学内舍生二百员，官给食，乞增置。李《十朝纲要云：五月，展国子监以九百人为额。

　　１、二月（案：钱大昕《四史朔闰考》：是月甲辰朔。） 壬子，观文殿大学士、右仆射、判河阳富弼判汝州，仍诏入见，乃赴任。（《纪事本末》卷六十三。案：弼再判河阳在治平四年十月初二日丁未。又案：范忠宣撰《富公行状》：熙宁元年正月，移判汝州，且俾入觐。诏曰：“渴见仪容，愿闻风论。”与此异月。） 

　　２、丙辰，种谔夺四官，随州安置。初，有司奏劾谔擅权生事，诏系长安狱，或以咎谔。谔曰：“嵬名山举众约降，既闻於朝矣。若缓以待命，事机一失，则数万之众，快於贼手，为边生事不细。吾宁坐死，以就国事。”乃悉焚当路所与简牍，置对，无一语罣人，惟自引伏。虽值陕西曲赦，终坐责。（案：《宋史全文资治通鉴》丙辰日，《纪事本末》不系责日，今据附此。谔复西京库使、商州都监在十二月庚戌，见《长编》卷二百十六原注。陈桱《通鉴》附谔安置随州於元年十二月，恐误。） 先是，枢密院言：“上意谕郭逵毁弃绥州曰：‘国家封疆万里，岂与犬羊争尺寸之地！’逵未至，贾逵遂以兵驱降羌於塞外，云悉已逃去。”掌机宜文字赵禼言（案：此下有脱误。宋史赵禼传：禼第进士，为汾州司法参军。郭逵宣抚陕西，辟掌机宜文字。种谔擅纳降人数万，朝廷以其生事，议诛谔，反故地归降人，以解仇释兵。禼上疏曰：“谔无名兴举，死有馀责。若将改而还之，彼能听顺而亡绝约之心乎？不若谕以彼众饿莩，投死中国，边臣虽擅纳，实无所利，特以往年俘我苏立、景询辈尔。可遣询等来，与降人交归。各遵纪律，而疆埸宁矣。如其蔽而不遣，则我留横山之众，未为失也。”） 绥州不可毁弃，劝逵招集降羌使还守绥州，不然，且为边患。逵从之。韩琦令鄜延勿给嵬名山粮，追还戍兵，（案：涑水纪闻卷十一：种谔之谋取绥州，两府皆不知之。文潞公为枢密使，以为赵谅祚称臣奉贡，今忽袭取其地无名，请归之。时韩魏公为首相，方求出，上乃以韩公判永兴军兼陕西四路经略使，度其可受可卻以闻。韩公至陕西，言可受。文公以朝旨诘之曰：“若受之，则当馈粮，戍之以兵，有急则当救，此三者皆有备乎！”韩公对不及馈戍及救，彼自有当谅祚。因遗书令勿给粮，追还戍兵。） 若谅祚攻嵬名山，亦勿救也。逵以为不可。琦遣刘航往诘，逵因执不可，曰：“如此，则降羌无以自存，皆溃去矣。”（案：《涑水纪闻》卷十一载此数语，又云：乃奏请筑绥州城，置兵戍之。命之曰：“绥德城，择降人壮健者，刺手给粮，以为战兵。”得二千馀人。） 琦从之。是月，运丹州粟以给降羌，人日三升。逵因选其彊壮二千馀人刺为兵，馀丁皆刺手为“忠勇”字，使不得逃去。又以两不耕田及绥州旁近闲田给之使耕。其初降时并老弱凡二万馀人，死於战疫及逃去，仅存万馀人耳。《纪事本末》卷八十三。

　　３、庚申，司马光进读《资治通鉴》三叶毕，上更命读一叶半，读至苏秦约六国纵事，上曰：“苏秦、张仪掉三寸舌，乃能如此乎！”光对曰：“秦、仪为纵横之术，多华少实，无益於君，委国而听之，此所谓利口覆邦家也。”上曰：“朕闻卿进读，终日忘倦。”光曰：“臣空疏无取，陛下每过形奖饰，不胜惶惧。”（《纪事本末》卷五十三。案：《纪事本末》卷五十二亦略载论仪、秦事，原注云详见《讲筵》。惟卷五十二作丙辰日，与此异日，此文较详，故取此删彼。王氏应麟《玉海》卷二十六云：熙宁元年二月十一日，御阁。王珪、范镇、司马光、吕公著、吴申、周孟阳讲《礼记》，读《史记》、《资治通鉴》。据钱大昕《朔闰考》，是月甲辰朔，丙辰为十三日，庚申为十七日。《玉海》所载十一日，则为甲寅，又与《纪事本末》互异。） 

　　４、是月，群牧司言：“枢密院副使邵亢请以坊监牧马馀地立田官，令专稼政以资牧养之利。案马监草地四万八千馀顷，今以马五万匹为额，匹占田五十亩，而原武、单镇、洛阳、沙苑、淇水、安阳、东平七监地，馀良田万七千顷，民租佃收草粟，以备寒月之用。”从之。（《纪事本末》卷七十五。案：《纪事本末》不系日，附月末。） 

　　１、三月（案：钱大昕《朔闰考》：是月癸酉朔。） 庚辰，夏国主秉常告哀使薛宗道等十三人至。命新河北转运使韩缜、陕西经略司勾当公事刘航，就都亭驿站，诘问贼杀伤杨定等及虏掠熟户、不遣使贺即位、降诏不承等事。（案：《文潞公集》：熙宁元年《论夏国册命》云：薛宗道至，若所斋表止是告哀，别无陈诉，及宗道於押伴官处别无传达言语，欲令孙构因聚会款曲间祗作己意问之，云：“先国主薨谢，今来何人继嗣焉？”他若云某人继嗣，即卻问云是先国主之何亲？云是子，即更问云是嫡子否？若云是嫡，即与更问云：“先国主盛年弃世，今来嗣子，必是幼小。”他若有对，更随机答之，少间即更说与：“自古外国必须中国册命者，方可取重於诸蕃。今者西夏以累世贡奉，故当册命嗣子。然朝廷以夏国自嘉祐以来，於麟州界上掩杀郭恩，及於泾原侵掠固家堡子，后又於大顺城作过，有违誓表，如此非一，以至先帝上仙不时来祭。今上登极，亦不入贺。然朝廷曲示含容，尚存事体，而夏国终不省过，又於去年十一月中於宁顺寨界上诱引杀害卻知保安军杨定等三人。如此不道，今来朝廷未必便行封册之礼，须与夏国重别商议再具誓表，信纳丁宁，务存久远，方可商议别行封册。若依前卻有侵犯边境，贡奉不时，岂恭顺和好之理？”若宗道别为分疏，即随其言以理折难。若云某祗是斋表来告哀，不敢与闻他议，即且说与：“今来使还，须是子细说与本国知委，候议定，别具誓表来上，朝廷须有商量，亦是使人了事之功效也。”） 宗道言：“李崇贵等见已禁锢，俟朝旨至，即拘送。”及陈夏国子母悔过，惟命是听之意。上乃令缜谕旨：今为夏国画长策，度彼亲贵任事首领亦必止三五人，欲并朝廷除官。仍於岁赐内割五万数定充所除俸给，所贵同心助国，效顺中国。（《纪事本末》卷八十三。案：毕沅《续通鉴考异》云：《宋史·神宗纪》：熙宁元年三月庚辰，夏主谅祚卒，遣使告哀。据《夏国传》，谅祚以神宗即位之十二月殂，又云秉常於治平冬即位，则谅祚实治平四年殂，《本纪》所书者赴告之日耳。） 

　　２、戊子，曾公亮等上表，请建太皇太后宫殿，并以庆寿为名。（《纪事本末》卷五十四。案：王偁东都《事略本纪》：二年五月壬辰，太皇太后迁居庆寿宫。《续宋编年资治通鉴》：三月，潭州雨毛。案：《宋史·本纪》作丁酉日。） 

　　１、四月壬寅朔，富弼入见，上以弼足疾，许肩舆至崇政殿门。又以门距殿远，更御内东门小殿见之，且免拜，坐语从容至日昃。（《纪事本末》卷六十三。案：范忠宣撰《富公行状》：以公足疾，肩舆至崇政殿门，令男绍庭入殿扶持，仍不拜。又以门距殿远，上特为之御内东门小殿以见之。恩礼优重，并臣莫及，赐其子绯衣银鱼，召坐。《太平治迹统类》云：富弼入见，且免拜，坐语从容至日昃。问以治道，弼以上锐於有为，对曰：“人君好恶，不可令人窥测，则奸人得以附会其意。陛下当如天之鉴人，随其善恶若自取，然后诛赏从之，则功罪得其实矣。”上称善。又问北边事，条目甚悉，弼曰：“陛下临御以来，当先布德泽，且二十年未可言用兵，亦不宜重赏边功，恐致生事，干戈一起，所系祸福不细，愿陛下勿先留意於此。”上默然良久。又问所先，弼曰：“阜安宇内为先。”上善之。） 

　　２、乙巳，诏新除翰林学士王安石越次入对。上谓安石曰：“朕久闻卿道术德义，有忠言嘉谟，当不惜告朕，方今治当何先？”对曰：“以择术为始。”上问：“唐太宗何如？”对曰：“陛下每事当以尧、舜为法。唐太宗所知不远，所为不尽合法度，但乘隋极乱之后，子孙又皆昏恶，所以独见称於后世。道有升降，处今之世，恐须每事以尧、舜为法。尧、舜所为至简而不烦，至要而不迂，至易而不难，但末世学士大夫不能通知圣人之道。故常以尧、舜为高而不可及，不知圣人经世立法常以中人为制也。”上曰：“卿可谓责难於君矣，然朕自视眇然，恐无以副卿此意。卿可悉意辅朕，庶几同济此道。”上问安石：“祖宗守天下，能百年无大变，粗致太平，以何道也？”安石退而奏书曰：案：《临川集·本朝百年无事劄子》云：臣前蒙陛下问及本朝所以享国百年、天下无事之故。臣以浅陋，误承圣问，迫於日晷，不敢久留，语不及悉，遂辞而退。窃惟念圣问及此，天下之福，而臣遂无一言之献，非近臣所以事君之义，故敢冒昧而粗有所陈。） “伏惟太祖躬上智独见之明，而周知人物之情伪，指挥付讬，必尽其材，变置设施，必务其当，故能驾驭将帅，训齐士卒，外以捍夷狄，内以平中国。於是除苛赋，止虐刑，废彊横之藩镇，诛贪残之官吏，躬以简俭为天下先，其於出政发令之间，一以安利元元为事。太宗承之以聪武，真宗守之以谦仁，以至仁宗、英宗无有逸德。此所以享国百年而天下无事也。仁宗在位，历年最久，臣於时实备从官，施为本末，臣所亲见。（案：《临川集》此下有云：尝试为陛下陈其一二，而陛下详择其可，亦足以申鉴於方今。） 伏惟仁宗之为君也，仰畏天，俯畏人，宽仁恭俭，出於自然，而忠恕诚悫，始终如一，未尝妄兴一役，未尝妄杀一人，断狱务在生之，而特恶吏之残扰；宁屈己弃财於夷狄，而终不忍加兵；刑平而公，赏重而信；纳用谏官、御史，公听并观而不蔽於偏至之谗；因任众人耳目，拔举疏远而随之以相坐之法。（案：《临川集》此下有云：盖监司之吏，以至州县，无敢暴虐残酷，擅有调发，以伤百姓。自夏人顺服，蛮夷遂无大变，边人父子夫妇，得免於兵死，而中国之人，安逸蕃息，以至今日者，未尝妄兴一役，未尝妄杀一人，断狱务在生之，而特恶吏之残扰；宁屈己弃财於夷狄，而不忍加兵之效也。大臣贵戚、左右近习，莫敢横彊犯法，其自重慎或甚於闾巷之人，此刑平而公之效也。募天下骁雄横猾以为兵，几至百万，非有良将以御之，而谋变者辄败；聚天下之财物，虽有文籍，委之府史，非有能吏以钩考，而断盗者辄发；凶年饥岁，流者填道，死者相枕，而寇攘者辄得，此重赏而信之效也。大臣贵戚、左右近习，莫能大擅威福，广私货赂，一有奸慝，随辄上闻。贪邪横猾，虽间或见用，未尝得久。此纳用谏官、御史，公听并观而不蔽於偏至之谗之效也。自县令、京官以至监司、台阁，升擢之任，虽不皆得人，然一时之所谓才士，亦罕蔽塞而不见收举者，此因任众人之耳目，拔举疏远而随之以相坐之法之效也。升遐之日，天下号恸，如丧考妣，此宽仁恭俭，出於自然，忠恕诚悫，终始如一之效也。） 然本朝累世因循末俗之弊，而无亲友群臣之议，人君朝夕与处，不过宦官、女子，出而视事，又不过有司之细故，未尝如大有为之君，与学士大夫讨论先王之法以措天下也。一切因循自然之理势，而精神之运有所不加，名实之间有所不察。君子非不见贵，（案：《太平治迹统类》作“非不见任”。） 然小人亦得厕其间；正论非不见容，然邪说亦有时而用。以诗赋记诵求天下之士，而无学校养成之法；以科名资格叙朝廷之位，而无官司课试之方。监司无检察之人，守将非选择之吏。转徙之亟，既难於考绩；而游谈之众，因得以乱真。交私养望者，多得显官；独立营职者，或见排沮。故上下偷惰，取容而已，虽有能者在职，亦无以异於庸人。农民坏於差役，而未尝特见救恤，又不为之设官以修其水土之利；兵士杂於疲老，而未尝申饬训练，又不为择将而久其疆埸之权。宿卫则聚卒伍无赖之人，而未尝有以变五代姑息羁縻之俗；宗室则无教训选举之实，而未尝有以合先王亲疏隆杀之宜。其於理财，大抵无法，故虽俭约而民不富，虽忧勤而国不彊。赖非夷狄昌炽之时，又无尧、汤水旱之变，故天下无事，过於百年，虽人事，亦天助也。盖屡圣相继，仰畏天，俯畏人，宽仁恭俭，忠恕诚悫，此其所以获天助也。伏惟陛下躬上圣之资，承无穷之绪，知天助之不可常，知人事之不可急，然则大有为之时，正在今日。臣不敢辄废将明之义而苟逊忌讳之诛，伏惟陛下幸赦而留神，天下之福也。”明日，上谓安石曰：“昨阅卿所奏书至数遍，可谓精画计治，道无以出此，所由众失，卿必已一一经画，试为朕详见施设之方。”对曰：“遽数之不可尽，愿陛下以讲学为事，讲学既明，则施设之方不言自喻。”上曰：“虽然试为朕言之。”於是为上略陈施设之方。上大喜曰：“此皆朕所未尝闻，他人所学，固不及此，能与朕一一为书条奏否？”对曰：“臣已尝论奏陛下，以讲学为事，则诸如此类，皆不言而自喻。若陛下择术未明，实未敢条奏。”上曰：“卿今所言已多，朕恐有遗忘，试录今日所对以进。”安石唯唯而退，讫不复录所对以进。（《纪事本末》卷五十九。案：薛应旂《通鉴》：夏四月乙巳，王安石始至京师，时受翰林学士之命，已七越月矣。《太平治·迹统类》作壬寅日，与《纪事本末》及各本均异。徐乾学《通鉴后编》云：安石本楚士，未知名於中朝，以韩、吕二族为巨室，欲借以取重，故深与韩绛、韩维及吕公著友。三人更游扬人，名始盛。帝在藩邸，维为记室，每讲说辄曰：“此维友王安石之说。”及为太子庶人，又荐以自代。帝由是想见其人。甫即位，命知江宁府，数月，召为翰林学士，至是始造朝入对。） 

　　３、除集禧观使富弼恳辞乞赴汝州，上不许，弼又言云云。（案：《东都事略》、《太平治迹统类》诸书，《宋史》及各本均不载，或即上壬寅之言也。上乃听弼依旧判汝州，罢集禧观使。《纪事本末》卷六十三。） 

　　庚申，翰林学士兼侍读吕公著、翰林学士兼侍讲王安石等言：“窃寻故事，侍讲者皆赐坐；自乾兴后，讲者始立，而侍者皆坐听。臣等窃谓侍者可赐立，而讲者当赐坐，乞付礼官考议。”诏礼院详定以闻。判太常寺韩维、刁约，同知礼院胡宗愈言：“臣等窃谓臣侍君侧，古今之常，或赐之坐，盖出优礼。祖宗以讲说之臣多赐坐者，以其敷畅经艺，所以明先王之道，道所存，礼则加异。太祖开宝中，李穆、王昭素於朝召对，便殿赐坐，令讲《易·乾卦》。太宗端拱中，幸国子监，升辇将出，顾见讲座，因召学官李觉讲说。觉曰：‘陛下六飞在御，臣何敢辄升高座？’太宗为之降辇，令有司张帟幕别坐，诏觉讲《易》之《泰卦》。今列侍之臣，尚得环坐，执经而讲者，顾使独立於前，则事体轻重，议为未安。臣等以为宜如天禧故事，以彰陛下稽古重道之义。”判太常龚鼎臣、苏颂、周孟阳，同知礼院王汾、刘攽、韩忠彦等言：“臣窃谓侍从之臣，见於天子者赐之坐，有司顾问，犹当避席立语，况执经人主之前，本欲便於指陈，则立讲为宜。若谓传道近於为师，则今侍讲解说旧儒章句之学耳，非有为师之实，岂可专席安然以自取重也！又朝廷班制，以侍讲居侍读之下，祖宗建官之意轻重可知矣。今若侍讲辄坐，其侍读当从何礼？若亦许之坐，则侍从之臣，每有进说，皆当坐矣。且乾兴以来，侍臣立讲，历仁宗、英宗两朝，行之且五十年，岂可一旦以为有司之失而轻议变更乎！今人主待侍从，臣由始见以及毕讲，皆赐之坐，其尊德重道固已厚於三公矣，尚何加焉！其讲官侍立，伏请仍旧。”初，孙奭坐讲，仁宗尚幼，跪案以听之，奭因请立。讲论者不以为是。及公著等奏请，众议不同，上以问曾公亮，但称“臣侍仁宗书筵亦立”。后安石因讲赐留，上面谕曰：“卿当讲日可坐。”安石不敢坐，遂已。《纪事本末》卷五十三。案：《十朝纲要》：庚申，诏从判太常龚鼎臣议，令经筵立讲。） 

　　１、五月案（：钱大昕《四史朔闰考》：是月壬申朔。） 庚辰，（《长编》卷二百零八：治平三年八月十五日己酉，蔡抗陈乞国子监轮举教授。原注：熙宁元年五月庚辰日有诏。案：原文已佚。毕沅《通鉴》云：五月庚辰，诏两制及国子监举诸王宫教授。据《玉海》卷一百三十云：五月九日，有司言：“两汉以博士不通政事者，补诸侯王傅。今诸王宫大小学教授，宜命两制举纯朴行谊年五十以上者。”又云：置大宗正司记室一人，典笺奏；讲书、教授十有二人，分位讲授，兼领小学之事。自熙宁初置丞，省记室、讲授员，增给以禄。） 同知谏院吴充（案：《宋史·吴充传》：熙宁元年，知制诰。神宗谕以任意，曰：“先帝知卿久矣。”遂同知谏院。） 言：“陛下念及方今本务未举，农政不修，令臣条上其事。臣以当今乡役之衙前为重。上等民户被差之日，官吏临门籍记，桮杵匕箸，皆计赀产，定为分数，以应须求，势同漏卮，不尽不止，至有家资已竭而逋负未除，子孙既殁而邻保犹逮。是以民间规影重役，土地不敢多耕而避户等，骨肉不敢义聚而惮人丁，甚者，嫁母离亲以求兄弟异籍，风俗日坏，殊可悯伤。望敕中书择臣庶之言乡役利害，以时施行。及以先朝余靖所上《农书》并臣所上《农政五事》，并下两制详定以闻。”诏令送中书。（《纪事本末》卷七十。案：太平治迹统类载吴充是奏。又云：诏令中书及韩绛同安石制置三司条例司与议。安石以顾为善。然是时安石未执政，制置三司条例司尚未设，此恐年月有误。《纪事本末》此上明书元年五月庚辰，姑附此。） 

　　２、丙戌，郭逵言：“夏国遣人奉誓表，送杀杨定人伪六宅使李崇贵、韩道喜及所虏去定子仲通已至界道。”诏遣使二人监管崇贵等，乘驿赴阙。杨定等死，逵密诇边吏，得杀定等首领姓名，谍告曰：“夏人将斩杀定之人於境以谢罪。”逵曰：“此特斩囚以绐我。”檄宥州诘夏人，且曰：“必执李崇贵等来。”虏曰：“杀之矣。”逵曰：“崇贵等见存职任状貌如此，何可欺也？”夏人惧，乃以实告。初，薛宗道受韩缜所议，（案：薛宗道，即《涑水纪闻》所云夏国之臣薛老峰也。议以安远、塞门二砦易绥州。详见二年十月丙申。） 归白秉常，秉常不许。宗道始归，逵言：“朝廷欲以官爵授秉常左右任事之人，彼主幼国疑，当不受诏，藉或授之，必伪立姓名以邀金缯；且彼既恭顺，宜开布大信，以示威灵所加，不宜诱之以利。”秉常果不受诏，如逵所言。（《纪事本末》卷八十三。案：《宋史·郭逵传》：逵诇得杀杨定者首领姓名，牒告将斩之於境以谢罪，逵曰：“是且枭死囚以绐我。”报曰：“必执李崇贵、韩道喜来。”夏人言：“杀之矣。”逵命以二人状貌物色诘问虏，情得，执献之。加检校太尉、雄武军留后。韩绛主种谔计图横山，与逵议出兵。逵曰：“谔，狂生耳，朝廷徒以家世用之，必误大事。”绛怒，以为沮挠，奏召逵还。） 

　　３、丙申，枢密院使吕公弼请以河北义勇每指挥拣案：《玉海》卷一百三十九：“拣”作“择”。少壮材武艺取百人，手刺“上等”二字，量免户下支移、折变，别团会教阅，依日限放散，并给口食；即及百人而又有出伦者，听注籍，候有阙收补。从之。（《纪事本末》卷五十六。案：《文献通考》卷百五十六：帝言：“义勇可使分为四番出戍。”吕公弼曰：“须先省得募兵，乃可议此。”王安石曰：“计每岁募兵所死亡之数，乃以义勇补之可也。”陈升之欲令义勇以渐戍近州。两府共议，或以为令一月一番，或以为一季一番，且令近戍。文彦博等又言难使远戍，安石辨之甚力。义勇旧制，见《宋史·兵志》五云：义勇，凡主户三丁选一，六丁选二，九丁选三，年二十至三十材勇者充，止涅手背。以五百人为指挥，置指挥使、副正二人，正都头三人，十将、虞候、承局、押官各五人，岁以十月番上，阅教一月而罢。又诏秦州成纪等六县，有税户弓箭手、砦户及四路正充保毅者，家六丁刺一，九丁刺二；有买保毅田承名额者，三丁刺一，六丁刺二，九丁刺三，悉以为义勇。又诏秦、陇、仪、渭、泾、原、邠、宁、环、庆、鄜、延十二州义勇，遇召集防守，日给米二升，月给酱菜钱三百。盖庆历初，河北路义勇总十八万九千三十一人，河东路义勇总七万七千七十九人，陕西路治平初十五万六千八百七十三人。熙宁初，枢密使吕公弼请以河北义勇每指挥拣少壮艺精者百人为上等，手背添刺“上等”字，旌别教阅，及数外艺优者亦籍之，俟有阙则补。从之。） 

　　４、戊戌，诏：“诸路籍义勇有胆力者别为一等，以备非常；捕盗，候有功，当议量材优与名目；并立呈试武艺三等，许诸色人自陈，中不等，许义勇陈乞。”（《纪事本末》卷五十六。） 

　　５、废庆成军入荥河，置军使隶河中。（《纪事本末》卷七十七。原注：《旧纪》，上谓辅臣曰：天下自五代分裂，擅聚一方，多置郡县，以固疆圉，由是役繁民困，其议并省之。於是废庆成军，又废庆平县。按废庆平县，《实录》已见四月末，上语云云，似为新政并省发端，今附见此。《新录》亦不载上语。案：《宋史·本纪》、毕沅《通鉴》，戊戌日，《纪事》不系日，据以辑此。《宋史·地理志》：永兴军路荥河下注云：次畿。旧隶庆成军，元年废；以隶府，治置军使。） 

　　１、六月（案：钱大昕《四史朔闰考》：是月辛丑朔。） 辛亥，王临言：“保州塘泺已西，可筑堤植木，凡十九年，堤内可引水处即种稻，水不及处，并为方田；又因出土作沟，以陷戎马。”从之。（《纪事本末》卷七十三。） 

　　中书言：“诸州县古迹阪塘，异时皆蓄水溉田，民利数倍，近岁所在湮废。”诏：“诸路监司访寻州县，可兴复水利，如能设法劝诱兴修塘堰、圩垾，功利有实，当议旌赏。”《纪事本末》卷七十三。案：《宋史全文资治通鉴》：六月乙卯，赐知唐州、光禄寺卿高赋敕书奖谕。赋在唐凡五年，增户万一千三百八十，给田二万一千三百二十八顷，而山林榛莽之地，皆为良田，岁益税二万二千五百十七，作陂塘四十有四。《宋史本纪》：六月辛亥，诏诸路兴水利。） 

　　２、先是，谏官言：“选人到铨磨勘者，众为壅并，遂至稽滞，盖是举官之数太多，不与引见转官人数相当。乞先取京朝官员数著定，仍限定诸路保奏之数。”台官亦言：“今京朝官十倍景德之前，员多阙少，审官差遣，不行选人磨勘之法。故当渐有澄汰，不为限隔，使人无留滞咨怨之声。”己未，诏诸道州、府、军、监长吏奏举选人，更不裁减外，其通判奏举选人，并令权罢。（《纪事本末》卷六十七。） 

　　３、壬戌，诏诸路转运判奏举选人为京官，比拟提点刑狱，朝臣并减二人。（《纪事本末》卷六十七。） 

　　４、癸亥，赐知渭州蔡挺敕书奖谕，以韩琦言镇戎军叶燮会乃控扼西界要害处，独挺能修筑堡寨，凡钱粮、材木、版筑之具，皆不愆於素而又能广弓箭手，使不废衣廪而兵备益集。初，秉常遣使告哀，案：在三月初八日庚辰。琦言：“自西夏诱杀杨定以来，与朝廷相绝，今遽遣使来告，即见其国内饥丧，乘此危迫，故急来赴诉。此时若不直以彼国前违犯誓诏之事，先行诘责，及令缚送害定等人李崇贵等归朝廷，以雪数家之冤，以正国体，俟其一一归服，然后开纳，苟便如元昊身死之初，亟行小童册命之礼，且要无事，即恐一失机会，转难控制。”（案：《安阳集·魏公家传》此下有云：又以夏国当此变乱之际，可以开示大信，招纳横山一带部族，乃为大字榜於诸路，使散入虏中。诏问公乘此机会有可行事宜密奏以闻。公奏曰：“若告哀人沈然过界，不来求议，许臣於诸路择要害处兴建城寨，使彼震慑，必速就议。”先是，泾原路镇戎军新寨悰有地六千馀顷，可招弓箭手三四千人，蔡挺尝乞於此壕修叶燮会为寨。） 遂以便宜檄挺兴役，叶燮会后赐名熙宁寨。（《纪事本末》卷八十三。案：《东都事略·蔡挺传》云：挺检括迸边生地、汉蕃冒耕田四千八百顷，募佃以充边储。边人冒市蕃部田，挺开自首免罪法，复得地八千顷，刺弓箭手三千，养马五百。镇戎军三川、高平、定川砦旧壕外，有曹英、新壕两壕，之间土地膏腴，东西四十里，南有土山。挺因险筑砦，乘高四望，护壕内地及觇贼往来。筑十八日毕功，开二千顷，募弓箭手三千人耕守之，赐名熙宁寨。） 

　　５、以内侍押班李若愚同提点制置河北屯田司。（《长编》卷二百二十：熙宁四年二月戊申，诏罢河北屯田司。原注：元年六月二十三日，李若愚同制置。案：是月辛丑朔，二十三日癸亥。《宋史·食货志》上四：熙宁初，以内侍押班李若愚同提点制置河北屯田司。原注文简，据《食货志》增。） 

　　６、乙丑，河水涨溢，诏都水监、河北转运司疏治。（《长编》卷二百六十二熙宁八年四月戊寅程昉言滹沱兴工原注。案：《续宋编年资治通鉴》：河决恩、冀等州。《十朝纲要》：乙丑日。《宋史·本纪》：六月乙亥，河决枣彊县。七月壬午，以恩、冀河决，赐水死家缗钱。壬辰，遣御史中丞滕甫、知制诰吴充安抚河北。癸巳，疏深州溢水。据《朔闰考》，六月辛丑朔，无乙亥日。《本纪》於乙亥前书辛亥，乙亥下书丙寅，“亥”乃“丑”字之譌。《五行志》则又云：熙宁元年秋，河决恩、冀。与此并月。《十朝纲要》、《宋史河渠志》、《编年备要》，明载七月又溢瀛州。本纪惟载十二月癸卯瀛州地震，无七月溢瀛州文。《五行志》亦无溢瀛州文，或因瀛州溢在七月，《五行志》因误以恩、冀河决为秋欤？今依《十朝纲要》附乙丑。《编年备要》云：六月，河决恩、冀等州。七月，又溢瀛州。寻遣使赈贷之。都水监宋昌言与内侍程昉请相度六塔旧口，并二股导使东流，徐塞北流。初，商胡决河，自魏之北至恩、冀、乾宁入於海，是谓北流。嘉祐八年，河流派於魏之第六埽，遂为二股。自魏、恩东至於德、沧，流入於海，是谓东流。《宋史·河渠志》一云：熙宁元年六月，河溢恩州乌栏堤，又决冀州棘彊埽，北注瀛。七月，又溢瀛州乐寿埽。帝忧之，顾问近臣司马光等，都水监丞李立之请於恩、冀、深、瀛等州，创生堤三百六十七里，以奭河，而河北都转运司言：“当用夫八万三千馀人，役一月成。今方灭伤，愿徐图之。”都水监宋昌言谓：“今二股河门变移，请迎河港进约，签入河身，以纾四州水患。”遂与屯田都监内侍程昉献议，开二股以导东流。於是都水监奏：“庆历八年，商胡北流，於今二十馀年，自澶州下至乾宁军，创堤千有馀里，公私劳扰。近岁冀州而下，河道梗涩，致上下埽岸屡危。今枣彊抹岸，訩夺故道，虽创新堤，终非久计。愿相六塔旧口，并二股河导使东流，徐塞北流。”而提举王亚等谓：“黄、御河一带北行入独流东砦，经乾宁军、沧州等八砦边界，直入大海。其近海口阔六七百步，深八九丈，三女砦以西阔三四百步，深五六丈。其势愈深，其流愈猛，天所以限契丹。议者欲再开二股，渐闭北流，此乃未尝睹黄河在界河内东流之利也。”十一月，诏翰林学士司马光、入内内侍省副都知张茂则，乘传相度四州生堤，回日兼视六塔、二股利害。二年正月，光入对：“请如宋昌言策，於二股之西置上约，擗水令东。”时议者多不同，李立之力主生堤，帝不听，卒用昌言说，置上约。三月，光奏：“治河当因地形水势，若彊用人力，引使就高，横立堤防，则逆激旁溃，不惟无成，仍败旧绩。臣虑官吏见东流已及四分，急於见功，遽塞北流。而不知二股分流，十里之内，相去尚近，地势复东高西下。若河流？东，一遇盛涨，水势西合入北流，则东流遂绝；或於沧、德堤埽未成之处，决溢横流。虽除西路之患，而害及东路，非策也。宜专护上约及二股堤岸。若今岁东流止添二分，则此去河势自东，近者二三年，远者四五年，候及八分以上，河流訩刷已阔，沧、德堤埽已固，自然北流日减，可以闭塞，两路俱无害矣。”会北京留守韩琦言：“今岁兵夫数少，而金堤两埽，修上下约甚急，深进马头，欲夺大河。缘二股及嫩滩旧阔千一百步，是以可容涨水。今截去八百馀步，则将束大河於二百馀步之间，下流既壅，上流蹙遏湍怒，又无兵夫修护堤岸，其訩决必矣。况自德至沧，皆二股下流，既无堤防，必侵民田。设若河门束狭，不能容纳涨水，上、下约随流而脱，则二股与北流为一，其患愈大。又恩、深所创生堤，其东则大河西来，其西则西山诸水东注，腹背受水，两难捍奭。望选近臣速至河，所与在外官合议。”帝在经筵以琦奏谕光，命同茂则再往。四月，光与张巩、李立之、宋昌言、张问、吕大防、程昉行视上约及方锯牙，济河，集议於下约。光等奏：“二股河上约并在滩上，不碍河行，但所进方锯牙已深，致北流河门稍狭，乞减折二十步，令近后，仍作蛾眉埽裹护。其沧、德界有古遥堤，当加葺治。所修二股，木欲疏导河水东去，生堤木欲捍奭河水西来，相为表悰，未可偏废。”帝因谓二府曰：“韩琦颇疑修二股。”赵抃曰：“人多以六塔为戒。”王安石曰：“异议者，皆不考事实故也。”帝又问：“程昉、宋昌言同修二股如何？”安石以为可治。帝曰：“欲作签河甚善。”安石曰：“诚然。及时作之，往往河可东，北流可闭。”因言：“李立之所筑生堤，去河远者至八九十里。本计以奭漫水，而不可奭河南之向著，臣恐漫水亦不可奭也。”帝以为然。又案：河决德、沧等州，见八月戊申。） 

　　７、丙寅，命司马光、滕甫同看详裁减国用制度，仍取庆历二年数比见今支费，有不同者，开析以闻。光登对言：（案：《传家集·辞免裁减国用劄子》为七月三日上，《纪事》类系於下命日。据集中所载云：臣近曾乞选差官裁减国用，奉圣旨不许辞免。臣以非才，叼忝美职，月受厚俸，常自愧恐无有报称，若果能有益於国，臣何敢辞。窃惟方今） “国用所以不足者，在於用度太奢，赏赐不节，宗室繁多，官职异滥，军旅不精。此五者，非愚臣一朝一夕所能裁减。若但欲如庆历二年裁减制度，比见今支费数目，此止当下三司供析其同与不同，不必更差官置局。”（案：《传家集》此下有云：专领此事，况臣所修《资治通鉴》委实文字浩大，朝夕少暇，难以更兼钱穀差遣。） 上因问五者利害，光具悉以对，上深开纳。明日，（案：此明日，依《传家集》七月三日上章，当为七月四日甲戌。） 即置裁减局。（《纪事本末》卷六十六。） 

　　８、是月，废随州为光化县。（《纪事本末》卷七十七。案：《宋朝事实》卷十八：随州，熙宁元年省为安化县。四库馆原校本云：按《宋史》作熙宁元年废光化县为镇入随县，与《元和县志》管县有光化之文，而与《文献通考》熙宁五年改光化军为光化县隶襄阳，及此作元年省安化县者，先后沿革互有歧异。钱大昕《二十二史考异·宋史》三云：随州之光化县，本安化县，后周改名。此熙宁元年所废之光化，乾道二年以襄州之阴城县、光化军并置，乾德县隶焉。熙宁五年废光化县隶襄州，此别一光化县。虽同在京西路，初不相涉。） 

　　《续宋编年资治通鉴》：六月，录唐魏徵、狄仁杰后。案：宋史全文《资治通鉴》云：癸卯，以同州明法魏道严为本州司士参军，前邠州观察推官狄国宾注仪陇州职官一任，以判永兴军韩琦言道严，唐郑国公徵裔孙；国宾，梁国公仁杰十二代孙故也。《宋史·本纪》与《全文》日同。

　　１、七月（案：钱大昕《四史朔闰考》：是月辛未朔。） 癸酉，诏：“谋杀已伤，案问欲举自首，从谋杀减二等论。”初，登州言妇人阿云，有母服嫁民韦阿大，嫌其陋，谋夜以刀杀之，已伤不死。案问欲举自首。审刑院、大理寺论其死，用违律为婚，敕贷阿云死。知登州许遵言：“当论如敕律。”诏送刑部，刑部断如审刑、大理。遵不服，乞送两制定议。诏送翰林学士司马光、王安石同定，而光与安石议异。安石本不晓法而好议法，彊主遵议，特与光异。及执政，遂力行之。然议者不以安石为是也。（《纪事本末》卷七十五。案：《传家集》载温公议云：臣窃以为凡议法者，当先原立法之意，然后可以断狱。窃详《律》文：“其於人损伤，不在自首之例。”注云：“因犯杀伤而自首者，得免所因之罪，仍从故杀伤法。”所谓“因犯杀伤”者，言因犯他罪，本无杀伤之意，事不得已，致有杀伤，除为盗之外，如劫囚、略卖人之类，皆是也。律意盖以於人损伤既不得首，恐有别因馀罪而杀伤人者，有司执文并其馀罪亦不许首，故特加申明云“因犯杀伤而自首者，得免所因之罪。”然杀伤之中，自有两等，轻重不同：其处心积虑，巧诈百端，掩人不备者，则谓之谋；直情径行，略无顾虑，公然杀害者，则谓之故。谋者尤重，故者差轻。今此人因犯他罪致杀伤人，他罪虽得首原，杀伤不在首例。若从谋杀则太重，若从斗杀则太轻，故酌中令从“故杀伤论法”也。其直犯杀伤更无他罪者，惟未伤则可首，但係已伤，皆不可首也。今许遵欲将谋之与杀分为两事，案谋杀、故杀，皆是杀人，若将谋之与杀分为两事，则故之与杀亦是两事也。且《律》称“得免所因之罪”，故劫囚、略人皆是，已有所犯，因而又杀伤人，故劫略可首，而杀伤不原。若平常谋虑，不为杀人，当有何罪可得首免？以此知“谋”字止因“杀”字生文，不得别为所因之罪也。若以劫斗与谋皆为所因之罪，从故杀伤法，则是斗伤自首反得加罪一等也。遵所引苏州洪祚断例，案《律疏》云：“假有因盗故杀伤人而自首者，盗罪得免，故杀伤罪仍科。”《疏》既指名故杀伤人，则是因盗谋杀伤人者，自从谋法。当时法官误断，不可用例破条。遵又引《编敕》“谋杀人伤与不伤，罪不至死者，并奏取敕裁”，以为谋杀已伤而罪不至死者，即是自首之人。按尊长谋杀卑幼之类，皆是已伤而罪不至死，不必因首也。遵又引《律疏问答》条云：“谋杀凡人，乃云是舅。”又云：“谋杀之罪尽。显是谋杀，许令自首。”案问皆谓谋而未伤，方得首免，若其已伤，何由可首？凡议罪制刑，当使重轻有叙，今若使谋杀已伤者得自首，从故杀伤法，假有甲乙二人，甲因斗殴人鼻中血出，既而自首，犹科杖六十罪；乙有怨雠，欲致其人於死地，暮夜伺便推落河井，偶得不死，又不见血，若来自首，止科杖七十罪。二人所犯绝殊，而得罪相将。果然如此，岂不长奸？况阿云嫌夫詀陋，亲执腰刀，就田野中，因其睡寐，斫近十刀，断其一指，初不陈首，直至官司执录将行拷捶，势不获已，方可招承。情理如此，有何可悯？朝廷贷命编管，已是宽恩，而遵更稽留不断，为之伸理，欲令天下今后有似此之类，并作减二等断遣，窃恐不足劝善，而无以惩恶，开巧伪之路，长贼杀之源，奸邪得志，良民受弊，非法之善者也。臣愚以为大理寺、刑部所定已得允当，难从许遵所奏作案问欲举减等两科。今来与王安石各有所见，难以同共定夺，伏乞朝廷特赐裁酌施行。又案：邵博《闻见后录》：登州有妇人阿云者，谋杀夫而自承。知州许遵谓法因犯杀伤而首者，得免所因之罪，仍科故杀伤法，而敕有因疑被执招承减等之制，即以按问欲举闻，意以谋为杀之因，所因得首，合从原减。事下百官议，盖斗杀、劫杀，斗与劫为杀因，故按问欲举，可减以谋为杀，则谋非因，所不可减。司马文正公议之云云。自廷尉以下，皆嫉许遵之妄，附文正之议。王荆公不知法，好议法，又好与人为并，独主许遵之议。廷尉以下争之不可得，卒从原减。至荆公作相，谋杀遂立按问。旧法一问不承，后虽为自言，皆不得为按问。时执法者欲广其事，虽累问不承者亦为按问，天下非之。至文正公作相，立法应州军大辟，罪人情理不可悯，刑名无所疑虑、辄敢奏闻者，并令刑部举驳，重行朝典，不得用例破条。盖自祖宗立法以来，大辟可悯、与疑虑得奏裁减。若非可悯、非疑虑，则是有司妄谳，以幸宽纵，岂能暴恶安善良之意乎！文正公则辟以止辟，正法也。荆公则姑息以长奸，非法也。至绍圣以来，复行荆公之法，而杀人者始不死矣。余尝谓后汉张敏之议，可为万世法。曰：“孔子垂经，皋陶造法也，原其本意，皆欲禁民为非也。或以‘平法当先论生’。臣愚以为天地之性，唯人为贵，杀人者死，三代通制。今欲趣生，反开杀路，一人不死，天下受弊。《记》曰：‘利一害百，人去城郭。’夫春生秋杀，天道之常。春一物枯即为灭，秋一物华即为灭。王者承天地，顺四时，法圣人，从经律而已”。盖为司马文正公之议合也。苏黄门初嫉许遵之谳，后复云：“遵子孙多显，岂能活一人，天理固不遣哉！”亦非也。使妄活杀人者，可为阴功，则被杀者之冤，岂不为阴谴哉！马端临《文献通考》卷一百七十云：神宗熙宁元年，登州有妇谋杀夫伤而未死，及按问，遂承。知州许遵言：“法因犯杀伤而自首者，得免所因之罪，请从减论。”诏司马光与王安石议，安石以遵言为是，光谓：“因他罪致杀伤者，他罪得首原，岂可以谋与杀分为两事？而谓谋为所因得以首原乎！”文彦傅、富弼等多主光议。逾年不决。诏卒从安石议。《宋史·许遵传》：为审刑院详议官，知宿州、登州。遵累典刑狱，彊敏明恕。及为登州，执政许以判大理，遵立奇以自鬻。会妇人阿云狱起。初，云许嫁未行，嫌壻陋，伺其寝田舍，怀刃斫十馀创，不能杀，断其一指。吏求盗弗得，疑云所为，执而诘之，欲加讯掠，乃吐实。遵案云纳采之日，母服未除，应以凡人论，谳於朝。有司当为谋杀已伤，遵驳言：“云被问即承，应为案问。审刑、大理当绞刑，非是。”事下刑部，以遵为妄，诏以赎论。未几，果判大理。耻用议法坐劾，复言：“刑部定议非直，云合免所因之罪。今弃敕不用，但引断例，一切案而杀之，塞其自首之路，殆非罪疑惟轻之义。”诏司马光、王安石议。光以为不可，安石主遵，御史中丞滕甫、侍御史钱觊，皆言遵所争戾法意，自是廷论纷然。执政悉罪？己者，遂从遵议。虽累问不承者，亦得为案问。或两人同为盗劫，吏先问左，则案问在左；先问右，则案问在右。狱之生死，在问之先后，而非盗之情，天下益厌其说矣！） 

　　２、乙亥，名秦州新筑大甘口谷寨曰甘谷城，即筚篥城也。（案：《宋史·地理志》三：秦凤路甘谷，熙宁元年置，有吹藏、大甘、陇诺三堡，四年增置二堡。） 先是，韩琦遣李立之驰奏请修筚篥城。（案：《安阳集·魏公家传》载奏疏云：秦凤路沿边累为西人侵掠，西蕃熟户日失藩篱之固。昨郭逵已筑治平、鸡川二寨，包入熟户疆土不少，若更修筚篥城一两处，则西与古渭相接，方成外奭之势。） 枢密院难曰：“筚篥是秦州熟户地土，将来兴置一两处，接连古渭，又须添屯军马，计置粮草，复如古渭之患。”（案：《安阳集·魏公家传》所载此下有云：况西蕃熟户，本要为汉藩篱，若与筑城，令熟户自守，必知熟户不能自守，须藉汉兵，傥有贼至，则汉兵当锋，熟户受庇，汉有馀力为之则可，但虚内而事外，非计之得。前后臣僚累有奏请，以此未曾施行，更切子细相度以闻。） 琦复奏曰：“窃观先世图制匈奴，患其西兼诸国，故表河列郡，谓之断匈奴右臂，隔绝南羌。今西夏所据，盖多得匈奴故地，自昔取一时之计，弃废灵州以来，因失断臂之势，故德明、元昊更无忌惮，得以吞噬西蕃，以至其甘、凉、瓜、肃诸郡。（案：《安阳集》魏公家传此下有云：皆为贼有，势既大。至宝元初，始敢僣号。案：《安阳集》此下有云：以背朝廷。是时贼方与诸路边兵相攻战，故秦、渭一带，西蕃未暇窥夺。臣庆历初曾知秦州，今二十六七年矣。是时永宁、安远之北，绵亘一二百里之外，皆是西蕃熟户，其间有不授捕职名目，官中亦不勾点彼族兵马者，则谓之生户，并与熟户交居，共为篱落，故秦州最号藩篱之壮。讫元昊纳款，未尝侵犯。只自庆历通好，后来西人以寇抄为事，见秦、渭间西蕃最为繁盛，又为我之降人献说，以谓西界诸郡当贵广有所出，可以先取西蕃，然后以兵扼要害，则西川诸郡，一皆得之。） 遂一向攻胁秦、渭诸蕃。（案：《安阳集·家传》此下有云：大半为其所属，浸淫直逼秦州西路城寨，比庆历中，藩篱大段薄弱。） 近年西人复将西市城修葺，建为保泰军，（案：《安阳集家传》此下有云：於其中修盖行衙，闻甚宏壮，令伪驸马花马总领之。） 只去古渭寨一百二十里，（案：《安阳集家传》此下有云：即近蔡挺与白知军者公文往来之处。） 去汉界之近如此，自前未有也。（案：《安阳集·家传》此下有云：又秦州上丁族瞎药恕，质其父厮铎心，及逃去，与木征相合。木征者，即唃厮啰之孙，瞎毯之子也。其木征、瞎药更与自来秦州多点集不起广有力量青唐族相结，谋立文法，去西界所建西市城甚近，阴与夏人通款。若渐次尽为西夏所诱，不独古渭孤危，秦州西路城寨日为贼逼，则其董毯一带至回纥以来搬次尽为阻隔。秦州豢马，自亦稀绝，可谓秦塞之深患也。与臣二十六七年在秦州时，边事变易全然不同。臣不因再忝西帅，亦不能知此子细。） 所以久在西陲谙知边事者，皆谓城筚篥，则可与鸡川、古渭通成外奭之势，隔绝得西人？吞古渭一带诸蕃与瞎药、木征、青唐等族相结之患。（案：《安阳集·家传》此下有云：少得前世所谓断臂之策，兼自来鄜延、环庆、泾原等路沿边，例皆以城寨包卫熟户，使诸族知有家计，则可以相资表悰，号为篱落之固；不然则诸族老小，散居山谷田野间，去城寨稍远，西贼一来，官军既难救应，则尽为贼所杀掠，此安可谓之篱落也？） 臣复见泾原路原州有明珠、灭臧、康（案：安阳集家传，康作唐。） 奴三族，广有人力，以居处恃险，点集不起。（案：《安阳集·家传》此下有云：屡杀官军，出入西界买卖，都无忌疑。庆历中，每西人入寇，则前为乡导，同为抄劫。） 后来范仲淹遂於三族之北，与西界相接处，修置靖安、绥宁二寨，佛空平、耳朵城二堡，其明珠等三族於是不敢作过，听从点集。（案：《安阳集家传》此下有云：始为篱落之用。臣今所以乞城筚篥者，非好生事也。盖欲与西人议事未复好间，乘此机会，可以城之。既城此则经久，有臣前所陈之利，忽而不为，则他日有臣前所陈之害，故城与不城，其利害实系於国家而不系於臣，在朝廷之深算也。） 若谓其修城之后，又积兵聚粮之费，（案：《安阳集·家传》此下有“力有未及”四字。） 臣以为不然。盖筚篥既城，则秦州三阳、伏羌、永宁、来远、宁远诸寨皆在近悰，可以均匀抽减逐寨之兵，往彼屯泊，更有创置酒税场课利相兼。”（案：《安阳集·家传》此下有云：充赡。复闻筚篥城侧近有隙地，自可招置弓箭手七八百人，就使防守，则边防之势，其雄重可知矣。臣今画鄜延、环庆、泾原路沿边城寨对西界小纸图黏连在后，陛下观之，则可见今之诸路，例皆以城寨包卫熟户，非妄言也。望与二府大臣裁酌。） 诏从之。初，秦凤副都总管杨文广受韩琦檄筑筚篥城。文广即饬诸将，声言城喷珠，率众至其处，日已暮，乃急趋筚篥城，屯列既定，迟明，虏骑大至，知不可犯而去，遗书当白国主，以数万精兵逐汝。文广遣裨将袭其后，所获甚多。或问其故，文广曰：“先人有夺人之心，必争之地，彼若知而据之，则未可图也。”文广，业之孙也。韩琦又言已牒秦凤路於擦珠谷（案：《宋史·地理》志三：治平四年，置鸡川。熙宁元年，改擦珠堡。） 筑一大堡，又乞废罢纳迷、丹山、菜园、白石、了锺五堡，使臣戍兵。擦珠堡成，赐名通渭。（《纪事本末》卷八十三。案：《续宋编年资治通鉴》：秋七月，城筚篥。初，秦州生户为谅祚劫而西徙，有空城百里，名筚篥，知府马仲甫请城而耕之。《宋史·马仲甫传》：秦州古渭介青唐之南，夏人在其北，中通一径，小警则路绝。仲甫得筚篥城故趾，自鸡川砦筑堡，北抵南谷，环数百里为内地，诏赐名甘谷堡。故时羌人入城贸易，皆僦邸，仲甫设馆处之，阳示礼厚，实闲之也。《安阳集·家传》云：公又委秦凤帅马仲甫兴置贡珠、甘谷诸堡。自是夏人不敢近寨，劝诱古渭一带蕃部，献地八千馀里，以招置弓箭手，於是篱落壮固，边声振矣。西夏乃械送害杨定者李崇贵、杨道喜诣阙请命。朝廷遣韩缜同公属官刘航至延安，与西人薛宗道议事，仍令偕至长安，禀公而后往。） 

　　３、丁丑，布衣王安国赐进士及第，仍注初等职官。先是，枢密院副使韩绛、邵亢献安国所著《序言》五十篇，上手诏：“安国，翰林学士王安石之弟，久闻其行谊学术为士人推尚。近阅《序言》，文辞优赡，理道该明，可令舍人院召试。”试入第三等，故命以此。（《纪事本末》卷五十九。案：《太平治迹统类》云：安国，安石弟也，於书无所不读，数举进士，试礼部辄不中，又举茂材异等。有司考其策为第一，以母丧罢。上即位，翰林承旨王珪首荐之，绛、亢以所著《序言》进。手诏称美。毕沅《通鉴》云：以母丧不试，庐墓三年。韩绛荐其材行，召试，及第，除西京国子教授。《临川集》载安石《谢弟安国及第表》云：隽乂之求，外覃草野，龙光之施，首逮门庭。窃以陛下躬国论听断之烦，而察知孤远之行，略门资贡举之法，而拔取滞淹之才。山林之所诵说而难遭，巷里之所惊&lt;目差&gt;而罕见。伏惟皇帝陛下协德穹昊，比明羲和，博临四方，洞照万物。如臣同产，为世畸人，少遭闵凶，自奋寒苦。虽力学行，粗有时名，而少偶寡徒，几绝荣望。岂期圣听，俯及幽潜，遂使穷徒，坐升华宠。奖以诏书而试艺，赐之科第而命官。禄不逮亲，既永乖於养志；仕非为己，当其誓於捐躯。） 

　　４、己卯，并臣表上尊号曰奉元宪道文武仁孝，诏不许。及第三表，（案：《传家集》：上表日为十七日丁亥。） 司马光入直，（案：《续宋编年资治通鉴》：司马光权知审官院，百官上尊号，光当答诏，上疏言云云同。因言：案：《传家集》载七月十七日《请不受尊号劄子》云：臣今月十七日准内降曾公亮等上尊号第三表，检会旧例合降不允批荅，已具榜子审取圣旨去讫。臣窃惟） “上尊号之礼，非先王令典，起於唐武后、中宗之世，遂为故事，因循至今。太祖开宝九年，并臣上尊号，有‘一统太平’字，太祖以燕、晋未平，卻而不受。是见圣人之志，苟无其实，终不肯有其名也。太宗端拱二年，诏：‘自前所加尊号，尽从省去。’且曰：‘以理言之，皇帝二字亦未易兼称。朕欲称王，但不可与诸子同尔。并臣恳请，乃受‘法天崇道’四字而已，其后终身不复增益。先帝治平二年，辞尊号不受，天下莫不称颂圣德。不幸次年，有谄谀之臣建言国家与契丹常有书往来，彼有尊号而中国独无，足为深耻，於是并臣复以非时上尊号者，甚为朝廷惜之。昔汉文帝遗单于书以尺一牍，单于答以尺二牍，自称‘天地所生日月所置匈奴大单于’，未闻文帝复为胜大之名以加之也。学者至今称文帝谦德之美，未尝以为可耻也。”（案：《传家集》此下有云：此乃不识大体之言，诚不足信耳。今群臣以故事上尊号，臣愚以为陛下聪明睿智，虽宜享有鸿名，然践祚未久，又在亮阴之中，考之事体，似未宜受。陛下诚能断以圣意，推而不居，既不允所请，仍令更不得上表，则颂叹之声将洋溢四海，所谓一谦四益，后其身而身先，可以舍虚名而得实举也。伏望陛下更加详择。取进止。） 诏赐光曰：（案：《传家集》附载手诏曰：览卿来奏，深谅忠诚。） “朕方以（案：《传家集》此下有“频日”二字。） 淫雨、（案：《传家集》此下有“甲申”二字。） 地震，（案：《传家集》此下有云：天威彰著。） 日虞倾祸，（案：《传家集》此下有“实忧”二字。） 被此鸿名，有惭面目。（案：《传家集》此下有云：况在亮阴，亦难当是盛典。） 诚如卿言，（案：《传家集》此下有云：今已批降指挥。） 可善为答诏，（案：《传家集》：“诏”作“辞”。下有云：使中外知朕至诚，实乃内顾惭惧。） 非是欺众以邀虚名。”遂终不许。（《纪事本末》卷八十一。案：《王临川集》载《批答文武百寮曾公亮以下上尊号第一表不允诏》云：朕以薄德，嗣膺基绪，继天理物，常惧弗任。方赖交修，以熙众治。群公卿士，外暨庶黎，欲举鸿名，措之眇质。臣民归美，为义则多，揣实揆时，朕犹不取。又《批答文武百寮曾公亮已下上尊号第二表不允诏》云：王者奉元以先后天时，宪道以始终人事。以文制礼作乐，以武戢兵丰财，以成万物之性为仁，以得四海之心为孝。惟圣时克，朕无能焉，被之此名，祗有惭德。矧家多难，创钜未夷，备章而郊，欲止不敢，因自尊显，良非本怀。《传家集》载《赐文武百僚曾公亮已下上第三表乞上尊号不允断来请批答》云：省表具之：朕荷祖宗之重，寄元元困穷，未获厥所，夙夜悼惧，如涉春冰。属报本之礼，不敢堕旷；故躬执牺牲，祇见上帝。固非昭告成功，自营福禄也。而群公卿士，猥见褒誉，欲归以溢美，增其徽称，抗章勤请，至於再三。朕乏馨香之德，不能媚於神祇。乃甲申地震，淫雨为灭，天威彰著，日虞罪悔，尚何盛烈之可述，鸿名之敢当？心焉愧惕，流汗霑足。况在谅闇，哀素未忘，何宜此时亟举盛典！若斯之议，非所敢闻，宜体予至诚，勿复为奏。所请不允，仍断来请。） 

　　５、以陈升之知枢密院事。（案：《续宋编年资治通鉴》：原注：升之，本名旭，避讳以字行。《十朝纲要》、《东都事略》及《宋史·本纪》均作己卯日，《纪事本末》不系日，今据附此。《宋史全文资治通鉴》云：新知大名府陈升之知枢密院事，文彦博、吕公著为使，韩绛、邵亢为副使，枢密院并置使副。使副及知院自此始。《宋史·职官志》二：时陈升之三至枢府，神宗欲稍并其礼，乃以为知院事。於是知院与使副并置。洪迈《容斋三笔》卷五云：熙宁初，文彦博、吕公弼已为使，而陈升之过阙留王安石，曾许再入枢府，遂除知院。知院与使并置，安石意以彦博耳。《传家集》载新除知枢密院事陈升之上第一表辞恩命不允断来章批答云：省表具之：股肱之臣，佐佑帝室；枢机之职，泄谟庙堂。自非佥谐，曷敢轻授！卿历仕三世，克肩一心，事效已明，时望攸属，膺兹图任，夫复何辞。所乞宜不允，仍断来章。） 初，升之与文彦博固争杨定不可使，上不听。定既被杀，上思其言，於是复召用之。时薛向贬信州，道逢升之盛言得绥州之利。升之再入，遂言绥州不可弃，与文彦博异议。（《纪事本末》卷八十三。案：《宋史·薛向传》：廷议种谔擅兴边事，将置法。向言：“谔今者之举，盖忘身以徇国，有如不称，臣请坐之。”谔既贬，向亦罢知绛州，再贬信州。） 

　　６、甲申，京师地震。乙酉，地又震。（《纪事本末》卷五十二。案：《续宋编年资治通鉴》：京师、河朔地大震。《十朝纲要》、《宋史·本纪》：甲申，京师地震。乙酉，又震。辛卯，以河朔地大震，命沿边安抚司及雄州刺史候辽人动息以闻。赐压死者缗钱。八月壬寅，京师地震。甲辰，又震。九月戊子，莫州地震，有声如雷。十一月乙未，京师及莫州地震。癸卯，瀛州地大震。《编年备要》云：京师震者三：八月，京师又震；十一月，复震。知开封府吕公著上疏，其略曰：“自昔人君遇灭者，或恐惧以致福，或简诬以致祸。上以至诚待下，则下思尽诚以应之，上下至诚而变异不消者，未之有也。惟君人者去偏听独任之弊，而不主先入之语，则不为邪说所乱。颜渊问为邦，孔子以远佞人为戒。盖佞人惟恐不合於君，则其势易亲；正人惟恐不合於义，则其势易疏。惟先王格正厥事，未有事正而世不治者也。”） 是夜，月食。有司言《明天惓》不效，当改惓。诏司天惓官，杂候皇晷，更造新惓。（《纪事本末》卷五十三。原注：此据沈括奉元惓序。八月，惓成。） 

　　７、戊戌，（李心传《建炎以来系年要录》卷二十六注云：李焘《长编》熙宁元年七月戊戌注：前此未尝书卖度牒，因钱公辅言，表而出之。鬻度牒盖始此年。按《实录》：治平四年十月庚戌，赐陕西度牒，籴穀振饥。此云始於熙宁元年，事亦相近。案：原文原注已佚。《续宋编年资治通鉴》：知谏院钱公辅言：祠部遇岁饥、河决，鬻度牒以济急。从之。《宋史全文资治通鉴》、毕沅《通鉴》同，作戊戌日。《编年备要》：知谏院钱公辅言：“祠部遇岁饥、河决，鬻度牒以佐一时之急。乞自今宫禁遇圣节，恩赐度牒，并裁省或减半为紫衣，稍去剃度之冗。”从之。鬻度牒始自嘉祐，至治平总十三年，给七万八千馀道；熙宁初至八年九月，给八万九千馀道。又案：据《编年备要》与《长编》两歧，而李心传《朝野杂记》亦云：祠部度牒，治平四年始鬻之，熙宁之直为百二十千。《长编》云始于熙宁元年秋，盖误。未知孰是，今姑辑此，以存《长编》原文。） 

　　８、是月，废冀州枣彊县、富顺监富顺县并为镇。（《纪事本末》卷七十七。案：宋史《地理志》注：枣彊，熙宁元年省为镇，入信都。李攸《宋朝事实》卷十九：富顺监，乾德四年，以富义县地置富义监。太平兴国元年，改曰富顺。治平元年，置富顺县。熙宁元年省。） 

　　又：雨水。案：《宋史本纪》：七月乙酉，地震，又大雨。

　　又：出将作监主簿，教诰敕，募人入粟。案：《宋史全文资治通鉴》：七月丁酉，降空名诰敕七十道，付河北安抚司，募人入粟。

　　仁和张大昌辑注 

　
卷三 下
  </div>
  <div class="pagination">
   <a href="续资治通鉴长编拾补_page3.html">
    上一页
   </a>
   <a href="续资治通鉴长编拾补.html">
    1
   </a>
   <a href="续资治通鉴长编拾补_page2.html">
    2
   </a>
   <a href="续资治通鉴长编拾补_page3.html">
    3
   </a>
   <span class="current-page">
    4
   </span>
   <a href="续资治通鉴长编拾补_page5.html">
    5
   </a>
   <a href="续资治通鉴长编拾补_page6.html">
    6
   </a>
   <a href="续资治通鉴长编拾补_page7.html">
    7
   </a>
   <a href="续资治通鉴长编拾补_page8.html">
    8
   </a>
   <a href="续资治通鉴长编拾补_page9.html">
    9
   </a>
   <span>
    ...
   </span>
   <a href="续资治通鉴长编拾补_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
