<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 426 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 426 页/共 607 页</h1>
    <div class="content">　　【三】僖祖以下八庙之祭「八」原作「入」，据阁本及活字本改。下同。
　　【四】皆设神位于室户之内南向「南」字原脱，据宋会要礼一五之九补。
　　【五】诱蕃兵杀先无照据案：此句费解，疑「先」为「夫」之误。
　　【六】近年已罢「年」原作「言」，据阁本及宋会要仪制四之七改。
　　【七】先次罢去「罢」原作「置」，据阁本及同上书改。
　　【八】以接执政官及内朝之臣「执」字原脱，据宋会要仪制四之八补。
　　【九】兼有职事升朝官五日一赴起居「事」原作「官」，据同上书改。
　　【一○】而未有职事者反日参「反」原作「及」，据阁本及同上书改。
　　【一一】王谨言「谨」字原脱，据阁本及本书卷三○三元丰三年四月戊申条、己未条补。
续资治通鉴长编
卷三百二十一
卷三百二十一
　　起讫时间 起神宗元丰四年十二月尽其月
　　卷　　名 续资治通鉴长编卷三百二十一
　　帝　　号 宋神宗
　　年　　号 元丰四年（辛酉，1081）
　　全　　文
　　十二月癸丑朔，诏：「高遵裕自去月丁酉后未有奏报，不闻军前攻战次第。令邓继宣厚以金帛募勇士赍书闲道走军前取报，及体探见今措置次第以闻。仍移文与潘定、刘仅等，亦令选募或差人展转往探伺，及承接文字转递前来。」
　　是日，林广军次阿徐池。（并入前月二十七日，又此月十八日当并此。）
　　甲寅，知谏院朱服言：「伏见在京发解礼部试进士，随所通经以十分为率而取之。自今考试，乞以义理、文辞为高下去留，罢分经均取之法。」（朱本删去，云无施行。）
　　诏：「环庆、泾原行营回师将入塞，令李宪、苗授更不往，并归本路抚定所分地。」
　　乙卯，诏前淮南东路提点刑狱、金部员外郎范百禄，通判扬州、太子中舍傅扆，签书判官邵光、林旦、陈奉古，各展磨勘二年；右班殿直张岁闰罚铜二斤。岁闰监高邮县樊良镇税，有市易司经税饶、润竹木过镇，更税之，百禄再委扆等定夺，称合尽税，市易司提举张次元言百禄等意在沮坏市易法故也。
　　诏：「诸路大军出界，虽各有斩获贼级，克复城寨，今并回师入塞【一】，然兴、灵未拔，贼之根本犹存，既经讨荡，贼必谋报，须当预图制其侵寇及向去可以破灭之计。令诸路经略使与出界帅领同转运司官，据昨入贼界见闻利害，共议将来攻守长策以闻，毋得互有形迹，或但为空言，致朝廷不见事实。」
　　卢秉言：「镇戎军熙宁等寨申，灵州河水围城，官军去城一里累土囊成堤约二丈，灵州城高三丈，尽以□裹水沃之。大军粮尽，人皆四散，汉蕃兵投灵州者甚觽。」
　　丙辰，刑部言：「福建路转运使贾青、判官王子京、提点刑狱闾邱孝直举劾沙县令施闻等枉法自盗，委泉州签判范伯玉同鞫，青等奏伯玉翻变施闻情节，从轻放罪人出外【二】，结托情弊，意欲出逐人罪，已先冲替。今南剑州再劾伯玉皆无前罪。」诏令贾青等分析以闻。（其后青等以赦免，伯玉亦改为差替。）上曰：「监司朝廷耳目，案劾官吏，尤在详审。每一制狱，连逮者觽，穷冬盛夏，宁无冤滥？苟有不当，亦不可轻舍，庶有所惩也。」
　　枢密院言：「近累据种谔奏斩获首级，逐时所奏人数不多，虑以军前逃逸人夫、蕃部及在路死亡之人首级为数，以希功赏。」诏令种谔指挥诸将严约束士卒，除讨杀残党外，不得以军前逃逸及道路死亡之人斫取首级；及令种谔，凡有斩级，子细验认。
　　诏：「三路保甲每都保旗上并建州、府、县名，所载禽兽等物，可依先降指挥次序图识【三】，令提举保甲司制造。」
　　丁巳，诏：「李宪大军已入并边西归，刍粮自可于所由仓场勘给，元随行人夫显为无用。百姓转饷日久，若不亟使休息，必妨异时准用。尔速相度牒转运司，除委的须赖为使人，余并放散，各令宁家。」
　　戊午，诏：「闻陕西诸路州军自边逃来厢禁军、汉蕃弓箭手、蕃兵、义勇、保甲、人夫等甚觽，虽已牓谕令自陈，尚虑诸处不能究宣恩诏，致逃散之人未敢出首。永兴军路委安抚使吕大防【四】，鄜延路委权陕西路都转运使李承之，环庆路委权管勾陕西转运使钱勰，泾原路委永兴、秦凤等路提点刑狱李宁，熙河、秦凤路委秦凤等路提点刑狱杜常，指挥辖下州军，开导诏旨招抚，限一月许令自首免罪，厢、禁军令纳器甲复本营，义勇、保甲、人夫等听归所属。」
　　高遵裕言：「大军径趋灵州，会合两路兵至城下，自丁亥并力攻击。缘灵州城广阔，守御备具，近城贼兵万数不少，日夕与诸将分头竭力，且攻且战，虽屡获首级，然独坚城未下。至庚子，（十一月十八日。）贼决黄河水浸营，难于驻留。两路转运司元计置一月粮草，合大兵出界一月，以羌人于清远军、韦州、鸣砂川【五】、烽火平以来多出兵邀击粮道，驿递不通，彭孙兵护泾原折运粮草，为贼抄略，诸军阙食，士有饥色。今若不统领大兵先讨除抄略之寇，使道路通快，然后攻取，即恐官军坐致疲弊，加以冬寒日甚，别致生事。臣已于两路总管、将副等议定统兵通活道路，迎接粮草。」
　　环庆路转运司言：「泾原、环庆两路兵进攻灵州不下，两值大风夜寒，冻死及杀伤士卒不少。灵州绕城旧有黄河分水大渠三重及沟浍纵横贯注，水所溉田约二十里。前大军经过，渠皆干涸，自庚子贼决河水，渠渐盈溢，寨地卑下，势将渰浸。高遵裕已于辛丑（十一月十九日。）领大军离城下，即有贼马出没邀截【六】。至午，过一渠，人马涉水；至酉，再过大渠，虽有小桥，人马壅并，亦须涉水。其后泾原兵遇夜，止在渠北，与中军隔渠下寨。壬寅，（十一月二十日。）贼追及后军接战，两渠闲水浸及寒冻，人马颇有死者。申时，至南州下营。遵裕以泾原再运粮草、金帛至南州为贼抄略几尽，环庆再遣夫、粮及境，亦以道路艰阻，馈运不接，见领全军通道，应接粮草。（据范纯粹奏议，十一月一日，纯粹已准朝旨往来计置环庆路馈运，纯粹固尝随军入界矣。此奏当是纯粹及李察同上也，具注此月十一日。）
　　鄜延路行营经略司言：「本司收复横山一带州寨，已随事经画，委官权勾管；所须兵马，见亦据逐处事势差发。」诏沈括：「据军前走马承受言，经略司差定汉蕃兵马前去银州防守事，勘会本州岛虽名为州，而城守之具百无一有，既非可制贼死命之所，又非为进攻巢穴之渐，徒縻军马，守之安用？显是全不计校向去得失、确的利害，止欲成就拓土虚名。况士卒久罹冻馁【七】，人心厌怠之际，尤宜乘时休息，以待将来成计大用。可急移文种谔，仰除米脂、细浮图或招降下□堡、义合系有守具去处，须差人守把外，余未得差兵前去，止依近降指挥，一切放归诸城寨易得粮草去处，候犒设讫就令歇泊。」（十一月十八日庚子，并此月二十四日丙子、明年正月六日戊子可考。）
　　李宪乞暂赴阙禀攻讨策，诏：「今士卒冻殍之余，民力疲曳之后，若非乘时充养其气，亟休息之，则异时贼摅忿而来，准何御得？尔宜疚心安抚全补之，以待他日之用。边务当禀者，且附递齭缕以闻。」
　　己未，河东都转运司言：「已牒王中正，候张世矩到本路，即军中械送府州系狱，差府州通判钱目□耎勘劾。」上批：「世矩见将兵，转运司如此諠露，深虑本人忧畏反侧，不便。可速降指挥云：世矩虽狂妄陈述，缘昨宥州破贼功最多，特许他日以功赎过，前降指挥更不行。」（十一月二十日，世矩云云。）
　　上批：「高遵裕行营已至并边，王中正兵不须往，令纳近降宣命，依前诏迤逦归本路。种谔准此。」
　　庚申，诏泾原卢秉：「据环庆路行营奏，本路兵逃亡不少，几是全军溃散，及云兵觽扬言：『我曹不惮进战，止忧饥死。』此乃大段阙食。及闻将官、使臣等伤中亦多。卿可速遣人招呼，以朝旨放罪，依旧收管，便令复营，及户族安存歇泊，未得别有团结。人支米一石。」
　　都提举市易司贾青乞于新旧城内外置四抵当所，委官专管勾，罢市易上界等处抵当，以便内外民户。从之。
　　高遵裕言：「回军渐至界首，权于极边分屯，以安反侧。愿少□臣罪，使暂入朝别议攻讨。」诏高遵裕：「行营以师老食尽，知难久留，退军南来，未为深罪。当且疚心全缉罢敝，安抚士觽以图后效，未可赴阙。如有急切边务，以驿书闻。候军马整治，举事有期，当有召命。」
　　诏环庆、泾原路行营兵，元未经王中正喝赐，并赐特支钱；先逃亡，缘招抚到乃至，即不支。
　　辛酉，环庆路行营经略都总管司言：「泾原路出界正兵及汉蕃弓箭手共五万一千六十人，马五千七百八十二匹，除逃散外，见管一万三千四十八人，马三千一百九十五匹。
　　是日，刘昌祚、姚麟、叶康直等还至渭州。（十七日奏。）
　　癸亥，诏三省诸案宜并称房。
　　环庆路转运司言：「大军攻灵州半月，频经寒冻；自离灵州，日有贼兵追袭，为贼伤杀十过二三。士卒乃敢攘夺公私之物，至剥取军员衣服，生埋揜之，并自去巾栉辫发，诈为蕃兵，追夺财物；军器什物弃毁满野，多烧兜牟以造饭，枪杆、弩桩、箭笴、鼓排【八】之类皆以充薪，所持兵刃则以采柴木，无不钝缺。凡此皆属军政，本司不当侵预，不敢便施行，若不密奏，则缄默之罪恐难逃逭。」又言：「伏闻朝廷下高遵裕领环庆、泾原两路兵退归并边，别议措置。窃见遵裕识虑昏浅，动失事机，喜怒轻肆，赏罚谬滥，凡有功将佐多遭摧沮，士心不伏。昨深入贼境，全不肯痛行讨荡【九】仍节制将士，遇贼接战，限定步数，不许追击，有过所限，遂遭庭辱，欲行军法。缘西贼战斗，兵势稍沮，必即退遁，既不许乘胜追击，于理无复大捷，以致贼势猖獗，了无成功。今若再委遵裕别议措置，恐终不能上副朝廷责望之意。」（此月六日，已有环庆转运司奏。案：环庆转运副使李察、判官范纯粹也。是月，坐随军入界西贼抄掠粮草，察降授承事郎，纯粹降授宣德郎，各权管勾转运判官事，纯粹乞□位察下，有奏状可考。）
　　甲子，诏泾原路行营汉蕃兵今已入塞，宜令刘昌祚等部领还本路分屯歇泊，缮治器皿，葺补衣装，赡养士气。
　　鄜延路经略司言：「准朝旨，简未尝出界人兵，尽以与王中正。其诸城堡守御顿阙，若有警急，须发义勇、保甲守城，虑逐州县役使，放散歇泊，临时有误勾集，欲乞令官司不得差雇占使，违者以乏军兴论。」从之。
　　乙丑，诏宣庆使、宣州观察使、入内副都知李宪自出界讨贼，收复土地，皆有功捷，赐银、绢各二千，降敕銟谕，别听恩命。（明年六月五日。）
　　先是，知枢密院孙固乞罢西师，既而师出无功，上谕固曰：「若用卿言，必不至此。」于是固又言：「兵法，期而后至者斩。始议五路入讨，会于灵州，李宪独不赴，乃自开兰会，欲以弭责，要不可赦，乞诛之。」不从。
　　丙寅，龙图阁直学士曾布知庆州。（四年六月十四日，自蔡移成德；五年十月，丁母忧。此并不入长编。）
　　诏：「熙河兰州西使城今已修葺戍守，其闲有须增置堡寨、通接道路，令经制可相度施行外，其以东地分，即未得别展托。昨降鄜延、麟府路行营经略措置司依图画地分，清荡河南。今灵州既未下，其指挥并未得施行，且令休息团结士马，别听朝旨。其麟府路措置司军马，委王中正相度，分遣近里有粮草处歇泊，以备呼使。」中正军多募京师诸卫禁旅，不置将校，最无纪律，亦无战功，惟入宥州纵火；又自尊大，侮辱官吏，不恤士卒，冻饿死者最甚。（「中正军多募诸卫」以下，朱本并削去，今依新本存之。）
　　权环庆路经略司事胡宗回言：「昨起本路义勇、保甲赴环、庆州等处守御，今大军已回，乞放令歇泊。」诏依所奏，泾原路准此。并再下两路转运司，应役夫及百姓，指挥到尽放散。
　　诏：「李宪以见领职事权交割与苗授，量带官吏，速乘递马，由便道往环庆路博谋将吏，具官军昨攻取灵州得失所以，及今改图详悉方略，筹策条画，并经过泾原，恐有利害，亦可询讲，亲赍赴阙论奏。」（二十二日，宪放罪。）
　　丁卯，案阅广南东路团结诸军所奏，体量知广州陈绎役使团结兵级五百余人治廨舍，及发诸县枪手于城中浚河筑堤，日役千人，既非城池，又不系公私利害，盛冬兴役，劾罪以闻。
　　诏岷州团练使高遵裕帅泾原、环庆之师攻取灵州无功，及不能讨杀外援贼党并节制泾原，致师人逃溃，降为西上合门使，就差知坊州【一○】，西上合门使、果州团练使刘昌祚，东上合门使、英州刺史姚麟，战兵、弓箭手逃溃数多，各降三官，并就差为永兴军路钤辖；内藏库使、忠州刺史彭孙护粮草为贼钞劫，不能御敌，致军食乏，贷死为东头供奉官、熙河路准备差使，寻添差金州监当，令泾原路差人监伴前去。（昌祚墓志云为永兴钤辖，寻有旨止行，复泾原钤辖。据密院时政记，五年正月二十二日，昌祚、麟并改泾原钤辖。）
　　鄜延路经略副使种谔言：「回军至塞门寨，差崇班宋玠提举修完已毕，权委侍禁贾昌运、唐宗寿。」依奏差，候满二年，令本路经略司保明闻奏，与迁官酬銟；宋玠减磨勘二年。
　　诏尚书都省弹奏六察御吏纠劾不当事。
　　戊辰，赐承议郎、知将作监丞□处厚银、绢，及使臣、吏人银、绢有差，以系滑州浮桥毕推恩也。上谓辅臣曰：「河之为患久矣，后世以事治水，故常有碍。夫水之趋下，乃其性也。以道治水，则无违其性，可也。如能顺水所向，迁徙城邑以避之，复有何患？虽神禹复生，不过如此也。（九月丙戌，浮桥坏。）
　　东上合门使、文州刺史、鄜延路经略副使、权副总管种谔为凤州团练使、龙神卫四厢都指挥使，遣中使赐貂鼠裘一、银绢各二千。
　　种谔言：「蒙画下所分地内，城垒粗全，旧属汉郡。有银、夏、宥州包据横山【一一】，今且修筑，次第条一，并地图，遣子右班殿直、书写机密文字朴赴阙投进。」诏种谔前后收复近边城寨，有守具可以保据，并依已降指挥外，休息士马，别听处分。以朴为合门祗候，令赍诏以往。
　　诏陕西、河东诸路出界军马各已还塞，深虑西贼以我军远出之后，急欲休息，反出不意，骤来奔冲，则经略司自当任责。贼界动静及人马啸聚所在，正要体探的实，以为堤备。近日诸路并无探报事，委逐路经略司选刺事得力之人，厚与金帛，务令深入。仍措置督责缘边城寨守把大小使臣，内至帅府，日夜部勒兵马，严作守拒，不管缓急，勿失枝备，落贼奸便。
　　诏：马申、胡宗哲以运粮不继，有妨进讨，已令权发遣秦凤等路提点刑狱公事杜常依前降朝旨枷项取勘，可依赵咸等例特与免枷，止令在外承勘，仍并罢职事。
　　己巳，高丽进奉使崔思齐【一二】、副使李子威等百三十五人见，赐物有差。
　　朝散大夫贾青言：「准朝旨下朱初平奏，令臣相度新建徽、诚州乞招纳元属溪峒地分道路，以至地里远近，并附入州县图籍，令县邑城寨常切开广，于新城地买官田及许百姓置田，其少牛具、种粮之类，听结保赴官借贷。乞并如初平所奏。」从之。
　　诏：「诸行营将帅并已还任，其经略安抚都总管司职事，并各依旧，毋得独有行遣。诸路军马既已还塞，应缘行营所增置事务官属并减罢，如要切合存留者，以闻。」
　　宣庆使、宣州观察使、入内副都知李宪为景福殿使、武信军留后，既与所赐银、绢皆寝之。宪以贼巢未覆，烽堠未宁，力辞故也。明年六月乙卯，乃下。（宪辞恩命，据密记五年六月五日所书，今附此。）
　　马军都虞候、昌州刺史苗授为沂州防御使、殿前都虞候。
　　诏泾原路经略司具彭孙所领兵及裹护人夫若干，伤折逃亡各若干以闻。彭孙降官，候具到取旨。（彭孙丁卯日责官。）
　　太中大夫、集贤殿修撰、提举崇福宫孙构【一三】卒。
　　庚午，赐泸州行营诸军特支钱。
　　诏广西经略司指挥，自今有赐安南诏命，令钦州关报本道，候遣人至界首迎接，乃得付之。
　　大宗正司言：「宗室有过名，乞比附外官除落。」诏礼房比外官年限轻重立法。
　　林广驻军阿徐池，（十二月一日。）乞弟遣人投书求降，广纳之。及军次落婆远，越三日，广复令乞弟所遣蛮兵阿义、阿生同往谕乞弟，乞弟又遣人纳降书。翌日，乞弟又遣其叔阿汝献马五十匹，请退军。广随阿汝所指，击鼓退四将行营于后山，然实扼贼归路。乞弟又请不解甲，广策其有异谋，为除阜为坛，距中军五十步，且设伏。辛未，乞弟拥千人称降，广从十数卒出军垒以待之，乞弟伏弩□裘下，犹豫不肯前谢恩，广即发伏击之，贼大奔溃，斩阿汝及酋豪二十八人，枭三百余级【一四】，获马、铠仗及乞弟父子所授告敕，归徕州印。纳江有二桥，乞弟弟阿字乘乞弟马渡上桥，王光祖父子追迫坠水，斩之。军中以为乞弟，争其尸，得金络项条脱者【一五】，以故乞弟得径下桥跳去。（新纪书：「辛未日，广破乞弟于纳江。」旧纪不书。）
　　癸酉，相视检计黄河堤防舒亶言：「详李立之所乞小□决口以下旧河见管物料、榆柳差使臣等巡防，又乞相州漳河增置安阳埽。今详旧河已弃废，虚占使臣兵级，乞下转运司令府、州、县以待都水监给用；其地远难运，委转运司卖之，以钱应副河防。安阳埽当增置。」并从之。
　　高丽国王与二府亲王书。诏：「亲王二府土物【一六】，令受而不答，止以书谢【一七】。应臣僚答高丽国王书，差著作郎林希具草进呈，送御书院，以精纸写付使人回。」
　　滑州言，新作辽使驿已题为「武成」，诏改为「通津」。
　　甲戌，诏今措置河北籴便司、修仓司限三年毕。（二月十一日可考。）
　　侍御史知杂事满中行奏：「应今后见任官不许陈请分司；已分司者，候满二年，并勒停放罢。」诏见分司官三年罢，今后更不许分司。（此据大观二年三月三日敕增入，实录在戊辰。绍圣二年五月二十二日，郭知章又言。大观二年三月二十日，着为令。）
　　夔州路转运判官席汝明言，招到义军指挥使菊曩二，捕获射杀魏从革贼木八，乞优赏之。诏以为三班借职，仍候获木□大等与转奉职，充夷界巡检。（八月二十七日，又五年七月十六日，又六年闰六月四日。）
　　熙河路都大经制司乞差兰州官。诏以四方馆使、熙河路副总管兼知河州李浩知兰州，候修会州毕，差充兰会经略安抚副使；奉议郎孙路通判兰州；洛苑使兼合门通事舍人王文郁、宫苑使苗履为熙河路分兵官。其西使城赐名定西城，巩哥关、龛谷堡、楚陇城并改为寨。（时政纪云：巩哥关更不赐名。巩哥当考。元丰六年，改巩哥关作东关堡。）
　　李宪奏：「准朝旨分析未得处分闲便擅归本路因依，臣以粮草蹙迫，不可久留，遂迤逦迎接粮运，乞加贷宥。」枢密院检会已降指挥，令李宪往环庆及泾原路博访筹策，详讲利害，亲自赍执赴阙。诏李宪力图来效，以赎今所得罪。（已降指挥，乃此月十四日。）
　　又诏：「诸路兵皆已入塞歇泊，所有昨归顺、招降、捕获西界蕃部等分处近便城寨，虑其闲或有奸诈，反为内应，或知官军粮草措置次第，逃逸为贼乡导。令逐路经略司严责城寨使臣、蕃官、首领等，尝羁防觉察。其首领已补职名人，遇有差委，参以汉官。」
　　乙亥，禫祭，宰臣王珪等上表乞听乐，诏不允。自是五表，乃从之。
　　丙子，上批：「圣慈光献宅持服从子朝参，诵可同判军器监，评知审官西院，志勾当皇城司，诱提点醴泉观。」
　　河东路经略司言：「巡检张璨言：『西界□堡寨内隔河呼云：鄜延第四将高钤辖已收□堡寨，须度船一二艘，以备转递文书。』」诏河东转运司广为增置，以备济度。
　　诏：「将来再讨西贼，自泾原、环庆择便路趋灵州，当于兵行之道两旁，筑城堡约十五处，置守具，积粮草。已差李承之为陕西路都转运使兼提举泾原、环庆路军须等事，其以陕西诸州军钱物及所出物，并鄜延、环庆、泾原、秦凤路分到诸司钱物移用计置修筑。凡城堡事出逐一分画与叶康直、范纯粹、李察，各令速赶办。如用人夫，未得调发，先以闻。」
　　丁丑，西天大天竺国僧伽啰伽多乞宣取所游历诸处画名山、百花图及御马等。诏令于内东门司投进。
　　上批：「司设□氏先承事章惠皇太后，自景佑初，继事太皇太后，垂五十年，可特进位尚吕。」
　　戊寅，辽主遣宁昌军节度使萧福全，太常少卿、干文阁待制郑颛来贺正旦。
　　诏沈括具行营入塞兵马确的存亡实数【一八】以闻，勿令诸将增损，致误朝廷赏恤。
　　泾原路经略司言：「右侍禁鲁福【一九】随彭孙至鸣沙川遇贼，凡三战，重伤，乞优赐推恩。」上批：「福临难奋勇，力战重伤，在使臣中实不可多得，可授合门祗候，赐绢百匹，庶可鼓励士气。」
　　诏李宪：「得所奏边策，善无以加。尔不须往环庆、泾原，便磶此策赴阙，守待相见，面谕委曲。」宪言：
　　昨诸路各以一道之师出界，兵势既分，贼已熟见虚实。将来再举，须合诸道兵，攻其必救，使之莫测。若并兵一道，则有数者之利，如仍旧分路，则利悉为害。为今之策，须于泾原会合并攻，自熙宁寨进置堡障，直抵鸣沙城，以为驻兵之地。如此，则灵州不攻自拔，河外贼巢必可扑灭。
　　缘鸣沙城西扼灵州口，复据上游，北临大河，与灵武对垒。臣观河南故地，惟兰会至灵州川原□广，土脉膏腴。今兰州贼中窖积悉经官军开发，所余无几。今若扼其川口，据其上游，并出锐兵讨杀，使左右前后不得耕获，则灵州一带窖积既空，复无岁望，贼党离析，其为利一也。
　　自熙宁寨至鸣沙城约四百余里，可置十余堡，乘时进筑，则自天都以至会州悉在腹里，其闲族落，既有保护之势，必皆内附，其为利二也。
　　北与灵武对垒，直趋贼巢，复已不远。兼兴州素无城堡，候冬深河冻，审见贼形，即出兵于灵州侧择其地利，诱致贼觽，并力除荡，然后乘胜分兵北趋灵武，其为利三也。
　　臣观鄜延进攻，每至吉那，虽称克复，其实一到而已。盖官军既去，贼党蹑踪住坐，与不讨定其实无异。若未拔兴、灵，其环庆、鄜延克复之地，虽亭障环列，烽堠澙布，亦难守御。缘两处土多沙脉，古称旱海，不可种艺，修置城垒，须近里辇运。朝廷方□民力罢困，如诸路并修堡寨，不惟财力愈殚，适更生患。以是计之，先于泾原进兵，可以困贼，其为利四也。
　　兼灵州以水溉田，四向泥淹，春夏不可进师，秋冬之交，地冻可行，又城坚有备，卒难攻拔。臣以谓今图必破兴、灵之策，先须计泾原钱帛、刍粟，复令河东、鄜延、环庆、熙河四路扬声进攻，各选步兵一二万、骑兵五七千，独熙河选骁勇蕃兵五六千，以备变号易服，出贼不意。其非行营兵马，亦令逐路团结，常备出战，以为番休及缓急声援。其四路所选兵，合泾原之师为十万。先自熙宁寨进攻【二○】，筑堡于没鞕口以诱贼，臣度夏贼以泾原、环庆之师无功，必有轻侮之心，如分兵合击，决可荡平。然后进至天都筑堡，接鸣沙城，候河冻北渡，以覆贼巢。如此，则可往来折运，不须并起诸路夫役，粮道无抄略之虞，其为利五也。
　　臣自至石门，观两路措置乖谬，必知无补，顾本司兵势，又难有功，审度事几，须图再举，遂以目睹利害，画为此策。文墨不能尽陈，乞许臣赴阙，面受成算，及悉言诸道进师之害。先是，宪将熙河、秦凤之师，攻得兰州及西使城，上诸将功，请筑兰州为帅府，以镇洮为列郡。诏宪据军前事力修完，为驻兵之所【二一】，并力河南诸郡。而宪顿兵兰州不进，数以粮饷不继，船筏未备为言。及泾原、环庆师老于灵州，趣宪赴援，又不能往。既而诸路师溃归，上以宪兰州有功，释勿诛，使图来效。宪自以比诸路独违七月庚寅约束，乃陈再举之策，冀塞前罪。上以为然，故令赴阙。（明年六月五日，实录乃书此，云宪以去年十二月上再举之策。今移入诏宪赴阙后【二二】。张舜民志刘昌祚墓云：「朝廷欲再举，自镇戎军葫芦河川筑十五堡，傅灵武。」此云自熙宁寨进筑【二三】，直抵鸣砂城，地名不同，当考。熙宁寨在镇戎军北三十五里。）
　　庚辰，诏诸班直、上四军毋得简尝有罪改配人。
　　壬午，置延州义合寨。
　　是冬，判河南府文彦博奏疏言：「臣闻昨来西师出界，中辍而还，将下师徒，颇有饥冻溃散，以碍人觽，不行军法。今便欲再举，何以励觽？又运粮远涉，颇被邀截，官吏民夫，甚有陷没，必恐边将惧罪，不曾依实尽言，议臣依违，亦不敢明白敷奏。老臣荷陛下恩深，若又不言，乃是负国，伏望圣慈深察。王师之举，必有边将、谋臣首开端绪，不得详审，以误大计，伏望陛下察之。若不深责，无以励后。」又言：「臣窃闻陕西用兵之后，公私蓄积，大抵殚耗，丁壮运粮从军，夏麦多不下种。大兵虽还，边备不可轻弛。窃虑向去军民粮食不充，缓急无以计置，谓宜讲求汉、唐故事，水陆转输，以备乏绝。臣守藩当路，近闻岐、雍闲粟麦之价今已腾踊，若至春后，必多流亡；兼闻关陕人户，昨经调发应副军期，不遗余力，死亡之余，疲瘵已甚，亦皆观望德音。傥顺青阳，一霈恩宥，因而有所蠲复，或并及河东诸郡，兹实陛下盛德之举。仍愿亟诏诸郡，申严斥堠，专为守御之备，养威练卒，振□伤残之民，在今之宜，无以易此。臣受恩至深，虑有所及，不敢自默。」又言：「近闻西师已还，中外但知时暂歇泊，而未有分屯解甲之旨，人情忧疑，皆虑王师必有再举之计。老臣受国深恩，义同休戚，发齿如此，无复觊望，惟有区区欲报之意，不能缄默，劶为陛下言之。臣窃观陛下临御以来，选拔将校，训齐师徒，修治器械，储峙糗粮，皆觽智所不及，近世所未有。比者夏人昏乱，自致天讨，陛下赫然命将出师，以伐有罪。师行以来，捷音屡上，虽未能覆其巢穴，系其君长，而师行有纪，所遇辄克，羌人遁逃，莫敢抗堂堂之锋。天威神武，震慑四夷，战功之多，近世未有。然而数路进军，兴动大觽，弥历累月，馈挽不赀，诸路之民疲于供给，将士尽忠竭力，为朝廷奋不顾身，闲关死亡，冲寒冒苦，备极勤劳。臣以谓国威既已振矣，将士之力亦已殚矣，百姓供馈亦已竭矣，为陛下今日之计，正当劳徕将士，安抚百姓，噢咻其疾痛，补完其疮痍，使得苏息，按甲养威，以全前日之胜。如此，则外足以惩艾强邻，内足以爱养军民，此宗社无疆之休也。今若师徒暂还而复出，士气已衰而再鼓，民力已困而调发复兴，诸路深入而转饷益远，如此，则师之胜败恐未可知，而前功或丧，此天下之深忧也。兼臣在洛中，津遣陕西军须不少，亦闻陕西事体颇详，皆言百姓亦已流离，菽粟之价腾踊【二四】，今冬二麦多不下种，将春农事方兴，又复调发不已，必恐应副不前，有误大计。臣而不言，孰当言者？伏望陛下以天下为度，以苍生为心，不以尽敌然后为功，亟诏班师，分屯诸路，使朝廷恩威并行，军民和附，以小羌昏乱如此，可以坐待其灭亡矣，臣不胜大愿！又闻陕西、河东运粮人夫，虽所费不赀，而逃逸者甚觽，至有部夫官亦逃窜，恐无人敢仔细奏陈。兵志谓善用兵者人不再役，粮不三载。春秋、战国时用兵多在中夏，故兵有因粮，粮不远载，与今之馈运深入塞外沙漠之地，其势不同。易称高宗伐鬼方，三年克之，小人勿用。以圣帝伐鬼方，尚三年而克之，理有不可急者。又曰：「师贞丈人吉。」丈人严壮之称，用之则吉；小人勿用，用则无功，无功则有罪。伏望陛下选择将兵者，如轻险而求侥幸之功者，当勿用之。臣年老眼昏，勉力亲书此札子，深惧不谨细，伏望圣慈矜察。兼不敢附递，恐漏泄不达，谨遣臣长孙承事郎永世持诣通进司投进。」（答诏在明年二月二十五日。）
</div>
    <div class="pagination">
<a href="续资治通鉴长编_page425.html">上一页</a><span>...</span><a href="续资治通鉴长编_page421.html">421</a><a href="续资治通鉴长编_page422.html">422</a><a href="续资治通鉴长编_page423.html">423</a><a href="续资治通鉴长编_page424.html">424</a><a href="续资治通鉴长编_page425.html">425</a><span class="current-page">426</span><a href="续资治通鉴长编_page427.html">427</a><a href="续资治通鉴长编_page428.html">428</a><a href="续资治通鉴长编_page429.html">429</a><a href="续资治通鉴长编_page430.html">430</a><a href="续资治通鉴长编_page431.html">431</a><span>...</span><a href="续资治通鉴长编_page427.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
