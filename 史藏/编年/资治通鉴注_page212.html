<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 212 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 212 页/共 334 页
  </h1>
  <div class="content">
   5夏，四月，上御两仪殿，皇太子侍。上谓群臣曰：「太子性行，外人亦闻之乎﹖」〔行，下孟翻。〕司徒无忌曰：「太子虽不出宫门，天下无不钦仰圣德。」上曰：「吾如治年时，颇不能循常度。治自幼宽厚，谚曰：『生【章：乙十一行本「生」下有「子如」二字，与「狼」字挤刊。】狼，犹恐如羊，』〔曹大家女诫曰：生男如狼，犹恐其羊；生女如鼠，犹恐其虎。盖古语也。〕冀其稍壮，自不同耳。」无忌对曰：「陛下神武，乃拨乱之才，太子仁恕，实守文之德；趣尚虽异，各当其分，〔趣，七喻翻。分，扶问翻。〕此乃皇天所以祚大唐而福苍生者也。」〔无忌之保护太子至矣，迨其后也，以元舅之亲，为妇人所间，不能保其身，保其家，而唐亦几于不祀；则太子不可谓之宽厚，谓之闇弱可也。〕
6辛亥，上幸九成宫。壬子，至太平宫，〔京兆鄠县东南三十里有隋太平宫。〕谓侍臣曰：「人臣顺旨者多，犯颜则少，〔少，诗沼翻。〕今朕欲自闻其失，诸公其直言无隐。」长孙无忌等皆曰：「陛下无失。」刘洎曰：「顷有上书不称旨者，陛下皆面加穷诘，无不惭惧而退，恐非所以广言路。」〔洎，其冀翻。上，时掌翻。称，尺证翻。诘，去吉翻。〕马周曰：「陛下比来赏罚，微以喜怒有所高下，此外不见其失。」上皆纳之。
上好文学而辩敏，群臣言事者，上引古今以折之，〔比，毗至翻。好，呼到翻。折，之列翻。〕多不能对。刘洎上书谏曰：「帝王之与凡庶，圣哲之与庸愚，上下相悬，拟伦斯绝。是知以至愚而对至圣，以极卑而对至尊，徒思自强，不可得也。陛下降恩旨，假慈颜，凝旒以听其言，虚襟以纳其说，犹恐群下未敢对瞓；〔瞓，与扬同。〕况动神机，纵天辩，饰辞以折其理，引古以排其议，欲令凡庶何阶应答！且多记则损心，多语则损气，心气内损，形神外劳，初虽不觉，后必为累，〔累，力瑞翻；下之累同。〕须为社稷自爱，岂为性好自伤乎！〔为，于伪翻。性好，谓性之所好也。好，呼到翻。〕至如秦政强辩，失人心于自矜；魏文宏才，亏众望于虚说。此材辩之累，较然可知矣。」上飞白答之〔飞白书也。〕曰：「非虑无以临下，非言无以述虑，比有谈论，遂致烦多，〔比，毗至翻。〕轻物骄人，恐由兹道，形神心气，非此为劳。今闻谠言，虚怀以改。〔谠，音党。〕己未，至显仁宫。〔是时幸九成宫，为避暑也，至八月甲子，始自九成宫还京师。显仁宫在河南寿安县，幸东都则为中顿，幸九成宫非其所经之路。岐州郿县有隋安仁宫。「显」，恐当作「安」。〕
7上将征高丽，秋，七月，辛卯，敕将作大监【章：十二行本「监」作「匠」；乙十一行本同。】阎立德等诣洪、饶、江三州，造船四百艘以载军粮。〔艘，苏遭翻。〕甲午，下诏遣营州都督张俭等帅幽、营二部督兵及契丹、奚、靺鞨先击辽东以观其势。〔帅，读曰率。契，欺讫翻，又音吃。〕以太常卿韦挺为馈运使，〔使，疏吏翻。〕以民部侍郎崔仁师副之，自河北诸州皆受挺节度，听以便宜从事。又命太仆少卿萧锐运河南诸州粮入海。锐，瑀之子也。
8八月，壬子，上谓司徒无忌等曰：「人苦不自知其过，卿可为朕明言之。」〔为，于伪翻。〕对曰：「陛下武功文德，臣等将顺之不暇，〔孝经：君子之事上也，将顺其美，匡救其恶。〕又何过之可言！」上曰：「朕问公以己过，公等乃曲相谀悦，朕欲面举公等得失以相戒而改之，何如﹖」皆拜谢。上曰：「长孙无忌善避嫌疑，应物敏速，决断事理，古人不过；而总兵攻战，非其所长。〔断，丁乱翻。〕高士廉涉猎古今，心术明达，临难不改节，当官无朋党；所乏者骨鲠规谏耳。〔难，乃旦翻。〕唐俭言辞辩捷，善和解人；事朕三十年，遂无言及于献替。〔帝未起兵时，俭在晋阳，雅与帝游。〕杨师道性行纯和，自无愆违；而情实怯懦，缓急不可得力。岑文本性质敦厚，文章华赡；而持论恒据经远，自当不负于物。刘洎性最坚贞，有利益；然其意尚然诺，私于朋友。马周见事敏速，性甚贞正，论量人物，直道而言，朕比任使，多能称意。〔行，下孟翻。赡，而艳翻。恒，户登翻。论，卢昆翻。量，音良。比，毗至翻。称，尺证翻。〕褚遂良学问稍长，性亦坚正，每写忠诚，亲附于朕，譬如飞鸟依人，人自怜之。」
9甲子，上还京师。
10丁卯，以散骑常侍刘洎为侍中，〔散，悉亶翻。骑，奇寄翻。〕行中书侍郎岑文本为中书令，太子左庶子中书侍郎马周守中书令。
文本既拜，还家，有忧色。母问其故，文本曰：「非勋非旧，滥荷宠荣，位高责重，所以忧惧。」亲宾有来贺者，文本曰：「今受吊，不受贺也。」
文本弟文昭为校书郎，喜宾客，〔荷，下可翻。唐校书郎，正九品上，掌雠校典籍，属秘书省。喜，许记翻。〕上闻之不悦；尝从容谓文本曰：「卿弟过尔交结，恐为卿累；〔从，千容翻。累，力瑞翻。〕朕欲出为外官，何如﹖」文本泣曰：「臣弟少孤，老母特所钟爱，未尝信宿离左右。〔少，诗照翻。离，力智翻。〕今若出外，母必愁悴，〔悴，秦醉翻。〕傥无此弟，亦无老母矣。」因歔欷呜咽，〔歔，音虚。欷，音虚，又许既翻。〕上愍其意而止。惟召文昭严戒之，亦卒无过。〔卒，子恤翻。〕
11九月，以谏议大夫褚遂良为黄门侍郎，参预朝政。〔黄门侍郎，即门下侍郎，正四品上，掌贰侍中之职，凡政之弛张，事之与夺，皆参预焉。朝，直遥翻；下同。〕
12焉耆贰于西突厥，西突厥大臣屈利啜为其弟娶焉耆王女，〔啜，陟劣翻。为，于伪翻。〕由是朝贡多阙；安西都护郭孝恪请讨之。〔按唐六典，永徽中，始置安南、安西大都护。又按旧书郭孝恪传：贞观十六年，行安西都护、西州刺史。盖灭高昌后，便置安西都护，而加「大」字则在永徽中也。安西都护府时治西州，西至焉耆七百一十里。〕诏以孝恪为西州道行军总管，帅步骑三千出银山道以击之。〔帅，读曰率。骑，奇寄翻。〕会焉耆王弟颉鼻兄弟三人至西州，孝恪以颉鼻弟栗婆准为乡导。〔乡，读曰向。〕焉耆城四面皆水，恃险而不设备，孝恪倍道兼行，夜，至城下，命将士浮水而渡，〔将，即亮翻。〕比晓，登城，执其王突骑支，〔比，必寐翻。旧唐书作「龙突骑支」。骑，奇寄翻；下同。〕获首虏七千级，留栗婆准摄国事而还。〔还，从宣翻，又如字。〕孝恪去三日，屈利啜引兵救焉耆，不及，执栗婆准，以劲骑五千，追孝恪至银山，孝恪还击，破之，追奔数十里。
辛卯，上谓侍臣曰：「孝恪近奏称八月十一日往击焉耆，二十日应至，必以二十二日破之，朕计其道里，使者今日至矣！」〔使，疏吏翻；下同。〕言未毕，驿骑至。
西突厥处那啜使其吐屯摄焉耆，遣使入贡。上数之曰：「我发兵击得焉耆，汝何人而据之！」吐屯惧，返其国。焉耆立栗婆准从父兄薛婆阿那支为王，仍附于处那啜。〔处那啜盖亦西突厥之部落酋长。数，所具翻。从，才用翻。〕
13乙未，鸿胪奏「高丽莫离支贡白金。」〔胪，陵如翻。〕褚遂良曰：「莫离支弒其君，九夷所不容，〔后汉书：东方有九夷，曰：畎夷、干夷、方夷、黄夷、白夷、赤夷、玄夷、风夷、阳夷。白虎通：夷者，蹲也，言无礼仪。或云：夷者，抵也，言仁而好生，抵地而出，故天性柔顺，易以道御。〕今将讨之而纳其金，此郜鼎之类也，〔春秋：桓公取郜大鼎于宋，纳于太庙，非礼也。郜，古到翻。〕臣谓不可受。」上从之。上谓高丽使者曰：「汝曹皆事高武，有官爵。莫离支弒逆，汝曹不能复雠，今更为之游说以欺大国，罪孰大焉！」悉以属大理。〔为，于伪翻。属，之欲翻。〕
14冬十月，辛丑朔，日有食之。
15甲寅，车驾行幸洛阳，以房玄龄留守京师，〔守，手又翻。〕右卫大将军工部尚书李大亮副之。
16郭孝恪锁焉耆王突骑支及其诣行在，敕宥之。丁巳，上谓太子曰：「焉耆王不求贤辅，不用忠谋，自取灭亡，系颈束手，漂摇万里；人以此思惧，则惧可知矣。」
己巳，畋于渑池之天池；〔渑池县，汉、晋属弘农郡，后魏置渑郡，后周置河南郡，大象中废郡，以县属洛州，唐属谷州。郦道元曰：熊耳山际有池，池水东南流，水侧有一池，世谓之渑池。渑，弥兖翻。〕十一月，壬申，至洛阳。
前宜州刺史郑元暃，已致仕，上以其尝从隋炀帝伐高丽，〔郑元暃仕隋，为右武候将军，从伐高丽。暃，殊玉翻。〕召诣行在；问之，对曰：「辽东道远，粮运艰阻；东夷善守城，攻之不可猝下。」上曰：「今日非隋之比，公但听之。」〔帝所谓恃国家之大，甲兵之强，算略之足，以取胜，欲见威于敌者也。〕
张俭等值辽水涨，久不得济，上以为畏懦，召俭诣洛阳。至，具陈山川险易，水草美恶；〔懦，乃卧翻，又奴乱翻。易，以豉翻。〕上悦。
上闻洺州刺史程名振善用兵，召问方略，嘉其才敏，劳勉之，曰：〔洺，音名。劳，力到翻。〕「卿有将相之器，〔将，即亮翻。相，息亮翻。〕朕方将任使。」名振失不拜谢，上试责怒，以观其所为，曰：「山东鄙夫，得一刺史，以为富贵极邪！敢于天子之侧，言语粗疏；又复不拜！」〔复，扶又翻。〕名振谢曰：「疏野之臣，未尝亲奉圣问，适方心思所对，故忘拜耳。」举止自若，应对愈明辩上乃叹曰：「房玄龄处朕左右二十余年，每见朕谴责余人，颜色无主。〔此玄龄所以为忠谨也。处，昌吕翻。〕名振平生未尝朕，朕一旦责之，曾无震慑，辞理不失，真奇士也！」即日拜右骁卫将军。〔慑，之涉翻。骁，坚尧翻。〕
甲午，以刑部尚书张亮为平壤道行军大总管，帅江、淮、岭、峡兵四万，〔硖中诸州，夔、硖、归是也。帅，读曰率；下同。〕长安、洛阳募士三千，战舰五百艘，自莱州泛海趋平壤；〔舰，户黯翻。艘，苏遭翻。趋，七谕翻。〕又以太子詹事、左卫率李世绩为辽东道行军大总管，帅步骑六万及兰、河二州降胡趣辽东，〔率，所律翻。骑，奇寄翻。降，户江翻。趣，与趋同，音七喻翻。〕两军合势并进。庚子，诸军大集于幽州，遣行军总管姜行本、少府少监丘行淹先督众工造梯冲于安萝山。时远近勇士应募及敌攻城器械者不可胜数，上皆亲加损益，取其便易。〔胜，音升。易，以豉翻。〕又手诏谕天下，以「高丽盖苏文弒主虐民，情何可忍！今欲巡幸幽、蓟，问罪辽、碣，〔碣，其谒翻。〕所过营顿，无为劳费。」且１：「昔隋炀帝残暴其下，高丽王仁爱其民，以思乱之军击安和之众，故不能成功。今略言必胜之道有五：一曰以大击小，二曰以顺讨逆，三曰以治乘乱，〔治，直吏翻。〕四曰以逸待劳，五曰以悦当怨，何忧不克！布告元元，勿为疑惧！」〔太宗以高丽为必可克而卒不克，所谓常胜之家，难与虑敌也。〕于是凡顿舍供费之具，减者太半。
17十二月，辛丑，武阳懿公李大亮卒于长安，〔卒，子恤翻。〕遗表请罢高丽之师。家余米五斛，布三十匹。亲戚早孤为大亮所养，丧之如父者十有五人。〔丧，息郎翻。〕
18壬寅，故太子承干卒于黔州，上为之废朝，〔卒，子恤翻。为，于伪翻。〕葬以国公礼。
19甲寅，诏诸军及新罗、百济、奚、契丹分道击高丽。
20初，上遣突厥俟利苾可汗北渡河，〔见上卷十五年。〕薛延陀真珠可汗恐其部落翻动，意甚恶之，〔夷狄畏服大种，其天性也。俟利苾承祖父之余威，依中国之大援，还主部落。薛延陀虽据漠北，突厥之种类，与铁勒诸部旧属突厥，闻俟利苾之来，恐翻而从之，故甚恶焉。恶，乌路翻。〕豫蓄轻骑于漠北，欲击之。上遣使戒敕，无得相攻。〔骑，奇寄翻。使，疏吏翻。〕真珠可汗对曰：「至尊有命，安敢不从！然突厥翻覆难期，当其未破之时，岁犯中国，杀人以千万计。臣以为至尊克之，当翦为奴婢，以赐中国之人；乃反养之如子，其恩德至矣，而结社率竟反。〔见一百九十五卷十三年。〕此属兽心，安可以人理待也！臣荷恩深厚，请为至尊诛之。」自是数相攻。〔荷，下可翻。为，于伪翻。数，所角翻。〕
俟利苾之北渡也，有众十万，胜兵四万人，〔胜，音升。〕俟利苾不能抚御，众不惬服。戊午，悉弃俟利苾南渡河，请处于胜、夏之间；上许之。群臣皆以为：「陛下方远征辽左，而置突厥于河南，距京师不远，〔胜州去京师一千八百三十里，夏州去京师一千一百十一里。处，昌吕翻。夏，户雅翻。〕岂得不为后虑！愿留镇洛阳，遣诸将东征。」上曰：「夷狄亦人耳，其情与中夏不殊。〔将，即亮翻。夏，户雅翻。〕人主患德泽不加，不必猜忌异类。盖德泽洽，则四夷可使如一家；猜忌多，则骨肉不免为雠敌。炀帝无道，失人已久，辽东之役，人皆断手足以避征役，〔断，丁管翻。〕玄感以运卒反于黎阳，〔见一百八十二卷隋炀帝大业九年。〕非戎狄为患也。朕今征高丽，皆取愿行者，募十得百，募百得千，其不得从军者，皆愤叹郁邑，岂比隋之行怨民哉！〔「行忌民」语法本之晁错。〕突厥贫弱，吾收而养之，计其感恩，入于骨髓，岂肯为患！且彼与薛延陀嗜欲略同，彼不北走薛延陀而南归我，其情可见矣。」顾谓褚遂良曰：「尔知起居，为我志之，〔走，音奏。为，于伪翻。〕自今十五年，保无突厥之患。」俟利苾既失众，轻骑入朝，〔骑，奇寄翻。朝，直遥翻。〕上以为右武卫将军。
十九年〔（乙巳、六四五）〕
1春，正月，韦挺坐不先行视漕渠，运米六百余艘至卢思台侧，〔据旧书，卢思台去幽州八百里。此漕渠盖即曹操伐乌丸所开泉州渠也，上承桑干河。行，下孟翻。艘，苏遭翻。〕浅塞不能进，〔塞，悉则翻。〕械送洛阳；丁酉，除名，以将作少监李道裕代之。崔仁师亦坐免官。
2沧州刺史席辩坐赃污，二月，庚子，诏朝集使临观而戮之。〔朝，直遥翻。使，疏吏翻。〕
3庚戌，上自将诸军发洛阳，以特进萧瑀为洛阳宫留守。〔将，即亮翻。守，手又翻。〕乙卯，诏：「朕发定州后，宜令皇太子监国。」开府仪同三司致仕尉迟敬德上言：「陛下亲征辽东，太子在定州，长安、洛阳心腹空虚，恐有玄感之变。且边隅小夷，不足以勤万乘，〔监，工衔翻。尉，纡勿翻。上，时掌翻。乘，绳证翻。〕愿遣偏师征之，指期可殄。」上不从。以敬德为左一马军总管，使从行。
上之发京师也，命房玄龄得以便宜从事，不复奏请。〔复，扶又翻。〕或诣留台称有密，玄龄问密谋所在，对曰：「公则是也。」玄龄驿送行在。上闻留守有表送告密人，上怒，使人持长刀于前而后见之，问告者为谁，曰：「房玄龄。」上曰：「果然。」叱令腰斩。玺书让玄龄以不能自信，〔玺，斯氏翻。〕「更有如是者，可专决之。」
癸亥，上至邺，自为文祭魏太祖，〔魏太祖葬邺城西。邺县本相州治所，后周大象二年，隋文帝辅政，尉迟迥起兵于邺，兵败，邺城破，文帝令焚邺城，徒其居人，南迁四十五里，以安阳城为相州治所。炀帝复于邺故都大慈寺置邺县。贞观八年，始筑今治所小城。〕曰：「臣危制变，料敌设奇，一将之智有余，万乘之才不足。」〔将，即亮翻。乘，绳证翻。〕
是月，李世绩军至幽州。〔洛阳至幽州一千六百里。〕
三月，丁丑，车驾室定州。〔洛阳至定州一千二百里。〕丁亥，上谓侍臣曰：「辽东本中国之地，隋氏四出师而不能得；〔隋文帝开皇十八年伐高丽，炀帝大业八年、九年、十年，三伐高丽。〕朕今东征，欲为中国子弟之雠，〔言中国之人，其父兄死于高丽，今伐之，是为其子弟报父兄之雠。为，于伪翻。〕高丽雪君父之耻耳。〔言盖苏文弒其主，而其臣子不能讨，耻莫大焉，今讨其罪，是为高丽雪耻。〕且方隅大定，惟此未平，故及朕之未老，用士大夫余力以取之。朕自发洛阳，唯噉肉饭，〔噉，徒滥翻，又徒览翻。〕虽春蔬亦不之进，惧其烦扰故也。」上见病卒，召至御榻前存慰，付州县疗之，士卒莫不感悦。有不预征名，〔谓不预东征之名籍者。〕自愿以私装从军，动以千计，皆曰：「不求县官勋赏，惟愿效死辽东。」上不许。
上将发，太子悲泣数日，上曰：「今留汝镇守，辅以俊贤，欲使天下识汝风采。夫为国之要，在于进贤退不肖，赏善罚恶，至公无私，汝当努力行此，悲泣何为！」命开府仪同三司高士廉摄太子太傅，与刘洎、马周、少詹事张行成、〔詹事，秦官，自汉以来，掌东宫内外众务，员一人；后魏置二人，分左右，寻复置一人。至唐又置少詹事一人，正四品上。洎，其冀翻。〕右庶子高季辅同掌机务，辅太子。长孙无忌、岑文本与吏部尚书杨师道从行。壬辰，车驾发定州，亲佩弓矢，手结雨衣于鞍后。命长孙无忌摄侍中，杨师道摄中书令。
李世绩军发柳城，〔柳城县，营州治所。〕多张形势，若出怀远镇者，〔营州有怀远守捉城。〕而潜师北趣甬道，出高丽不意。夏，四月，戊戌朔，世绩自通定济辽水，〔通定镇在辽水西，隋大业八年伐辽所置。甬道，隋起浮桥渡辽水所筑。趣，七喻翻。甬，余陇翻。〕至玄菟。〔陈寿曰：汉武帝开玄菟郡，治沃沮，后为夷貊所侵，徙郡句骊县。西北有辽山，辽水所出。〕高丽大骇，城邑皆闭门自守。壬寅，辽东道副大总管江夏王道宗将兵数千至新城，〔夏，户雅翻。将，即亮翻；下同。唐历：「张俭惧敌，不敢深入。江夏王道宗固请将百骑觇贼，帝许之。因问往返几日，对曰：『往十日，周览十日，返十日，总经一月，望谒陛下。』遂秣马束兵，经历险阻，直登辽东城南，观其地形险易，安营置陈之所。及还，贼已引兵断其归路，道宗击之尽殪，斩关而出，如期谒见。帝叹曰：『贲、育之勇，何以过此！』赐金五十斤，绢千匹。」今从实录。〕折冲都尉曹三良引十余骑直压城门，城中惊扰，无敢出者。〔骑，奇寄翻。〕营州都督张俭将胡兵为前锋，进渡辽水，趋建安城，〔自辽东城西行三百里至建安城，汉平郭县地。趋，七喻翻。〕破高丽兵，斩首数千级。
5太子引高士廉同榻视事，又令更为士廉设案，士廉固辞。
6丁未，车驾发幽州。上悉以军中资粮、器械、簿书委岑文本，文本夙夜勤力，躬自料配，筹、笔不去手，〔筹，所以计算；笔，所以书。〕精神耗竭，言辞举措，颇异平日。上见而忧之，谓左右曰：「文本与我同行，恐不与我同返。」是日，遇暴疾而薨。其夕，上闻严鼓声，〔晋灼曰：严鼓，疾击之鼓。司马法曰：昏鼓四通为大凿。〕曰：「文本殒没，所不忍闻，命撤之。」时右庶子许敬宗在定州，与高士等同知机要，文本薨，上召敬宗，以本官检校中书侍郎。
7壬子，李世绩、江夏王道宗攻高丽盖牟城。〔盖牟城在辽东城东北，唐取之，以其地为盖州。大元辽阳府路有盖州、辽海军节度，领建安、汤地、熊岳、秀岩四县。〕丁巳，车驾至北平。〔此古北平也。旧志：平州，隋为北平郡。〕癸亥，李世绩等拔盖牟城，获二万余口，粮十余万石。
张亮帅舟师自东莱渡海，袭卑沙城，〔帅，读曰率。〕其城四面悬绝，惟西门可上。〔上，时掌翻。〕程名振引兵夜至，副总管王大度先登，五月，己巳，拔之，获男女八千口。分遣总管丘孝忠等曜兵于鸭绿水。〔杜佑曰：鸭绿水，在平壤城西北四百五十里，源出靺鞨长白山，汉书谓之马訾水，今谓之混同江。李心传曰：鸭绿水发源契丹东北长白山。鸭绿水之源，盖古肃慎氏之地，今女真居之。〕
李世绩进至辽东城下。庚午，车驾至辽泽，泥淖二百余里，〔淖，奴教翻。〕人马不可通，将作大匠阎立德布土作桥，军不留行。壬申，渡泽东。乙亥，高丽步骑四万救辽东，江夏王道宗将四千骑逆击之，〔骑，奇寄翻；下同。将，即亮翻；下同。〕军中皆以为众寡悬绝，不若深沟高垒以俟车驾之至。道宗曰：「贼恃众，有轻我心，远来疲顿，击之必败。且吾属为前军，当清道以待乘舆，乃更以贼遗君父乎！」〔「不以贼遗君父」，汉耿弇之言。乘，绳证翻。遗，于季翻。〕李世绩以为然。果毅都尉马文举曰：「不遇勍敌，何以显壮士！」策马趋敌，所向皆靡，〔勍，渠京翻。趋，七喻翻。〕众心稍安。既合战，行军总管张君又退走，唐兵不利，道宗收散卒，登高而望，见高丽陈乱，〔陈，读曰阵。〕与骁骑数十冲之，〔骁，坚尧翻。〕左右出入；李世绩引兵助之，高丽大败，斩首千余级。丁丑，车驾渡辽水，撤桥，以坚士卒之心，军于马首山，劳赐江夏王道宗，超拜马文举中郎将，斩张君又。〔有功必赏，退懦必诛，则将士知所惩劝矣。劳，力到翻。〕上自将收百骑至辽东城下，见士卒负土填堑，〔堑，七艳翻。〕上分其尤重者，于马上持之，从官争负土致城下。〔从，才用翻。〕李世绩攻辽东城，昼夜不息，旬有二日，上引精兵会之，围其城数百重，〔重，直龙翻。〕鼓噪声震天地。甲申，南风急，上遣锐卒登冲竿之末，爇其西南楼，〔爇，如劣翻。〕火延烧城中，因麾将士登城，高丽力战不能敌，遂克之，所杀万余人，得胜兵万余人，男女四万口，〔胜，音升。〕以其城为辽州。〔今大元辽阳府。〕
乙未，进军白岩城。丙申，右卫大将军李思摩中弩矢，上亲为之吮血；将士闻之，莫不感动。〔中，竹仲翻。为，于伪翻。〕乌骨城遣兵万余为白岩声援，〔自登州东北海行至乌湖岛，又行五百里东傍海壖，过青泥浦、桃花浦、杏人浦、石人汪、橐驼湾，乃至乌骨江。〕将军契苾何力以劲骑八百击之，〔契，欺讫翻。苾，毗必翻。〕何力挺身陷陈，槊中其腰，〔陈，读曰阵。中，竹仲翻。〕尚辇奉御薛万备单骑往救之，拔何力于万众之中而还。〔还，从宣翻，又如字。〕何力气益愤，束疮而战，从骑奋击，〔从，才用翻。〕遂破高丽兵，追奔数十里，斩首千余级，会暝而罢。〔暝，莫定翻。〕万备，万彻之弟也。
资治通鉴卷第一百九十八
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十四〔起旃蒙大荒落（乙巳）六月，尽着雍涒滩（戊申）三月，凡二年有奇。〕
太宗文武大圣大广孝皇帝下之上
贞观十九年〔（乙巳、六四五）观，古玩翻。〕
1六月，丁酉，李世绩攻白岩城西南，上临其西北。城主孙代音潜遣腹心请降，〔降，户江翻；下同。〕临城，投刀钺为信，且曰：「奴愿降，城中有不从者。」上以唐帜与其使，〔帜，昌志翻。使，疏吏翻。〕曰：「必降者，宜建之城上。」代音建帜，城中人以为唐兵已登城，皆从之。
上之克辽东也，白岩城请降，既而中悔。上怒其反复，令军中曰：「得城当悉以人物赏战士。」〔言以其男女及财物为赏也。〕李世绩见上将受其降，帅甲士数十人请曰：「士卒所以争冒矢石，不顾其死者，贪虏获耳；〔帅，读曰率；下同。冒，莫比翻；下同。〕今城垂拔，柰何更受其降，孤战士之心！」〔观世绩此１，盖少年为盗之气习未除耳。〕上下马谢曰：「将军言是也。然纵兵杀人而虏其妻孥，〔孥，音奴。〕朕所不忍。将军秏下有功者，朕以库物赏之，庶因将军赎此一城。」世绩乃退。得城中男女万余口，上临水设幄受其降，仍赐之食，八十以上赐帛有差。他城之兵在白岩者悉慰谕，给粮仗，任其所之。
先是，辽东城长史为部下所杀，其省事奉妻【章：十二行本「妻」上有「其」字；乙十一行本同；张校同。】子奔白岩。〔省事，吏职也，自后魏以来有之，贺拔岳之攻尉迟菩萨也，菩萨使省事传语是也。先，悉荐翻。省，悉景翻。〕上怜其有义，赐帛五匹；为长史造灵舆，归之平壤。〔为，于伪翻；下自为、彼为、汝为、当为同。〕以白岩城为岩州，以孙代音为刺史。
契苾何力疮重，〔契，欺讫翻。苾，毘必翻。〕上自为傅药，推求得刺何力者高突勃，付何力使自杀之。何力奏称：「彼为其主冒白刃刺臣，乃忠勇之士也，〔刺，七亦翻。〕与之初不相识，非有怨雠。」遂舍之。〔怨，于元翻。〕
初，莫离支遣加尸城七百人戍盖牟城，李世绩尽虏之，其人请从军自效，上曰：「汝家皆在加尸，汝为我战，莫离支必杀汝妻子，得一人之力而灭一家，吾不忍也。」戊戌，皆廪赐遣之。
己亥，以盖牟城为盖州。
丁未，车驾发辽东，丙辰，至安市城，〔安市，汉古县，属辽东郡；旧书薛仁贵传作「安地城」。〕进兵攻之。丁巳，高丽北部耨萨延寿、惠真帅高丽、靺鞨兵十五万救安市。〔后汉书东夷传：高句骊有五族：有消奴部、绝奴部、顺奴部、灌奴部、桂娄部。贤曰：按今高丽五部：一曰内部，一名黄部，即桂娄部也；二曰北部，一名后部，即绝奴部也；三曰东部，一名左部，即顺奴部也；四曰南部，一名前部，即灌奴部也；五曰西部，一名右部，即消奴部也。据北史，高丽五部各有耨萨，盖其酋长之称也。耨，奴屋翻。新书：高丽大城置耨萨一，比都督也。丽，力知翻。靺鞨，音末曷。〕上谓侍臣曰：「今为延寿策有三：引兵直前，连安市城为垒，据高山之险，食城中之粟，纵靺鞨掠吾牛马，攻之不可猝下，欲归则泥潦为阻，坐困吾军，上策也。〔若高延寿出于上策，不知太宗何以应之！唯有江夏王道宗之计策耳。〕拔城中之众，与之宵遁，中策也。不度智能，来与吾战，下策也。〔度，徒洛翻。〕卿曹观之，必出下策，成擒在吾目中矣！」
高丽有对卢，年老习事，〔东夷传：高句骊置官，有相加、对卢、沛者。陈寿曰：其置官有对卢则不置沛者，有沛者则不置对卢。薛居正曰：高丽官，其大者号大对卢，比一品，总知国事。对卢以下官，总卅一级。列置州县六十余，大城置耨萨，比都督；小城置运使，比刺史。〕谓延寿曰：「秦王内芟群雄，〔芟，所衔翻。〕外服戎狄，独立为帝，此命世之材，今举海内之众而来，不可敌也。为吾计者，莫若顿兵不战，旷日持久，分遣奇兵断其运道，〔断，丁管翻。〕粮食既尽，求战不得，欲归无路，乃可胜。」〔此即帝所谓上策也。〕延寿不从，引军直进，去安市城四十里。上犹恐其低徊不至，命左卫大将军阿史那社尔将突厥千骑以诱之，〔厥，九勿翻。骑，奇寄翻。诱，音酉。〕兵始交而伪走。高丽相谓曰：「易与耳！」竞进乘之，至安市城东南八里，依山而陈。〔易，以豉翻。陈，读曰阵；下为陈、陈于、布陈、其陈同。〕
上悉召诸将问计，长孙无忌对曰：「臣闻临敌将战，必先观士卒之情。臣适行经诸营，见士卒闻高丽至，皆拔刀结旆，喜形于色，此必胜之兵也。陛下未冠，〔冠，古玩翻。〕身亲行阵，〔行，户刚翻。〕凡出奇制胜，皆上禀圣谋，诸将奉成算而已。今日之事，乞陛下指踪！」〔以猎为喻，指示兽踪，则狗得以追杀。〕上笑曰：「诸公以此见让，朕当为诸公商度。」〔度，徒洛翻。〕乃与无忌等从数百骑乘高望之，观山川形势，可以伏兵及出入之所。高丽、靺鞨合兵为陈，长四十里。〔长，直亮翻。〕江夏王道宗曰：「高丽倾国以拒王师，平壤之守必弱，愿假臣精卒五千，覆其本根，则数十万之众可不战而降。」上不应。〔为上悔不用道宗策张本。夏，户雅翻。〕遣使绐延寿曰：「我以尔国强臣弒其主，故来问罪，至于交战，非吾本心。入尔境，刍粟不给，故取尔数城，俟尔国修臣礼，则所失必复矣。」延寿信之，不复设备。〔使，疏吏翻。绐，荡亥翻。复，扶又翻。〕
上夜召文武计事，命李世绩将步骑万五千陈于西岭；长孙无忌将精兵万一千为奇兵，自山北出于狭谷以冲其后；上自将步骑四千，挟鼓角，偃旗帜，登北山上；敕诸军闻鼓角齐出奋击。因命有司张受降幕于朝堂之侧。〔降，户江翻。朝，直遥翻。行营备宫省之制，故亦有朝堂。〕戊午，延寿等独见李世绩布陈，勒兵欲战。上望见无忌军尘起，命作鼓角，举旗帜，诸军鼓噪并进，延寿等大惧，欲分兵御之，而其陈已乱。会有雷电，〔方合战而雷电皆至。〕龙门人薛仁贵〔龙门，汉皮氏县地；后魏曰龙门县，并置龙门郡；隋废郡，以县属蒲州。唐武德初，为泰州治所；贞观十七年州废，属绛州。薛仁贵自编户应募。〕着奇服，大呼陷陈，〔着，陟略翻。呼，火故翻。〕所向无敌；高丽兵披靡，〔披，普彼翻。〕大军乘之，高丽兵大溃，斩首二万余级。上望见仁贵，召拜游击将军。〔唐制，武散阶，游击将军，从五品下。〕仁贵，安都之六世孙，〔薛安都为将，以勇闻于宋、魏之间。〕名礼，以字行。
延寿等将余众依山自固，上命诸军围之，长孙无忌悉撤桥梁，断其归路。〔断，丁管翻。〕己未，延寿、惠真帅其众三万六千八百人请降，〔考异曰：实录云：「李绩奏曰：『向若陛下不自亲行，臣与道宗将数万人攻安市城未克，延寿等十余万抽戈齐至，城内兵士复应开门而出，臣救首救尾，旋踵即败，必为延寿等缚送向平壤，为莫离支等所笑；今日臣敢谢陛下性命恩泽。』帝素狎绩，笑而颔之。」按绩后独将兵取高丽，岂必太宗亲行邪！此非史官虚美，乃绩谀辞耳。今不取。〕入军门，膝行而前，拜伏请命。上语之曰：「东夷少年，跳梁海曲，至于摧坚决胜，故当不及老人，自今复敢与天子战乎﹖」〔语，牛倨翻。少，诗照翻。复，扶又翻；下无复同。〕皆伏地不能对。上简耨萨以下酋长三千五百人，授以戎秩，迁之内地，〔酋，慈由翻。长，知两翻。〕余皆纵之，使还平壤；皆双举手以颡顿地，欢呼闻数十里外。〔闻，音问。〕收靺鞨三千三百人，悉坑之，〔以靺鞨犯阵也。〕获马五万匹，牛五万头，铁甲万领，他器械称是。〔称，尺证翻。〕高丽举国大骇，后黄城、银城皆自拔遁去，数百里无复人烟。
上驿书报太子，仍与高士廉等书曰：「朕为将如此，何如﹖」〔史言太宗有矜功之心。将，即亮翻。〕更名所幸山曰驻驆山。〔据旧史，其山本名六山。更，工衡翻。〕
秋，七月，辛未，上徙营安市城东岭。己卯，诏标识战死者尸，〔识，音志。〕俟军还与之俱归。戊子，以高延寿为鸿胪卿，胪，陵如翻。〕高惠真为司农卿。
张亮军过建安城下，壁垒未固，士卒多出樵牧，高丽兵奄至，军中骇扰。亮素怯，踞胡床，直视不言，将士见之，更以为勇。总管张金树等鸣鼓勒兵击高丽，破之。
八月，甲辰，候骑获莫离支谍者高竹离，反接诣军门，〔反接两手缚之也。骑，奇寄翻。谍，达协翻；下同。〕上召见，解缚问曰：「何瘦之甚﹖」对曰：「窃道问行，〔问，古苋翻；下同。〕不食数日矣。」命赐之食，谓曰：「尔为谍，宜速反命。为我寄语莫离支：〔语，牛倨翻；下语尔同。〕欲知军中消息，可遣人径诣吾所，何必间行辛苦也！」竹离徒跣，上赐屩而遣之。〔屩，居灼翻，草履也。〕
丙午，徙营于安市城南。上在辽外，凡置营，但明斥候，不为堑垒，虽逼其城，高丽终不敢出为寇抄，〔堑，七艳翻。〕军士单行野宿如中国焉。〕史言帝威慑绝域，所谓善师者不陈。〕
上之【章：十二行本「之」下有「将」字；乙十一行本同；孔本同；张校同。】伐高丽也，薛延陀遣使入贡，〔使，疏吏翻。〕上谓之曰：「语尔可汗：〔可，从刊入声。汗，音寒。〕今我父子东征高丽，汝能为寇，宜亟来！」真珠可汗惶恐，遣使致谢，且请发兵助军；上不许。及高丽败于驻驆山，莫离支使靺鞨说真珠，啖以厚利，真珠慑服不敢动。〔说．输芮翻。啖，徒览翻，又徒滥翻。慑，之涉翻。考异曰：实录：「上谓近臣曰：『以我量之，延陀其死矣。』闻者莫能测。」按太宗虽明，安能料薛延陀之死！今不取。〕九月，壬申，真珠卒，〔卒，子恤翻。〕上为之发哀。〔为，于伪翻。〕
初，真珠请以其庶长子曳莽为突利失可汗，居东方，统杂种；〔长，知两翻。种，章勇翻。〕嫡子拔灼为肆叶护可汗，居西方，统薛延陀；诏许之，皆以礼册命。曳莽性躁扰，〔躁，则到翻。〕轻月用兵，与拔灼不协。真珠卒，来会丧。既葬，曳莽恐拔灼图己，先还所部，拔灼追袭杀之，自立为颉利俱利薛沙多弥可汗。〔为薛延陀乱亡张本。〕
2上之克白岩也，谓李世绩曰：「吾闻安市城险而兵精，其城主材勇，莫离支之乱，城守不服，莫离支击之不能下，因而与之。建安兵弱而粮少，〔少，诗沼翻。〕若出其不意，攻之必克。公可先攻建安，建安下，则安市在吾腹中，此兵法所谓『城有所不攻』者也。」〔孙子兵法之言。〕对曰：「建安在南，安市在北，吾军粮皆在辽东；今踰安市而攻建安，若断吾运道，将苦之何﹖〔断，丁管翻。〕不如先攻安市，安市下，则鼓行而取建安耳。」上曰：「以公为将，〔将，即亮翻。〕安得不用公策。勿误吾事！」世绩遂攻安市。
安市人望见上旗盖，辄乘城鼓噪，上怒，世绩请克城之日，男女皆坑之，安市人闻之，益坚守，攻久不下。高延寿、高惠真请于上曰：「怒既委身大国，不敢不献其诚，欲天子早成大功，奴得与妻子相见。安市人顾惜其家，人自为战，未易猝拔。〔易，以豉翻。〕今奴以高丽十余万众，望旗沮溃，〔沮，在吕翻。〕国人胆破，乌骨城耨萨老耄，不能坚守，移兵临之，朝至夕克。其余当道小城，必望风奔溃。然后收其资粮，鼓行而前，平必不守矣。」群臣亦言：「张亮兵在沙城，〔沙城即卑沙城。〕召之信宿可至，乘高丽凶惧，〔凶，许拱翻。〕并力拔乌骨城，渡鸭绿水，直取平壤，在此举矣。」上将从之，独长孙无忌以为：「天子亲征，异于诸将，不可乘危徼幸。〔徼，古尧翻。〕今建安、新城之虏，众犹十万，若向乌骨，皆蹑吾后，不如先破安市，取建安，然后长驱而进，此万全之策也。」上乃止。〔太宗之定天下，多以出奇取胜，独辽东之役，欲以万全制敌，所以无功。〕
诸军急攻安市，上闻城中鸡彘声，谓李世绩曰：「围城积久，城中烟火日微，今鸡彘甚喧，此必飨士，欲夜出袭我，宜严兵备之。」是夜，高丽数百人缒城而下。〔缒，驰伪翻。〕上闻之，自至城下，召兵急击，斩首数十级，高丽退走。
江夏王道宗督众筑土山于城东南隅，浸逼其城，城中亦增高其城以拒之。士卒分番交战，日六、七合，冲车禄石，坏其楼堞，〔禄，与炮同，匹膓翻。坏，音怪。〕城中随立木栅以塞其缺。道宗伤足，上亲为之针。〔塞，悉则翻。为，于伪翻。〕筑山昼夜不息，凡六旬，用功五十万，山顶去城数丈，下临城中，道宗使果毅傅伏爱将兵屯山顶以备敌。山颓，压城，城崩；会伏爱私离所部，〔离，力智翻。〕高丽数百人从城缺出战，遂夺据土山，堑而守之。〔堑，七艳翻。〕上怒，斩伏爱以徇，命诸将攻之，三日不能克。道宗徒跣诣旗下请罪，上曰：「汝罪当死，但朕以汉武杀王恢，〔见十八卷元光二年。〕不如秦穆用孟明，〔秦穆公使孟明帅师东伐，再为晋师所败，穆公复用孟明。孟明增修其政，帅师伐晋，晋人不敢出，遂霸西戎。〕且有破盖牟、辽东之功，故特赦汝耳。」
上以辽左早寒，草枯水冻，士马难久留，且粮食将尽，癸未，敕班师。先拔辽、盖二州户口渡辽，乃耀兵于安市城下而旋，城中皆屏迹不出。〔屏，必郢翻。〕城主登城拜辞，上嘉其固守，赐缣百匹，〔缣，并丝缯也。〕以励事君。命李世绩、江夏王道宗将步骑四万为殿。〔殿，丁练翻。〕
乙酉，至辽东。丙戌，渡辽水。辽泽泥潦，车马不通，命长孙无忌将万人，翦草填道，水深处以车为梁，上自系薪于马鞘以助役。〔将，即亮翻。鞘，所交翻，鞭鞘也。按孔颖达礼记正义曰：弓头为鞘。此所谓马鞘，盖马鞍头也。〕冬，十月，丙申朔，上至蒲沟驻马，督填道诸军渡渤错水，〔蒲沟，渤错水，皆在辽泽中。〕暴风雪，士卒沾湿多死者，敕然火于道以待之。
凡征高丽，拔玄菟、横山、盖牟、磨米、辽东、白岩、卑沙、麦谷、银山、后黄十城，〔菟，同都翻。磨，莫卧翻。〕徙辽、盖、岩三州户口入中国者七万人。〔考异曰：实录上云，「徙三州户口入内地者，前后七万人」；下癸丑诏书云，「获户十万，口十有八万」。盖并不徙者言之耳。〕新城、建安、驻驆三大战，斩首四万余级，战士死者几二千人，〔几，音祁，近也。〕战马死者什七、八。上以不能成功，深悔之，叹曰：「魏征若在，不使我有是行也！」命驰驿祀征以少牢，〔少，诗照翻。〕复立所制碑，〔踣碑见上卷十七年。〕召其妻子诣行在，劳赐之。〔劳，力到翻。〕
丙午，至营州。〔营州至洛阳二千九百一十里。〕诏辽东战亡士卒骸骨并集柳东南，命有司设太牢，上自作文以祭之，临哭尽哀。其父母闻之，曰：「吾儿死而天子哭之，死何所恨！」上谓薛仁贵曰：「朕诸将皆老，思得新进骁勇者将之，〔将，即亮翻。骁，坚尧翻。〕无如卿者，朕不喜得辽东，喜得卿也。」
丙辰，上闻太子奉迎将至，从飞骑三千人驰入临喻关，〔汉辽西郡有临渝县。唐志，营州有渝关□捉城。杜佑曰：临渝关在平州卢龙县城东百八十里。骑，奇寄翻。师古曰：渝，音喻。〕道逢太子。上之发定州也，指所御褐袍谓太子曰：「俟见汝，乃易此袍耳。」在辽左，虽盛暑流汗，弗之易。及秋，穿败，左右请易之，上曰：「军士衣多弊，吾独御新衣，可乎﹖」至是，太子进新衣，乃易之。
诸军所虏高丽民万四千口，先集幽州，将以赏军士，上愍其父子夫妇离散，命有司平其直，悉以钱布赎为民，讙呼之声，三日不息。〔讙，许爰翻。〕十一月，辛未，车驾至幽州，高丽民迎于城东，拜舞呼号，〔号，户高翻。〕宛转于地，尘埃弥望。
庚辰，过易州境，司马陈元暃使民于地室蓄火种蔬而进之；上恶其谄，免元暃官。〔暃，殊玉翻。恶，乌路翻。〕
丙戌，车驾至定州。
丁亥，吏部尚书杨师道坐所署用多非其才，左迁工部尚书。
壬辰，车驾发定州。十二月，辛丑，上病痈，即步辇而行。戊申，至并州，太子为上吮痈，扶辇步从者数日。〔为，于伪翻。吮，徐兖翻。从，才用翻。〕辛亥，上疾瘳，百官皆贺。〔瘳，丑留翻。〕
上之征高丽也，使右领军大将军执失思力将突厥屯夏州之北以薛延陀。〔力将，即亮翻；下同。夏，户雅翻。〕薛延陀多弥可汗既立，以上出征未还，引兵寇河南，〔河南者，北河之南，即朔方、新秦之地。〕上遣左武候中郎将长安田仁会与思力合兵击之。思力羸形伪退，诱之深入，及夏州之境，整陈以待之。〔羸，伦为翻。诱，音酉。陈，读曰阵。〕薛延陀大败，追奔六百里，耀威碛北而还。〔碛，七迹翻。还，从宣翻，又如字。考异曰：高宗实录云：「会延陀死，耀威漠北而还。」其意指真珠为延陀也。按真珠惮太宗威灵，不敢入寇，又死在九月；而此云冬来寇，必非真珠也。田仁会传作十八年，亦误也。〕多弥复发兵寇夏州；〔武德三年，分并州之乐平、辽山、平城、石艾置辽州乐平郡；八年，改曰箕州。后周置蔚州于汉代郡之灵丘，隋废州，以灵丘县属肆州；唐武德六年，分肆州之灵丘、易州之飞狐地置蔚州。云州，云中郡，贞观十四年自朔州北定襄城徙治定襄县，其地实隋马邑郡之云内县恒安镇，即汉魏所都平城也。开元十八年，改定襄县为云中县。蔚，纡勿翻。〕右卫大将军代州都督薛万彻，左骁卫大将军阿史社尔，发胜、夏、银、绥、丹、延、鄜、坊、石、隰十州兵镇胜州；〔胜州，隋之榆林郡。后魏旧有银州，隋废为儒林县，属绥州；贞观二年，分绥州之儒林真乡县复置银州银川郡，汉西河之圁阴、圁阳县地也。圁，音银。杜佑曰：银州，春秋白狄地，治儒林县，汉圁阴县地。丹州，古孟门河西之地；西魏置汾州义川郡，后改州为丹州。隋废州及郡，以义川县属延州。义宁元年，分延州之义川、咸宁、汾川置丹州咸宁郡。坊州，春秋白狄之地；姚与置中部县，后魏置中部郡。隋废郡，以中部县属敷州。武德二年分鄜州，置坊州中部郡，以周天和七年，元皇帝放牧鄜州，于此置马坊也，鄜，音肤。〕胜州都督宋君明，左武候将军薛孤吴，发灵、原、宁、盐、庆五州兵镇灵州；〔西魏于五原置西安州，后改为盐州，隋废州为盐川郡，贞观二年复置盐州。〕又令执失思力发灵、胜二州突厥兵，与道宗等相应。薛延陀至寒下，知有备，不敢进。
3初，上留侍中刘洎辅皇太子于定州，仍兼左庶子、检校民部尚书，总吏、礼、户部三尚书事。〔刘洎既检校民部尚书，又总吏、礼，是为三尚书事，民部之外，安得复有户部哉！唐六典：贞观二十三年，始改民部为户部。洎，其冀翻。〕上将行，谓洎曰：「我今远征，尔辅太子，安危所寄，宜深识我意。」对曰：「愿陛下无忧，大臣有罪者，臣谨即行诛。」上以其言妄发，颇怪之，戒曰：「卿性疏而太健，必以此败，深宜慎之！」及上不豫，洎从内出，色甚悲惧，谓同列曰：「疾势如此，圣躬可忧！」或谮于上曰：「洎言国家不足忧，但当辅幼主行伊、霍故事，大臣有异志者诛之，自定矣。」上以为然，〔因洎于上前先有诛有罪大臣之言，遂信谮者之言为然。〕庚申，下诏称：「洎与人窃议，窥窬万一，谋执朝衡，自处伊、霍，〔朝，直遥翻。处，昌吕翻。〕猜忌大臣，皆欲夷戮。宜赐自尽，〔赐自尽，即赐死也，令自尽其命。考异曰：实录云：「黄门侍郎褚遂良诬奏之曰：『国家之事不足虑也，正当辅少主行伊、霍，大臣有异志者诛之，自然定矣。』太宗疾愈，诏问其故，洎以实对。遂良执证之不已。洎引中书令马周以自明，太宗问周，周对与洎所陈不异。帝以诘遂良；又证，周讳之，洎遂及罪。」按此事中人所不为，遂良忠直之臣，且素无怨仇，何至如此！盖许敬宗恶遂良，故修实录时以洎死归咎于遂良耳。今不取。〕免其妻孥。」〔孥，音奴。〕
中书令马周摄吏部尚书，以四时选为劳，〔四时选始一百九十二卷元年。选，须绢翻。〕请复以十一月选，至三月毕；从之。〔复，扶又翻。〕
4是岁，右亲卫中郎将裴行方〔六典曰：隋氏左?右亲卫、左?右勋卫、左?右翊卫各置开府一人，武德七年改开府，各置中郎将一人，正四品下，掌各领其属以宿卫，而各总其府事。将，即亮翻。〕讨茂州叛羌黄郎弄，大破之，〔贞观八年，改会州汶山郡曰茂州，取界内茂滋山为名。后书：冉駹，其山有六夷、七羌、九氐各部落。〕穷其余党，西至乞习山，临弱水而归。〔蜀之西山有弱水。〕
二十年〔（丙午、六四六）〕
1春，正月，辛未，夏州都督乔师望、右领军大将军执失思力等击薛延陀，大敬之，虏获二千余人。多弥可汗轻骑遁去，〔骑，奇寄翻。〕部内骚然矣。
2丁丑，遣大理卿孙伏伽等二十二人以六条巡察四方，〔用汉六条也。〕刺史、县令以下多所贬黜，其人诣阙称冤者，前后相属。〔属，之欲翻。〕上令褚遂良类似闻，上亲临决，以能进擢者二十人，以罪死者七人，流以下除免者数百千人。
3二月，乙未，上发并州。三月，己巳，车驾还京师。〔并州至京师一千三百六十里。〕上谓李靖曰：「吾以天下之众困于小夷，何也﹖」靖曰：「此道宗所解。」〔解，户买翻。〕上顾问江夏王道宗，具陈在驻驆时乘虚取平壤之言。上帐然曰：「当时匆匆，吾不忆也。」〔是役也，不唯不用乘虚取平壤之策，乘胜取乌骨之策亦不用也。〕
4上疾未全平，欲守保养，庚午，诏军国机务并委皇太子处决。于是太子间日听政于东宫，既罢，则入侍药膳，不离左右。〔处，昌吕翻。间，古苋翻。离，力智翻。〕上命太子暂出游观，太子辞不愿出；上乃置别院于寝殿侧，使太子居之。褚遂良请遣太子旬日一还东宫，与师傅讲道义；从之。
上掌幸未央宫，辟仗已过，〔辟仗者，卫士在驾前攘辟左右，止行人，所谓陈兵清道而后行也。辟，音辟。〕忽于草中见一人带横刀，〔横刀者，用皮襻带之，刀横掖下。〕诘之，〔诘，去吉翻。〕曰：「闻辟仗至，惧不敢出，辟仗者不见，遂伏不敢动。」上遽引还，顾谓太子：「兹事行之，则数人当死，汝于后速纵遣之。」又尝乘腰舆，〔腰舆，令人举之，其高至腰。〕有三卫误拂御衣，〔亲卫、勋卫、翊卫，谓之三卫。〕其人惧，色变。上曰：「此间无御史，吾不汝罪也。」
5陕人常德玄告刑部尚书张亮养假子五百人，与术士公孙常语，云「名应图谶」，〔陕，失冉翻。谶，楚谮翻。〕又问术士程公颖曰：「吾臂有龙鳞起，欲举大事，可乎﹖」上命马周等按其事，亮辞不服。上曰：「亮有假子五百人，养此辈何为﹖正欲反耳！」命百官议其狱，皆言亮反，当诛。独将作少匠李道裕言：「亮反形未具，〔将作少匠，从四品下。〕罪不当死。」上遣长孙无忌、房玄龄就狱与亮诀曰：「法者天下之平，与公共之。公自不谨，与凶人往还，陷入于法，今将柰何！公好去。」〔好去者，与之决别之辞。〕己丑，亮与公颖俱斩西市，籍没其家。
岁余，刑部侍郎缺，上命执政妙择其人，拟数人，皆不称旨，既而曰：「朕得其人矣。往者李道裕议张亮狱云『反形未具』，此言当矣，〔称，尺证翻。当，丁浪翻。〕朕虽不从，至今悔之。」遂以道裕为刑部侍郎。
6闰月，癸巳朔，日有食之。
7戊戌，罢辽州都督府及岩州。〔伐高丽所得二州。〕
8夏，四月，甲子，太子太保萧瑀解太保，仍同中书门下三品。
9五月，甲寅，高丽王藏及莫离支盖金遣使谢罪；〔使，疏吏翻；下同。〕并献二美女，上还之。金，即苏文也。
10六月，丁卯，西突厥乙毗射匮可汗遣使入贡，且请婚；上许之，且使割龟兹、于阗、疏勒、朱俱波、?岭五国以为聘礼。〔于阗时兼有汉戎卢、扜弥、渠勒、皮山五国故地。疏勒在?岭东北。判汗国，治?岭中都城。杜佑曰：朱俱波亦曰朱俱盘，汉子合国也，去疏勒八九百里。〕
11薛延陀多弥可汗，性褊急，猜忌无恩，废弃父时贵臣，专用己所亲昵，〔昵，尼质翻。〕国人不附；多弥多所诛杀，人不自安。回纥酋长吐迷度与仆骨、同罗共击之，〔纥，下没翻。酋，慈由翻。长，知两翻。〕多弥大败。乙亥，诏以江夏王道宗、左卫大将军阿史那社尔为瀚海安抚大使；又遣右领卫大将军执失思力将突厥兵，右骁卫大将军契苾何力将凉州及胡兵，代州都督薛万彻、营州都督张俭各将所部兵，分道并进，以击薛延陀。
  </div>
  <div class="pagination">
   <a href="资治通鉴注_page211.html">
    上一页
   </a>
   <span>
    ...
   </span>
   <a href="资治通鉴注_page207.html">
    207
   </a>
   <a href="资治通鉴注_page208.html">
    208
   </a>
   <a href="资治通鉴注_page209.html">
    209
   </a>
   <a href="资治通鉴注_page210.html">
    210
   </a>
   <a href="资治通鉴注_page211.html">
    211
   </a>
   <span class="current-page">
    212
   </span>
   <a href="资治通鉴注_page213.html">
    213
   </a>
   <a href="资治通鉴注_page214.html">
    214
   </a>
   <a href="资治通鉴注_page215.html">
    215
   </a>
   <a href="资治通鉴注_page216.html">
    216
   </a>
   <a href="资治通鉴注_page217.html">
    217
   </a>
   <span>
    ...
   </span>
   <a href="资治通鉴注_page213.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
