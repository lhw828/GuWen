<!DOCTYPE html>
<html>
<head>
    <meta charset="UTF-8">
    <title>大事记续编 - 第 47 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 47 页/共 65 页</h1>
    <div class="content">　　夏四月癸巳帝还东都【以通鉴修】五月造合璧宫【以通鉴修】戊辰定襄都督阿史德枢宾等为行军总管伐契丹【以新纪修】六月庚午朔日有食之【以新旧纪修】秋七月乙巳废梁王忠为庶人徙黔州【以通鉴目録修】戊辰卢承庆罢【以通鉴目録修】八月庚午苏定方等平百济擒其王【以吕祖谦标目修】冬十月始命皇后决政事【以吕祖谦标目修】十一月甲寅帝如许州十二月辛未猎于安乐川己卯如东都【以新纪修】壬午遣骁卫大将军契苾何力等行军三大总管伐髙丽【以新纪修】
　　唐髙宗皇帝龙朔元年春二月乙未改元【以新旧纪修】解题曰宋庠纪年通谱益绵等州皆言龙见故改元以协瑞
　　三月百济故王子丰据故地【以吕祖谦标目修】夏四月庚辰遣任雅相等行军六总管率三十五军伐髙丽【以新纪修】甲午晦日有食之【以新旧纪修】秋八月甲戌平壤道总管苏定方败髙丽兵于浿江围平壤城【以吕祖谦标目修】
　　解题曰窦苹音训浿江出乐浪郡平壤依浿水立城今髙丽以为西京
　　冬十月帝畋于陆浑又畋于非山【以通鉴修】囘纥犯边遣武卫大将军郑仁泰等行军三大总管伐之【以新纪修】
　　解题曰囘纥侵犯始于此事见通鉴
　　唐髙宗皇帝龙朔二年春二月甲子改官名【以吕祖谦标目修】甲戌任雅相卒于军苏定方等还【以旧纪修】三月庚辰郑仁泰等败铁勒于天山【以新纪修】夏四月庚申帝还京师【以新旧纪修】辛巳作蓬莱宫【新纪】
　　解题曰石定叟曰贞观八年置永安宫九年曰大明龙朔始大兴葺曰蓬莱宫咸亨元年曰含元宫上元元年复曰大明宫第一殿曰含元第二殿曰宣政紫宸又在其后延英在紫宸殿之东在西内东北故曰东内
　　六月乙丑初令僧道致敬父母【以吕祖谦标目修】秋七月右威卫将军孙仁师为行军总管伐百济【以新纪修】八月壬寅许敬宗为太子少师同三品【以新旧纪修】冬十月丁酉帝幸温汤丁未还宫【以通鉴修】庚戌西台侍郎上官仪同三品【以新旧纪修】十一月辛未许圉师罢【以通鉴修】癸酉封子为王【以新纪修】十二月右卫将军苏海政为行军总管伐兹与西突厥继徃絶可汗杀兴昔亡可汗其众归吐蕃【以通鉴目录修】是嵗西突厥冦庭州刺史来济死之【以朱熹纲目修】
　　唐髙宗皇帝龙朔三年春正月乙丑李义府为右相【新纪】二月减百官俸一月赋雍同等十五州民钱作蓬莱宫【以新纪修】徙燕然都护府于囘纥更名瀚海徙故瀚海都护于云中更名云中分主碛北南【以吕祖谦标目修】
　　解题曰程大昌曰唐太宗降灭北虏不止一国皆列郡县遥羁縻之小则为州大则为都督府皆用其酋长其或欵塞内附亦度边障而居之贞观二十一年置燕然都护府凡州与都督皆统之龙朔三年两都护府夹碛而立碛北隶瀚海领颉利车鼻囘纥之众碛南隶云中领来降之在塞内者瀚海直丰胜二州间总章改为安北大都护府云中麟德改为单于大都护府是后改易尚多史纪其效曰自立府二十年北方无戎马警事见通鉴
　　夏四月流李义府于隽州【新纪】丙午帝移御蓬莱宫更命故宫曰西内【以吕祖谦标目修】五月吐蕃撃破吐谷浑遣凉州都督郑仁泰为行军大总管救之【以新纪修】
　　解题曰吐谷浑自晋永嘉有国至吐蕃取其地凡三百五十年及此封嗣絶矣事见通鉴
　　秋八月癸卯彗星出于左摄提【以新纪修】罢三十六州所造船遣大使按察十道【以新纪通鉴修】九月孙仁师败百济平之【以吕祖谦标目修】冬十二月庚子改来年元【以新旧纪修】
　　唐髙宗皇帝麟德元年春正月甲子改云中都护府为单于大都护府【以吕祖谦标目修】
　　解题曰宋庠纪年通谱前嵗麟再见故改元
　　二月戊子帝如万年宫秋七月诏以三年正月封禅八月壬午还宫【以新旧纪通鉴修】丁亥司列太常伯刘祥道兼右相大司宪窦德为司元太常伯兼检校左相【新纪】皇后专恣帝与上官仪议废之事泄冬十二月丙戌归罪于仪而杀之戊子杀庶人忠罢刘祥道自是上每视事则后垂帘于后大权归中宫矣【以新纪举要厯修】太子右中护乐彦玮西台侍郎孙防约同知军国政事【以新纪及表修】唐髙宗皇帝麟德二年春二月壬午帝幸东都【以旧纪修】三月甲寅司戎太常伯姜恪同东西台三品【以新纪修】辛未东都乾元殿成【旧纪】
　　解题曰河南志乾元门内正殿隋之干阳殿麟德造乾元殿长寿三年改造明堂开元元年改乾元殿十年为明堂
　　闰三月癸酉日有食之【以新纪修】夏四月戊辰左侍极陆敦信检校右相孙处豹乐彦玮罢【新纪】五月辛卯颁麟德厯【以旧纪修】冬十月壬戌带方州刺史刘仁轨为大司宪兼知政事【新纪】丁卯帝如泰山【以新纪修】大有年【新纪】
　　唐髙宗皇帝干封元年春正月戊辰朔封泰山庚午禅社首皇后亚献壬申改元
　　解题曰宋庠纪年通谱干字读作乾坤之干封以封禅为义孙甫曰太宗以功德平治天下贤才在位法度施张刑罚几措嵗时屡穰四夷帖服尚以封禅盛德之事虑己所为未当天心髙宗在位虽赖先帝遗德生民安业奈奸人乱政忠贤窜戮太子废杀中宫垂帘有何功德可以告成盖徇后之欲举希濶仪物夸耀天下耳登封之后嵗饥民困日食彗见岂非功德之薄妄告于天劳费民力干动和气所致欤奸人预虑天时不顺先引汉干封故事建为年号以嵗旱为干封则民之饥困灾变频仍果天祐哉事见通鉴
　　赐文武官阶勲爵【以新纪通鉴修】
　　解题曰十月之交曰皇甫卿士畨维司徒家伯宰仲允膳夫棸子内史蹶维趣马楀为师氏艶妻煽方防幽王之时小人之所以满朝而官爵所以多滥者由艶妻之方处也文武之朝有任姒以居内则官爵曷至是哉贞观之初内治有长孙皇后虽以无忌之贤而皇后尚请不使久居宠位则朝廷之名器冝其无泛加者矣永徽之际内有武后而义府敬宗之徒聚于朝廷之上则官有泛阶而末年服绯者满朝以败太宗之典刑亦其冝也事见通鉴
　　李义府卒【以吕祖谦标目修】辛卯帝幸曲阜祠孔子赠太师二月己未至亳州祠老子追号太上元皇帝夏四月甲辰至京师【以新纪修】庚戌陆敦信罢【新纪】五月庚寅铸干封泉寳钱一当十【以通鉴修】髙丽泉盖苏文死子男生男建相攻六月壬寅诏武卫大将军契苾何力将兵援男生【以旧纪修】秋七月庚午刘仁轨兼右相【以新纪修】八月辛丑窦德薨【以通鉴修】丁未皇后杀其从兄刺史武惟良武怀运【以新纪修】冬十二月己酉遣李勣为行台大总管率六总管兵伐髙丽【以新纪修】
　　唐髙宗皇帝干封二年春正月帝耕籍田【以通鉴修】罢干封泉寳钱【以通鉴修】二月辛丑万年宫复名九成宫【以旧纪修】禁工商乗马【新纪皇极经世】三月戊寅废生羌十二州【以吕祖谦标目修】夏六月乙卯西台侍郎杨武戴至德东台侍郎李安期司列少常伯赵仁本同东西台三品东台舎人张文瓘参知政事【以新纪修】秋八月己丑朔日有食之【旧纪】辛亥李安期罢【新纪】九月李勣拔髙丽十七城【以朱熹纲目修】
　　唐髙宗皇帝总章元年春正月壬子刘仁轨为辽东道副大总管【以旧纪修】二月戊寅帝幸九成宫【以通鉴修】三月庚寅改元【以通鉴修】
　　解题曰宋庠纪年通谱颁明堂之制故改元
　　夏四月丙辰彗星出于五车【以新纪修】辛巳杨武薨【以新旧纪通鉴修】秋八月癸酉帝还宫【以通鉴修】九月癸巳李勣抜平壤城执其王髙丽平冬十月献于太庙十二月州府其地置安东都护府统之
　　解题曰髙丽自隋唐以来国数被兵炀帝太宗至于亲临辽东皆无功而归而髙宗卒克之贾言忠对髙宗谓先帝所以不得志者虏未有衅也谚曰军无媒中道囘今男生兄弟阋狠为我乡导虏之情伪我尽知之将忠士力是行不再举矣其说固然然髙丽地止四郡唐自贞观以来七伐其国何以支梧纵其国无内衅亦终于亡况男生与其王皆举国内附乎此所以能收前人未集之功也【按通典新史列传髙丽出于夫余先祖朱防弃夫余至纥升骨城居焉号句丽以髙为氏汉灭朝鲜以髙句丽为县属菟郡建武复其王号地东跨海距新乐南跨海距百济西北渡辽水与营州接北靺鞨去京师五千里而赢其后余众不能自保散投新罗靺鞨髙氏遂絶】
　　丁卯祀南郊【以吕祖谦标目修】甲戌姜恪检校左相司平太常伯阎立本守右相【以新纪修】是嵗旱【以通鉴修】
　　唐髙宗皇帝总章二年春二月辛酉张文瓘及右肃机李敬为东西台侍郎同三品同三品始入衔【以新纪通鉴修】三月丙戌东台侍郎郝防俊同三品【以新纪修】丁亥诏定明堂制度【以通鉴修】夏四月己酉帝幸九成宫【以通鉴修】徙髙丽民于江淮山南京西【以通鉴修】六月戊申朔日有食之【以新旧纪修】秋八月甲戌改瀚海都护府为安北都护府【以吕祖谦标目修】解题曰长夀元年陈子昻为乔补阙论突厥臣比在同城接居延海西逼近汉南去月勅于同城权置安北都护府以招纳亡叛扼匈奴之喉其地东西及北皆是大碛碛并石卤水草不生突厥所入道莫过同城今居延泽接张掖河中间堪营田处数百顷水草蓄牧足供具万人又甘州诸屯犬牙相接所蓄粟麦积数十万田园水利种无不收居延海多有渔盐强兵用武之国也
　　冬十月帝还宫【以通鉴修】十二月戊申英贞武公李勣薨【以通鉴修】司列少常伯裴行俭设铨注长名姓厯牓【以通鉴修】解题曰手揣轻重则无事乎权衡目量多寡则无事乎斗斛然手揣目量之人不可以多得也故权衡斗斛不可一日废行俭名姓牓亦铨法之斗斛权衡耳此唐家铨选之法遂可为后世之永制欤事见通鉴
　　唐髙宗皇帝咸亨元年春正月丁丑刘仁轨致仕【以朱熹纲目修】三月甲戌朔改元【以新旧纪修】丁丑建蓬莱宫为含元宫【以吕祖谦标目修】壬辰许敬宗致仕【以吕祖谦标目修】夏四月癸卯吐蕃防兹拨换城废安西四镇辛亥遣威卫大将军薛仁贵为行军大总管伐之【以新纪修】
　　解题曰兹治白山之南去州三千里贞观二十二年闰十二月朔阿史那社尔执兹王以归始徙安西都护于其都统于阗碎叶疏勒号四镇于阗在葱岭北二百里贞观二十二年闰十二月内附焉耆去州二千里贞观十八年郭孝恪灭之疏勒在白山之南去州四千六百里贞观九年内附【苏冕记咸亨元年罢四镇是兹于阗焉耆踈勒长夀复四镇是兹于阗疏勒碎叶四镇不同盖焉耆有碎叶城置四镇之初固曰统碎叶不曰统焉耆也开元以后十姓可汗请居碎叶城安西节度使汤嘉惠始表以焉耆备四镇】安西西出拓厥关四百二十里至拨换城一曰威戎城又七百六十里至碎叶城城北有碎叶水自碎叶西南渡浑河八百四十里至疏勒镇自拨换南而东九百三十里至于阗镇自焉耆西六百三十里至安西都护府
　　帝幸九成宫【以通鉴修】髙丽酋长叛遣监门卫大将军髙偘等为行军总管伐之【新纪】六月壬寅朔日有食之【以新旧纪修】秋七月薛仁贵大败于大非川【以新旧纪修】
　　解题曰十道图大非川在青海南【新史地理志鄯州鄯城县西南石堡城经尉迟川苦拔海王孝杰乗栅莫离释公主佛堂大非川】
　　八月帝还宫【以通鉴修】闰九月壬子赠武士彠为太原王【以吕祖谦标目修】甲寅姜恪为行军大总管伐吐蕃【以新纪修】冬十月乙未赵仁本罢【新纪】十二月庚寅官名复旧【以新旧纪修】是嵗大饥【新纪】
　　唐髙宗皇帝咸亨二年春正月甲子帝幸东都【以新旧纪修】冬十一月甲午朔日有食之【旧纪】是嵗姜恪为侍中阎立本为中书令【新纪】
　　唐髙宗皇帝咸亨三年春二月辛丑徙吐谷浑于灵州其地入吐蕃【以吕祖谦标目修】己卯姜恪薨【新纪】秋八月许敬宗卒【以吕祖谦标目修】冬十月戊子朔日有食之【以新纪修】甲辰帝还京师【以通鉴修】十二月刘仁轨为太子左庶子同三品【以新纪修】
　　唐髙宗皇帝咸亨四年春三月丙戌诏刘仁轨等改修史【以朱熹纲目修】夏四月帝幸九成宫【通鉴】冬十月壬午阎立本薨【以通鉴修】乙巳帝还宫【以通鉴修】
　　唐髙宗皇帝上元元年春正月遣刘仁轨为行军大总管伐新罗【以新旧纪修】三月辛亥朔日有食之【以新旧纪修】秋八月壬辰帝称天皇后称天后追尊六代五代祖妣为帝后増髙祖太宗及后諡改元【以新纪吕祖谦标目修】
　　解题曰孙甫曰諡所以尊名也古之天子诸侯卿大夫善名虽多惟取大善为称不使名浮于实也厯代帝王諡号虽不能尽如古制然必以祔庙之始一二字为定髙祖太宗庙号久定而増其名岂礼乎哉二后号圣神尤乖其实武后欲自尊大妄称天后髙宗遂称天皇因追尊祖宗以掩其迹此髙宗之过也亦由大臣有司不守经义逢君之恶所致尔事见通鉴宋庠纪年通谱追崇祖帝后自称天帝天后故改元
　　九月癸丑复长孙无忌官爵【以旧纪修】冬十一月丙午朔帝幸东都【以新旧纪通鉴修】十二月蒋王恽被诬自杀【以通鉴修】壬寅天后上便冝十二条其一请加母服【以吕祖谦标目修】
　　唐髙宗皇帝上元二年春二月刘仁轨败新罗兵于七重城【以新纪修】三月帝欲使天后摄政郝处俊諌乃止【以通鉴修】夏四月己亥天后杀皇太子五月戊申追諡为孝敬皇帝
　　解题曰按新旧史列传义阳宣城二公主以母得罪幽于掖庭【吴缜唐书纠缪曰新书云二公主以母故幽掖庭四十不嫁按髙宗以贞观二年生而太子以上元二年薨髙宗方四十八嵗尔何縁有四十嵗之女当日史臣欲甚武氏之恶不顾事过其实也今按通鉴改为三十余要亦非是惟旧史为得其实】太子见之惊恻遽奏请令出降武后怒即以当上卫士配之由是失爱又请以同州沙苑地分假贫民又诏诣东都纳右卫军裴居道女为妃帝尝语侍臣仁孝宾礼大臣未尝有过而后将骋志奏请数咈防从幸合璧宫遇酖薨余见通鉴胡寅曰太子防有美质尝爱春秋至商臣事废书叹曰经籍圣人垂训而至此何耶郭瑜对曰春秋义存褒贬故商臣千载而恶名不灭曰非惟口不可道耳亦不忍闻愿受他经瑜请读礼从之方志学而心志如此岂非贤乎其死也非有他过特以奏请咈防呜呼为人臣子而不知春秋之义者必防诛死之罪之谓矣太子之职问安侍膳此外非所预也君父懦昬母后専忍尤当遵飬时晦以絶疑忌之萌而轻用其智不自韬黙此春秋所禁也使瑜知此教以为太子之道岂至于一言违忤而见酖哉范祖禹曰皇帝者有天下之号非所以为赠也父没而后子立今父在而追尊其子岂礼也哉盖武后谋簒国酖太子而加之尊名以掩其迹李泌之言信矣
　　六月戊寅立子雍王贤为皇太子【以新纪及栁芳唐厯修】秋八月张文瓘为侍中郝防俊为中书令刘仁轨戴至德为左右仆射【以新纪修】冬十月壬午彗星出于角亢【以新纪修】
　　唐髙宗皇帝仪凤元年春二月甲戌移安东都护府于辽东【旧纪】三月癸卯黄门侍郎来恒中书侍郎薛元超同三品【以旧纪修】闰三月己巳吐蕃入冦乙酉以洛州牧周王显为行军元帅领左卫大将军刘审礼等并州大都督相王轮为行军元帅领契苾何力等伐之二王竟不行【以通鉴新纪修】夏四月戊申帝还京师【以新旧纪修】甲寅中书侍郎李义琰同三品【以新纪修】六月癸亥黄门侍郎髙智周同三品【以新纪修】秋七月辛亥彗星出于东井【以新纪修】九月以大理丞狄仁杰为侍御史【以吕祖谦标目修】冬十月帝还京师【以通鉴修】丁酉祫享太庙【以通鉴修】十一月壬申改元【以新纪修】
　　解题曰宋庠纪年通谱凤皇见故改元
　　庚寅李敬为中书令【新纪】十二月戊午来恒薛元超为河南北道大使【以新纪修】
　　唐髙宗皇帝仪鳯二年夏四月左庶子张大安同三品【以新纪修】秋八月辛亥刘仁轨为洮河军镇守使【新纪】冬十月壬辰徙封王显为英王更名哲【新纪】
　　唐髙宗皇帝仪凤三年春正月辛酉百官朝天后于光顺门【以吕祖谦标目修】
　　解题曰新史传昭仪为皇后命羣臣及四夷酋长朝后肃义门内外命妇入谒朝皇后自此始兹踵前事而为之也事见通鉴【窦苹音训光顺门紫宸殿之西南门】
　　丙子李敬代刘仁轨为行军大总管【以通鉴修】
　　解题曰方仁轨之自百济召还也计其非便与刘仁愿议请留仁愿难之仁轨曰人臣茍利于国知无不为岂恤其私乃表陈便冝其拳拳体国如此及出镇洮河忿为李敬所抑知其非将帅才而故荐以代己遂覆其师视前日几若二人之为盖仁轨虽有知识而未必知学问一时慷慨自许固能输其忠力及有所忿懥则不得其正矣此所以见天资之不足恃也事见通鉴
　　五月帝幸九成宫秋九月还宫【以通鉴修】癸亥张文瓘薨【以新纪修】丙寅李敬及左卫大将军刘审礼败于青海审礼死之【以通鉴修】
　　解题曰新史列传吐谷浑居甘松山之阳洮水之西有青海周八九百里
　　冬十一月壬子来恒薨【以旧纪修】
　　唐髙宗皇帝调露元年春正月帝幸东都【以新旧纪修】庚戌道恭公戴至德薨【以通鉴修】夏四月辛酉郝防俊为侍中【以新旧纪修】五月戊戌作紫桂宫【新纪】
　　解题曰按新史地理志注河南府渑池县西有紫桂宫
　　六月辛亥改元【以新旧纪修】
　　解题曰宋庠纪年通谱甘露降故改元事见栁芳唐厯
　　遣吏部侍郎裴行俭伐西突厥秋九月执其可汗都支【以新旧纪修】冬十月突厥温传奉职二部反败单于大都护府长史萧嗣业【以新纪吕祖谦标目修】十一月戊寅髙智周罢【新纪】甲辰礼部尚书裴行俭为行军大总管伐突厥【以新纪修】唐髙宗皇帝永隆元年春三月裴行俭大破突厥于黒山擒奉职【以吕祖谦标目修】
　　解题曰窦苹音训黒山在云州西北六百里【武经总要在契丹庆州北三十里沈括笔谈在大幕北今谓之姚家族有水出其下所谓黒水也】
　　夏四月戊辰黄门侍郎裴炎崔知温中书侍郎王德真同三品【以新旧纪修】秋七月己卯吐蕃冦河源辛巳李敬大败于湟川武卫将军黒齿常之撃却之以为河源军经畧大使时吐蕃尽据羊同诸羌之地方万余里【以吕祖谦标目修】
　　解题曰按新旧史本纪仪凤三年正月李敬为洮河道行军大总管以伐吐蕃九月李敬刘审礼及吐番战于青海败绩审礼被俘永隆元年七月吐蕃冦河源李敬及吐蕃战于湟川败绩贬敬为衡州刺史前战青海后战湟川自是再战新史吐蕃传敬率刘审礼击吐蕃青海上审礼战没敬顿承风岭碍险不得纵吐蕃压王师屯将军黒齿常之率死士五百夜斧其营虏惊自相轥借而死者甚众乃引去敬仅脱虽不及后一战然李敬传则云拜洮河道大总管兼检校鄯州都督统兵十八万与吐蕃将论钦陵战青海使刘审礼为先锋鏖虏敬按军自如审礼战没尚首鼠不进乃顿承风岭虏压其营偏将黒齿常之率死士夜撃贼敬始得至鄯州又战湟川遂大败黒齿常之传则云仪凤三年从李敬刘审礼撃吐蕃审礼败敬欲引还阻泥沟兵不得出常之夜率敢死士五百人掩其营杀掠数百人贼酋跋地设弃军走帝叹其才擢左武卫将军进为河源军副使调露中吐蕃使賛婆等入冦屯良非川李敬之败常之引精骑三千夜袭其军斩首二千级获羊马数万賛婆等单骑去即拜河源道经略大使事迹前后自是分明但多李敬之败五字是衍文所以通鉴考异疑其止是一战也【新史地理志注元和郡县志鄯州鄯城县仪凤二年分湟水县置有河源军会要在湟川东西本赵充国亭候新史吐蕃传大羊同国古所谓昆仑也东距长安五千里】
　　八月丁巳李敬贬刺史【以新旧纪修】甲子废皇太子贤为庶人乙丑立英王哲为皇太子改元【以旧纪修】
　　解题曰广平王使李泌献防与帝从容语曰陛下尝闻黄台瓜乎髙宗八子天后所生者四人自为行而睿宗最防长曰为太子后方图临朝鸩杀之而立次子贤贤日忧惕每侍上不敢有言乃作乐章使工歌之欲感悟上及后曰种瓜黄台下熟子离离一摘使瓜好再摘令瓜稀三摘尚云可四摘抱蔓归而贤终为后斥死余见通鉴立皇太子故改元宋庠纪年通谱永隆本梁师都年号
　　己巳张大安贬刺史【以新纪修】九月甲申王德真罢【新纪】十一月壬申朔日有食之【以新纪修】
　　唐髙宗皇帝开耀元年春正月乙亥突厥入冦癸巳遣裴行俭为行军大总管伐之【以通鉴修】三月辛卯郝防俊罢【新纪】夏五月己丑黒齿常之败吐蕃于良非川【以新纪修】秋七月甲午刘仁轨罢左仆射【新纪】闰七月丁未裴炎为侍中崔知温薛元超守中书令【以新纪修】裴行俭大破突厥擒其可汗及温【以吕祖谦标目修】九月丙申彗星出于天市【以新旧纪修】乙丑改元【新纪】冬十月丙寅朔日有食之【旧纪】十一月癸卯徙庶人贤于巴州【新纪】
　　唐髙宗皇帝永淳元年春二月作万泉宫【以通鉴修】
　　解题曰新史地理志注万泉宫在京兆府蓝田县
　　癸未改元【以新纪修】西突厥反【以新纪修】三月戊午立孙重照为皇太孙【以新纪修】夏四月甲子朔日有食之【以通鉴修】丙寅关中饥帝幸东都【以新纪修】以裴行俭为行军大总管率三总管伐西突厥未行闻喜宪公行俭卒安西副都护王方翼大败西突厥于热海遂平之【以旧纪修】
　　解题曰自安西出柘厥关九百五十里至碎卜水又五十里至热海
　　丁亥黄门侍郎郭时举兵部侍郎岑长倩秘书员外少监郭正一吏部侍郎魏同与中书门下同承受进止平章事自是外司四品以下知政事者始以平章事为名【以新旧纪修】六月蝗人相食【以新旧纪修】秋七月己亥作奉天宫监察御史里行李善感諌不纳【以新纪通鉴修】
　　解题曰新史地理志注奉天宫在河南府登封县
　　冬十月丙寅黄门侍郎刘景先同平章政事【以新纪修】唐髙宗皇帝道元年春正月帝幸奉天宫二月突厥入冦【以新纪通鉴修】三月庚子李义琰致仕【以通鉴修】
　　解题曰范祖禹曰髙宗责义琰为宰相而陵其母家不可以率天下斯言当矣然已以谗杀元舅而不自知其恶何以责臣下之薄于母党乎由此观之自古人主能知其过鲜矣事见通鉴
　　丙午彗星出于五车【以新旧纪修】癸丑崔知温薨【以新纪修】夏四月帝幸东都【以新纪修】壬申郭时举郭正一同平章政事【以朱熹纲目修】秋七月甲辰封相王轮为豫王更名旦【以新纪修】薛元超罢【新纪】八月乙丑皇太子朝于东都【新纪】冬十月帝幸奉天宫【以新纪修】十一月戊戌右武卫将军程务挺为安抚大使以伐突厥【以新纪修】丁未帝如东都【以新纪修】十二月丁巳改元帝崩于贞观殿裴炎受遗诏废万泉芳桂奉天等官甲子皇太子哲即皇帝位尊天后为皇太后政事咸取决焉【以吕祖谦标目修】甲戌刘仁轨为左仆射裴炎为中书令刘景先为侍中同三品戊寅郭时举魏同岑长倩同三品癸未郭正一罢【以新纪修】












　　大事记续编卷五十二
　　钦定四库全书
　　大事记续编卷五十三　　　明　王袆　撰
　　唐则天顺圣皇后武氏光宅元年春正月甲申朔改元嗣圣【以新旧纪修】立太子妃韦氏为皇后【以吕祖谦标目修】二月戊午皇太后废帝为庐陵王己未立豫王旦为皇帝居别殿妃刘氏为皇后永平郡王成器为皇太子改元文明皇太后仍临朝称制庚申废皇太孙重照为庶人【以通鉴及吕祖谦标目修】
　　觧题曰胡寅曰中宗之废世徃徃归咎武氏而不知事起裴炎也炎但知韦贞与政必分己权不若倚后为重而不知为唐逺虑以启革命屠戮之祸其罪又不止废君而已武氏包藏祸心自髙宗中世其迹益彰炎茍不能识是不智也识其意趋而劝成废立此其情为何如他日刘景先胡元范辈以炎为不反者吾不信也事见通鉴宋庠纪年通谱文明本梁简文帝年号
　　刘仁轨留守西京【以吕祖谦标目修】丁丑中书侍郎刘祎之同三品【以新旧纪修】三月杀庶人贤【以通鉴修】甲子皇帝率羣臣上尊号于武成殿丁卯册皇帝【新纪】夏四月癸酉迁庐陵王于房州又迁之于均州【以吕祖谦标目修】闰五月甲子礼部尚书武承嗣为太常卿同三品【以新纪修】秋七月彗星出于西方【以新纪修】八月庚寅葬天皇大帝于干陵庙号髙宗【以通鉴修】
　　解题曰欧阳修曰小雅曰赫赫宗周褒姒灭之是时幽王虽亡而太子立而诗人乃言灭之者以为文武之业于是荡尽东周虽在不复能兴矣其曰灭者甚疾之之辞也武氏之乱唐之宗室戕杀殆尽其贤士大夫不免者十八九以太宗之治其遗德余烈在人者未逺而几于遂絶其为恶岂一褒姒之比耶以太宗之明昧于知子废立之际不能自决卒用昬童髙宗溺爱袵席不戒履霜之渐而流毒天下贻祸邦家呜呼父子夫妇之间可谓难哉可不慎哉
　　丙午武承嗣罢【新纪】九月甲寅改元及服色官名以东都为神都【新纪】
　　解题曰此革命之渐也事见通鉴
　　己巳追尊武氏五世祖考妣裴炎諌不听【以本纪通鉴修】解题曰按新旧史列传武承嗣请立七庙及追王父祖炎諌曰太后天下母以盛德临朝当存至公不容追王祖考示自私且独不见吕氏之败乎太后曰吕氏之王权属生人今追崇先世存没殊迹安得同哉炎曰蔓草难图渐不可长太后不悦而止据此则止是追崇五世若立七庙之事犹以炎之言而止至天授元年乃立七庙于神都通鉴乃云太后不从则是并追崇五世亦不从也余见通鉴
</div>
    <div class="pagination">
<a href="大事记续编_page46.html">上一页</a><span>...</span><a href="大事记续编_page42.html">42</a><a href="大事记续编_page43.html">43</a><a href="大事记续编_page44.html">44</a><a href="大事记续编_page45.html">45</a><a href="大事记续编_page46.html">46</a><span class="current-page">47</span><a href="大事记续编_page48.html">48</a><a href="大事记续编_page49.html">49</a><a href="大事记续编_page50.html">50</a><a href="大事记续编_page51.html">51</a><a href="大事记续编_page52.html">52</a><span>...</span><a href="大事记续编_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
