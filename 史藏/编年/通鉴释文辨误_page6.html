<!DOCTYPE html>
<html>
<head>
    <meta charset="UTF-8">
    <title>通鉴释文辨误 - 第 6 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴释文辨误 - 第 6 页/共 18 页</h1>
    <div class="content">　　通鉴八十七【凡一条】
　　五年慕容廆见封悛封抽曰此家抎抎千斤犍也史炤释文曰抎于粉切有所失春秋传抎子辱矣【海陵本同】余按史炤以抎为有所失于慕容廆所言意义全说不通说文云抎从高而下也葢言千斤之犍人间不可多得若从天而下也
　　通鉴八十八【凡三条】
　　六年汉主聪谓帝曰卿赠朕柘弓银研
　　史炤释文曰柘之夜切桑木余按柘自是柘桑自是桑二木之叶皆可以饲蚕柘木抽条劲直而长桑木敷枝拥肿而大柘之叶小而厚桑之叶大而薄今村庄园圃篱落皆有之居然可别也诗云其檿其柘檿山桑也周官考工记弓人为弓取干之道七柘为上而檿居其三是则柘弓弓材之至善者岂可以桑木混而为言邪二百七十卷梁均王祯明四年桑柘释亦误
　　汉赵固王桑自防硗津西渡
　　史炤释文曰防五劳切硗口劳切【海陵本司】余按防丘交翻硗牛交翻炤音非
　　王澄留屯沌口
　　史炤释文曰江夏安陆有沌水其地曰沌口余按水经注沌水南通沔阳之太白湖湖水东南通江谓之沌口范成大曰自石首县舟行一百七十里至鲁家洑自鲁家洑入沌沌者江旁支流如海之防其港仅过运河两防皆芦荻支港皆通小湖故为盗区客舟非结伴不可行张舜民曰下汊故镇南对金口自沌口至下汊五十余里金口在卾州西南金口之下即窦家沙江之西岸有沌口参而考之沌水不出于安陆
　　通鉴八十九【凡三条】
　　愍帝建兴三年郑攀马隽屯涢口
　　史炤释文曰涢水出江夏安陆名曰涢口余按水经注涢水出蔡阳县东南过随县又南过江夏安陆县分为二水西入于沔者谓之涢口
　　刘曜进防冯翊转寇上郡
　　史炤释文曰转寇转相为寇也余谓转移也言刘曜既防冯翊又移兵寇上郡也
　　四年石勒围乐平太守韩据于坫城
　　海陵本释文曰坫都念切余按海陵本盖据杨正衡晋书释音然考晋武帝泰始中分上党太原置乐平郡治沾县颜师古汉书音义沾音他兼翻载记误作坫耳当作沾读从颜音
　　通鉴九十【凡四条】
　　元帝建武元年朱伺就王廙于甑山
　　史炤释文曰甑山县名余按甑山时属零陵界隋朝方置甑山县此时未为县也
　　周访进至沌阳
　　史炤释文曰江夏安陆县有沌水其地曰沌阳余按史炤此注与八十八卷怀帝永嘉六年沌口注同但改沌口为沌阳耳如此注书岂不容易沈约志沌阳县江左立属江夏郡水经沔水迳沌阳县北又东迳林障故城北以其地在沌水之阳故以名县
　　大兴元年冬十月刘曜至赤壁即皇帝位以石勒为大司马大将军加九锡增封十郡进爵为赵公
　　史炤释文提起赵公注曰刘曜字永明元海之族子僣即皇帝位于赤壁国号赵改元光初始于此余按刘曜即皇帝位于赤壁改元光初国号仍旧曰汉封石勒为赵公至二年进石勒爵为赵王因斩勒使王修勒遂与曜为讐敌之国曜既还长安其下奏言刘渊始封卢奴伯曜又王中山请改国号为赵曜从之石勒于是年冬十一月亦即赵王位自是以后通鉴书刘曜则曰赵书石勒事则曰后赵以别之大兴元年冬十月之赵公石勒也乌得以刘曜国号赵为注邪至下注中山赵分想亦自知其误而不能改此误何也
　　高句丽数寇辽东慕容廆遣慕容翰慕容仁伐之髙句丽王乙弗利逆来求盟
　　史炤释文曰乙弗虏复姓利逆其名即高句丽王也余谓乙弗利者高句丽王之名逆迎也迎慕容之兵而求盟也虏复姓固有乙弗氏然自汉以来高丽王皆姓高氏至唐高宗时灭高丽高氏始亡
　　通鉴九十一【凡三条】
　　永昌元年郗鉴在邹山掘蛰鷰而食之
　　史炤释文曰鷰雀之蛰藏者【海陵本同】余谓鷰秋后则蛰雀未尝蛰也史只言蛰鷰史炤并雀言之何也
　　明帝大寕元年帝畏王敦之逼欲以郗鉴为外援史炤释文曰鉴古衔切余徧考字书此鉴字未有从古衔切者且通鉴前已有郗鉴而至此方突出一音以彰其缪殊可笑也九十六卷成帝咸康四年复有此误
　　越巂斯叟攻成将任回
　　史炤释文曰斯姓也叟其名【海陵本同】余按汉书西南夷传自巂以东北君长以十数徙莋都最大颜师古注曰徙及莋都二国也徙音斯司马相如难蜀父老曰略斯楡谓斯与叶楡也此斯即汉西南夷之斯种蜀曰叟孔安国尚书注所谓蜀叟者也斯叟者斯种及叟种也
　　通鉴九十三【凡三条】
　　二年温峤恐既去而钱鳯于后间止之
　　史炤释文曰间居苋切间迭也余谓此乃谗间离间之间非间迭之间九十七卷成帝咸康八年庾冰恐为它人所间炤注之误与此同
　　颜飏说沈充决破栅塘因湖水以灌京邑
　　史炤释文曰编木立栅以为陂塘也【海陵本同】余谓时沈充等寇逼京邑故编木立栅以护湖塘因谓之栅塘以通鉴本文观之其义自明
　　三年后赵王勒加宇文乞得归官爵使击慕容廆廆遣世子皝与索头段国共撃之
　　史炤释文曰索头姓也余按索头即拓防氏之种类非姓也萧子显曰鲜卑被髪左衽故呼为索头
　　通鉴九十五【凡二条】
　　成帝咸和七年赵郭敬南掠江西桓宣乗虚攻樊城悉俘其众敬旋救樊宣与战于涅水破之
　　史炤释文曰涅水出上党涅县余按此南阳之涅水也岂上党涅县之水乎水经注涅水出南阳涅阳县西北岐棘山东南迳涅阳县又东南迳安众县又东南流注于湍水又东南至新野县南入于淯桓宣正破郭敬于此水
　　九年城大慕舆埿
　　史炤释文曰慕舆代北复姓本慕容氏音讹又为慕舆也【费本同】余谓慕容慕舆同出于鲜卑其得姓之初各自为氏犹拓防之与防防非音讹也况其时慕舆埿实为慕容皝之臣岂有君姓慕容而其臣讹为慕舆之理拓防慕容皆鲜卑然拓防防防居代北慕容慕舆居辽西慕舆非代北复姓也
　　通鉴九十六【凡二条】
　　咸康四年赵王虎以桃豹王华帅舟师十万出漂楡史炤释文曰漂楡津在辽西余按水经清河东北过漂楡邑入于海注曰漂楡故城俗谓之角飞城赵记云石勒使王述煮盐于角飞魏土地记勃海郡高城县东北一百里北尽漂楡东临巨海民皆煮盐为业则漂楡津当在勃海界
　　七年诏实王公以下至庶人皆正土断白籍
　　史炤释文曰白籍谓白丁之籍耳【费本同】余按江左之制诸土著实戸用黄籍侨戸土断白籍琅邪南度凡中土故家以至士庶自北来者至此时各因其所居旧土侨置郡县名并置守令以统治之故曰正土断不以黄籍籍之而以白籍谓以白纸为籍以别于江左旧来土著者也若以为白丁之籍则王公岂白丁哉








　　通鉴释文辩误卷四
<史部,编年类,通鉴释文辨误>
　　钦定四库全书
　　通鉴释文辩误卷五　　　宋　胡三省　撰
　　通鉴九十七【凡二条】
　　康帝建元二年燕王皝伐宇文逸豆归逸豆归遣南罗大渉夜干将精兵逆战
　　史炤释文曰南罗夷狄国名其先本辰韩种地在髙丽东南居漠乐浪地【海陵本同】余按史炤葢以新罗国释南罗也自辰韩种以下皆史家新罗传之说如此则史文有地名一字之同者皆可引而为说乎史文固有若是者然必地里附近援据精确而后可也此所谓南罗者城名也在宇文国中是后慕容皝既克宇文改南罗城为威德城时赵王虎遣兵自甘松出救宇文比至宇文已亡因攻威德城不克而还甘松在濡源之东突门岭之西则南罗城当在辽西属国塞外若汉乐浪地在髙丽东南髙丽又在辽海之东去宇文国远甚安得谓南罗居乐浪地乎
　　赵王虎斩王波及其四子投尸漳水
　　史炤释文曰山海经曰漳水出荆山南注于沮水【海陵本同】余按赵时都邺此邺之漳水汉书沟洫志所谓引漳水兮灌邺旁者也上党郡有二漳水浊漳水出长子县鹿谷山清漳出沾县大黾谷二水东流至邺而合流山海经所谓漳水出荆山而注于沮水者今在襄阳南漳县界左传所谓江汉沮漳楚之望也者是也石虎在邺安得逺投王波父子之尸于荆山之漳水乎史炤释漳水之误非一处不暇缕数读通鉴者叅攷辩误当自知之
　　通鉴九十八【凡二条】
　　穆帝永和六年姚弋仲据滠头
　　史炤释文曰滠水在西阳【海陵本同】余按九十五卷成帝咸和八年姚弋仲降于石虎徙居清河之滠头史炤只据广韵滠水在西阳遂引以为释西阳固自有滠水然西阳今之黄州时为晋土读史须考本末炤更不能省记姚弋仲所居之滠头在清河一时检看广韵便引以为注是未足以语通鉴也下卷下年滠头注误同
　　燕伐赵命慕舆埿搓山通道
　　史炤释文曰搓鉏加切衺斫木也又仕雅切【海陵本同】余按字书槎音鉏加切者水中浮木也搓音仕雅切者衺斫木也此搓山通道者谓斫木以通道也若从鉏加切非其义矣从仕雅切为是如此则衺斫木也四字当在仕雅切之下
　　燕王隽使中部俟厘慕舆句督蓟中留事
　　史炤释文曰俟厘姓也余按史言中部俟厘慕舆句则慕舆其姓句其名俟厘葢其官称也亦犹部大之类
　　通鉴九十九【凡四条】
　　七年库傉官伟帅众自上党奔燕
　　史炤释文曰库傉官代北三字姓余按库傉官渔阳乌桓大人库傉之余种非出于代北也鲜卑既衰拓防兴于代北慕容宇文段国盛于辽西皆鲜卑部落各自为种史炤无所据而强为之注妄矣
　　丁零翟鼠帅所部降燕
　　史炤释文曰丁零在康居北去匈奴庭接习水七千里余按炤注乃是引汉时丁零国事通鉴九十四卷成帝咸和四年书云丁零翟斌世居康居后徙中国至是入朝于赵葢其徙中国久矣翟防者翟斌之种类也
　　八年太原薛瓉
　　史炤释文曰瓉圭瓉也余按薛瓉者人姓名史炤以圭瓉为释是不为人名乎
　　九年殷浩迁姚襄于梁国蠡台
　　史炤释文曰蠡音礼余按司马彪郡国志睢阳县有卢门亭城内有髙台甚秀广巍然介立超然独上谓之蠡台续述征记云廻道如蠡故谓之蠡台若如述征记之说蠡当音卢戈翻
　　通鉴一百【凡一条】
　　十一年凉王祚恶河州刺史张瓘之彊遣张掖太守索孚代瓘守枹罕
　　史炤释文以彊遣张掖太守索孚为句注曰彊其两切下彊人酒同余谓史炤读通鉴且不得其句况敢释通鉴乎彊当读如字于此句断下文彊人酒自依其两切
　　通鉴一百一【凡一条】
　　升平五年桓温以弟豁督沔中七郡诸军事
　　史炤释文曰沔水名出武都东南入江余谓炤但释沔水未能释沔中七郡也按魏兴上庸新城襄阳新野义成竟陵七郡皆在沔水左右故曰沔中七郡
　　通鉴一百二【凡四条】
　　海西公太和四年郗超曰欲务持重则莫若顿兵河济控引漕运
　　史炤释文曰河济水名出王屋山余按河济殊源天下之所同知也而尽以为出王屋山固非矣河出积石济出王屋以言河济二水之发源可也若论郗超所谓顿兵之地则不可以发源之地言之也按河水过成臯县北济水自北来注之济与河合流至敖山北而溢为荥泽东出于陶丘北又东至乘氏县分为二南为荷水北为济渎济渎又东北合于河自荥阳石门以东碻磝以西今济郓曹濮滑汴诸州皆河济之地
　　燕王暐遣乐安王臧统诸军拒桓温
　　史炤释文曰乐安鄱阳郡之邑也属扬州燕之诸王遥领也余按晋魏以下封建诸侯王不惟不得君国子民亦不得食其国租如东海王越封东海而食毗陵之类是也慕容分封子弟亦仿晋制耳鄱阳在汉为县属豫章郡而豫章属扬州孙吴分豫章立鄱阳郡又立乐安男国自晋氏南度以来鄱阳郡属江州不属州炤说既非矣且后汉明帝改前汉之广川国曰乐安和帝又改前汉千乗郡曰乐安郡是郡自晋汔于元魏属青州燕何必取江南鄱阳之乐安以封其子弟邪
　　温使豫州刺史袁真攻谯梁开石门以通水运
　　史炤释文曰谯梁地名在豫州余按谯梁谓谯郡及梁国也皆属豫州炤言地名在豫州将以谯梁为一处邪为两处邪可谓语焉而不详矣
　　李李高反益州刺史周楚遣子琼讨高又使琼子梓潼太守虓讨皆平之
　　史炤释文曰虓虎声也余谓虓者周琼之子何庸以虎声为释
　　通鉴一百三【凡一条】
　　孝武帝寕康元年梁州刺史杨亮遣其子广袭仇池与秦梁州刺史杨安战广兵败沮水诸戍皆奔溃
　　史炤释文曰沮水名出汉中余按班志沮水出武都沮县东狼谷中东流合为汉水阚骃曰以其初出沮洳然故曰沮水县亦受名焉水经沮水出武都沮县东狼谷中又东南迳沮水戍西而东南流注汉曰沮口以此言之沮水不出汉中也
　　通鉴一百四【凡一条】
　　太元五年秦王坚分三原九武都汧雍氏十五万户散居方镇
</div>
    <div class="pagination">
<a href="通鉴释文辨误_page5.html">上一页</a><a href="通鉴释文辨误.html">1</a><a href="通鉴释文辨误_page2.html">2</a><a href="通鉴释文辨误_page3.html">3</a><a href="通鉴释文辨误_page4.html">4</a><a href="通鉴释文辨误_page5.html">5</a><span class="current-page">6</span><a href="通鉴释文辨误_page7.html">7</a><a href="通鉴释文辨误_page8.html">8</a><a href="通鉴释文辨误_page9.html">9</a><a href="通鉴释文辨误_page10.html">10</a><a href="通鉴释文辨误_page11.html">11</a><span>...</span><a href="通鉴释文辨误_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
