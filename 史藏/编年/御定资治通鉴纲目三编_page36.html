<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 36 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 36 页/共 73 页</h1>
    <div class="content">　　【献言屠滽为吏部尚书王越李蕙为都御史皆交通中官李广得之广得售奸皆陛下任广太过也虽广事既徃然当慎于将来而见今政有不可不革者京通二仓总督监督中官每收米万石人索白金十两以嵗运四百万石计之人四千两夫监督仓储自有户部焉用中官愿赐罢遣总兵坐营等官勒令京操军士办纳月钱乞严革以苏其困东厰校尉本以缉奸迩者但为外戚中官泄愤报怨如御史武衢忤寿宁侯张鹤龄及太监杨鹏主事毛广忤太监韦防厰校推求细事诬以罪名举朝皆知其枉无一人言者臣亦知言之必为所陷然臣职言官弗敢黙也疏入鹤龄防各疏辨防给事中胡易劾监库中官贺彬贪黩罪彬亦讦易遂下献易锦衣狱献寻谪官久之易乃得释】质实【胡献字时臣掦州兴化人李蕙字徳声当涂人武衢沂水人毛广平湖人胡易寕都人】
　　【己未】十二年春正月辽东总兵官李景等诱杀朶顔三卫人以防闻
　　【成化末鞬靼别部诺海拥三万众攻杀三卫头目巴延等掠去人畜以万计朶顔三卫乃相率携老弱走匿邉圉势衰久不振及小王子及和硕相侍日彊为东西诸邉患辽塞屡失事杲与廵抚张玉镇守中官任良欲冒功掩罪防三卫积弱可欺乃令都指挥崔鉴王玺鲁勲设酒席诱其来市者三百余人尽杀之而奏捷于朝者三诡称三卫分道入寇官军御之前后斩馘如干廷臣以三卫安辑久颇疑杲等诈顾未有以发也既而朶顔诸部来贡诉其事乃命副都御史顾佐徃覈久不报科道官请亟治杲等欺饰罪马文升亦屡以为言帝乃趣佐连报明年佐还勘杲等罪实镌鉴玺勲官一级敕责杲等寻取良回予杲玉致仕于是科道争言杲玉欺饰罪当显戮而优以致仕之礼恐三卫闻之积愤反侧非所以銮邉臣惩有罪帝不问朶顔诸部恨次骨遂北结和硕请为复讐数犯□宁宁逺诸卫所由是辽塞益报警矣】质实【宁逺元锦州及瑞州地明初置广寜前屯中屯二卫宣徳三年分二卫地置宁逺卫属辽东都指挥使司　本朝康熙二年东割塔山所地入锦县西尽并前屯卫地改为宁逺州三年属广寜府四年改属锦州府张玉吴桥人顾佐字良弼临淮人　诺海旧作鄂孩今改】
　　发明【邉将之习为欺诈自古已然非申严军律无以示惩若李景等之欺三卫积弱诱杀而诡以防闻昺功掩过其罪实不容诛乃被劾勘得实仅予杲等致仕镌级法纪可为荡然孝宗性固寛仁意存姑息遂致疆事日非邉圉多警良可慨耳厥后都指挥佥事张斌仍踵李杲故智掩杀无辜饰词诳奏而朱晖史琳之徒讳败冒功效尤者且比比也师律顾可弗慎欤】
　　夏四月前礼部主事杨循吉请复建文君位号不从【循吉言建文君乃高皇帝嫡孙躬受神器后太宗入继大统削建文位号百余年来未防显复夫建文虽以左右非人得罪社稷而实则生民之主也请复尊号如景皇帝故事庻防禆益先圣有光大孝下礼部议格不行前六年春给事中吴世宗请卹建文殉节诸臣略云昔靖难时如方孝孺周是修练子宁邹公瑾魏公冕顔瑰齐防黄子澄等皆仗节以死至今未及褒表实为阙典仁宗皇帝之初即赦孝孺等子孙明着诏书称其忠义此祖宗所已行者伏乞陛下以祖宗之心为心褒美诸臣赐爵諡崇庙食録其后人后其族属为忠义劝疏入亦为部议所格不行时论皆韪之】质实【杨循吉字君谦吴县人】
　　礼部右侍郎程敏政下狱
　　【敏政与李东阳主防试举人徐经唐寅预作文与试题合给事中华防劾敏政鬻题乃下防经寅狱时榜未发诏敏政毋阅卷其所録者令东阳防同考官覆核二人卷皆不在所取中东阳以闻帝意欲置之而给事中林廷玉复攻敏政可欵者六事于是敏政亦下狱坐经尝贽见敏政寅尝从敏政乞文黜为吏敏政勒致仕防以言事不实调南京太仆主簿廷玉亦谪海州判官经江阴富人是实贿敏政家僮得之而寅才名噪江左竟以黜废论者惜焉或言敏政之狱傅瀚欲夺其位令防奏劾事秘莫能明也】质实【按明史选举志程敏政唐寅传具戴此狱志于寅有惜词敏政传于此狱有疑词惟唐寅传云江阴富人徐经鬻题子敏政家僮然言之不详盖由明孝宗实録极诋傅瀚华杲以为瀚嫁祸于敏政故明史存疑而不详其颠未敏政传所谓事秘莫能明者亦以此也攷当礼列卿记载礼部尚书徐琼事迹附纪此狱颇悉又王世贞史乘攷误则谓实録所载乃焦芳为敏政掩复之词今并録以备攷列卿记云琼于己未知贡举是年主考为李东阳程敏政敏政发策以刘静修退斋记为题人罕知者其昵幸门生徐经平日独伺得之尝与南畿觧元唐寅陈説至是果以发难举答无遗二子矜夸雀跃舆论沸腾谓敏政卖题受贿给事中华防劾之琼关知敏政在开皇惑无措自言夙搆试目为家僮窃卖乃繙阅试卷凡知防问出处者俱黜落揭晓后给事中林廷玉复疏言敏政受贿虽无指实而自言家人窃卖迹有可疑诏逮敏政经等俱下狱经服称平日尝以双绮储敏政敏政受之出入门下夙搆试目实从家人购得之狱成敏政勒致仕经寅其黜为吏史乘攷误云焦芳修孝宗实録谓溥瀚嫁祸桯敏政复果代其位时刘健当国既偏溺于恚怒莫之能辨适大学士谢迁谕徳王茟俱憾敏政而都御史闵珪与迁华皆同乡乃属枓道数辈内外并力交攻罗织成狱而华防之甘心鹰犬者不足道也世贞按传文穆有倾程之意人亦知之至于家僮鬻题事已彰著且与刘谢不相关盖芳乃李南阳贤门客程则南阳壻也故颇为揜覆而刘谢与芳有隙遂肆其丑诋如此程敏政字克勤休寜人唐寅字子畏吴县人华防无锡人传瀚字曰川新喻人】发明【是非不容两立防等之劾敏政杲鬻题事不实则敏政为无罪而罪在言官若其事实则言官为无罪而罪在敏政顾黜经寅罢敏政矣又复谪杲玉等官神何模校两可也且徐经辈出入门下预购试题既有成谳敏政虽不与知而以夙搆之试目俾家人得以私售此非寻常不检东臧者可比林廷玉所谓受贿虽无指实窃卖迹有可疑者固不得为苛论而史称傅瀚欲夺其位族防劾奏又云事秘莫能明瀚之有此事与否本无实据亦不必深求但使敏政家僮无鬻题之事则瀚又何从搆衅耶】
　　免湖广江西被灾税粮
　　【寻免南畿被灾秋粮是年秋复免南畿仄河南被灾夏税】
　　六月阙里至圣庙灾
　　【遭大常卿李杰祭告敕山束抚按官重建庙成又遣大学士李东阳徃祠焉东阳还疏言臣奉使遄行适遇亢旱天津一路夏麦已枯秋禾未种挽舟者无完衣荷锄者有菜色盗贼纵横青州尤甚南来人言江南浙东流亾载道户口消耗军伍空虗库无旬日之储宫缺累嵗之俸东南财贼所出一嵗之饥已至于此北地呰窳素无积聚今秋歉何以堪之事变之生恐不可测臣自非经过其地则虽久处官曹日理章疏犹不得其详况陛下髙居九重之上耶臣访之道路皆言冗食太众国用无经差役频繁科重叠京城土木繁兴供役军士财力交殚毎遇班操宁死不赴势家巨族田连郡县犹请乞不已亲王之藩供亿至二三十万防手之徒托名皇亲仆从每于关津都防大张肆市纲罗商税国家建都于北仰给东南商贾惊散大非细故更有纎造内官纵羣小掊击牐河官吏莫不奔骇鬻贩穷民所在骚然此又臣所目击者夫闾阎之情郡县不得而知也郡县之情庙堂不得而知也庙堂之情九重亦不得而知也始于容隐成于蒙蔽容隐之端甚小防蔽之祸实深臣在山东伏闻陛下以灾异屡见敕羣臣尽言无讳然诏防频降章疏毕陈而事关内臣贵戚者动为掣肘累嵗经时俱见遏罢诚恐今日所言又为虗文乞取从前内外条奏详加采择断在必行帝嘉叹悉付所司】质实【李杰字世贤常熟人】
　　秋九月小王子入居河套
　　【成化中鞬靼诸部既徙出套编修谢铎请蓄兵飬鋭及时收复东胜据三授降城以扼险阻而朝廷以敌退无事置不问既而威寕桃衅大同宣府寇抄无寕嵗方幸延绥患少纾更无言及东胜者于是河套二十余里仍弃之疆外帝元年小王子既通贡遂驻败套中然氷坚则来氷泮则去虽出没为冦犹不废朝贡寻以入贡赏薄益大肆杀掠至是竟入居河套延绥乃复为敌冲矣】
　　冬十二月吏部尚书屠滽兵部尚书马文升等请罢传奉官不报
　　【帝初即位既罢成化时传奉官寻修京城河桥成从太监李兴请中防授工匠四人官已又传陞通政司经厯沈禄为叅议王恕周经争之不能止嗣后传奉渐多及是一月中陞授二百余人滽言传陞文职过多请惜名器之滥究夤缘之奸文升言祖宗设武阶以待军功非有临战斩获不得轻授实欲奔走天下豪杰责其劾死以报国家今传奉指挥张玘辈特画工耳嵗有俸月有给亦既可赏其劳或优宠之赏以金帛荣以冠带足矣乃竟槩铨武职悉注锦衣准其袭替则介胄之士衡冐矢石著绩邉陞者陛下更何以待之幸门一开恐不足为天下劝不报是时言官亦皆上疏极諌而给事中张闳至陈初政渐不克终八事其言尤切曰初汰传奉官殆尽近匠官张广宁等一传至百二十余人少卿李纶指挥张玘等传至一百八十余人异初政者一初戮方士李孜省斩僧继晓近烧炼齐醮不息异初政者二初去万安李裕辈朝弹夕斥近被劾数十疏如尚书徐琼者犹腼然居位异初政者三初尝谕有大政召大臣面议近自十年三月召见文华殿后不复召上下否隔异初政者四初撤増设内官近已还者复去已革者复增异初政者五初慎重诏防左右不敢妄干近陈情乞思率俞允异初政者六初令兵部申旧章有妄乞陞武职者奏治近乞陞无违拒异初政者七初节光棣供亿近冗食日繁移太仓银賖市防物异初政者八章下所司而已】质实【张闳至字时行茟亭人徐琼字时庸金豀人】
　　【庚申】十三年春二月更定律例
　　【初洪永间定制法司断狱一依律拟议英宪以后巧法吏徃徃舍律用例条例由此日系前八年以鸿胪寺少卿李鐩诸命刑部尚书彭韶删定问刑条例及是给事中杨亷复言高皇帝肇造之初特命刘基陶安等详定律令且谕之曰立法贵简若条绪繁多可轻可重吏得夤縁为奸圣祖重律轻例之意见矣百三十年来律行既久条例渐多近令法司详议革其繁臣以为非深于经者不足以议律非深于律者不足以议例望特选素有经术深明律意者専理其事以太祖立法贵简之心为主一切近代冗杂之例悉为革去俾以例通律之穷不以例淆律之正庻刑官有所遵守帝嘉纳之乃下尚书白昻防九卿定议择条例可行者二百九十余条与律并行诏如所请颁之中外时帝所任刑官前后如何乔新彭韶及昻闵珪持法皆平防情比律一归仁恕天下翕然称颂焉】质实【李鐩字时噐汤阴人杨亷字方震丰城人】
　　夏四月彗星见
　　【是月十一日甲午夜也见室璧间芒尺余至五月辛巳夜入紫防垣六月戊戌夜乃防给事中屈伸言灾异频告邉方多警愿惕然敬畏以应天赫然震怒以御侮纳之】
　　和硕寇大同防击将军王杲败绩
　　【敌自大青山数道入威逺卫杲登城望之见敌止二十余易之曰失此不击令他人分吾功都指挥邓洪固止之不聼遂率兵出战敌佯走杲驰赴之既见敌骑渐多知坠计急驻兵未定伏骑七千余噪而出横突官军阵离为五禆将死者五十二人军士失亡千余人战马兵仗称是时副总兵马升将秦恭分兵列营距杲战所仅十里许逗留不敢进杲孤军无援故大败守臣讳之不以实闻乃命给事中许天锡徃勘以平江伯陈鋭为将军充总兵官太监金辅监军户部侍郎许进提督军务徃御之寻天锡还言状论杲恭升罪死总兵官王玺谪戍廵抚洪汉夺官】质实【青山在大同府西北塞外许天锡字启闽县人洪汉章邱人】
　　召阁臣靣议军务
　　【大同之警京师戒严兵部请甄别京营诸将帝召刘健李东阳谢迁至平防出英国公张懋等自陈疏面议去留乃去遂安伯陈韶成山伯王镛寕晋伯刘福三人盖是月壬子也五月丙辰复靣议军政亲书手敕召镇逺侯顾溥督团营时帝视朝烦晏健等以为言帝颔之】质实【平防即后左门陈韶巴县人遂安伯志曾孙王镛金乡侯真之曾孙刘福寜晋伯聚之子顾漙江都人镇逺侯成五世孙】
　　夏五月甲寅朔日有食之
　　和硕复寇大同防击将军张俊御却之
　　【威逺之役敌既得志去乃复拥五万余骑入大同左卫纵掠俊遣兵三百邀其前复分兵三百为莱应而亲率军出击面被数箭犹力战敌乃却时陈鋭为大帅怯懦无将略副总兵刘宁从鋭军虽宿将顾已老病又舆鋭不恊敌至鋭患防师令诸军坚璧毋出战故敌所向无阻俊独奋击之以少却众为一时竒功帝闻大喜立擢都督佥事顷之代王玺为总兵官然是年冬敌入大同南掠百余里俊亦不能御也】质实【大同左卫明永桑七年置在大同府西南百二十里今省张俊宣府前卫人】
　　秋七月京师地震
　　【是月十七日己巳夜也十月戊申两京皆震】
　　八月振江西灾
　　【先是诏免江西被灾狄粮寻复以水灾告命廵抚等官发粟振之是年山西被灾税粮亦令优免】
　　九月下行人司行人王雄于狱贬其官
　　【先是帝以陈鋭出师月余无功乃召鋭及金辅许进刘宁还以保国公未晖代鋭太监扶安监督其军于是雄上言克敌在将得其人选任不可不慎比者寇入大同廷臣首推陈鋭以众之死生国之存亾试之谋勇未闻之人冦益猖獗今斥陈鋭用朱晖特以晖从父征伐尝履战阵顾锥之处囊末犹未见安知晖之多于鋭耶愿陛下及晖未发而止其行贵前日举鋭之罪然后援其生长邉陲结发习战者俾専阃外勿署监军提督以挠之今之监督即唐观军容使与监单之任也以郭子仪李尢弼之勇略然鱼朝思为观军容使而九节度皆溃相州况其下手帝以雄安言下狱谪孙丞比晖至寇已退乃还】质实【相州今彰徳府朱晖字东阳夏邑人保国公永之子】
　　【辛酉】十四年春正月朔陜西地大震
　　【是日庚戌延安庆阳二府同茟诸州咸阳长安诸县潼关诸卫皆震声如雷朝邑尤甚频震十七日城垣民舍多摧压死人畜无箕县东地坼水溢成河于是兵部尚书马文升言陜西与敌为隣延庆二府尤宻迩河套乃地震未已此外寇侵凌之兆今小王子部落日众精兵数万其酋长和硕枭雄桀黠徃徃以诈计败我官军其患非小且海内民困财竭兵袁将懦文恬武嬉法令不振正安内攘外之时修徳弭灾之日伏乞行仁政以飬民谋武备以固国节财用停斋醮止传奉冗官禁奏乞闲田撤还陜西织造内臣振恤被灾之家帝从其言旋召织造内臣还京时河南之永宁卢氏山西之蒲州安邑荥河亦于是日震二月乙未至三月癸亥蒲州地凡二十九震十月辛酉南京地震】质实【潼阙卫汉华隂县地后汉建武中始置潼关明洪武中设潼闗守御十户所九年置潼关卫属河南都司永乐六年改中军都督府　本朝属西安府痽正四年改置潼围县属华州寻省入华阴县永宁汉渑池县地后周始置熊耳县隋改曰永宁明属河南府今因之卢氏汉县明初属陜州神宗初改属河南府今仍属陜州安邑汉县明属觧州今因之】
　　三月以陈寿廵抚延绥
　　【先是寇犯延绥神木乘胜掠紫陌沟镇廵官不以实闻为言官所劾帝命给事中艾洪刑部郎中黄暐徃勘至是洪等还言总兵官陈瑛退避玩寇廵抚王嵩坐视防敌宜治其罪乃逮嵩等下法司而以寿代嵩既至搜军实广间谍分布士马为十道使互相应援军势始振既而诸部复大入先以百余骑来诱诸将请击之寿不可自出帐拥数十骑防胡状指挥饮食冦望见疑之引去诸道袭击斩获甚多朝廷方遣中官苖逵等统重兵至寿已奏捷帝嘉之加禄一等逵欲合五路师捣巢驻延绥战马三万匹日费刍菽不赀寿请出牧近塞就水草众有难色寿跨马先行众皆从之省费数十万当战捷时或劝注子弟名籍寿曰吾子弟不知弓槊宁当与血战士同受赏哉在镇三年士卒皆感激乐为之用】质实【神木金砦元县明属葭州今属榆林府方舆纪要神木县有紫陌沟成化中寇入神木堡乘胜犯紫陌沟是也案明宪宗实録无寇犯紫陌沟事葢即指此役误以为成化耳陈寿字本仁宁逺籍新淦人王嵩汲县人王暐汝宁府人】
　　夏四月小王子及和硕连兵入寇命朱晖帅师御之【敌大举自红塩池花马池入纵横数千里延绥宁夏守臣皆告警乃命晖佩将军印统都督李俊李澄杨玉马仪刘寜五将徃而以中官苗逵监军右都御史史林提督军务御寇延绥比至廵抚陈寿已捍之出境而宁夏纵寇抄掠既饱亦引去】质实【史林字天瑞余姚人】
　　秋七月防宁卫人犯辽东
　　【时海西有僧格者以不得通贡怨中国数以兵阻诸蕃入贡诸蕃并衔之总兵官蒋骥廵抚陈瑶旋招僧格议欵于是卫人以僧格为辞驻兵塞下攻辽阳迤东诸堡分守副总兵孙文毅等帅官军四千御之敌窥迤西无备乘虗毁邉墙四十余道拥八千骑分道直入长胜诸堡辽东大震镇廵官讳之廵按御史车梁以闻遣给事中钟渤等徃勘状渤等还奏如梁言且劾骥瑶纳侮邀功致冦深入方下刑部议防广宁复师败骥瑶伪以防闻言者攻之下廵按御史核实刑部请还骥瑶廷鞫乃召骥瑶还】质实【长胜堡明置堡内有北界胡家埚等十三墩以官军四百九十五人守之地在今锦州界蒋骥江都人定西侯贵之孙陈瑶全州人钟渤东莞人　僧格旧作商古今改】
　　普安苖妇米鲁作乱命南京户部尚书王轼督师讨之【米鲁霑益州土知州安民女普安州土判官隆畅妾也初以罪为畅所出居其父家畅老子礼袭有营长曰阿保者与米鲁通因讽礼迎归同烝之畅闻怒诛礼毁阿保寨阿保挟米鲁与其子阿鲊等攻畅畅走云南时东宁伯焦俊为总兵官与廵抚钱钺和觧之既归米鲁于道中毒畅死遂与阿保举寨反畅别有妾曰适乌生二子出居安南卫阿保欲并杀之筑寨围其城又别筑三寨于普安而今阿鲊等防守名所居寨曰承天自号无敌天王出入乗黄纛官军不能制镇廵官以闻发诸卫及土兵万三千人分道进责安民杀贼自赎民乃攻斩阿保父子米鲁亡走焦进等责安民献米鲁民隂资米鲁兵五百袭杀适乌及其二子据别寨杀掠又自请袭为女土官镇廵官皆受米鲁路请宥米鲁严防切责必诛之乃已防焦俊卒曹恺代为总兵官遂与钱钺及镇守中官杨友共发兵进讨而按察使刘福隂索赂于米鲁故绥师贼益炽官军败续都指挥吴逺被执普安几陷友等请济师帝以命轼轼未至而友等遣人招贼贼扬言欲降益拥束攻围普安安南卫城断盘江道又乘间刦执友右布政使闾钲及都指挥李宗武郭仁史韬李雄吴达等死焉刘福亦被祸】质实【按米鲁明实録以为隆畅妾明史土司传以为畅后妻又土司传以米鲁为安民女明实録于十二年九月纪米鲁事亦云然但实録于十四年六月调云贵兵防讨米鲁则云米鲁亡入霑益州匿其侄土官安民家是又以米鲁为安民姑矣未详孰是存攷霑益州汉宛温县地元置州明属曲靖府今因之普安卫在普安州西南洪武二十二年置盘江方舆纪要在普安州东百里自安南卫流入永宁州界又绕流入州境王轼字用敬恭安人焦俊蒙古人东宁伯礼之孙钱钺杭州卫人闾钲泾州卫人】
　　朱晖等帅五路师袭寇于河套不见敌引还以大捷闻【时寇已徙帐晖与琳逵率刘宁等大发兵出红城子墩捣巢于河套无所遇遂还以斩首三级奏捷于朝未几小王子和硕拥十万骑分道入散掠开成寕夏境戕杀惨酷关中震动两镇将婴城不敢战而晖等不急赴降防切责已而韦州环县花马池诸路官军先后得敌人首级十二又以捷闻是役也大帅非制胜才师行纡廻无纪律邉民死者徧野诸郡困转输饷单费八十余万他征发称是所斩馘无几而上捣巢有功将士万余人下兵部陞叙尚书马文升力持之然竟録二百十人署职一级晖等皆赏赉有差】质实【红城子在灵州东北黄河东岸韦州在宁夏府东南二百六十里西夏置韦州于此元废明置韦州千户所今废】
　　九月丙子朔日有食之
　　召秦纮总制三邉
　　【纮自三年罢归寻以廷臣荐起南京户部尚书十一年引疾去至是言官劾史琳等防师溺职召琳还起纮户部尚书兼副都御史总制三邉纮至按行败所躬祭阵亡将士掩其骼奏録死事指挥朱鼎等五人劾治败将杨琳等四人罪更易守将练壮士兴七田申明号令军声大振初寇既徙出河套平凉开成皆内地无患自小王子诸部复徃来驻牧开成当兵衢为平庆临巩门户而城隘民贫兵力单弱商贩不至纮乃拓治城郭招徕商贾改开成为固原州以州境迤北延袤千里间田数十万顷旷野近邉无城堡可依议于花马池迤西至小塩池二百里每二十里筑一堡堡周四十八丈役军五百人固原迤北诸处亦各筑屯堡募人屯种毎顷嵗赋米五石可得五十万石规画已定而宁夏廵抚刘宪梗其议奏于朝诏责宪宪伏罪卒行纮防修筑诸邉城堡一万四千余所垣堑六千四百余里固原屹为重镇在事三年寇知有备不敢大入四镇宴然前后经畧西陲者莫及云】质实【小塩池在宁夏府西池周二十六里自庆阳至宁夏此为中顿之地四镇谓固原延绥宁夏甘肃也刘宪益阳人】
　　冬十月以马文升为吏部尚书刘大夏为兵部尚书【吏部尚书倪岳卒乃以文升代之而召大夏为兵部尚书文升在班列中最为耆硕帝推心委仕特敬礼之尝召见暖阁议考察事以文升年高重聼呼告之及出命左右掖之下阶其他嵗时赐赉诸大臣莫敢望也大夏时为两广总督召命至以疾固辞帝不允仍趣之入见既至帝问曰朕召卿卿数引疾何也大夏顿首言臣老且病窃见天下民穷财尽脱有不虞责在兵部度力不办故辞耳帝黙然】
　　十一月振两畿山东河南饥
　　【水灾故也命刑部左侍郎何鉴大理寺丞吴一贯徃振寻以辽东饥复命户部发帑金五万济之是年江西亦告水灾饬有司振济山西陜西被灾税粮并令蠲免之】质实【何鉴字世光浙江新昌人吴一贯字道夫海阳人】
　　【壬戌】十五年春正月朱晖还
　　【先是和硕等出河套晖留精兵三千防御以参将杨玉领之遂引兵还都给事中屈伸疏劾晖等西讨无功班师命甫下将士已入国门不知奉何诏防且此一役糜京帑及邉储共一百六十余万而首功止三级是以五十余万昜一无名之首也所上有功将士至万余人假使馘一渠魁如何硕或斩级至千百将竭天下财不足供费而报功又不知几万万也晖等宜论罪置重典不聼】
　　发明【十四年冬葢尝以鞬靼诸部出套召朱晖还矣第班师之命甫下而将士已入国门是晖之还固不因召而还也当晖率兵出红城之时小王子已逐水草北徙晖幸其既出辄借词求还其为懦葸实甚乃不责其擅还不咎其怯敌并不正其拥兵坐视不援寕夏开成之罪而反以首功三级诩为捣巢大捷嘉奨而重赉之言官所劾诚当竟置不聼何刑赏之无章耶】
　　二月免河南被灾税粮
　　【是年振京师贫民并免南畿湖广被灾秋粮】
　　夏五月诏羣臣言时政阙失
　　【以灾异修省也刘健请早朝以勤政日讲以视学节检以省费刚断以决事纳之】
　　秋七月録刘基后裔世袭指挥使
　　【先是景防中録基七世孙禄与顔孟二氏后并为翰林五绖博士至是给事中吴仕伟言诚意伯乃功臣其后不当为博士乃命其九世孙瑜为处州卫指挥使予世袭】质实【处州卫在处州府治南明洪武中建今废】
　　王轼破米鲁斩之
　　【轼至师以便宜调广西湖广云南四川官军土兵八万人合贵州兵分八道进寻叅将赵晟破其要害贼遁过盘江都指挥张防等渡江追击指挥刘怀等遂进觧安南卫围而总兵官曹恺致仕都督王通都指挥李政亦各破贼砦贼急反兵攻都御史陈金以云南兵御之贼遁归马尾笼砦佥事王懋中土知府凤英追及之官军四靣急攻米鲁突围出战英临阵格杀之余党平】质实【马尾笼在南笼府境城金字汝砺应城人王懋中安福人】
　　九月庚午朔日有食之
　　冬十月户部上天下防计之数
　　【户部尚书佀钟言常入之贼以灾伤渐减常出之费以请乞渐増入不足当出正紞以前军国费省小民输正赋而已自景防至今用度日广额外科索河南山东邉饷浙江云南广东杂办皆昔所无民已重用无可复增徃时四方丰登邉境无调发州县流移今太仓无储由府殚绌而冗食冗费日加于前愿陛下惕然省忧力加损节且敕廷臣共求所以足用之术帝乃下廷臣议议上十二事其罢传奉冗官汰内府滥败军匠清腾骧四卫勇士停寺观斋醮省内侍画工番僧供应禁王府及织造滥乞塩引令有司征庄田租皆权幸所不便者疏留数月不下钟乃复言他皆报可而事关权幸者终格不行】质实【腾骧四卫明史兵志永乐时以迤北逃回军卒供飬马役给粮授室号曰勇士役多以进马者充而聼御马监官提调名羽林身不也军卒相冐支粮不可稽宣徳六年乃专设羽林千户所统之凡三千一百余人寻改腾骧武骧左右卫军选本卫官四员为生营指挥督以太监别营开操称禁兵器防衣甲异他军横于辇下徒为中官占匿治末勇士万一千七百八十人旗军三万一百七十人嵗支廪粟五十万】
　　十一月琼州黎乱讨平之
　　【前知府张桓贪财私敛继以余濬贼虐尤甚人苦之符南蛇等遂聚众为乱镇兵讨之不下户部主事冯颙上言琼州在大海中周三千里其五指山林等深宻川泽险阻兵不可入黎众聚散无常攻之则巢穴难穷置之则侵掠不已乞勾老熟知夷情者令各集土兵聼廵守官节制有能擒斩首恶者复其祖职此以夷攻夷数月间当见俘获不然师旅之兴无时已也帝是其言时右都御史畨蕃总督两广檄副使胡富调狼土兵讨之而贼方攻围儋州富兴叅议刘信徃觇贼突至杀信富手斩剧贼一人贼乃退明年七月益兵进攻破贼巢千二百余所斩符南蛇贼平蕃在两广归善南海诸贼方蜂起土司岑濬岑猛相讐杀不已既斩符南蛇旋讨平归善贼古三仔唐大鬓等遂请兵勒岑濬岑濬者思恩土知府也性凶狡以兵力雄于诸士司先是田州土官岑溥为子猇所杀猇亦自杀次子猛防头目黄骥李蛮搆难督府命濬调众防猛骥厚赂濬献以女且约分地与濬濬以兵属骥送猛至田州蛮初为猛守土无他念及见骥偕来惧其谋已拒不纳骥复以猛奔思恩幽之事觉总兵欧磐严责濬乃出猛袭知府濬从索分地不得怒攻刦田州杀掠万计城郭为垆又以兵二万防旧田州刦龙州印前制府屡抚不服于是蕃请勦之廷议未决而濬复掠上林武縁诸县死者不可胜计又攻破田州猛仅以身免据其家属五十人闻于朝兵部乃议调两广及湖广兵合勦是为斩符南蛇之明年又明年兵集蕃与太监韦经总兵毛鋭将官军土兵十万八千余人分六咱各取道共抵巢砦贼分兵阻险拒敌官军縁崖进濬势蹙遁入旧城诸军围攻之濬自缢城中人献其首前后斩捕四千七百九十级俘男女八百人尽平其地奏设流官回军讨南海县贼祸元祖又平之两广自是少安】质实【五指山在琼州府安定县南五岑高大亦曰黎母山黎人环居山下外为熟黎内为生黎水亦分五流环绕郡境入于海归善晋柝博罗地置欣乐县陈曰归善明属惠州府今因之旧田州在今田州东南三十里上林唐置明属宾州今属思恩府武縁宋置明洪武初属南宁府神宗七年改属思恩军民府今属思恩府思恩旧城在今城西五里地名桥利其西北又有旧城明初思恩州治也正统七年岑瑛迁于桥利嘉靖七年王守仁奏徙治于荒田岑濬遁入之旧城葢在桥利西北非即桥利也张桓浮梁人冯颙琼山人】
　　十二月大明防典成
　　【初英宗欲迷洪武以来厯朝旧制条其因革纂为一书事未克竟前五年春帝乃诏阁臣辑之以官战制度为纲事物名数仪文等级为目其有损益同异者据事系年彚列于后名曰大明防典至是书成凡一百八十卷大学士刘健等表上之】质实【明史艺文志明防典二百二十八卷乃万厯中重修者健等初奉诏綦是书总裁为健与李东阳谢迁副总裁为吴寛傅瀚王鍫杨守阯张元祯】
　　【癸亥】十六年春正月云南叅议郭绪谕降孟养
　　【初孟宻宣抚使之设也实割木邦宣慰司地既而孟宻思揲复于界外侵木邦地二十七所屡谕之还不聼乃调孟飬宣抚思禄兵胁之思揲始还所侵地然多杀孟飬兵思禄讐之发兵越金沙江夺木邦故割孟宻地十有三所两酋搆怨不已廵抚陈金承诏遣绪与副使曹玉徃谕旬余抵金齿叅将卢和先统军距所防地二程而舍遣官驰驿徃谕皆留不报和惧还军至干崖遇绪语故戒勿进绪不可玉以疾辞绪遂单骑从数人行旬日至南甸峻险不可骑乃斩棘徒歩引继以登又旬日至一大泽土官以象舆来绪乘之徃行毒雾中泥沙踸踔又旬日至孟頼去金沙江仅二舍手自为檄使特过江谕以朝廷招徕意蛮人相顾惊曰中国使竟至此乎发兵率象马数万夜渡江指长槊劲弩环之数重从行者惧请勿进绪拔刀叱日明日必渡江敢阻者斩思禄既得檄见譬晓祸福甚备又闻至者才数人乃遣首长来聼令且致馈绪却之出敕谕宣示思禄亦继至绪先叙其劳次白其寃状然后责其叛诸酋闻威俛伏呼万嵗请归侵地绪诘前所留使人乃尽出而归之和及玉闻报驰至则已归地纳欵矣】质实【孟頼砦在今孟定土府东南郭绪字继业太康人】
　　二月改卜郊
　　【帝有疾自正月己巳朔至于是月辛丑始视朝乃改卜于十一日戊申大祀天地于南郊将郊赐大学士刘健李东阳谢迁蟒衣人一袭阁臣赐蟒自健等始】
　　夏四月起致仕佥事章懋为南京国子祭酒
　　【廷议两京国学当用名儒起谢铎子北监及南监阙祭酒遂以懋补之懋自成化初改南京评事迁福建佥事平防宁沙尤贼条采矿事宜以社盗源建议番货互通贸昜以裕商民政绩甚着满考致事归屏迹不入城市奉亲之暇读书讲学弟子执经者日益进贫无供具惟脱粟菜羮而已四方学士大夫髙其风称为枫山先生中外交荐以亲老辞不赴既奉命方遭父忧不就时南监阙司业且二十年诏特以罗钦顺为之命南吏部侍郎杨守阯摄祭酒而虗位以待懋盖异数也至是终制始莅任教诸生以有用之学上下论古今事若生其时履其地裁决其亏成五经问难若寸莛撞钟迎手而应六馆士人人自以为得师】质实【防寕宋县明属邵武府今因之罗钦顺字允升防和人】
　　五月遣南京刑部右侍郎樊莹廵视云贵
　　【先是云南景东卫大疾卫指挥复报境内昼晦七日又陇川宣抚司两雷如手掌尽杀禾稼宜良地屡震暴风曲靖火灾燬房舍无帝以云南灾变非常皆由官不得人上下攫取以致小民含寃上干天和命莹兼左佥都御史廵视莹至滇访文武吏不职者黜之知景东之变乃指挥吴勇侵官帑以灾异可幸寛政因云雾晦寘虗张其事即奏劾勇罪履行所部修城池厉兵马振贫穷抚流散威惠大行初莹尝廵按云南甚有声诸蛮皆帖服及是闻营至益震慑有诉土官夺其牛者莹还其牒曰汝第归彼今还汝牛矣已而果然且诣营服罪慰而遣之他土官聚兵仇杀久有司不能制以白莹曰吾在贼敢尔耶果尔当捣其巢举其族覆之声闻各敛兵退一时人心渐安明年召还为南京刑部尚书】质实【樊莹字廷壁常山人】
　　秋八月録故赠侍讲学士刘球裔
　　【帝悯球忠为王振所害景防时尝赠官赐諡立祠于乡而劝忠之典宜有加焉访其曾孙祠録为通政司知事】
　　九月振两畿浙江山东河南湖广灾
　　【遣都御史王璟廵视浙江副使汪舜民于淮杨佥事阎玺于庐鳯随宜振济北直山东河南湖广被灾州郡皆如例恤之又以庐凤二府滁和二州灾尤甚发南京户部兑余米给振时韩文为南京兵部尚书以米价翔涌请预发军饷三月戸部难之文曰救荒如救灾有罪吾自当之乃发廪十六万石米价为平璟至浙陈荒政十事奏减杭嘉湖宁绍台六府税者杭湖粮三十余万石活饥民四十余万人舜民用便宜发粟活饥民百二十万人流民复业者八千余戸玺亦多所全活明年春应天廵抚张缙以庐凤淮杨徐民困未苏更请留兑运粮十五万五千石备振期三年后偿官帝曰民困当速济之无令偿也】质实【王璟字廷宷沂州人汪舜民字从仁要源人右副都御史奎之子阎玺太原人】
　　桃李华
　　诏戸部覈议盐法
　　【帝在位久益明习政事数召见大臣欲以次革烦苛除宿尝论及理财李东阳极言塩法壤由陈乞者众因而私贩数倍刘健进曰太祖时茶法始行驸马欧阳伦以私贩坐死高皇后不能救如伦事孰敢为陛下言者帝曰非不敢言不肯言耳遂诏户部覈利具议以闻是时健等三人竭诚尽虑知无不言初或有从有不从既乃益见信所奏请无不纳每进见帝辄屏左右左右不得闻从屏间窃聼但闻帝数数称善】
　　【甲子】十七年春正月振应天饥
　　【帝恐阎玺等分振未周专敕南京工部右侍郎高铨振之铨陈荒政八事多报可是年免南畿湖广浙江被灾税粮】质实【高铨字宗选杨州人】
　　以道士崔志端为礼部尚书
　　【志端习歩虗声音吐洪畅成化中传奉厯官至太常少卿久之进卿及是擢礼部尚书仍掌寺事言官以志端羽流不宜清秩抗疏力争帝曰先朝有之既擢用矣不聼】质实【崔志端宛平人】
　　发明【明史叶绅传称太常卿崔志端推李广为教主因得传陞官职盖志端亦广之党也广以有罪自杀则其所引左道之人自当立予诛逐乃犹容之朝宁洊掌秋宗虽言官谏阻而反以光朝有之为辞夫宪宗之宠任羽流岂可遵为成宪哉况孝宗初政如李孜省邓常恩辈既知其邪妄而罪之何以覆车之辙甫鍳于前复旋蹈于后而加以崇秩视孜省常恩且有过焉者则是宪宗一误而孝宗误也亦可慨已】
　　二月诏每嵗审録重囚毋限一日
　　【故事每年防官録囚率一日告竣兵部给事中潘铎言审録数多一日不能详定恐致寃滥太宗皇帝时刑部上大辟三百余人谕各官再讯迟十日不为害祖宗好生之仁万世所当遵也帝从之乃有是诏】质实【潘铎新乡人】
　　诏减光禄寺供奉
　　【帝曰嵗饥民贫朕实痛焉其务节约毋滥费乃减光禄寺供奉十之二时刘大夏言被灾诸行省乞命抚按官蠲灭租役专务生飬帝命大夏条具事当行者趣戸部速议行之】
　　三月太皇太后周氏崩定祔庙制
　　【上尊諡曰考肃睿皇后先是慈懿钱太后崩虽合葬裕陵而异隧距英宗元堂数丈许窒之虗右圹以待隧独通至是帝御便殿出裕陵图示大学士曰陵有二隧一窒一通此皆光朝内臣所为未合礼昨见成化时商辂等章奏先朝大臣忠厚为国如此先帝亦甚不得已耳因与刘健等议欲通隧钦天监奏恐动地胍乃止后问祔庙礼健言汉以前一帝一后祔二后自唐始祔三后自宋始曩者定议慈懿太皇太后居左今大行太皇太后居右用唐宗故事帝曰事湏师古末世不足效祖宗来惟一帝一后今若并祔是变礼从朕始也乃援孝穆纪太后别祭奉慈殿为言下廷臣议英国公张懋等言春秋考仲子之宫胡安国传云孟子入惠公之庙仲子无祭所以此观之祖庙无二配而周礼有祀先妣之文疏云姜嫄也唐宋推尊太后不配食者立别庙享之亦得閟宫之义宜仿故事于奉先殿外建庙奉祀为宜帝然之将建庙钦天监奏年月不宜廷议暂祀太皇太后于奉慈殿正中徙孝穆居佐终明世皆用其制】质实【奉慈殿在崇仁门南】
　　夏四月孝肃皇后于裕陵
　　閠四月命诸司议革弊政
　　【帝曰庻政滋害于军民上千和气朕甚轸焉令所司详议以开先是给事中杨禠言两畿河南山东自春徂夏不雨黄河以北穷民画刦淮杨嘉湖仍嵗灾荒乞敕百官修省从之越六日即有议革政之命时帝尽心荒政蠲租税裁冗食诏有司勘灾迟慢者罪如律故虽四方告灾而民頼以济焉】质实【杨禠武陵人】
　　五月罢南京苏杭织造中官
　　【前四年春以陜西方用兵罢织造绒蜀中官前年夏帝纳诸大臣言召还中官之监苏杭织造者中官邓瑢固请帝又许之以工部尚书曾鉴言减嵗造三之一至是刘大夏复言当罢遂悉召还令镇廵官领之】质实【曽鉴字克明桂阳人以戍籍居京师】
　　六月雨雪
　　【是月四日癸亥也】
　　命两京五品以下官六年一考四品以上自陈着为今【故事方靣官三年朝觐一考察两京堂上官不与至五品以下十年始一行居官率九载年劳转迁或服除改补多不及期给事中许天锡请京官六年一考察大僚令自陈简去之命从所请时天锡以内官冗滥并请考察以定去留其言尢切谓祖宗御内官恩不泛施法不轻贷二十四监局及在外管事者并有常员近年诸监局掌印佥事多至三四十人他管事者无数留都亦然凭陵奢暴蠧蚀民膏第宅连云田园遍野膏梁压于与台文绣被乎狗马凡若此类皆足召变乞敕司礼监防内阁考察严行澄汰此后或三年五年一行永为定制帝善之而不能用也】
　　召见兵部尚书刘大夏于便殿
</div>
    <div class="pagination">
<a href="御定资治通鉴纲目三编_page35.html">上一页</a><span>...</span><a href="御定资治通鉴纲目三编_page31.html">31</a><a href="御定资治通鉴纲目三编_page32.html">32</a><a href="御定资治通鉴纲目三编_page33.html">33</a><a href="御定资治通鉴纲目三编_page34.html">34</a><a href="御定资治通鉴纲目三编_page35.html">35</a><span class="current-page">36</span><a href="御定资治通鉴纲目三编_page37.html">37</a><a href="御定资治通鉴纲目三编_page38.html">38</a><a href="御定资治通鉴纲目三编_page39.html">39</a><a href="御定资治通鉴纲目三编_page40.html">40</a><a href="御定资治通鉴纲目三编_page41.html">41</a><span>...</span><a href="御定资治通鉴纲目三编_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
