<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 41 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 41 页/共 334 页</h1>
    <div class="content">是岁，起明堂、灵台、辟雍，〔贤曰：汉官仪：明堂去平城门二里所，天子出从平城门，先历明堂，乃至郊祀。又曰：辟雍，去明堂三百步，车驾临辟雍，从北门入；三月、九月，皆于中行乡射礼。辟雍，以水周其外，以节观者。汉宫阙疏曰：灵台，高三丈，十二门。杨衒之雒阳记曰：平昌门直南，大道东是明堂，大道西是灵台。〕宣布图识于天下。〕
初，上以赤伏符即帝位，〔见四十卷建武元年。〕由是信用谶文，多以决定嫌疑。给事中桓谭上疏谏曰：「凡人情忽于见事而贵于异闻。〔见，贤遍翻。〕观先王之所记述，咸以仁义正道为本，非有奇怪虚诞之事。盖天道性命，圣人所难言也，自子贡以下，不得而闻，〔论语：子贡曰：夫子之言性与天道，不可得而闻也。〕况后世浅儒，能通之乎！今诸巧慧小才、伎数之人，增益图书，矫称谶记，〔伎，谓方仗，医方之家也。数，谓数术。明堂羲和、史卜之宜也。图书，即谶纬符命之类是也。伎，渠绮翻。〕以欺惑贪邪，注误人主，焉可不抑远之哉！〔注，古卖翻，又户卦翻。焉，于虔翻。远，于愿翻。〕臣谭伏闻陛下穷折方士黄白之术，甚为明矣；〔黄白，谓以药化成金银也。方士，有方术之士也。〕而乃欲听纳记，又何误也！其事虽有时合，譬犹卜数只偶之类。〔贤曰：言偶中也。〕陛下宜垂明德，发圣意，屏群小之曲说，〔屏，必郢翻，又卑正翻。〕述五经之正义。」疏奏，帝不悦。会议灵台所处，〔处，昌吕翻。〕帝谓谭曰：「吾欲以谶决之，何如﹖」谭默然，良久曰：「臣不读谶。」帝问其故，谭复极言谶之非经。〔复，扶又翻。〕帝大怒曰：「桓谭非圣无法，将下，斩之！」〔将，资良翻，持也，领也。〕谭叩头流血，良久，乃得解。出为六安郡丞，〔贤曰：六安郡故城，在今寿州安丰县南。余据郡国志，建武十六年，省六安国，以其县属庐江郡，谭出为郡丞，必不在是非，通鉴因灵台事，并书于此。〕道病卒。
范晔论曰：桓谭以不善谶流亡，郑兴以逊辞仅免；贾逵能傅会文致，最差贵显；〔郑兴事见四十二卷七年。明帝永平中，贾逵上言：左氏与图谶合，明刘氏为尧后。帝嘉之，历迁侍中，领骑都尉，甚见信用。傅，读曰附。〕世主以此论学，悲哉！
南单于比死，弟左贤王莫立，为丘浮尤鞮单于。〔鞮，丁奚翻。〕帝遣使赍玺书拜授玺绶，赐以衣冠及缯彩，〔缯，慈陵翻。〕是后遂以为常。
二年〔（丁巳、五七）〕
①春，正月，辛未，初立北郊，祀后土。
②二月，戊戌，帝崩于南宫前殿，年六十二。帝每旦视朝，月昃乃罢，〔日过中则昃。朝，遥翻。〕数引公卿、郎将〔数，所角翻。〕讲论经理，夜分乃寐。〔贤曰：分，犹半也。〕皇太子见帝勤劳不怠，承间谏曰：〔间，古苋翻。〕「陛下有禹、汤之明，而失黄、老养性之福，愿颐爱精神，优游自宁。」帝曰：「我自乐此，不为疲也！」〔乐，音洛。〕虽以征伐济大业，及天下既定，乃退功臣而进文吏，明慎政体，总揽权纲，量时度力，〔量，音良。度，徒洛翻。〕举无过事，故能恢复前烈，身致太平。
太尉赵熹典丧事。时经王莽之乱，旧典不存，皇太子与诸王杂止同席，藩国官属出入宫省，〔宫省，即宫禁也。〕与百僚无别。〔别，彼列翻。〕熹正色，横剑殿阶，扶下诸王以明尊卑；奏遣谒者将护官属分止他县，诸王并令就邸，〔诸王国各置邸洛阳。〕唯得朝晡入临；〔临，临哭也，力鸩翻；下同。〕整礼仪，严门卫，〔贾公彦曰：汉宫殿门每门皆使司马一人守门，比千石，皆号司马殿门。〕内外肃然。
太子即皇帝位，尊皇后曰皇太后。
④山阳幵荆哭临不哀，而作飞书，令苍头诈称大鸿胪郭况书与东海王强，言其无罪被废，〔被，皮义翻。〕及郭后黜辱，劝令东归举兵以取天下，且曰：「高祖起亭长，陛下兴白水，〔谓光武起于南阳舂陵之白水乡也。长，知两翻。〕何况于王，陛下长子、故副主哉！〔故副主，谓旧为太子也。长，知两翻。〕当为秋霜，毋为槛羊。〔贤曰：秋霜，肃杀于物；槛羊，受制于人。〕人主崩亡，闾阎之伍尚为盗贼，欲有所望，何况王邪！」强得书惶怖，〔布，普故翻。〕即执其使，〔使，疏吏翻。〕封书上之。〔上，时掌翻。〕明帝以荆母弟，〔帝及荆皆阴后所生。〕秘其事，遣荆出止河南宫。〔宫在河南县。〕
⑤三月，丁卯，葬光武皇帝于原陵。〔帝王纪曰：原陵，在临平亭东南，去雒阳十五里。水经注：光武葬临平亭南，西望平阴，大河径其北。〕
⑥夏，四月，丙辰，诏曰：「方今上无天子，下无方伯，若涉渊水而无舟楫。夫万簌至重而壮者虑轻，实赖有德左右小子。〔帝谦言年尚少壮，思虑轻浅，故须贤人辅弼。赖，恃也。左右，助也。左右，音佐佑。〕高密候禹，元功之首；东平王苍，宽博有谋；其以禹为太傅，养为骠骑将军。」苍恳辞，帝不许。又诏骠骑将军置长史，掾史员四十人，位在三公上。〔贤曰：四府掾史，皆无四十人，今特置以优之也。骠，匹妙翻。掾，俞绢翻。〕苍尝荐西曹掾齐国吴良，〔百官志：西曹主府史署用。掾，秩比四百石。〕帝曰：「荐贤助国，宰相之职也。萧何举韩信，设坛而拜，不复考试，〔复，扶又翻；下同。〕今以良为议郎。」
⑦初，烧当羌豪滇良击破先零，夺居其地；〔羌无弋爰尠玄孙研，居湟中，至豪健，羌中号其种为研种。至研十三世孙烧当复豪健，其子孙更以烧当为种号。滇良者，烧当之玄孙也。自烧当至滇良，世固河北大允谷，而先零箄湳，并皆强富。滇良集诸杂种，掩击先零箄湳，大破之，夺居大榆中地，繇是始强。滇，音颠。零，音怜。〕滇良卒，子滇吾立，附落转盛。秋，滇吾与弟滇岸率众寇陇西，败太守刘盱于允街，〔败，补迈翻。贤曰：允，音铅；街，音皆；属金城郡，故城在今凉州昌松县东南，城临丽水，一名丽水城。〕于是守塞诸羌皆叛。诏谒者张鸿领诸郡兵击之，战于允吾，〔贤曰：允吾，县名，属金城郡，故城在今兰州广武县西南。允，音铅。吾，音牙。杜佑曰：西平郡龙支县，汉允吾县地，后汉为龙耆县。〕鸿军败没。冬，十一月，复遣中郎将窦固监捕虏将军马武等二将军、四万人讨之。〔监，古衔翻。〕
⑧是岁，南单于莫死，弟江立，为伊伐于虑鞮单于。〔鞮，丁奚翻。〕
《显宗孝明皇帝上》〔幼名阳，后改名庄。伏侯古今注曰：「庄」之字曰「严」。谥法，
照临四方曰明。光武第四子也。〕
永平元年〔（戊午、五八）〕
①春，正月，帝率公卿已下，〔已下，即以下。孔颖达曰：已与以字本同。〕朝于原陵，如元会仪。〔朝陵如元会仪，事死如事生也。朝，直遥翻。〕乘舆拜神坐，〔乘，绳证翻。坐，徂卧翻。〕退，坐东厢；侍卫官皆在神坐后，太官上食，〔上，时掌翻；下同。〕太常奏乐；郡国上计史以次前，当神轩占其郡谷价及民所疾苦。是后遂以为常。
②夏，五月，高密元侯邓禹薨。〔谥法：行义说民曰元；主义行德曰元。此特以邓禹中兴元功而谥之耳，后世谥法始有茂德丕绩曰元。〕
③东海恭王强病，上遣使者太医乘驿视疾，骆驿不绝。〔驿，传递马也。左传谓之乘驲者，乘驿马也，西汉谓之置传、驰传。骆驿，往来不绝也。〕诏沛王辅、济南王康、淮阳王延诣鲁省疾。〔省，悉景翻。〕戊寅，强薨，临终，上书谢恩言：「身既夭命，孤弱复为皇太后、陛下忧虑，〔言身既夭死，而子孙贻上之人忧虑心。夭，于绍翻。复，扶又翻；下同。〕诚悲诚凓！息政，小人也，〔息，子也；政其名。〕猥当袭臣后，必非所以全利之也，愿还东海郡。今天下新罹大忧，〔谓光武崩也。〕惟陛下加供养皇太后，数进御餐。〔供，居用翻。养，羊亮翻。数，所角翻。〕臣强困劣，言不能尽意，愿并谢诸王，不意永不复相见也！」帝览书悲恸，从太后出幸津门亭发哀，〔贤曰：津门，雒阳城南面西头门也，一名津阳门。每门皆有亭。李尤铭，津门位未。〕使大司空持节护丧事，〔百官志：司空掌水土事；大丧，掌将校复土。今使护藩王丧，殊礼也。〕赠送以殊礼，诏楚王英、赵王栩、北海王兴及京师亲戚皆会葬。〔栩，况羽翻。〕帝追惟强深执谦俭，〔惟，思也。〕不欲厚葬以违其意，于是特诏：「遣送之物，务从约省，衣足敛形，〔敛，力赡翻。〕茅车瓦器，物减于制，以彰王章尔独行之志。」将作大匠留起陵庙。〔秦曰将作少府，景帝改为将作大匠；掌修作宗庙、路寝、宫室、陵园土木之工，并树桐梓之类，列于道侧。〕
④秋，七月，马武等击烧当羌，大破之，余皆降散。〔降，户江翻。〕
⑤山阳王荆私迎能为星者，与谋议，冀天下有变；帝闻之，徙封荆广陵王，〔遣之国。郡国志，广陵，在雒阳东一千六百四十里。〕
⑥辽东太守祭肜使偏何讨赤山〔偏氏，高辛后。急就章有偏、吕、何。〕乌桓，〔乌桓传：赤山，在辽东西北数千里。鲜卑传云：偏何击渔阳赤山乌桓钦「歆」志贲。盖歆志贲本赤山种而居渔阳塞外也。〕大破之，斩其魁帅。〔帅，所类翻。〕塞外震詟，〔詟，之涉翻。〕西自武威，东尽玄菟，〔郡国志：武威郡，在雒阳西三千五百里。玄菟郡，在雒阳东北四千里。菟，同都翻。〕皆来内附，野无风尘，乃悉罢缘边屯兵。
⑦东平王苍以为中兴三十余年，四方无虞，宜修礼乐，乃与公卿共议定南北郊冠冕、车服制度〔光武建武二年，立南郊。中元元年，立北郊于雒阳城北四里。今定其冠冕、车服制度。汉官仪曰：北郊坛在城西北角，去城一里所。〕及光武庙登歌、八佾舞数，上之。〔记曰：歌者，在上贵人声也，天子乐舞八佾，六十四人，八八六十四人也。佾，音逸，舞行列也。上，时掌翻。〕
⑧好畤愍侯取弇薨。〔时，音止。谥法：在国遭忧曰愍。时国有大丧，故以谥弇，言与国同戚也。弇，古含翻。〕
二年〔（己未、五九）〕
①春，正月，辛未，宗祀光武皇帝于明堂，〔宗，尊也，尊而祀之以配上帝。〕帝及公卿列侯，始服冠冕、玉佩以行事。〔汉官仪曰：天子冠通天，诸侯王冠远游，三公诸侯冠进贤三梁，卿大夫尚书二千石博士冠两梁，千石以下至小吏冠一梁。天子、公卿、特进、诸侯祀天地明堂，皆冠平冕，天子十二旒，三公、九卿、诸侯七；其缨各如其绶色，玄衣纁裳。周礼曰：王祀昊天上帝，则服大裘而冕，祀五帝亦如之。三礼图曰：冕以三十升布漆而为之，广八寸，长尺六寸，前圜后方，前下后高，有俛伏之形，故谓之冕。欲人之位弥高而志弥下，故以名焉。董巴舆服志曰：显宗初服冕衣裳以祀天地。衣裳以玄上纁下，乘舆备文日月星辰十二章，三公，诸侯用山龙九章，卿已下用华虫七章，皆五色采；乘舆刺绣，公卿已下皆织成，陈留、襄邑献之。徐广车服注曰：汉明帝按古礼备服章，天子郊庙衣，阜上绛下，前三幅，后四幅，衣画而裳绣。礼记：古之君子必佩玉，君子于玉比德焉。天子佩白玉，公侯佩山玄玉，大夫佩水苍玉，世子佩瑜玊。晋志曰：周礼弁师掌六冕，司服掌六服，自后王至庶人，各有等差。秦变古制，郊制之服怕以袀玄，旧法扫地尽矣。汉承秦故，二百余年，未能有所制立。及中兴后，明帝乃始采周官、礼记、尚书及诸儒记说，备衮冕之服。天子车乘冠服，从欧阳氏说；公卿已下，从大、小夏侯氏说。〕礼毕，登灵台，望云物。〔春秋左氏传曰：分至启闭，必书云物。杜预注曰：云物，气色灾变也，素察妖祥，逆为之备。前书天文志曰：岁正月旦，旦至食为麦，食至日昳为稷，昳至晡为黍，晡至下晡为菽，下晡至日入为麻，各以其时用云色，占种所宜。〔赦天下。〕
②三月，临辟雍，初行大射礼。〔仪礼曰：大射之礼，王将祭射宫，择士以助祭也。张虎侯、熊侯、豹侯，其制若今之射的也。〕
冬，十月，壬子，上幸辟雍，初行养老礼；以李躬为三老，桓荣为五更。〔更，工衡翻。〕三老服都纻大袍，冠进贤，扶玉杖；〔纻，直吕翻。说文曰：纻，廍属。绩纻以为美布，故曰都纻。续汉志：进贤冠，古缁布冠也，文儒者之服也。前高七寸，后高三寸，长八寸。公侯三梁，中二千石至博士两梁，自博士以下至小史、私学弟子皆一梁。又，仲春之月，县道皆案户比民，民年始七十者授之以玉杖。玉杖，长九尺，端以鸠鸟为饰。鸠者，不噎之鸟也，欲老人不噎。尔雅翼曰：刻玉为鸠，置之杖端，谓之鸠杖，亦曰玉杖。〕五更亦如之，不杖。乘舆到辟雍礼殿，〔乘，绳证翻。〕御坐东厢，遣使者安车迎三老、五更于太学讲堂，天子迎于门屏，交礼；道自阼阶，〔道，读曰导。〕三老升自宾阶；至阶，天子揖如礼。三老升，东面，三公设几，九卿正履，天子亲袒割牲，执酱而馈，〔馈，进食也，酱，食味之主，故执之而馈。〕执爵而酳，〔酳，音胤，又士觐翻。〕祝鲠在前，祝饐在后。〔饐，一结翻，食窒气不通。〕五更南面，三公进供，礼亦如之。〔贤曰：宋均曰：三老，老人知天地人之事者；五更，老人知五行更代事者。郑康城曰：三老、五更，皆年老更事致仕者也；天子以父兄养之，示天下之孝弟也。名以三、五者，取象三辰、五星，天所以照明天下者。都布，布名。进贤冠，古缁布冠也，文儒者之服，前高七寸，后高三寸，长八寸。礼殿，先圣、先师也。阼阶，东阶，主阶也；宾阶，西阶也。贤曰：酱，醢也；酳，漱也，所以洁口也。陆德明曰：以酒日酳，以水日漱。音义隐云：饭毕荡口也，音胤。老人食多鲠饐，故置人于前后祝之，令其不鲠饐也。都，布之美者也。进贤冠，古缁布冠也。玉杖，长七尺，端以鸠鸟为饰，鸠者，不噎之鸟也，欲老人不噎。更，工衡翻。〕礼毕，引桓荣及弟子升堂，上自为下说，〔贤曰：下说，谓下语而讲说也。〕诸儒执经问难于前，〔难，乃旦翻。〕冠带缙绅之人圜桥门而观听者，盖亿万计。〔汉官仪曰：辟雍，四门外有水，以节观者，门外皆有桥，观者在水外，故云圜桥门也。圜，绕也。〕于是下诏赐荣爵关内侯；〔考异曰：帝纪载诏文，上言李躬而下独封荣，似脱「躬」字。荣传、袁纪，诏独言桓荣，不及李躬，今阙疑。〕三老五更皆以二千石禄养终厥身。赐天下老酒，人一石，肉四十斤。
上自为太子，受尚书于桓荣，及即帝位，犹尊荣以师礼。尝幸太常府，令荣坐东面，设几杖，会百官及荣门生数百人，〔门生，受业于门者也。〕上亲自执业；〔执业，犹执经也。〕诸生或避位发难，〔发难，发疑难也。难，乃旦翻。〕上谦曰：「太师在是。」既罢，悉以太官供具赐太常家。荣每疾病，帝辄遣使者存问，太官、太医相望于道。及笃，上疏谢恩，让还爵士。帝幸其家问起居，入街，下车，拥经而前，抚荣垂涕，赐以茵、刀剑、衣被，良久乃去。自是诸侯、将军、大夫问疾者，不敢复乘车到门，〔复，扶又翻。〕皆拜下。荣卒，帝亲自变服临丧送葬，赐耱茔于首山之阳。〔贤曰：首阳山，在今偃师县西北。〕子郁当嗣，让其兄子泛；帝不许，郁乃受封，而悉以租入与之。帝以郁为侍中。
③上以中山王焉，郭太后少子，太后尤爱之，故独留京师，至是始与诸王俱就国，赐以虎贲、官骑，〔贤曰：汉官仪：驺骑，王家名官骑。余据焉传，时赐以北军胡骑百人，便兵善射。驺，侧优翻。〕恩宠尤厚，独得往来京师。帝礼待阴、郭，每事必均，数受赏赐，〔数，所角翻；下同。〕恩宠俱渥。
④甲子，上行幸长安。十一月，甲申，遣使者以中牢祠萧何、霍光，帝过，式其墓。进幸河东；癸卯，还宫。
⑤十二月，护羌校尉窦林坐欺罔及臧罪，下狱死。〔时羌滇吾叛，滇岸来降，林奏以滇岸为大豪。后滇吾复降，林又奏其为第一豪。帝怪其一种两豪，以诘林，穷验，知之，怒而免林官。凉州刺史又奏林臧罪，遂下狱死。下，遐稼翻。〕林者，融之从兄子也。〔从，才用翻。〕于是窦氏一公、两侯、三公主、四二千石相与并时，〔贤曰：一公：大司空也。两侯：奸丰、显亲也。四二千石：卫尉、城门校尉、护羌校尉、中郎将也。余据融传，融子穆尚尚内黄公主，穆子勋尚东海王强女沘阳公主，友子固尚光武女温阳公主。〕自祖及孙，官府邸第相望京邑，于亲戚功臣中莫与为比。及林诛，帝数下诏切责融，融惶恐乞骸骨，诏令归第养病。
⑥是岁，初迎气于五郊。〔续汉书曰：迎气五郊之兆，四方之兆各依其位，中央之兆在未，坛皆三尺。立春之日，迎春于东郊，祭青帝、句芒，车服怕青，歌青阳，八佾舞云翘之舞。立夏之日，迎夏于南郊，祭赤帝、祝融，车服皆赤，歌朱明，舞如迎春。先立秋十八日，迎黄灵于中兆，祭黄帝、后土，车服皆黄，歌朱明，八佾舞云翘育命之舞。立秋之日，迎乎于西郊，祭白帝、蓐收，车服皆白，歌白藏，八佾舞育命之舞。立冬之日，迎各于北郊，祭黑帝、玄冥，车服皆黑，歌玄冥，舞如迎秋。〕
⑦新阳侯阴就子丰尚郦邑公主。公主骄勡，丰杀之，被诛，父母皆自杀。〔公主，光武女贤曰：郦县，属南阳郡。郦，音栎。〕
⑧南单于汗死，单于比之子适立，为対僮尸逐侯鞮单于。〔贤曰：対，炎奚翻。〕
三年〔（庚申、六○）〕
①春，二月，甲寅，太尉赵熹、司徒李欣免。丙辰，以左冯翊郭册为司徒。己未，以南阳太守虞延为太尉。
②甲子，立贵人马氏为皇后，皇子炟为太子。〔贤曰：炟，音丁达翻。〕
后，援之女也，光武时，以选入太子宫，能奉承阴后，傍接同列，傍接同列，礼则修备，上下安之，遂见宠异；及帝即位，为贵人。时后前母姊女贾氏亦以选入，生皇子炟；帝以后无子，命养之，谓曰：「人未必当自生子，但患爱养不至耳！」后于是尽心抚育，荣悴过于所生。〔悴，秦醉翻。〕太子亦孝性淳笃，母子慈爱，始终无纤介之间。〔贤曰：纤介，犹细微也。间，隙也。间，古苋翻。〕后常以皇嗣未广，荐达左右，若恐不及。后宫有进见者，每加慰纳；若数所宠引，〔见，贤遍翻。数，所角翻；下同。〕辄加隆遇。
及有司奏立长秋宫，〔皇后宫谓之长秋宫。〕帝未有所言，皇太后曰：「马贵人德冠后宫，〔冠，古玩翻。〕即其人也。」后既正位宫闱，愈自谦肃，好读书。常衣大练，〔贤曰：大练，大帛也。杜预注左传曰：大帛，厚缯也。好，呼到翻。衣，于既翻。〕裙，火加缘；〔缘，俞绢翻。〕朔望诸姬主朝请，〔朝，直遥翻。〕望见后袍衣疏粗，以为绮縠，就视，乃笑。后曰：「此缯特宜染色，故用之耳。」群臣奏事有难平者，〔平，决也。难平，难决者也。〕帝数以试后，后辄分解趣理，各得其情，然未尝以家私干政事。帝由是宠敬，始终无衰焉。
③帝思中兴功臣，乃图画二十八将于南宫云台，以邓禹为首，次马成、吴汉、王梁、贾复、陈俊、耿弇、杜茂、寇恂、傅俊、岑彭、坚镡、冯异、王霸、朱祜、任光、祭遵、李忠、景丹、万修、盖延、邳肜、铫期、刘植、耿纯、臧宫、马武、刘隆；又益以王常、李通、窦融、卓茂，合三十二人。〔云台功臣之次，以邓禹、吴汉、贾复，耿弇、寇恂、岑彭、冯异、朱祜、畲遵、景丹、盖延、铫期、耿约、臧宫、马武、刘隆为一列，马成、王梁、陈俊、杜茂、傅俊、坚镡、王霸、任光、李忠、万修、邳肜、刘植、王常、李通、窦融、卓茂为一列。此序其次，不与前史合。镡，音覃，又音寻。祭，则介翻。盖，古盍翻。铫，音姚。〔马援以椒房之亲，独不与焉。〔与，读曰预。〕
④夏，四月，辛酉，封皇子建为千乘王，羡为广平王。〔郡国志：高帝以西平昌置千乘郡，在雒阳东千五百二十里。地理志：武帝征和元年，置为平干国，宣帝五凤二年，复为广平国。郡国志：光武建武十三年，省广平国，以其县属巨鹿郡。贤曰：广平县故城，在今洺州永年县北。千乘，今青州县，故城在今淄州高苑县北。乘，绳证翻。〕
⑤六月，丁卯，有星孛于天船北。〔晋天文志，大陵八星在胃北，又北九星曰天船，一曰舟星，所以济不通也。天汉西南行，络大陵、天船、卷舌而南行。孛，蒲内翻。〕
⑥帝大起北宫。时天旱，尚书仆射会稽锺离意〔会，古外翻。〕诣阙、免冠、一疏曰：「昔成汤遭旱，以六事自责曰：『政不节邪﹖使民疾邪﹖宫室营「营」，范书作「荣」。章：十二行本正作「荣」；乙十一行本同。〕邪﹖女谒盛邪﹖苞苴行邪﹖谗夫昌邪﹖』〔帝王记曰：成汤大旱七年，斋戒，剪发断爪，以己为牺牲，祷于桑林之社，以六事自责。〕窃见北宫大作，民失农时；自古非苦宫室小狭，但患民不安宁，宜且罢止，以应天心。」帝策诏报曰：「汤引六事，咎在一人，其冠、履，勿谢！」〔策诏者，书诏于策也。〕又敕大匠止作诸宫，减省不急。诏因谢公卿百僚，遂应时澍雨。〔说文曰：两所以澍注万物，故曰澍，音注。〕
意荐全椒长刘平，〔全椒县，属九江郡。贤曰：今滁州县。〕诏征拜议郎。平在全椒，政有恩惠，民或增赀就赋，或减年从役。刺史、太守行部，〔行，户孟翻。〕狱无系囚，人自以得所，不知所问，唯班诏书而去。
帝性褊察，好以耳目隐发为明，〔贤曰：隐，犹私也。余谓隐者，人耳目之所不及，帝好以耳目窥其隐而发之。好，呼到翻。〕公卿大臣数被诋毁，〔数，所角翻；下同。〕近臣尚书以下至见提曳。〔提，读如「冒絮提文帝」之提，音大计翻；掷物以击之也。曳，读曰拽，音奚结翻，拖也，引也。一说：提、曳，读皆如字。〕常以事怒郎药崧，〔药，姓；崧，名。〕以杖撞之；〔撞，直江翻。〕崧走入下，帝怒其，疾言曰：「郎出！」崧乃曰：「天子穆穆，诸侯皇皇，〔记曲礼之文。郑曰：皆行容止之貌也。贀曰：穆穆，美也。煌煌，盛也。〕未闻人君，自起撞郎。」帝乃赦之。
是时朝廷莫不悚栗，争为严切以避诛责，唯锺离意独敢谏争，〔争，读曰诤。〕数封还诏书，臣下过失，辄救解之。会连有变异，上疏曰：「陛下敬畏鬼神，忧恤黎元，而天气未和，寒暑违节者，咎在群臣不能宣化治职，〔治，直之翻。〕而以苛刻为俗，百官无相亲之心，吏民无雍雍之志，〔尔雅曰：雍雍，和也。〕至于感逆和气，以致天灾。百姓可以德胜，难以力服，鹿鸣之诗必言宴乐者，〔鹿鸣，诗小雅宴群臣也。其诗曰：呦呦鹿鸣，食野之苹；我有嘉宾，鼓瑟吹笙。又曰：我有旨酒，以宴乐嘉宾之心。乐，音洛。〕以人神之心洽，然后天气和也。愿陛下垂圣德，缓刑罚，顺时气以调阴阳。」帝虽不能时用，然如其至诚，终爱厚之。
⑦秋，八月，戊辰，诏改太乐官曰太予，用谶文也。〔贤曰：尚书璇玑钤曰：有帝汉出，德洽作乐，名予。故据璇玑钤改之。汉仪曰：太予乐令一人，秩六百石。蔡邕礼乐志曰：汉乐四品：一曰太予乐，典郊庙、上陵殿诸食举之乐；二曰周颂雅乐，典辟雍、飨射、六宗、社稷之乐；三日黄门鼓吹，天子所以宴乐群臣；四曰短箫铙歌、军乐也。〕
⑧壬申晦，日有食之。诏曰：「昔楚庄无灾，以致戒惧，〔说苑曰：楚庄王见天不见妖而地不出孽，则曰：天其忘予欤﹖此能求过于天，必不逆谏矣！〕鲁哀祸大，天不降谴。〔春秋感精符曰：鲁哀公时，政弥乱，绝不日食。政乱之类，当致日食之变；而不应者，谴之何益，告之不?「悟」，故哀公之篇，绝无日食之异。〕今之动变，傥尚可救，有司勉思厥职，以匡无德！」
⑨冬，十月，甲子，车驾从皇太后幸章陵。〔光武建武六年，改舂陵乡为章陵县。〕荆州刺史郭贺，官有殊政，〔荆州统南阳、南郡、江夏、零陵、桂阳、武陵、长沙等郡。〕上赐以三公之服，黼黻、冕旒；〔东汉之制，冕冠垂旒，前后邃延，三公、诸候七旒，青玉为珠。〕敕行部去襜帷，〔尔雅曰：襜帷蔽前。襜帷者，车之前惟之。孔颖达曰：襜帷，山东谓之裳，或曰潼容，氓之诗曰：淇水汤汤，渐车帷裳。注：帷裳，潼容也。其上有盖，四方旁垂而下，谓之幨。行，下孟翻。去，羌吕翻。襜，蚩占翻。〕使百姓见其容服，以章有德。戊辰，还自章陵。
⑩是岁，京师及郡国七大水。
莎车王贤以兵威逼夺于窴、大宛、妫塞王国，〔妫塞国，塞种，临水妫水而居者，因以为国名。莎，素禾翻。窴，徒贤翻。宛，于元翻。妫，居为翻。塞，悉则翻。〕使其将守之。于窴人杀其将君德，立大人休莫霸为王，贤率诸国兵数万击之，大为休莫月所败，脱身走还。休莫霸进围莎车，中流矢死，〔败，补迈翻。中，竹仲翻。〕于窴人复立其兄子广德为王，广德使其弟仁攻贤。广德父先拘在莎车，贤乃归其父，以女妻之，〔复，扶又翻。妻，七细翻。〕与之和。〔为广德杀贤张本。〕
●卷第四十五
【汉纪三十七】起重光作噩，尽旃蒙大渊献，凡十五年。
显宗孝明皇帝下
永平四年〔（辛酉、六一）〕
①春，帝近出观览城第，〔城，雒阳城。第，宅也。贤曰：有甲乙之次，故曰第。〕欲遂校猎河内；〔河内郡，在雒阳北百二十里。〕东平王苍上书谏；帝览奏，即还宫。
②秋，九月，戊寅，千乘哀王建薨，无子，国除。〔乘，绳证翻。〕
③冬，十月，乙卯，司徒郭丹、司空冯鲂免，〔鲂，音房。〕以河南尹沛国范迁为司徒，太仆伏恭为司空。恭，湛之兄子也。
④陵乡侯梁松坐怨望、县飞书诽谤，下狱死。〔松嗣父统爵为陵乡侯。县，读曰悬。下，遐稼翻。〕
初，上为太子，太中大夫郑兴子众以通经知名，〔知名者，有名于时，人皆知之也。〕太子及山阳王荆因梁松以缣帛请之，众曰：「太子储君，无外交之义；〔储，副也。〕汉有旧防，蕃王不宜私通宾客。」松曰：「长老意，不可逆。」众曰：「犯禁触罪，不如守正而死。」遂不往。及松败，宾客多坐之，唯众不染于辞。
⑤于窴王广德将诸国兵三万人攻莎车，诱莎车王贤，杀之，〔窴，徒贤翻。莎，素禾翻。〕并其国。匈奴发诸国兵围于窴，广德请降。匈奴立贤质子不居征为莎车王，〔质，音致。〕广德又攻杀之，更立其弟齐黎为莎车王。〔更，工衡翻。〕
⑥东平王苍自以至亲辅政，〔苍辅政，始上卷中元二年。〕声望日重，意不自安，前后累上疏称：「自汉兴以来，宗室子弟无得在公卿位者，乞上骠骑将军印绶，退就藩国。」辞甚恳切，帝乃许苍还国，而不听上将军印绶。〔上，时掌翻。〕
五年〔（壬戌、六二）〕
①春，二月，〔章：十二行本「月」下有「庚戌」二字；乙十一行本同。〕苍罢归藩；〔东平国，在雒阳东六百七十二里。〕帝以骠骑长史为东平太傅，掾为中大夫，命史为王家郎，〔百官志：将军长史一人，秩千石；掾属二十九人，秩比四百石至比二百石；令史及御属三十一人，百石。帝特为苍置掾、史、员四十人。王国太傅秩二千石，中大夫比六百石，郎二百石。掾，俞绢翻。〕加赐钱五千万，布十万匹。
②冬，十月，上行幸邺；是月，还宫。
③十一月，北匈奴寇五原；十二月，寇云中，南单于击却之。
④是岁，发遣边民在内郡者，赐装钱，人二万。〔赐钱为办装也。〕
⑤安丰戴侯窦融年老，子孙纵诞，多于法。长子穆尚内黄公主，〔内黄县，属魏郡。〕矫称阴太后诏，令六安侯刘盱去妇，以女妻之。〔六安国，属庐江郡。贤曰：今之庐州。按前汉以六安为王国，后汉以六安为侯国，属庐江郡。贤以唐之庐州为汉之庐江郡可也，若汉之六安侯国实在唐寿州界。刘昫地理志：寿州安丰县，汉六国故城在县南，此为可据。此后章帝元和二年，徙江陵王恭为六安王，以庐江郡为国，却可以用贤注。妻，七细翻。〕盱妇家上书言状，帝大怒，尽免穆等官。诸窦为郎吏者，皆将家属归故郡，〔窦氏，故扶风平陵人。〕独留融京师；融寻薨。后数岁，穆等复坐事与子勋、宣皆下狱死。〔复，扶又翻。下，遐稼翻。〕久之，诏还融夫人与小孙一人居雒阳。
六年〔（癸亥、六三）〕
①春，二月，王雒山出宝鼎，献之。〔据本纪，王雒山在庐江郡。〕夏四月，甲子，诏曰：「祥瑞之降，以应有德；方今政化多僻，何以致兹！易曰：『鼎象三公』，〔三公鼎足承君，故云然。此盖易纬之辞。〕岂公卿奉职得其理邪！其赐三公帛五十匹，九卿、二千石半之。先帝诏书，禁人上事言『圣』，〔见四十二卷光武建武七年。上，时掌翻。〕而闻者章奏颇多浮词；自今若有过称虚誉，尚书皆宜抑而不省，〔省，悉景翻。〕示不为谄子蚩也。」〔蚩，笑也。〕
②冬，十月，上行幸鲁；十二月，还幸阳城；〔阳城县，属颍川。〕壬午，还宫。
③是岁，南单于适死，单于莫之子苏立，为丘除车林鞮单于；〔鞮，丁奚翻；下同。〕数月，复死，〔复，扶又翻；下同。〕单于适之弟长立，为沛邪尸逐侯鞮单于。
七年〔（甲子、六四）〕
①春，正月，癸卯，皇太后阴氏崩。二月，庚申，葬光烈皇后。〔西京诸后皆从帝谥，惟卫思后、许恭哀后不以寿终而别追谥之。从帝谥而又加一字，自阴后始。范晔曰：汉世皇后皆因帝谥为称，明帝始建光烈之称，其后并以德为配，至于贤愚优劣，混同一贯。贤曰：谥法：执德遵业曰烈。〕
②北匈奴犹盛，数寇边，〔数，所角翻。〕遣使求合市；上冀其交通，不复为寇，许之。
③以东海相宗均为尚书令。初，均为九江太守，〔九江郡，在雒阳东南一千五百里。〕五日一听事，悉省掾、史，闭督邮府内，属县无事，〔郡有五部督邮，监属县。闭之府内者，恐以司察为功能，侵扰属县，适以多事故也。〕百姓安业。九江旧多虎暴，常募设槛?，〔贤曰：槛，为机以捕兽。?，谓穿地陷之。〕而犹多伤多。均下记属县曰：「夫江、淮之有猛兽，犹北土之有鸡豚也，今为民害，咎在残吏，而劳勤张捕，〔张，设也，设为机?以伺鸟兽曰张。裴炎猩猩铭所谓「奴欲张我」是也。〕非忧恤之本也。其务退奸贪，思进忠善，可一去槛?，〔去，羌吕翻。〕除削课制。」其后无复虎患。〔复，扶又翻。〕帝闻均名，故任以枢机。均谓人曰：「国家喜文法、廉吏，以为足以止奸也；〔喜，许记翻。〕然文吏习为欺谩，而廉吏清在一己，〔谩，音慢，又莫连翻。〕无益百姓流亡、盗贼为害也。均欲叩头争之，时未可改也，久将自苦之，乃可言耳！」未及言，会迁司隶校尉。后上闻其言，追善之。
八年〔（乙丑、六五）〕
春，正月，己卯，司徒范迁薨。
②三月，辛卯，以太尉虞延为司徒，卫尉赵熹行太尉事。
③越骑司马郑众使北匈奴，〔越骑校尉司马一人，秩千石。〕单于欲令众拜，众不为屈。单于围守，闭之不与水火；众拔刀自誓，〔自誓以死，不为单于屈也。〕单于恐而止，乃更发使，随众还京师。
初，大司农耿国言：「宜置度辽将军屯五原，以防南匈奴逃亡，」朝廷不从。南匈奴须卜骨都侯等知汉与北虏交使，内怀嫌怨，欲畔，〔匈奴异姓大臣，左、右骨都侯也。又异姓有呼衍氏、须卜氏、立林氏、兰氏，皆匈奴国中名族，常与单于婚姻。〕密使人诣北虏，令遣兵迎之。郑众出塞，疑有异；伺候，果得须卜使人。〔伺，相吏翻。使，疏吏翻。〕乃上言：「宜更置大将，以防二虏交通。」由是始置度辽营，以中郎将吴棠行度辽将军事，将黎阳虎牙营士屯五原曼柏。〔汉官仪曰：光武以幽、冀兵克定天下，故于黎阳立营，以谒者监领，兵骑千石。贤曰：昭帝拜范明友为度辽将军，至此复置焉。曼柏县，在今胜州银城县界。〕
⑤冬，十月，北宫成。
⑥丙子，募死罪系囚诣度辽营；有罪亡命者，令赎罪各有差。楚王英奉黄缣、白纨诣国相曰：〔汉成帝王国省内史，令相治民，职如太守，秩二千石。纨，今之绢也。师古曰：纨，素也；缣，并丝绢也。相，息亮翻。〕「托在藩辅，过恶累积，欢喜大恩，奉送缣帛，以赎愆罪。」国相以闻，诏报曰：「楚王诵黄、老之微言，尚浮屠之仁慈，洁齐三月，〔齐，读曰斋。〕与神为誓，何嫌何疑，当有悔吝！其还赎，以助伊蒲塞、桑门之盛馔。」〔塞，悉则翻。馔，雏恋翻，又雏皖翻。〕
初，帝闻西域有神，其名曰佛，因遣使之天竺求其道，得其书及沙门以来。其书大抵以虚无为宗，贵慈悲不杀；以为人死，精神不灭，随复受形；生时所行善恶，皆有报应，故所贵修炼精神，以至为佛。善为宏阔胜大之言，以劝诱愚俗。精于其道者，号曰沙门。于是中国始传其术，图其形像，而王公贵人，独楚王英最先好之。〔袁宏汉纪：浮屠，佛也。西域天竺国有佛道焉。佛者，汉言觉也，将以觉悟群生也。其教以修善慈心为主，不杀生，专务清静。其精者为沙门。沙门，汉言息也。盖息意去欲以归于无为。长丈六尺，黄金色。初，明帝梦见金人长大，以问群臣。或曰：「西方有神，其名曰佛，陛下所梦，得无是乎﹖」于是遣使天竺，问其道术而图其形像焉。贤曰：伊蒲塞，即优婆塞也，中国翻为近住，言受戒行堪近僧住也。桑门，即沙门，梵云沙门那，或曰桑门，唐言勤息，秦译云勤行，又云善觉。魏收曰：汉武帝遣霍去病讨匈奴，获休屠王金人，以为大神，列于甘宫，不祭祀，但烧香礼拜而已。此则佛道流通之渐也。张骞使大夏，传其旁有身毒国，一名天竺，始闻有浮屠之教。哀帝元寿元年，博士弟子秦景宪受大月氏王使伊存口授浮屠经，中国闻之，未信了也。后明帝夜梦金人，顶有白光，飞行殿庭，乃访群臣，傅毅始以佛对。帝遣郎中蔡愔等使天竺，写浮屠遗范，仍与沙门摄摩腾、竺法兰东还洛阳，中国有沙门跪拜之法自此始。愔之还，以白马负经而至，汉因立白马寺于洛城雍关西。好，呼到翻。〕
⑦壬寅晦，日有食之，既。〔既，尽也。〕诏群司勉修职事，极言无讳。于是在位者皆上封事，各言得失；帝览章，深自引咎，以所上班示百官。〔上，时掌翻。〕诏曰：「群僚所言，皆朕之过。民冤不能理，吏黠不能禁；〔黠，下八翻。〕而轻用民力，缮修宫宇，出入无节，喜怒过差。永览前戒，竦然兢惧；徒恐薄德，久而致怠耳！」〔人主能切己省察，然后能有是言。〕
⑧北匈奴虽遣使入贡，而寇钞不息，〔钞，楚交翻。〕边城书闭。帝议遣使报其使者，郑众上疏谏曰：「臣闻北单于所以要致汉使者，〔要，一遥翻。〕欲以离南单于之众，坚三十六国之心也；〔贤曰：武帝开通西域，本三十六国，余谓坚其心者，欲使之专附匈奴。〕又当扬汉和亲，夸示邻敌，令西域欲归化者局足狐疑，怀土之人绝望中国耳。汉使既到，便偃蹇自信；〔信，音申。〕若复遣之，虏必自谓得谋，〔得谋，犹言得计。复，扶又翻；下同。〕其群臣驳议者不敢复言。〔贤曰：驳议，谓劝单于归汉。驳，北角翻。〕如是，南庭动摇，乌桓有离心矣。〔南单于庭在西河美稷。动摇，谓欲出塞北去。乌桓本附匈奴，汉置校尉领护，使不得与匈奴交通。离心，谓其心不亲附汉而贰于匈奴也。〕南单于久居汉地，具知形势，万分离析，旋为边害。今幸有度辽之众扬威北垂，虽勿报答，不敢为患。」帝不从。复遣众往，众因上言：「臣前奉使，不为匈奴拜，〔为，于伪翻；下同。〕单于恚恨，遣兵围臣；〔恚，于避翻。〕今复衔命，必见陵折，臣诚不忍持大汉节对毡裘独拜。〔前书匈奴传曰：自君王以下，皆食畜肉，衣其皮革，被旃裘。旃，与毡同。〕如令匈奴遂能服臣，将有损大汉之强。」帝不听。众不得已，既行，在路连上书固争之上；诏切责众，追还，系廷尉，会赦，归家。其后帝见匈奴来者，闻众与单于争礼之状，乃复召众为军司马。〔汉制：大将军营五部，部校尉一人，比二千石；军司马一人，比千石；其不置校尉部，但军司马一人。帝召众为军司马，使与马赓击车师。〕
九年〔（丙寅、六六）〕
①夏，四月，甲辰，诏司隶校尉、部刺史岁上墨绶长吏视事三岁已上、治状尤异者各一人与计偕上，及尤不治者亦以闻。〔杜佑曰：后汉十三州部：司隶治河南，今府；豫治谯，今酇县；兖治昌邑，今鲁郡金乡县；徐治郯，今临淮郡下邳县；青治临淄，今北海郡县；凉治陇，今天水郡陇城县；交治广信，今苍梧郡苍梧县。汉制：千石、六百石，墨绶，三采青、赤、绀，长丈六尺，八十首；四百石、三百石长同。此墨绶长吏，谓大县令以下。上，时掌翻。治，直吏翻。〕
②是岁，大有年。〔谷梁传曰：五谷皆熟，书大有年。〕
③赐皇子恭号曰灵寿王，党号曰重熹王，〔贤曰：取其美名也。〕未有国邑。
④帝崇尚儒学，自皇太子诸王侯及大臣子弟、功臣子孙，莫不受经。又为外戚樊氏、郭氏、阴氏、马氏诸子立学于南宫，号「四姓小侯」。〔贤曰：以非利侯，故曰小侯。礼记曰「庶方小侯」，亦其义也。余据东平王苍传，送列侯印十九枚，诸王子年五岁以上能趋拜者，皆令带之。意四姓小侯亦犹是也。〕置五经师，搜选高能以授其业。自期门、羽林之士，悉令通孝经章句。匈奴亦遣子入学。
⑤广陵王荆复呼相工谓曰：「我貌类先帝，先帝三十得天下，我今亦三十，可起兵未﹖」相者诣吏告之，〔相，息亮翻。〕荆惶恐，自系狱，帝加恩，不考极其事，诏不得臣属吏民，唯食租如故，〔恐其复谋不轨，故不得臣属吏民，唯食国之租税。〕使相、中尉谨宿卫之。荆又使巫祭祀、祝诅。〔祝，职又翻。诅，庄助翻。〕诏长水校尉樊鯈等杂治其狱，〔鯈，直留翻。治，直之翻。〕事竟，奏请诛荆。帝怒曰：「诸卿以我弟故，欲诛之；即我子，卿等敢尔邪﹖」鯈对曰：「天下者高帝天下，非陛下之天下也。春秋之义，君亲无将，将而必诛。〔贤曰：春秋公羊传之文也。将者，将为弒逆之事也。〕臣等以荆属托母弟，〔帝与荆皆出于阴后。〕陛下留圣心，加恻隐，故敢请耳；如今陛下子，臣等专诛而已。」〔贤曰：专，谓不请也。〕帝叹息善之。鯈，宏之子也。
十年〔（丁卯、六七）〕
①春，二月，广陵思王荆自杀，〔谥法：追悔前过曰思。〕国除。
②夏，四月，戊子，赦天下。
③闰月，甲午，上幸南阳，召校官弟子作雅乐，〔贤曰：校，学也，户教翻。雅乐，注见上。〕奏鹿鸣，帝自奏埙篪和之，以娱嘉宾。〔郑玄注周礼云：埙，烧土为之，大如鴈子。郑众云：有六孔。世本曰：暴辛公作篪，以竹为之，长尺四寸，有八孔。孔颖达曰：土曰埙，竹日篪。周礼小师职作「埙」，古今字异耳。释乐云：大埙谓之嘂，音叫。孙炎曰：音大如叫呼也。郭璞曰：埙，烧土为之，大如鹅子，锐上平底，形似称锤；六孔；小者如鸡子。释乐又云：大篪谓之沂。李巡曰：大篪，其声非一也。郭璞曰：篪以竹为之，长尺四寸，围三寸，一孔上出，径三分，横吹之，小者尺二寸。广雅云：八孔。郑司农小师注云：篪七孔，盖不数其上出者，故七也。世本云：暴辛公作埙，苏成公作篪。谯周古史考云：古有埙、篪，尚矣。周幽王时，暴辛公善埙，苏成公善篪，记者因以为作，缪矣。释名：埙喧也，声浊喧然。埙，况袁翻。篪，音。池和，户卧翻。〕还，幸南顿。冬，十二月，甲午，还宫。
④初，陵阳侯于綝卒，〔陵阳县，属丹阳郡。綝，丑林翻。〕子源当袭封，上书称病，让国于弟盛，不报。既葬，乃挂衰绖于耱庐而逃去。〔衰，仓回翻。〕友人九江鲍骏遇鸿于东海，〔东海郡，在雒阳东一千五百里。〔让之曰：「昔伯夷、吴札，乱世权行，故得申其志耳。〔贤曰：伯夷，孤竹尹之子，让其弟叔齐。季札，吴王寿梦之季子也，诸兄欲让以国，季子乃舍其室而耕。皆是权时所行，非常道也。伯夷当纣时，季札当周末，故言乱世也。〕春秋之义，不以家事废王事。〔春秋：卫灵公卒，孙辄立，父蒯聩与辄争国。公羊传曰：辄者，前聩之子。然则曷为不立蒯聩而立辄﹖蒯聩无道，灵公遂之而立辄。然则辄之义可以立乎﹖曰：可，不以父命辞于王「父」命，不以家事辞于王事。故骏引以为言。〕今子以兄弟私恩而绝父不灭之基，可乎﹖」鸿感悟垂涕，乃还就国。鲍骏因上书荐鸿经学至行，〔行，下孟翻。〕上征鸿为侍中。
十一年〔（戊寅、六八）〕
</div>
    <div class="pagination">
<a href="资治通鉴注_page40.html">上一页</a><span>...</span><a href="资治通鉴注_page36.html">36</a><a href="资治通鉴注_page37.html">37</a><a href="资治通鉴注_page38.html">38</a><a href="资治通鉴注_page39.html">39</a><a href="资治通鉴注_page40.html">40</a><span class="current-page">41</span><a href="资治通鉴注_page42.html">42</a><a href="资治通鉴注_page43.html">43</a><a href="资治通鉴注_page44.html">44</a><a href="资治通鉴注_page45.html">45</a><a href="资治通鉴注_page46.html">46</a><span>...</span><a href="资治通鉴注_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
