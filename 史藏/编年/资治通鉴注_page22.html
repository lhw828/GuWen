<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 22 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 22 页/共 334 页
  </h1>
  <div class="content">
   ①春，贰师将军来至京师。贰师所过小国闻宛破，皆使其子弟从入贡献，见天子，〔见，贤遍翻。〕因为质焉。〔质，音至。〕军还，入马千余匹。〔汉书李广利传云：军还，入玉门者万余人，马千余匹。文为详明。〕后行，〔既还敦煌而再出师，故曰后行。〕军非乏食，战死不甚多，而将吏贪，不爱卒，侵牟之，〔师古曰：言如牟贼之食苗也。〕以此物故者众。天子为万里而伐，不录其过，乃下诏封李广利为海西侯，〔班志，海西县属东海郡。〕封赵弟为新畤侯，〔功臣表，新畤侯食邑于齐地。畤，音止。〕以上官桀为少府，军官吏为九卿者三人，诸侯相、郡守、二千石百余人，千石以下千余人，奋行者官过其望，〔孟康曰：奋，迅也，自乐而行者。〕以谪过行，皆黜其劳，〔师古曰：言以罪谪而行者，免其所犯，不叙其劳。〕士卒赐直四万钱。〔师古曰：或以他财物充之，故云直。〕
匈奴闻贰师征大宛，欲遮之，贰师兵盛，不敢当，即遣骑因楼兰候汉使后过者，欲绝勿通。时汉军正任文将兵屯玉门关，捕得生口，知状以闻。上诏文便道引兵捕楼兰王，将诣阙簿责。王对曰：“小国在大国间，不两属无以自安，愿徙国入居汉地。”上直其言，〔师古曰：以其言为直。〕遣归国，亦因使候司匈奴，〔司，读曰伺。〕匈奴自是不甚亲信楼兰。
自大宛破后，西域震惧，汉使入西域者益得职。〔师古曰：赏其勤劳，皆得拜职也。余谓颜说非也，此言汉使入西域，诸国不敢轻辱，为得其职耳。得职者，不失其职也。〕于是自敦煌西至盐泽往往起亭，而轮台、渠犁〔渠犁在轮台东，东南与且末接，南与精绝接。〕皆有田卒数百人，置使者、校尉领护，〔师古曰：统领保护屯田之事也。〕以给使外国者。〔师古曰：收其五谷以供之。使，疏吏翻。〕
后岁余，宛贵人以为昧蔡善谀，〔以其遇汉善而得王也。〕使我国遇屠，乃相与杀昧蔡，立毋寡昆弟蝉封为宛王，而遣其子入侍【章：十四行本“侍”作“质”；乙十一行本同；孔本同。】于汉。汉因使使赂赐，以镇抚之。蝉封与汉约，岁献天马二匹。
②秋，起明光宫。〔三辅黄图：明光宫在长乐宫后，南与长乐宫相联属，北通桂宫。〕
③冬，上行幸回中。
④匈奴呴犁湖单于死，匈奴立其弟左大都尉且鞮侯为单于。〔师古曰：且，子余翻。鞮，丁奚翻。〕天子欲因伐宛之威遂困胡，乃下诏曰：“高皇帝遗朕平城之忧，〔平城事见十一卷高祖七年。遗，于季翻，又如字。〕高后时，单于书绝悖逆。〔事见十二卷惠帝三年。悖，蒲内翻。〕昔齐襄公复九世之雠，春秋大之。”〔公羊传：庄四年春，齐襄公灭纪，复雠也。襄公之九世祖为纪侯所谮而烹杀于周，故襄公灭纪也。九世犹可以复雠乎？曰：虽百世可也。〕且鞮侯单于初立，恐汉袭之，乃曰：“我儿子，安敢望汉天子，汉天子，我丈人行也。”〔师古曰：丈人，尊老之称。行，户浪翻。〕因尽归汉使之不降者路充国等，〔充国被留见上元封四年。〕使【张：“使”上缺“且”字。】使来献。
天汉元年（辛巳、前一零零年）〔应劭曰：时频年苦旱，故改元为天汉，以祈甘雨。师古曰：大雅有云汉之诗，周大夫仍叔所作，以美宣王遇旱灾，修德勤政而能致雨，故依以为年号也。〕
①春，正月，上行幸甘泉，郊泰畤。三月，行幸河东，祠后土。
②上嘉匈奴单于之义，遣中郎将苏武送匈奴使留在汉者，因厚赂单于，答其善意。武与副中郎将张胜及假吏常惠等俱，〔师古曰：假使，犹言兼吏也；时权为使之吏，若今之差人充使典矣。姓谱：常姓，黄帝相常先之后。〕既至匈奴，置币遗单于。〔遗，于季翻。〕单于益骄，非汉所望也。〔汉望其回心乡善，今乃益骄，故曰非汉所望。〕
会缑王与长水虞常等〔缑王者，匈奴浑邪王姊子，与浑邪王俱降汉，后随浞野侯没匈奴中。汉有长水校尉，掌长水胡骑。师古曰：长水，胡名。其注戾太子传则又曰：今鄠县东有长水。余据水经注，长水出杜县白鹿原，北入霸水。胡骑盖屯于此，非胡名也。戾传说是。虞常盖亦先没于匈奴。缑，工侯翻。〕及卫律所将降者，阴相与谋劫单于母阏氏归汉。〔降，户江翻。阏氏，音烟支。〕卫律者，父故长水胡人，律善协律都尉李延年，延年荐言律使于匈奴，使还，闻延年家收，遂亡降匈奴。〔考异曰：延年传云：诛延年兄弟宗族。按是后李广利尚为将帅，盖止诛延年及弟季妻子耳。〕单于爱之，与谋国事，立为丁灵王。〔魏略曰：丁灵，在康居北，去匈奴廷接习水七千里。匈奴盖以丁灵王封卫律耳。〕虞常在汉时素与副张胜相知，私候胜曰：“闻汉天子甚怨卫律，常能为汉伏弩射杀之。〔为，于伪翻。射，而亦翻。〕吾母、弟在汉，〔言其母与其弟也。〕幸蒙其赏赐。”张胜许之，以货物与常。后月余，单于出猎，独阏氏、子弟在，虞常等七十余人欲发，其一人夜亡告之。单于子弟发兵与战，缑王等皆死，虞常生得。〔师古曰：：被执获也。〕
单于使卫律治其事。〔治，直之翻。〕张胜闻之，恐前语发，以状语武。〔状语，牛倨翻。〕武曰：“事如此，此必及我，见犯乃死，重负国。”欲自杀，胜、惠共止之。虞常果引张胜。〔见犯，言被匈奴侵犯然后乃死，是为更负汉国，故欲先自杀，而胜、惠止之。引，谓辞及之也。重，直用翻。〕单于怒，召诸贵人议，欲杀汉使者。左伊秩訾曰：“即谋单于，何以复加！〔臣瓒曰：左伊秩訾，胡官之号。余据匈奴传，呼韩邪之败，其右伊秩訾王使之降汉，则此乃胡王之号。师古曰：言谋卫律而杀之，其罚太重也。复，扶又翻。〕宜皆降之。”〔降，户江翻；下同。〕单于使卫律召武受辞。〔师古曰：致单于之命而取其对也。〕武谓惠等：〔谓，犹语也；武语惠等也。〕“屈节辱命，虽生，何面目以归汉！”引佩刀自刺。〔刺，七亦翻。〕卫律惊，自抱持武，驰召医，凿地为坎，置熅火，〔师古曰：熅，谓聚火无焰者也。熅，于云翻。〕覆武其上，〔师古曰：覆身于坎上也。覆，音方目翻。〕蹈其背以出血。武气绝，半日复息。〔师古曰：息，谓出气也。〕惠等哭，舆归营。单于壮其节，朝夕遣人候问武，而收系张胜。
武益愈，单于使使晓武，欲降之，〔师古曰：喻说令武降也。〕会论虞常，欲因此时降武；剑斩虞常已，律曰：“汉使张胜谋杀单于近臣，〔师古曰：近臣，卫律自谓也。〕当死，单于募降者赦罪。”举剑欲击之，胜请降。律谓武曰：“副有罪，当相坐。”武曰：“本无谋，又非亲属，何谓相坐！”复举剑拟之，〔复，扶又翻；下同。〕武不动。律曰：“苏君！律前负汉归匈奴，幸蒙大恩赐号称王，拥众数万，马畜弥山，〔师古曰：弥，满也。畜，许又翻。〕富贵如此！苏君今日降，明日复然；空以身膏草野，〔膏，古号翻。〕谁复知之！”武不应。律曰：“君因我降，与君为兄弟；今不听吾计，后虽欲复见我，尚可得乎！”武骂律曰：“汝为人臣子，不顾恩义，畔主背亲，〔背，蒲妹翻。〕为降虏于蛮夷，何以汝为见！〔师古曰：言何用见汝为也。〕且单于信汝，使决人死生，不平心持正，反欲鬬两主，观祸败。南越杀汉使者，屠为九郡；宛王杀汉使者，头县北阙；朝鲜杀汉使者，即时诛灭；〔南越事见上卷元鼎五年、六年。宛事见上太初三年。朝鲜事见上元封二年。县，读曰悬。〕独匈奴未耳。若知我不降明，〔师古曰：若，汝也。言汝知我不降明矣。〕欲令两国相攻，匈奴之祸从我始矣。”律知武终不可胁，白单于，单于愈益欲降之。乃幽武置大窖中，〔师古曰：旧米粟之窖而空者也。窖，工孝翻。〕绝不饮食；天雨雪，武卧，啮雪与旃毛并咽之，〔师古曰：饮，于禁翻。食，读曰饲。雨，于具翻。啮，鱼结翻。咽，音宴，吞也。〕数日不死。匈奴以为神，乃徙武北海上无人处，使牧羝，曰“羝乳乃得归。”〔师古曰：羝，牡羊也。羝不当产乳，故设此言，示绝其事，若燕太子丹乌白头，马生角之比也。羝，音丁奚翻。乳，音人喻翻。〕别其官属常惠等，各置他所。
③天雨白牦。〔师古曰：牦，毛之强曲者；音力之翻。〕
④夏，大旱。
⑤五月，赦天下。
⑥发谪戍屯五原。〔五原郡属并州。括地志：胜州连谷县，本秦九原郡，汉武帝更名五原。〕
⑦浞野侯赵破奴自匈奴亡归。〔太初元年，破奴为匈奴所获。〕
⑧是岁，济南太守王卿为御史大夫。〔济南郡属青州，唐淄、青、齐州地。济，子礼翻。守，式又翻。考异曰：“七月，闭城门大搜。”臣瓒注武帝纪曰：“汉帝年记，六月禁逾侈，七月大搜。”则搜索逾侈者不必闭城门大搜，盖搜奸人耳。〕
天汉二年（壬午，公元前九九年）
①春，上行幸东海。〔东海郡属徐州；唐为海州地。〕□幸回中。〔章：十四行本空格作“还”字；乙十一行本同；孔本同；退斋校同。】〕
②②夏，五月，遣贰师将军广利以三万骑出酒泉，击右贤王于天山，〔晋灼曰：天山在西域，近蒲类国，去长安八千里。师古曰：即祈连山也。匈奴谓天曰“祈连”。西河旧事：白山冬夏有雪，匈奴谓之天山。括地志：天山，一名白山，今名折罗漫山，在伊吾县北百二十里。伊州在长安西北四千四百一十六里。余据唐志，祁连山在甘州张掖县，与天山似是两处。骑，音渠吏翻。〕得胡首虏万余级而还。〔还，从宣翻，又如字。〕匈奴大围贰师将军，汉军乏食数日，死伤者多。假司马陇西赵充国〔陇西郡属凉州；唐河、渭、岷州地。〕与壮士百余人溃围陷陈，〔陈，读曰阵。〕贰师引兵随之，遂得解。汉兵物故什六七，充国身被二十余创。贰师奏状，诏征充国诣行在所，帝亲见，视其创，〔被，皮义翻。创，初良翻。〕嗟叹之，拜为中郎。
汉复使因杅将军敖出西河，〔西河郡属并州。〕强【章：十四行本“强”上有“与”字；乙十一行本同；张校同；退斋校同。】弩都尉路博德会涿涂山，〔徐广曰：涂，音邪。索隐曰：涿，音卓。邪，以奢翻。汉书作“涿邪山”，在高阙塞北千里。〕无所得。
初，李广有孙陵，为侍中，善骑射，爱人下士。帝以为有广之风，拜骑都尉，〔续汉志：骑都尉比二千石。杜佑曰：奉车都尉、驸马都尉、骑都尉并汉武帝置；东晋省奉车、骑都尉，惟留驸马，尚主者为之。〕使将丹阳、楚人五千人，〔丹阳，秦鄣郡地，元封二年更名丹阳，属扬州；唐宣、歙、池、升、睦州之地。〕教射酒泉、张掖以备胡。及贰师击匈奴，上诏陵，欲使为贰师将辎重。〔将，即亮翻；下同。重，直用翻。〕陵叩头自请曰：“臣所将屯边者，皆荆楚勇士奇材剑客也，力扼虎，〔扼，捉持也。〕射命中，〔师古曰：所指名处即中之也。中，竹仲翻。〕愿得自当一队，到兰于【章：十四行本“于”作“干”；乙十一行本同；退斋校同。】山南以分单于兵。”毋令专乡贰师军。”〔乡，读曰向。〕上曰：“将恶相属邪！〔将，如字。恶，乌路翻。〕吾发军多，无骑予女。”陵对：“无所事骑，〔师古曰：犹言不须骑也。予，读曰与。女，读曰汝。〕臣愿以少击众，步兵五千人涉单于庭。”上壮而许之，因诏路博德将兵半道迎陵军。博德亦羞为陵后距，奏言：“方秋，匈奴马肥，未可与战，愿留陵至春俱出。”上怒，疑陵悔不欲出而教博德上书，乃诏博德引兵击匈奴于西河。诏陵以九月发，出遮虏障，〔遮虏障在张掖居延县，路博德所筑。括地志：汉居延故城，在甘州张掖县之东北一千五百三十里，有遮虏障。〕至东浚稽山南龙勒水上，〔班志，敦煌龙勒县有龙勒水，出南羌中，东北入泽，溉民田，盖其下流北至浚稽山下。〕徘徊观虏，即无所见，还，抵受降城休士。〔太初元年，公孙敖筑受降城。〕陵于是将其步卒五千人，出居延，北行三十日，至浚稽山止营，举图所过山川地形，使麾下骑陈步乐还以闻。步乐召见，道陵将率得士死力，〔将率，犹言将领也。将，即亮翻。率，如字。〕上甚悦，拜步乐为郎。
陵至浚稽山，与单于相值，骑可三万围陵军，军居两山间，以大车为营。陵引士出营外为陈，〔陈，读曰阵。〕前行持戟、盾，后行持弓、弩。〔行，户刚翻。盾，食尹翻。〕虏见汉军少，直前就营。陵搏战攻之，〔如淳曰：手对战也。〕千弩俱发，应弦而倒，虏还走上山，〔上，时掌翻。〕汉军追击杀数千人。单于大惊，召左、右地兵八万余骑攻陵。陵且战且引南行，数日，抵山谷中，〔师古曰：抵，当也，至也。〕连战，士卒中矢伤，三创者载辇，两创者将车，一创者持兵战，复斩首三千余级。〔中，竹仲翻。创，初良翻。将，如字，诗，无将大车，郑氏曰：将，犹扶进也。复，扶又翻。〕引兵东南，循故龙城道行，四五日，抵大泽葭苇中，〔师古曰：葭，即芦也。释名曰：初生为葭，长大为芦，成则名为苇。〕虏从上风纵火，陵亦令军中纵火以自救。〔师古曰：预烧自陈前葭苇，则虏火不得而延及也。〕南行至山下，单于在南山上，使其子将骑击陵。陵军步鬬树木间，复杀数千人，因发连弩射单于，〔服虔曰：三十弩共一弦也。张晏曰：三十絭共一臂也。贡父曰：皆无此理。盖如今之合蝉，或并两弩共一弦之类。余据魏氏春秋，诸葛亮损益连弩，以铁为矢，矢长八寸，一弩十矢俱发。今之划车弩、梯弩盖亦损益连弩而为之，虽不能三十臂共一弦，亦十数臂共一弦。射，而亦翻。〕单于下走。是日捕得虏，言“单于曰：『此汉精兵，击之不能下，日夜引吾南近塞，得无有伏兵乎？』〔近，其靳翻。〕诸当户君长皆言：〔师古曰：当户，匈奴官名。余据匈奴之官有左右当户、骨都侯，凡二十四长。〕『单于自将数万骑击汉数千人不能灭，后无以复使边臣，〔复，扶又翻；下同。〕令汉益轻匈奴。复力战山谷间，尚四五十里，得平地，不能破，乃还。』”
是时陵军益急，匈奴骑多，战一日数十合，复伤杀虏二千余人。虏不利，欲去，会陵军候管敢为校尉所辱，〔续汉志：凡领军皆有部曲；部有校尉，部下有曲，曲有军候一人。〕亡降匈奴，具言：“陵军无后救，射矢且尽，独将军麾下及校尉成安侯韩延年〔韩延年以父千秋死南越封，事见上卷元鼎五年。〕各八百人为前行，以黄与白为帜；当使精骑射之〔行，户刚翻。射，而亦翻。〕即破矣。”单于得敢大喜，使骑并攻汉军，疾呼曰：“李陵、韩延年趣降！”〔呼，火故翻。趣，读曰促。〕遂遮道急攻陵。陵居谷中，虏在山上，四面射，矢如雨下。汉军南行，未至鞮汗山，一日五十万矢皆尽，〔师古曰：鞮，音丁奚翻。汉书作“百五十万矢皆尽”。〕即弃车去。士尚三千余人，徒斩车辐而持之，〔师古曰：徒，但也。辐，音福。〕军吏持尺刀【章：十四行本“刀”下有“抵山”二字；乙十一行本同；孔本同；张校同。】入狭谷，单于遮其后，乘隅下垒石，〔服虔曰：垒石，山名也。师古曰：此说非也，言放石以投人，因山隅曲而下也。垒，卢对翻。〕士卒多死，不得行。昏后，陵便衣独步出营，〔苏林曰：褰衣卷袖而行也。师古曰：便衣，谓着短衣小袖也。〕止左右：“毋随我，丈夫一取单于耳！”〔师古曰：言一身独取也。〕良久，陵还，太息曰：“兵败，死矣！”于是尽斩旌旗，及珍宝埋地中，陵叹曰：“复得数十矢，足以脱矣。今无兵复战，〔师古曰：兵即谓矢及矛戟之属也。〕天明，坐受缚矣，各鸟兽散，犹有得脱归报天子者。”令军士人持二升糒，一片冰，〔师古曰：时冬寒有冰，持之以备渴也。糒，音备。〕期至遮虏障者相待。〔与军士期，有先至遮虏障者留驻以待后至也。〕夜半时，击鼓吉士，鼓不鸣。陵与韩延年俱上马，壮士从者十余人，虏骑数千追之，韩延年战死。陵曰：“无面目报陛下！”遂降。军人分散，脱至塞者四百余人。
陵败处去塞百余里，〔史记正义曰：遮虏障北百八十里直居延西北，长老相传，云是李陵战处。〕边塞以闻。上欲陵死战；后闻陵降，上怒甚，责问陈步乐，步乐自杀。群臣皆罪陵，上以问太史令司马迁，迁盛言：“陵事亲孝，与士信，常奋不顾身以徇国家之急，〔师古曰：徇，营也；一曰：从也。〕其素所畜积也，〔言其胸中素所畜积者如上所言也。〕有国士之风。今举事一不幸，全躯保妻子之臣随而媒蘖其短，〔服虔曰：媒，音欺，谓诋欺也。孟康曰：媒，酒教；蘖，曲也；谓酿成其罪也。师古曰：孟说是也。齐人名曲饼曰媒。贾公彦曰：齐人名曲饼为媒者，曲麸和合得成酒醴，名之为媒。〕诚可痛也！且陵提步卒不满五千，深蹂戎马之地，〔师古曰：蹂，人九翻，践也。〕抑数万之师，虏救死扶伤不暇，悉举引弓之民共攻围之，转斗千里，矢尽道穷，士张空弮，〔文颖曰：弮，弓弩弮也。师古曰：音去权翻，又音眷。〕冒白刃，北首争死敌，〔师古曰：冒，犯也。北首，北向也。冒，音莫北翻。首，音式救翻。〕得人之死力，虽古名将不过也。身虽陷败，然其所摧败亦足暴于天下。〔师古曰：所摧败，败匈奴之兵也。暴者，犹章也。摧败，补卖翻。〕彼之不死，直欲得当以报汉也。”〔师古曰：言欲立功以当罪也。〕上以迁为诬罔，欲沮贰师，为陵游说，下迁腐刑。〔沮，在吕翻。为，于伪翻。说，式芮翻。下，遐嫁翻。如淳曰：腐，宫刑也。丈夫割势不复能生子，如腐木不生实。腐，音附。〕
久之，上悔陵无救，曰：“陵当发出塞，乃诏强弩都尉令迎军；坐预诏之，得令老将生奸诈。”〔孟康曰：坐预诏博德迎陵，博德老将，出塞不至，令陵见没也。余谓此说非也。帝意既悔，追思前事，以为当陵发出塞之时，方可诏博德继其后以迎陵军，乃于陵未行之时预诏之，使博德羞为陵后距，得生奸诈上奏，而遂令博德别出西河，使陵军无救也。〕乃遣使劳赐陵余军得脱者。〔劳，力到翻。〕
③上以法制御下，好尊用酷吏，〔好，呼报翻。〕而郡、国二千石为治者大抵多酷暴，〔治，直之翻。〕吏民益轻犯法；东方盗贼滋起，大群至数千人，攻城邑，取库兵，〔汉郡、国各有库兵。〕释死罪，缚辱郡太守、都尉，杀二千石，小群以百数掠卤乡里者，不可胜数，〔胜，音升。〕道路不通。上始使御史中丞、丞相长史督之，弗能禁；〔督，察也。禁，居禽翻。〕乃使光禄大夫范昆及故九卿张德等衣绣衣，持节，虎符，发兵以兴击。〔师古曰：以军兴之法而讨击也。衣绣，于既翻。〕斩首大郡或至万余级，及以法诛通行、饮食当连坐者，诸郡甚者数千人。数岁，乃颇得其渠率，〔师古曰：渠，大也。率，所类翻。〕散卒失亡复聚党阻山川者往往而群居，无可柰何。于是作沈命法，〔应劭曰：沈，没也。敢蔽匿盗贼者没其命也。孟康曰：沈，藏匿也。命，亡逃也。师古曰：应说是。沈，持林翻。〕曰：“群盗起，不发觉，发觉而捕弗满品者，〔师古曰：品，率也，以人数为率也。〕二千石以下至小吏，主者皆死。”其后小吏畏诛，虽有盗不敢发，恐不能得，坐课累府，府亦使其不言。〔师古曰：县有盗贼，府亦并坐，故使县不言之也。累，力瑞翻。〕故盗贼寖多，上下相为匿，以文辞避法焉。
是时，暴胜之为直指使者，所诛杀二千石以下尤多，威震州郡。〔暴，周卿士暴公之后。〕至勃海，〔勃海郡属幽州，高祖置。师古曰：在勃海之滨，因以为名；唐为沧、景州之地。〕闻郡人隽不疑贤，〔师古曰：隽，音徂兖翻，又辞兖翻，姓谱有隽姓。〕请与相见。不疑容貌尊严，衣冠甚伟，胜之躧履起迎，〔文颖曰：躧，音纚。师古曰：履不着跟曰躧。躧，谓纳履未正，曳之而行。躧，音山尔翻。〕登堂坐定，不疑据地曰：“窃伏海濒，闻暴公子旧矣，〔师古曰：濒，厓也。公子，胜之字也。旧，久也。〕今乃承颜接辞。凡为吏，太刚则折，〔折，而设翻。〕太柔则废，威行，施之以恩，然后树功扬名，〔树，立也。〕永终天禄。”胜之深纳其戒；及还，表荐不疑，上召拜不疑为青州刺吏。济南王贺亦为绣衣御史，〔济，子礼翻。〕逐捕魏郡群盗，〔魏郡，高帝置，属冀州，唐为相、魏、澶、卫州地。〕多所纵舍，以奉使不称免，〔师古曰：不称，谓不副所委。称，尺正翻。〕叹曰：“吾闻活千人，子孙有封，吾所活者万余人，后世其兴乎！”〔为王氏子孙以外戚篡汉张本。〕
④是岁，以匈奴降者介和王成娩为开陵侯，〔降，户江翻。师古曰：娩，音晚，又音免。班志，开陵，侯国，属临淮郡。〕将楼兰国兵击车师；匈奴遣右贤王将数万骑救之，汉兵不利，引去。
●卷第二十二
【汉纪十四】起昭阳协洽，尽阏逢敦牂，凡十二年。
世宗孝武皇帝下之下天汉三年（癸未，公元前九八年）
①春，二月，王卿有罪自杀，以执金吾杜周为御史大夫。〔班表：中尉掌徼循京师，太初元年更名执金吾。应劭曰：吾，御也，掌执金革以御非常。师古曰：金吾，鸟名，主辟不祥。天子出行，主先导以备非常，故执此鸟之象；因以名官。〕
②初榷酒酤。〔如淳曰：榷，音较。应劭曰：县官自酤榷卖酒，小民不复得酤也。韦昭曰：以木渡水曰榷，谓禁民酤酿，独官开置，如道路设木为榷，独取利也。师古曰：榷者，步渡桥，尔雅谓之石杠，今之略彴是也。禁闭其事，总利入官，而下无由以得，有若渡水之榷，因立名焉。酤，工护翻。彴，音酌。〕
③三月，上行幸泰山，修封，祀明堂，因受计。还，祠常山，瘗玄玉。〔邓展曰：瘗，埋也。尔雅曰：祭地曰瘗薶。薶其物者，示归于地也。瘗，音于例翻。〕方士之候祠神人、入海求蓬莱者终无有验，而公孙卿犹以大人迹为解，〔大人迹见二十卷元封元年。〕天子益怠厌方士之怪迂语矣；然犹羁縻不绝，〔师古曰：羁縻，牵联之意。马络头曰羁，牛靷曰縻。〕冀遇其真。自此之后，方士言神祠者弥众，然其效可睹矣。
④夏，四月，大旱。赦天下。
⑤秋，匈奴入雁门。〔雁门郡属并州。〕太守坐畏愞弃市。〔如淳曰：军法，行逗留畏愞者要斩。愞，如椽翻；师古曰：又音乃馆翻。〕
天汉四年（甲申，公元前九七年）
①春，正月，朝诸侯王于甘泉宫。
②发天下七科谪〔张晏曰：吏有罪，一；亡命，二；赘婿，三；贾人，四；故有市籍，五；父母有市籍，六；大父母有市籍，七；凡七科也。〕及勇敢士，遣贰师将军李广利将骑六万、步兵七万出朔方；〔朔方郡属朔方州，唐灵、夏州地。〕强弩都尉路博德将万余人与贰师会；游击将军韩说将步兵三万人出五原；因杅将军公孙敖将骑万、步兵三万人出雁门。匈奴闻之，悉远其累重于余吾水北；〔师古曰：累重，谓妻子、资产也。累，力瑞翻。重，直用翻。余吾水在朔方北。山海经曰：北鲜之山，鲜水出焉，北流注于余吾。〕而单于以兵十万待水南，与贰师接战。贰师解而引归，与单于连斗十余日。〔考异曰：史记匈奴传云广利于此降匈奴，误。〕游击无所得。因杅与左贤王战，不利，引归。
时上遣敖深入匈奴迎李陵，敖军无功还，因曰：“捕得生口，言李陵教单于为兵以备汉军，故臣无所得。”上于是族陵家。既而闻之，乃汉将降匈奴者李绪，非陵也。陵使人刺杀绪。〔降，户江翻。刺，七亦翻。〕大阏氏欲杀陵，〔师古曰：大阏氏，单于之母。阏氏，音烟支。〕单于匿之北方；大阏氏死，乃还。单于以女妻陵，〔妻，千细翻。〕立为右校王，〔校，户教翻。〕与卫律皆贵用事。卫律常在单于左右；陵居外，有大事乃入议。
③夏，四月，立皇子髆为昌邑王。〔髆，音博。昌邑国属兖州，即山阳郡地；其地在唐之宋、亳、单、郓四州间。考异曰：表云六月乙丑立，今从武纪。〕
太始元年（乙酉、前九六年）〔应劭曰：言荡涤天下，与民更始，故以冠元。〕
①春，正月，公孙敖坐妻为巫蛊要斩。〔巫，祝也；蛊，厌也，惑也；谓使巫祠祭、祝诅、厌魅以蛊惑人也。蛊，音古。孔颖达曰：蛊者，损坏之名，故左传云：皿虫为蛊；是蛊食器册，巫行邪术，损坏于人。要，与腰同。〕
②徙郡国豪桀于茂陵。
③夏，六月，赦天下。
④是岁，匈奴且鞮侯单于死；〔且，子余翻。鞮，田黎翻。〕有两子，长为左贤王，次为左大将。〔匈奴二十四长，左贤王位第一，左大将位第五。长，知两翻。〕左贤王未至，贵人以为有病，更立左大将为单于。左贤王闻之，不敢进；左大将使人召左贤王而让位焉。左贤王辞以病，左大将不听，谓曰：“即不幸死，传之于我。”左贤王许之，遂立，为狐鹿姑单于；以左大将为左贤王。数年，病死；其子先贤掸不得代，更以为日逐王。〔师古曰：掸，音廛。日逐王居匈奴西边，以日入于西，故以为名。至宣帝神爵二年，掸来降。〕单于自以其子为左贤王。
太始二年（丙戌，公元前九五年）
①春，正月，上行幸回中。
②杜周卒，光禄大夫暴胜之为御史大夫。
③秋，旱。
④赵中大夫白公奏穿渠引泾水，首起谷口，尾入栎阳，〔班志，谷口、栎阳二县属左冯翊。师古曰：谷口，即今云阳县。杜佑曰：今云阳县治谷是。又曰：醴泉，汉谷口县地，隋为醴泉县，谷口县故城在县西北。栎，音药。〕注渭中，袤二百里，〔师古曰：袤，音茂，长也。〕溉田四千五百余顷，因名曰白渠；民得其饶。
太始三年（丁亥，公元前九四年）
①春，正月，上行幸甘泉宫。二月，幸东海，获赤雁。幸琅邪，〔东海、琅邪二郡皆属徐州。琅邪，唐沂、密州也。〕礼日成山，〔孟康曰：礼日，拜日也。如淳曰：拜日于成山。师古曰：成山在东莱不夜县，斗入海。〕登之罘，〔臣瓒曰：地理志，东莱睡县有之罘山。师古曰：罘，音浮。〕浮大海而还。〔还，从宣翻，又如字。〕
②是岁，皇子弗陵生。弗陵母曰河间赵倢伃，〔河间国属冀州，唐瀛、莫州地。帝置倢伃，位视上卿，爵比列侯。师古曰：倢，言接幸于上也。伃，美貌。倢，音接。伃，音予。〕居钩弋宫，〔师古曰：黄图，钩弋宫在城外；汉武故事，在直门南。〕任身十四月而生。〔任，读曰妊。〕上曰：“闻昔尧十四月而生，今钩弋亦然，乃命其所生门曰尧母门。
臣光曰：为人君者，动静举措不可不慎，发于中必形于外，天下无不知之。当是时也，皇后、太子皆无恙，〔恙，余亮翻。〕而命钩弋之门曰尧母，非名也。是以奸人【章：十四行本“人”作“臣”；乙十一行本同；孔本同。】逆探上意，知其奇爱少子，欲以为嗣，〔少，诗照翻。〕遂有危皇后、太子之心，卒成巫蛊之祸，〔卒，子恤翻。〕悲夫！
③赵人江充为水衡都尉。〔赵国属冀州；唐为冀州，其地又分入深州、德州界。元鼎二年，初置水衡都尉，掌上林苑。应劭曰：古山林之官曰衡；掌诸池苑，故称水衡。张晏曰：主都水及上林，故称水衡；主诸官，故曰都；有卒徒武事，故曰尉。师古曰：衡，平也，主平其税入；位列九卿，秩中二千石。〕初，充为赵敬肃王客，〔敬肃王，名彭祖；薨，谥敬肃。〕得罪于太子丹，亡逃；诣阙告赵太子阴事，太子坐废。上召充入见。〔见，贤遍翻。〕充容貌魁岸，被服轻靡，〔师古曰：魁，大也。岸者，有廉棱如崖岸之状。被服，衣服也。轻，轻细也。靡，靡丽也。被，皮义翻。〕上奇之；与语政事，大悦，由是有宠，拜为直指绣衣使者，使督察贵戚、近臣逾侈者。充举劾无所避，〔劾，户概翻。〕上以为忠直，所言皆中意。〔师古曰：中，当也。中，竹仲翻。〕尝从上甘泉，〔上，时掌翻。〕逢太子家使乘车马行驰道中，充以属吏。〔应劭曰：驰道，天子所行道也，若今之中道也。孔颖达曰：驰道，正道御路也。是天子驰走车马之处，故曰驰道。如淳曰：令乙；骑乘车马行驰道中，已论者没入车马被具。师古曰：家使，太子遣人之甘泉请问者也。使，疏吏翻。属，之欲翻。〕太子闻之，使人谢充曰：“非爱车马，诚不欲令上闻之，以教敕亡素者；〔师古曰：言素不教敕左右。古字，亡与无通。〕唯江君宽之！”充不听，遂白奏。上曰：“人臣当如是矣！”大见信用，威震京师。
太始四年（戊子，公元前九三年）
①春，三月，上行幸泰山。壬午，祀高祖于明堂以配上帝，因受计。癸未，祀孝景皇帝于明堂。甲申，修封。丙戌，禅石闾。夏，四月，幸不其。〔如淳曰：其，音基。不其，山名，因以为县。应劭曰：东莱县也。余据班志，不其县属琅邪郡。〕五月，还，幸建章宫，赦天下。
②冬，十月，甲寅晦，日有食之。
③十二月，上行幸雍，祠五畤；〔雍，于用翻。畤，音止。〕西至安定、北地。〔二郡属朔方州。安定，唐泾、原之地。北地，唐邠、宁、环、庆、盐、宥州地。〕
征和元年（己丑、前九二年）〔应劭曰：言征伐四夷而天下和平。〕
①春，正月，上还，幸建章宫。
②三月，赵敬肃王彭祖薨。彭祖取江都易王所幸淖姬，〔彭祖，景帝子，前二年封广州，五年徙赵。淖姬事见十九卷元狩二年。淖，奴教翻。〕生男，号淖子。时淖姬兄为汉宦者，上召问：“淖子何如？”对曰：“为人多欲。”上曰：“多欲不宜君国子民。”问武始侯昌，〔昌亦彭祖之子。班志：武始县属魏郡。〕曰：“无咎无誉。”〔誉，音余。〕上曰：“如是可矣。”遣使者立昌为赵王。
③夏，大旱。
④上居建章宫，见一男子带剑入中龙华门，疑其异人，命收之。男子捐剑走，逐之弗获。上怒，斩门候。〔门候，掌宫门出入之禁；续汉志，秩六百石。〕冬，十一月，发三辅骑士大搜上林，闭长安城门索；〔臣瓒曰：搜，谓索奸人也。上林菀周回数百里，恐奸人藏匿其中，故大搜索。索，山客翻。〕十一日乃解。巫蛊始起。
⑤丞相公孙贺夫人君孺，卫皇后姊也，贺由是有宠。贺子敬声代父为太仆，骄奢不奉法，擅用北军钱千九百万；发觉，下狱。〔下，遐嫁翻；下同。〕是时诏捕阳陵大侠朱安世甚急，贺自请逐捕安世以赎敬声罪，上许之。后果得安世。安世笑曰：“丞相祸及宗矣！”遂从狱中上书，告“敬声与阳石公主私通；〔阳石公主，帝女也。班志：阳石属北海郡。上书，时掌翻；下且上同。〕上且上甘泉，使巫当驰道埋偶人，祝诅上，有恶言。”〔师古曰：刻木为人，象人之形，谓之偶人。偶，并也，对也。祝，职救翻。诅，庄助翻。〕
征和二年（庚寅，公元前九一年）
①春，正月，下贺狱，案验；父子死狱中，家族。〔其家皆族诛也。〕以涿郡太守刘屈牦为〔【章：十四行本“为”下有“左”字；乙十一行本同。】〕丞相，封澎侯。〔涿郡，高帝置，属幽州；唐瀛、莫、幽、涿、深、祁州地。屈，丘勿翻。牦，力之翻。晋灼曰：澎，东海县。今考班志无之。服虔曰：澎，音彭。〕屈牦，中山靖王子也。〔靖王胜，景帝子。〕
②夏，四月，大风，发屋折木。〔折，而设翻。〕
③闰月，诸邑公主、阳石公主及皇后弟子长平侯伉皆坐巫蛊诛。〔诸，琅邪县，以封公主，故谓之邑；与阳石公主皆卫皇后之女。长平侯伉，卫青子也。伉，音抗，又音刚。〕
④上行幸甘泉。
⑤初，上年二十九乃生戾太子，甚爱之。及长，性仁恕温谨，〔长，知两翻。〕上嫌其材能少，不类己；而所幸王夫人生子闳，李姬生子旦、胥，李夫人生子髆，〔少，诗沼翻。髆，音博。〕皇后、太子宠浸衰，常有不自安之意。上觉之，谓大将军青曰：“汉家庶事草创，〔朱熹曰：草，略也。创，造也。〕加四夷侵陵中国，朕不变更制度，后世无法；不出师征伐，天下不安；为此者不得不劳民。〔更，工衡翻。为，于伪翻。〕若后世又如朕所为，是袭亡秦之迹也。太子敦重好静，〔好，呼到翻。〕必能安天下，不使朕忧。欲求守文之主，安有贤于太子者乎！闻皇后与太子有不安之意，岂有之邪？可以意晓之。”大将军顿首谢。皇后闻之，脱簪请罪。〔脱簪，去饰也。〕太子每谏征伐四夷，上笑曰：“吾当其劳，以逸遗汝，〔遗，于季翻。〕不亦可乎！”
上每行幸，常以后事付太子，宫内付皇后；有所平决，还，白其最，〔最，大最也。〕上亦无异，有时不省也。〔无所违异也。不省，不视也。省，悉景翻。〕上用法严，多任深刻吏；太子宽厚，多所平反，〔如淳曰：反，音幡。幡奏使从轻也。〕虽得百姓心，而用法大臣皆不悦。皇后恐久获罪，每戒太子，宜留取上意，〔言留其事，取上意裁决也。〕不应擅有所纵舍。上闻之，是太子而非皇后。群臣宽厚长者皆附太子，而深酷用法者皆毁之；邪臣多党与，故太子誉少而毁多。〔誉，音余。少，诗沼翻。〕卫青薨，〔【章：乙十一行本“薨”下有“后”字；孔本同。】〕臣下无复外家为据，竞欲构太子。〔言自卫青既薨之后，奸臣以太子无复外家以为凭依，竞欲构成其罪。〕
上与诸子疏，〔疏，读曰踈。〕皇后希得见。〔见，贤遍翻。〕太子尝谒皇后，移日乃出。〔移日，言日景移也。〕黄门苏文告上曰：〔黄门属少府，以宦者为之。〕“太子与宫人戏。”上益太子宫人满二百人。太子后知之，心衔文。文与小黄门常融、王弼等常微伺太子过，辄增加白之。皇后切齿，〔切齿者，怨愤之甚，两齿相摩切也。〕使太子白诛文等。太子曰：“第勿为过，何畏文等！上聪明，不信邪佞，不足忧也！”上尝小不平，〔小不平者，体中微有不适也。〕使常融召太子，融言“太子有喜色”，上嘿然。及太子至，上察其貌，有涕泣处，而佯语笑，上怪之；更微问，知其情，乃诛融。皇后亦善自防闲，避嫌疑，虽久无宠，尚被礼遇。〔被，皮义翻。〕
是时，方士及诸神巫多聚京师，率皆左道惑众，〔卢植曰：左道，谓邪道也。地道尊右，右为贵。故汉书云：右贤左愚，右贵左贱，故正道为右；不正道为左，若巫蛊及俗禁者。〕变幻无所不为。女巫往来宫中，教美人度厄，每屋辄埋木人祭祀之；因妒忌恚詈，〔恚，于避翻。〕更相告讦，以为祝诅上，无道。〔更，工衡翻。讦，居谒翻。郑玄曰：诅，谓祝之使沮败也。汉法有大逆无道之科。祝，职救翻。诅，庄助翻。〕上怒，所杀后宫延及大臣，死者数百人。上心既以为疑，尝昼寝，梦木人数千持杖欲击上，上惊寤，因是体不平，遂苦忽忽善忘。〔忘，巫放翻，遗忘也。〕江充自以与太子及卫氏有隙，见上年老，恐晏驾后为太子所诛，因是为奸，言上疾祟在巫蛊。〔师古曰：祟，谓祸咎之征也，故其字从“出”从“示”，言鬼神所以示人者也。音息遂翻。〕于是上以充为使者，治巫蛊狱。充将胡巫掘地求偶人，捕蛊及夜祠、视鬼，染污令有处，辄收捕验治，烧铁钳灼，强服之。〔张晏曰：充捕巫蛊及夜祭祀祝诅者，令胡巫视鬼，诈以酒醊地，令有处也。师古曰：捕夜祠及视鬼之人，而充遣巫污染地上为祠祭之处以诬其人，又以烧铁或钳之，或灼之，强使之服。钳，镊也。灼，炙也。污，乌故翻。钳，其炎翻。强，其两翻。〕民转相诬以巫蛊，吏辄劾以为大逆无道；〔劾，户概翻。〕自京师、三辅连及郡、国，坐而死者前后数万人。
是时，上春秋高，疑左右皆为蛊祝诅；有与无，莫敢讼其冤者。充既知上意，因胡巫檀何言：“宫中有蛊气；不除之，上终不差。”〔差，愈也。〕上乃使充入宫，至省中，坏御座，掘地求蛊；又使按道侯韩说、御史章赣、〔师古曰：说，读曰悦。赣，音贡。姓谱：齐人降鄣，子孙去邑为章氏。〕黄门苏文等助充。充先治后宫希幸夫人，以次及皇后、太子宫，掘地纵横，〔纵，子容翻。〕太子、皇后无复施床处。充云：“于太子宫得木人尤多，〔师古曰：三辅旧事云：充使胡巫作桐木人而薶之。〕又有帛书，所言不道；当奏闻。”太子惧，问少傅石德。德惧为师傅并诛，因谓太子曰：“前丞相父子、两公主及卫氏皆坐此，今巫与使者掘地得征验，不知巫置之邪，将实有也，无以自明。可矫以节收捕充等系狱，〔师古曰：矫，托也，托诏命也。〕穷治其奸诈。且上疾在甘泉，皇后及家吏请问皆不报；〔苏林曰：家吏，皇后吏也。臣瓒曰：太子称家，家吏是太子吏也。师古曰：既言皇后及家吏，此为皇后吏及太子吏耳，瓒说是也。〕上存亡未可知，而奸臣如此，太子将不念秦扶苏事邪！”〔事见七卷始皇三十七年。〕太子曰：“吾人子，安得擅诛！不如归谢，幸得无罪。”太子将往之甘泉，而江充持太子甚急；太子计不知所出，遂从石德计。秋，七月，壬午，太子使客诈为使者，收捕充等；按道侯说疑使者有诈，不肯受诏，客格杀说。〔格，古陌翻，击也。〕太子自临斩充，骂曰：“赵虏！前乱乃国王父子不足邪！〔江充，赵人，故骂为赵虏。乃，汝也，谓充前告赵太子阴事，使太子见废也。〕乃复乱吾父子也！”〔复，扶又翻。〕又炙胡巫上林中。
太子使舍人无且〔师古曰：且，音子闾翻。〕持节夜入未央宫殿长秋门，因长御倚华具白皇后，〔郑氏曰：长，音长者之长。如淳曰：汉仪注：女长御比侍中，皇后见娙娥以下长御称谢。倚华，字也。师古曰：倚，音于绮翻。〕发中廏车载射士，〔师古曰：中廏，皇后车马所在也。余谓中廏者，天子之内廏也。秦二世时，公子高曰：“中廏之宝马，臣得赐之。”非专主皇后车马也。〕出武库兵，发长乐宫卫卒。长安扰乱，言太子反。苏文迸走，得亡归甘泉，说太子无状。〔迸，北孟翻。〕上曰：“太子必惧，又忿充等，故有此变。”乃使使召太子。使者不敢进，归报云：“太子反已成，欲斩臣，臣逃归。”上大怒。丞相屈牦闻变，挺身逃，〔师古曰：挺，引也，独引身而逃也。余谓挺，拔也，拔身而逃也。〕亡其印绶，使长史乘疾置以闻。〔师古曰：置，谓所置驿也。疾置，急传也。〕上问：“丞相何为？”对曰：“丞相秘之，未敢发兵。”上怒曰：“事籍籍如此，〔师古曰：籍籍，犹纷纷也。〕何谓秘也！丞相无周公之风矣，周公不诛管、蔡乎！”〔屈牦于太子为兄弟，故以周公之事责之。〕乃赐丞相玺书曰：“捕斩反者，自有赏罚。以牛车为橹，〔师古曰：橹，盾也。远与敌战，故以车为橹，用自蔽也。一说：橹，望敌之楼。〕毋接短兵，多杀伤士众！坚闭城门，毋令反者得出！”太子宣言告令百官云：“帝在甘泉病困，疑有变；奸臣欲作乱。”上于是从甘泉来，幸城西建章宫，诏发三辅近县兵，部中二千石以下，丞相兼将之。太子亦遣使者矫制赦长安中都官囚徒，命少傅石德及宾客张光等分将；使长安囚如侯持节发长水及宣曲胡骑，皆以装会。〔师古曰：长水、宣曲并胡骑所屯，今鄠县东长水乡即旧营校之地。〕侍郎马通使长安，〔“马通”，汉书作“莽通”，通及弟何罗以反诛。明德马皇后恶其先有反者，故易其姓为莽。姓谱：马本自伯益之裔，赵奢封马服君，后因氏焉。〕因追捕如侯，告胡人曰：“节有诈，勿听也！”遂斩如侯，引骑入长安；又发楫棹士以予大鸿胪商丘成。〔师古曰：楫棹士，主用楫及棹行船者也。短曰楫，长曰棹。余据班表，水衡都尉有楫棹令、丞，盖掌楫棹士之官也。太初元年，改典客为大鸿胪。鸿胪者，凡朝会，使之鸿声胪传以赞导九宾。予，读曰与。胪，音闾。〕初，汉节纯赤；以太子持赤节，故更为黄旄加上以相别。〔更，工衡翻。别，彼列翻。〕
太子立车北军南门外，召护北军使者任安，与节，令发兵。安拜受节；入，闭门不出。〔任，音壬。〕太子引兵去，驱四市人〔二都及二京赋皆谓长安城中有九市。庙记曰：长安市有九，各方二百六十五步，六市在道西，三市在道东，凡四里为一市。此言四市，盖以东、西、南、北分为市也。一说：四市者，东市、西市、直市、柳市。师古曰：驱，与驱同。〕凡数万众，至长乐西阙下，逢丞相军，合战五日，死者数万人，血流入沟中。〔街衢之侧有沟以通水。〕民间皆云“太子反”，以故众不附太子，丞相附兵寖多。
庚寅，太子兵败，南奔覆盎城门。〔师古曰：长安城南出东头第一门曰覆盎城门，一曰杜门。三辅黄图曰：长乐宫在东，直杜门，故戾太子战败于长乐阙下，南奔覆盎城门而出亡也。〕司直田仁部闭城门，〔班表，元狩五年初置司直，掌佐丞相举不法，秩比二千石。〕以为太子父子之亲，不欲急之；太子由是得出亡。丞相欲斩仁，御史大夫暴胜之谓丞相曰：“司直，吏二千石，当先请，柰何擅斩之！”丞相释仁。上闻而大怒，下吏责问御史大夫曰：〔下，遐稼翻。〕“司直纵反者，丞相斩之，法也；大夫何以擅止之？”胜之惶恐，自杀。诏遣宗正刘长、执金吾刘敢奉策收皇后玺绶，后自杀。〔玺，斯氏翻。〕上以为任安老吏，见兵事起，欲坐观成败，见胜者合从之，〔言与之合而从之也。〕有两心，与田仁皆要斩。〔要，与腰同。〕上以马通获如侯，长安男子景建从通获石德，商丘成力战获张光，〔姓谱：商丘，卫大夫，以邑为氏。〕封通为重合侯，〔班志：重合，侯国，属勃海郡。〕建为德侯，〔班表：德侯食邑于济南界。〕成为秺侯。〔班志：秺，侯国，属济阴郡。孟康曰：今济阴成武有秺亭。秺，音妒。〕诸太子宾客尝出入宫门，皆坐诛；其随太子发兵，以反法族；吏士劫略者皆徙敦煌郡。〔师古曰：非其本心，然被太子劫略，故徙之也。敦，音屯。〕以太子在外，始置屯兵长安诸城门。
上怒甚，群下忧惧，不知所出。壶关三老茂上书曰：〔班志，壶关县属上党郡。荀悦汉纪，茂，姓令狐。〕“臣闻父者犹天，母者犹地，子犹万物也，故天平，地安，物乃茂成；父慈，母爱，子乃孝顺。今皇太子为汉适嗣，承万世之业，体祖宗之重，亲则皇帝之宗子也。〔适子承大宗，故谓之宗子。适，读曰嫡。〕江充，布衣之人，闾阎之隶臣耳；〔隶，贱也。〕陛下显而用之，衔至尊之命以迫蹴皇太子，〔蹴，子六翻。〕造饰奸诈，群邪错缪，是以亲戚之路鬲塞而不通。〔鬲，与隔同。塞，悉则翻。〕太子进则不得见上，退则困于乱臣，独冤结而无告，不忍忿忿之心，起而杀充，恐惧逋逃，子盗父兵，以救难自免耳；〔难，乃旦翻。〕臣窃以为无邪心。诗曰：『营营青蝇，止于藩。恺悌君子，无信谗言。谗言罔极，交乱四国。』〔师古曰：小雅青蝇之诗也。营营，往来之貌也。藩，篱也。恺悌，乐易也。言青蝇往来止于藩篱，变白作黑；谗人构毁，间亲令疏，乐易之君子不当信用；若谗言无极，则四国亦以交乱，宜深察也。〕往者江充谗杀赵太子，天下莫不闻。陛下不省察，深过太子，〔师古曰：以太子为罪过而深责之。省，悉景翻。〕发盛怒，举大兵而求之，三公自将；〔汉丞相位三公。将，即亮翻。〕智者不敢言，辩士不敢说，〔说，式芮翻。〕臣窃痛之！唯陛下宽心慰意，少察所亲，〔少，诗沼翻。〕毋患太子之非，亟罢甲兵，无令太子久亡！臣不胜惓惓，〔胜，音升。师古曰：惓惓，忠切之意。惓，读曰拳。〕出一旦之命，待罪建章宫下。”书奏，天子感寤，然尚未敢显言赦之也。〔以文理观之，不必有“敢”字。【章：十四行本正无“敢”字；乙十一行本同；孔本同；张校同；退斋校同。】〕
太子亡，东至湖，〔湖县属京兆。师古曰：今虢州湖城、閺乡二县皆其地。〕藏匿泉鸠里；〔师古曰：泉鸠水今在閺乡县东南十五里；见有戾太子冢，冢在涧东。〕主人家贫，常卖屦以给太子。太子有故人在湖，闻其富赡，使人呼之而发觉。八月，辛亥，吏围捕太子。太子自度不得脱，〔度，徒洛翻。〕即入室距户自经。〔孙愐曰：颈在前，项在后，故引绳经其颈，谓之自经；以刀割其颈，谓之自刭。〕山阳男子张富昌为卒，〔山阳时为昌邑国。〕足蹋开户，新安令史李寿趋抱解太子，〔班志，新安县属弘农郡。续汉志；县有斗食令史。〕主人公遂格斗死，皇孙二人并皆遇害。〔考异曰：汉武故事云：“治随太子反者，外连郡国数十万人。壶关三老郑茂上书，上感寤，赦反者，拜郑茂为宣慈校尉，持节徇三辅赦太子。太子欲出，疑弗实。吏捕太子急，太子自杀。”按上若赦太子，当诏吏弗捕，此说恐妄也。〕上既伤太子，乃封李寿为邘侯，〔班志，河内野王县有邘亭。邘，音于。〕张富昌为题侯。〔班表：题侯食邑于巨鹿。〕
初，上为太子立博望苑，〔三辅黄图曰：博望苑在长安杜门外五里。师古曰：取其广博观望也。为，于伪翻；下同。〕使通宾客，从其所好，〔好，呼到翻。〕故宾客多以异端进者。
臣光曰：古之明王教养太子，为之择方正敦良之士〔为，于伪翻。〕以为保傅、师友，使朝夕与之游处。〔处，昌吕翻。〕左右前后无非正人，出入起居无非正道，然犹有淫放邪僻而陷于祸败者焉。今乃使太子自通宾客，从其所好。夫正直难亲，谄谀易合，〔易，以豉翻。〕此固中人之常情，宜太子之不终也！
⑥癸亥，地震。
⑦九月，商丘成为御史大夫。
⑧立赵敬肃王小子偃为平干王。〔平干国属冀州，本广平也；宣帝五凤二年复旧名。〕
⑨匈奴入上谷、五原，杀掠吏民。〔上谷郡属幽州，唐妫州地也。〕
征和三年（辛卯，公元前九零年）
①春，正月，上行幸雍，至安定、北地。〔雍，于用翻。〕
②匈奴入五原、酒泉，杀两都尉。三月，遣李广利将七万人出五原，商丘成将二万人出西河，马通将四万骑出酒泉，击匈奴。
③夏，五月，赦天下。
④匈奴单闻汉兵大出，悉徙其辎重北邸郅居水；〔重，直用翻。师古曰：邸，至也，音丁礼翻。郅，之日翻。〕左贤王驱其人民度余吾水六七百里，居兜衔山；单于自将精兵渡姑且水。〔将，即亮翻。师古曰：且，子余翻。〕商丘成军至，追邪径，无所见，还。〔师古曰：从疾道而追之，不见虏而还也。邪，音士嗟翻。〕匈奴使大将与李陵将三万余骑追汉军，转战九日，至蒲奴水；〔蒲奴水又在龙勒水南。〕虏不利，还去。马通军至天山，匈奴使大将偃渠将二万余骑要汉兵，〔要，一遥翻；下同。〕见汉兵强，引去；通无所得失。是时，汉恐车师〔【章：十四行本“师”下有“兵”字；乙十一行本同；孔本同。】〕遮马通军，遣开陵侯成娩将楼兰、尉犁、危须等六国兵〔危须国治危须城，去长安七千二百九十里，西至焉耆百里。娩，音晚，又音免。〕共围车师，尽得其王民众而还。贰师将军出塞，匈奴使右大都尉与卫律将五千骑要击汉军于夫羊句山狭，〔要，读曰邀。服虔曰：夫羊，地名也。师古曰：句山，西山也。句，音钩。〕贰师击破之，乘胜追北至范夫人城；〔应劭曰：本汉将，筑此城；将亡，其妻率余众完保之，因以为名也。张晏曰：范氏，能胡诅者。〕匈奴奔走，莫敢距敌。
初，贰师之出也，丞相刘屈牦为祖道，〔祖，軷祭也。崔氏云：宫内之軷，祭古之行神；城外之軷，祭山川与道路之神。记曾子问：诸侯适天子，道而出。注云：祖道也。聘礼曰：出祖释軷，祭酒脯也。注云：祖，始也。行出国门，正陈车骑，释酒脯之奠为行始也。师古曰：祖者，送行之祭，因设宴饮。昔黄帝之子累祖好远游而死于道，故祀以为行神。为，于伪翻。〕送至渭桥。广利曰：“愿君侯早请昌邑王为太子；如立为帝，君侯长何忧乎！”〔当时列侯通呼为君侯，尊称之也。〕屈牦许诺。昌邑王者，贰师将军女弟李夫人子也；贰师女为屈牦子妻，故共欲立焉。会内者令郭穰〔班表，内者令属少府。又据昭纪，内谒者令郭穰。内者、谒者各有令、丞，皆属少府。岂其时穰兼两令乎！〕告“丞相夫人祝诅上及与贰师共祷祠，欲令昌邑王为帝”，按验，罪至大逆不道。六月，诏载屈牦厨车以徇，〔师古曰：厨车，载食之车。徇，行示也。〕要斩东市，〔要，与腰同。〕妻子枭首华阳街；〔枭，坚尧翻。长安城中八街，华阳其一也。华，户化翻。〕贰师妻子亦收。贰师闻之，忧惧，其掾胡亚夫亦避罪从军，说贰师曰：“夫人、室家皆在吏，若还，不称意适与狱会，〔掾，于绢翻。说，式芮翻。称，尺证翻。〕郅居以北，可复得见乎！”〔如淳曰：以就诛后虽欲复降匈奴不可得。复，扶又翻。〕贰师由是狐疑，深入要功，〔要，一遥翻。〕遂北至郅居水上。虏已去，贰师遣护军将二万骑度郅居之水，逢左贤王、左大将将二万骑，与汉兵合战一日，汉军杀左大将，虏死伤甚众。军长史与决眭都尉辉渠侯谋曰：〔晋灼曰：决眭都尉，匈奴官也。功臣表，归义侯仆朋子雷电以击匈奴功，封辉渠侯。辉渠，鲁阳县也。余据班表，仆朋侯辉渠食邑于鲁阳，雷电嗣爵。雷电不自匈奴来降，则决眭都尉非匈奴官也。师古曰：眭，息随翻。辉，音辉。〕“将军怀异心，欲危众求功，恐必败。”谋共执贰师。贰师闻之，斩长史，引兵还至燕然山。〔据匈奴传，燕然山在匈奴中速邪乌地。师古曰：燕，一千翻。〕单于知汉军劳倦，自将五万骑遮击贰师，相杀伤甚众；夜，堑汉军前，深数尺，〔堑，七艳翻。深，式禁翻，度深曰深。〕从后急击之，军大乱；〔【章：十四行本“乱”下有“败”字；乙十一行本同；孔本同；张校同。】〕贰师遂降。单于素知其汉大将，以女妻之，〔降，户江翻。妻，千细翻。〕尊宠在卫律上。宗族遂灭。
⑤秋，蝗。
⑥九月，故城父令公孙勇〔班志：城父县属沛郡。父，音甫。〕与客胡倩等谋反，〔师古曰：倩，音千见翻。〕倩诈称光禄大夫，言使督盗贼；淮阳太守田广明觉知，〔使，疏吏翻。守，式又翻。高祖十一年，置淮阳国；时为郡，属兖州；唐陈州地。贤曰：淮阳故城，在今陈州宛丘县东南。〕发兵捕斩焉。公孙勇衣绣衣、乘驷马车至圉；〔师古曰：陈留圉县。余据班志，圉县属淮阳。勇衣，于既翻。〕圉守尉魏不害等诛之。封不害等四人为侯。〔不害，当涂侯。江德，轑阳侯。苏昌，蒲侯。圉县小史，关内侯，食邑圉之遗乡。〕
⑦吏民以巫蛊相告言者，案验多不实。上颇知太子惶恐无他意，〔言为江充所迫，惶恐无以自明，而起兵杀江充，非有他意也。〕会高寝郎田千秋上急变，讼太子冤〔师古曰：高庙卫寝之郎。所告非常，故云急变。上，时掌翻。〕曰：“子弄父兵，罪当笞。天子之子过误杀人，当何罪哉！臣尝梦一白头翁教臣言。”上乃大感寤，召见千秋，谓曰：“父子之间，人所难言也，公独明其不然。此高庙神灵使公教我，公当遂为吾辅佐。”立拜千秋为大鸿胪，〔师古曰：当其立见而即拜之，言不移时也。胪，陵如翻。〕而族灭江充家，焚苏文于横桥上；〔即横门外渭桥也。横，音光。〕及泉鸠里加兵刃于太子者，初为北地太守，后族。上怜太子无辜，乃作思子宫，为归来望思之台于湖，〔师古曰：言己望而思之，庶太子之魂归来也。其台在今湖城县之西，閺乡县之东，基址犹存。〕天下闻而悲之。
征和四年（壬辰，公元前八九年）
  </div>
  <div class="pagination">
   <a href="资治通鉴注_page21.html">
    上一页
   </a>
   <span>
    ...
   </span>
   <a href="资治通鉴注_page17.html">
    17
   </a>
   <a href="资治通鉴注_page18.html">
    18
   </a>
   <a href="资治通鉴注_page19.html">
    19
   </a>
   <a href="资治通鉴注_page20.html">
    20
   </a>
   <a href="资治通鉴注_page21.html">
    21
   </a>
   <span class="current-page">
    22
   </span>
   <a href="资治通鉴注_page23.html">
    23
   </a>
   <a href="资治通鉴注_page24.html">
    24
   </a>
   <a href="资治通鉴注_page25.html">
    25
   </a>
   <a href="资治通鉴注_page26.html">
    26
   </a>
   <a href="资治通鉴注_page27.html">
    27
   </a>
   <span>
    ...
   </span>
   <a href="资治通鉴注_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
