<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 309 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 309 页/共 334 页
  </h1>
  <div class="content">
   2河中节度使、尚书令李继麟自恃与帝故旧，且有功，〔梁之干化二年，朱友谦即以河中附晋，故自恃故旧。自附晋之后，晋王与梁人战于河上，汾、晋无后顾之虞，以此为有功。〕帝待之厚，〔亦以此自恃。〕苦诸令宦求伹无厌，〔厌，于盐翻。〕遂拒不与。大军之征蜀也，继麟阅兵，遣其子令德将之以从。景进与宦官谮之曰：「继麟闻大军起，以为讨己，故惊惧，阅兵自卫。」又曰：「崇韬所以敢倔强于蜀者，〔从，才用翻。倔，其勿翻。强，其两翻。〕与河中阴谋，内外相应故也。」继麟闻之惧，欲身入朝以自明，其所亲止之，继麟曰：「郭侍中功高于我。今事势将危，吾得见主上，面陈至诚，则谗人获罪矣。」郭侍中，谓崇韬。功高，以其有灭梁、蜀之功，非己之所能及也。谗人，指令宦也。〕癸亥，继麟入朝。〔为继麟得祸张本。〕
3魏王继岌将发成都，令任圜权知留事，以俟孟知祥。诸军部署已定，〔部署行留已定也。〕是日，马彦珪至，以皇后教示继岌，继岌曰：「大军垂发，〔垂发，犹言临发也。〕彼无衅端，安可为此负心事！公辈勿复言。〔复，扶又翻。〕且主上无敕，独以皇后教杀招讨使，可乎﹖」李从袭寺泣曰：「既有此迹，万一崇韬闻之，中涂为变，益不可救矣。」相与巧陈利害，继岌不得已从之。甲子旦，从袭以继岌之命召崇韬计事，继岌登楼避之。崇韬方升阶，继岌从者李环挝碎其首，并杀其子廷诲、廷信。〔挝，则瓜翻。郭崇韬盖与二子俱至继岌所，故同时见杀。〕外人犹未之知。都统推官滏〔章：十二行本「滏」作「饶」；乙十一行本同；退斋校同。〕阳李崧谓继岌曰：「今行军三千里外，初无敕旨，擅杀大将，大王柰何行此危事！独不能忍之至洛阳邪﹖」继岌曰；「公言是也，悔之无及。」崧乃召书吏数人，登楼去梯，〔去，羌吕翻。〕矫为敕书，用蜡印宣之，〔以蜡摹刊为中书省印，以印敕书而宣之也。〕军中粗定。崇韬左右皆窜匿，独掌书记滏阳张砺诣魏王府恸哭久之。〔张砺为崇韬府掌书记。史言其事府主能始终。〕继岌命任圜代崇韬总军政。
4魏王通谒李廷安献蜀乐工二百余人，有严旭者，王衍用为蓬州刺史，帝问曰：「汝何以得刺史﹖」对曰：「以歌。」帝使歌而善之，许复故任。〔人皆谓帝克蜀而不察蜀之所以亡，故不旋踵而败；不知此乃帝气习也。观诸李存贤、周匝之事可见。〕
5戊辰，孟知祥至成都。时新杀郭崇韬，人情未安，知祥慰抚吏民，犒赐将卒，去留帖然。〔史言孟知祥之才，所以能有蜀。犒，苦到翻。〕
6闽人破陈本，斩之。〔陈本围汀州，见上年十二月。〕
7契丹主击女真及勃海，〔女真始见于此。其国本肃慎氏，东汉谓之挹娄，元魏谓之勿吉，隋、串唐谓之靺鞨，五代时始号女真。女真有数种，居混同江之南者为熟女真，江之北者为生女真。混同江即鸭渌水。〕恐唐乘虚袭之，戊寅，遣梅老鞋里来修好。〔好，呼到翻。〕
8马彦珪还洛阳，乃下诏暴郭崇韬之罪，并杀其子廷说、廷让、廷议，〔此郭崇韬诸子之在格阳者也。说，读曰悦。〕于是朝野骇惋，〔朝，直遥翻。惋，乌贯翻。〕群议纷然，帝使宦者潜察之。保大节度使睦王存父，崇韬之伲也；宦者欲尽去崇韬之党，言「存父对诸将攘臂垂泣，为崇韬称冤，〔去，羌吕翻。为，于伪翻。〕言辞怨望。」庚辰，幽存父于第，寻杀之。
景进言：「河中人有告变，言李继麟与郭崇韬谋反；崇韬死，又与存父连谋。」宦官因共劝帝速除之，帝乃徙继麟为义成节度使，是夜，遣蕃汉马步使朱守殷以兵围其第，〔欧史作「围其馆」，盖谓朱友谦无私第在洛阳也。〕驱继麟出徽安门外杀之，复其姓名曰朱友谦。〔唐昭宗之迁洛也，车驾佃徽安门入宫。唐六典：东都北面二门，东曰延喜，西曰徽安。朱友谦赐姓名见二百七十二卷元年。〕友谦二子，令德为武信节度使，令锡为忠武节度使；诏魏王继岌诛令德于遂州，郑州刺史王思同诛令锡于许州，〔唐置忠武军于许州、匡国军于同州，至梁之时两易军号，后唐灭梁，皆复其故。〕河阳节度使李绍奇诛其家人于河中。绍奇至其家，友谦妻张氏帅家人二百余口见绍奇〔帅，读曰率。〕曰：「朱氏宗族当死，愿无滥及平人。」乃别其婢仆百人，〔别，彼列翻。〕以其族百口就刑。张氏又取铁券以示绍奇曰：「此皇帝去年所赐也，我妇人，不识书，不知其何等语也。」绍奇亦为之惭。〔为，于伪翻。惭朝廷之失信。〕友谦旧将史武等七人，时为刺史，皆坐族诛。
时洛中诸军饥窘，〔窘，渠陨翻。〕妄为谣言，令官采之以闻于帝，故朱友谦、郭崇韬皆及于祸。成德节度使兼中书令李嗣源亦为谣言所属，〔属，之欲翻。〕帝遣朱守殷察之；守殷私谓嗣源曰：「令公勋业振主，宜自图归藩以远祸。」〔「振」，当作「震」。远，于愿翻。〕嗣源曰：「吾心不负天地，祸福之来，无所可避，皆委之于命。」〔李嗣源答朱守殷之言，安于死生祸福之际，英雄识度自有不可及者。〕时令宦用事，勋旧人不自保，嗣源危殆者数四，赖宣徽使李绍宏左右营护，以是得全。
9魏王继岌留马步都指挥使陈留李仁罕、马军都指挥使东光潘仁嗣、左厢都指挥使赵廷隐、右厢都指挥使浚仪张业、牙内指挥使文水武漳、骁锐指挥使平恩李延厚戍成都。〔为诸将在蜀卒为孟知祥效死张本。〕甲申，继岌发成都，命李绍琛帅万二千人为后军，行止常差中军一舍。〔三十里为一舍。差后于中军三十里也。帅，读曰率。〕
10二月，己丑朔，以宣徽南院使李绍宏为枢密使。〔代郭崇韬也。〕
11魏博指挥使杨仁晸〔晸，知领翻。〕将所部兵戍瓦桥，〔将，即亮翻。〕踰年代归，至贝州，以邺都空虚，恐兵至为变，敕留屯贝州。
时天下莫知郭崇韬之罪，民间讹言云：「崇韬杀继自岌，自王于蜀，〔王，于况翻，〕故族其家。」朱友谦子建徽为澶州刺史，帝密敕邺都监军史彦琼杀之。〔澶州，魏博巡属也，故密敕魏博监军杀朱建徽。澶，时连翻。〕门者白留守王正言曰：「史武德夜半驰马出城，不言何往。〔史彦琼以武德使出为监军，称其内职。〕又讹言云：「皇后以继岌之死归咎于帝，已弒帝矣，故急召彦琼计事。」人情愈骇。〔讹言方兴，而史彦琼所为可疑可骇者，讹过所以益甚，而乱随之。〕
杨仁晸部部兵皇甫晖与其徒夜博不胜，因人情不安，遂作乱，劫仁晸曰：「主上所以有天下，吾魏军力也，〔谓因魏博兵力以破梁。〕魏军甲不去体，马不解鞍者十余年，今天下已定，天子不念旧劳，更加猜忌。远戍踰年，方喜代归，去家咫尺，不使相见。〔言使之留屯贝州，不许还魏州也。九域志：贝州南至魏州二百二十五里。〕今闻皇后弒逆，京师已乱，将士愿与公俱归，仍表闻朝廷。若天子万福，兴兵致讨，以吾魏博兵力足以拒之，〔皇甫挥，银枪效节卒也，从庄宗战河上，习见庄宗之用兵，与夫诸军之勇怯，故敢发此言。〕安知不更为富贵之资乎！」仁晸不从，晖杀之；又劫小校，不从，又杀之。〔校，户教翻。〕效节指挥使赵在礼闻乱，衣不及带，踰垣而走，晖追及，曳其足而下之，示以二首，〔示以杨仁晸及小校之首。〕在礼惧而从之。乱兵遂奉以为帅，〔帅，所类翻。〕焚掠贝州。晖，魏州人；在礼，涿州人也。诘旦，晖等拥在礼南趣临清、永济、馆陶，所过剽掠。〔趣，七喻翻。剽，匹妙翻。〕
壬辰晚，有自贝州来告军乱将犯邺都者，都巡检使孙铎等亟诣史彦琼，〔亟，纪力翻，急也。〕请授甲乘城为备。彦琼疑铎等有异志，曰：「告者云今日贼至临清，计程须六日晚方至，〔九域志：临清县南至魏州城一百五十里。皇甫晖等以壬辰至临清，史彦琼以为六日晚方至魏州者，以师行日五十里，故计其涉三日方至也。壬辰二月四日，六日，谓二月六日也，是日甲午。〕为备未晚。」孙铎曰：「贼既作乱，必乘吾未备，昼夜倍道，安肯计程而行！请仆射帅众乘城，〔史彦琼盖加仆射，故孙铎称之。帅，读曰率。〕铎募劲兵千人伏于王莽河逆击之，贼既势挫，必当离散，然后可扑讨〔扑，普木翻。张：「讨」作「灭」。〕也。必俟其至城下，万一有奸人为内应，则事危矣。」彦琼曰：「但严兵守城，何必逆战！」是夜，贼前锋攻北门，弓弩乱发。时彦琼将部兵宿北门楼，闻贼呼声，〔呼，火故翻。〕实时惊溃。彦琼单骑奔洛阳。
癸巳，贼入邺都，孙铎等拒战不胜，亡去。赵在礼据宫城，〔帝即位于魏州，以牙城为宫城。〕署皇甫挥及军校赵进为马步都指挥使，纵兵大掠。进，定州人也。
王正言方据案召吏草奏，无至者，正言怒，其家人曰：「贼已入城，杀掠于市，吏皆逃散，公尚谁呼！」正言惊曰：「吾初不知也。」又索马，不能得，〔索，山客翻。〕乃帅僚佐步出府门谒在礼，〔帅，读曰率。〕再拜请罪。在礼亦拜，曰：士卒思归耳，尚书重德，勿自卑屈！」慰谕遣之。〔王正言以户部尚书出知留守，故赵在礼称之。
众推在礼为魏博留后，具奏其状。北京留守张宪家在邺都，〔去年张宪自邺都留守迁北京，故其家尚留邺都。〕在礼厚抚之，遣使以书诱宪，宪不发封，斩其使以闻。〔使，疏吏翻。诱，音酉。〕
12甲午，以景进为银青光禄大夫，检校右散骑常侍兼御史大夫、上注国。
13丙申，史彦琼至洛阳。〔自邺都逃至洛阳。〕帝问可为大将者于枢密使李绍宏，绍宏复请用李绍钦，〔伐蜀之役，李绍宏已荐李绍钦而不用，故言复。〕帝许之，令条上方略。〔上，时掌翻。〕绍钦所请偏裨，皆梁旧将，己所善者，帝疑之而止。皇后曰：「此小事，不足烦大将，绍荣可办也。」〔绍荣，元行钦。〕帝乃命归德节度使李绍荣将骑三千诣邺招抚，〔将，即亮翻；下同。骑，奇寄翻。〕亦征诸道兵，备其不服。
14郭崇韬之死也，李绍琛谓董璋曰：「公复欲呫嗫谁门﹖」〔复，扶又翻。〕璋惧，谢罪。魏王继岌军还至武连，〔还从宣翻。武连，汉梓潼县地，宋置武都邵及下辨县，又改下辨为武功县，后魏改为武连县，唐属剑州。九域志：在州西八十五里。〕遇敕使，谕以朱友谦已伏诛，令董璋将兵之遂州诛朱令德。时绍琛将后军在魏城，〔西魏置魏城县于巴西，唐属绵州。九域志：在州东六十五里。宋白曰：魏城本汉涪县地，西魏于涪县立潼州，析此立为魏城县。李膺记云：肆溪东五十里有东西井，井西为涪县界，井东为城界。〕闻之，以帝不委己杀令德而委璋，大惊。俄而璋过绍琛军，不谒。绍琛怒，乘酒谓诸将曰：「国家南取大梁，西定巴、蜀，皆郭公之谋而吾之战功也；至于去逆效顺，与国家犄角以破梁，则朱公也。〔犄，居蚁翻。谓朱友谦以蒲、同附晋，相为犄角以破梁。〕今朱、郭皆无罪族灭，归朝之后，行及我矣。〔朝，直遥翻。〕冤哉，天乎！柰何！」绍琛所将多河中兵，〔将，即亮翻。〕河中将焦武等号哭于军门曰：「西平王何罪，阖门屠脍！〔号，户刀翻。朱友谦再以河中附晋，晋封为西平王。阖门屠脍，谓其家悉诛夷也。〕我属归则与史武等同诛，〔言史武等既以河中将诛，若东归则亦与之同罪而诛死。〕决不复东矣。」〔复，扶又翻。〕是日，魏王继岌至泥溪，绍琛至剑州遣人白继岌云：「河中将士号哭不止，欲为乱。」丁酉，绍琛自剑州拥兵西还，自称西川节度、三川制置等使，移檄成都，称奉诏代孟知祥招谕蜀人，三日间众至五万。
15戊戌，李继曮至凤翔，监军使柴重厚不以符印与之，促令诣阙。〔唐僖宗光启三年，李茂贞据凤翔，至是而代。其后明宗复令李继曮镇凤翔。〕
16己亥，魏王继岌至利州，李绍琛遣人断桔柏津。〔断，丁管翻。桔，吉屑翻。〕继岌闻之，以任圜为副招讨使，将步骑七千，与都指挥使梁汉颙、〔颙，鱼容翻。〕监军李延安追讨之。〔考异曰：庄宗实录：「己亥，继岌奏康延孝叛，遣任圜追讨。」按延孝丁酉叛于剑州，岂得己亥奏报已至洛！广本：「魏王至利州，桔柏津使夜来告继岌，言李绍琛令断浮梁。继岌署任圜为副招讨使，令率七千人骑，与都指挥使梁汉颙、监军李延安之。」今从之。〕
17庚子，邢州左右步直兵赵太等四百人〔步直兵，谓步兵长直者也。〕据城自称安国留后；诏东北面招讨副使李绍真讨之。〔李绍真即霍彦威。〕
18辛丑，任圜先令别将何建崇击剑门关，下之。〔恐李绍琛拒守剑门关，故先击下之，绍琛将何所至哉！〕
19李绍荣至邺都，攻其南门，遣人以敕招谕之，赵在礼以羊酒犒师，拜于城上曰：「将士思家擅归，相公诚善为敷奏，〔犒，苦到翻。李绍荣以节度使同平章事，故称之为相公，所谓使相也。后之世凡建节者皆称相公。为，于伪翻。〕得色于死，敢不自新！」遂以敕徧谕军士。史彦琼戟手大骂曰：「群死贼，城破万段！」皇甫晖谓其众曰：「观史武德之言，上不赦我矣。」因聚噪，掠敕书，手坏之，〔掠，夺也。坏，音怪。〕守陴拒战。绍荣攻之不利，以状闻，帝怒曰：「克城之日，勿遗13类！」〔13，才笑翻。〕大发诸军讨之。壬寅，绍荣退屯澶州。
20甲辰夜，从马直军士王温五人杀军使，谋作乱，擒斩之。〔从，才用翻。〕从马直指挥使郭从谦，本优人也，优名郭门高。帝与梁相拒于得胜，〔得胜即德胜。〕募勇士挑战，从谦应募，俘斩而还，〔挑，徒了翻。还，从宣翻，又如字。〕由是益有宠。帝选诸军骁勇者为亲军，分置四指挥，号从马直，从谦自军使积功至指挥使。郭崇韬方用事，从谦以叔父事之，睦王存父以从谦为假子。及崇韬、存父得罪，从谦数以私财飨从马直诸校，〔数，所角翻。校，户教翻。〕对之流涕，言崇韬之冤。及王温作乱，帝戏之曰：「汝既负我附崇韬、存父，又教王温反，欲何为也﹖」从谦益惧。既退，阴谓诸校曰：「主上以王温之故，俟邺都平定，尽坑若曹。〔若，犹汝也。〕家之所有宜尽市酒肉，勿为久计也。」由是亲军皆不自安。〔为张破败作乱、郭从谦弒逆张本。郭崇韬勋旧也，以无罪而族；康延孝之乱，皇甫晖之乱，张破败之乱，卒以成郭从谦之弒，皆由崇韬之死而将校之心不自安也。〕
21乙巳，王衍至长安，有诏止之。〔止不使至洛阳。〕
22先是，帝诸弟虽领节度使，皆留京师，但食其俸。〔先，悉荐翻。〕戊申，始命护国节度使永王存霸至河中。〔既杀朱友谦，故令存霸赴镇以代之。〕
23丁未，李绍荣以诸道兵再攻邺都。庚戌，裨将杨重霸帅众数百登城，〔帅，读曰率。〕后无继者，重霸等皆死。贼知不赦，坚守无降意。〔降，户江翻。〕朝廷患之，日发中使促魏王继岌东还。继岌以中军精兵皆从任圜讨李绍琛，留利州待之，未得还。〔还，从宣翻，又如字。〕
李绍荣讨赵在礼久无功；赵太据邢州未下。沧州军乱，小校王景戡讨定之，因自为留后；河朔州县告乱者相继。帝欲自征邺都，宰相枢密使皆言京师根本，车驾不可轻动，帝曰：「诸将无可使者。」皆曰：「李嗣源最为勋旧。」帝心忌嗣源，曰：「吾惜嗣源，欲留宿卫。」皆曰：「他人无可者。」忠武节度使张全义亦言：「河朔多事，久则患深，宜令总管进讨；〔时李嗣源虽留洛阳，而蕃汉内外马步军都总管之官如故。〕若倚绍荣辈，未见成功之期。」李绍宏亦屡言之，帝以内外所荐，〔章：十二行本「荐」下有「久乃许之」四字；乙十一行本同；退斋校同；张校同，云无注本亦无。内则李绍宏，外则张全义及在廷之臣。〕甲寅，命嗣源将亲军讨邺都。
24延州言绥、银军乱，剽州城。〔绥、银时为夏州巡属，延州以邻镇奏言之耳。赵珣聚米图，经宋康定、庆历间所进也，其书云：绥州故城见在延州东北无定河川，西至夏州四百里，南至延州界三百四十里，北至银州一百六十里。夏州东至银州一百里。剽，匹妙翻。〕
25董璋将兵二万屯绵州，会任圜讨李绍琛。帝遣中使崔延琛至成都，遇绍琛军，绐之曰：「吾奉诏召孟郎，〔孟知祥妻，太祖弟克让女也，故呼为孟郎。俗谓伲为郎也。〕公若缓兵，自当得蜀。」既至成都，劝孟知祥为战守备。知祥浚壕树栅，遣马步都指挥使李仁罕将四万人，骁锐指挥使李延厚将二千人讨绍琛。〔既浚壕树栅为守城之备，又遣重兵出讨，以兵有邂逅，战苟不利则退守无仓卒失指之忧。孟知祥初至西川，其审慎如此。然当时蜀之旧兵败散已多，北兵留戍计不过数千，李仁罕所将未必及四万之数。更须博考。〕延厚集其众询之曰：「有少壮勇锐，欲立功求富贵者东！〔少，诗照翻。〕衰疾畏懦，厌行陈者西！」〔行，户刚翻。〕得选兵七百人以行。〔兵不贵多而贵精也。〕
是日，任圜军追及绍琛于汉州，绍琛出兵逆战；招讨掌书记张砺请伏精兵于后，以羸兵诱之，〔郭崇韬之为招讨使也，以张砺为掌书记。崇韬既死，继岌以任圜为招讨副使，以讨李绍琛，故砺以幕属从军。羸，伦为翻。诱，暗酉。〕圜从之，使董璋以东川羸兵先战而却。绍琛轻圜书生，又见其兵羸，极力追之，伏兵发，大破之，斩首数千级。自是悤绍琛入汉州，闭城不出。
26三月，丁巳朔，李绍真奏克邢州，擒赵太等。庚申，绍真引兵至邺都，营于城西北，以太等徇于邺都城下而杀之。〔是不足以惧皇甫晖等，适以坚其死守之心耳。〕
27辛酉，以威武节度副使王延翰为威武节度使。〔命王延翰嗣有土。〕
28壬戌，李嗣源至邺都，营于城西南；甲子，嗣源下令军中，诘旦攻城。〔诘，去吉翻。〕是夜，从马直军士张破败作乱，〔考异曰：庄宗实录：「壬戌，今上至邺都。癸亥夜，张破败作乱，明日，入邺都。」明宗实录：「三月六日，帝至邺都，八日夜，破败作乱。」薛史庄宗纪：「壬子，嗣至源邺都；甲寅夜，破败作乱。」明宗纪与实录同。按长历，此月丁巳朔，无壬子、甲寅。今从实录及明宗本纪。〕帅众大噪，〔帅，读曰率；下同。〕杀都将，〔将，即亮翻。〕焚营舍。诘旦，乱兵逼中军，嗣源帅亲军拒战，不能敌，乱兵益炽。〔从乱者愈也。〕嗣源叱而问之曰：「尔曹欲何为﹖」对曰：「将士从主上十年，百战以得天下。今主上弃恩任威，贝州戍卒思归，主上不赦，云『克城之后，当尽坑魏博之军』；〔谓皇甫晖等也。庄宗忿晖等不降，尝有「克城之日，勿遗13类」之语。〕近从马直数卒諠竞，遽欲尽诛其众。〔谓王温等乱也。郭从谦因王温乱后，矫言帝意以扇动张破败等之乱心。〕我辈初无叛心，但畏死耳。今众议欲与城中合势击退诸道之军，请主上帝河南，令公帝河北，为军民之主。」〔李嗣源官中书令，故称之为令公。〕嗣源泣谕之，不从。嗣源曰：「尔不用吾言，任尔所为，我自归京师。」乱兵拔白刃环之，〔环，音宦。〕曰：「此辈虎狼也，不识尊卑，令公去欲何之！」因拥嗣源及李绍真等入城，城中不受外兵，皇甫晖逆击张破败，斩之，外兵皆溃。赵在礼帅诸校迎拜嗣源，泣谢曰：「将士辈负令公，〔李嗣源以蕃汉马步军都总管统诸军御契丹，凡河北诸镇兵皆属焉，而魏兵作乱，是负之也。〕敢不惟命是听！」嗣源诡说在礼曰：〔说，式芮翻。〕「凡举大事，须藉兵力，今外兵流散无所归，我为公出收之。」〔藉，慈夜翻。为，于伪翻。外兵，谓城外之兵，嗣、源绍真所领者也。〕在礼乃听嗣源、绍真俱出城，宿魏县，散兵稍有至者。
29汉州无城堑，树木为栅。乙丑，任圜进攻其栅，纵火焚之，李绍琛引兵出战于金鴈桥，〔金鴈桥在汉州雒县东鴈江之上，俗传曾有金鴈，故名。〕兵败，与十余骑奔绵竹，〔九域志：绵竹县在汉州东北九十三里。〕追擒之。孟知祥自至汉州犒军，与任圜、董璋置酒高会，引李绍琛槛车至座中，知祥自酌大卮饮之，〔饮，于禁翻。〕谓曰：「公已拥节旄，又有平蜀之功，何患不富贵，而求入此槛车邪！」绍琛曰：「郭侍中佐命功第一，兵不血刃取两川，一旦无罪族诛；〔郭侍中，谓崇韬。〕如绍琛辈安保首领！以此不敢归朝耳。」〔朝，直遥翻。〕魏王继岌既获绍琛，乃引兵倍道而东。
孟知祥获陕虢都指挥使汝阴李肇、河中都指挥使千乘弘实，〔陕，失冉翻。乘，绳证翻。〕以肇为牙内马步都指挥使，弘实副之。〔为李肇等为孟知祥用张本。〕蜀中群盗犹未息，知祥择廉吏使治州县，蠲除横赋，安集流散，下宽大之令，与民更始。〔孟知祥已有据蜀规摹。治，直之翻。横，户孟翻。更，工衡翻。〕遣左厢都指挥使赵廷隐、右厢都指挥使张业将兵分讨群盗，悉诛之。
30李嗣源之为乱兵所逼也，李绍荣有万人，营于城南，嗣源遣牙将张虔钊、高行周等七人相继召之，欲与共诛乱者。绍荣疑嗣源之诈，留使者，闭壁不应。及嗣源入邺都，遂引兵去。嗣源在魏县，众不满百，又无兵仗；李绍真所将镇兵五千，闻嗣源得出，相帅归之，〔镇兵盖镇州兵也，李嗣源本镇镇州，故其兵相帅归之。帅，读曰率。〕由是嗣源兵稍振。嗣源泣谓诸将曰：「吾明日当归藩，〔欲归镇州也。〕上章待罪，〔上，时掌翻。章，表也，奏也。〕听主上所裁。」李绍真及中门使安重诲曰：「此策非宜。公为元帅，不幸为凶人所劫；李绍荣不战而退，归朝必以公借口。〔言李绍荣必奏天子，称己所以退师者，以嗣源入魏与贼合也。〕公若归藩，则为据地邀君，适足以实谗慝之言耳。不若星行诣阙，〔星行者，戴星而行也。〕面见天子，庶可自明。」嗣源曰：「善！」丁卯，自魏县南趣相州，〔趣，七喻翻。〕遇马坊使康福，〔后唐起于太原，马牧多在并、代。庄宗在河上与梁战，置马牧于相州，以康福为小马坊使以镇之，盖以并、代之貛牧为大马坊也。唐内诸司有小马坊使，宦官为之，非此。薛史唐庄宗曰：「康福体貌丰厚，可令总辖马牧。」由是署为马坊使。及明宗离魏县，会福牧小马于相州，乃驱而归命。〕得马数千匹，始能成军。福，蔚州人也。〔蔚，纡勿翻。〕
31平卢节度使符习将本军攻邺都，闻李嗣源军溃，引兵归；至淄州，监军使杨希望遣兵逆击之，〔平卢节度治青州。九域志：青州西至淄州一百一十三里。〕习惧，复引兵而西。〔复，扶又翻。〕青州指挥使王公俨攻希望，杀之，因据其城。
时近侍为诸道监军者，〔宦官常侍天子左右，故曰近侍。〕皆恃恩与节度使争权，及邺都军变，所在多杀之。安义监军杨继源谋杀节度使孔勍，勍先诱而杀之。〔勍，渠京翻。诱，音酉。〕武宁监军以李绍真从李嗣源谋，杀其元从，〔元从，谓旧从李绍真之将士，所谓义故也。绍真时从李嗣源，监军谋杀其元从之留彭城者。〕据城拒之；权知留后淳于晏帅诸将先杀之。〔帅，读曰率；下同。〕晏，登州人也。
32戊辰，以军食不足，敕河南尹豫借夏秋税；民不聊生。
33忠武节度使、尚书令齐王张全义闻李嗣源入邺都，忧惧不食，辛未，卒于洛阳。〔张全义之忧死，自以荐李嗣源北讨也。〕
34租庸使以仓储不足，颇朘刻军粮，〔朘，息缘翻，缩也，减也。〕军士流言益甚。宰相惧，帅百官上表言：「今租庸已竭，内库有余，诸军室家不能相保，傥不赈救，〔赈，津忍翻。〕惧有离心。俟过凶年，其财复集。」〔复，扶又翻。集，聚也。〕上即欲从之，刘后曰：「吾夫妇君临万国，虽藉武功，亦由天命。命既在天，人如我何！」〔纣责命于天，纣所以亡，未闻妲己有是言也。〕宰相又于便殿论之，后属耳于屏风后，〔属，之欲翻。〕须臾，出妆具及三银盆、皇幼子三人于外曰：「人言宫中蓄积多，四贡献随以给赐，所余上此耳，请鬻以赡军！」宰相惶惧而退。〔呜呼，刘后囊金宝系马鞍之时，能尽将内库所积而行乎！〕
35李绍荣自邺都退保卫州，奏李嗣源已叛，与贼合；嗣源遣使上章自理，一日数辈。嗣源长子从审为金枪指挥使，〔庄宗得魏，因魏银枪军置帐前银枪都，后又置金枪军。〕帝谓从审曰：「吾深知尔父忠厚，尔往谕朕意，勿使自疑。」从审至卫州，绍荣囚，欲杀之。从审曰：「公等既不亮吾父，〔亮，信也。〕吾亦不能至父所，〔今人多谓不欲行为不能。〕请复还宿卫。」〔复，扶又翻。还，从宣翻，又如字。〕乃释之。帝怜从审，赐名继璟，待之如子。是后嗣源所奏，皆为绍荣所遏，不得通，嗣源由是疑惧。石敬瑭曰：「夫事成于果决而败于犹豫，安有上将与叛卒入贼城，而他日得保无恙乎！〔将，即亮翻。〕大梁，天下之要会也，〔大梁控引河、汴，南通淮、泗，北接滑、魏，舟车之所凑集，且梁旧都也，故云然。〕愿假三百骑先往取之；若幸而得之，公宜引大军亟进，〔亟，纪力翻。急也。〕如此始可自全。」〔据大梁则逼洛阳，嗣源可以自全，庄宗将何以自全乎﹖石敬瑭恶察察言，故云尔。〕突骑指挥使康义诚曰：「主上无道，军民怨怒，公从众则生，守节则。」〔死康义诚胡人犷直，观此言可见也。为义诚由此为明宗所亲任张本。〕嗣源乃令安重诲移檄会兵。义诚，代北胡人也。
时齐州防御使绍虔、〔即王晏球。〕泰宁节度李绍钦、〔即段凝。〕贝州刺史李绍英〔即房知温。〕屯瓦桥，〔以备契丹。〕北京右厢马军都指挥使安审通屯奉化军，〔五代会要：后唐天成三年三月，升奉化军为泰州，以清苑县为理所。新唐书地理志：清苑县属莫州。宋保州治清苑，盖又改泰州为保州也。〕嗣源皆遣使召之。绍英，瑕丘人，本姓房，名知温；审通，金全之侄也。〔安金全有郄梁兵、全晋阳之功。〕嗣源家在真定，〔嗣源镇真定，入朝于洛，其家留真定。〕虞候将王建立先杀其监军，由是获全。〔为嗣源以王建立镇真定张本。将，即亮翻。〕建立，辽州人也。李从珂自横水将所部兵由盂县趣镇州，〔李从珂谪戍横水，见上卷同光三年。盂，春秋晋之盂邑，汉为县，中废，隋开皇十六年置原仇县，大业初改曰盂，唐属太原府。九域志：盂县东北至镇州一百里。〕与王建立军合，倍道从嗣源。嗣源以李绍荣在卫州，谋自白皋济河，分三百骑使石敬瑭将之前驱，李从珂为殿，〔殿，丁练翻。〕于是军势大盛。嗣源从子从璋自镇州引兵而南，过邢州，邢人奉为留后。〔河北盖悉从嗣源矣。从子之从，才用翻。〕
36癸酉，诏怀远指挥使白从晖将骑兵扼河阳桥，〔恐李嗣源自怀、孟犯洛也。〕帝乃出金帛给赐诸军，枢密宣徽使及供奉内使景进等皆献金帛以助给赐。〔事已至忐，帝及嬖幸始知财物之不可守。〕军士负物而诟曰：「吾妻子已殍死，得此何为！」〔诟，古候翻，又许候翻。殍，畏表翻。〕甲戍，李绍荣自卫州至洛阳，帝如鹞店劳之。〔薛史作「耀店」。〕绍荣曰：「邺都乱兵已遣其党翟建白据博州，欲济河袭郓、汴，〔李绍荣所言指赵在礼所遣兵也，殊不知李嗣源已定入汴之计矣。劳，力到翻。翟，苌伯翻。〕愿陛下幸关东招抚之。」帝从之。〔关东，谓汜水关以东。〕
37景进等言于帝曰：「魏王未至，康延孝初平，西南犹未安；王衍族党不少，闻车驾东征，恐其为变，不若除之。」〔少，诗沼翻。〕帝乃遣中使向延嗣〔向，式亮翻。〕赍敕往诛之，敕曰：「王衍一行，并从杀戮。」已印画，〔印者，用中书印；画者，画可。敕又用御宝。〕枢密使张居翰覆视，就殿柱揩去「行」字，改为「家」字，〔揩，口皆翻，摩也。去，羌吕翻。〕由是蜀百官及衍仆役获免者千，余人。延嗣至长安，尽杀衍宗族于秦川驿。衍母徐氏且死，呼曰：呼，火故翻。〕「吾儿以一国迎降，不免族诛，〔降，户江翻。〕信义俱弃，吾知汝行亦受祸矣！」
38乙亥，帝发洛阳；丁丑，次汜水；戊寅，遣李绍荣将骑兵循河而东。〔将，即亮翻。〕李嗣源亲党从帝者多亡去；或劝李继璟宜早自脱，继璟终无行意。帝屡遣继璟诣嗣源，继璟固辞，愿死于帝前以明赤诚。〔赤诚，犹言赤心。诚者心之实；言赤诚者谓赤心之实。〕帝闻嗣源在黎阳，强遣继璟渡河召之，〔强，其两翻；下强出同。此时召嗣源，嗣源必不敢前。〕道遇李绍荣，绍荣杀之。〔李继璟以死事君，以明父之心迹，得其死矣。〕
39吴越王镠有疾，如衣锦军，命镇海、镇东节度使留后传瓘监国。〔衣，于既翻。监，古衔翻。〕吴徐温遣使来问疾，左右劝镠勿见，镠曰：「温阴狡，此名问疾，实使之觇我也。」〔觇，丑廉翻。又丑艳翻。〕强出见之。温果聚兵欲袭吴越，闻镠疾瘳而止。〔史言钱、徐之智力足以相制而不足以相胜。〕镠寻还钱塘。〔按九域志，自临安东还钱塘一百二十里。〕
40吴以左仆射、同平章事徐知诰为侍中，右仆射严可求兼门下侍郎、同平章事。
辛巳，李嗣源至白皋，遇山东上绢数船，取以赏军。〔此盖青、兖上供泝河而上者也。〕安重诲从者争舟，行营马步使陶閗斩以徇，〔从，才用翻。閗，墟里翻。〕由是军中肃然。閗，许州人也。嗣源济河，至滑州，遣人招符习，习与嗣源会于胙城，〔旧唐书地理志：胙城，汉南燕县。〕安审通亦引兵来会。知汴州孔循遣使奉表西迎帝，亦遣使北输密款于嗣源，曰：「先至者得之。」
先是，帝遣骑将满城西邺守汴州；〔先是，悉荐翻。〕石敬瑭使裨将李琼以劲兵突入封丘门，敬瑭踵其后，自西门入，遂据其城，西方邺请降。敬瑭使趣嗣源；壬午，嗣源入大梁。〔趣，读曰促。九域志：胙城县南至大梁一百二十里。〕
是日，帝至荥泽东，〔九域志：荥泽县西北距汜水四十五里。〕命龙骧指挥使姚彦温将三千骑为前军，曰：「汝曹汴人也，〔龙骧军，梁之旧兵，本皆汴人。〕吾入汝境，不欲使他军前驱，恐扰汝室家。」厚赐而遣之。彦温即以其众叛归嗣源，谓嗣源曰：「京师危迫，主上为元行钦所惑，事势已离，不可复事矣。」〔元行钦赐姓名李绍荣。复，扶又翻。〕嗣源曰：「汝自不忠，何言之悖也！」〔悖，蒲妹翻。〕即夺其兵。指挥使潘环守王村寨，有刍粟数万，帝遣骑视之，环亦奔大梁。
帝至万胜镇，〔万胜镇在中牟县，东距大梁不过数十里耳。〕闻嗣源已据大梁，诸军离叛，神色沮丧，〔沮，在吕翻。丧，息浪翻。〕登高叹曰：「吾不济矣！」即命旋师。〔章：十二行本「师」下有「是夜复至汜水」六字；乙十一行本同；退斋校同；张校同，云无注本亦无。〕帝之出关也，扈从兵二万五千，〔从，才用翻；下从官同。〕及还，已失万余人，乃留秦州都指挥使张唐以步骑三千守关。癸未，帝还过罂子谷，〔刘昫曰：罂子谷在成皋。又云在汜水县西。汜水县，古之成皋县。〕道狭，每遇卫士执兵仗者，辄以善言抚之曰：「适报王又进西川金银五十万，〔适报，犹言近方得报也。〕到京当尽给尔曹。」对曰：「陛下赐已晚矣，人亦不感圣恩！」帝流涕而已。又索袍带赐从官，内库使张容哥称颁给已尽，〔索，山客翻。内库使，亦庄宗所置内诸司使之一。〕卫士叱容哥曰：「致使君失社稷，皆此阉竖辈也。」抽刀逐之；或救之，获免。哥容谓同类曰：「皇后吝财致此，〔吝财事见上。〕今乃归咎于吾辈；事若不测，吾辈万段，吾不忍待也。」因赴河死。〔卫士言致祸之源出于宦官，不特指张容哥一人，容哥遂先赴河而死者，盖以身为内库使，内库积而不发，出纳之吝，诸军以为罪，祸必先及，故遽引决耳。〕
甲申，帝至石桥西，〔石桥在洛城东。〕置酒悲涕，谓李绍荣等诸将曰：「卿辈事吾以来，急难富贵靡不同之；〔难，乃旦翻。〕今致吾至此，皆无一策以相救乎﹖」诸将百余人，皆截发置地，誓以死报，因相与号泣。〔号，户刀翻。〕是日晚，入洛城。
李嗣源命石敬瑭将前军趣汜水收抚散兵，嗣源继之；〔李嗣源在河北时奏章为元行钦所壅遏，犹可言也。渡河据大梁，庄宗尝至万胜镇，君臣相望数十里间耳，既无一奏陈情，又无一骑迎候，庄宗既还，但以兵踵之而西，此意何在哉！〕李绍虔、李绍英引兵来会。〔李绍虔，李绍英皆自瓦桥引兵踵嗣源之后而来会于大梁。〕
丙戌，戍宰相枢密使共奏：「魏王西军将至，车驾宜且控扼汜水，收抚散兵以俟之。」帝从之，自出上东门阅骑兵，戒以诘旦东行。
后唐纪四〔起柔兆阉茂（丙戌）四月，尽强圉大渊献（丁亥）六月，凡一年有奇。〕
明宗圣德和武钦孝皇帝上之下
天成元年〔（丙戌、九二六）〕
1夏，四月，丁亥朔，严办将发，〔凡天子将出，侍中奏中严外办。此时未必能尔，沿袭旧来严办之言而言之耳。〕骑兵陈于宣仁门外，〔唐昭宗天佑二年，敕改东都延喜门为宣仁门。又唐六典：东都东城在皇城之东，东曰宣仁门，南曰承福门。陈，读曰阵；下同。〕步兵陈于五凤门外。从马直指挥使郭从谦不知睦王存乂已死，〔存乂养郭从谦为假子及其被诛事，并见上卷本年二月。请诸王不出合者皆在禁中，故存乂死而从谦不知。从，才用翻。〕欲奉之以作乱，帅所部兵〔帅，读曰率；下同。〕自营中露刃大呼，〔呼，火故翻。〕与黄甲两军攻兴教门。〔唐昭宗之迁洛也，改延喜门为宣政门，重明门为兴教门。五凤门盖宫城南门也。唐六典曰：洛阳皇城南面三门，中曰应天，左曰兴教，右曰光政。〕帝方食，闻变，帅诸王及近卫骑兵击之，逐乱兵出门。时蕃汉马步使朱守殷将骑兵在外，帝遣中使急召之，欲与同击贼；守殷不至，引兵憩于北邙茂林之下。〔憩，去例翻，息也。邙，莫郎翻。〕乱兵焚兴教门，缘城而入，近臣宿将皆释甲潜遁，〔李绍荣必已遁矣。〕独散员都指挥使李彦卿及宿卫军校何福进、王全斌等十余人力战。俄而帝为流矢所中，〔李彦卿即符彦卿，存审之子。散，悉亶翻。校，户教翻。中，竹仲翻。斌，音彬。〕鹰坊人善友扶帝自门楼下，至绛霄殿庑下〔鹰坊，唐时五坊之一也。姓谱，善，姓也，尧师善卷。门楼，兴教门楼。庑，罔甫翻。〕抽矢，渴懑求水，皇后不自省视，遣宦者进酪，〔懑，音闷。省，悉景翻。酪，历各翻，乳浆也。凡中矢刃伤血闷者，得水尚可活，饮酪是速死也。〕须臾，帝殂。〔年四十二。〕李彦卿等恸哭而去，左右皆散，善友敛庑下乐器覆帝尸而焚之。〔覆，敷又翻。自此以上至是年正月，书「帝」者皆指言庄宗。庄宗好优而毙于郭门高，好乐而焚以乐器，故欧阳公引「君以此始，必以此终」之言以论其事，示戒深矣。〕彦卿，存审之子；福进、全斌皆太原人也。〔李彦卿后复姓符，与何福进、王全斌皆以功名自见。〕刘后囊金宝系马鞍，与申王存渥及李绍荣引七百骑，焚嘉庆殿，自师子门出走。通王存确、雅王存纪奔南山。〔洛阳之南入伊川皆大山。〕宫人多逃散，朱守殷入宫，选宫人三十余人，各令自取乐器珍玩，内于其家。于是诸军大掠都城。
是日，李嗣源至罂子谷，〔考异曰：庄宗实录云：「今上至郑州闻变。」今从明宗实录。余按罂子谷在郑州境。〕闻之，恸哭，谓诸将曰：「主上素得士心，，正为群小蔽惑至此，今吾将安归乎！」
戊子，朱守殷遣使驰白嗣源，以「京城大乱，诸军焚掠不已，愿亟来救之！」乙丑，嗣源入洛阳，止于私第，禁焚掠，拾庄宗骨于灰烬之中而殡之。
嗣源之入邺也，前直指挥使平遥侯益脱身归洛阳，〔前直指挥使领上前直卫之兵。刘昫曰：平遥即汉平陶县，魏避国讳，改「陶」为「遥」：唐属汾州。宋白曰：后魏以太武帝名焘，改「平陶」为「平遥」。〕庄宗抚之流涕。至是，益自缚请罪；嗣源曰：「尔为臣尽节，又何罪也！」使复其职。
嗣源谓朱守殷曰：「公善巡徼，以待魏王。〔徼，吉吊翻。言善巡徼宫阙及皇城内外坊市，以待魏王继岌。继岌，庄宗嫡长子也，西征而还，未至，示若待其至而嗣位然。〕淑妃、德妃在宫，供给尤宜丰备。〔韩淑妃、伊德妃先在晋阳宫，盖庄宗都洛之后迎至洛宫，及其遭变，不从刘后出奔，时在宫中也。按淑妃韩氏，本庄宗元妃卫国夫人也；德妃伊氏，次妃燕国夫人也。刘后之次在三，越次而正位中宫，虽庄宗之过，亦郭崇韬希指迎合之罪也。五代会要曰：同光二年十二月，册德妃、淑妃，以宰臣豆卢革、韦说为册使，出应天门外登辂车，卤簿鼓吹前导，至右永福门降车，入右银台门，至淑妃宫，受册于内，文武百官立班称贺。通鉴书二年二月册刘后，盖册后之后至十二月册二妃也。〕吾俟山陵毕，社稷有奉，则归藩为国家捍御北方耳。」〔归藩，言欲归真定。为，于伪翻。〕
是日，豆卢革帅百官上笺劝进，〔下之于上，不从其令而从其意。帅，读曰率。上时掌翻。〕嗣源面谕之曰：「吾奉诏讨贼，不幸部曲叛散；欲入朝自诉，又为绍荣所隔，披猖至此。吾本无他心，诸君遽尔见推，殊非相悉，〔悉，息七翻，谙也，究也，详也，尽也。〕愿勿言也！」革等固请，嗣源不许。
李绍荣欲奔河中就永王存霸，从兵稍散；庚寅，至平陆，〔从，才用翻。唐书地理志曰：括地志：陜州河北县本汉大阳县，天宝元年，太守李齐物开三门以利漕运，得古刃，有篆文曰「平陆」，因更河北县为平陆县。九域志：县在陜州北五里，隔大河。〕止余数骑，为人所执，折足送洛阳。〔折，而设翻。〕存霸亦帅众千人弃镇奔晋阳。
2辛卯、魏王继岌至兴平，闻洛阳乱，复引兵而西，〔复，扶又翻。〕谋保据凤翔。
3向延嗣至凤翔，以庄宗之命诛李绍琛。〔庄宗已殂，故不书帝而以庙号书之也。李绍琛反于蜀被擒，见上卷本年三月。〕
4初，庄宗命吕、郑二内养在晋阳，一监兵，一监仓库，〔监，工衔翻。〕自留守张宪以下皆承应不暇。及邺都有变，又命汾州刺史李彦超为北都巡检。彦超，彦卿之兄也。
庄宗既殂，推官河间张昭远劝张宪奉表劝进，宪曰：「吾一书生，自布衣至服金紫，皆出先帝之恩，岂可偷生而不自愧乎！」昭远泣曰：「此古人之事，公能行之，忠义不朽矣。」〔张昭远儒者也，故勉成张宪之志节。其后昭远避汉高祖名，止名昭。〕
有李存沼者，庄宗之近属，〔考异曰：唐愍帝实录符彦超传云「皇弟存沼」，薛史、欧阳史彦超传作「存霸」；庄宗列传、薛史张宪传但云「李存沼」。按庄宗弟无名存沼者；存霸自河中衣僧服而往，非今日传庄宗之命者也。或者武皇之侄，庄宗之弟。别无所据，不敢决定，故但云近属。按庄宗谥光圣神闵皇帝，唐愍帝实录即庄宗实录也，「愍」、「闵」字通。〕自洛阳奔晋阳，矫传庄宗之命，阴与二内养谋杀宪及彦超，据晋阳拒守。彦超知之，密告宪，欲先图之。宪曰：「仆受先帝厚恩，不忍为此。徇义而不免于祸，乃天也。」彦超谋未决，壬辰夜，军士共杀二内养及存沼于牙城，因大掠达旦。宪闻变，出奔忻州。〔九域志：太原府东北至忻州二百里。此以宋氏徙府后言也。〕会嗣源移书至，彦超号令士卒，城中始安，遂权知太原军府。
5百官三笺请嗣源监国，〔考异曰：监国本太子之事，非官非爵。然五代唐明宗、潞王、周太祖皆尝监国。汉太后令曰，「中外事取监国处分，」又诰曰，「监国可即皇帝位，」是时直以监国为称号也。今从之。〕嗣源乃许之。甲午，入居兴圣宫，〔按是时庄宗之殡在西宫，兴圣宫盖在西宫之东。按薛史，庄宗即位于魏州，以子继岌充北都留守、兴圣宫使，及平定河南，充东京留守、兴圣宫使，则东京、北都皆有兴圣宫。宋白所记见前。〕始受百官班见。〔示即真之渐。见，贤遍翻。〕下令称教，百官称之曰殿下。庄宗后宫存者犹千余人，宣徽使选其美少者数百献于监国，〔少，诗照翻。〕监国曰：「奚用此为！」对曰：「宫中职掌不可阙也。」监国曰：「宫中职掌宜谙故事，〔谙，乌含翻。〕此辈安知！」乃悉用老旧之人补之，其少年者皆出归其亲戚，无亲戚者任其所适。蜀中所送宫人亦准此。
乙未，以中门使安重诲为枢密使，〔安重诲本成德军中门使，监国所亲任者也。〕镇州别驾张延朗为副使。延朗，开封人也，仕梁为租庸吏，〔按欧史，张延朗仕梁，以租庸吏为郓州粮料使，明宗克郓州得之，复以为粮料使，后徙镇宣武、成德，以为元从孔目官，盖由此选为镇州别驾也。〕性纤巧，善事权贵，以女妻重诲之子，〔妻，七细翻。〕故重诲引之。
监国令所在访求诸王。通王存确、雅王存纪匿民间，或密告安重诲，重诲与李绍真谋曰：「今殿下既监国典丧，诸王宜早为之所，以壹人心。殿下性慈，不可以闻。」乃密遣人就田舍杀之。后月余，监国乃闻之，切责重诲，伤惜久之。
刘皇后与申王存渥奔晋阳，在道与存渥私通。存渥至晋阳，李彦超不纳，走至风谷，〔「风谷」恐当作「岚谷」。唐长安三年分宜芳县置岚谷县，属岚州。〕为其下所杀。明日，永王存霸亦至晋阳，从兵逃散俱尽，〔从，才用翻。〕存霸削发、僧服谒李彦超，「愿为山僧，幸垂庇护。」军士争欲杀之，彦超曰：「六相公来，当奏取进止。」〔存霸第六。〕军士不听，杀之于府门之碑下。刘皇后为尼于晋阳，监国使人就杀之。薛王存礼及庄宗幼子继嵩、继潼、继蟾、继峣，〔峣，倪么翻。〕遭乱皆不知所终。惟邕王存美以病风偏枯得免，居于晋阳。〔沙陀自唐末强盛，盖至于此。恐赤心之支胤或有存者；晋王父子相传，其血嗣歼矣。且明宗，晋王义儿也，得国之后，坐视义父之遗育为鱼为肉，何忍也！他日讵可望麦饭洒陵乎！
6徐温、高季兴闻庄宗遇弒，益重严可求、梁震。〔严可求料唐有内变，见二百七十二卷庄宗同光元年；梁震料庄宗必亡，见二百七十四卷三年。〕
梁震荐前陵州判官贵平孙光宪于季兴，使掌书记。〔贵平县，汉广都县之东南界，后魏置和仁郡，仍置平井、贵平、可昙三县，唐废平井、可昙，以贵平县治和仁城。开元十四年移治禄川，属陵州。宋省贵平入广都县。〕季兴大治战舰，欲攻楚，〔治，直之翻。舰，户黯翻。〕光宪谏曰：「荆南乱离之后，赖公休息士民，始有生意，若又与楚国交恶，他国乘吾之弊，良可忧也。」季兴乃止。
7戊戌，李绍荣至洛阳，〔陜州械送至洛阳。〕监国责之曰：「吾何负于尔，而杀吾儿﹖」〔谓绍荣杀从审也。见上卷本年三月。〕绍荣瞋目直视曰：〔瞋，昌真翻。〕「先帝何负于尔﹖」遂斩之，〔元行钦虽死，监国岂不有愧于其言！〕复其姓名曰元行钦。〔李绍荣赐姓名见二百六十九卷梁均王贞明元年。〕
8监国恐征蜀军还为变，〔还，从宣翻，又如字。〕以石敬瑭为陜州留后；己亥，以李从珂为河中留后。〔陜州以备其径至洛阳，河中以备其北归晋阳。陜，失冉翻。〕
9枢密使张居翰乞归田里，许之。李绍真屡荐孔循之才，庚子，以循为枢密副使。李绍宏请复姓马。〔李绍宏赐姓名见二百七十卷梁均王贞明五年。〕
监国下教，数租庸使孔谦奸佞侵刻穷困军民之罪而斩之，〔数，所具翻。〕凡谦所立苛敛之法〔敛，力赡翻。〕皆罢之，因废租庸使及内勾司，〔租庸使，唐末及梁置。内勾司，庄宗同光二年置。〕依旧为盐铁、户部、度支三司，委宰相一人专判。〔唐制：户部度支以本司郎中、侍郎判其事，又置盐铁转运使。其后用兵，以国计为重，遂以宰相领其职。干符已后，天下丧乱，国用愈空，始置租庸使，用兵无常，随时调敛，兵罢则止。梁兴，置租庸使，领天下钱谷，废盐铁、户部、度支之官。庄宗灭梁，因而不改。明宗入立，诛租庸使孔谦而废其使职，以大臣一人判户部、度支、盐铁，号曰判三司。至长兴元年，张延朗因请置三司使，事下中书。中书用唐故事，拜延朗特进、工部尚书，充诸道盐铁转运等使，兼判户部度支事；诏以延朗充三司使，班在宣徽使下。三司置使，则自梁始。宋白曰：同光二年，左谏议大夫窦专奏请废租庸使名目归三司，略曰：伏见天下诸色钱谷，比属户部，设度支、金部、仓部，各有郎中、员外，将地赋、山海盐铁分擘支计征输。后为租赋繁多，添置三司使额，同资国力，共致丰财。安、史作乱，民户流亡，征租不时，经费多阙，惟江、淮、岭表郡县完全,总三司货财，发一使征赋，在处勘覆，名曰租庸。收复京城，寻废其职务。广明中，黄巢叛逆，僖宗播迁，依前又以江、淮征赋置租庸使，乃至还京，旋亦停废。伪梁将四镇节制征输，置宫使名目；后废宫使，改置租庸。〕又罢诸道监军使；以庄宗由宦官亡国，命诸道尽杀之。
10魏王继岌自兴平退至武功，宦者李从袭曰：「祸福未可知，退不如进，请王亟东行以救内难。」继岌从之。还，至渭水，权西都留守张籛已断浮梁；〔难，乃旦翻。籛，则前翻。断，音短。〕循水浮渡，是日至渭南，腹心吕知柔等皆已窜匿。从袭谓继岌曰：「时事已去，王宜自图。」继岌徘徊流涕，乃自伏于床，命仆夫李环缢杀之。〔继岌以李从袭、吕知柔而杀郭崇韬，而杀继岌者岂他人哉！李环即挝杀崇韬者也。考异曰：庄宗实录，「征蜀初为都监，后劝继岌杀郭崇韬者李从袭也。」明宗实录云「宦者都监李继袭劝继岌东还」，及令自杀，又云「任圜监军李廷袭欲存康延孝」，及至华州为李冲所杀者，复云「李从袭」。盖「从袭」误为「继袭」、「廷袭」。今从庄宗实录。〕任圜代将其众而东。监国命石敬瑭慰抚之，军士皆无异言。〔史言西军归心于新主。〕
先是，监国命所亲李冲为华州都监，应接西师。〔先，昔荐翻。华，户化翻。西师，即谓魏王继岌之师。〕冲擅逼华州节度使吏彦镕入朝；同州节度使李存敬过华州，冲杀之，并屠其家；又杀西川行营都监李从袭。〔李从袭死有余罪，监国未即肆诸市朝，而李冲杀之则为失刑耳。〕彦镕泣诉于安重诲，重诲遣彦镕还镇，召冲归朝。
自监国入洛，内外机事皆决于李绍真。绍真擅收威胜节度使李绍钦、太子少保李绍冲下狱，〔下，户嫁翻。〕欲杀之。安重诲谓绍真曰：「温、段罪恶皆在梁朝，今殿下新平内难，冀安万国，岂专为公报仇邪！」〔难，乃旦翻。为，于伪翻。按欧史，霍彦威素与温、段有隙。〕绍真由是稍沮。〔沮，在吕翻。〕辛丑，监国教，李绍冲、绍钦复姓名为温韬、段凝，〔温韬、段凝赐姓名并见二百七十二卷庄宗同光元年。〕并放归田里。
11壬寅，以孔循为枢密使。
12有司议即位礼。李绍真、孔循以为唐运已尽，宜自建国号。监国问左右：「何谓国号﹖」对曰：「先帝赐胜于唐，为唐复雠，〔赐姓于唐，谓献祖以平庞勋之功始赐姓李也。为唐复雠，谓庄宗灭梁也。为，于伪翻。〕继昭宗后，故称唐。〔言以同光元年继天佑二十年也。〕今梁朝之人不欲殿下称唐耳。」〔霍彦威、孔循皆尝事梁者也。当时在监国左右者未必皆儒生；观其所对辞意，于正闰之位致其辩甚严，虽儒生不能易也。〕监国曰：「吾年十三事献祖，献祖以吾宗属，视吾犹子。〔庄宗即位，尊其祖国昌为献祖。监国亦沙陀种，故云宗属。〕又事武皇垂三十年，〔庄宗追尊父晋王克用为太祖武皇帝。〕先帝垂二十年，经纶攻战，未尝不预；武皇之基业则吾之基业也，先帝之天下则吾之天下也，安有同家而异国乎！」令执政更议。〔更，工行翻。〕吏部尚书李琪曰：「若改国号，则先帝遂为路人，梓宫安所托乎！不惟殿下忘三世旧君，〔以监国历事献祖、太祖、庄宗三世也。〕吾曹为人臣者能自安乎！前代以旁支入继多矣，宜用嗣子柩前即位之礼。」〔记曰：在床曰尸，在棺曰柩。郑氏注曰：尸，陈也，言形体在；柩之言究也，白虎通云，久也。柩，音新旧之旧。〕众从之。丙午，监国自兴圣宫赴西宫，服斩衰，于柩前即〔【章；十二行本「即」下有「皇帝」二字；乙十一行本同。】〕位，〔斩衰，下不缏，子为父服之。衰，仓回翻。自己丑入洛，至此二十日。先是未敢即位者，魏王继岌犹在故也；继岌既死，乃决为之。〕百官缟素。既而御衮冕受册，〔徐无党曰：既用嗣君之礼矣，遽释衰而服冕，可以见其情诈。〕百官吉服称贺。
13戊申，敕中外之臣毋得献鹰犬奇玩之类。
14有司劾奏太原尹张宪委城之罪；庚戌，赐宪死。〔以张宪前朝大臣，加之罪而杀之耳。〕
15任圜将征蜀兵二万六千人至洛阳，〔征蜀之初，出师六万，除留戍于蜀及康延孝叛死亡之外，还洛者二万六千人耳。〕明宗慰抚之，各令还营。〔以通鉴书法言之，「明宗」二字当书「帝」字，此因前史成文，偶遗而不之改耳。〕
16甲寅，大赦，改元。〔始改元天成。〕量留后宫百人，宦官三十人，教坊百人，鹰坊二十人，御厨五十人，〔量，音良。〕自余任从所适。诸司使务有名无实者皆废之。分遣诸军就食近畿，以省馈运。除夏、秋税省耗。〔旧例，夏、秋二税先有省耗，每斗一升，今后祗纳正税数，不量省耗。〕节度、防御等使，正、至、端午、降诞四节听贡奉，〔元正、冬至、端午、并降诞节为四。按五代会要，唐咸通八年九月九日帝始生于代北金凤城，以其日为应圣节。〕毋得敛百姓；〔敛，力赡翻。〕刺史以下不得贡奉。选人先遭涂毁文书者，〔涂毁选人告身，见二百七十三卷庄宗同光二年。〕令三铨止除诈伪，余复旧规。〔唐六典：吏部尚书、侍郎之职，掌天下官吏，以三铨分其选：一曰尚书铨，二曰中铨，三曰东铨。或云吏部东、西铨并流外铨为三铨。宋白曰：太和四年七月，吏部奏：「当司西铨侍郎厅，旧以尚书之次为中铨，次为东铨。干元中，侍郎崔器奏改中铨为西铨，以久次侍郎居左，新除侍郎居右，因循倒置，议者非之。请自今久次侍郎居西铨，新除侍郎居东铨。」敕旨依。又曰：兵部尚书为中铨，并东铨、西铨为三铨。〕
17五月，丙辰朔，以太子宾客郑珏、〔珏，古岳翻。〕工部尚书任圜并为中书侍郎、同平章事；圜仍判三司。圜忧公如家，简拔贤俊，杜绝侥幸，期年之间，〔侥，坚尧翻。，期，读曰翆〕府库充实，军民皆足，朝纲粗立。〔史言任圜辅相有绩。粗，坐五翻。〕圜每以天下为己任，由是安重诲忌之。〔为安重诲谮杀任圜张本。〕
18武宁节度使李绍真、忠武节度使李绍琼、贝州刺吏李绍英、齐州防御使李绍虔、河阳节度使李绍奇、洺州刺史李绍能，各请复旧姓名为霍彦威、苌从简、房知温、王晏球、夏鲁奇、米君立，许之。〔李绍真、绍虔以梁将归降赐姓名，李绍琼、绍英、绍奇、；能以事庄宗有战功赐姓名；通鉴不尽载其赐姓名之由，略之也。〕从简，陈州人也。晏球本王氏子，畜于杜氏，〔畜，吁玉翻。〕故请复姓王。
19丁巳，初令百官正衙常朝外，五日一赴内殿起居。〔时正衙常朝御文明殿，朔望御之。内殿，中兴殿也。朝，直遥翻。〕
20宦官数百人窜匿山林，或落发为僧，至晋阳者七十余人，诏北都指挥使李从温悉诛之。从温，帝之侄也。
21帝以前相州刺吏安金全有功于晋阳，〔事见二百六廾九卷梁均王贞明二年。相，息亮翻。〕壬戌，以金全为振武节度使、同平章事。
22丙寅，赵在礼请帝幸邺都。戊辰，以在礼为义成节度使；辞以军情未听，不赴镇。〔赵在礼实为魏兵所劫制，不容其赴滑州。〕
23李彦超入朝，帝曰：「河东无虞，尔之力也。」〔河东军府在晋阳，李存沼死，张宪出走，镇定军皆李彦超之力也。〕庚午，以为建雄留后。〔使之镇晋州而未授节旄，且为留后。〕
  </div>
  <div class="pagination">
   <a href="资治通鉴注_page308.html">
    上一页
   </a>
   <span>
    ...
   </span>
   <a href="资治通鉴注_page304.html">
    304
   </a>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <span class="current-page">
    309
   </span>
   <a href="资治通鉴注_page310.html">
    310
   </a>
   <a href="资治通鉴注_page311.html">
    311
   </a>
   <a href="资治通鉴注_page312.html">
    312
   </a>
   <a href="资治通鉴注_page313.html">
    313
   </a>
   <a href="资治通鉴注_page314.html">
    314
   </a>
   <span>
    ...
   </span>
   <a href="资治通鉴注_page310.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
