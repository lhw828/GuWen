<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 199 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 199 页/共 607 页</h1>
    <div class="content">　　是日，西贼寇三川寨，镇戎军西路都巡检杨保吉死之。明日，泾原路都监刘继宗、李纬、王秉等分兵出战，皆失利，继宗为流矢中颐。时泾州驻泊都监王珪将三千骑来援，自瓦亭寨至师子堡，贼围之数重。珪奋击，贼披靡，获首级为多，叩镇戎城请益兵，不得，城中缒糗粮予之，师既饱，因语其下曰：「兵法以寡击觽，必在暮。我兵少，乘其暮气之衰，可得志也。」复驰入。有贼将持皁帜植枪以枪以詈曰：「谁敢与吾敌者！」枪直珪匤而伤右臂，珪左手以杵碎其脑。继又一将复以枪进，珪挟其枪以铁鞭击杀之。一军大惊，将引去，会珪以马中箭而还，贼遂留军纵掠，凡三日，闻泾原钤辖、知渭州郭志高率大兵趋三川，乃退。三班借职郭纶固守定川堡【三二】，得不陷。刘璠堡本军指使【三三】散直王遇、弓箭手都虞候刘用以事急出降，并陷干沟、干河、赵福三堡。是役也，官军战没者凡五千余人。郭纶，实录、韩琦奏并作「伦」。据苏辙栾城集郭纶诗载纶守定川事差详，乃作「纶」字，今从之。韩琦奏王珪力战事，与本传不同，琦奏珪以孤军千余人，本传云三千，琦奏珪中三矢而退，本传云珪伤右臂、马中箭而还，今从本传；云贼一军大惊，遂引去，珪亦以马中箭而还，按琦奏则珪退，贼留军大掠三日，闻郭志高援兵来，乃引去，恐传误也，今从琦奏。
　　丁卯，香药库使、兼医官使姚可久权落医官使赴陕西体量蕃部公事。姚可久事，当考。
　　戊辰，刑部尚书、知枢密院事晏殊为检校太傅，充枢密使。
　　同知枢密院事保宁节度使驸马都尉王贻永、刑部侍郎杜衍、右谏议大夫郑戬并为枢密副使。
　　己巳，泾原钤辖、四方馆使、端州团练使王仲宝为滁州团练使、泾原部署。
　　庚午，大理寺丞、签书定国节度使判官事种世衡为内殿承制、知延州青涧城。世衡，放兄子，幼从放学，任气有才略，尝知泾阳县，里胥王知谦以奸利事败，法当徒，遁去，比郊赦，辄出。世衡曰：「送府则会赦。」杖其脊而请罪于府，知府李谘奏释之。后通判凤州，州将王蒙正干以私，不听。蒙正怒，讽知谦讼噃而阴助之，世衡坐流窦州，徙汝州，李纮、宋绶、狄棐等相继为辨其诬，久乃复官。安远、塞门既陷贼，东路无藩篱，贼益内侵。世衡言于范仲淹，请营故宥州【三四】，州西南直延安二百里，当贼冲，右捍延安，左可致河东粟，北可图银、夏。仲淹为请于朝，诏世衡即废垒兴筑。垒近敌，屡出争，世衡且战且城，初苦无水，凿地百五十尺，至石而不及泉，工以为不可穿，世衡命屑石一畚酬百钱，卒得泉。城成，赐名青涧，世衡改秩主之。世衡开营田一千顷，募商贾，贷以本钱，使通货得利，城遂富实。闲出行部族，慰劳酋长，或解与所服带。尝会客饮，有得蕃事来告者，即予饮器，繇是属羌皆乐为用。无定河蕃部钞边，率属羌讨击，前后斩首数百。
　　辛未，追谥曹利用曰襄悼。
　　壬申，环庆副都部署任福等攻西贼白豹城，克之，凡烧庐舍、酒务、仓草场、伪太尉衙，及破荡骨咩等四十一族，兼烧死土土□空中所藏蕃贼不知人数，及禽伪张团练并蕃官四人、麻魁七人，杀首领七人，获头级二百五十、马牛羊橐驼七千一百八十、器械三百三、印记六；官军死者一人，伤者一百六十四人。贼时盛兵寇保安及镇戎军，福等自庆州东路华池、凤川镇声言巡边，召都巡检任政、华池寨主胡永锡、凤川监押刘世卿、淮安镇都监刘政、监押张立同议入界，以牵制贼兵。庚午，行至柔远寨。明日，犒熟户蕃官，且戒以不得离席。遂部分诸将，以驻泊都监王怀政围白豹城西面，攻伪李太尉衙，守神林北路都巡检范全围城东面，守金汤路柔远寨主谭嘉震、监押张显围城北面，守叶市族路走马承受石全正围城南面，驻泊都监武英入城，福押大阵，居城南。又遣别将驱所犒蕃官前行【三五】，自柔远至白豹七十里，夜漏未尽，抵城下，四面合击。平明，城破，纵蕃部军人等掠焚巢穴，委聚方四十里。是日晚，还军。诸军既还，贼遣数百骑袭其后，范全设伏崖险，贼半度邀击之，斩首四百级，生获七十余人。全，开封人，后改名恪。
　　甲戌，诏三班院、殿前马步军司晓谕使臣、诸班、诸军有武艺诸略者，并许自陈。命翰林学士丁度、西上合门使李端愿、入内押班蓝元用同选试之。凡得一百八十人，迁补有差。从范仲淹所请也。
　　乙亥，判吏部铨□育言：「选人非监临，而受酒食、药物、鲾茹，计赃不满疋【三六】，及卖买剩利非强市，杖六十以下罪，经两任无私罪，有举主十人；及因燕饮用妓乐犯踰滥者，十年无私罪，并许磨勘引见。」从之。
　　戊寅，以保安军北巡检、内殿崇班、合门祇候刘怀忠子化基为内殿崇班、合门祗候、保安军北巡检。初，怀忠与贼力战，既陷，化基请领兵袭贼，故就命之。
　　辛巳，御崇政殿，阅龙卫军士习战阵，擢材勇者六十六人，各迁一资。
　　壬午，陕西经略安抚副使韩琦以三川寨诸将败书闻，且言：「刘继宗权本军才一日，李纬等未曾经行阵，仓卒出战，遂至退耱，望特免推鞫，但量其罪轻重，等第削官，或更移降差遣，责其后暛。王珪以孤军摧锋血战，所杀【三七】贼兵不少，既身被重创，尚求益兵出斗，军中皆服其勇节，虽亡数多【三八】，盖觽寡不敌，望贷其罪，必能感励奋身，尽死为报。」从之。
　　鄜延部署葛怀敏出保安军北木场谷、珪年岭袭西贼，破之。
　　是月，合奉宸五库为一库，在延福宫内，旧名宜圣殿。五库一曰宜圣殿内库，二曰穆清殿库，三曰崇圣殿库，四曰崇圣殿受纳真珠库，五曰崇圣殿乐器库。于是，合五库为一，改名奉宸，仍铸印给之。
　　注　　释
　　【一】少亦不减十员「亦」字原脱，据宋本、宋撮要本及宋史卷三二四张亢传补。
　　【二】总管原作「总官」，据同上书改。
　　【三】自部署钤辖都巡检及城寨所部「都巡检」，宋史卷三二四张亢传作「都监巡检」，疑是。
　　【四】又量贼数多少「又」原在「多少」下，各本均同，今据编年纲目卷一一、宋史卷三二四张亢传乙正。
　　【五】都同巡检「同」原作「司」，据宋本、宋撮要本、阁本及同上宋史改。
　　【六】塞门原作「寨门」，据宋本、宋撮要本及宋史卷三二三赵振传、卷三二四张亢传改。
　　【七】踏白马报贼张青盖驻山东「报」原作「执」，据同上书改。
　　【八】新粟兼减挽运之半宋本、宋撮要本、阁本都作「新粟坚凉，可减挽运之半」。宋史卷三二四张亢传作「亦可减挽运之半」，无「新粟坚凉」四字。
　　【九】骡原作「驴」，据宋本、宋撮要本及同上宋史改。
　　【一○】般运原作「船运」，据宋本、宋撮要本、阁本改。宋史卷三二四张亢传作「辇运」。
　　【一一】而民力可以宽矣「力」字原脱，据宋本、宋撮要本及同上宋史改。
　　【一二】降捧日天武四厢都指挥使象州防御使鄜延副都部署「都指挥使」原脱「都」字、「鄜延」原作「鄜州」，据宋本、宋撮要本补改。
　　【一三】不囏带金革「带」字原脱，据宋本、宋撮要本及宋史卷一九五兵志补。
　　【一四】而中书误封邑千户「邑」原作「一」，据宋本、宋撮要本、阁本改。
　　【一五】滑州房村埽及回河庙南摧垫堤岸「滑州」原作「渭州」，按宋史卷九一河渠志，房村埽在滑州，「滑」「渭」形近致误，因改正。「摧」原作「催」，据阁本改。
　　【一六】本土厢禁军内「厢」原作「所领」，据宋本、宋撮要本及韩魏公集卷一一家传改。
　　【一七】无马者以牡马给之「牡马」阁本作「壮马」，韩魏公集卷一一家传作「并马」。
　　【一八】以东南百三十郡之富「三十」原作「五十」，据宋本、宋撮要本及本卷上文改。
　　【一九】立帅如东南之制「帅」原作「师」，据宋本、宋撮要本、阁本改。
　　【二○】广南西路州军「州」字原脱，据阁本补。
　　【二一】不为权势所屈「势」原作「执」，据宋本、宋撮要本、阁本及东都事略卷六○、宋史卷二九七段少连传改。
　　【二二】边冲原作「要冲」，据宋撮要本及编年纲目卷一一、治迹统类卷七康定元昊扰边、宋史全文卷七下改。
　　【二三】艾蒿寨「寨」原作「塞」，据宋本、宋撮要本、阁本改。
　　【二四】伞扇原作「扇伞」，据宋会要舆服一之一四、宋史卷一四四仪卫志乙正。
　　【二五】防微御变「微」原作「违」，据宋本、宋撮要本及同上宋史、宋会要舆服一之一五改。
　　【二六】次序原作「次第」，据宋本、宋撮要本、阁本及同上宋史、宋会要改。
　　【二七】增其数为三百「为」字原无，据宋会要舆服一之一五补，本书下文「增为二百」亦可证。
　　【二八】无得复着接驾进状阁本无「着」字，疑是。
　　【二九】贼盛兵尚在塞门「尚」原作「尝」，据宋本、宋撮要本改。
　　【三○】振兵寡不敌「振」字原脱，据同上书补。
　　【三一】县以籍上州「籍」原作「簿」，据宋本、宋撮要本及通考卷一五六兵考、宋史卷一九○兵志改。本书下文谓「州以籍奏兵部」，亦可证。
　　【三二】定川堡「川」原作「州」，据宋本、宋撮要本、阁本及苏辙栾城集卷一郭纶诗、治迹统类卷七康定元昊扰边改。
　　【三三】指使原作「指挥使」，据宋本、宋撮要本、阁本删「挥」字。
　　【三四】宥州原作「宽州」，据治迹统类卷八仁宗经制西夏要略及寰宇记卷三九改。
　　【三五】前行原作「行前」，据治迹统类卷七康定元昊扰边乙正。
　　【三六】计赃不满疋「疋」原作「足」，据宋会要职官一一之一二改。
　　【三七】所杀原作「斗杀」，据宋本及韩魏公集卷一一家传改。
　　【三八】虽亡数多「虽」原作「失」，据宋本、宋撮要本改。韩魏公集卷一一家传作「虽所亡数多」，有「所」字义优。
续资治通鉴长编
卷一百二十九
卷一百二十九
　　起讫时间 起仁宗康定元年十月尽是年十二月
　　卷　　名 续资治通鉴长编卷一百二十九
　　帝　　号 宋仁宗
　　年　　号 康定元年（庚辰，1040）
　　全　　文
　　冬十月癸未，以御侍河南郡君朱氏、清河郡君张氏并为才人。张氏，河南人，父尧封，天圣初客南都，依大姓曹氏，曹以女妻之，后擢进士第，补石州军事推官，未行，卒京师。从兄尧佐将赴官于蜀，而曹氏请以诸孤从行，尧佐以道远勿许，曹益困。尧封母【一】，钱氏女也。张是时八岁【二】，与姊妹三人由钱氏入宫，寖长【三】，得幸于上。性聪敏，便巧挟智数，能探测人主意。先后将迎，上以其良家子，待遇异诸嫔使【四】，累封清河郡君，于是并为才人。朱氏，开封人也。庆历元年八月，朱氏生子曦。张氏本传云庆历元年，封清河郡君，误也，会要亦误。
　　乙酉，诏诸处盗贼以名捕者，其令流内铨、三班院募选人使臣，有能设方略或亲禽获者，当议超擢之。
　　鄜延钤辖朱观等袭西贼洪州界郭璧等十余寨，破之。此月三日，据范仲淹奏议。
　　戊子，诏自今内降指挥与臣僚迁官及差遣者，并令中书、枢密院具条执奏以闻。上性宽仁，宗戚近幸有求内降者，或不能违故也。「上性宽仁」以下据记闻。
　　己丑，命翰林学士王居正、知制诰王拱辰、天章阁待制高若讷于国子监考试方略举人，侍御史张禹锡弥封卷首。
　　斩神卫军主昭州刺史杜安于镇戎军。初，贼寇镇戎军，泾原路都监刘继宗出战，而安擅离主将入城也。
　　辛卯，鄜延钤辖、供备库使、忠州刺史朱观为崇仪使、泾原钤辖、兼知镇戎军。
　　环庆钤辖高继隆等出兵攻西贼经纳、旺穆等砦，破之。十月九日，此亦据范仲淹奏议。
　　癸巳，命馆阁校勘刁约、欧阳修同修礼书。
　　甲午，赐泾州驻泊都监、礼宾副使王珪名马二匹、黄金三十两、裹疮绢百匹，仍遣使抚谕之。复下诏暴其功塞下，以励诸将。寻命为本路驻泊都监，复兼行营。勒金字处置牌赐之，使得专诛杀。
　　乙未，端明殿学士李淑等上所定铜符、木契、传信牌，下有司制之。
　　铜符之制，上篆刻曰某处发兵符，下铸虎豹为饰，而中分之。右符五，左旁作虎豹头四；左符一，右旁为四窍，令可勘合。又以篆文相向侧刻十干字为号，一甲己，二乙庚，三丙辛，四丁壬，五戊癸，左符刻十干半字，右符止刻甲己等两半字。右五符留京师，左符降部署、钤辖、知州军官高者掌之。凡发兵，枢密院下符一至五，周而复始。指挥三百人至五千人用一虎一豹符，五千人以上用双虎双豹符。枢密院下符，右符第一为始，内匣中缄印之，命使者赍宣同下，宣云下第一符发兵若干，所在取左符勘毕，即发兵与使者，复缄右符以还，仍疾置闻。所在籍下符资次日月及兵数，无得付所司。
　　其木契，上下题某处契，中剖之，上三枚中为鱼形，题一、二、三，下一枚中刻空鱼，令可勘合，左旁题云左鱼合，右旁题云右鱼合。上三枚留部署、钤辖、官高者掌之，下一枚付诸州军城寨主掌之。部署、钤辖发兵马百人以上，先发上契第一枚，贮以韦囊缄印之【五】，遣指使赍牒同往。所在验下契与上契合，即发兵，复缄上契以还，仍报部署、钤辖。其发第二、第三契亦如之。掌契官籍发契资次日月及兵数，互为照验。
　　传信牌，中为池槽，藏笔墨纸，令主将掌之。每临阵传命，书纸内牌中持报官兵，复书事宜内牌中而还，主将密以字为号验，毋得漏军中。
　　丙申，环庆部署、忻州团练使、兼知庆州任福为龙神卫四厢都指挥使、贺州防御使，赏白豹城之功也。寻命福兼鄜延路副都部署。
　　丁酉，降渭州都监、礼宾副使訾斌为内殿崇班、远处监当，经略使韩琦言斌领兵往镇戎军而怯于御敌也。按实录，九月丁丑书泾原部署司言，今月十七日，西贼寇镇戎军，本路都监刘继宗、李纬、王秉、訾斌战败于三川寨，官军没五千余人。及壬午，韩琦奏三川诸将败，无訾斌名字，今坐怯于御贼责降，盖訾斌未尝战败也，恐泾原部署司丁丑所奏盖增訾斌名字尔，故不取。
　　戊戌，诏：「如闻诸路盗贼剽劫，而官司匿不以闻，其令转运使、提点刑狱司督巡检、县尉以便宜使方略捕逐，敢有匿者以违制论；其懦不任事，选所部官代之。」
　　庚子，出内藏绢一百万下三司助边费。
　　初，鸿庆宫灾，集贤校理胡宿请修火祀，以阏伯对祭大火。礼官议曰：「阏伯配火侑食，如周弃配稷、后土配社之比，下历千岁，遂为禋祀。祖宗以来，郊祀上帝，而大辰已在从祀，阏伯之庙，每因赦文及春秋，委京师长吏致奠，咸秩之典，未始云阙。然国家有天下之号实本于宋，五运之次，又感火德，宜因兴王之地，商邱之旧，作为坛兆，秩祀大火，以阏伯配。建辰、建戌出纳之月，内降祝版，留司长吏奉祭行事，笾豆、牲币得视中祠，虽非旧章，特示新礼。」阏伯旧庙，官给材费修饰，乃上坛制：高五尺，广二丈【六】，四出陛，陛广五尺，壝一重，四面距坛各二十五步。位版以黑漆朱书曰大火位，配位曰阏伯位。用牲【七】羊一、豕一，器准中祠。岁以三月、九月择日【八】，长吏以下分三献，州、县官摄太祝、奉祀。胡宿议祀大火配以阏伯，实录文太繁，今从本志。
　　癸卯，诏陕西、河东、河北转运使各上本路地图三本，一进内，二送中书、枢密院【九】。
　　甲辰，以献方略人滕希仲为泾县尉【一○】、雷子元试校书郎、成锐太庙斋郎、李遵等十人为郊社斋郎、张恂等十人诸州司士参军、王嘉麟三班借职、韩杰下班殿侍差使、李颀等三十八人诸州文学；尝经南省下第而不愿就文学者，免将来文解；不合格者，赐钱十千罢归。仍自今毋得邀车驾献文字。
　　丁未，诏陕西经略司遣人谕元昊界蕃汉职员、首领，能率部族及以本系汉州郡来归者【一一】，并不次迁擢之。
　　十一月壬子朔，降六宅使、泾原钤辖、知渭州郭志高为虞部员外郎，监泾州百里镇酒税。志高本文职，及知渭州，会贼寇镇戎，领兵赴援而迁延不进，故降之。李师中传云：父纬为泾原都监，屯镇戎军。夏贼十余万犯镇戎，纬帅兵出战，而帅司所遣别将郭志高，逗遛不进，诸将以觽寡不敌，不敢复出，纬坐降三官。当考。
　　癸丑，降泾原钤辖、供备库使李知和为汾州都监，秦凤都监、东头供奉官、合门祗候石平监渭州德胜寨酒税，并以安抚副使韩琦言其畏懦不任边事也。
　　甲寅，三门、白波发运使梁吉甫言：「诸处盗贼结集，而愿捕者多为官所制，不得尽其方略。请自今募人，皆给以文符，许自于乡县纠集而掩捕之，捕之获者赏以贼随身之物，仍量人数别酬奖。」从之。
　　乙卯，淮南、江、浙、荆湖制置发运使张锡言：「沿江、淮两岸同巡检【一二】、县尉，旧皆中流为界。自今请令通管江、淮内捕贼公事。」从之。
　　签书陕西经略安抚判官事、太常丞田况直集贤院。
　　丙辰，内出御撰洪范政鉴、审乐要记、风角集占以示辅臣，仍以风角集占赐陕西诸路部署司。
　　丁巳，录光禄寺丞、直集贤院孙暨子日新为郊社斋郎，以侍御史知杂事张奎言暨在真宗朝举进士第一人，而日新再试礼部不中第特录之。
　　戊午，诏判郑州、武成节度使、同平章事柴宗庆还朝，岁减公用钱四百万，部使者言宗庆贪刻，且纵其下扰民也。宗庆坐法当徒一年，特贷其罪。寻命判济州，仍令京东转运使选通判一员以佐之，宗庆称疾不肯行，御史台劾奏，诏悉停公用钱，听留京师养疾，疾愈复除外任。判济州，明年三月事，今附见。御史劾奏，据朔历孙沔两奏劾宗庆。
　　赠延州塞门寨主、内殿承制高延德为慈州团练使，录其子三班差使、殿侍允文为右班殿直、合门祗候；权兵马监押、右侍禁王继元为右屯卫将军、忠州刺史，录其子遵谅为右班殿直、遵式三班奉职、遵礼借职。又录故延州西路同巡检、右侍禁张圭子怀暠为右侍禁、怀英为右班殿直、怀瑾为三班奉职，并以与西贼战没也。
　　壬戌，有大星流西南，声如雷者三。
　　乙丑，以判太常寺、翰林侍读学士、兼龙图阁学士李仲容兼礼仪事判太常礼院知制诰□育、天章阁待制宋祁并同判太常寺、兼礼仪事。先是，谢绛判礼院，建言：「太常寺本礼乐之司，今寺事皆本院行之，于礼非便。请改判院为判寺，兼礼仪事。其同知院凡事先申判寺，然后施行，其关报及奏请检状，即与判寺通签。」于是，始从绛言也。
　　丙寅，徙知河中府、枢密直学士狄棐知郑州。有中贵人过河中，言将援棐于上前，棐答以他语，退谓所亲曰：「吾湘潭一寒士，今官侍从，可以老而自污耶！」
　　赐延州缘边战士衲袍。
　　诏陕西都部署司体量缘边兵官及城寨使臣，其材干胆勇有闻者，候岁满迁官，令再任。
　　丁卯，鄜延路部署司指使【一三】、右班殿直狄青为右侍禁、合门祗候、泾州都监。青每临敌，被发面铜具出入贼中，皆披靡无敢当者。尹洙为经略判官，青以指使见，洙与谈兵，善之，荐于副使韩琦、范仲淹曰：「此良将才也。」二人一见奇之，待遇甚厚。仲淹以左氏春秋授之曰：「将不知古今，匹夫勇耳。」青折节读书，悉通秦、汉以来将帅兵术，由是益知名。
　　戊辰，降泾原都监、西染院使曹英为左骐骥副使，坐策应镇戎军无功也。
</div>
    <div class="pagination">
<a href="续资治通鉴长编_page198.html">上一页</a><span>...</span><a href="续资治通鉴长编_page194.html">194</a><a href="续资治通鉴长编_page195.html">195</a><a href="续资治通鉴长编_page196.html">196</a><a href="续资治通鉴长编_page197.html">197</a><a href="续资治通鉴长编_page198.html">198</a><span class="current-page">199</span><a href="续资治通鉴长编_page200.html">200</a><a href="续资治通鉴长编_page201.html">201</a><a href="续资治通鉴长编_page202.html">202</a><a href="续资治通鉴长编_page203.html">203</a><a href="续资治通鉴长编_page204.html">204</a><span>...</span><a href="续资治通鉴长编_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
