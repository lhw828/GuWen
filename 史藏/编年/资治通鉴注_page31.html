<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 31 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 31 页/共 334 页
  </h1>
  <div class="content">
   ⑩卫尉、侍中淳于长有宠于上，大见信用，贵倾公卿，外交诸侯、牧、守，赂遗、〔牧，州牧也。守，郡守也。遗，于季翻；下同。〕赏赐累巨万，淫于声色。〔淫，过也，放也。〕许后姊荩为龙雒思侯夫人，〔龙雒思侯韩宝，增子也。晋灼曰：荩，音靡。余按韩宝已死，故书谥。谥法：外内思索曰思；追悔前过曰思。〕寡居；长与荩私通，因取为小妻。〔荩虽皇后之姊，列侯之夫人，淫放失身于长，而长自有正室，故为小妻。记曰：聘则为妻，奔则为妾。妇人女子之持身，不可不慎也。〕许后时居长安宫，〔许后废，徙昭台宫；岁余，还徙长安宫。师古曰：三辅黄图，林光宫中有长安宫。〕因荩赂遗长，欲求复为婕妤。长受许后金钱乘舆、服御物前后千余万，〔乘，绳证翻。〕诈许为白上，立为左皇后。〔许为，于伪翻。〕荩每入长安宫，辄与荩书，戏侮许后，嫚易无不言；〔师古曰：嫚，亵污也。易，轻也。易，音弋豉翻。〕交通书记，赂遗连年。
时曲阳侯根辅政，久病，数乞骸骨。〔数，所角翻。〕长以外亲居九卿位，〔长，太后姊子，于帝室为外家之亲。〕次第当代根。侍中、骑都尉、光禄大夫王莽心害长宠，私闻其事。莽侍曲阳侯病，因言：「长见将军久病意喜，自以当代辅政，至对衣冠议语署置；」〔衣冠，当时士大夫及贵游子弟也。师古曰：自谓当辅政，故豫言某人为某官，某人主某事。〕具言其罪过。根怒曰：「即如是，何不白也！」莽曰：「未知将军意，故未敢言！」根曰：「趣白东宫！」〔东宫，太后宫。师古曰：趣，读曰促。〕莽求见太后，具言长骄佚，欲代曲阳侯；私与长定贵人姊通，受取其衣物。太后亦怒曰：「儿至如此！〔长，太后姊子，故呼为儿。〕往，白之帝！」莽白上；上以太后故，免长官，勿治罪，遣就国。〔就定陵侯国。治，直之翻。〕
初，红阳侯立不得辅政，疑为长毁谮，常怨毒长；〔毒，苦也，痛也；怨之甚也。〕上知之。及长当就国，立嗣子融从长请车骑，〔以长当就国，所常从车骑无所用，故请之。师古曰：嗣子，谓适长子当为嗣者也。〕长以珍宝因融重遗立。立因上封事，为长求留〔上，时掌翻。为，于伪翻。〕曰：「陛下既托文以皇太后故，〔苏林曰：托于诏文也。〕诚不可更有他计。〔师古曰：言不宜遣长就国。〕于是天子疑焉，〔帝知立素怨长，今为长上封事求留，疑心于是而起。〕下有司按验。〔下，户稼翻；下同。〕吏捕融，立令融自杀以灭口。〔恐融就吏而事泄，故令其自杀以灭口。〕上愈疑其有大奸，遂逮长系洛阳诏狱，〔凡诏所系治皆为诏狱，非必洛阳先有诏狱也。〕穷治。〔考鞠以穷其奸也。〕长具服戏侮长定宫，谋立左皇后，罪至大逆，死狱中。妻子当坐者徙合浦；母若归故郡。〔长母若，即王太后姊，故居魏郡元城。师古曰：若者，其母名。〕上使廷尉孔光持节赐废后药，自杀。丞相方进复劾奏「红阳侯立，狡猾不道，〔师古曰：狡，狂也。猾，乱也。复，扶又翻。〕请下狱。」上曰：「红阳侯，朕之舅，不忍致法；遣就国。」于是方进复奏立党友后将军朱博、巨鹿太守孙闳；皆免官，与故光禄大夫陈咸皆归故郡。〔朱博，杜陵人；孙闳亦京师世家；陈咸本沛郡相人。据汉书翟方进传，则博、闳免官，独咸归故郡耳。「与」字、「皆」字衍。元延元年，咸免光禄大夫，故称故。〕咸自知废锢，以忧死。
方进智能有余，兼通文法吏事，以儒雅缘饰，〔【章：十四行本「饰」下有「法律」二字；乙十一行本同；孔本同；张校同。】〕师古曰：缘饰，譬之于衣，加纯缘者。纯，音之允翻。〕号为通明相，〔相，息亮翻。〕天子器重之；又善求人主微指，〔微指，谓上意所向，未着见于外者。〕奏事无不当意。方淳于长用事，方进独与长交，称荐之；〔据方进传，长初用事，方进独与长交。及长宠盛，与之交者不独一方进矣。〕及长坐大逆诛，上以方进大臣，为之隐讳，〔为，于伪翻。〕方进内惭，上疏〔【章：十四行本「疏」下有「谢罪」二字；乙十一行本同；孔本同；张校同；】〕退斋校同。乞骸骨。〔上，时掌翻。〕上报曰：「定陵侯长已伏其辜，君虽交通，传不云乎！『朝过夕改，君子与之，』〔师古曰：与，许也。余谓此盖论语传。传，音直恋翻。〕君何疑焉！其专心壹意，毋怠医药，以自持。」方进起视事，复条奏长所厚善京兆尹孙宝、右扶风萧育、刺史二千石以上，免二十余人。〔孙宝、萧育，皆能吏也。以急于求进，比匪人以得罪，是以君子慎交。〕函谷都尉、建平侯杜业，素与方进不平，〔函谷关置都尉，以讥出入。业，杜延年之孙，素不事权贵，与翟方进、淳于长皆不平。〕方进奏「业受红阳侯书听请，不敬，」免，就国。〔据业传，业与淳于长不平，长当就国，红阳侯立与业书属之，勿复用前事相侵。长出关后，罪复发，下洛阳狱，丞相史搜得红阳侯书，奏业听请，不敬。服虔曰：受立属请为不敬。〕
上以莽首发大奸，称其忠直；王根因荐莽自代。丙寅，以莽为大司马，年时三十八。莽既拔出同列，继四父而辅政，〔师古曰：凤、商、音、根四人皆为大司马，而莽之诸父也。〕欲令名誉过前人，遂克己不倦。聘诸贤良以为掾、史、赏赐、邑钱悉享士；〔邑钱，封邑所入之钱也。掾，俞绢翻。〕愈为俭约，母病，公卿列侯遣夫人问疾，莽妻迎之，衣不曳地，布蔽膝，〔蔽膝，坆也；亦曰韨。郑玄曰：韨，太古蔽膝之象。〕见之者以为僮，使问，知其夫人。〔此下，依汉书有「皆惊」二字，文意乃足。他本皆有此二字。〕其饰名如此。
丞相方进、大司空武奏言：「春秋之义，用贵治贱，不以卑临尊。〔春秋首止之会，殊会王世子，世子贵也。宋之盟，楚驾晋而书先晋，黄池之会，吴主会而书先晋，不以卑临尊也。治，直之翻。〕刺史位下大夫而临二千石，〔刺史六百石，下大夫之秩也；其朝位亦班于下大夫。〕轻重不相准。臣请罢刺史，更置州牧以应古制！」〔古制九州岛，一为畿内，八州八伯，以统诸侯之国。今请置州牧以应古州伯之制。更，工衡翻；下同。〕十二月，罢刺史，更置州牧，秩二千石。
犍为郡于水滨得古盘十六枚，〔师古曰：滨，水箧也；音宾。说文曰：磬，乐石也。古者毋句氏作盘，后或以玉为之。犍，居言翻。〕议者以为善祥。刘向因是说上：「宜兴辟雍，〔记王制：天子之学曰辟雍。郑玄曰：辟，明也。雍，和也。所以明和天下。说，输芮翻。〕设庠序，〔古者党有庠，遂有序。庠者，养也。序者，教也。〕陈礼乐，隆雅颂之声，盛揖让之容，以风化天下。如此而不治者，未之有也。〔治，直吏翻。〕或曰：不能具礼。〔师古曰：或曰者，刘向设为难者之言，而后答释也。〕礼以养人为本，如有过差，〔师古曰：过差，犹失错也。〕是过而养人也。刑罚之过或至死伤，今之刑非皋陶之法也，而有司请定法，削则削，笔则笔，〔服虔曰：言随君意也。师古曰：削者，言有所删去，以刀削简牍也。笔者，谓有所增益，以笔就而书也。〕救时务也。至于礼乐，则曰不敢，是敢于杀人、不敢于养人也。为其俎豆、管弦之间小不备，〔为，于伪翻。〕因是绝而不为，是去小不备而就大不备，惑莫甚焉！〔为其不能具礼废礼，是去小不备而就大不备也。俎，祭器，如几，盛牲体者也。豆，似笾，亦所以盛肉。笾用竹而豆用木。管，笙、萧之属也。弦，琴、瑟之属也。〕夫教化之比于刑法，刑法轻，是舍所重而急所轻也。〔师古曰：舍，废也。舍，读曰舍。〕教化，所恃以为治也；刑法，所以助治也；〔治，直吏翻。〕今废所恃而独立其所助，非所以致太平也。自京师有誖逆不顺之子孙，〔师古曰：誖，乖也；音布内翻。〕至于陷大辟，受刑戮者不绝，由不习五常之道也。〔师古曰：五常，仁、义、礼、智、信，人性之所常行也。辟，毗亦翻。〕夫承千岁之衰周，继暴秦之余敝，民渐渍恶俗，贪饕险诐，不闲义理，〔渐，子廉翻。师古曰：贪甚曰饕。言行险曰诐。饕，音吐高翻。诐，音彼义翻。闲，习也。〕不示以大化而独驱以刑罚，〔驱，读与驱同。〕终已不改！」帝以向言下公卿议，〔下，遐稼翻。〕丞相、大司空奏请立辟廱，按行长安城南营表；未作而罢。〔师古曰：营，度地也。表，立标也。行，下孟翻。〕时又有言「孔子布衣，养徒三千人，今天下太学弟子少。」〔诗沼翻。〕于是增弟子员三千人；岁余，复如故。〔元帝设弟子员千人。〕
刘向自见得信于上，故常显讼宗室，讥刺王氏及在位大臣，其言多病切，发于至诚。上数欲用向为九卿，〔数，所角翻。〕辄不为王氏居位者及丞相、御史所持，〔师古曰：持，谓扶持佐助也。〕故终不迁，居列大夫官前后三十余年而卒。后十三岁而王氏代汉。
汉纪二十五〔起阏逢摄提格（甲寅），尽旃蒙单阏（乙卯），凡二年。〕
《孝成皇帝下》
绥和二年〔（甲寅、前七）〕
①春，正月，上行幸甘泉，郊泰畤。
②二月，〔考异：荀纪云「赦天下」今本纪无之，故不取。〕壬子，丞相方进薨。
时荧惑守心，〔心为明堂；荧惑守心，王者恶之。火曰荧惑星。荧惑，天子理也。虽有明天子，必视荧惑所在。见天文志。〕丞相府议曹平陵李寻〔议曹，职在论议，自公府至州郡皆有之。〕奏记方进，言：「灾变迫切，大责日加，安得保斥逐之戮！〔师古曰：言其事重，不但斥逐而已也。〕阖府三百余人，〔师古曰：三百余人，言丞相之官属也。〕唯君侯择其中，与尽节转凶。」方进忧之，不知所出。会郎贲丽善为星，〔善为甘、石之学也。师古曰：贲，姓也。丽，名也。贲，音肥。〕言大臣宜当之。上乃召见方进。还归，未及引决，〔师古曰：引决，自裁也。还，从宣翻。〕上遂赐册，责让以政事不治，灾害并臻，百姓穷困，〔册，即策书也。说文：册，符命也，诸侯进受于王也；象其札一长一短，中有二绳之形。程大昌演繁露曰：策制长二尺，短者半之；其次一长一短；两编下唯用篆书：此汉策拜丞相之制也。至策免，则以尺一木，两行而隶书，与策拜异矣。治，直吏翻。〕曰：「欲退君位，尚未忍，使尚书令赐君上尊酒十石，养牛一，君审处焉！」〔如淳曰：汉仪注，有天地大变，天下大过，皇帝使侍中持节乘四白马，赐上尊酒十斛，牛一头，策告殃咎。使者去半道，丞相即上病。使者还，未白事，尚书以丞相不起闻。律：稻米一斗得酒一斗为尊，稷米一斗得酒一斗为中尊，粟米一斗得酒一斗为下尊。师古曰：稷，即粟也；宜为黍米，不当言稷。且作酒自有浇、淳之异，为上、中、下耳。处，昌吕翻。〕方进即日自杀。上秘之，遣九节策赠印绶，赐乘舆秘器、少府供张，柱槛皆衣素。〔乘，绳证翻。秘器，东园秘器也。供，音居用翻。张，音竹亮翻。师古曰：柱，屋柱也；槛，轩前阑版也；皆以白素衣之。衣，音于既翻。〕天子亲临吊者数至，礼赐异于他相故事。〔师古曰：汉旧仪云：丞相有疾，皇帝法驾亲至问疾，从西门入；即薨，移居第中。车驾往吊，赐棺、棺敛敛具；赠钱、葬地。葬日，公卿已下会葬。数，所角翻。〕
臣光曰：晏婴有言：「天命不慆，不贰其命。」〔晏子对齐侯禳彗之辞也。杜预曰：慆，疑也，音他刀翻。〕祸福之至，安可移乎！昔楚昭王、宋景公不忍移灾于卿佐，曰：「移腹心之疾，寘诸股肱，何益也！」〔左传：哀六年，有云如众赤鸟，夹日而飞，三日。楚子使问诸周太史，周太史曰：「其当王身乎！若禜之，可移于令尹、司马。」王曰：「移腹心之疾而寘股肱，何益！」遂弗禜。史记：宋景公时，荧惑守心，景公忧之。司星子韦曰：「可移于相。」公曰：「相，吾之股肱。」曰：「可移于民。」公曰：「君者待民。」曰：「可移于岁。」公曰：「岁饥民困，吾谁为君！」子韦曰：「天高听卑，君有仁人之言三，荧惑宜有动。」候之，果徙三度。〕藉其灾可移，〔藉之为言借也，假也；设为之言，以发所欲言之意。〕仁君犹不忍〔【章：十四行本「忍」作「肯」；乙十一行本同；孔本同。】〕为，况不可乎！使方进罪不至死而诛之，以当大变，是诬天也；方进有罪当刑，隐其诛而厚其葬，是诬人也；孝成欲诬天、人而卒无所益，〔卒，子恤翻。〕可谓不知命矣。
帝素强无疾病，〔自强以为无疾病也。〕是时，楚思王衍、梁王立来朝，〔衍，楚孝王嚣之子。〕明旦，当辞去，上宿，供张白虎殿；又欲拜左将军孔光为丞相，已刻侯印，；书赞。〔师古曰：赞，谓延拜之文。赞，进也，延进而拜之也。书赞者，书赞辞于策也。〕昏夜，平善，乡晨，傅炁聩欲起，〔应劭曰：傅，着也。师古曰：乡，读曰向。傅，读曰附。炁，古字也。聩，音武伐翻。〕因失衣，不能言，〔揽衣而失，手缓纵也。〕昼漏上十刻而崩。〔司漏之度，有昼漏、夜漏。是时三月，昼漏五十八刻。上者，漏箭浮而上也。上，时掌翻。〕民间讙哗，咸归罪赵昭仪。〔讙，许元翻。〕皇太后诏大司马莽杂与御史、丞相、廷尉治，问皇帝起居发病状；赵昭仪自杀。
班彪赞曰：臣姑充后宫为婕妤，〔婕妤，音接予。〕父子、昆弟侍帷幄，数为臣言：〔数，所角翻。为，于伪翻。〕「成帝善修容仪，升车正立，不内顾，不疾言，不亲指，〔师古曰：不内顾者，俨然端严，不回眄也。不疾言者，为轻肆也。不亲指者，为惑下也。此三句者，本论语乡党篇述孔子之事，班氏引之。今论语云：车中不内顾，不疾言，不亲指。内顾者，说者以为前视不过衡轭，旁视不过蟥较，与此不同。蟥，音于绮翻。余谓此亦成帝学论语而有得于修容仪者也。夫圣人道德之容，积于中而发于外；帝则因论语之文，而刚制其外而巳。损者三乐，帝何不能服膺斯言乎！呜呼，岂唯是哉！论语二十篇，修身、齐家、治国、平天下尽在是矣。〕临朝渊嘿，尊严若神，可谓〔【章：十四行本「谓」下有「有」字；乙十一行本同；孔本同。】〕穆穆天子之容〔【章：十四行本「容」下有「者」字；乙十一行本同；孔本同。】〕矣。〔渊，深；嘿，静也。师古曰：礼记云：天子穆穆，诸侯皇皇，大夫济济，士跄跄。毛晃曰：穆穆，和敬貌。朝，直遥翻；下同。〕博览古今，容受直辞，公卿奏议可述。遭世承平，上下和睦。然湛于〔【章：十四行本「于」作「乎」；乙十一行本同；孔本同。】〕酒色，〔师古曰：湛，读曰耽。孔颖达曰：耽者，过礼之乐。〕赵氏乱内，外家擅朝，言之可为于邑！」〔师古曰：于邑，短气貌，读如本字。于，又音乌；邑，又音乌合翻。〕建始以来，王氏始执国命，哀、平短祚，莽遂篡位，盖其威福所由来者渐矣！〔言不氏之祸，始于成帝。〕
④丙戌，帝崩于未央宫。〔臣瓒曰：帝年二十即位，即位二十六年，寿四十五。师古曰：即位明年乃改元耳，寿四十六。〕
⑤是日，孔光于大行前拜受丞相、博山侯印绶。〔大行前，谓大行皇帝柩前。韦昭曰：大行者，不反之辞。恩泽侯表，博山侯，国于南阳顺阳。〕
⑥富平侯张放闻帝崩，思慕哭泣而死。〔放自河东都尉征为侍中、光禄勋；丞相翟方进奏免放，遣就国。〕
荀悦论曰：放非不爱上，忠不存焉。故爱而忠，仁之贼也！
⑧夏，四月，丙午，太子即皇帝位，谒高庙；尊皇太后曰太皇太后，皇后曰皇太后。大赦天下。
⑨己卯，葬孝成皇帝于延陵。〔臣瓒曰：自崩至葬凡五十四日。延陵在扶风，去长安六十二里。考异曰：成纪：「三月，丙戌，帝崩于未央宫。四月，己卯，葬延陵。」臣瓒曰：「自崩及葬凡五十四日。」汉纪：「三月，丙午，帝崩，四月，己卯，葬延陵。」自崩及葬三十四日。按是年三月己巳朔，无丙午；四月己亥朔，无己卯。若依成纪，则当云「五月己卯葬」；依荀纪，当云「闰三月丙午崩」。二者各有差舛，未知孰是。按是年闰七月，不当顿差四月。今且从成纪之文。〕
⑩太皇太后令傅太后、丁姬十日一至未央宫。
有诏问丞相、大司空：「定陶共王太后宜当何居﹖」〔共，读曰恭。〕丞相孔光素闻傅太后为人刚暴，长于权谋，自帝在襁褓，而养长教道至于成人，〔养长，知两翻。道，读曰导。〕帝之立又有力；〔事见上卷元延四年。〕光心恐傅太后与政事，〔师古曰：与，读曰豫。〕不欲与帝旦夕相近，〔近，其靳翻。〕即议以为：「定陶太后宜改筑宫。」大司空何武曰：「可居北宫。」上从武言。北宫有紫房复道通未央宫，〔长安记：桂宫在未央宫北，亦曰北宫。余按汉书平帝纪，成帝赵皇后退居北宫，哀帝傅皇后退居桂宫，则北宫、桂宫自是两宫。〕傅太后果从复道朝夕至帝所，求欲称尊号，贵宠其亲属，使上不得由直道行。〔师古曰：不得依正直之道也。余谓子宗不得间大宗，藩后不得位四长乐，私戚不得妄干恩泽，所谓正道也。〕高昌侯董宏〔宏，高昌侯董忠子也。功臣表，高昌侯，国于千乘。〕希指，上书言：「秦庄襄王母本夏氏，而为华阳夫人所子，及即位后，俱称太后。〔事见六卷秦孝文王元年。上，时掌翻。华，户化翻。〕宜立定陶共王后为帝太后。」事下有司，〔下，遐稼翻。〕大司马王莽、左将军、关内侯、领尚书事师丹劾奏宏：「知皇太后至尊之号，天下一统，而称引亡秦以为比喻，诖误圣朝，〔劾，户概翻。诖，户卦翻。〕非所宜言，大不道！」上新立，谦让，纳用莽、丹言，免宏为庶人。傅太后大怒，要上，欲必称尊号。〔要，一遥翻。〕上乃白太皇太后，令下诏尊定陶恭王为恭皇。
五月，丙戌，立皇后傅氏，傅太后从弟晏之子也。〔从，才用翻。〕
诏曰：「春秋，母以子贵。〔见公羊春秋传隐元年。〕宜尊定陶太后曰恭皇太后、丁姬曰恭皇后，各置左右詹事，食邑如长信宫、中宫。」〔应劭曰：成帝母王太后居长信宫。李奇曰：傅姬如长信，丁姬如中宫也。师古曰：中宫，皇后之宫。〕追尊傅父为崇祖侯，丁父为褒德侯；封舅丁明为阳安侯，舅子满为平周侯，皇后父晏为孔卿侯，〔师古曰：傅父，傅太后之父。丁父，丁太后之父。地理志，汝南郡有阳安县。恩泽侯表，平周侯，食邑于南阳湖阳。孔卿侯，食邑于沛郡夏丘。〕皇太后弟侍中、光禄大夫赵钦为新城侯。〔地理志，河南郡有新城县。〕太皇太后诏大司马莽就第，避帝外家’莽上疏乞骸骨。帝遣尚书令诏起莽，又遣丞相孔光、大司空何武、左将军师丹、卫尉傅喜白太皇太后曰：「皇帝闻太后诏，甚悲！大司马即不起，皇帝即不敢听政！」太后乃复令莽视事。〔太皇太后止称太后，史省文。复，扶又翻。〕
成帝之世，郑声尤甚，〔周末有郑、卫之乐：东门、溱洧之诗，郑声也；桑中、濮上之音，卫声也：皆淫声也。其后凡淫声通谓之郑声。孔子曰：郑声淫，是也。〕黄门名倡丙强、景武之属富显世，〔倡，音齿良翻。〕贵戚至与人主争女乐。〔盖王氏五侯、淳于长之属也。〕帝自为定陶王时疾之，又性不好音，〔好，呼到翻。〕六月，诏曰：「孔子不云乎：『放郑声，郑声淫。』〔师古曰：论语载孔子之言。郑国有溱、洧之水，男女亟于其间聚会，故俗乱而乐淫。〕其罢乐府官；〔立乐府见十九卷元狩三年。〕郊祭乐及古兵法武乐在经，非郑、卫之乐者，别〔【章：十四行本「别」上有「条奏」二字；乙十一行本同；孔本同；张校同；退斋校同。】〕属他官。」〔郊祭乐，亦武帝置，今以给祠南、北郊。大乐鼓、嘉至鼓、邯郸鼓、骑吹鼓、江南鼓、淮南鼓、巴俞鼓、歌鼓、楚严鼓、梁皇鼓、临淮鼓、兹邡鼓，朝贺置酒，陈殿上，应古兵法，凡鼓十二，人员百一十八人，郊祭员十三人；诸族乐人兼云招给祠南、北郊用六十七人，兼给事雅乐用四人，夜诵员五人，刚、别柎员二人，给盛德主调篪员二人，听工以日知律冬夏至一人，锺工、磬工、箫工员各一人；仆射二人，主领诸乐人；皆不可罢。竽工员三人，罢一；琴工员五人，罢三；柱工员二人，罢一；绳弦工员六人，罢四；郑四会员六十二人，留一人给事雅乐，余罢；张瑟员八人，留一；安世乐鼓、沛吹鼓。族歌鼓。陈吹鼓、商乐鼓、东海鼓、长乐鼓、缦乐鼓，凡鼓八，员百二十八人，朝贺置酒陈前殿房中，不应经法；治竽员五人，楚鼓员六人，常从倡三十人，常从象人四人，诏随常从倡十六人；秦倡员二十九人，秦倡象人员三人，诏随秦倡一人；雅大人员九人，朝贺置酒为乐；楚四会员十七人，巴四会员十二人，铫四会员十二人，齐四会员十九人，蔡讴员三人，齐讴员六人，竽、瑟、锺、磬员五人，皆郑声，可罢。师学百四十四人，其七十二人给太官挏马酒，其七十二人可罢。大凡八百二十九人，其三百八十八人不可罢，可领属大乐；其四百四十一人不应经法，或郑、卫之声，皆可罢。奏可。晋灼曰：邡，音方。师古曰：招，读与翘同。刚及别柎，皆鼓名也。柎，音肤。柱工，主筝瑟之柱者，弦，琴瑟之弦。绳，言主纠合作之也。缦乐，杂乐也，音漫。挏，音动。李奇曰：以马乳为酒，撞挏乃成。孟康曰：象人，若今戏虾、鱼、师子者也。韦昭曰：着假面者也。〕凡所罢省过半。然百姓渐渍日久，又不制雅乐有以相变，豪富吏民湛沔自若。〔渐，读曰沾。师古曰：湛，读曰沈，又读曰耽。自若，言自如故也。〕
王莽荐中垒校尉刘歆有材行，〔行，下孟翻。〕为侍中，稍迁光禄大夫，贵幸；更名秀。〔歆改名秀，冀以应图谶。更，工衡翻。〕上复令秀典领五经，卒父前业；〔秀父向典校书，见三十卷河平三年。师古曰：卒，终也。复，扶又翻。卒，子恤翻。〕秀于是总群书而奏其七略，有辑略、有六艺略、有诸子略、有诗赋略、有兵书略、有术数略、有方技略。〔师古曰：辑略，谓群书之总要。辑，与集同。六艺，六经也。诸子，即下九流是也。诗赋，则自屈原、荀卿至扬雄等所作也。兵书，则权谋、技巧、形势、阴阳之书也。术数，则天文、历谱、五行、蓍龟、杂占、形法之书也。方技，则医经、经方、房中、神仙之书也。〕凡书六略，三十八种，〔种，章勇翻。〕五百九十六家、万三千二百六十九卷。其叙诸子，分为九流：曰儒，曰道，曰阴阳，曰法，曰名，曰墨，曰从横，曰杂，曰农，〔从，子容翻。〕以为：「九家皆起于王道既微，诸侯力政，时君世主好恶殊方，〔好，呼到翻。恶，乌路翻。〕是以九家之术倮出并作，〔师古曰：倮与锋同。〕各引一端，崇其所善，以此驰说，取合诸侯，其言虽殊，譬如水火相灭，亦相生也；〔水灭火而生木，木复生火。〕仁之与义，敬之与和，相反而皆相成也。易曰：『天下同归而殊涂，一致而百虑』。〔师古曰：下系之辞。〕今异家者推所长，穷知究虑以明其指，虽有蔽短，合其要归，亦六经之支与流裔；〔师古曰：裔，衣末也。其于六经，如水之下流，衣之末裔。〕使其人遭明王圣主，得其所折中，〔中，竹仲翻。〕皆股肱之材已。〔师古曰：巳，语终辞。〕仲尼有言：『礼失而求诸野。』〔师古曰：言都邑失礼，则于外野求之，亦将有获。〕方今去圣久远，道术缺废，无所更索，〔师古曰：索，求也。索，山客翻。〕彼九家者，不犹愈于野乎！〔师古曰：愈，胜也。〕若能修六艺之术而观此九家之言，舍短取长，〔舍，读曰舍。〕则可以通万方之略矣。」
河间惠王良能修献王之行，〔行，下孟翻。〕母太后薨，服丧如礼；诏益封万户，以为宗室仪表。〔师古曰：仪表者，言为礼仪之表率。余谓有仪可象谓之仪，四外望之以取正谓之表。〕
初，董仲舒说武帝，〔说，输芮翻。〕以「秦用商鞅之法，除井田，〔事见二卷周显王十九年。〕民得卖买，富者田连阡陌，贫者亡立锥之地。〔亡，读与无同。〕邑有人君之尊，里有公侯之富，小民安得不困！古井田法虽难卒行，〔卒，读曰猝。〕宜少近古，〔少，诗沼翻。〕限民名田以赡不足，〔师古曰：名田，占田也。各为立限，不使富者过制，则可使贫弱之家足也。〕塞并兼之路；去奴婢，除专杀之威；〔服虔曰：不得专杀奴婢也。塞，悉则翻。去，羌吕翻。〕薄赋敛，省繇役，〔敛，力赡翻。繇，读曰傜。〕以宽民力，然后可善治也！」〔治，直吏翻。〕及上即位，师丹复建言：〔复，扶又翻。〕「今累世承平，豪富吏民訾数巨万，〔訾，与赀同。〕而贫弱愈困，宜略为限。」天子下其议，〔下，遐稼翻。〕丞相光、大司空武奏请：「自诸侯王、列侯、公主名田各有限；关内侯、吏、民名田皆毋过三十顷；奴婢毋过三十人，〔据哀帝纪：有司条奏：「诸侯王、列侯得名田国中，列侯在长安及公主得名田县、道。关内侯、吏、民名田皆毋得过三十顷。诸侯王奴婢二百人，列侯、公主百人，关内侯吏民三十人。」与此少异。食货志亦与纪同。〕期尽三年；犯者没入官。」时田宅、奴婢贾为减贱，〔贾，读曰价。〕贵戚近习皆不便也，〔皆不以为便于己也。〕诏书且须后，〔师古曰：须，待也。〕遂寝不行。又诏：「齐三服官、诸官，织绮绣难成、害女红之物，皆止，无作输。〔齐三服官及诸织官，皆无作难成之物以输送也。如淳曰：红，亦工也。其所作已成、未成，皆止无复作，皆输所近官府也。师古曰：如说非也，谓未成者不作，已成者不输耳。余谓如说固非，颜说亦未若余说之为简易明白也。〕除任子令及诽谤诋欺法。〔应劭曰：任子令者，汉仪注：吏二千石以上视事满三年，得任同产若子一人为郎。不以德选，故除之。师古曰：任，保也。诋，诬也。〕掖庭宫人年三十以下，出嫁之；〔重绝人道也。〕官奴婢五十以上，免为庶人。益吏三石以下俸。」
上置酒未央宫，内者令为傅太后张幄，坐于太皇太后坐旁。〔百官志：内者令，属少府，以宦者为之，掌中布张诸衣物。为，于伪翻。师古曰：坐，音材卧翻；下同。〕大司马莽按行，〔行，下孟翻。〕责内者令曰：「定陶太后，藩妾，何以得与至尊并！」彻去，更设坐。〔去，羌吕翻。更，工衡翻。〕傅太后闻之，大怒，不肯会，重怨恚莽；〔师古曰：会，谓至酒所也。重，音直用翻。〕莽复乞骸骨。〔复，扶又翻。〕秋，七月，丁卯，上赐莽黄金五百斤，安车驷马，罢就第。〔考异曰：公卿表：「十一月，丁卯，大司马莽免。庚午，师丹为大司马。四月，徙。」又曰：「十月，癸酉，丹为大司空。」又曰：「太子太傅师丹为左将军，五月迁。」荀纪：「七月，丁巳，大司马莽免。」按丹若以十一月为司马，四月徙官，不得以十月为司空也。七月丁卯朔，无丁巳。年表月误，荀纪日误。〕公卿大夫多称之者，上乃加恩宠，置中黄门，为莽家给使，〔苏林曰：使黄门在其家为使令。〕十日一赐餐。又下诏益封曲阳侯根、安阳侯舜、新都侯莽、丞相光、大司空武邑户各有差。〔益封根二千户；舜五百户，舜，音子也；莽三百五十户；光千户；武更以南阳犨之博望乡为泛乡侯国，益封千户。〕以莽为特进、给事中，朝朔望，见礼如三公。〔朝，直遥翻。〕又还红阳侯立于京师。〔立就国见上卷去年。〕
傅太后从弟右将军喜，好学问，有志行。〔从，才用翻。好，呼到翻。行，下孟翻；下同。〕王莽既罢退，众庶归望于喜。初，上之官爵外亲也，〔外亲，外家之亲。〕喜独执谦称疾；傅太后始与政事，数谏之；〔与，读曰豫。数，所角翻。〕由是傅太后不欲令喜辅政。庚午，以左将军师丹为大司马，封高乡亭侯；〔按丹传及恩泽侯表，皆云封高乐侯，国于东海。〕赐喜黄金百斤，上右将军印绶，以光禄大夫养病；以光禄勋淮阳彭宣为右将军。大司空何武、尚书令唐林皆上书言：「喜行义修洁，忠诚忧国，内辅之臣也。〔言可为内朝辅弼之臣。〕今以寝病一旦遣归，众庶失望，皆曰：『傅氏贤子，以论议不合于定陶太后，故退，』百寮莫不为国恨之。〔为，于伪翻。〕忠臣，社稷之卫；鲁以季友治乱，〔师古曰：谓季氏亡则鲁不昌。治，直吏翻。〕楚以子玉轻重，〔师古曰：谓楚杀子玉而晋侯喜可知。〕魏以无忌折冲，〔事见上卷秦庄襄王三年。〕项以范增存亡。〔事见高帝纪。〕百万之众，不如一贤；故秦行千金以间廉颇，〔事见五卷周赧王五十五年。间，古苋翻。〕汉散万金以疏亚父。〔事见十卷高帝三年。疏，与捤同。〕喜立于朝，陛下之光辉，傅氏之废兴也。」〔如淳曰：傅喜显则傅氏兴，其废亦如之。晋灼曰：用喜于陛下有光明，而傅氏之废复得兴也。师古曰：如说是。余谓晋说未可厚非。〕上亦自重之，故寻复进用焉。〔明年，复进用喜。复，扶又翻。〕
建平侯杜业上书诋曲阳侯〔【章：十四行本「侯」下「有王」字，乙十一行本同；孔本同；张校同。】〕根、高阳侯薛宣、安昌侯张禹而荐朱博。帝少而闻知王氏骄盛，〔少，诗照翻。〕心不能善，以初立，故且优之。后月余，司隶校尉解光〔解，户买翻。〕奏：「曲阳侯，先帝山陵未成，公聘取〔【章：十四行本「取」下有「故」字；乙十一本同，孔本同；张校同。】〕掖庭女乐五官殷严、王飞君等置酒歌舞，〔如淳曰：五官，官名也。外戚传云：五官，视三百石。〕及根兄子成都侯况，亦聘取故掖庭贵人以为妻，〔况，商子也。〕皆无人臣礼，大不敬，不道！」于是天子曰：「先帝遇根、况父子，至厚也，今乃背恩忘义！」〔背，蒲妹翻。〕以根尝建社稷之策，〔师古曰：谓立哀帝为嗣也。事见上卷元延四年。〕遣归国；免况为庶人，归故郡。〔王氏，故魏郡元城人。〕根及况父商所荐举为官者皆罢。〔以其党也。〕
九月，庚申，地震，自京师到北边郡国三十余处，坏城郭，〔坏，音怪。〕凡压杀四百余人。上以灾异问待诏李寻，〔考异曰：寻传云：使侍中、卫尉传喜问寻。按公卿表：「傅喜为卫尉」；二月，迁右将军；十一月，罢。」地震在九月，当是时，喜己不为卫尉矣。〕对曰：「夫日者，众阳之长，〔长，知两翻。〕人君之表也。君不修道，则日失其度，晻昧亡光。〔师古曰：晻，与暗同；又音乌感翻。〕间者日尤不精，光明侵夺失色，邪气珥、蜺数作；〔孟康曰：晕适、背鐍、抱珥、虹蜺，皆日旁气也。珥，形点黑也。如淳曰：雄为虹，雌为蜺。凡气在旁相对为珥，在旁如半镮向日为抱，向外为背。有气刺日为鐍，鐍，映伤也。适者，日之将食，先有黑之变也。蜺，读日啮。珥，音仍吏翻。数，所角翻；下同。〕小臣不知内事，窃以日视陛下，志操衰于始初多矣。唯陛下执干刚之德，强志守度，〔谓守法度也。〕毋听女谒、邪臣之态，诸保阿、乳母甘言卑〔【章：十四行本「卑」作「悲」；乙十一行本同；孔本同。】〕辞之托，断而勿听，勉强大义。〔断，丁管翻。强，其两翻。〕绝小不忍；良有不得已，〔良，甚也。〕可赐以货财，不可私以官位，诚皇天之禁也！
臣闻月者，众阴之长〔长，知两翻。〕妃后、大臣、诸侯之象也。间者月数为变，此为母后与政乱朝〔与，读曰豫。朝，直遥翻；下同。〕阴阳俱伤，两不相便；外臣不知朝事，窃信天文，即如此，近臣己不足杖矣。〔师古曰：杖，谓倚任也。〕唯陛下亲求贤士，无强所恶，〔师古曰：邪佞之人，诚可贱恶，勿得宠而异之，令其盛强也。恶，乌路翻。〕以崇社稷，尊强本朝！
臣闻五行以水为本，〔五行，一曰水。水者，天一所生。〕水为准平，王道公正修明，则百川理，落脉通；〔师古曰：落，谓经络也。〕偏党失纲，则涌溢为败。今汝、颍漂涌，〔地理志，颍川郡阳城县阳干山，颍水所出，东至沛郡下蔡县入淮，过郡三，行千五百里。汝水出汝南郡定陵县高陵山，东南至新蔡入淮，过郡四，行千三百四十里。〕与雨水并为民害，此时所谓『百川沸腾』，咎在皇甫卿士之属。〔师古曰：诗小雅十月之交之诗也。皇甫卿士，周室女宠之族也。〕唯陛下少抑外亲大臣！
臣闻地道柔静，阴之常义也。间者关东地数震，〔数，所角翻。〕宜务崇阳抑阴以救其咎，固志建威，〔固志以用英俊，建威以黜奸邪。建，立也。〕闭绝私路，拔进英隽，退不任职，以强本朝！夫本强则精神折冲；〔师古曰：言有欲冲突为害者，则折挫之。〕本弱则招殃致凶，为邪谋所陵。闻往者淮南王作谋之时，其所难者独有汲黯，以为公孙弘等不足言也。〔事见十九卷武帝元狩元年。〕弘，汉之名相，于今无比，而尚见轻，何况亡弘之属乎！故曰朝廷亡人，则为贼乱所轻，〔亡，读曰无。〕其道自然也。」
骑都尉平当使领河堤，〔师古曰：为使而领其事。使，音疏吏翻。〕奏：「九河今皆窴灭。〔窴，与填同。〕按经义，治水有决河深川〔师古曰：决，分泄也。深，浚治也。治，直之翻；下同。〕而无堤防壅塞之文。〔塞，悉则翻。〕河从魏郡以东多溢决；水难以分明，四海之众不可诬。〔尔雅：九夷、八狄、七戎、六蛮，谓之四海。孔颖达曰：东方曰夷者，风俗通云：东方人好生，万物抵触地而出；夷者，抵也。〔其类有九。依东夷传：一曰玄菟，二曰乐浪，三曰高丽，四曰满饰，五曰凫臾，六曰索家，七曰东屠，八曰倭人，九曰天鄙。南方曰蛮者，风俗通云：君臣同川而浴，极为简慢；蛮者，慢也。其类有八。李巡注尔雅云：一曰天竺，二曰咳首，三曰僬侥，四曰跛踵，五曰穿胸，六曰儋耳，七曰狗轵，八曰旁舂。西方曰戎者，风俗通云：斩伐杀生，不得其中。戎者，凶也。其类有六。李巡注尔雅云：一曰侥夷，二曰戎央，三曰老白，四曰耆羌，五曰鼻息，六曰天刚。北方曰狄者，风俗通云：父子、嫂叔同穴无别；狄者，辟也，其行邪辟。其类有五。李巡注尔雅云：一曰月支，二曰秽貊，三曰匈奴，四曰单于，五曰白屋。诸儒之说略有异同。然平当所谓四海之众，但言四海之内之人耳。宜博求能浚川疏河者。」上从之。
待诏贾让奏言：「治河有上、中、下策。古者立国居民，疆理土地，必遗川泽之分，度水势所不及。〔师古曰：遗，留也。度，计也。言川泽水所流聚之处，皆留而置之，不以为居邑而妄垦殖，必计水之所不及，然后居而田之也。分，音扶问翻。度，音大各翻。〕大川无防，小水得入，陂障卑下，以为污泽，〔师古曰：停水曰污；音一胡翻。〕使秋水多得其所休息，左右游波宽缓而不迫。夫土之有川，犹人之有口也，治土而防其川，犹止儿啼而塞其口，岂不遽止，然其死可立而待也。〔塞，悉则翻。师古曰：遽，速也，音其庶翻。〕故曰：『善为川者决之使道，善为民者宣之使言。』〔国语召公谏厉王监谤之辞。师古曰：道，读曰导。导，通引也。〕盖堤防之作，近起战国，雍防百川，各以自利。〔师古曰：雍，读曰壅。〕齐与赵、魏以河为竟，〔竟，读曰境。〕赵、魏濒山，〔师古曰：濒山，犹言以山为边界也。濒，音频，又音宾。余谓赵、魏之地，一边接山，则地势高，非边界也。〕齐地卑下，〔齐地濒海，故卑下也。〕作堤去河二十五里，河水东抵齐堤则西泛赵、魏；赵、魏亦为堤去河二十五里，虽非其正，水尚有所游荡。时至而去，则填淤肥美，〔淤，依据翻。〕民耕田之；或久无害，稍筑宫〔【严：「宫」改「室」。】〕宅，遂成聚落；大水时至，漂没，则更起堤防以自救，稍去其城郭，排水泽而居之，湛溺自其宜也。〔师古曰：湛，读曰沈，音持林翻。〕今堤防，莅者去水数百步，〔莅，与狭同。〕远者数里，于故大堤之内复有数重，〔复，扶又翻。重，直龙翻。〕民居其间，此皆前世所排也。河从河内黎阳至魏郡昭阳，东西互有石堤，激水使还，百余里间，河再西三东，迫阨如此，不得安息。〔地理志，黎阳县属魏郡。晋灼曰：黎山在其南，河水经其东，其山上碑云：县取山之名，取水之阳，以为名。按沟洫志其载让奏曰：河从河内北至黎阳，为石堤，激使抵东郡平刚；又为石堤，使西北抵黎阳观下；又为石堤，使东北抵东郡津北；又为石堤，使西北抵魏郡昭阳，又为石堤，激使东北。〕
今行上策，徙冀州之民当水冲者，决黎阳遮害亭，〔遮害亭，布淇口东十八里，有金堤，?为炊Q丈；自淇口东地稍高，至遮害亭西五丈。水经注曰：旧有宿胥口，河水于此北入。〕放河使北入海；河西薄大山，东薄金堤，势不能远，泛滥翆月自定。〔薄，伯各翻。〕难者将曰：『若如此，败坏城郭、田庐、冢墓以万数，百姓怨恨。』〔难，乃旦翻。坏，音怪。败，补迈翻。〕昔大禹治水，山陵当路者毁之，故凿龙门，辟伊阙，析厎柱，破碣石，堕断天地之性；〔师古曰：辟，开也。析，分也。堕，毁也，音火规翻。断，丁管翻。〕此乃人功所造，何足言也！〔人功所造，谓城郭、田庐、冢墓也。〕今濒河十郡，治堤岁费且万万；〔河南、河内、东郡、陈留、魏郡、平原、千乘、信都、清河、勃海，凡十郡。〕及其大决，所残无数。如出数年治河之费以业所徙之民，遵古圣之法，定山川之位，〔谓依禹也。〕使神人各处其所而不相奸；〔神，谓川渎之神。人，谓居人也。处，昌吕翻。师古曰：奸，音干。〕且大汉方制万里，岂其与水争咫尺之地哉！此功一立，河定民安，千载无患，故谓之上策。〔载，子亥翻。〕
若乃多穿漕渠于冀州地，使民得以溉田，分杀水怒，〔杀，所介翻；减也。〕虽非圣人法，然亦救败术也。可从淇口以东为石堤，〔地理志：淇水出河内共县北，东至黎阳入河。水经注曰：魏、晋之枋头，古淇口也。共，音恭。〕多张水门。恐议者疑河大川难禁制，荥阳漕渠足以卜之。〔如淳曰：今砾溪口是也。言作水门流水，流不为害也。师古曰：砾溪，溪名，即水经所云济水东过砾溪者。〕冀州渠首尽，当仰此水门，〔仰，牛向翻。〕诸渠皆往往股引取之：如淳曰：肢，支别也。据如说，股当作肢。〕旱则开东方下水门，溉冀州；水则开西方高门，分河流，民田适治，河堤亦成。此诚富国安民、兴利除害，支数百岁，故谓之中策。
若乃缮完故堤，增卑倍薄，劳费无已，数逢其害，此最下策也！」〔让所画治河三策，自汉至今，未有能行之者。大率古人论事，画为三策者，其上策多孟浪骇俗而难行，其中策则平实合宜而可用，其下策则常人所知也。数，所角翻。〕
孔光何武奏：「迭毁之次当以时定，〔自元帝时贡禹建毁庙之议。韦玄成、匡衡皆踵其说，以为太祖以下五庙，其亲庙四，亲尽而迭毁。迄于成帝，终莫能定。今二府复奏。〕请与群臣杂议。」于是光禄勋彭宣等五十三人皆以为「孝武皇帝虽有功烈，亲尽宜毁。」太仆王舜、中垒校尉刘歆议曰：「礼，天子七庙。七者其正法数，可常数者也。〔礼记曰：天子七庙，三昭三穆，与太祖庙而七。〕宗不在此数中，宗变也。〔师古曰：言非常数，故云变也。〕苟有功德则宗之，不可预为设数。臣愚以为孝武皇帝功烈如彼，孝宣皇帝崇立之如此，不宜毁！」〔立世宗庙，见二十四卷宣帝本始元年。〕上览其议，制曰：「太仆舜、中垒校尉歆议可。」
何武后母在蜀郡，〔武，蜀郡郫县人。〕遣吏归迎；会成帝崩，吏恐道路有盗贼，后母留止。〔止，不行也。〕左右或讥武事亲不笃，〔师古曰：左右，谓天子侧近之臣。〕帝亦欲改易大臣，冬，十月，策免武，以列侯归国。癸酉，以师丹为大司空。丹见上多所匡改成帝之政，乃上书言：「古者谅闇不言，听于冢宰；〔师古曰：论语云：子张曰：「书云：高宗谅闇，三年不言。」孔子曰：何必高宗，古之人皆然。君薨，百官总己以听于冢宰，三年。」谅，信也。闇，默然也。郑玄曰：周之六官，皆总属于冢宰。冢宰于百官，无所不主。尔雅曰：冢，大也。冢宰，太宰也。乃上，时掌翻。〕三年无改于父之道。〔师古曰：论语称孔子曰：「父在观其志，父没观其行，三年无改于父之道，可谓孝矣。」〔前大行尸柩在堂，而官爵臣等以及亲属，赫然皆贵宠，封舅为阳安侯，皇后尊号未定，豫封父为孔乡侯。出侍中王邑、射声校王邯等，〔王邑、王邯，太皇太后亲属也。邯，户甘翻。〕诏书比下，变动政事，卒暴无渐。〔师古曰：比，频也。比，毗至翻。卒，读曰猝；下仓卒同。〕臣纵不能明陈大义，复曾不能牢让爵位，〔师古曰：牢，坚也。复，扶又翻。曾，才登翻。〕相随空受封侯，增益陛下之过。间者郡国多地动水出，流杀人民，日月不明，五星失行，此皆举错失中，号令不定，法度失理，阴阳溷浊之应也。〔错，音千故翻。师古曰：溷，音胡顿翻。〕
臣伏惟人情无子，年虽六七十，犹博取而广求。〔师古曰：取，读曰娶。〕孝成皇帝深见天命，独知至德，〔师古曰：烛，照也。至德，指谓哀帝。〕以壮年克己，〔己者，有我之私。克，去也。〕立陛下为嗣。先帝暴弃天下，〔暴者，言无疾而崩。〕而陛下继体，四海安宁，百姓不惧，此先帝圣德，当合天人之功也。臣闻『天威不违颜咫尺』，〔左传齐桓公对宰孔之言。师古曰：言常若在前，宜自肃惧也。〕愿陛下深思先帝所以建立陛下之意，且克己躬行，以观群下之从化。天下者，陛下之家也，胏附何患不富贵，不宜仓卒若是，其不久长矣。」丹书数十上，〔上，时掌翻。〕多切直之言。
傅太后从弟子迁在左右，尤倾邪，〔从，才用翻。〕上恶之，〔恶，乌路翻。〕免官，遣归故郡。〔傅氏，本河内温人。〕傅太后怒；上不得已，复留迁。〔复，扶又翻；下同。〕丞相光与大司空丹奏言：「诏书前后相反，天下疑惑，无所取信。臣请归迁故郡，以销奸党。」卒不得遣，〔卒，子恤翻；终也。〕复为侍中。其逼于傅太后，皆此类也。〔哀帝之时，傅氏固为骄横，然史家所记如此等语，意其出于王氏爱憎之口。〕
议郎耿育上书冤讼陈汤〔成帝永始二年，陈汤徙边。冤讼，讼其冤也。〕曰：「甘延寿、陈汤，为圣汉扬钩深致远之威，〔言汤等深入康居，远诛郅支，虽其窜伐荒外，能扬威而钩致之也。为，于伪翻。〕雪国家累年之耻，讨绝域不羁之君，〔不羁，言不可羁属也。〕系万里难制之虏，岂有比哉！先帝嘉之，仍下明诏，宣着其功，改年垂历，〔师古曰：谓改年为竟宁也；不以此事，盖当其年，上书者附着耳。余按元纪，诏曰：「匈奴郅支单于背叛礼义，既伏其辜，呼韩邪单于修朝保塞，边垂长无兵革之事，其改元为竟宁。」则改年亦以此事，非附着也。〕传之无穷。应是，南郡献白虎，〔白虎，西方之兽，主威武，故以为汤等之应。〕边垂无警备。会先帝寝疾，然犹垂意不忘，数使尚书责问丞相，趣立其功；〔数，所角翻。趣使丞相、御史立议以序其功也。师古曰：趣，读曰促。〕独丞相匡衡排而不予，〔予，读曰与。〕封延寿、汤数百户，〔事见二十九卷元帝竟宁元年。〕此功臣战士所以失望也。孝成皇帝承建业之基，乘征伐之威，兵革不动，国家无事，而大臣倾邪，欲专主威，排妒有功，〔妒，与勡同。〕使汤块然被见拘囚，〔师古曰：块然，独处之意，如土块也。块，音口内翻。被，皮义翻。〕不能自明，卒以无罪老弃，敦煌正当西域信道，〔信道，通行之路也。卒，子恤翻。敦，徒门翻。〕令威名折冲之臣，旋踵及身，〔谓罪及其身也。〕复为郅支遗虏所笑，诚可悲也！〔复，扶又翻；下同。〕至今奉使外蛮者，未尝不陈郅支之诛以扬汉国之盛。夫援人之功以惧敌，〔师古曰：援，引也；音爰。〕弃人之身以快谗，岂不痛哉！且安不忘危，盛必虑衰，今国家素无文帝累年节俭富饶之畜，又无武帝荐延〔畜，读与蓄同。如淳曰：荐延，使群臣荐士而延纳之。〕枭俊禽敌之臣，独有一陈汤耳！〔师古曰：枭，谓斩其首而县之也。俊，谓敌之魁率，郅支是也。春左氏传曰：得俊曰克。仲冯曰：枭俊禽敌之臣，宜与荐延通为一句，则与上文相配，而下言「独有一陈汤耳」自不妨。枭善，故云枭俊，犹云枭将也。枭，坚尧翻。〕假使异世不及陛下，尚望国家追录其功，封表其墓，以劝后进也。汤幸得身当圣世，功曾未久，〔曾，才登翻。〕反听邪臣鞭逐斥远，〔远，于愿翻。〕使亡逃分窜，死无处所。〔师古曰：分，谓散离也。舜典曰：分北三苗。〕远览之士，莫不计度，以为汤功累世不可及，而汤过人情所有，〔师古曰：言汤所犯之罪过，人情共有不能免者，非特诡异，深可诛责也。度，徒洛翻。〕汤尚如此，虽复破绝?为届A暴露形骸，犹复制于唇舌，为嫉妒之臣所系虏耳。〔言汤功如此之伟，犹不免于罪徙，继今者虽复捐身为国，终制于吏议，陷于系虏之罪也。复，扶又翻。〕此臣所以为国家尤戚戚也。」〔为，于伪翻。〕书奏，天子还汤，卒于长安。〔卒子恤翻。〕
《孝哀皇帝上》〔讳欣，定陶恭王康之子也，成帝立以为嗣。荀悦曰：讳「欣」之字曰
「喜」。应劭曰：谥法，恭仁短折曰哀。〕
①春，正月，陨石于北地十六。
赦天下。
③司隶校尉解光奏言:「臣闻许美人及故中宫史曹宫〔史，女史也。中宫，皇后宫也。赵皇后传：宫属中宫，为学事史，通诗，授皇后。〕皆御幸孝成皇帝，产子；子隐不见。〔见，贤遍翻。〕臣遣吏验问，皆得其状：元延元年，宫有身；其十月，宫乳掖庭牛官令舍。〔师古曰：乳，产也，音而具翻；下皆类此。〕中黄门田客〔续汉志：中黄门，比百石，掌给事禁中，以宦者为之。〕持诏记与掖庭狱丞籍武，令收置暴室狱。〔掖庭令，属少府，有左、右丞、暴室丞各一人，皆宦者为之。暴室丞，主中妇人疾病者，就此室；其皇后、贵人有罪，亦就此室。籍姓，晋大夫籍氏之后，其先有孙伯黡，司晋之典籍，以为大政，故曰籍氏。〕『毋问儿男、女，谁儿也！』宫曰：『善臧我儿胞。〔臧，古藏字通。师古曰：胞，谓胎之衣也；音苞。丞知是何等儿也！』〔师古曰：意言是天子儿耳。〕后三日，客持诏记与武，问：『儿死未﹖』武对：『未死。』客曰：『上与昭仪大怒，〔赵昭仪也。〕柰何不杀！』武叩头啼曰：『不杀儿，自知当死；杀之，亦死！』〔不杀，则为违诏命，故知当死。杀之，则后人以害皇子之罪加之，故知亦死。〕即因客奏封事曰：『陛下未有继嗣，子无贵贱，唯留意！』奏入，客复持诏记取儿，付中黄门王舜、舜受诏，内儿殿中，为择乳母，〔复，扶又翻。为，于伪翻。〕告『善养儿，且有赏，毋令漏泄！』舜择官婢张弃为乳母。〔宫婢，盖以罪没入掖庭，男为官奴，女为官婢。郑玄曰：古者从坐男女没入县官为奴，其少才知以为奚。今之侍史官婢，或谓之奚官女。〕后三日，客复持诏记并药以饮宫。〔师古曰：饮，音于禁翻。〕宫曰：『果也欲姊弟擅天下！我儿，男也，雒上有壮发，类孝元皇帝。〔师古曰：壮发当雒前侵下而生，今俗呼为圭头者是也。雒，鄂格翻。今儿安在﹖危杀之矣！〔师古曰：危，险也，犹今人言险不杀耳。〕梧何令长信得闻之﹖』〔师古曰：长信，谓太后。〕遂饮药死。弃所养儿，〔师古曰：弃，谓张弃也。〕十一日，宫长李南以诏书取儿去，〔晋灼曰：汉仪注，有女长御，比侍中，宫长岂此邪﹖余谓宫长者，盖老于宫中诸女御，因称之为宫长；犹三署诸郎，谓久次者为郎署长也。前持诏记，此以诏书书之，与记有以异乎﹖曰：有。诏记，手记也，后世谓之手记。光武所谓「诏书、手记不可数得」。手记出于上手；诏书则下为之，以玺为信。长，知两翻。〕不知所置。〔师古曰：终竟不知置何所也。〕
许美人元延二年怀子，十一月乳。〔乳，如注翻；虮乳也。〕昭仪谓帝曰：『常绐我言从中宫来。即从中宫来，许美人儿何从生中！许氏竟当复立邪』〔晋妁曰：昭仪前要帝不得立许美人以为皇后，而今有子中，许氏竟当复立为皇后邪！此前约之言也。师古曰：此说非也。言美人在内中，何从得儿而生也。故言何从生中次。此下乃始言约耳。〕怼，以手自捣，〔师古曰：怼，怨怒也。捣，筑也。怼，音直类翻。〕以头击壁户柱，从上自投地，啼泣不肯食，曰：『今当安置我，我欲归耳！』帝曰：『今故告之，反怒为，〔师古曰：故以许美人生子告汝，何为反怒。〕殊不可晓也！』〔殊，异甚也。〕帝亦不食。昭仪曰：『陛下自知是，不食何为！陛下尝自言：「约不负女！」〔师古曰：女，读曰汝。〕今美人有子，竟负约，谓何﹖』帝曰：『约以赵氏故不立许氏，使天下无出赵氏上者，毋忧也！』后诏使中黄门靳严从许美人取儿去，盛以苇箧，〔靳，居焮翻。盛，时征翻。苇，葭类也；织以为箧也。〕置饰室帘南去。〔饰室，室之以金玉为饰者，昭阳舍是也。师古曰：帘，户帘也，音廉。〕帝与昭仪坐，使御者于客子解箧缄，未已，〔御者，侍者也。师古曰：缄，束箧之绳，音古咸翻。〕帝使客子及御者皆出，自闭户，独与昭仪在。须臾开户，吔客子〔吔，古呼字。〕使缄封箧，及诏记令中黄门吴恭持以与籍武曰：『告武，箧中有死儿，埋屏处，〔屏处，有遮蔽处，人所不见者。屏，必郢翻。〕勿令人知！』武穿狱楼垣下为坎，埋其中。〔狱，掖庭狱也。〕
其它饮药伤堕者无数事，皆在四月丙辰赦令前。〔考异曰：赵后传作「丙辰」。按哀帝纪，「四月丙午即位，赦天下」。盖传误也。或者即位十日后赦也。〕臣谨按：永光三年，男子忠等发长陵傅夫人冢，事更大赦，〔更，工衡翻。〕孝元皇帝下诏曰：『此朕所不当得赦也！』穷治，尽伏辜。天下以为当。〔当，丁浪翻。〕赵昭仪倾乱圣朝，亲灭继嗣，家属当伏天诛。而同产亲属皆在尊贵之位，迫近帷幄，〔近，其靳翻。〕天下寒心，请事穷竟！〔谓穷治其狱而竟其情。〕丞相以下议正法，〔令外朝大议以正其罪。〕帝于是免新成侯赵钦、钦兄子咸阳癸欣皆为庶人，〔欣，临之子也。〕将家属徙辽西郡。
议郎耿育上疏言：「臣闻继嗣失统，废适立庶，〔师古曰：适，读曰嫡；下同。〕圣人法禁，古今至戒。然太伯见历知适，〔师古曰：历，谓王季，即文王之父也。知适，谓知其当为适嗣也。适，丁历翻。〕逡循固让，委身吴、粤，〔谓太伯逃之吴、粤以避季历。〕权变所设，不计常法，致位王季，以崇圣嗣，〔圣嗣，谓文王。〕卒有天下，〔师古曰：卒，终；卒，子恤翻。〕子孙承业，七八百载，〔载，子亥翻，年也。尔雅曰：唐、虞曰载，取物终更始。〕功冠三王，〔冠，古玩翻。〕道德最备，是以尊号追及太王。〔太王，古公亶父也。武王克商有天下，追王太王、王季。〕故世必有非常之变，然后乃有非常之谋也。孝成皇帝自知继嗣不以时立，念虽末有皇子，万岁之后未能持国，〔师古曰：末，晚暮也。万岁，言晏驾也。余谓人之生也，以死为讳，故常人以死后为百年之后，天子曰千秋万岁后。〕权柄之重，制于女主，女主骄盛则耆欲无极，〔如武帝为钩弋夫人虑者是也。师古曰：耆，读曰嗜。〕少主幼弱则大臣不使，〔师古曰：不使，不可使从命也。〕世无周公抱负之辅，恐危社稷，倾乱天下。知陛下有贤圣通明之德，仁孝子爱之恩，怀独见之明，内断于身，〔断，丁乱翻。〕故废后宫就馆之渐，绝微嗣祸乱之根，〔师古曰；微嗣者，谓幼主也。〕乃欲致位陛下以安宗庙。愚臣既不能深援安危，定金匮之计，〔师古曰：愚臣，谓解光等也。金匮，言长久之法，可藏于金匮石室者。援，音爰。〕又不知推演圣德，〔师古曰：演，广也，音弋善翻。〕述先帝之志，乃反复校省内，暴露私燕，〔师古曰：私燕，谓成帝闲燕之私也。覆，音方目翻。余谓私燕，炮席之私，所谓专房燕，即此燕也。〕诬污先帝倾惑之过，〔污，乌故翻。〕成结宠妾勡媢之诛，〔媢，莫报翻。〕甚失贤圣远见之明，逆负先帝忧国之意！夫论大德不拘俗，立大功不合众，〔用卫鞅语意。〕此乃孝成皇帝至思所以万万于众臣，陛下圣德盛茂所以符合于皇天也，岂当世庸庸斗筲之臣所能及哉！〔筲，竹器也，容斗二升，音所交翻。〕且褒广将顺君父之美，匡救销灭既往之过，古今通义也。事不当时固争，防祸于未然，各随指阿从以求容媚；晏驾之后，尊号已定，万事已讫，乃探追不及之事，讦扬幽昧之过，此臣所深痛也！〔耿育之言是也。春秋为尊者讳，义正如此。探，吐南翻。师古曰：讦，音居谒翻。〕愿下有司议，〔下，遐稼翻。〕即如臣言，宜宣布天下，使咸晓知先帝圣意所起。不然，空使谤议上及山陵，下流后世，远闻百蛮，〔闻，音问。〕近布海内，甚非先帝托后之意也。盖孝者，〔【章：十四行本「者」作「子」；乙十一行本同；孔本同。】〕善述父之志，善成人之事，唯陛下省察！」〔省，悉井翻。〕帝亦以为太子颇得赵太后力，〔事见上卷成帝元延四年。〕遂不竟其事。傅太后恩赵太后，〔师古曰：恩，谓以厚恩接遇之、一曰：恩，谓衔其立哀帝嗣之恩也。余谓一说是。〕赵太后亦归心，故太皇太后及王氏皆怨之。〔为赵后自杀张本。〕
④丁酉，光禄大夫傅喜为大司马，封高武侯。〔恩泽侯表：高武侯，国于南阳杜衍县。考异曰：公卿表：「绥和二年，十一月，庚午，师丹为大司马，四月，徙。建平元年，四月，丁酉，傅喜为大司马。」喜传云：「明年正月，徙师丹为大司空，而拜喜为大司马。」荀纪亦在正月。按长历此年四月癸亥朔，无丁酉，今从喜传、汉纪。〕
⑤秋，九月，甲辰，陨石于虞二。〔地理志，虞县，属梁国。〕
⑥郎中令泠褒、〔师古曰：泠，音零。古者乐工谓之泠人，因以为氏。周有泠州鸠。原父曰：按此时无郎中令。余谓「令」字衍。〕黄门郎段犹等复奏言：「定陶共皇太后、共皇后皆不宜复引定陶藩国之名，以冠大号；〔复，扶又翻。共，读曰恭。冠，古玩翻。〕车马、衣服宜皆称皇之意，〔师古曰：皇者，至尊之号，其服御宜皆副称之也。称，音尺孕翻。〕置吏二千石以下，各供厥职；〔师古曰：谓詹事、太仆、少府等众官也。〕又宜为共皇立庙京师。」〔为，于伪翻；下故为同。〕上复下其议，〔复，扶又翻。下，遐稼翻。〕群下多顺指言：「母以子贵，宜立尊号以厚孝道。」唯丞相光、大司马喜、大司空丹以为不可。丹曰：「圣王制礼，取法于天志。尊卑者，所以正天地之位，不可乱也。〔易系辞曰：天尊地卑，君臣定矣。卑高以陈，贵贱位矣。又履卦大象曰：上天下泽，履，加子以辩上下、定民志。履者，礼也。〕今定陶并皇太后、共皇后以『定陶共』为号者，母从子，妻从夫之义也。〔共皇太后之号，为母从子。共皇后之号，为妻从夫。〕欲立官置吏，车服与太皇太后并，非所以明『尊无二上』之义也。定陶共皇号谥已前定，义不得复改。〔复，扶又翻。〕礼：『父为士，子为天子，祭以天子，其尸服以士服』，子无爵父之义，尊父母也。〔引礼记丧服小记之言。古者祭祀必有尸，服以生时之服，事亡如事存也。郑玄曰：祭以天子，养以子道也。尸服士服，父本无爵，不敢以己爵加之，嫌于卑之。〕为人后者为之子，故为所后服斩衰三年，〔斩衰，用麤布，其下斩之不缏。衰，音七雷翻。〕而降其父母期，明尊本祖而重正统也。〔本祖，所后之祖。〕孝成皇帝圣恩深远，故为共王立后，〔事见上卷成帝绥和元年。〕奉承祭祀，令共皇长为一国太祖，〔前称共王，后称共皇，随其时之所称而称之也。诸侯之国，以始封之君为国太祖。〕万世不毁，恩义已备。陛下既继体先帝，持重大宗，承宗庙、天地、社稷之祀，义不可复奉定陶共皇，祭入其庙。〔复，扶又翻；下同。〕今欲立庙于京师，使臣下祭之，是无主也。又，亲尽当毁，〔礼，太祖以下亲庙四，亲尽而迭毁。匡衡曰：孝莫大于严父，故父之所尊，子不敢不承；父之所异，子不敢同。礼，公子不得为母信。为后，则于子祭，于孙止。李奇曰：不得信，尊其父也。父子去其所而为大宗后，尚得私祭其母；为孙则止，不得祭公子母也，明继祖不复顾其私祖母。此皆亲尽当毁之义也。师古曰：信，读曰申。〕空去一国太祖不堕之祀而就无主当毁不正之礼，〔共皇立庙于定陶，则为一国太祖之庙，万世不毁。立庙于京师，则其祭莫适为主；又亲尽当毁，而于礼又为不正也。堕，读曰隳。〕非所以尊厚共皇也！」丹由是浸不合上意。
会有上书言：「古者以龟、贝为货，今以钱易之，〔贝，博盖翻，海介虫也；居陆名贆，在水名函蜬。古者货贝而宝龟，周有泉，至秦废贝而行钱。其后王莽以龟贝为货，盖祖此说也。埤雅：兽为友，贝二为朋。贝中肉如科斗而有首尾，贝之字从目从八，言贝，目之所背也。盐铁论曰：教与俗改，敝与世易，夏后氏以玄贝，殷人以紫石。孔颖达曰：尔雅：贝，居陆猋，在水蜬，大者讴，小者鰿。今之细贝亦有紫色者，出日南。玄贝，胎贝黑色者。余蚳，黄白文。余泉，白黄文，白质黄文也。诗成贝锦，则紫贝也。紫贝，以紫为质，黑为文点也。蚆博而頯，中广，两头锐。蜠大而俭。鰿小而惰，惰狭而长。贆，音标。蜬，音含。讴，音况。鰿，音积。蚳，音治。蚆，音葩。頯，匡轨翻。蜠，音囷。〕民以故贫，宜可改币。」上以问丹，丹对言可改。章下有司议，〔下，遐稼翻；下同。〕皆以为行钱以来久，难卒变易。〔师古曰：卒，读曰猝。丹老人，忘其前语，〔年老神识衰减则健忘。忘，音巫放翻。〕复从公卿议。又丹使吏书奏，吏私写其草；丁、傅子弟闻之，使人上书告「丹上封事，〔上，时掌翻。〕行道人偏持其书。」上以门口将军、中朝臣，〔朝，直遥翻。〕皆对曰：「忠不显谏。大臣奏事，不宜漏泄，宜下廷尉治。」〔下，遐稼翻。〕事下廷尉，劾丹大不敬，〔承丁、傅风旨也。劾，户概翻。〕事未决，给事中、博士申咸、炔钦上书〔苏林曰：炔，音桂，姓也。〕言：「丹经、行无比，〔行，下孟翻。师古曰：比，音必寐翻。余谓读如字，义自通。〕自近世大臣能若丹者少。发愤懑，奏封事，〔懑，音满，又莫困翻。〕不及深思远虑，使主簿书，〔汉三公府皆有主簿，录省众事。簿，文籍也，以版书之。〕漏泄之过不在丹，以此贬黜，恐不厌众心。」〔师古曰：厌，音一胆翻。〕上贬咸、钦秩各二等；〔博士秩比六百石，贬二等，则比四百石。〕遂策免丹曰：「朕惟君位尊任重，怀谖迷国，〔师古曰：谖，诈也；音虚爰翻。〕进退违命，反复异言，甚为君耻之！〔为，于伪翻；下为贤同。〕以君尝托傅位，〔谓尝傅上于东宫也。〕未忍考于理，〔理，理官也；谓廷尉也。言未召致廷尉而考问之也。〕其上大司空、高乐侯印绶，罢归！」〔上，时掌翻；下同。〕
尚书令唐林上疏曰：「窃见大司空丹策书，泰深痛切。君子作文，为贤者讳。〔春秋之义，为贤者讳。〕丹，经为世儒宗，〔言经学为当世儒者所宗也。〕德为国黄耇，〔师古曰：黄耇，老人之称也。黄，谓白发落尽，更生黄者也。耇，老人面色不净如垢也。〕亲傅圣躬，位在三公；所坐者微，海内未见其大过。事既以往，〔丹传「以」作「巳」。〕免爵太重；京师识者咸以为宜复丹爵邑，使奉朝请。〔朝，直遥翻。师古曰：识者，谓有识之人也。请，音材性翻。成帝尊礼张禹，使奉朝请，后遂以为官名。沈约曰：奉朝会请召而已。请，读如字。〕唯陛下裁览众心，有以尉复师傅之臣！」〔尉，与慰同，安也。复，报也。〕上从林言，下诏，赐丹爵关内侯。〔自萧望之以谗间免官，赐爵关内侯，其后周堪等皆用此比，虽曰以恩师傅，其实倚阁之，使之优闲耳。〕
上用杜业之言，召见朱博，起家复为光禄大夫；〔朱博免官，见上卷成帝绥和元年。按杜业传：帝初即位，业上书言王氏世权日久，薛宣、张禹惑乱朝廷而荐朱博。见，贤遍翻。〕迁京兆尹。冬，十月，壬午，以博为大司空。
⑦中山王箕子，幼有眚病，〔箕子，中山王兴之子。孟康曰：灾眚之眚，谓妖病也。服虔曰：身尽青也。苏林曰：名为肝厥，发时，唇口手足十指甲皆青。师古曰：下云「祷祠解舍」，孟说是也。眚，音所领翻，字不作「青」。服〔苏〕说误矣。〕祖母冯太后自养视，数祷祠解。〔数，所角翻。师古曰：解，音懈。余按韵书，解音懈者，释除也，祷祠以除灾也。但颜注上云「祷祠解舍」，则以解为廨舍之廨，其说拘矣。贾公彦曰：求福曰祷，祷礼轻；得求曰祠，祠礼重。〕上遣中郎谒者张由将医治之。〔续汉志：常侍谒者，主殿上时节威仪，比六百石；给事谒者，四百石；灌谒者郎中，比三百石，掌宾赞受事及上章报问。中郎谒者，盖即灌谒者郎中也。治，直之翻；下同。〕由素有狂易病，〔师古曰：狂易者，狂而变易常性也。〕病发，怒去，西归长安。尚书簿责由擅去状，〔师古曰：簿责，以文簿一一责问也。〕由恐，因诬言中山太后祝诅上及傅太后。〔中山太后，冯太后也，即元帝冯昭仪。祝职救翻。诅，庄助翻。〕傅太后与冯太后并事元帝，追怨之，因是遣御史丁玄按验；数十日，无所得。更使中谒者令史立治之；〔师古曰：官为中谒者令，姓史，名立。续汉志：中宫谒者令，主报中章，宦者为之。更，工衡翻。〕立受傅太后指，冀得封侯，治冯太后女弟习及弟妇君之，〔据冯昭仪传，君之，寡弟妇也。〕死者数十人，诬奏云：「祝诅，谋弒上，立中山王。」责问冯太后，无服辞。立曰：「熊之上殿何其勇，今何怯也！」〔当熊事，见二十九卷元帝建昭元年。之上，时掌翻。〕太后还谓左右：「此乃中语，〔【章：十四行本「语」下有「前世事」三字；乙十一行本同；孔本同；退斋校同。】师古曰：中语，谓宫中之言语也。〕吏何用知之﹖欲陷我，效也！」〔师古曰：效，征验也。〕乃饮药自杀。宜乡侯参、君之、习及夫、子〔按冯昭仪传，习夫及子也。〕当相坐者，或自杀，或伏法，〔伏法，谓受刑而死。〕凡死者十七人。众莫不怜之。
司隶孙宝奏请覆治冯氏狱，傅太后大怒曰：「帝置司隶，主使察我！冯氏反事明白，故欲擿抉以扬我恶，〔师古曰：剔抉，谓挑发之也。擿，音他历翻。抉，音一决翻。挑，音他聊翻。〕我当坐之！」上乃顺指，下宝狱。〔下，遐稼翻。〕尚书仆射唐林争之，上以林朋党比周，〔比，毗至翻。〕左迁敦煌鱼泽障候。〔师古曰：敦煌效谷县，本鱼泽障也。〕大司马傅喜、光禄大夫龚胜固争，上为言太后，出宝，复官。〔为，于伪翻。〕张由以先告，赐爵关内侯；史立迁中太仆。〔张由、史立以此受赏，岂知乃以此贾祸邪！〕
汉纪二十六〔起柔兆执徐（丙辰），尽着雍敦牂（戊午），凡三年。〕
《孝哀皇帝中》
建平二年〔（丙辰、前五）〕
①春，正月，有星孛于牵牛。〔晋天文志：牵牛六星，天之关梁，主牺牲事。孛，蒲内翻。〕
②丁、傅宗族骄奢，皆嫉傅喜之恭俭。又，傅太后欲求称尊号，与成帝母齐尊；喜与孔光师丹共执以为不可。上重违大臣正议，〔师古曰：重，难也。〕又内迫傅太后，依违者连岁。〔如淳曰：依违，不决事之言也。余谓上二语，即依违之意。〕傅太后大怒，上不得已，先免师丹以感动喜；〔师丹免见上卷上年。〕喜终不顺。朱博与孔乡侯傅晏连结，共谋成尊号事，数燕见，〔数，所角翻。见，贤遍翻。〕奏封事，毁短喜及孔光。〔毁短者，谮毁而言其短也。〕丁丑，上遂策免喜，以侯就第。
御史大夫官既罢，〔成帝绥和元年，罢御史大夫，置大司空，事见三十二卷。〔议者多为古今异制，汉自天子之号下至佐史，皆不同于古，〔汉官至斗食、佐史而止。言汉承秦号为皇帝，下至百官称号，皆不与古同。〕而独改三公，职事难分明，无益于治乱。〔治，直吏翻。〕于是朱博奏言：「故事：选郡国守相高第为中二千石，〔守，式又翻。相，息亮翻。〕选中二千石为御史大夫，任职者为丞相；〔言御史大夫能任其职，则进而为相。〕位次有序，所以尊圣德，重国相也。今中二千石未更御史大夫而为丞相，〔师古曰：更，经也，音工衡翻。〕权轻，非所以重国政也。臣愚以为大司空官可罢，复置御史大夫，遵奉旧制。臣愿尽力以御史大夫为百僚率！」上从之。夏，四月，戊午，更拜博为御史大夫。又以丁太后兄阳安侯明为大司马、卫将军，置官属；大司马冠号如故事。〔复绥和以前之制也。冠，古玩翻。〕
③傅太后又自诏丞相、御史大夫曰：「高武侯喜附下罔上，与故大司空丹同心背畔，放命圮族，〔应劭曰：谓放弃教令，圮其族类。背，蒲妹翻。圮，皮美翻。〕不宜奉朝请，〔朝，直遥翻。请，才性翻，又如字。〕其遣就国！」
④丞相孔光，自先帝时议继嗣，有持异之隙，又重忤傅太后指：〔持异事见三十二卷成帝绥和元年。重忤傅太后指，谓不使居北宫，奏傅迁，持称尊号之议也。师古曰：重，音直用翻。忤，五故翻。〕由是傅氏在位者与朱博为表里，共毁谮光。〔表，外也。里，内也。傅氏谮之于内，朱博毁之于外也。〕乙亥，策免光为庶人。〔师古曰：汉旧仪云：丞相有他过，使者奉策书，实时步出府，乘栈车归田里。〕以御史大夫朱博为丞相，封阳乡侯；〔恩泽侯表：阳乡侯，国于山阳湖陵。考异曰：公卿表：「四月乙未，孔光免，朱博为丞相。」又曰：「四月，戊午，博为御史大夫；乙亥，迁。」五行志：「五月，乙亥朔，博为丞相。」荀纪：「乙亥，孔光免。」按长历，是月丁巳朔，无乙未；十九日乙亥，非朔也。表、志皆有误。〕少府赵玄为御史大夫。〔成帝绥和元年，赵玄自太子太傅左迁，今复进用，皆丁、傅之意也。〕临延登受策，〔师古曰：延入而登殿也。汉书仪云：丞相、御史大夫初拜，皇帝延登亲诏也。〕有大声如锺鸣，殿中郎吏陛者皆闻焉。〔师古曰：陛者，谓执兵列于陛侧。〕
上以问黄门侍郎蜀郡扬雄〔续汉志：给事黄门侍郎，六百石，掌侍从左右，给事中，关通中外及诸王朝见于殿上，引王就坐。扬雄解嘲所谓「官不过侍郎，擢纔给事黄门」者也。扬雄自谓其先出自有周伯侨者，食采于晋之杨，因氏焉。不知伯侨，周何别也。〕及李寻。寻对曰：「此洪范所谓鼓妖者也。师法，以为人君不聪，为众所惑，空名得进，则有声无形，不知所从生。〔洪范五行传曰：听之不聪，是谓不谋，时则有鼓妖。君严猛而闭下，臣战栗而塞耳，则妄闻之气发于音声，故有鼓妖。妖，于骄翻。〕其传曰：『岁、月、日之中，则正卿受之。』今以四月日加辰、巳有异，是为中焉。〔以一岁三分之，则四月已为岁之中。以一日三分之，则辰、巳已为日之中。〕正卿，谓执政大臣也。宜退丞相、御史，以应天变。然虽不退，不出期年，其人自蒙其咎。」〔师古曰：期年，十二月也。蒙，犹被也。期音基。〕扬雄亦以为「鼓妖，听失之象也。朱博为人强毅，多权谋，宜将不宜相，〔将，即亮翻。相，息亮翻。〕恐有凶恶亟疾之怒。」〔师古曰：亟，急也；音居力翻。〕上不听。
朱博既为丞相，上遂用其议，下诏曰：「定陶共皇之号，不宜复称定陶；〔复，扶又翻。〕尊共皇太后曰帝太太后、称永信宫；共皇后曰帝太后，称中安宫；为共皇立寝庙于京师，〔为，于伪翻。〕比宣帝父悼皇考制度。」〔宣帝既立八年，有司言：礼，父为士，子为天子，祭以天子。悼园宜称皇考，立庙，因园为寝，以时荐享焉。然悼园在广明成乡，长安东郭之外也。定陶共王葬定陶而立庙京师，则非因园为寝矣。〕于是四太后各置少府、太仆，秩皆中二千石。〔傅太后、丁太后、赵太后与太皇太后为四太后。〕傅太后既尊后，尤骄，与太皇太后语，至谓之「妪」。〔妪，威遇翻。〕时丁、傅以一二年间暴兴尤盛，为公卿列侯者甚众；然帝不甚假以权，势不如王氏在成帝世也。
⑤丞相博、御史大夫玄奏言：「前高昌侯宏，首建尊号之议，而为关内侯师丹所劾奏，免为庶人。〔事见上卷绥和二年。劾，户概翻。〕时天下〔【严：「下」改「子」。】〕衰粗，委政于丹，〔师古曰：言新有成帝之丧，斩衰粗服，故天子不亲政事也。衰，音仓回翻。〕丹不深惟褒广尊号之义，〔惟，思也。〕而妄称说，抑贬尊号，亏损孝道，不忠莫大焉！陛下仁圣，昭然定尊号，宏以忠孝复封高昌侯；丹恶逆暴着，虽蒙赦令，不宜有爵邑，请免为庶人。」奏可。
又奏：「新都侯莽前为大司马，不广尊尊之义，抑贬尊号，亏损孝道，〔事亦见上卷绥和二年。〕当伏显戮。幸蒙赦令，不宜有爵土，请免为庶人。」上曰：「以莽与【章：乙十一行本「与」下有「太」字；孔本同。】皇太后有属，勿免，遣就国。」及平阿侯仁臧匿赵昭仪亲属，皆遣就国。〔仁，谭之子也。臧，古藏字通。〕
天下多冤王氏者！〔为下元寿二年王莽复柄国张本。〕谏大夫杨宣上封事言：「孝成皇帝深惟宗庙之重，称述陛下至德以承天序，〔天序，谓帝王正统相传之次，天所命也。上，时掌翻。〕圣策深远，恩德至厚。惟念先帝之意，岂不欲以陛下自代，奉承东宫哉！〔师古曰：言供养太后。〕太皇太后春秋七十，数更忧伤，〔谓先罹元帝之丧而又哭成帝也。数，所角翻。更，工衡翻。〕敕令亲属引领以避丁、傅，〔师古曰：引领，自引道领而退也。〕行道之人为之陨涕。〔为，于伪翻。〕况于陛下登高远望，独不惭于延陵乎！」〔言王氏斥逐而丁、傅贵宠，若登高而望成帝陵寝，宁不有惭于付托乎！〕帝深感其言，复封成都侯商中子邑为成都侯。〔绥和二年，商子况以罪夺侯；今以邑绍封。中，读曰仲。〕
⑥朱博又奏言：「汉家故事，置部刺史，秩卑而赏厚，〔汉，刺史秩六百石耳；居部九岁，举为守相，秩二千石；其有异材功效著者辄登擢。〕咸劝功乐进。〔师古曰：劝功，自劝勉而立功也。乐，音洛。〕前罢刺史，更置州牧，〔事见三十二卷成帝绥和元年。更，工衡翻。〕秩真二千石，位次九卿；九卿缺，以高第补；其?之鳕h苟自守而已，恐功效陵夷，〔师古曰：陵夷，谓渐废替。〕奸轨不禁。臣请罢州牧，置刺史如故。」上后之。
⑦六月，庚申，帝太后丁氏崩，诏归葬定陶共皇之园，〔从夫也，共皇葬于其国。贤曰：在今曹州济阴县北。共，读曰恭。〕发陈留、济阴近郡国五万人穿复土。〔近郡国，谓郡国之近定陶者。前书音义曰：穿复土，谓穿圹填塞事也。言下棺讫，复以土为坟，故曰复土。近，其靳翻。〕
⑧初，成帝时，齐人甘忠可诈造天官历、包元太平经十二卷，言汉家逢天地之大终，当更受命于天；以教渤海夏贺良等。〔夏，户雅翻。〕中垒校尉刘向奏忠可假鬼神，罔上惑众；〔忠可诈称「天帝使人赤精子下教我」，故向奏之。〕下狱，治服；〔服其挟诈也。下，遐稼翻。〕未断，病死。〔断，丁乱翻。〕贺良等复私以相教。〔复，扶又翻；下同。〕上即位，司隶校尉解光、骑都尉李寻白贺良等，皆待诏黄门。〔应劭曰：诸以材技征召，未有正官，故曰待诏。董巴曰：黄门，禁门黄闼。〕数召见，〔数，所角翻。见，贤遍翻。〕陈说「汉历中衰，当更受命。成帝不应天命，故绝嗣。今陛下久疾，变异屡数，〔师古曰：数，音所角翻。〕天所以谴告人也；宜急改元易号，乃得延年益寿，皇子生，灾异息矣。得道不得行，〔师古曰：言知道而不能行。〕咎殃且无不有，洪水将出，灾火且起，涤荡民人。」上久寝疾，〔班固曰：上即位痿痹，末年浸剧。〕冀其有益，遂从贺良等议，诏大赦天下，以建平二年为太初元年，号曰「陈圣刘太平皇帝」，〔李斐曰：陈，道也；言得神道圣者刘也。如淳曰：陈，舜后。王莽，陈之后。谬语陈当立而不知。韦昭曰：敷陈圣刘之德也。师古曰：如、韦二说是也。余谓韦说不诡于正，如说则流于巫。颜以为二说皆是，将安从乎！〕漏刻以百二十为度。〔师古曰：旧漏，昼夜共百刻，今增其二十。〕
⑨秋，七月，以渭城西北原上永陵亭部为初陵，勿徙郡国民。
⑩上既改号月余，寝疾自若。夏贺良等复欲妄变政事，大臣争以为不可许。贺良等奏言：「大臣皆不知天命，宜退丞相、御史，以解光、李寻辅政。」上以其言无验，八月，诏曰：「待诏贺良等建言改元易号，增益漏刻，可以永安国家；朕信道不笃，过听其言，〔师古曰：过，误也。〕冀为百姓获福，卒无嘉应。〔为，于伪翻。卒，子恤翻。〕夫过而不改，是谓过矣！〔论语载孔子之言。〕六月甲子诏书，非赦令，皆蠲除之。〔如淳曰：悔前赦令不蒙其福，故收令还之。臣瓒曰：改元易号，大赦天下，以求延祚而不蒙福，哀帝悔之，故更下制书，诸非赦事皆除之。谓改制易号，今皆复故也。师古曰：如说非也，瓒说是矣。唯赦令不改，余皆除之。〕贺良等反道惑众，奸态当穷竟。」皆下狱，伏诛。〔下，遐稼翻。〕寻及解光减死一等，徙敦煌郡。〔此汉法所谓减死徙边也。减死者，罪至死而特为末减也。减死罪一等，为城旦、舂。〕
上以寝疾，尽复前世所尝兴诸神祠凡七百余所，〔成帝建始初，匡衡、张谭奏罢诸神祠不应礼者，今尽复之。〕一岁三万七千祠云。〔神祠既多，而有岁五祠者，有岁四祠者，故其数若是之多。〕
傅太后怨傅喜不已，使孔乡侯〔【章：乙十一行本「侯」有「晏」字；孔本同；张校同。】〕风丞相朱博令奏免喜侯。〔师古曰：风，读曰讽。〕博与御史大夫赵玄议之，玄言：「事已前决，〔谓前已决遣就国，罪无重科也。〕得无不宜﹖」〔师古曰：得无，犹言无乃也。〕博曰：「已许孔乡侯矣。匹夫相要，尚相得死，〔要，一遥翻。得死，谓得其死力；一曰：得其相为死也。〕何况至尊！〔至尊，谓傅太后。〕博唯有死耳！」〔大臣以道事君，而博以死奉私属，贪权藉势之心为之也。〕玄即许可。博恶独斥奏喜，〔恶，乌故翻。〕以故大司空泛乡侯何武前亦坐过免就国，〔事见上卷绥和二年。〕事与喜相似，即并奏：「喜、武前在位，皆无益于治，〔治，直吏翻。〕虽已退免，爵土之封，非所当也；皆请免为庶人。」上知傅太后素怨喜，疑博、玄承指，即召玄诣尚书问状，玄辞服。〔丞相、御史同奏，而独召问玄者，以博强毅多权诈，难遽得其情，而玄易以穷诘也。〕有诏：「左将军彭宣与中朝者杂问」，宣等奏劾「博、玄、晏皆不道，不敬，〔劾，户概翻。〕请召诣廷尉诏狱」。上减玄死罪三等，削晏户四分之一；〔减死罪三等，为隶臣妾。晏封五千户，削其千二百五十。〕假谒者节召丞相诣廷尉，博自杀，国除。
九月，以光禄勋平当为御史大夫；冬，十月，甲寅，迁为丞相；以冬月故，且赐爵关内侯。〔如淳曰：汉仪注，御史大夫为丞相，更春乃封，故先赐爵关内侯也。李奇曰：以冬月非封侯时，故且先赐爵关内侯也。师古曰：李说是也。〕以京兆尹平陵王喜为御史大夫。〔按表、传，「喜」当作「嘉」，详见下年。及审是。〔﹖〕
上欲令丁、傅处爪牙官，〔处，昌吕翻。〕是岁，策免左将军淮阳彭宣，以关内侯归家，而以光禄勋丁望代为左将军。〔上策宣曰：「前有司数奏言：诸侯国人不得宿卫；将军不宜典兵马，处大位。朕惟将军任汉将之重，而子又前娶淮阳王女，婚姻不绝，非国之制，其上左将军印绶。」余按彭宣以连姻藩国而免官，丁、傅以戚党而见用，卒之夺刘氏者，非藩国，乃外戚也。丁、傅于国有大故之时，拱手授柄于王氏，而彭宣乃能辞三公位于王莽专权之初，任官惟贤材，乌得拘小嫌乎！〕
乌孙卑爰疐侵盗匈奴西界，单于遣兵击之，杀数百人，略千余人，驱牛畜去。卑爰疐恐，遣子趋逯为质匈奴，〔疐，竹二翻。师古曰：驱，与驱同。逯，音录。质，音致；下同。〕单于受，以状闻。汉遣使者责让单于，告令还归卑爰疐质子；〔责以匈奴、乌孙并为汉臣，单于不当擅受卑爰疐质子。〕单于受诏遣归。
三年〔（丁卯、前四）〕
①春，正月，立广德夷王弟广汉为广平王。〔广德夷王云客，成帝鸿嘉二年封；又二年，薨，无后。今立广汉以奉中山靖王嗣。谥法：安心好静曰夷；克杀秉政曰夷。〕
②帝太太后〔【章：乙十一行本「帝」上有「癸卯」二字；孔本同；退斋校同。】〕所居桂宫正殿火。〔考异曰：五行志云：「桂宫鸿宁殿灾。」荀纪云：「桂宫正殿火。」今从哀纪。〕
③上使使者召丞相平当，欲封之；当病笃，不应。〔不应召也。〕室家或谓当：「不可强起受侯印为子孙邪﹖」〔室家，当之妻子也。谓受侯印而死，得以封爵遗子孙也。强，其两翻。为，于伪翻；下同。〕当曰：「吾居大位，已负素餐责矣；起受侯印，还卧而死，死有余罪。今不起者，所以为子孙也！」遂上书乞骸骨，上不许。三月，己酉，当薨。
④有星孛于河鼓。〔天文志：河鼓，在牵牛北；大星，上将；左、右星，左、右将。孛，蒲内翻。〕
⑤夏，四月，丁酉，王嘉为丞相，河南太守王崇为御史大夫。〔守，式又翻。〕崇，京兆尹骏之子也。嘉以时政苛急，郡国守相数有变动，〔数，所角翻。〕乃上疏曰：「臣闻圣王之功在于得人，孔子曰：『材难，不其然与！』〔师古曰：论语载孔子之言也。材难，言有贤材者难得也。与，读曰欤。余谓材难二语，古语也；孔子引之，谓其言之是也。〕故『继世立诸侯，象贤也。』〔礼记郊特牲之文。师古曰：象其先父祖之贤耳，非必皆贤也。〕虽不能尽贤，天子为择臣、立命卿以辅之。〔记王制：大国三卿，皆命于天子；次国三卿，二卿命于天子，一卿命于其君；小国二卿，皆命于其君。春秋之时，如晋之六卿，以中军帅为正卿，亦其君先命之而后闻于天子耳。齐之高、国，鲁之三桓，皆世卿也。汉之王国傅、相、中尉命于天子，犹古之命卿也。〕居是国也，累世尊重，然后士民之众附焉，是以教化行而治功立。〔治，直吏翻。〕今之郡守重于古诸侯，〔周初班爵五等，公、侯地方百里，伯七十里，子、男五十里。其后齐、晋、秦、楚，以兼并而地始广大耳。汉郡守方制千里，连城以十数，是重于古诸侯也。守，式又翻；下同。〕往者致选贤材，〔致，极也。〕贤材难得，拔擢可用者，或起于囚徒。昔魏尚坐事系，文帝感冯唐之言，遣使持节赦其罪，拜为云中太守；匈奴忌之。〔事见十四卷文帝十四年。〕武帝擢韩安国于徒中，拜为梁内史；骨肉以安。〔按韩安国传：安国坐法抵罪。会梁内史缺，汉使使者拜安国为梁内史，起徒中为二千石。此景帝时事也。「武帝」，当作「景帝」。师古曰：骨肉以安，言梁孝王免罪也。〕张敞为京兆尹，有罪当免，黠吏知而犯敞，〔黠，下八翻。〕敞收杀之，其家自冤，〔自言其冤也。〕使者覆狱，劾敞贼杀人，上逮捕不下，〔上奏请逮捕敞，而天子不下其奏也。上，时掌翻。下，遐嫁翻。〕会免；亡命十数日，宣帝征敞拜为冀州刺史，卒获其用。〔事见二十七卷宣帝甘露元年。卒，子恤翻。〕前世非私此三人，贪其材器有益于公家也。孝文时，吏居官者或长子孙，【章：乙十一行本「孙」下有「以官为氏」四字；孔本同；张校同；退斋校同。】长，知两翻；下同。〕仓氏、库氏则仓库吏之后也；其二千石长吏亦安官乐职，〔乐，音洛。〕然后上下相望，莫有苟且之意。其后稍稍变易，公卿以下传相促急，又数改更政事，〔传，知恋翻。数，所角翻。更，工衡翻。〕司隶、部刺史举劾苛细，发扬阴私，〔司隶部三辅、三河、弘农，其余部刺史分部诸郡国。劾，户概翻。〕吏或居官数月而退，送故迎新，交错道路。?之鱄e容求全，〔师古曰：不敢操持群下也。〕下材怀危内顾，〔师古曰：常恐获罪，每为私计也。〕壹切营私者多。二千石益轻贱，吏民慢易之，或持其微过，增加成罪，言于司隶、刺史，或上书告之；众庶知其易危，〔师古曰：言易可倾危。易，以豉翻。〕小失意则有离畔之心。前山阳亡徒苏令等纵横，〔事见三十一卷成帝永始三年。师古曰：横，音胡孟翻。〕吏士临难，〔难，乃旦翻。〕莫肯伏节死义，以守、相威权素夺也。〔师古曰：守，郡守也；相，诸侯相也。素夺，谓不先假之威权也。〕孝成皇帝悔之，下诏书，二千石不为故纵，〔孟康曰：不以故纵为罪，所以优之也。〕遣使者赐金，尉厚其意，诚以为国家有急，取办于二千石；二千石尊重难危，乃能使下。孝宣皇帝爱其善治民之吏，有章劾事留中，会赦壹解。〔师古曰：不即下治其事，恐为扰重，故每留中；或经赦，令壹切皆解散也。余谓善治民之吏，宣帝爱其材，或有章劾，留中不下，会赦，则其事得释。治，直之翻。劾，户概翻。〕故事：尚书希下章，为烦扰百姓，证验系治，或死狱中，章文必有『敢告之』字乃下。〔师古曰：所以丁宁告者之辞，绝其相诬也。余谓此乃防其诬告耳。下，遐稼翻。为，于伪翻。〕唯陛下留神于择贤，记善忘过，容忍臣子，勿责以备。〔师古曰：不求备于一人也。余谓责备者，求全也。〕二千石、部刺史、三辅县令有材任职者，人情不能不有过差，宜可阔略，〔师古曰：当宽恕其小罪也。〕令尽力者有所劝。此方今急务，国家之利也。前苏令发，欲遣大夫使逐问状，〔使之逐盗而问其状也。〕时见大夫无可使者，〔师古曰：谓见在大夫皆不堪为使。见，贤遍翻。〕召盩厔令尹逢，拜为谏大夫遣之。〔盩厔，音舟窒。〕今诸大夫有材能者甚少，宜豫畜养可成就者，则士赴难不爱其死；临事仓卒乃求，非所以明朝廷也。」〔人材当聚于朝廷；事会之来，无可用者，仓猝求之，适所以明朝廷之无人耳。少，诗沼翻。畜，许六翻。难，乃旦翻。卒，读曰猝。〕嘉因荐儒者公孙光、满昌〔风俗通：荆蛮有瞒氏，音舛变为「满」。国语：路，潞、泉、余、满，皆赤狄，隗姓。〕及能吏萧咸、薛修，皆故二千石有名称者，天子纳而用之。〔按嘉此疏，诚中当时之病。然为相者在于朝夕纳诲，随事矫正，天下不能窥其际，而自臻于治平，不在着见于奏疏，以腾口说也。自宣帝之后，为相者始加详于奏疏，而考其治，愈不逮前，相业固不在乎此也。称，尺证翻。〕
⑥六月，立鲁顷王子部乡侯闵为王。〔鲁共王曾孙顷王封，传国于其子文王谩；谩薨，无后；今立闵绍封。「部乡」，据纪、表及传当作「郚乡」。师古曰：郚，音吾，又音鱼。谩，音子缘翻。地理志，东海郡有郚乡侯国。〕
⑦上以寝疾未定，〔定，犹安也。〕冬，十一月，壬子，令太皇太后下诏复甘泉泰畤、汾阴后土祠，罢南、北郊。〔成帝崩，皇太后诏罢甘泉，汾阴祠，复南、北郊。畤，音止。〕上亦不能亲至甘泉、河东，遣有司行事而礼祠焉。
⑧无盐危山土自起覆草，如驰道状；〔无盐县，属东平国。危山，山名。言土自起，覆草成路，如人力开掘，作驰道状也。〕又，瓠山石转立。〔晋灼曰：汉书作「报山」。山胁石一枚，转侧起立，高九尺六寸，旁行一丈，广四尺也。师古曰：报山，山名也。古作「瓠」字，为其形似瓠耳。晋说是也。〕东平王云及后谒自之石所祭；治石象瓠山立石，束倍草，并祠之。〔云，元帝子东平王宇之子也。谒，后名也。苏林曰：于宫?之@山象。师古曰：倍草，黄倍草也。倍，音步贿翻。原父曰：「立石」属上句。治，直之翻。〕河内息夫躬、〔息夫，复姓。姓谱：妫姓之国为息氏，公子边受爵为大夫；又有息夫氏出焉。〕长安孙宠相与谋共告之，曰：「此取封侯之计也！」乃与中郎右师谭〔张晏曰：右师，姓；谭，名。余谓右师，以官为氏。〕共因中常侍宋弘上变事，告焉。〔上，时掌翻。〕是时上被疾，多所恶，事下有司，逮王后谒下狱验治；服「祠祭诅祝上，为云求为天子，〔被，皮义翻。下，遐稼翻。诅，庄助翻。祝，职救翻。为云，于伪翻。〕以为石立，宣帝起之表也。」〔事见二十三卷昭帝元凤三年。〕有司请诛王，有诏，废徙房陵。云自杀，谒及舅伍宏及成帝舅安成共侯夫人放，皆弃市。〔安成共侯王崇，时已死矣，故称帝舅及谥，以别下御史大夫王崇也。伍宏以医伎得幸，出入禁门，盖放荐之，故并得祸。共，音恭。〕事连御史大夫王崇，左迁大司农。擢宠为南阳太守，谭颍川都尉，弘、躬皆光禄大夫、左曹、给事中。
①春，正月，大旱。
②关东民无故惊走，持或掫一枚，〔如淳曰：掫，麻干也。师古曰：，禾秆也，音工老翻。掫，音邹，又音侧九翻。〕转相付与，曰「行西王母筹」，〔师古曰：西王母，元后寿考之象。行筹，又言执国家筹策，行于天下。〕道中相过逢，多至千数；或被发徒跣，或夜折关，或踰墙入，或乘车骑奔驰，以置驿传行，〔被，皮义翻。折，而设翻。传，知恋翻。〕经郡国二十六至京师，不可禁止。民又聚会里巷阡陌，设博具，〔师古曰：博戏之具。〕歌舞祠西王母，至秋乃止。〔五行志曰：此异乃王太后、莽之应也。〕
③上欲封傅太后从父弟侍中、光禄大夫商，〔从，才用翻。〕尚书仆射平陵郑崇谏曰：「孝成皇帝封亲舅五侯，天为赤黄，昼昏，日中有黑气。〔事见三十卷成帝建始元年。为于伪翻。〕孔乡侯，皇后父，高武侯以三公封，尚有因缘。〔孔乡侯，傅晏；高武侯，傅喜。言皇后父及三公封侯，尚有汉家旧比可因缘也。〕今无故复欲封商，坏乱制度，〔复，扶又翻。坏，音怪。〕逆天人之心，非傅氏之福也！臣愿以身命当国咎！」崇因持诏书案起。〔李奇曰：持当受诏书案起也。师古曰：李说非也。案者，即写诏之文。余按更始时，常侍奏事，韩夫人起，抵破书案。则案非文案之案也。李说是。〕傅太后大怒曰：「何有为天子乃反为一臣所颛制邪！」二月，癸卯，上遂下诏封商为汝昌侯。〔恩泽侯表，汝昌侯，国于东郡须昌之阳谷。考异曰：哀纪及恩泽侯表皆云「商以今年二月封」，而孙宝传云：「制诏丞相、大司空」。按建平二年已罢大司空官，疑传误。〕
④驸马都尉、侍中云阳董贤得幸于上，出则参乘，入御左右，〔乘，绳证翻；御，侍也。〕赏赐累巨万，贵震朝廷。常与上卧起；尝昼寝，偏藉上袖，〔师古曰：藉，谓身卧其上也。〕上欲起，贤未觉，〔师古曰：觉，之寤也。觉，音工劾翻。〕不欲动贤，乃断袖而起。〔断，丁管翻。〕又诏贤妻得通引籍殿中，止贤庐。〔师古曰：庐，谓殿中所宿止处。〕又召贤女弟以为昭仪，位次皇后。昭仪及贤与妻旦夕上下，并侍左右。〔上，时掌翻。〕以贤父恭为少府，赐爵关内侯。诏将作大匠为贤起大第北阙下，重殿，洞门，〔师古曰：重殿，谓有前后殿；洞门，谓阙门相当也：皆僭天子之制度者也。为，于伪翻。重，直龙翻。〕土木之功，穷极技巧。〔技，渠绮翻。〕赐武库禁兵、上方珍宝。〔禁中谓之上方。〕其选物上弟尽在董氏，〔选物，物之选其尤者。上第，于众物之中等第居上也。弟，与第同。〕而乘舆所服乃其副也。〔乘，绳证翻。〕及至东园秘器、珠襦、玉匣，〔【章：乙十一行本「匣」作「柙」。】〕〔师古曰：东园，署名，属少府。汉旧仪云：东园秘器，作棺，梓素木，长三丈，崇广四尺。珠襦，以珠为襦，如铠状，连缝之，以黄金为缕；腰以下，玉为柙，长尺，广二寸半，为甲至足，亦缝以黄金缕。〕豫以赐贤，无不备具。又令将作为贤起耱茔义陵旁，〔义陵，帝寿陵也。茔，余倾翻，墓域。〕内为便房，刚柏题凑，〔服虔曰：便房，藏中便坐也。苏林曰：以柏木黄心致累棺外，曰黄肠木。头皆内向，故曰题凑。师古曰：便房，小曲室也。〕外为徼道，周垣数里，〔徼道，徼循之道。师古曰：徼，谓遮绕也，音工钓翻。垣，墙也。〕门阙罘罳甚盛。〔罘，音浮。罳，音思。〕
  </div>
  <div class="pagination">
   <a href="资治通鉴注_page30.html">
    上一页
   </a>
   <span>
    ...
   </span>
   <a href="资治通鉴注_page26.html">
    26
   </a>
   <a href="资治通鉴注_page27.html">
    27
   </a>
   <a href="资治通鉴注_page28.html">
    28
   </a>
   <a href="资治通鉴注_page29.html">
    29
   </a>
   <a href="资治通鉴注_page30.html">
    30
   </a>
   <span class="current-page">
    31
   </span>
   <a href="资治通鉴注_page32.html">
    32
   </a>
   <a href="资治通鉴注_page33.html">
    33
   </a>
   <a href="资治通鉴注_page34.html">
    34
   </a>
   <a href="资治通鉴注_page35.html">
    35
   </a>
   <a href="资治通鉴注_page36.html">
    36
   </a>
   <span>
    ...
   </span>
   <a href="资治通鉴注_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
