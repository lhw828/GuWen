<!DOCTYPE html>
<html>
<head>
    <meta charset="UTF-8">
    <title>皇清开国方略 - 第 22 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清开国方略 - 第 22 页/共 62 页</h1>
    <div class="content">　　食户口俾得调取现留之兵前进
　　太宗报曰蒙
　　天眷佑尔出师诸贝勒所至克防朕闻之不胜嘉悦前进事宜尔等详加审酌可行则行如不可亦勿强行尔等在行间宜仰承
　　天佑保惜声名凡事相机图之有当请命者公同议定遣使来奏朕据所奏裁决焉遂
　　命发在外游牧及在内分管蒙古兵往驻义州先是有生员岳起鸾疏言我国征朝鲜大兵尚未渡江潜住凤凰城何益宜速撤回倘京城有警路逺难以猝至其谁与守又言宜与明国议和不和恐我国人民散亡殆尽若与明和应将汉人速行放还否则亦当归其绅士不可迟疑
　　太宗曰明人若遣使来聘问以礼归我逃民则脩好有名自可许和至俘获士民
　　天之所与岂可复还敌国耶传
　　谕汉官等议众皆怒请诛之
　　太宗曰尔等欲杀之良是但恐杀此人后无复有敢言者至是羣臣力请曰此等蓄谋便利敌国之人不可不诛乃从之
　　三月乙酉令朝鲜降众还国留兵守镇江城先是正月戊子征朝鲜军至安州城下招降不从己丑黎明进攻不移时克之斩郡守张犜副使全尚毅县令宋图南等安州牧使金浚兵使南以兴赴火死城中居民及守兵各令安业驻军秣马四日乃进征甲午至平壤城中文武官及兵民皆遁走我军既渡大同江次中和遣人以
　　书声其罪曰向者我军征瓦尔喀时尔国无端出境与我军相拒罪一也乌拉贝勒布占泰屡侵尔国尔以其属我姻戚求我劝谕得以息兵尔曽无一好言相报罪二也我两国原无讐怨尔于己未年发兵助明图我幸蒙
　　天鉴明兵败衂尔之帅卒为我阵擒我不忘旧好故不加诛戮且赡养之尔不遣一介来谢罪三也
　　天以辽东赐我辽东之民我民也尔容毛文龙潜据海岛致我辽东百姓被其侵扰聴其引诱我曽令尔防送毛文龙复成两国之好尔竟不从罪四也辛酉年我军攻毛文龙惟明人是问亦望尔恵顾前好不以一矢相加尔究无一好言相报罪五也毛文龙系明国之将尔乃与以土地导其耕种资之糗粮赡其军实罪六也我
　　皇考上宾明方与我为敌尚遣使来吊尔竟不遣一使罪七也尔如此负恩搆怨难以悉数我用是声罪致讨越一日朝鲜二使赍书来迎其使即前此大军收降朝鲜元帅姜功烈防将朴兰英之子也时功烈兰
　　英俱在军中诸贝勒令二使各与其父相见作答书如前声罪之文诘其果否尚欲与我为敌抑悔祸抒诚申盟脩好姑留师五日以待如逾期则我军必前进矣遣官二员赍答书偕二使往是日我游兵入昌城其副使金时若遁走追擒杀之贝勒阿敏以前书有未罄者复遣备御扎努巴克什科贝再以书往言尔来书云国有倭难明曽助兵恩不可负故亦以兵助明独不思乌拉布占泰之以兵侵尔国也我曾劝解息兵可不谓恩乎又云两国素相和好何无故兴兵夫两国固素相和好也乃尔以兵助明侵我岂有故耶又云毛文龙是明朝将官义不可逐夫毛文龙不见信于其主弗给粮饷尔独何为信之深代筹赡养以尔土地与之耕种耶又云贵国兵来追毛文龙时不曽扰我民间一物故毛文龙侵扰辽东并未以兵相夫毛文龙之得据海岛惟尔庇之其沿江屯劄也一抵昌城一抵安州皆属尔境隄防侦探惟尔教之尔之助恶不已多乎又云辽东之民乃毛文龙招诱我国不知夫尔既容留毛文龙致我土地人民屡被招诱尔尚得谓不知乎又云疆域阻隔未及闻丧来吊夫明与蒙古虽道里迢逺皆闻丧而来吊矣尔与我国接壤独懵然而不闻乎凡此积怨啓衅职汝之由若引咎自责以图宁居可速遣亲信大臣来负罪请和盟誓
　　天地我即旋师我非为土地人民兴师至此也二月壬寅进征黄州城中逃散无一人我军留驻癸邜朝鲜国王李倧别遣两使臣同姜功烈朴兰英之子随扎努至告曰我王得贝勒之书已遣亲信大臣来矣令我先来驰告时李倧已携妻子遁往江华岛长子李遁往全州其都城人民悉溃窜贝勒阿敏欲征都城众贝勒谓宜待其大臣至总兵官李永芳曰我等奉
　　上命秉义而行前与朝鲜书已言遣大臣盟誓即旋师若背前言不义阿敏以何得多言叱退之于是大军仍进征甲辰遇李倧所遣进昌君令随至瑞兴驻营诘旦进昌君叩见诸贝勒请驻兵定议曰吾王自愿认罪敝国贫瘠愿悉索土产以献吾王闻兵至恐惧已弃城避于海岛矣城中府库财物仓皇散失若以兵前进转难定议也贝勒阿敏曰若然尔当指与我驻兵秣马之地使者因指三屯每屯约三四百户众贝勒以为可阿敏仍令吹角进征岳托察其情未易劝止防马往邀济尔哈朗至营共议济尔哈朗曰吾等不宜深入距此三十里有平山城可往驻兵以待和议之成遂率军往驻平山城是日留进昌君于营遣副将刘兴祚率十人乗舟往江华岛见李倧李倧端坐不出一言兴祚怒曰汝何物作此土偶状耶李倧色赧无以答乃曰我因母丧未终故耳兴祚曰尔惟好自尊大狂悖无礼国中百姓致罹兵祸不为不甚矣今日之事成败在于俄顷尔欲脩好议和可遣亲子弟一人往盟诸
　　天地汝国所产财物每年循礼贡献自定额数事竣我军即还李倧犹豫未决曰城下之盟春秋耻之汝国果行大义盍退兵而后议和兴祚曰汝尚以支辞抵饰耶迟一日则汝民受一日之害恐旦夕不能以相保矣吾今此言实为尔民可即遣尔弟行无迟也李倧遂遣其弟原昌君李觉并侍郎等官五员随兴祚来平山时八旗诸齐列贝勒阿敏中坐济尔哈朗阿济格杜度岳托硕托左右坐令李觉从角门进行一叩头抱膝相见礼李觉进马百虎豹皮百绵防苎布四百布万五千遂设宴宴毕李觉出岳托谓阿敏曰吾等俱来此国中
　　御前禁军甚少蒙古与明皆是敌国或有边疆之事当思豫备况我军中俘获亦已多矣宜令朝鲜王盟誓
　　即可班师阿敏曰吾尝慕明朝皇帝及朝鲜国王所居城郭宫殿无因得见今既至此何不一见而归乎当至彼近地再议如不从则屯种以居众贝勒因令八旗大臣议之惟阿敏本旗固三泰穆克坦舒赛议仍进征各旗大臣纳穆泰和硕图托博辉达尔汉彻尔格喀克笃哩博尔晋等均议如岳托言乃遣刘兴祚同巴克什库尔禅往既至江华岛李倧令其议政判书等官议盟誓中事三日不决李倧延二使近其所居往来共议誓词乃定三月庚午刑白马乌牛焚香设酒肉骨血土各一器偕盟焚誓词毕李倧餽我使臣皮帛等物饯送渡海辛未还营壬申贝勒等遣库尔禅率二十人还沈阳奏防阿敏令凯旋军士分路自取赀粮众贝勒言已与朝鲜盟不可掠取其物阿敏以己未预盟纵掠三日至平壤城驻营乃与朝鲜王弟李觉及同来侍郎复申盟誓诸贝勒偕诸将俱躬擐甲胄九拜
　　天地自此由大路出朝鲜境秋毫无扰初库尔禅率二十人自平山还朝鲜外臣不知其王已请和也两以兵邀阻害从者六人又平壤步骑千人蹑追库尔禅殿后斩三人驰行六十里追者尚有骑兵三百库尔禅令从者十人伏于隘处俟敌近发矢奋战殪其官四员兵五十获马百令七人驭之徐行自率七人先驰辛巳至辽河奏捷
　　太宗时以城中兵少欲张兵威
　　亲率贝勒等巡边故
　　驻跸辽河岸乙酉
　　命库尔禅仍赴阿敏军中
　　谕曰朝鲜既经和好其归顺之民毋得秋毫扰害仍留彼处俾各宁居临阵俘获者赏给被伤士卒区处携回可作书与朝鲜王言归顺之民俱已放还也义州留满洲兵一千防古兵二千派每旗下满洲官二员防古官一员以一大臣统之驻防镇江城留满洲兵三百防古兵一千派满洲官四员防古官四员以一大臣统之驻防所留满洲兵须令各备御官以精壮堪用非疲弱贫乏者具保更当选良矢给之其统领大臣令各屯驻城上加意巡防毋为奸细窥伺效我攻取之方江滨船艘慎加看守勿致疎失所给驻防兵丁粮饷务须寛裕俾勿往来搜索扰累滋事义州贮积之粮充饷若有余或他处有余粮并察数遣员来奏以便拨运向在我国之朝鲜官员仍令偕来与朝鲜王书内可再言我所以驻兵义州者原为防毛文龙耳尔若不容毛文龙在岛我兵亦不驻义州矣库尔禅
　　赍
　　谕往遇贝勒阿敏于安州江付之
　　夏四月甲辰遣明使还宁逺
　　先是天命十一年十月明巡抚袁崇焕自宁逺遣都司傅有爵田成等同李喇嘛至十一月
　　太宗遣官方吉纳温塔什送之还与袁崇焕
　　书曰尔停息干戈遣李喇嘛等来吊丧并贺新君即位既以礼来我亦当以礼往故遣官致谢至两国和好之事前者
　　皇考至宁逺时曽致玺书令尔转达尚未见答尔主如答前书欲两国和好当以诚信为先尔亦无事支饰方吉
　　纳温塔什归述袁崇焕言书中
　　大满洲国与大明国并写不便入奏仍付赍回天聪元年正月
　　太宗复遣方吉纳温塔什往致
　　书曰吾两国所以搆兵者因昔日尔辽东广宁守臣髙视尔主如在天上自视其身如在霄汉俾
　　天生诸国之君莫得自主欺藐陵轹难以容忍是用昭告于
　　天兴师致讨惟
　　天不论国之大小止论理之是非我国循理而行故仰蒙鉴佑尔国违理之处非止一端可为尔言之如癸未年尔国无故兴兵害我
　　二祖一也癸巳年叶赫哈达乌拉辉发与蒙古会兵侵我尔国并未我援后哈达复来侵我尔国又不以一旅相助己亥年我出师报哈达
　　天遂以哈达畀我尔国乃庇防哈达逼我释还其人民及己释还复为叶赫掠去尔国则置若罔闻尔既称为中国宜秉公持平乃于我国则不援于哈达则援之于叶赫则聴之偏私至此二也尔国虽启衅我犹欲脩好故于戊申年勒碑边界刑白马乌牛誓告
　　天地云两国之人毋越疆圉违者殛之乃癸丑年尔国以卫助叶赫发兵出边三也又曽誓云凡有越边者见而不杀殃必及之后尔国之人潜出边境扰我疆圉我遵前誓诛之尔乃谓我擅杀缧系我使臣纲古哩方吉纳索我十人杀之边境以逞报复四也尔以兵卫助叶赫俾我国已聘叶赫之女改适蒙古五也尔又发兵焚我累世守边庐舎扰我耕耨不令收获且移置界碑于沿边三十里外夺我疆土其间人葠貂皮五谷财用产焉我民所頼以为生者攘而有之六也甲寅年尔国聴信叶赫之言遣使遗书种种恶言肆行侮慢七也我之大恨有此七端至于小忿何可悉数陵逼已甚用是兴师今尔若以我为是欲脩两国之好当以黄金十万两白金百万两縀百万疋布千万疋为和好之礼既和之后两国往来通使每嵗我国以东珠十颗貂皮千张人葠千斤馈尔尔国以黄金一万两白金十万两縀十万疋布三十万疋报我两国诚如约脩好则当誓诸
　　天地永矢勿渝尔即以此言转达尔主不然是尔仍愿兵戈之事也三月壬申方吉纳温塔什还自宁逺偕明使臣杜明忠等赍袁崇焕及李喇嘛书各一函至【袁崇焕书云再辱书教知渐息兵戈以休养部落即此一念好生天自鉴之将来所以佑】
　　【汗而昌大之者尚无量也往事七宗汗家抱为长恨者不佞宁忍聴之漠漠但追思徃事穷究根因我之邉境细人与汗家之部落口舌争竞致起祸端作孽之人即逭人刑难逃天怒不佞不必枚举而汗亦所必知也今欲一一辨晰恐难问之九原不佞非但欲我国家忘之且欲汗共忘之也然】
　　【汗家十年苦战皆为此七宗不佞可无一言乎今南关北关安在辽河东西死者宁止十人仳离者宁止一老女辽沈界内之人民已不能保宁问田禾此极惨极痛之事我国家所难消受而】
　　【汗家之雪怨固已满志快心者也今若修好则城池地方作何退出官生男妇作何送还是在汗之仁明慈恵敬天爱人耳天道无私人情忌满是非曲直原自昭然各有良心偏私不得一念杀机起世上无穷刼运一念生机开后来许多吉祥不佞又愿】
　　【汗熟思之来书中所开诸物以我国家之财用广大亦宁靳此然往牒不载多取违天又汗所当酌裁也方以一介往来又称兵于朝鲜何故我文武官属遂疑汗之言不由也兵末回即撤回已回勿再往以明汗之盛徳息止刀兵将前后事情讲析明白往来书札无取动气之言恐不便奏闻朝廷惟汗坚意脩好再通信使则凛简书以料理边情有边疆之臣在宁或虚汗美意壅于上闻乎李喇嘛书云自幼演习秘密朝礼名山惟上报四恩风调雨顺天下太平乃我僧家之本愿也上年袁巡抚念】
　　【先汗盛徳遣我上纸承汗及各王子供养美馔并赠礼物又遣官逺送我铭刻五内至宁逺备述袁廵抚甚喜因书函外面字様未经开看至第三次换来见书中有仍愿兵戈一语恐朝廷不喜未曽转奏想汗及各王子具有福智心地明白我佛教慈悲为体方便为用湏要救济众生消除嗔恨以成正果我佛家弟子难行处能行难忍处能忍解度为体劝化为用我佛祖留下法门有欢喜无烦恼只有慈悲活人更无嗔恨损物若】
　　【汗説七宗恼恨固是往因然天道不爽再一説明便可放下袁巡抚是活佛出世有理没理他心下自分明所説河东地方人民诸事汗当斟酌良辰易遇善人难遇有我与王喇嘛在此随缘解説事到不差愿汗与各王子放得下放下了难舍者亦舍将来佛説苦海无边回头是岸干戈早息即是极乐种种譬喻无非演我如来大乗慈悲至教也】四月甲辰
　　太宗遣杜明忠还与袁崇焕
　　书曰观来书以事属既往欲我消释七恨尔先世君臣欺陵我国召怨积衅致起干戈我念战争不息生民何辜故遣使同李喇嘛致书于尔使两国是非晓然以脩和好我若犹懐七恨欲相攻伐则前此遣使亦何为哉来书乃云今若脩好则城池地方作何退出官生男妇作何送还是在汗之仁明慈恵敬
　　天爱人夫理直在我蒙
　　天垂佑赐与城池官民今曰退还是不愿讲和有意激我之怒也我国敬
　　天爱人久为逺近稔悉尔国土地人民归我之后悉已奠定安集若举以还尔是违
　　天而弃人矣又云方以一介往来又称兵于朝鲜何故遂疑汗之言不由中也夫我岂无故而征朝鲜乎庚子年我兵东征收我边境属国师旋时朝鲜以兵阻我我军击败之殱其将卒然亦未尝因此宿怨也其后乌拉贝勒布占泰伐取其城邑朝鲜以布占泰属我姻戚遣使来告求为劝阻我遂喻令罢兵乃朝鲜忘我大徳于己未嵗无故称兵来犯旋即败去所俘将卒我不忍诛留之豢养寻亦释还冀仍脩好而朝鲜无一好言相报反自尊大肆言轻我又纳我逃亡之人自始至终与我为难我犹迟之数年彼卒不悔罪求和我乃兴师致讨惟
　　天意是我而非朝鲜故我军所至克防今
　　天诱其已和好矣然自李喇嘛通使以来我亦未尝有不征朝鲜之説也有何言不由中而尔疑之尔诡言脩好仍遣哨卒侦视我地收纳逃亡偪处近界脩葺城堡是尔之言不由中也我国将帅实以此疑尔矣又云息止刀兵将前后事情讲析明白此言是也乃又云往来书札无取动气之言恐不便奏闻夫是与非必明为剖析而后和好可成故前书歴叙原委详悉事机使尔国君臣信我坦白若徒以无取动气之言相抑则匿其意而不言难于议和矣似此欺慢之词与前辽东广宁碌碌诸臣何异哉尔洞察前后熟谙机宜若果和好未有不誓诸
　　天地者人或可欺
　　天可欺乎来书云先开诸物所当酌裁夫讲信脩睦借金帛等物以成礼耳我岂贪多而利此者设尔国力有不支则初和之礼可酌减其半我国亦以东珠人葠貂狐皮等物酌报之既和以后两国往来之礼则仍如前议若如此定约脩好永息兵争两国之福也至尔等于我实渐加轻慢前来书尊尔皇帝如天李喇嘛书中以我隣国之君列于尔国诸臣之下如此尊卑倒置皆尔等私心夫人君者代天理物上天之子也人臣者生杀予夺聴命于君者也今以小加大贱妨贵于分安乎我揆以义酌以礼书中将尔明国皇帝下天一字书我下尔明国皇帝一字书尔明国诸臣下我一字书以后尔凡有书来当照此式写若尔国诸臣与我并书我必不受也又与李喇嘛
　　书曰观来书以佛门弟子为介绍之人欲成两国和好尔喇嘛博通理道明哲人也我两国是非洞然明白曲在我则规我曲在彼则规彼宜无偏袒之心故我以衷言相告自古以来或兴或废何代无之焉可枚举如大辽天祚无故欲害金太祖而兵起大金章宗无故欲害元太祖而兵起万厯无故侵陵我国偏防叶赫而我两国之兵起我师既克广宁诸贝勒将帅咸请进山海关我
　　皇考以昔日辽金元不居其国入处汉地易世以后皆成汉俗因欲聴汉人居山海关以西我仍居辽河以东满汉各自为国故未入关引军而返彼时意汉人或来议和也迟之四载明人乗间脩葺宁逺伺隙搆兵我因出师以攻宁逺时适严寒兵士劳苦用即班师及
　　皇考升遐尔喇嘛来吊意谓此
　　天欲我两国和好时矣故具书议和遣官偕往又以书式不合封还至再今尔喇嘛又云有仍愿兵戈一语难以转奏夫我以言致书明国皇帝亦以书报彼此通达明析则和好可成若顺从彼意不使直吐情欲议和好得乎袁巡抚来书欲将
　　天赐我之城池官民退还尔喇嘛亦轻聴其语劝我舍而还之又将袁巡抚书于上隣国之君书于下强相陵制是不欲成两国之好也尔来书云良辰易遇善人难逢我因尔喇嘛以脩好来其意甚善即遣使相报若不以尔为善人何遣使往来不惮烦乎又云苦海无边回头是岸此言是也然向我言之亦当向明国皇帝言之若肯回头共臻极乐岂不甚善尔喇嘛既深通佛教明达道理何独向我喋喋耶从前辽东广宁诸臣妄肆欺陵启衅召兵自贻伊戚今犹未鉴前车而不自醒悟乎语云人相敬则争心息若徒事欺陵不惟新好难成即旧好必败尔喇嘛岂不知之
　　书既缮又与袁崇焕
　　书曰顷报尔之书已经缮毕方欲遣使会尔国两次有人逃来言尔脩筑塔山大凌河锦州等城又察哈尔使臣至所云亦然因是停止遣使即将报书付尔使者杜明忠赍回兹因筑城之故再为尔言之若果两国议和先湏分定疆域以何地为尔国界何地为我国界各自料理今尔遣使议和又脩葺城垣潜图侵逼得毋以前宁逺城冻攻之未堕自以为得志诈称和好乗间葺城为战守计乎不愿太平而愿争战恐非善事尔纵能保守一二城他处之城及田畆禾黍能尽保耶倘战争不息蒙
　　天眷佑我师长驱而入
　　天以燕京与我尔主南奔身败名裂为何如也自古以来尔等文臣往往如妇女之在闺中徒好大言以致丧师殃民社稷倾覆从前尔国任用非人故河东河西之地尽失兵将俱亡今尚以为未足戒而欲动兵戈耶乙邜陞赏征克朝鲜将士
　　先是
　　命巴克什库尔禅赍
　　谕赴军营之后二旬越一日丙午征朝鲜贝勒阿敏等遣官青嘉努至以凯旋大军于四月初八日渡江告辛亥阿敏遣官觉罗龙什至奏请
　　上无逺迎见
　　上时唐古特喇嘛察哈尔使臣俱集
　　上宜端坐受拜用昭国体
　　太宗谕曰
　　天佑我国平服朝鲜声名宣播今与兄贝勒互行拜见之礼外国闻之愈彰其美若使兄跪拜而端坐受之岂反足以播美名哉癸丑
　　驾出城次于武靖营之野甲寅设行幄于
　　御营一里外
　　太宗率诸贝勒逾行幄数武驻马以待凯旋诸贝勒防马
　　驰至遂同下马依次排立树纛拜
　　天
　　御行幄凯旋诸贝勒复排立阿敏前谒
　　太宗出位迎之阿敏叩首
　　太宗答礼抱见乃复坐代善莽古尔泰左右坐阿敏回班
　　次坐凯旋众贝勒羣臣行跪拜礼
　　太宗命巴克什达海传
　　防问兄贝勒及诸弟侄行间安否阿敏令库尔禅奏曰荷天眷佑暨我
　　皇上威福平服朝鲜其国王之弟今已偕来一军俱无恙次诸贝勒行抱见礼次总兵官扬古利蒙古贝勒巴克【扎噜特部见天命八年正月】谔勒哲依图达赉布延岱多尔济【以上四人俱乌噜特部见天命七年二月】相继至行礼如诸贝勒班次稍后大臣托博辉达尔汉和硕图固三泰彻尔格纳穆泰喀克笃哩武讷格李永芳康古哩与蒙古台吉朝见礼同朝鲜王弟李觉与我国诸贝勒礼同见毕
　　赐阿敏御衣一袭济尔哈朗阿济格杜度岳托硕托马各
　　一匹遂祭纛祭毕
　　御行幄代善阿敏莽古尔泰左右列坐令李觉坐阿敏下诸贝勒分翼坐设筵宴乙邜叙功行赏楞额哩身先士卒遇敌哨兵驱斩无脱袭义州时以兵潜入者三又于行间悉遵
　　上方略克佐成功由三等总兵官擢为一等总兵官【即今一等子】先登义州城之叶臣由游击擢参将【即今二等轻车都尉世职】雅逊钖翰爱湍由备御擢游击【即今三等轻车都尉世职】蒙安由闲散擢备御【即今骑都尉世职】劳翰故赠备御萨木哈纳亦故赠千总仍各赏给人口及马牛阿山穆克坦邦逊武巴海科新等继进登城俱
　　赐人口及马匹其余俘获分给未出征诸臣
　　五月辛未征明锦州
　　时明人脩筑锦州大凌河小凌河等城辛未
　　太宗亲统师征明出抚近门谒
　　堂子西发由上榆林至辽河驻营甲戍至广宁旧边选精鋭为前哨击敌捉生察讯明兵虚实仍分兵三队以贝勒徳格类济尔哈朗阿济格岳托萨哈璘豪格率兵为前队攻城诸将率兵携云梯挨牌等物为后队
　　太宗与大贝勒代善二贝勒阿敏三贝勒莽古尔泰统大军居中乙亥入白土场边晚至广宁乗夜进发前队兵执明哨卒至讯之知右屯卫以兵百人防守小凌河大凌河脩城未竣亦以兵驻防锦州城缮脩已毕马步卒凡三万人丙子
　　太宗率两黄旗两白旗兵直趋大凌河明守城兵弃城遁我前锋兵二十人驰击之并败其哨卒追至锦州城下城门闭明溃兵不得入越锦州城而逃复遇我前队兵尽杀之代善阿敏同贝勒硕托率正红镶红镶蓝旗兵直趋锦州遂围其城莽古尔泰率正蓝旗兵直趋右屯卫各路兵并携所俘获会于锦州距城一里驻营有堡台二千余人来降
</div>
    <div class="pagination">
<a href="皇清开国方略_page21.html">上一页</a><span>...</span><a href="皇清开国方略_page17.html">17</a><a href="皇清开国方略_page18.html">18</a><a href="皇清开国方略_page19.html">19</a><a href="皇清开国方略_page20.html">20</a><a href="皇清开国方略_page21.html">21</a><span class="current-page">22</span><a href="皇清开国方略_page23.html">23</a><a href="皇清开国方略_page24.html">24</a><a href="皇清开国方略_page25.html">25</a><a href="皇清开国方略_page26.html">26</a><a href="皇清开国方略_page27.html">27</a><span>...</span><a href="皇清开国方略_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
