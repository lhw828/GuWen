<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 224 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 224 页/共 334 页
  </h1>
  <div class="content">
   12五月，癸丑，棣州河溢。〔【章：十二行本「溢」下有「流二千余家」五字；乙十一行本同；孔本同；张校同；退斋校同。】棣州，后汉乐安郡，中废；唐武德四年，分沧州之厌次、阳信、滴河、乐陵置棣州。〕
13秋，九月，丁亥朔，日有食之。
14魏王承嗣等五千人表请加尊号曰金轮圣神皇帝。乙未，太后御万象神宫，受尊号，赦天下。作金轮等七宝，〔七宝，曰金轮宝，曰白象宝，曰女宝，曰马宝，曰珠宝，曰主兵臣宝，曰主藏臣宝。〕每朝会，陈之殿庭。〔朝，直遥翻。〕
庚子，追尊昭安皇帝曰浑元昭安皇帝，〔浑，户本翻。〕文穆皇帝日立极文穆皇帝，孝明高皇帝日无上孝明高皇帝；皇后从帝号。〔后又追尊其三世。〕
15辛丑，以文昌左丞、同平章事姚暃为司宾卿，罢政事；以司宾卿万年豆卢钦望为内史，〔新书宰相世系表：豆卢氏本姓慕容氏，北地王精降后魏，北人谓归义为「豆卢」，因以为氏。〕文昌左丞韦巨源同平章事，秋官侍郎吴人陆元方为鸾台侍郎、同平章事。巨源，孝宽之玄孙也。〔韦孝宽事宇文氏为名将。〕
延载元年〔（甲午、六九四）是年五月改元。〕
1正月，丙戍，太后享万象神宫。
2突厥可汗骨笃禄卒，其子幼，弟默啜自立为可汗。腊月，甲戍，默啜冠灵州。
3室韦反，〔北史曰：室韦盖契丹之类，其南者为契丹，在北者为室韦。新书：室韦，契丹别种，东胡之北边，盖丁零苗裔也。地据黄龙，北傍峱越河，直京师东北七千里，东黑水靺鞨，西突厥，南契丹，北濒海。其国无君长，惟大酋皆号莫贺咄，管摄其部而附于突厥。〕遣右鹰扬卫大将军李多祚击破之。
4春，一月，以娄师德为河源等军检校营田大使。〔使，疏吏翻；下同。〕
5二月，武威道总管王孝杰破吐蕃教论赞刃、〔【严：「刃」改「兴」。】〕突厥可汗俀子等于冷泉及大岭，〔俀子，西突厥部所立也。俀，吐猥翻，弱也。大岭，谷名。〕各三万余人，碎叶镇守使韩思忠破泥熟俟斤等万余人。〔俟，渠之翻。考异曰：此事诸书皆无，唯统纪有之。统纪又云：「又破吐蕃万泥勋没驮城。」语不可晓，今删去。〕
6庚午，以僧怀义为代北道行军大总管，〔考异曰：实录、新纪皆云「伐逆道」。今从旧怀义传。〕以讨默啜。
7三月，甲申，以凤阁舍人苏味道为凤阁侍郎、同平章事，李昭德检校内史。更以僧怀义为朔方道行军大总管，以李昭德为长史，苏味道为司马，帅契苾明、曹仁师、沙咤忠义等十八将军以诗默啜，〔帅，读曰率；下同。契，欺讫。苾，毗必翻。咤，陟加翻。〕未行，虏退而止。昭德尝与怀义议事，失其旨，怀义挞之，昭德惶惧请罪。
8夏，四月，壬戍，以夏官尚书、武威道大总管王孝杰同凤阁鸾台三品。
9五月，魏王承嗣等二万六千余人上尊号曰越古金轮圣神皇帝。〔上，时掌翻。〕甲午，御则天门楼受尊号，赦天下，改元。
10天授中，遣监察御史寿春裴怀古安集西南蛮。六月，癸丑，永昌蛮酋熏朝帅部落二十余万户内附。〔姚州境有永昌蛮，居永昌郡地。「熏期」新书作「董期」。监，古衔翻。酋，慈由翻。〕
11河内有老尼居神都麟趾寺，与嵩山人韦什方等以妖妄惑众。〔尼，女夷翻。妖，于乔翻。〕尼自号净光如来，云能知未然；什方自云吴赤乌年〔【章：十二行本「年」上有「元」字；乙十一行本同；孔本同；张校同。】〕生。又有老胡亦自言五百岁，云见薛师已二百年矣，〔僧怀义本冯小宝也，太后使与薛绍通昭穆，故老胡谓之薛师。〕容貌愈少。〔少，诗照翻。〕太后甚信重之，赐什方姓武氏。秋，七月，癸未，以什方为正谏大夫、同平章事，制云：「迈轩代之广成，〔庄子曰：广成子居崆峒之上，黄帝立于下风而问道。广成子曰：「吾修身千二百岁矣，吾形未尝哀。」黄帝名轩辕，因曰轩代。〕逾汉朝之河上。」〔葛洪曰：河上公者，莫知其姓名也，汉文帝时，结草为庵于河之滨，文帝从之问老子，河上公曰：「余注是经以来千七百余年。」朝，直遥翻。〕八月，什方乞还山，制罢遣之。
12戊辰，以王孝杰为瀚海道行军总管，仍受朔方道行军大总管薛怀义节度。
13已巳，以司宾少卿姚暃为纳言；左肃政中丞原武杨再思为鸾台侍郎，洛州司马杜景俭为凤阁侍郎，并同平章事。
豆卢钦望请京官九品已上输两月俸以赡军，〔唐制：一品月俸八千，食料一千八百，杂用一千二百；二品月俸六千五百，食料一千五百，杂用一千；三品月俸五千一百，食料一千一百，杂用九百；四品月俸三千五百，食料七百，杂用七百；五品月俸三千，食料杂用六百；六品月俸二千，食料、杂用四百；七品月俸一千七百五十，食料杂用三百五十；八品月俸一千三百，食料三百，杂用二百五十；九品月俸一千五十，食料二百五十，杂用二百；行署月俸一百四十，食料三十。俸，扶用翻。赡，昌艳翻。〕转帖百官，令拜表。〔转帖者，止书一帖，使吏以转示百官。〕百官但赴拜，不知何事。拾遗王求礼谓钦望曰：「明公禄厚，输之无伤；卑官贫迫，奈何不使其知而欺夺之乎﹖」钦望正色拒之。既上表，〔上，时掌翻。〕求礼进言曰：「陛下富有四海，军国有储，何藉贫官九品之俸而欺夺之！」姚暃曰：「求礼不识大体。」求礼曰：「如姚暃，为识大体者邪！」事遂寝。
15武三思帅四夷酋长请铸铜铁为天枢，立于端门之外，〔端门，洛阳皇城正南门。〕铭纪功德，黜唐颂周；以姚暃为督作使。〔使，疏吏翻。〕诸胡聚钱百万亿，买铜铁不能足，赋民间农器以足之。
16九月，壬午朔，日有食之。
17殿中丞来俊臣坐赃贬同州参军。王弘义流琼州，〔曹魏初置殿中监，随炀帝置少监及丞。旧志：琼州至两京与崖州道里相类。考异曰：统纪云：「万岁通天元年五月，监察御史纪履忠劾奏御史中丞来俊臣犯状有五，请下狱理罪。」御史台记：「履忠与来俊臣不协，具衣冠而弹之，不果，黜授颜城尉。俊臣诛，授右领军卫胄曹。」新传云：「俊臣纳贾人金，为御史纪履忠所劾下，下狱当死，后忠其上变，得不诛，免为民。」按旧传云：「俊臣为履忠所告，下狱；长寿二年除殿中丞，又坐赃，出为同州参军；万岁通天元年召为合宫尉。」统纪云万岁通天元年纪履忠劾奏，误也。王弘义传云：「延载元年，俊臣贬，弘义亦流琼州。」是俊臣长寿二年已前赃下狱，此年又坐赃贬。今从旧传。〕诈称敕追还，至汉北，侍御史胡元礼遇之，按验，得其奸状，杖杀之。
内史李昭德恃太后委遇，颇专权使气，人多疾之，前鲁王府功万参军丘愔上疏攻之〔唐诸王府功曹参军事，正七品上，掌文官簿书、考课陈设。愔，于今翻。上，时掌翻；下长上同。疏，所据翻。〕其略曰「陛下天授以，前万机独断。〔断，丁乱翻。〕自长寿以来，委任昭德，参奉机密，献可替否；事有便利，不预谘谋，要待画日将行，〔凡制敕皆进，画日而后行。〕方乃别生驳异。〔驳，北角翻。〕扬露擅，显示于人，归义引愆，义不如此。」〔善则称君，过则称己，人臣之义也。〕又曰：「臣观其胆，乃大于身，鼻息所冲，上拂云汉。」又曰：「蚁穴坏堤，针芒写气，权重一去，收之极难。」长上果毅邓注，〔唐六典：长上折冲、果毅，应宿卫者，并一日上，两日下。〕又着石论数千言，述昭德专权之状。凤阁舍人逄弘敏取奏之，〔逢，皮江翻。〕太后由是恶昭德。壬寅，贬昭德为南宾尉，〔恶，乌路翻。南宾县属钦州，本汉合浦县地，随开皇十八年置南宾县。〕寻又免死流窜。
18太后出黎花一枝以示宰相，宰相皆以为瑞。杜景俭独曰：「今草木黄落，而此更发荣，阴阳不时，咎在臣等。」因拜谢。太后曰：「卿真宰相也！」〔相，悉亮翻。〕
19冬，十月，壬申，以文昌右丞李元素为凤阁侍郎，左肃政中丞周允元检校凤阁侍郎，并同平章事。〔校，古鹈翻。〕允元，豫州人也。
20岭南獠反，以容州都督张玄遇为桂、永等州经略大使以讨之。〔容州，汉合浦县地，隋为合浦郡之北流县，唐武德四年，分置铜州；贞观元年改容州，因容山为名。獠，鲁皓翻。使，疏吏翻。〕
天册万岁元年〔（乙未、六九五）是年九月改元天册万岁。〕
1正月，辛巳朔，太后加号慈氏越古金轮圣神皇帝，赦天下，改元证圣。
2周允元与司刑少卿皇甫文备奏内史豆卢钦望、同平章事韦巨源、杜景俭、苏味道、陆元方附会李昭德，不能匡正，钦望贬赵州，〔旧志：赵州至京师东北一千八百四十二里，东都一千三十三里。〕巨源贬麟，〔考异曰：旧纪、传，新纪、表、传，皆作「鄜州」，统纪作「瀛州」。实录、唐历作「麟州」，今从之。〕景俭贬溱州，〔贞观五年置麟州以处生羌，属松州都督府；十六年开山洞置溱州，属黔州都督府。旧志：溱州至京师三千四百八十里，东都四千二百里。溱，侧诜翻。〕味道贬集州，元方贬绥州刺史。〔旧志：集州，京师西南一千四百二十五里，至东都二千六百里。绥州，京师东北一千里，至东都一千八百一十九里。〕
3初，明堂既成，太后命僧怀义作夹纻大像，〔纻，直吕翻，廍属，今人谓之纻麻。夹纻者，以纻布夹缝为大像，后所谓麻主是也。〕其小指中犹容数十人，于明堂北构天堂以贮之。〔贮，丁吕翻。〕堂始构，为风所摧，更构之，日役万人，采木江岭，数年之间，所费以万亿计，府藏为之耗竭。〔藏，徂浪翻。为，于伪翻。〕怀义用财如粪土，太后一听之，无所问。每作无遮会，用钱万缗；士女云集，又散钱十车，使之争拾，相蹈践有死者。〔践，息浅翻。〕所在公私田宅，多为僧有。怀义颇厌入宫，多居白马寺，所度力士为僧者汉千人。侍御史周矩疑有奸谋，固请按之。太后曰：「卿姑退，朕即令往。」矩至台，怀义亦至，乘马就阶而下，坦腹于床。矩召吏将按之，遽跃马而去。矩具奏其状，太后曰：「此道人病风，不足诘，所度僧，惟卿所处。」〔诘，去吉翻。处，昌吕翻。〕悉流远州。迁矩天官员外郎。
乙未，作无遮会于明【章：十二行本「明」作「朝」；乙十一行本同。】堂，凿地为坑，深五丈，「深，式浸翻。」结彩为宫殿，佛像皆于坑中引出之，云自地涌出。又杀牛取血，画大像首，高二百尺，云怀义刺膝血为之。〔，高居傲翻。刺，七亦翻。〕丙申，张像于天津桥南，设斋。时御医沈南璆〔唐六典：尚药局属殿中省，有侍御医四人，从六品上。璆，音求。〕亦得幸于太后，怀义心愠，〔愠，于问翻。〕是夕，密烧天堂，延及明堂，火照城中如昼，比明皆尽，〔比，必利翻。〕暴风裂血像为数百段。太后耻而讳之，但云内作工徒误烧麻主，遂涉明堂。时方酺宴，左拾遗刘承庆请辍朝停酺以答天谴，〔酺，音蒲。朝，直遥翻。〕太后将从之。姚暃曰：「昔成周宣榭，卜代愈隆；汉武建章，盛德弥永。〔左传：宣十五年夏，成周宣榭火。班书曰：榭，所以藏乐器；宣，其名也。汉武时，柏梁台灾，及大营建章。姚暃引二事，傅以己说，以逢君之恶。〕今明堂布政之所，非宗庙也，不应自贬损。」太后乃御端门，观酺如平日。命更造明堂、天堂，仍以怀义充使。〔使，疏吏翻。〕又铸铜为九州岛鼎〔神都鼎曰豫州，高一丈八尺，受千八百石。冀州鼎曰武兴，雍州鼎曰长安，莌州鼎曰日观，青州鼎曰少阳，徐州鼎曰车源，扬州鼎曰江都，荆州鼎曰江陵，梁州鼎曰咸都；八州鼎高一丈四尺，各受千二百石。考异曰：旧传云：「怀义帅人作号头安置之。」按天册万岁元年二月，怀义死，神功元年九鼎始成，旧传误也，或怀义死时方铸耳。〕及十二神，〔十二神：子属鼠，丑属牛，寅属虎，卯属兔，辰属龙，巳属蛇，午属马，未属羊，申属猴，酉属鸡，戍属狗，亥属猪。〕皆高一丈，〔高，古犒翻。〕各置其方。
先是，河内老尼昼食一麻一，米夜则烹宰宴乐，畜弟子百余人，淫秽靡所不为。武什方自言能合长年药，〔先，悉荐翻。乐，音洛。畜，吁玉翻。合，音合。〕太后遣乘驿于岭南采药。及明堂火，尼入唁太后，〔唁，鱼变翻。〕太后怒叱之，曰：「汝常言能前知，何以不言明堂火﹖」因斥还河内，弟子及老胡等皆逃散。又有发其奸者，太后乃复召尼还麟趾寺，弟子毕集，敕给使掩捕，尽获之，〔复，扶又翻。唐六典：北齐内职有散给使五十人，唐因之置内给使，无常员，属宫闱局。凡宧人无官品者称内给使。又有小给使学生五十人。〕皆没为官婢。什方还，至偃师，〔偃师县属河南府，在洛城东六十里。〕闻事露，自绞死。
庚子，以明堂火告庙，卜制求直言。刘承庆上疏，以为：「火发既从麻主，后及总章所营佛舍，恐劳无益，请罢之。又，明堂所以统和天人，〔统，他综翻。〕一旦焚毁，臣下何心犹为酺宴！忧喜相争，伤于情性。又，陛下垂制博访，许陈至理，而左史张鼎以为今既火流王屋，弥显大周之祥，〔武王伐纣，既渡河，有火至于王屋，流为乌。马融曰：王屋，王所居屋。〕通事舍人逄敏奏称，弥勒成道时有天魔烧宫，七宝台须臾散坏，〔魔，莫婆翻。考异曰：佥载以七宝台散坏为姚暃之语。今从实录。〕斯实谄妄之邪言，非君臣之正论。伏愿陛下干干翼翼，〔易曰：君子终日干干，夕惕若。诗曰：小心翼翼。〕无戾天人之心而兴不急之役，则兆人蒙赖，福禄无穷。」
获嘉主簿彭城刘知几〔获嘉县，本汲县之新中乡，汉武帝南幸过此，闻获吕嘉，因置获嘉县，属河内郡。后周置修武郡陏置殷州，寻废州为获嘉县，唐属怀州。彭城县带徐州。几，居希翻。〕表陈四事：其一，以为：「皇业权舆，〔尔雅：权舆始也。〕天地开辟，嗣君即位，黎元更始，「更，工衡翻。」时则藉非常之庆以申再造之恩。今金合清晏而赦令不息，近则一年再降，远则每岁无遗，至于违法悖礼之徒，〔悖，蒲内翻；下同。〕无赖不仁之辈，编户则寇攘为业，当官则赃贿是求。而元日之朝，指期天泽，重阳之节，伫降皇恩，〔重，直龙翻。〕如其忖度，咸果释免。或有名垂结正，罪将断决，〔度，徒洛翻。断，丁乱翻。〕窃行货贿，方便规求，故致稽延，毕沾宽宥。用使俗多顽悖，时罕廉隅，为善者不预恩光作恶者独承徼幸。〔徼，古尧翻。〕古语曰：『小人之幸，君子之不幸。』〔太宗亦尝引是言。〕斯之谓也。望陛下而今而后，颇节于赦，使黎氓知禁，奸宄肃清。」其二，以为：「海内具僚九品以上，每岁逄赦，必赐阶勋，〔唐制，文散阶二十九，武散阶亦二十九，勋级十有二转。」至于朝野宴集，公私聚会，绯服众于青衣，「上元敕：四品服深绯，五品服浅绯，九品服深青。朝，直遥翻；下同。〕象板多于木笏；〔唐制，五品已上笏用象，九品以上用木。〕皆荣非德举，位罕才升，不知何者为妍蚩，何者为美恶。臣望自今以后，稍息私恩，使有善逾效忠勤，无才者咸知勉励。」其三，以为：「陛下临朝践极，取士太广六品以下职事清官，遂乃方之土芥，比之沙砾，〔砾，音历。〕若遂不加沙汰，臣恐有秽皇风。」其四，以为：「今之牧伯迁代太速，倏来忽往，蓬转萍流，既怀苟之谋，何暇循良之政！望自今刺史非三岁以上不可迁官，仍明察功过，尤甄赏罚。」疏奏，太后颇嘉之。〔甄，稽延翻，别也。疏，所去翻。〕是时官爵易得而法网严峻，〔，易以豉翻。〕故人竞为趋进而多陷刑戮，知几乃着思慎赋以刺时见志焉。
4丙午，以王孝杰为朔方道行军总管，击突厥。
5春，二月，己酉朔，日有食之。
6僧怀义益骄恣，太后恶之。〔恶，乌路翻。〕既焚明堂，心不自安，言多不顺；太后密选宫人有力者百余人以防之。壬子，执之于瑶光殿前树下，使建昌王武攸宁帅壮士殴杀之，〔帅，读曰率。殴，乌口翻。考异曰：旧传云：「人言发其阴谋者，太平公主乳母张夫人，令壮士啩而缢杀之，送尸白马寺；其侍者僧徒皆流窜远恶处。」李商隐宜都内人传云：「武后篡既久，颇放纵，耽内习，不敬宗庙，四方日有叛逆，防豫不暇。时宜都内人以唾壶进，思有以谏者。后坐帷下，倚檀凡与语，问四方事，宜都内人日：『大家知女卑于男邪﹖』后曰：『知。』内人曰：『古有安娲，亦不正是天子，佐伏羲，理九州岛耳。后世娘姥有越出房合断天下事者，皆不得其正，多是辅昏主，不然抱小儿。独大家革夫姓，改去钗钏，龚服冠冕，符瑞日至，大臣不敢动，真天子也。然今内之弄臣狎人朝夕进御者，久未屏去，妾疑此未当天意。』后曰：『何﹖』内人曰：『女，令也；男，阳也。阳尊而阴卑，虽大家以阴事主天，然宜体取刚亢明烈以销群阳，阳销然后阴得志也。今狎弄日至，处大家夫宫尊位，其势阴求阳也，阳胜而阴亦微，不可久也。大家始今日能屏去男妾，独立天下，则阳之刚亢明烈可有矣。如是过万万也，男子益削，女子益专，妾之愿在此。』后虽不能尽用，然即日下令，诛作明堂者。」此盖文士寓言。今从实录。〕送尸白马寺，焚之火造塔。
7甲子，太后去「慈氏越古」之号。〔去，羌吕翻。〕
8三月，丙辰，凤阁侍郎、同平章事周允元薨。
9夏，四月，天枢成，〔天枢，其制若柱。〕高一百五尺，〔高，古犒翻。〕径十二尺，八面，各径五尺。下为铁山，周百七十尺，以铜为蟠龙麒麟萦绕之；上为腾云承露盘，径三丈，四龙人立捧火珠，高一丈。工人毛婆罗造模，武三思为文，刻百官及四夷酋长名，〔高，古犒翻。酋，慈由翻。长，知两翻。〕太后自书其榜曰「大周万国颂德天枢」。
10秋，七月，辛酉，吐蕃寇临洮，〔临洮，洮州。洮，土刀翻。〕以王孝杰为肃边道行军大总管以讨之。
11九月，甲寅，太后合祭天地于南郊，加号天册金轮大圣皇帝，赦天下，改元。〔改元天册万岁。〕
12冬，十月，突厥默啜遣使请降，〔使，疏吏翻。降，户江翻。〕太后喜，册授左卫大将军归国公。
万岁通天元年〔（丙申、六九六）是年九月始改元。〕
1腊月，甲戍，太后发神都；甲申，封神岳；〔后以嵩山为神岳。考异曰：统纪作壬午，实录作甲申。按去岁下制云：「腊月十六日有事于神岳。」长历：是月甲戍朔，壬午九日，甲申十一日，皆非十六日。今从实录。〕赦天下，改元万岁登封，天下百姓无出今年租税；大酺九日。〔酺，音蒲。〕丁亥，禅于少室；〔戴延之曰：嵩山三十六峰，东曰太室，西曰少室，相去十七里，嵩其总名也。谓之室，以其下各有石室焉。少室高八百六十丈，方十里，与太室相埒，但小耳。〕己丑，御朝觐坛受贺；〔朝，直遥翻。〕癸巳，还宫；甲午，谒太庙。
2右千牛卫将军安平王武攸绪，少有志行，恬澹寡欲，扈从封中岳还，〔少，诗照翻。行，下孟翻。从，才用翻。〕即求弃官，隐于嵩山之阳。太后疑其诈，许之，以观其所为。攸绪遂优游岩壑，冬居茅椒，〔茅椒编之为室，性暖，可以御寒。〕夏居石室，一如山林之士。太后所赐及王公所遗野服器玩，〔遗，士季翻。〕攸绪一皆置之不用，尘埃凝积。买田使奴耕种，与民无异。〔考异曰：旧传云：「圣历中，弃官隐嵩山。」今从实录。〕
3春，一月，甲寅，以娄师德为肃边道行军副总管，击吐蕃。己巳，以师德为左肃政大夫知政事如故。〔考异曰：实录云：「己巳，秋官尚书娄师德为肃政御史大夫，知政事如故。」旧传云：「万岁登封元年转左肃政御史大夫，仍依旧知政事。证圣元年吐蕃寇洮州，今师德与夏官尚书王孝杰讨之。」按证圣年号在登封前，此传尤为谬误。新传云：「师德为何源、积石、怀远军及河、兰、鄯、廓州检校营田大使，入迁秋官尚书，改左肃政御史大夫并知政事，证圣中与王孝杰拒吐蕃于洮州。」今据实录，延载元年一月，自宰相出为营田大使。新书宰相表，「长寿二年师德平章事，延载元年出为营田大使，万岁通天元年一月甲寅，师德为左肃政御史大夫、肃边道行军总管。」统纪云：「秋官尚书、知政事娄师德充副总管，讨吐蕃。」盖师德之出为营田大使，不解宰相之职也。今从实录、新本纪。〕
4改长安崇尊庙为太庙。〔崇尊庙见上卷天授元年。〕
5二月，辛巳，尊神岳天中王为神岳天中黄帝，灵妃为天中黄后；启为齐圣皇帝；封启母神为玉京太后。〔夏后启母石在嵩山。〕
6三月，壬寅，王孝杰、娄师德与吐蕃将论钦陵赞婆戢于素罗汗山，〔据娄师德传，素罗汗山在洮州界。将，即亮翻。〕唐兵大败；孝杰坐免为庶人，师德贬原州员外司马。〔考异曰：新纪，四月庚子贬师德，而无免孝杰日；新表，「三月壬寅孝杰免。」按实录三月壬寅抚州火下言孝杰等败，盖皆据奏到之日耳。二人同罪，贬必同时，不容隔月，不知果在何日。今但依实录，因其军败，终言贬官之事而已。〕师德因署移牒，惊曰：「官爵尽无邪！」既而曰：「亦善，亦善。」不得介意。「复，扶又翻。」
7丁巳，新明堂成，高二百九十四尺，方三百尺，规模率小于旧。上施金涂铁凤，高二丈，〔高，古犒翻。〕后为大风所损；更为铜火珠，群龙捧之，〔更，工衡翻。〕号曰通天宫。赦天下，改天万岁通天。
8大食请献师子。姚暃上疏，以为：「师子专食肉，远道传致，〔传，知恋翻。〕肉既难得，极为劳费。陛下鹰犬不蓄，渔猎悉停，岂容菲薄于身而厚给于兽！」乃却之。
9以检校夏官侍郎孙元亨同平章事。
10夏，五月，壬子，营州契丹松漠都督李尽忠、归诚州刺史孙万荣举兵反，政陷营州，〔开元十道志曰：舜筑柳城，即虞已前柳城之地，因有营州之称。郡国志云：当营室分，故曰营州。后汉末，辽西乌丸蹋顿所居。后魏于平州界置辽西郡，周平齐，犹为高宝宁所据，隋讨平宝宁，始置营州。松漠都督府及归诚州，太宗以内属契丹部落置。〕杀都督赵文翙。〔契，欺讫翻，又音吃。翙，呼会翻。〕尽忠，万荣之妹夫也，皆居于营州城侧。文翙刚愎，契丹饥不加赈给，视酋长如奴仆，故二人怨而反。〔愎，弼力翻。赈，津忍翻。酋，慈由翻。长，知两翻。〕乙丑，遣左鹰扬卫将军曹仁师、右金吾卫大将军张玄遇、左威卫大将军李多祚、司农少卿麻仁节等二十八将讨之。〔八将，即亮翻。〕秋，七月，辛亥，以春官尚书梁王武三思为榆关道安抚大使，〔榆关在胜州扴，与突厥接，非所以备契丹也。营州城西四百八十里，有榆关守捉城，所谓「临渝之险」也。「榆」当作「渝」，史于此以后多以「渝」作「榆」，读者宜详考。使，疏吏翻。〕姚暃副之，以备契丹。改李尽忠为李尽灭，孙万荣为孙万斩。〔武后改突厥骨咄禄为不卒禄，又改李尽忠为李尽灭，孙万荣为孙万斩。此事何异王莽所为，顾有成败之异耳。〕
尽忠寻自称无上可汗，据营州，〔可，从刊入声。汗，音寒。〕以万荣为前锋，略地，所向皆下，旬日，兵至数万，进围檀州，〔檀州本汉渔郡傂奚县地，旧置安州，后周改为玄州，隋开皇十六年置檀州。〕清边前军副总管张九节击却之。
八月，丁酉，曹仁师、张玄遇、麻仁节与契丹战于硖石谷，〔平州有西硖石、东硖石二戍。〕唐兵大败。先是，契丹破营州，〔先，悉应翻。〕获唐俘数百，囚之地牢，闻唐兵将至，使守牢霫绐之曰：〔使霫守唐俘于地牢，故曰守牢霫。霫，而立翻。绐，荡亥翻。〕「吾辈家属，饥寒不能自存，唯俟官军至即降耳。」〔降，户江翻；下同。〕既而契丹引出其俘，饲以糠粥，慰劳之曰：〔饲，祥吏翻。劳，力到翻。〕「吾养汝则无食，杀汝又不忍，今纵汝去。」遂释之。俘至幽州，具言其状，诸军闻之，争欲先入。至黄谷，〔据旧书，黄谷在西硖石。〕虏又遣老弱迎降，故遗老牛瘦马于道侧。仁师等三军弃步卒，将骑兵先进。契丹设伏横击之，飞索以亁玄遇、仁节，生获之，〔将，即亮翻。骑，奇寄翻。索，昔各翻。字书无「亁」字，今读与搨同，德盍翻，或曰吐合翻。〕将卒死者填山谷，鲜有脱者。〔鲜，息浅翻。〕契丹得军印，诈为牒，令玄遇等署之，牒总管燕匪石、宗怀昌等云：「官军已破贼，若至营州，军将皆斩，兵不叙勋。」〔燕，因肩翻。将，即亮翻。〕匪石等得牒，昼夜兼行，不遑寝食以赴之，士马疲弊；契丹伏兵于中道邀之，全军皆没。
九月，制：「天下系囚及庶士家奴骁勇者，官偿其直，发以击契丹。」〔骁，坚尧翻〕初令山东近边诸州置武骑团兵，以同州刺史建安王武攸宜为右武威卫大将军，充清边道行军大总管，以讨契丹。
右拾遗陈子昂为攸宜府参谋，〔以本官参谋军事，不列为品秩。〕上疏曰：「恩制免天下罪人及募诸色奴充兵讨击契丹，此乃捷急之计，非天子之兵。且比来刑狱久清，罪人全少，〔比，毗至翻。少，诗沼翻。〕奴多怯弱，不惯征行，〔惯，古患翻。〕纵其募集，未足可用。况今天下忠臣义士，万分未用其一，契丹小呩，〔呩，鱼列翻。〕假命待诛，何劳免罪赎奴，损国大体！臣恐此策不可威示天下。」
11丁巳，突厥寇凉州，执都督许钦明。〔考异曰：实录云：「吐蕃寇凉州，都督许钦明为贼所杀。」按明年正月默啜寇灵州，以钦明自随；又默啜将龚孙万荣，杀钦明以祭天。实录云吐蕃，误也。〕钦明，绍之曾孙也；〔许绍预凌烟阁二十四功臣之列。〕时出按部，突厥数万奄至城下，钦明拒战，为所虏。
钦明兄钦寂，时为龙山军讨击副使，与契丹战于崇州，〔龙山，即慕容氏和龙之山也。崇州，奚州也，武德五年，分饶乐都督府之可汗部置，贞观三年，徙治营州之废阳师镇。〕军败，被擒。虏将围安东，令钦寂说其属城未下者。〔说，输芮翻。〕安东都护裴玄珪在城中，〔高宗总章元年置安东都护府于平壤城，上元元年，徙辽东郡故城，仪凤二年又徙新城，开元二年徙平州，天宝二年徙辽西故郡城，疑此时已徙平州。宋白曰：营州东南二百七十里有保定军，旧安东都护府。〕钦寂谓曰：「狂贼天殃灭在朝夕，公但励兵谨守以全忠节。」虏杀之。
12吐蕃复遣使请和亲，〔复，扶又翻。〕太后遣右武卫冑曹参军贵乡郭元振往察其宜。〔冑曹参军掌兵械、公廨兴善、罚?，大朝会行从，则受黄质甲铠弓矢于卫尉。〕吐蕃将论钦陵请罢安西四镇戍兵，并求分十姓突厥之地。〔长寿元年置四镇戍兵。十姓突厥，五咄陆、五弩失毕也。〕元振曰：「四镇、十姓与吐蕃种类本殊，〔种，章勇翻。〕今请罢唐兵，岂非有兼并之志乎﹖」钦陵曰：「吐蕃苟贪土地，欲为边患，则东侵甘、凉，岂肯规利于万里之外邪！」乃遣使者随元振入请之。
朝廷疑未决，元振上疏，〔使，疏吏翻。朝，直遥翻。上，时掌翻。〕以为：「钦陵求罢兵割地，此乃利害之机，诚不可轻举措也。今若直拒其善意，则为边患必深。四镇之利远，甘、凉之害近，不可不深图也。宜以计缓之，使其和望未绝则善矣。彼四镇、十姓，吐蕃之所甚欲也，而青海、吐谷浑，亦国家之要地也，〔吐，从暾入声。谷，音浴。〕今报之宜曰：『四镇、十姓之地，本无用于中国，所以遣兵戍之，欲以镇抚西域，分吐蕃之势，使不得并力东侵也。今若果无东侵之志，堂归我吐谷浑诸部及青海故地，〔吐谷浑地没吐蕃，见二百二卷高宗咸亨三年，薛仁贵败于大非川，青海亦没。〕则五俟斤部亦当以归吐蕃。』〔西突厥五弩失毕部，各有酋长，曰五俟斤。俟，渠之翻。〕如此则以塞钦陵之口，〔塞，悉则翻。〕而亦未与之绝也。若钦陵小有乖违，则曲在彼矣。且四镇、十姓款附日久，今未察其情之向背，事之利害，〔背，蒲妹翻。〕遥割而弃之，恐伤诸国之心，非所以御四夷也。」太后从之。〔考异曰：御史台记：「论钦陵必欲得四镇及益州通市乃和亲，朝廷不许。制书至河源，纳言娄师德患之，曰：『制书到，彼必入寇，奈何！』监察御史南阳张彦先时按河源、积石诸军，谓师德曰：『但稽制书，虏必狐疑，吾乃先为之备，虏至必不捷矣。』师德从之。钦陵入寇，果无功，由是得罪于其国。」按师德延载元年一月日同平章事，充河源、积石、怀远等军营田大使，万岁通天元年一月为肃边道行军总管，兴王孝杰同击吐蕃，败于素罗汗山，寻贬原州司马。是岁吐蕃复求和，钦陵请割四镇之地。神功元年正月，师德复同平章事，九月乃守纳言。御史台记误也。〕
元振又上言：「吐蕃百姓疲于傜戍，早愿和亲；钦陵利于统兵专制，独不欲归款。若国家岁发和亲使，〔上，时掌翻。使，疏吏翻。〕而钦陵常不从命，则彼国之人怨钦陵日深，望国恩日甚，设欲大举其徒，固亦难矣。斯亦离间之渐，〔间，古苋翻。〕可使其上下猜阻，祸乱内兴矣。」太后深然之。元振名震，以字行。
13庚申，以并州长史王方庆为鸾台侍郎，与殿中监万年李道广并同平章事。
14突厥默啜请为太后子，并为其女子求昏，悉归河西降户，帅其部众为国讨契丹。〔井为，众为，并于伪翻。帅，读曰率。〕太后遣豹韬卫大将军阎知微、〔龙朔改左右屯卫为左右武威卫，光宅又改为左右豹韬卫。〕左卫郎将摄司宾卿田归道册授默啜左卫大将军、迁善可汗。知微，立德之孙；归道，仁会之子也。〔阎立德以巧思称。田仁会，良吏也。〕
冬，十月，辛卯，契丹李尽忠卒，孙万荣代领其众。突厥默啜乘间龚松漠，虏尽忠、万荣妻子而去。〔卒，子恤翻。间，古苋翻。〕太后进拜默啜为颉跌利施大单于、立功报国可汗。〔颉，户结翻。跌，徒结翻。单，音蝉。〕
孙万荣收合余众，军势复振，〔复，扶又翻。〕遣别帅骆务整、何阿小为前锋，〔帅，所类翻。阿，乌葛翻。〕政陷冀州，杀刺史陆宝积，屠吏民数千人；又政瀛州，河北震动。制起彭泽令狄仁杰〔长寿元年，仁杰贬。〕为魏州刺史。前刺史独狐思庄畏契丹猝至，悉驱百姓入城，缮修守备。仁杰至，悉遣还农，曰：「贼犹在远，何烦如是！万一贼来，吾自当之。」百姓大悦。
时契丹入寇，军书填委，夏官郎中硖石姚元崇剖析如流，皆有条理，〔后魏太和十一年于崤陵置崤县，属恒农郡；隋并入态耳县，属河南郡；唐武德元年复置，贞观十四年移治硖石坞，因更名硖石。〕太后奇之，擢为夏官侍郎。
15太后思徐有功用法平，〔长寿二年，有功除名。〕擢拜左台殿中侍御史，闻【章：十二行本「闻」上有「远近」二字；乙十一行本同；孔本同；张校同。】者无不相贺。鹿城主簿宗城潘好礼，〔鹿城汉安定侯国，时县西七里故城是也。周、齐为安定县，隋改为鹿城县，唐属冀州。唐制，上县主簿正九品下，中下县从九品上，好呼到翻。〕着论，称有功蹈道依仁，固守诚节，不以贵贱死生易其操履。设客问曰：「徐公于今谁与为比﹖」主人曰：「四海至广，人物至多，或匿迹韬光，仆不敢诬，若所闻见，则一人而已，当于古人中求之。」客曰：「何如张释之﹖」主人曰：「释之所行者甚，易徐公所行者甚难，难易之间，优劣见矣。〔，易以鼓翻；下不易同。见，贤遍翻。〕张公逢汉文之时，天下无事，至如盗高庙玉环及渭桥惊马，守法而已，〔事见十四卷汉文帝三年。〕岂不易哉！徐公逢革命之秋，惟新之运，〔属，之欲翻。〕唐朝遗老，或包藏祸心，使人主有疑。〔朝，直遥翻。〕如周兴、来俊臣，乃尧年之四凶也，崇饰恶言以诬盛德；而徐公守死善道，深相明白，几陷囹圄，数挂纲维，〔【章：十二行本「纲维」作「网罗」；乙十一行本同，孔本同；熊校同。】几，居希翻。囹，卢丁翻。圄，鱼巨翻。数，所角翻。〕此吾子所闻，岂不难哉！」〔考异曰：朝野俭载云：「时来俊臣罗织人罪，皆先进状，敕依，即奏籍没。徐有功出死囚，亦先进状，某人罪合免，敕好，然后断雪。有功好出罪，皆先奉进止，非是自专。」此盖时人见俊臣所诛，有功所雪，往往得其所欲，疑以为先进状耳。若有功一一先奉进止，何至三陷死刑乎！今不取。〕客曰：「使为司刑卿，乃得展其才矣。」主人曰：「吾子徒见徐公用法平允，谓可置司刑；仆其人，方寸之地，何所不容，若其用之，何事不可，岂直司刑而已哉！」
唐纪二十二〔起强圉作噩（丁西），尽上章困敦（庚子）六月，凡三年有奇。
《则天顺圣皇后中之下》
神功元年〔（丁，酉、六九七）时以契丹破灭，九鼎就成，以九月大享，改元为神功。〕
1正月，凹亥朔，太后享通天宫。
2突厥默啜寇灵州，以许钦明自随。〔钦明为默啜所禽，见上卷上年。厥，九勿翻。〕钦明至城下大呼，求美酱、梁米及墨，〔泛胜之曰：梁是秫粟。陶弘景曰：凡曰梁米皆是粟类，惟其牙头色异为分别耳。有青、黄、白三种，青梁味短色恶，不如黄白梁。呼，火故翻。〕意欲城中选良将引精兵、夜袭虏营，〔将，即亮翻。〕而城中无谕其意者。
3箕州刺史刘思礼学相人于术士张憬藏，憬藏谓思礼当历箕州，位至太师。思礼念太师人臣极贵，非佐命无以致之，乃与洛州录事参军綦连耀谋反，〔相，悉亮翻；下相术同。憬，居永翻。唐京都录事参军，正七品。綦连，虏姓也。魏收官氏志，西方诸姓有綦连氏。〕阴结朝士，〔朝，直遥翻。〕托相术，许人富贵，俟其意悦，因说以「綦连耀有天命，〔说，输芮翻。〕公必因之以得富贵。」凤阁舍人王鲇兼天官侍郎事，〔鲇，其据翻。〕用思礼为箕州刺史。
明堂尉吉〔章：十二行本「吉」上有「河南」二字；乙十一行本同；孔本同；张校同〕顼闻其谋，以告合宫尉来俊臣，〔高宗总章元年，分西京万年县为明堂县；永昌元年，改东都河南县为合宫县。未白曰：明堂县理京兆城中永乐坊。〕使上变告之。〔上，时掌翻；下同。〕太后使河内王武懿宗推之。懿宗令思礼广引朝士，许免其死，凡小忤意皆引之。〔忤，五故翻。〕于是思礼引凤阁侍郎同平意事李元素、夏官侍郎同平章事孙元亨、知天官侍郎事石抱忠、刘奇、给事中周譒〔譒，补过翻。〕及王鲇兄冱州刺史籝、弟监察御史助等，〔籝，弥兖翻。监，古衔翻。〕凡三十六家，皆海内名士，穷楚毒以成其狱，壬戍，皆族诛之，亲党连坐流窜者千余人。
初，懿宗宽思礼于外，使诬引诸人。诸人既诛，然后收思礼，思礼悔之。懿宗自天授以来，太后数使之鞫狱，喜诬陷人，〔数，所角翻。喜，许记翻。〕时人以为周、来之亚。
来俊臣欲擅其功，复罗告吉顼；〔复，扶又翻；下是复、宗复同。〕顼上变，得召见，仅免。〔见，贤遍翻。〕俊臣由是复用，而顼亦以此得进。
俊臣党人罗告司刑府史樊惎谋反，诛之。〔唐制，大理寺有府二十八人，史五十六人。惎，渠记翻。〕惎子讼冤于朝堂，〔朝，直遥翻。〕无敢理者，乃援刀自刳其腹。〔授，于元翻。〕秋官侍郎上邽刘如璇见之，〔上邽县，汉属陇西郡，古邽戎邑也，后汉属汉阳郡。后魏讳珪，改名上封，属天水郡；隋复旧，唐属秦州。璇，似宣翻。〕窃叹而泣。俊臣奏如璇党恶逆，下狱，处以绞刑；〔下，遐嫁翻。处，昌吕翻。〕制流瀼州。
4尚乘奉御张易之，行成之族孙也，〔张行成事太宗。〕年少，美姿容，善音律。〔少，诗昭翻。〕太平公主荐易之弟昌宗入侍禁中，昌宗复荐易之，兄弟皆得幸于太后，常傅朱粉，衣锦绣。昌宗累迁散骑常侍，〔散，悉亶翻。骑，奇寄翻。〕易之为司卫少卿；〔龙朔改卫尉为司卫，光宅因之。〕拜其母臧氏、韦氏为太夫人，赏赐不可胜纪，〔胜，音升。〕仍敕凤阁侍郎李迥秀为臧氏私夫。迥秀，大亮之族孙也。〔李大亮历事高祖、太宗。〕武承嗣、三思、懿宗、宗楚客、晋卿皆候易之门庭，争执鞭辔，谓易之为五郎，昌宗为六郎。
5癸亥，突厥默啜寇胜州，平狄军副使安道买击破之。〔代州北有一武军，调露元年改曰神武军，天授二年改曰平狄军。使，疏吏翻。〕
6甲子，以原州司马洛师德守凤阁侍郎、同平章事。
7春，三月，戊申，清边道总管王孝杰、苏宏晖等将兵十七万与孙万荣战于沺硖石谷，唐兵大败，孝杰死之。〔将，即亮翻。〕
孝杰遇契丹，帅精兵为前锋，〔帅，读曰率。〕力战。契丹引退，〔契，欺讫翻，又音吃。〕孝杰追之，行背悬崖；〔背，蒲妹翻。〕契丹回兵薄之，〔薄，伯各翻。〕宏晖先遁，孝杰坠崖死，将士死亡殆尽。〔考异曰：朝野佥载云：「孝杰将四十万众，被贼诱退，逼就悬崖，渐渐挨排，一一落间，坑深万丈，尸与崖平，匹马无归，单兵莫返。」张鷟语事多过其实，今不尽取。〕管记洛阳张说驰奏其事。太后赠孝杰官爵，遣使斩宏晖以徇；使者未至，宏晖以立功得免。〔说，读曰悦。使，疏吏翻；下同。〕
武攸宜军渔阳，〔渔阳，秦右北平郡所治也。隋为渔阳县，属幽州，在幽州东二百一十里。〕闻孝杰等败没，军中震恐，不敢进。契丹乘胜寇幽州，攻陷城邑，剽掠吏民，攸宜遣将击之，不克。〔剽，匹妙翻。将，即亮翻。〕
8阎知微、田归道同使突厥，册默啜为可汗。〔可，从刊入声。汗，音寒。〕知微中道遇突厥使者，辄与之绯袍、银带，且上言：「虏使至都，宜大为供张。」〔上，时掌翻下同。供，他用翻。张，知亮翻。〕归道上言：「突厥背诞积年，方今悔过，宜待圣恩宽宥。今知微擅与之袍带，使朝廷无以复加；〔背，蒲妹翻。朝，直遥翻；下同。复，扶又翻。〕宜令反初服以俟朝恩。〔令，力丁翻。初服，突厥遣来所被之服。〕又，小虏使臣，不足大为无张。」太后然之。知微见默啜，舞蹈，吮其靴鼻；〔吮，如兖翻。〕归道长揖不拜。默啜囚归道，将杀之，归道辞色不挠，责其无厌，〔挠，奴教翻。厌，于盐翻。〕为陈祸福。〔为，于伪翻。〕阿波达干元珍曰：「突厥官二十八等，自设至达干，皆世其官。此即阿史德元珍。〕「大国使者，不可杀也。」默啜怒稍解，但拘留不遣。
初，咸亨中，突厥有降者，皆处之丰、胜、灵、夏、朔、代六州，至是，默啜求六州降户及单于都护府之地，并縠种、缯帛、农器、铁，〔降，户江翻。处，昌吕翻。夏，户雅翻。单，音蝉。种，章勇翻。缯，慈陵翻。〕太后不许。默啜怒，言辞悖慢。〔悖，蒲内翻，又蒲没翻。〕姚暃、杨再思以契丹未平，请依默啜所求给之。麟台少监、知凤阁侍郎赞皇李峤曰：〔麟台少监即秘书少监。赞皇县，隋置，属赵州，取赞皇山以为名。少，诗照翻。〕「戎狄贪而无信，此所谓『借寇兵资盗粮』也，〔秦李斯之言。〕不如治兵以备之。」〔治，直之翻。〕暃、再思固请与之，乃悉驱六州降户数十帐以与默啜，并给縠种四万斛，杂彩五万段，农器三千事，铁四万斤，并许其昏。默啜由是益强。
田归道始得还，与阎知微争论于太后前。归道以为默啜必负约，不可恃和亲，宜为之备。知微以为和亲必可保。〔考异曰：旧归道传云：「圣历初，默啜请和，遣阎知微册为立功报国可汗。知微擅与使者绯袍，归道上言不可。及默啜将至单于都护府，乃令归道摄司宾□迎劳之。默啜请六胡州，不许，遂拘絷归道。」突厥传云：「李尽忠孙万荣陷营府，默啜请为国讨契目，许之。默啜部众渐盛，则天遣使册为立功报国可汗。」朝黟佥载云：「归道为佑微副，见默啜，不拜，默啜倒悬，将杀之；元珍谏，乃放之。」按神功元年八月，姚暃左迁益州长史。则与之縠帛，必在此前，非圣历初也。实录：「万岁通天元年，九月，丁卯，以默啜不同契目之逆，遣阎知微册为迁善可汗。」则于时未为立功报国可汗也。册拜此号，实录无之，不知的在何时。今因契丹未平，姚暃未出，附见于此。归道在朝为左卫郎将，何得预论默啜！盖在这见知微所为而上言耳。其事则兼采诸书可信者存之。〕
9夏，四月，铸九鼎成，徙置通天宫。豫州鼎高丈八尺，受千八百石；余州高丈四尺，受千二百石；〔豫州鼎独高大，神都畿也。高，古犒翻。〕各图山川物产于其上，共享铜五十六万七百余斤。太后欲以黄金千两涂之，姚暃曰：「九鼎神器，贵于天质自然。且臣观其于采焕炳相杂，不待金色以为炫耀。」〔炫，荧绢翻。〕太后从之。自玄武门曳入，令宰相、诸王帅南北牙宿卫兵十余万人并仗内大牛、白象共曳之〔帅，读曰率。〕
10前益州长史王及善已致仕，会契丹作乱，山东不安，起为滑州刺史。太后召见，〔见，贤遍翻。〕问以朝廷得失，及善陈治乱之要十余条。〔治，直吏翻。〕太后曰：「外州末事，此为根本，卿不可出。」癸酉，留为内史。
11癸未，以右金吾卫大将军武懿宗为神兵道行军大总管，与右豹韬卫将军何迦密将兵击契丹。〔迦，古牙翻，又居伽翻。将，即亮翻。〕五月，癸卯，又以娄师德为清边道副大总管，右武威卫将军沙咤忠义为前军总管，〔沙咤，虏姓。咤，初加翻。〕将兵二十万击契丹。
先是，有朱前疑者〔先，悉荐翻。〕上书云：「臣梦陛下寿满八百。」即拜拾遗。又自言「梦陛下发白再玄，齿落更生」。迁驾部郎中。〔唐驾部郎掌邦国舆辇车乘、传驿、厩牧，官司马牛杂畜薄籍，辩其出入，司其名数。上，时掌翻；下同。〕出使还，上书曰：「开嵩山呼万岁。」赐以绯算袋，〔唐初职事官三品以上赐金装刀、矿石，一品以下则有手巾、算袋。开元以后，百官朔望朝参，外官衙日，则佩算袋，各随其所服之色，余日则否。使，疏吏翻。〕时未五品，于绿衫上佩之。会发兵讨契丹，敕京官出马一匹供军，酬以五品。前疑买马输之，屡抗表求进阶；太后恶其贪鄙，〔恶，乌路翻。〕六月，乙丑，敕还其马，斥归田里。
12右司郎中冯翊乔知之有美妾曰碧玉，知之为不昏。〔为，于伪翻。〕武承嗣借以教诸姬，遂留不还。知之作禄珠怨以寄之，〔晋石崇有爱妾曰绿珠，事见八十三卷晋惠帝永康三年。〕碧玉赴井死。承嗣得诗于裙带，大怒，讽酷吏罗告，族之。〔考异曰：唐历：「天授元年二月十日，诛乔知之。」新本纪：「八月，壬戍，杀右司郎中乔知之。」卢藏用陈氏别传、赵儋陈子昴旌德碑皆云：「契目以营州叛，建安邵王武攸宜亲总戎律，特诏左补阙乔知之及公参谋韩幕。及军罢，以父年老，表乞归侍。」攸宜讨契丹在万岁通天元年，明年平契丹。子昴集有西还至散关答乔补阙诗云：「昔君事胡马，余得奉戎旃，携手同沙塞，关河缅幽、燕。叹此南归日，犹闻北戍边。」疑知之之死在神功年后。但唐历、统纪、新纪杀知之皆在天授元年，今据子昴诗必无误者，然云「犹闻北戍边」，则军未罢也。又武后云，来俊臣死后，不闻有反者。故置于此。据朝野佥载，知之以婢碧玉事为武承嗣讽人罗告之，斩于市南，破家籍没。此时知之在边，盖承嗣先衔之，至此乃杀之耳。〕
13司仆少卿来俊臣〔光宅改太仆为司仆。〕倚势贪淫，士民妻妾有美者，百方取之；或使人罗告其罪，矫称敕以取其妻，前后罗织诛人，不可胜计。〔胜，音升。〕自宰相以下，籍其姓名而取之。〔考异曰：朝野佥载云：「俊臣尝以三月三日萃其党于龙门，竖石题朝士姓名以卜之，令投石遥击，倒者则先令告。至暮，投李昭德不中。」今不取。〕自言才比石勒。监察御史李昭德素恶俊臣，〔恶，乌路翻。〕又尝庭辱秋官侍郎皇甫丈〔章：十二行本「丈」作「文」；乙十一行本同；孔本同；退斋校同。〕备，二人共诬昭德谋反，下狱。〔下，遐嫁翻；下不下、乃下同。〕
俊臣欲罗告武氏诸王及太平公主，又欲诬皇嗣及庐陵王与南北牙同反，冀因此盗国权，河东人卫遂忠告之。诸武及太平公主恐惧，共发其罪，系狱，有司处以极刑。〔处，昌吕翻。〕太后欲赦之，奏上三日，不出。〔上，时掌翻。〕王及善曰：「俊臣凶狡贪暴，国之元恶，不去之，必竻摇朝廷。」〔去，羌吕翻。朝，直遥翻。〕太后游苑中，吉顼执辔，太后问以外事，对曰：「外人唯怪来俊臣奏不下。」太后曰：「俊臣有功于国，朕方思之。」顼曰：「于安远告虺贞反，既而果反，〔贞事见上卷垂拱四年。〕今止为成州司马。俊臣聚结不遑，诬构良善，赃贿如山，冤魂塞路，〔塞，悉则翻。〕国之贼也，何足惜哉！」太后乃下其奏。
丁卯，昭德、俊臣同弃市，时人无不痛昭德而快俊臣。仇家争噉俊臣之肉，斯须而尽，抉眼剥面，披腹出心，腾蹋成泥。〔噉，徒滥翻，又徒览翻。抉，于决翻。〕太后知天下恶之，乃下制数其罪恶，〔恶，乌路翻。数，所具翻。〕且曰：「宜加赤族之诛，以雪苍生之愤，可准法籍没其家。」士民皆相贺于路曰：「自今眼者背始帖席矣。」
俊臣以告綦连耀功，赏奴婢十人。俊臣阅司农婢，无可者，〔唐六典，司农丞掌凡官户奴婢，男女成人，先以本色亇偶；若给赐，许其妻子相随；若犯籍没，以其所能各配诸司，妇人巧者入掖庭。〕以西突厥可汗斛瑟罗家有细婢，善歌舞，欲得以为赏口，乃使人诬告斛瑟罗反。诸酋长诣阙割耳剺面讼冤者数千人。〔酋，慈由翻。长，知两翻。剺，里之翻。〕会俊臣诛，乃得免。
俊臣方用事，选司受其属请不次除官者，每铨数百人。俊臣败，侍郎皆自首。〔选，须绢翻。属，之欲翻。首，式又翻。〕太后责之，对曰：「臣负阶下，死罪！臣乱国家法，罪止一身；违俊臣语，立见灭族。」太后乃赦之。
上林令侯敏〔唐司农之属有上林署令，从七品下，掌苑囿县地之事，凡植果树蔬以供朝会祭祀，及季冬藏冰皆主之。〕素谄事俊臣，其妻董氏谏之曰：「俊臣国贼，指日将败，君宜远之。」〔远，于愿翻。〕敏从之。俊臣怒，出为武龙令。〔武龙县属田州，开蛮洞置。旧书作「武笼」，云失废置年月。又涪州有武龙县，武德二年分涪陵置。〕敏欲不往，妻曰：「速去勿留！」俊臣败，其党皆流岭南，敏独得免。
  </div>
  <div class="pagination">
   <a href="资治通鉴注_page223.html">
    上一页
   </a>
   <span>
    ...
   </span>
   <a href="资治通鉴注_page219.html">
    219
   </a>
   <a href="资治通鉴注_page220.html">
    220
   </a>
   <a href="资治通鉴注_page221.html">
    221
   </a>
   <a href="资治通鉴注_page222.html">
    222
   </a>
   <a href="资治通鉴注_page223.html">
    223
   </a>
   <span class="current-page">
    224
   </span>
   <a href="资治通鉴注_page225.html">
    225
   </a>
   <a href="资治通鉴注_page226.html">
    226
   </a>
   <a href="资治通鉴注_page227.html">
    227
   </a>
   <a href="资治通鉴注_page228.html">
    228
   </a>
   <a href="资治通鉴注_page229.html">
    229
   </a>
   <span>
    ...
   </span>
   <a href="资治通鉴注_page225.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
