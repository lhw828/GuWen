<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 144 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 144 页/共 334 页
  </h1>
  <div class="content">
   17魏员外散骑常侍李彪等来聘。
18十二月，乙卯，魏以侍中淮南王陀为司徒。
19柔然犯魏塞，魏任城王澄帅众拒之，柔然遁去。澄，云之子也。〔任城王云见一百三十三卷宋明帝泰始七年。任，音壬。帅，读曰率。〕氐、羌反，诏以澄为都督梁．益．荆三州诸军事、梁州刺史。〔魏高祖始置梁、益二州于仇池。〕澄至州，讨叛柔服，氐、羌皆平。
20初，太祖命黄门郎虞玩之等检定黄籍。〔见上卷太祖建元二年。〕上即位，别立校藉官，置令史，限人一日得数巧。〔巧，谓奸伪也。〕既连年不已，民愁怨不安。外监会稽吕文度〔外监，属中领军。而亲任过于领军。会，工外翻。〕启上，籍被却者悉充远戍，〔被，皮义翻。〕民多逃亡避罪。富阳民唐寓之因以妖术惑众作乱，攻陷富阳，〔富阳，即汉富春县也，本属会稽，后属吴郡；晋简文郑太后讳春，孝武改曰富阳。妖，于骄翻。〕三吴却籍者奔之，众至三万。
文度与茹法亮、吕文显皆以奸谄有宠于上。〔茹，音如。〕文度为外监，专制兵权，领军守虚位而已。法亮为中书通事舍人，权势尤盛。王俭常曰：「我虽有大位，权寄岂及茹公邪！」
21是岁，柔然部真可汗卒，子豆仑立，〔可，从刊入声。汗，音寒。仑，卢昆翻。〕号伏名敦可汗，〔魏收曰：伏名敦，魏言恒也。〕改元太平。
四年〔（丙寅、四八六）〕
1春，正月，癸亥朔，魏高祖朝会，始服衮冕。〔史言魏孝文用夏变夷。朝，直遥翻。〕
2壬午，柔然寇魏边境。
3唐寓之攻陷钱唐，吴郡诸县令多弃城走。之称帝于钱唐，立太子，置百官；遣其将高道度等攻陷东阳，〔将，即亮翻。〕杀东阳太守萧崇之。崇之，太祖族弟也。又遣其将孙泓寇山阴，至浦阳江；〔据水经注，浦阳江，即今曹娥江也。水发剡溪，皆西流，至曹娥镇始折而东，流入海。〕浃口戍主汤休武击破之。〔浃，即謟翻。〕上发禁兵数千人，马数百匹，东击寓之。台军至钱唐，寓之众乌合，畏骑兵，〔骑，奇寄翻。〕一战而溃，擒斩寓之，进平诸郡县。
台军乘胜，颇纵抄掠。〔抄，楚交翻。〕军还，〔还，从宣翻，又如字。〕上闻之，〔【章：十二行本「之」下有「丁酉」二字；乙十一行本同；孔本同；张校同。】〕收军主前军将军陈天福弃市；左军将军刘明彻免官、削爵，付东冶。〔建康有东西二冶，今冶城即其地，亦曰东冶亭。〕天福，上宠将也，〔将，即亮翻。〕既伏诛，内外莫不震肃。使通事舍人丹阳刘系宗随军慰劳，〔劳，力到翻。〕遍至遭贼郡县，百姓被驱逼者悉无所问。
4闰月，癸巳，立皇子子贞为邵陵王，皇孙昭文为临汝公。
5氐王杨后起卒，丁未，诏以白水太守杨集始为北秦州刺史、武都王。集始，文弘之子也。后起弟后明为白水太守。魏亦以集始为武都王。集始入朝于魏，〔朝，直遥翻。魏以为南秦州刺史。〕
6辛亥，帝耕籍田。
7二月，己未，立皇弟銶为晋熙王，〔銶，音求。〕铉为河东王。
8魏无乡党之法，唯立宗主督护；民多隐冒，三五十家始为一户。内秘书令李冲上言：〔秘书省在禁中，故谓之内秘书令，亦谓之中秘。上，时掌翻。〕「宜准古法：五家立邻长，五邻立里长，五里立党长，取乡人强谨者为之。邻长复一夫，里长二夫，党长三夫，〔长，知两翻。复，方目翻。〕三载无过，则升一等。其民谓，一夫一妇，帛一匹，粟二石。大率十匹为公调，二匹为调外费，三匹为百官俸。此外复有杂调。〔调，徒吊翻。俸，扶用翻。复，扶又翻。〕民年八十已上，听一子不从役。孤独、癃老、笃疾、贫穷不能自存者，三长内迭养食之。」〔食，读曰坔。〕书奏，诏百官通议。中书令郑羲等皆以为不可。太尉丕曰：「臣谓此法若行，于公私有益。但方有事之月，校比户口，民必劳怨。请过今秋，至冬乃遣使者，于事为宜」。冲曰：「『民可使由之，不可使知之。』〔论语孔子之言。〕若不因调时，〔调时，所谓调课之月。〕民徒知立长校户之勤，未见均傜省赋之益，心必生怨。宜及调课之月，令知赋税之均，既识其事，又得其，利行之差易。」〔易，以豉翻。〕群臣多言：「九品差调，为日已久，〔九品，上中下各分为三品，事见一百三十二卷宋明帝泰始五年。〕一旦改法，恐成扰乱。」文明太后曰：「立三长则课调有常准，苞荫之户可出，侥幸之人可止，何为不可！」〔侥，坚尧翻。〕甲戌，初立党、里、邻三长，定民户籍。民始皆愁苦，豪强者尤不愿。既而课调省费十余倍，上下安之。
9三月，丙申，柔然遣使者牟提如魏。时敕勒叛柔然，柔然伏名敦可汗自将讨之，追奔至西漠。〔西漠者，大漠之西偏也。将，即亮翻。魏左仆射穆亮等请乘虚击之，中书监高闾曰：「秦、汉之世，海内一统，故可远征匈奴。今南有吴寇，何可舍之深入虏庭！」魏主曰：「『兵者凶器，圣人不得已而用之。』〔老子之言。〕先帝屡出征伐者，以有未宾之虏故也。今朕承太平之业，柰何无故动兵革乎！」厚礼其使者而归之。
10夏，四月，辛酉朔，魏始制五等公服；甲子，初以法服、御辇祀南郊。〔公服，朝廷之服；五等，朱、紫、绯、绿、青。法服，衮冕以见郊庙之服。〕
11癸酉，魏主如灵泉池；〔魏于方山之南起灵泉宫，引如浑水为灵泉池，东西一百步，南北二百步。〕戊寅，还宫。
12湘州蛮反，剌史吕安国有疾不能讨；丁亥，以尚书左仆射柳世隆为湘州刺史，讨平之。
13六月，辛酉，魏主如方山。〔考异曰：魏帝纪，是日幸方山。七月戊戌又云幸方山，皆不言还宫。盖阙文耳。〕
15秋，七月，戊戌，魏主如方山。
16八月，乙亥，魏给尚书五等爵已上朱衣，玉佩，大小组绶。〔组绶者，组织以成绶。郑玄曰：绶所以贯佩玉，相承受者也。汉制：印绶先合单纺为一系，四系为一扶，五扶为一首，五首成一文，文采淳为一圭。首多者系细；少者系粗，皆广一尺六寸。组，则古翻。绶，音受。〕
17九月，辛卯，魏作明堂、辟雍。
18冬，十一月，魏议定民官依户给俸。〔以所领民户之多少为给俸之差也。〕
19十二月，柔然寇魏边。
20是岁，魏改中书学曰国子学。〔魏先置中书博士及中书学生，今改曰国子学，从晋制也。〕分置州郡，凡三十八州，二十五在河南，十三在河北。〔河南二十五州，青、南青、兖、齐、济、光、豫，洛、徐、东徐、雍、秦、南秦、梁、益、荆、凉、河、沙，时又置华、陕、夏、岐、班、郢，凡二十五。河北十三州，司、并、肆、定、相、冀、幽、燕、营、平、安，时又置瀛、汾，凡十三。萧子显曰：雍、凉、秦、沙、泾、华、岐、河、西华、宁、陕、洛、荆、郢、北豫、东荆、南豫、西兖、东兖、南徐、东徐、青、齐、济、光二十五州在河南，相、汾、怀、东雍、肆、定、瀛、朔、并、冀、幽、平、司等十三州在河北。〕
五年（丁卯，四八七）
1春，正月，丁亥朔，魏主诏定乐章，非雅者除之。
2戊子，以豫章王嶷为大司马，竟陵王子良为司徒，临川王映、卫将军王俭、中军将军王敬则并加开府仪同三司。子良启记室范云为郡，上曰：「闻其常相卖弄，朕不复穷法，当宥之以远。」〔复，扶又翻。〕子良曰：「不然。云动相规诲，谏书具存。」遂取以奏，凡百余纸，辞皆切直。上叹息，谓子良曰：「不谓云能尔；方使弼汝，何宜出守！」〔守，式又翻。〕文惠太子尝出东田观获，〔时太子作东田于东宫之东，绵亘华远，壮丽极目。又齐纪：太子立楼馆于钟山下，号曰东田。〕顾谓众宾曰：「刈此亦殊可观。」众皆曰：「唯唯。」〔唯，于癸翻。〕云独曰：「三时之务，实为长勤。〔三时之务，谓春耕、夏耘、秋获也。〕伏愿殿下知稼穑之艰难，无徇一朝之宴逸！」
3荒人桓天生自称桓玄宗族，与雍、司二州蛮相扇动，〔雍，于用翻。〕据南阳故城，请兵于魏，将入寇。丁酉，诏假丹杨尹萧景先节，总帅步骑，直指义阳，司州诸军皆受节度；〔帅，读曰率。骑，奇寄翻。〕又假护军将军陈显达节，帅征虏将军戴僧静等水军向宛、叶，〔宛，于元翻。叶，式涉翻。〕雍、司诸军皆受显达节度，以讨之。
4魏光禄大夫咸阳文公亮允，历事五帝，〔太武、景穆、文成、献文及高祖为五帝。〕出入三省，〔三省，尚书省、中书省、秘书省也。〕五十余年，未尝有谴；冯太后及魏主甚重之，常命中黄门苏兴寿扶侍。允仁恕简静，虽处贵重，〔处，昌吕翻。〕情同寒素；执书吟览，昼夜不去手；诲人以善，恂恂不倦；〔杨中立曰：恂恂，一于诚也。朱元晦曰：恂恂，信实之貌。〕笃亲念故，无所遗弃。显祖平青、徐，悉徙其望族于代，〔事见一百三十二卷宋明帝泰始五年。〕其人多允之婚媾，流离饥寒；允倾家赈施，〔赈，之忍翻。施，式智翻。〕咸得其所，又随其才行，荐之于朝。〔行，下孟翻。朝，直遥翻。〕议者多以初附间之，〔间，古苋翻。〕允曰：「任贤使能，何有新旧！必若有用，岂可以此抑之！」允体素无疾，至是微有不适，犹起居如常，数日而卒，年九十八；赠侍中、司空，赙襚甚厚。〔布帛日赙，衣被曰襚。赙，音附。襚，徐醉翻。〕魏初以来，存衣蒙赉，皆莫及也。
5桓天生引魏兵万余人至沘阳，〔汉沘阳县属南阳郡。应劭曰：沘水所。出魏太和中置东荆州于沘阳故城。宋白曰：今唐州沘阳县即州故城。九域志：沘阳县在唐州东北七十五里。〕陈显达遣戴僧静等与战于深桥，〔戴僧静传，深桥距沘阳四十里。沘，音比。〕大破之，杀获万计。天生退保沘阳，僧静围之，不克而还。〔还，从宣翻。又如字。〕荒人胡丘生起兵悬瓠以应齐，魏人击破之，丘生来奔。天生又引魏兵寇舞阴，舞阴戍主殷公愍拒击，破之，杀其副张麒麟，天生被创退走。〔被，皮义翻。创，初良翻。〕三月，丁未，以陈显达为雍州刺史。〔雍，于用翻。〕显达进据舞阳城。
6夏，五月，壬辰，魏主如灵泉池。
7癸巳，魏南平王浑卒。
8甲午，魏主还平城。诏复七庙子孙及外戚缌麻服已上，赋役无所与。〔复，方目翻。七庙子孙，自太祖已下。缌麻，三月服。五服至缌麻而服尽。与，读当曰预。〕
9魏南部尚书公孙邃、上谷公张儵帅众与桓天生复寇舞阴，殷公愍击破之；〔鯈，式竹翻。帅，读曰率。复，扶又翻。考异曰：齐书魏虏传云：「伪安南将军辽东公、平南将军上谷又攻舞阴。」魏书帝纪云：「诏南部尚书公孙文庆、上谷公张伏干南讨舞阴，」按公孙邃传，「邃字文庆，与内都幢将上谷公张儵讨萧赜舞阴戍。」盖伏干亦儵字也。〕天生还窜荒中。邃，表之孙也。〔公孙表事魏明元为将。〕
魏春夏大旱，代地尤甚；加以牛疫，民馁死者多。六月，癸未，诏内外之臣极言无隐。齐州刺史韩麒麟上表曰：「古先哲王，储积九稔；〔古者，三年耕，余一年食；九年耕，余三食。以三十年之通制国用，则当有九年之蓄。国无九年之蓄曰不足，无六年之蓄曰急，无三年之蓄曰国非其国也。稔，而廪翻。〕逮于中代，亦崇斯业，入粟者与斩敌同爵，力田者与孝悌均赏。〔汉令民入粟拜爵。又有孝悌力田之科。〕今京师民庶，不田者多，游食之口，参分居二。自承平日久，丰穰积年，竞相矜夸，遂成侈俗。贵富之家，童妾袨服，〔袨，黄练翻；袨服，美衣也。〕工商之族，仆隶玉食；〔张晏曰：玉食，珍食也。〕而农夫阙糟糠，蚕妇乏短褐。故令耕者日少，〔少，诗沼翻；下同。〕田有荒芜；谷帛罄于府军，宝货盈于市里；衣食匮于室，丽服溢于路。饥寒之本，实在于斯。愚谓凡珍异之物，皆宜禁断；〔断，丁管翻。〕吉凶之礼，备为格式；劝课农桑，严加赏罚。数年之中，必有盈赡。往年校比户贯，〔毛晃曰：贯，乡籍也。〕租赋轻少。臣所统齐州，租粟纔可给俸，略无入仓，〔俸，扶用翻。〕虽于民为利而不可长久，脱有戎役，或遭天灾，恐供给之方，无所取济。可减绢布，增益谷租；年丰多积，岁俭出赈。〔岁入约少为俭。赈，之忍翻；下同。〕所谓私民之谷，寄积于官，官有宿积，则民无荒年矣。」〔宿积，子智翻。〕秋，七月，己丑，诏有司开仓赈贷，听民出关就食。〔魏都平城，郊畿之外，置关于要路以讥征。〕遣使者造籍，分遣去留，所过给廪，所至三长赡养之。
10柔然伏名敦可汗残暴，〔可，从刊入声。汗，音寒。〕其臣侯医垔石洛候数谏止之，〔垔，伊真翻。数，所角翻。〕且劝其与魏和亲。伏名敦怒，族诛之，由是部众离心。八月，柔然寇魏边，魏以尚书陆叡为都督，击柔然，大破之。叡，丽之子也。〔陆丽，陆俟之子，于乙浑之难死也。〕
初，高车阿伏至罗有部落十余万，役属柔然。伏名敦之侵魏也，阿伏至罗谏，不听。阿伏至罗怒，与从弟穷奇帅部落西走，至前部西北，〔从，才用翻。帅，读曰率。前部，汉车师前王地也。〕自立为王。〔考异曰：魏书高车传云在太和十一年，蠕蠕在十六年。今从高车传。按蠕蠕下当有「传」字。〕国人号曰「候娄匐勒」，夏言天子也；号穷奇曰「候倍」，夏言太子也。〔夏言，谓中华之言。夏，户雅翻。〕二人甚亲睦，分部而立。阿伏至罗居北，穷奇居南。伏名敦追击之，屡为阿伏至罗所败，乃引众东徒。〔史言柔然浸衰。败，补迈翻。〕
11九月，〔【严：「九月」改「冬十月」。】〕辛未，魏诏罢起部无益之作，〔起部掌百工之事。书曰：百工起哉。〕出宫人不执机杼者。冬，十月，〔【严：「冬十月」改「十一月」。】〕丁未，又诏罢尚方锦绣、绫罗之工；四民欲造，任之无禁。〔四民，士、农、工、商也。〕是时，魏久无事，府藏盈积。诏尽出御府衣服珍宝、太官杂器、太仆乘具、内库弓矢刀钤十分之八，〔藏，徂浪翻。乘，绳证翻。钤，与钳同，其廉翻，刃也。唐有玉钤卫。〕外府衣物、缯布、丝纩〔缯，慈陵翻，帛也。纩，苦谤翻。纩，絮也。〕非供国用者，以其太半班赉百司，下至工、商、皁隶，逮于六镇边戍，畿内鳏、寡、孤、独、贫、癃，皆有差。〔刘熙释名曰：无妻曰鳏；忧悒不能寐，目常鳏鳏然。其字从鱼，鱼目常不闭。无夫曰寡；寡，惭也，惭然单独也。无父曰孤；孤，顾也，顾望无所瞻见也。无子曰独；独，鹿也，鹿鹿无所依也。无财曰贫。疲病曰癃。〕
12魏秘书令高佑、丞李彪奏请改国书编年为纪、传、表、志；〔传，直恋翻。〕魏主从之。佑，允之从祖弟也。十二月，诏彪与著作郎崔光改修国书。光，道固之从孙也。〔从，才用翻。宋明帝泰始五年崔道固降魏。〕
魏主问高佑曰：「何以止盗﹖」对曰：「昔宋均立德，猛虎渡河；卓茂行化，蝗不入境。〔宋均事见四十五卷汉明帝永平七年。卓茂为密令，教化大行，汉平帝时，天下大蝗，独不入密县界。〕况盗贼，人也，苟守宰得入，治化有方，止之易矣。」〔守，式又翻。治，直吏翻。，易以豉翻。〕佑又上疏言：「今之选举，不采识治之优劣，专简年劳之多少，〔少，诗沼翻。〕斯非尽才之谓。宜停此薄艺，弃彼朽劳，唯才是举，则官方斯穆。〔方，道也。穆，和也，清也。〕又勋旧之臣，虽年勤可录而才非抚民者，可加之以爵赏，不宜委之以方任，所谓王者可私人以财，不私人以官者也。」〔王者不私人以官，前汉书佞幸传赞之辞。〕帝善之。
佑出为西兖州刺史，镇滑台。以郡国虽有学，县、党亦宜有之，乃命县立讲学，党立小学。
六年〔（戊辰、四八八）〕
1春，正月，乙未，魏诏：「犯死刑者，父母、祖父母年老，更无成人子孙，旁无期亲者，具状以闻。」〔期亲，为之服期者。〕
2初，皇子右卫将军子响出继豫章王嶷；〔嶷，鱼力翻。〕嶷后有子，表留为世子。子响每入朝，〔朝，直遥翻。〕以车服异于诸王，每拳击车壁。上闻之，诏车服与皇子同。于是有司奏子响宜还本。三月，己亥，立子响为巴东王。
3角城戍将张蒲，因大雾乘船入清中采樵，〔清中，清水中也。将，即亮翻。〕潜纳魏兵。戍主皇甫仲觉之，帅众拒战于门中，仅能却之。魏步骑三千余人已至堑外，〔帅，读日率。骑，奇寄翻。堑，辿艳翻。〕淮阴军主王僧庆等引兵救之，魏人乃退。
4夏，四月，桓天生复引魏兵出据隔城，〔复，扶又翻。〕诏游击将军下邳曹虎督诸军讨之。辅国将军朱公恩将兵碯伏，〔将，即亮翻；下同。碯，与踏同。〕遇天生游军，与战，破之，遂进围隔城。天生引魏兵步骑万余人来战，虎奋击，大破之，俘斩二千余人。明日，攻拔隔城，斩其襄城太守帛乌祝，复俘斩二千余人，天生弃平氏城走。〔平氏，汉县，属南阳郡，晋、宋属义阳郡。县西南有桐柏山，淮源所出也。五代志：淮安郡平氏县，魏置汉广郡。我朝开宝五年省平氏县为镇，入唐州泌阳县。〕
5陈显达侵魏；甲寅，魏遣豫州刺史拓跋斤将兵拒之。
6甲子，魏大赦。
7乙丑，魏主如灵泉池；丁卯，如方山；己巳，还宫。
8魏筑城于醴阳，〔醴阳盖在醴水之北。水经注：醴水出桐柏山，与淮同源而别流，西注，径平氏县东北，又西流注于沘水。〕陈显达攻拔之，进攻沘阳。城中将士皆欲出战，镇将韦珍曰：〔魏乐陵镇将镇沘阳。将，即亮翻。〕「彼初至气锐，未可与争，且共坚守，待其力攻疲弊，然后击之。」乃凭城拒战，旬有二日，珍夜开门掩击，显达还。〔还，从宣翻，又如字。〕
9五月，甲午，以宕昌王梁弥承为河、凉二州刺史。宕，徒浪翻。
10秋，七月，己丑，魏主如灵泉池，遂如方山；己亥，还宫。
11九月，壬寅，上如琅邪城讲武。〔萧子显曰：南琅邪郡本治金城，永明乃徒治白下。沈约曰：晋乱，琅邪国人随元帝过江者千余户，太兴三年，立怀德县，丹杨虽有琅邪相而无其地。成帝咸康元年，桓温领郡，镇江乘之蒲洲金城上，求割丹杨之江乘县境立郡。〕
12癸卯，魏淮南靖王佗卒。〔佗，徒河翻。〕魏主方享宗庙，始荐，闻之，为废祭，临视哀恸。〔为，于伪翻。〕
13冬，十月，庚申，立冬，初临太极殿读时令。〔汉仪：太史每岁上其年历，先立春、立夏、大暑、立秋、立冬，常读五时令。皇帝所服各随五时之色，帝升御坐，尚书令以下就席位，尚书、三公、郎以令置按上，奏以入，就席伏读讫，赐酒一卮。〕
14闰月，辛酉，以尚书仆射王奂为领军将军。
15辛未，魏主如灵泉池；癸酉，还宫。
16十二月，柔然伊吾戍主高羔子帅众三千以城附魏。〔帅，读曰率。〕
17上以中外谷帛至贱，用尚书右丞江夏李珪之议，〔夏，户雅翻。〕出上库钱五千万及出诸州钱，皆令籴买。
18西陵戍主杜元懿建言：「吴兴无秋，会稽丰登，〔会，工外翻。〕商旅往来，倍多常岁。西陵牛埭税，官格日三千五百；如臣所见，日可增倍。〔西陵在今越州萧山县西十二里西兴渡是也。吴越王钱镠以西陵非吉语，改曰西兴。牛埭即今西兴堰，用牛挽船，因曰牛埭。埭，徒耐翻。〕并浦阳南北津、柳浦四埭，〔浦阳江南津埭则今之梁湖堰是也，北津埭则今之曹娥堰是也。柳浦埭则今杭州江千浙江亭北跨浦桥埭是也。〕乞为官领摄一年，〔为，于伪翻。〕格外可长四百许万。〔长，丁丈翻，今知两翻，增也；又音直亮翻，多也。〕西陵戍前检税，无妨戍事；余三埭自举腹心。」上以其事下会稽，〔下，户嫁翻。〕会稽行事吴郡顾宪之议以为：「始立牛埭之意，非苟逼蹴以取税也；〔蹴，子六翻。〕乃以风涛迅险，济急利物耳。后之监领者不达其本，各务己功，〔监，古衔翻。〕或禁遏他道，或空税江行。按吴兴频岁失稔，今兹尤甚，去之从丰，良由饥棘。〔「去之」当作「去乏」。棘，急也。〕埭司责税，依格弗降，旧格新减，尚未议登，格外加倍，将以何术！皇慈恤隐，振廪蠲调；〔左传：楚大饥，振廪用食。杜预注曰：振，发也。廪，仓也。调，徒钓翻。〕而元懿幸灾搉利，重增困瘼，〔搉，古岳翻。瘼，病也。重，直用翻。〕人而不仁，古今共疾！若事不副言，惧贻谴诘，〔谴，去战翻。诘，去吉翻。〕必百方侵苦，为公贾怨。元懿禀性苛刻，已彰往效；任以物土，譬以狼将羊，其所欲举腹心．亦当虎而冠耳。〔为，于伪翻。贾，音古。狼将羊，虎而冠，皆汉书语。以狼将羊，则羊必为狼所噬食。虎而冠者，言其人恶戾，如虎着冠。〕书云：『与其有聚敛之臣，宁有盗臣，』〔记大学记孟献子之言。敛，力赡翻。〕此言盗公为损盖微，敛民所害乃大也。愚又以便宜着，盖谓便于公，宜于民也。窃见顷之言便宜者，非能于民力之外，用天分地；〔用天之道，分地之利，此孝经第六章之言。〕率皆即日不宜于民，方来不便于公。名与实反，有乖政体。凡如此等，诚宜深察。」上纳之而止。
19魏主访群臣以安民之术。秘书丞李彪上封事，以为：「豪贵之家，奢僭过度，第宅车服，宜为之等制。」
又，国之兴亡，在冢嗣之善恶；冢嗣之善恶，在教谕之得失。〔冢，大也。周礼疏曰：冢，大之上也。冢，知陇翻。〕高宗文成皇帝尝谓群臣曰：『朕始学之日，年尚幼冲，情未能专；既临万机，不遑温习。今日思之，岂唯予咎，抑亦师傅之不勤。』尚书李欣免冠谢。〔欣，许斤翻。〕此近事之可鉴者也。臣谓宜准古立师傅之官，以训导太子。〔盖此时恂之失德已着，故彪有是言。〕
又，汉置常平仓以救匮乏。〔见二十七卷汉宣帝五凤四年。〕去岁京师不稔，移民就丰，既废营生，困而后达，又于国体，实有虚损。曷若豫储仓粟，安而给之，岂不愈于驱督老弱餬口千里之外哉！〔餬，音胡。说文曰：寄食鬻也。余据正考父鼎铭：饘于是，粥于是，以餬余口。则餬者，食饘粥之义。许慎所谓寄食者，盖因左传餬口于四方以为说。今此当依许义。〕宜析州郡常调九分之二，京师度支岁用之余，〔调，徒吊翻。度，徒洛翻。〕各立官司，年丰籴粟积之于仓，俭则加私之二粜之于人。〔粜，他吊翻。〕如此，民必力田以取官绢，积财以取官粟。年登则常积，岁凶则直给。数年之中，谷积而人足，虽灾不为害矣。
又，宜于河表七州人中，擢其门才，引令赴阙，依中州官比，随能序之。〔河表七州，秦、雍、岐、华、陕、河、凉也。以下文「怀江、汉归有道之情」证之，则七州当谓荆、兖、豫、洛、青、徐、齐也。河表，直谓大河之外。门才者，因其世家，叙其才用。中州，谓代都，东至海，南距大河诸州。比，毗至翻，比例也。〕一可以广圣朝均新旧之义，〔朝，宜遥翻。〕二可以怀江、汉归有道之情。
又，父子兄弟，异体同气；罪不相及，乃君上之厚恩；至于夏惧相连，固自然之恒理也。〔恒，户登翻。〕无情之人，父兄击狱，子弟无惨惕之容；子弟逃刑，父兄无愧恧之色；〔恧，女之翻。〕宴安荣位，游从自若，车马衣冠，不变华饰；骨肉之恩，岂当然也！臣愚以为父兄有犯，宜令子弟素服肉袒，诣阙请罪。子弟有坐，宜令父兄露版引咎，乞解所司；若职任必要，不宜许者，慰勉留之。如此，足以敦厉凡薄，使人知所耻矣。
又，朝臣遭亲丧者，假满赴职。〔朝，直遥翻。假，古讶翻。时魏不听朝臣终丧，给假而已。〕衣锦乘轩，从郊庙之祀；〔衣，于既翻。〕鸣玉垂緌，同庆赐之燕；〔緌，如佳翻。〕伤人子之道，亏天地之经。愚谓凡遭大父母、父母丧者，皆听终服；若无其人，职业有旷者，则优旨慰谕，起令视事，但综司出纳、敷奏而已，国之吉庆，一令无预。其军旅之警，墨缞从役，〔春秋时，晋襄公居文公之丧，墨缞绖以败秦师于殽。自是之后，以墨缞从戎。缞，仓回翻。〕虽愆于礼，事所宜行也。」魏主皆从之。由是公私丰赡，虽时有水旱，而民不困穷。
20魏遣兵击百济，为百济所败。〔陈寿曰：三韩凡七十八国，百济其一也。据李延寿史，其先以百家济海，后浸强盛以立国，故曰百济。晋世句丽略有辽东，百济亦据有辽西、晋平二郡地。〕
七年〔（己巳、四八九）〕
1春，正月，辛亥，上祀南郊，大赦。
2魏主祀南郊，始备大驾。〔汉仪：大驾，公卿奉引，太仆御，大将军骖乘；属车八十一乘，备千乘万骑。祀天、郊甘泉乃备之，谓之甘泉卤簿。东都惟大行备大驾。晋中朝大驾卤簿：先象车，鼓吹一部，十三人中道。次静室令，驾一，中道；式道候二人，驾一，分左右。次洛阳尉二人，骑，分左右。次洛阳亭长九人，赤车，驾一，分三道，各吹正二人引。次洛阳令，驾一，中道。次河南中部椽，中道；河桥椽在左，功曹史在右，并驾一。次河南尹，驾驷，戟吏六人。次河南主簿，驾一，中道。次司隶部河南从事，中道；都部从事居左，别驾从事居右，并驾一。次司隶校尉，驾三，戟吏八人。次司隶主簿，驾一，中道。次司隶主记，驾一，中道。次廷尉明法椽，中道；五官椽居左，功曹史居右，并驾一。次廷尉卿，驾驷，戟吏六人；太常外部椽居左，五官椽、功曹史居右，并驾一。次光禄引从，中道；太常主簿、主记居左，卫尉引从居右；并驾一。次太尉外督令史，驾一，中道。次西、东、贼、仓、户等曹属，并驾一，引从。次太尉，驾驷，中道；太尉主簿，舍人各一人，祭酒二人，并驾一，在左右。次司徒引从，驾驷，中道。次司空引从，驾驷，中道。三公骑令、史戟各八人，豉吹各一部七人。次中护军，中道，驾驷；卤簿左右各三行，戟楯在外，弓矢在内，鼓吹一部七人。次步兵校尉在左，长水校尉在右，并驾一；各卤簿左右二行，戟楯在外，刀楯在内，鼓吹各一部七人。次射声校尉在左，翊军校尉在右，并驾一；卤簿各左右二行。次骁骑将军在左，游击将军在右，并驾一；皆卤簿左右引，各二行，戟楯、刀楯、鼓吹视步兵，长水骑队五在左，五在右，队各五十四，命中督二人分领左右，各有戟吏二人；麾幢、揭鼓在队前。次左将军在左，前将军在右，并驾一，卤簿左右引，戟、楯、刀楯、鼓吹亦如之。次黄门麾骑中道，次黄门前部鼓吹左右各一部，十三人，驾驷；八校尉佐仗，左右各四行；外大戟楯，次九尺楯，次弓矢，次弩，并熊渠、佽飞督领之。次司南车，驾驷，中道；护驾御史骑夹左右。次谒者仆射，驾驷，中道。次御史中丞，驾一，中道。次虎贲中郎将，骑，中道。次九斿车，中道；武刚车夹左右，并驾驷。次云罕车，驾驷，中道。次闟戟车，驾驷，中道；长戟邪偃向后。次皮轩车，驾驷，中道。次鸾旗车，中道；建华车分左右，并驾驷。次护驾尚书郎三人；都官郎，中道；驾部在左，中兵在右，并骑；又有护驾尚书一人，督摄前后无常。次相风，中道。次司马督在前，中道；左右各司马史三人，引仗左右各六行；外大戟楯二行；次九尺楯二行；次九尺楯，次刀楯，次弓矢，次弩，次五时车，左右有遮骑。次典兵中郎，中道，督摄前后无常；左殿中御史，右殿中监，并骑。次高盖，中道；左毕，右罕。次御史，中道；左右节郎各四人。次华盖，中道。次殿中司马，中道；殿中都尉在左，殿中校尉在右，左右各四行，细楯一行在弩内；又殿中司马一行，殿中都一行，殿中校殿一行。次恋鼓，中道。次金根车，驾六马，中道；太仆卿御，大将军参乘，左右又各增三行，为九行，司马史九人，戟楯二行，九尺楯一行，刀楯一行，由基一行，细弩一行，迹禽一行，樵斧一行，力人刀楯一行，连细楯、殿中司马、殿中都尉、殿中校尉为左右，各十二行。金根车建青旗十二，左将军骑在左，右将军骑在右，殿中将军持凿练斧夹车；车后衣书、主职步从，六行；合左右三十二行。次曲华盖，中道；侍中、散骑常侍、黄门侍郎、并骑，分左右。次黄钺车，驾一，在左；御麾骑，在右。次相风，中道。次中书监，骑，左；秘书监，骑，右。次殿中御史，骑，左；殿中监，右。次五牛旗，赤青在左，黄在中，白黑在右。次夫辇中道；（夫辇谓当作大辇）太官令、丞，左，太医令、丞、右。次金根车，驾驷，不建旗。次青立车，次青安车，次赤立车，次赤安车，次黄立车，次黄安车，次白立车，次黑立车，次黑安车，合十乘，并驾驷，建旗十二，如车色；立车正竖旗，安车邪拖之。次蹋猪车，驾驷，中道，无旗。次耕根车，驾驷，中道，赤旗十二；熊渠督左，佽飞督右。次御轺车，次御四望车，次御衣车，次御书车，次御药车，并驾牛，中道。次尚书令在左，尚书仆射在右；又尚书郎六人分次左右，并驾一。又治书侍御史二人，分左右；又侍御史二人，分次左右；又兰台令史分次左右；并骑。次豹尾车，驾一。自豹尾车后，而卤簿尽矣。但以神弩二十张夹道至后部鼓吹；其五张神弩置一将，左右各二将。次轻车二十乘，左右分驾。次流苏马六十四。次金钺车，驾三，中道；左右护驾尚书郎并令史并骑，各一人。次金钲车，驾三，中道；左右护驾侍御史并令史并骑，各一人。次黄门后部鼓吹，左右各三十人。次戟、鼓车，驾牛二乘，分左右。次左，大鸿胪外部椽；右，五官椽、功曹史，并驾。次大鸿胪，驾驷，钺吏六人。次大司农，引从中道；左大鸿胪主簿、主记，右少府引从。次三卿，并骑吏四人，铃下四人，执马鞭辟车六人，执方扇羽林十八朱衣。次领军将，中道，簿左右各一行，九尺楯在外，弓矢在内，鼓吹如护军。次后军将军在左，后将军在右，各卤簿鼓吹如左军、前军。次越骑校尉左，屯骑校尉右，各卤簿鼓吹如步兵、射声。次领、护、骁、游军校尉，皆骑吏四人，乘马夹道；都督、兵曹各一人，乘马在中骑，将军四人，骑校、飙角、金鼓、铃下，信幡军校并驾一，功曹史、主簿并骑从，伞、扇、幢、麾各一骑，鼓吹一部七骑。次领护军加大车斧，五官椽骑从，次骑十队，队各五十匹。将一人，持幢一人，飙一人，并骑而前；督战伯长各一人，并骑在后。羽林骑督、幽州突骑督分领之。郎、簿十队，队各五十人；绛袍将一人，骑飙各一人在前，督战伯长一人，步在后，骑皆持抬。次大戟一队，九尺楯一队，弓一队，弩一队，队各五十五人，黑袴褶；将一人，骑校、飙角各一人，步在前；督战伯长各一人，止竹后，金频督将并领之。魏之大驾，盖参取汉、晋之制，而官名卤簿则征有不同者。
3壬戌，临川献王映卒。
4初，上为镇西长史，主簿王晏以倾谄为上所新，〔未苍梧王元徽四年，帝为镇四长史，行郢州事，版晏为主簿。〕自是常在上府。上为太子，晏为中庶子。上得罪于太祖。，〔事见上卷元年。〕晏称疾自疏。及即位，为丹杨尹，意任如旧，朝夕一见，〔见，贤翻。〕议论巿事；自豫章王嶷及王俭皆降意接之。〔论朝，直遥翻。嶷，鱼刀翻。〕二月，壬寅，出为江州刺史，晏不愿外，复留为吏部尚书。〔复，扶又翻。〕
5三月，甲寅，立皇子子岳为临贺王，子峻为广汉王，子琳为宣城王，子为义安王。
6夏，四月，丁丑，魏主如灵泉池，遂如方山，己丑，还宫。
7丁亥，魏主如灵泉池，遂如方山；己丑，还宫。
8上优礼南昌文宪公王检，诏三日一还朝〔还，当作造，音七到翻。〕月德十日出外。俭固求解选。诏改中书监，参掌选事。选，须绢翻。
五月，乙巳，俭卒。王晏既领选，权行台阁，与俭颇不平。礼官欲依王导，谥俭为文献。晏启上曰：「导乃得此谥；但宋氏以来，不加异姓。」出，谓亲人曰：「『平头宪』事已行矣。」
徐湛之之死也，〔湛之死见一百三十七卷宋文帝元嘉三十年。〕其孙孝嗣在孕得免，〔孕，以证翻。〕八岁，袭爵枝江县公，尚宋康乐公主。〔乐，音洛。〕及上即位，孝嗣为御史中丞，风仪端简。王俭谓人曰：「徐孝嗣将来必为宰相。」上尝问俭：「谁可继卿者﹖」俭曰：「臣东都之日，其在徐孝嗣乎！」〔谓周公既定洛，请明农也。周都丰、镐，以洛为东都。俭卒，孝嗣时为吴兴太守，征为五兵尚书。〕
9庚戌，魏主祭方泽。〔方泽者，为方丘于泽中以祭地祇。〕
10上欲用领军王奂为尚书令，以问王晏。晏与奂不相能，对曰：「柳世隆有勋望，恐不宜在奂后。」甲子，以尚书左仆射柳世隆为尚书令，王奂为左仆射。
12魏怀朔镇将汝阴灵王天赐，〔魏置怀朔镇于汉五原郡界。是后，六镇叛，改为朔州，而不能有旧镇之地。杜佑曰：魏都平城，于马邑郡北三百余里置怀朔镇，及迁洛后，置朔州。将，即亮翻；下同。〕长安镇都大将、雍州刺史南安惠王桢，〔雍，于用翻。〕皆坐赃当死。冯太后及魏主临皇信堂，〔水经注曰：太极殿南对承贤门，门南即皇信堂也。魏书帝纪：太和七年十月，皇信堂成。十六年，以安昌殿为内寝，皇信堂为中寝。〕引见王公，〔见，贤遍翻。〕太后令曰：「卿等以为当存亲以毁令邪，当灭亲以明法邪﹖」群臣皆言：「二王，景穆皇帝之子，〔景穆皇帝，世祖之子，薨，谥曰景穆皇帝，未即尊位也。二王于高祖为叔祖。〕宜蒙矜恕。」太后不应。魏主乃下诏，称：「二王所犯难恕，而太皇太后追惟高宗孔怀之恩；〔二王于文成帝为兄弟。诗曰：兄弟孔怀。惟，思也。〕且南安王事母孝谨，闻于中外，〔闻，音问。〕并特免死，削夺官爵，禁锢终身。」初，魏朝闻桢贪暴，遣中散闾文祖诣长安察之，〔中散，中散大夫也。散，悉亶翻。〕文祖受桢赂，为之隐；为，于伪翻。事觉，文祖亦抵罪。冯太后谓群臣曰：「文祖前自谓廉，今竟犯法。以此言之，人心信不可知。」魏主曰：「古有待放之臣。〔春秋公羊传：晋放其大夫胥甲父于卫。放之者何﹖犹曰无去是云尔。然则何言尔﹖近正也。此其为近正柰何﹖古者，大夫已去，三年待放。君放之，非也；大夫待放，正也。〕卿等自审不胜贪心者，听辞位归第。」宰官、中散慕容契进曰：〔契盖以宰官带中散大夫也。〕「小人之心无常而帝王之法有常；以无常之心奉有常之法，非所克堪，乞从退黜。」魏主曰：「契知心不可常，则知贪之可恶矣，〔恶，乌路翻。〕何必求退！」迁宰官令。契，白曜之弟子也，〔慕容白曜有平齐之功。〕
13秋，七月，丙寅，魏主如灵泉池。
14魏主使群臣议，「久与齐绝，今欲通使，何如﹖」〔使，疏吏翻；下同。〕尚书游明根曰：「朝廷不遣使者，又筑醴阳深入彼境，皆直在肃赜。今复遣使，不亦可乎！」〔复，扶又翻。〕魏主从之。八月，乙亥，遣兼员外散骑常侍邢产等来聘。
15九月，魏出宫人以赐北镇人贫无妻者。
16冬十一月，己未，魏安丰匡王猛卒。
17十二月，丙子，魏河东王苟颓卒。
18平南参军颜幼明等聘于魏。
19魏以尚书令尉元为司徒左仆射，穆亮为司空。
20豫章王嶷自以地位隆重，深怀退素，是岁，启求还第；上令其世子子廉代镇东府。
21太子詹事张绪领扬州中正，长沙王晃属用吴兴闻人邕为州议曹，〔属，之欲翻。州议曹，自汉以来，率儒士为之。〕绪不许。晃使书佐固请，绪正色曰：「此是身家州乡，殿下何得见逼！」〔自魏晋以来，中正率用本州岛人望为之。〕
22侍中江赉学都官尚书。〔赉，音鹈。〕中书舍人纪僧真得幸于上，容表有士风，请于上曰：「臣出自本县武吏，邀逢圣时，〔「邀」南史江赉传作「憿」。说文曰：幸也。集韵：憿、侥、徼通，音坚尧翻。〕阶荣至此；为儿昏得荀昭光女，实时无复所须，〔为，于伪翻。复，扶又翻。〕唯就陛下乞作士大夫。」上曰：「此由江赉、谢瀹，我不得措意，可自诣之。」僧真承旨诣赉，登榻坐定，赉顾命左右曰：「移吾床远客！」〔远，于愿翻。〕僧真丧气而退，告上曰：「士大夫故非天子所命！」赉，湛之孙；瀹，朏之弟也。〔二家以名义自将，至于甄别流品，虽万乘之主不可得而夺。丧，息浪翻。朏，敷尾翻。〕
23柔然别帅叱吕勤帅众降魏。〔别帅，所类翻。勤帅，读曰率。降，户江翻。〕
资治通鉴卷第一百三十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪三〔起上章敦牂（庚午），尽玄黓涒滩（壬申），凡三年。〕
  </div>
  <div class="pagination">
   <a href="资治通鉴注_page143.html">
    上一页
   </a>
   <span>
    ...
   </span>
   <a href="资治通鉴注_page139.html">
    139
   </a>
   <a href="资治通鉴注_page140.html">
    140
   </a>
   <a href="资治通鉴注_page141.html">
    141
   </a>
   <a href="资治通鉴注_page142.html">
    142
   </a>
   <a href="资治通鉴注_page143.html">
    143
   </a>
   <span class="current-page">
    144
   </span>
   <a href="资治通鉴注_page145.html">
    145
   </a>
   <a href="资治通鉴注_page146.html">
    146
   </a>
   <a href="资治通鉴注_page147.html">
    147
   </a>
   <a href="资治通鉴注_page148.html">
    148
   </a>
   <a href="资治通鉴注_page149.html">
    149
   </a>
   <span>
    ...
   </span>
   <a href="资治通鉴注_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
