<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 164 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 164 页/共 306 页</h1>
    <div class="content">　　八月唐主加尊号赐内外将士优给
　　时一月之间再行优给用度益窘
　　唐以秦王从荣为天下兵马大元帅
　　太仆少卿致仕何泽表请立从荣为太子唐主览表泣下私谓左右曰羣臣请立太子朕当归老太原旧第耳不得已诏宰相枢密议之从荣见唐主言曰臣幼少且愿学治军民不愿当此名也退见范延光赵延夀曰执政欲夺我兵柄幽之东宫耳延光等知上意且惧从荣之言即以白唐主制以从荣为天下兵马大元帅位宰相上
　　九月唐以赵延夀为宣武节度使朱宏昭为枢密使秦王从荣请严卫【本左右羽林今改】捧圣【注见前】步骑两指挥为牙兵每入朝从数百骑张弓挟矢驰骋衢路不快于执政私谓所亲曰吾一日南面必族之范延光赵延夀惧屡求外补以避之唐主以为见已病而求去甚怒曰欲去自去奚用表为齐国公主【唐主女嫁赵延夀】复为延夀言于禁中乃以延夀为宣武节度使以朱昭为枢密使同平章事昭复辞唐主叱之昭乃不敢言
　　唐遣使如吴越
　　吏部侍郎张文宝泛海使杭州船坏水工以小舟济之风飘至天长【注见前】吴主厚礼之资以从者仪服钱币数万文宝独受饮食余皆辞之曰唐朝与吴久不通问今既非君臣又非宾主若受此物何辞以谢吴主嘉之竟达命于杭州而还
　　冬十月唐以范延光为成徳节度使冯赟为枢密使延光屡因孟汉琼王淑妃以求出以为成徳节度使以冯赟代之唐主以亲军都指挥使康义诚为朴忠亲任之时要近之官多求出以避秦王之祸义诚度不能自脱乃令其子事秦王务持两端冀得自全唐主饯范延光曰卿今逺去事冝尽言对曰朝廷大事愿陛下与内外辅臣防决勿聴羣小之言遂相泣而别时孟汉琼用事附之者共为朋党以蔽惑上聴故延光言及之
　　十一月唐主疾病秦王从荣作乱伏诛
　　唐主疾作大渐秦王从荣入问疾唐主俛首不能举从荣出闻宫中皆哭意唐主已殂明旦称疾不入从荣自知不为时论所与恐不得为嗣与其党谋欲以兵入侍先制权臣遣都押衙马处钧谓朱昭冯赟曰吾欲帅牙兵入宫中侍疾且备非常二人曰主人万福王冝竭心忠孝不可妄信浮言从荣怒复遣谓曰公辈殊不爱家族耶何敢拒我二人患之入告王淑妃孟汉琼召康义诚谋之义诚竟无言从荣将步骑千人陈于天津桥遣马处钧至冯赟第语之曰吾今日决入公辈祸福在须臾耳赟驰入右掖门见昭义诚汉琼及三司使孙岳赟让义诚曰公勿以儿在秦府左右顾望主上防擢吾辈自布衣至将相茍使秦王兵得入此门置主上何地乎义诚未对监门白秦王已将兵至端门外汉琼拂衣起入殿门昭赟随之义诚不得已亦随之入时唐主病小愈汉琼等入见曰从荣反兵已攻端门矣唐主指天泣下谓义诚曰卿自处置勿惊百姓控鹤指挥使李重吉从珂之子也时侍侧唐主曰吾与尔父冒矢石定天下从荣辈得何力今乃为人所教为此悖逆当呼尔父授以兵柄耳重吉即帅控鹤兵守宫门汉琼召马军指挥使朱洪实使将五百骑讨从荣从荣走归府僚佐皆窜匿牙兵溃去皇城使安重益斩从荣并其子以献唐主悲骇絶而复苏由是疾复剧时宋王从厚为天雄节度使遣汉琼征之追废从荣为庶人【初从荣失道六军判官赵逺谏曰大王勿谓父子至亲为可恃独不见恭世子戾太子乎从荣怒出为泾州判官及从荣败逺以是知名　赵逺字上交涿州范阳人】
　　唐主亶殂
　　明宗性不猜忌与物无竞登极之年已逾六十每夕于宫中焚香祝天曰某胡人因乱为众所推愿天早生圣人为生民主在位年谷屡丰兵革罕用校于五代稍为小康
　　十二月唐主从厚立【是为后唐闵帝】
　　唐主自终易月之制即召学士读贞观政要太宗实録有致治之志然不知其要寛柔少断李愚私谓同列曰吾君延访鲜及吾辈位高责重事亦堪忧众不敢应【孟知祥闻明宗殂亦谓僚佐曰宋王幼弱为政者皆胥吏小人其乱可坐而俟也】
　　【甲唐闵帝从厚应顺元年四月以后唐潞王从珂清泰午元年蜀孟知祥明徳元年是歳蜀建国凡五国三镇】春正月唐以高从诲为南平王马希范为楚王钱元瓘为吴越王
　　唐以李重吉为亳州团练使
　　潞王从珂与石敬瑭少从明宗征伐有功各得众心朱昭冯赟位望素出二人下逺甚一旦执朝政皆忌之及明宗殂从珂辞疾不来使臣至鳯翔者或自言伺得从珂阴事于是朱冯不欲重吉典禁兵出为亳州团练使从珂女为尼洛阳亦召入禁中从珂由是疑惧
　　吴人攻闽建州
　　先是闽吴光请兵于吴吴信州刺史蒋延徽不俟朝命引兵防攻建州闽主璘遣使求救于吴越及是延徽败闽兵于浦城【唐县今属建宁府】遂围建州闽主璘遣兵救之军及中途士卒不进曰不得薛文杰不能讨贼军中以闻国人震恐太后及福王继鹏泣谓璘曰文杰盗弄国权枉害无辜上下怨怒久矣今吴兵深入士卒不进社稷一旦倾覆留文杰何益文杰亦在侧互陈利害璘曰吾无如卿何卿自为谋文杰出继鹏伺之门外以笏击之仆地槛车送军前士卒脔食之【初文杰以古制槛车疎润更为之形如木柜攅以铁铓内向动辄触之既成而酋自入焉】延徽攻建州垂克徐知诰以延徽吴太祖【杨溥称帝尊行密为太祖】之壻与临川王蒙【溥之兄】素善恐其克建州奉蒙以图兴复遣使召之延徽亦闻闽兵及吴越兵将至引兵归闽人追击败之【知诰贬延徽为右威卫将军遣使求好于闽】
　　唐以唐汭陈乂为枢密直学士
　　唐主即位旧镇将佐之有才者朱冯皆斥逐之汭以文学从歴三镇而性迂疎故朱冯引置密近又以其党陈乂监之
　　蜀主孟知祥称帝【是为后蜀】
　　知祥以赵季良为司空平章事
　　吴徐知诰黜其押牙周宗为池州刺史寻复召之吴人多不欲迁都吴主遣宋齐邱如金陵谕知诰罢之先是知诰久有传禅之志以吴主无失徳恐众心不悦欲待嗣君宋齐邱亦以为然一旦知诰临镜镊白髭叹曰国家安而吾老矣奈何周宗知其意请如江都防以传禅讽吴主齐邱以宗先己心疾之手书切谏以为未可请斩宗以谢吴主乃黜宗为池州副使久之节度副使李建勲司马徐玠等屡陈知诰功业宜早从民望召宗复为都押牙知诰由是疎齐邱
　　唐以潞王从珂为河东节度使石敬瑭为成徳节度使从珂举兵鳯翔唐遣兵讨之官军降溃
　　朱昭冯赟不欲石敬瑭久在太原徙潞王从珂镇河东敬瑭镇成徳皆不降制书但各遣使臣持宣监送赴镇从珂既与朝廷猜阻朝廷又命洋王从璋权知鳯翔从璋性麤率乐祸前代安重诲而杀之【事具前】从珂谋于将佐皆曰主上富于春秋政事出于朱冯大王功名震主离镇必无全理不可受也观察判官冯孙【字庆光棣州商河人】曰君命召不俟驾今道过京师临丧赴镇而已诸人凶谋不可从也众哂之从珂乃移檄隣道言朱昭等専制朝权惧倾社稷今将入朝以清君侧而力不能独办愿乞灵隣藩以济之以西都留守王思同当东出之道尤欲与之相结遣使诣长安説以利害饵以美妓思同谓将吏曰吾受明宗大恩今与鳯翔同反借使事成而荣犹为一时之叛臣况事败而辱流千古之丑迹乎遂执其使以闻他使亦多为隣道所执惟陇州防御使相里金【相里氏以地为氏金字国宝并州汾阳人五代史作字奉金今依相里氏墓碑】倾心附之遣判官薛文遇徃来计事朝廷议讨鳯翔康义诚不欲出请以王思同为统帅严卫指挥使尹晖【魏州大名人】羽林指挥使杨思权等皆为偏禆防国节度使安彦威【字国俊代州崞县人】为都监思同虽有忠义之志而御军无法从珂老于行陈将士徼幸富贵者心皆向之三月彦威与山南西道张防钊武定孙汉韶【李存进之子时存进已复本姓】彰义张从宾静难康福等五节度使合兵讨鳯翔鳯翔城堑卑浅守备俱乏众心危急从珂登城泣谓外军曰吾未冠从先帝百战出入生死金创满身以立今日之社稷汝曹目睹其事今朝廷信任谗臣猜忌骨肉我何罪而受诛乎因恸哭闻者哀之防钊褊急以白刃驱士卒登城士卒怒大诟反攻之防钊走免杨思权因大呼曰大相公吾王也遂帅诸军解甲投兵请降于从珂【思权以幅纸进曰愿王克京城日以臣为节度使从珂即书思权可邠宁节度使授之】王思同犹未之知趣士卒登城尹晖大呼曰城西军已入城受赏矣众争弃甲投兵而降其声震地日中乱兵悉入外军亦溃思同等六节度使皆遁去潞王悉敛城中之财以犒军至于鼎釡皆估直以给之思同等至长安副留守刘遂雍【鄩之子】闭门不纳乃趣潼闗
　　唐潞王从珂至长安唐主以康义诚为招讨使将兵拒之杀马军指挥使朱洪实
　　从珂建大将鼓旗整众而东以孔目官刘延朗【宋州虞城人】为腹心刘遂雍悉出府库之财于外军士前至者即给赏令过皆不入城从珂至长安遂雍迎谒率民财以充赏都监王景从等奔还中外大骇唐主不知所为【谓康义诚等曰先帝弃万国朕外守藩方当是之时为嗣者在诸公所取耳既承大业国事皆委诸公诸公以社稷大计见告朕何敢违今事至于此何方可以转祸朕欲自迎潞王以大位让之若不免于罪亦所甘心朱昭冯赟大惧不敢对】康义诚欲悉以宿卫兵迎降为已功乃曰侍卫诸军尚多臣请自往扼其冲要招集离散以图后效幸陛下勿以为忧唐主乃召将士慰谕亲至左藏给将士金帛义诚与朱洪实共论用兵利害洪实欲以禁军固守洛阳曰如此彼亦未敢径前然后徐图进取可以万全义诚怒曰洪实欲反邪洪实曰公自欲反乃谓人反其声渐厉唐主闻召而讯之竟不能辨遂斩洪实军士益愤【唐主杀李重吉于宋州又杀从珂女尼惠明】
　　唐潞王从珂执西京留守王思同杀之
　　从珂至昭应闻前军获王思同曰思同虽失计然尽心所奉亦可嘉也至灵口【即零口镇在西安府临潼县南】前军执思同以至从珂责让之对曰思同起行间先帝擢之位至节将常愧无功以报大恩非不知附大王立得富贵助朝廷自取祸殃但恐死之日无面目见先帝于泉下耳败而衅鼔固所宜也请早就死王为之改容曰公且休矣欲宥之而杨思权之徒耻见其面尹晖尽取思同家资妓妾屡言于刘延朗曰若留思同虑失士心属从珂醉不待报擅杀之及其妻子从珂醒怒延朗嗟惜者累日
　　唐潞王从珂至陜诸将及康义诚皆降
　　从珂至阌乡朝廷前后所发诸军遇之皆迎降无一人战者康义诚引兵发洛阳诏以安从进为京城廵检从进已受从珂书潜布腹心矣从珂至灵宝安彦威安重覇皆降惟保义节度使康思立【山阴诸部人】谋固守陜城从珂前锋至城下呼曰禁军十万已奉新帝尔辈数人奚为徒累一城人涂地耳于是士卒争出迎思立不能禁亦出迎从珂至陜移书谕洛阳文武士庶惟朱昭冯赟两族不赦义诚所部自相结百什为羣弃甲兵争先诣陜降义诚麾下才数十人亦因候骑请降【既而兴元张防钊武定孙汉韶俱以镇降蜀】
　　唐主出奔夏四月石敬瑭入朝遇于卫州杀其从骑唐主忧骇不知所为急遣中使召朱昭谋所向昭赴井死安从进杀冯赟于第传二人首于从珂唐主欲奔魏州召孟汉琼使为先置汉琼单骑奔陜唐主乃以五十骑出门冯道等入朝及端门闻变道及刘昫【涿州归义人】乃归至天宫寺安从进遣人语之曰潞王倍道而来且至矣相公宜帅百官至谷水奉迎乃止于寺中召百官中书舎人卢导【字熈化范阳人】至冯道曰劝进文书宜速具草导曰潞王入朝百官班迎可也设有废立当俟太后教令岂可遽议劝进乎道曰事当务实导曰安有天子在外人臣遽以大位劝人者邪若潞王守节北面以大义见责将何辞以对公不如帅百官诣宫门进名问安取太后进止则去就善矣道未及对从进屡遣人趣之道等即纷然而去既而从珂未至三相【冯道李愚刘昫】息于上阳门外卢导过前道复召而语之导对如初李愚曰舎人之言是也吾辈之罪擢髪不足数矣从珂上牋于太后取进止遂自陜而东四月唐主至卫州东数里遇石敬瑭大喜问以大计敬瑭闻义诚叛去俛首长叹数四乃见卫州刺史王贽问之贽曰前代天子播迁多矣然皆有将相侍卫府库法物使羣下有所瞻仰今独以五十骑自随虽有忠义之心将若之何敬瑭还以其言告弓箭库使沙【夙沙氏之后为沙氏】守荣奔【史炤曰古有贲姓音奔后遂为奔】洪进洪进前责敬瑭曰公明宗爱壻富贵相与共之忧患亦宜相恤今天子播越委计于公冀图复兴乃以此四者为辞是直欲附贼卖天子耳抽佩刀欲刺之敬瑭亲将陈晖救之守荣鬭死洪进亦自刎敬瑭牙内指挥使刘知逺引兵入尽杀唐主左右及从骑独置唐主而去敬瑭遂趣洛阳
　　唐孟汉琼诣潞王从珂降从珂诛之
　　初从珂罢河中归私第王淑妃数遣孟汉琼存抚之汉琼自谓于从珂有旧恩至渑池西见从珂大哭欲有所陈从珂曰诸事不言可知即命斩于路隅
　　唐潞王从珂入洛阳废其主从厚为鄂王而自立【是为后唐废帝】
　　从珂至蒋桥百官班迎传教以未拜梓宫未可相见冯道等皆上牋劝进从珂入谒太后太妃诣西宫伏梓宫恸哭自陈诣阙之由冯道帅百官班见拜从珂荅拜道等复上牋劝进从珂曰予之此行事非获已俟皇帝归阙园寝礼终当还守藩服羣公遽言及此甚无谓也明日太后下令废少帝为鄂王以潞王知军国事又明日太后令潞王宜即帝位乃即位于柩前
　　唐主从珂弑鄂王从厚于卫州磁州刺史宋令询死之王贽迁唐鄂王于州廨唐主从珂遣贽之子峦往酖之王不饮峦缢杀之【王性仁孝于兄弟敦睦虽遭秦王忌疾坦懐待之卒免于患及嗣位于潞王亦无嫌而朱昭孟汉琼之徒横生猜问王不能违以至祸败】孔妃尚在宫中唐主使人谓之曰重吉辈何在遂杀之并其四子鄂王之在卫州也惟磁州刺史宋令询遣使问起居闻其遇害恸哭半日自经死【既而唐塟明宗于徽陵乃并葬鄂王于陵城之南封才数尺观者悲之后晋主石敬瑭立追諡王为闵帝】
　　唐康义诚伏诛夷其族
　　唐主之在陜也义诚至陜待罪唐主责之曰先帝晏驾立嗣在诸公今上亮隂政事在诸公何为不能始终陷吾弟至此义诚大惧叩请死唐主素恶其为人未欲遽诛且宥之至是唐主斩义诚而灭其族
　　唐赐将士缗钱有差
　　初唐主发鳯翔许军士以入洛人百缗及至洛阳三司使金帛不过三万而赏军之费计须五十万缗于是有司百方以敛民财仅得六万唐主怒下军廵使狱昼夜督责囚系满狱贫者至自经赴井而军士游市肆皆有骄色市人聚诟之曰汝曹为主力战【言其为主尽力亦所当然】反使我辈鞭胸杖背出财为赏汝曹犹扬扬自得不愧天地乎是时竭左藏旧物及诸道贡献乃至太后太妃器服簪珥皆出之才及二十万缗唐主患之学士李専美夜直唐主让其不能为谋専美曰自长兴之季赏赉亟行卒以是骄虽有无穷之财终不能满骄卒之心夫国之存亡不専系于厚赏亦在修法度立纪纲今财力尽此宜据所有均给之何必践初言乎唐主以为然诏禁军在鳯翔归命者赐钱七十缗至二十缗在京者各十缗军士无厌犹怨望为谣言曰除去菩萨扶立生鉄以闵帝仁弱唐主刚严有悔心故也
　　五月唐复以石敬瑭为河东节度使
　　唐主与石敬瑭皆以勇力善鬭事明宗然素不相悦至是敬瑭不得已入朝不敢言归时敬瑭久病羸瘠太后及魏国公主【即敬瑭妻永宁公主是年进封魏国后又进封晋国】屡为之言而鳯翔旧将佐皆劝留之惟韩昭李専美以为赵延寿在汴不宜猜忌敬瑭唐主亦见其骨立不以为虞乃复遣之河东
　　六月吴徐知诰幽其主之弟临川王蒙于和州
　　知诰将受禅忌临川王蒙遣人告蒙藏匿亡命擅造兵器降封歴阳公幽于和州命控鹤军使王宏将兵二百卫之【后蒙以间杀王宏奔庐州欲依周本本将见之其子宏祚合扉不聴本出执蒙逆江都知诰遣人杀之】
　　秋七月唐以卢文纪【字子持简求之孙】姚顗【字伯真京兆长安人】同平章事
　　刘昫苛察李愚刚褊论议多不合至相诟骂事多凝滞唐主患之欲更命相问所亲信皆以尚书左丞姚顗太常卿卢文纪秘书监崔居俭【清河人荛之子】对论其才行互有优劣唐主不能决乃寘其名于琉璃瓶夜焚香祝天以筯挟之得二人乃有是命
　　蜀主知祥殂子昶立
　　蜀主得疾逾年至是増剧立子仁赞为太子召司空赵季良节度使李仁罕赵廷隠枢密使王处回受遗诏辅政是夕殂秘不发丧王处回夜过赵季良告之涕泣不已季良正色曰今彊将握兵专伺时变宜速立嗣君以絶觊觎泣无益也处回遂与季良立仁赞而后发丧仁赞即位更名昶不改元【昶初立大臣骄骞多逾法度李仁罕自恃宿将有功复受顾托求判六军昶不得已许之既而或告仁罕有异志昶与赵季良赵廷隠谋因仁罕入朝执而杀之李肇自镇来朝杖而入见称疾不拜及闻仁罕死始释杖而拜昶以为太子太傅致仕徙卭州】
　　八月唐诏蠲逋租三百三十八万
　　刘昫判三司命判官高延赏钩考穷覈皆积年逋欠之数奸吏利其征责匄取故存之昫具奏其且请察其可征者急督之必无可偿者悉蠲之韩昭极言其便八月诏长兴以前户部及诸道逋租三百三十八万咸免勿征贫民大悦而三司吏怨之【既而昫与李愚同罢相三司吏皆相贺无一人从昫归第者】
　　冬旱
　　是岁秋冬旱民多流亡同华蒲绛尤甚
　　【乙唐清泰二年吴天祚元年蜀孟昶明徳未二年闽永和元年是歳凡五国三镇】春二月唐夏州节度使李彛超卒兄彛殷代之
　　三月唐诏开言路
　　太常丞史在徳性狂狷上书极诋内外文武之士请徧加考试黜陟能否执政大怒卢文纪及补阙刘涛【字徳润徐州彭城人】皆请加罪唐主谓学士马孙曰朕新临天子宜开言路若朝士以言获罪谁敢言者卿为朕作诏书宣朕意乃下诏略曰昔魏征请赏皇甫徳参今涛等请黜史在徳事同言异何其逺哉在徳情在倾输安可责也
　　夏六月契丹防邉唐北面总管石敬瑭将兵屯忻州敬瑭既还镇隂为自全之计【唐主好咨访外事常命端明殿学士李夀羙翰林学李崧知制诰吕琦薛文遇翰林天文赵廷人等更直于中兴殿庭与语或至夜分时敬瑭二子为内使赂太后左右令伺其密谋事无巨细皆知之敬瑭对客常称羸瘠不堪为帅冀朝廷不之忌　翰林天文居翰林院以候天文者】时契丹屡防北邉禁军多在幽州敬瑭与赵钧求益兵运粮朝夕相继诏借河东人菽粟镇州输绢五万匹于总管府【科也】镇冀车千五百乘运粮于代州时水旱民饥敬瑭遣使督促严急山东流散乱始兆矣敬瑭将大军屯忻州朝廷遣使赐军士夏衣传诏抚谕军士呼万岁者数四敬瑭惧募僚段希尧【河内人】请诛其唱者敬瑭命刘知逺斩三十六人以徇唐主闻之益疑敬瑭
　　唐诏窃盗不计赃并纵火彊盗并行极法
　　秋七月唐遣北面副总管张敬达【字志通代州人】将兵屯代州唐以敬达为北面行营副总管将兵屯代州分石敬瑭之权也【唐主深以时事为忧尝从容让卢文纪等无所规赞文纪等上言臣等每五日起居与两班旅见侍卫满前虽有愚虑不敢敷陈窃见前朝置延英殿或宰相欲有奏论天子欲有咨度皆非时召对旁无侍卫故人得尽言望复此故事诏以旧制五日起居百僚俱退宰相独升若常事自可敷奏或事应严密聴于阁门奏牓子当画屏侍臣于便殿相待何必袭延英之名也】
　　唐以房暠为枢密使
　　刘延朗及学士薛文遇等居中用事暠与赵延夀虽为使长启奏除授一归延朗州镇自外入者先赂延朗后议贡献赂厚者先得内地赂薄者晚得邉陲由是诸将帅皆怨愤
　　冬十月闵李仿弑其主璘而立福王继鹏更名昶初闽主璘嬖其父婢陈金鳯立以为后后陋而淫防璘得风疾后与璘嬖臣归守明及百工院使李可殷私通国人皆恶之【璘令锦工作九龙帐国人歌之曰谁谓九龙帐惟贮一归郎归郎谓守明也】可殷常谮皇城使李仿于璘后族陈匡胜无礼于福王继鹏仿及继鹏皆恨之璘疾甚仿使人杀可殷后诉之璘力疾视朝诘可殷死状仿惧而出俄引步兵鼓噪入宫璘匿帐下乱兵刺杀之仿遂与继鹏杀陈后陈守恩陈匡胜【皆陈后族】归守明及继鹏弟继韬【璘次子常欲杀继鹏故并杀之】继鹏即位更名昶既而自称权知福建节度事遣使奉表于唐立父婢李春燕为徳妃以李仿判六军诸卫事仿专制朝政隂养死士昶患之因大享军伏甲擒杀之枭首朝门暴其罪告谕中外【内宫宣徽使叶翘初为福王友愽学质直昶以师傅礼待之多所禆益宫中谓之国翁昶既嗣位骄纵不与翘议国政一日昶方视事翘衣道士服趋出昶召还拜之翘顿首曰臣辅导无状致陛下即位以来无一善可称愿乞骹骨昶曰政令不善公当极言奈何弃孤去厚赐金帛慰谕复位翘以昶嬖李春燕諌之昶不悦未防复上书言事昶批其纸尾曰一叶随风落御沟遂放归永泰以夀终　叶翘福州永泰人永泰唐县宋改永福今属福州府】
　　荆南梁震退居土洲【在荆州府江陵县九十九洲之一也】
　　荆南节度使高从诲性明达亲礼贤士委任梁震以兄事之楚王希范好奢靡游谈者共夸其盛从诲谓僚佐曰如马王可谓大丈夫矣孙光宪对曰天子诸侯礼有等差彼乳臭子骄侈僣法取快一时不为逺虑危亡无日何足慕乎从诲悟曰公言是也他日谓梁震曰吾自念平生奉养固已过矣乃捐去玩好以经史自怡省刑薄赋境内以安震曰先王待我如布衣交以嗣王属我今嗣王能自立不坠其业吾老矣不复事人矣遂固请退居从诲不能留乃为之筑室于土洲震披鹤自称荆台隠士毎诣府跨黄牛至防事从诲时过其家四时赐与甚厚自是悉以政事属孙光宪
　　吴加徐知诰大元帅封齐王备殊礼
　　十二月唐以冯道为司空
　　时久无正拜三公者朝议拟其职事卢文纪欲令掌祭祀扫除【隋制三公防议国事祭祀则司空行扫除卢文纪不深考遂以为司空职事】道闻之曰司空扫除职也吾何惮焉既而文纪自知不可乃止
　　【丙唐清泰三年十一月以后晋高祖石敬瑭天福元申年阑王昶通文元年是歳唐亡晋兴凡五国三镇】春正月唐以吕琦为御史中丞
　　唐主以千春节置酒晋国长公主上夀毕辞归晋阳唐主醉曰何不且留遽归欲与石郎反邪石敬瑭闻之益惧尽收其货之在洛阳及诸道者归晋阳托言以助军费人皆知其有异志唐主夜与近臣从容语曰石郎于朕至亲无可疑者但流言不息万一失劝何以解之皆不对端明殿学士李崧退谓同僚吕曰吾辈受恩深厚岂得自同众人一概观望邪计将安出琦曰河东若有异谋必结契丹为援契丹屡求和亲但求萴刺等未获故未成耳今诚归萴刺等岁以礼币千余万缗遣之彼必驩然承命如此则河东虽欲陆梁无能为矣崧曰此吾志也他夕二人密言其策唐主大喜久之以告枢密直学士薛文遇文遇对曰以天子之尊屈身夷狄不亦辱乎又虏若循故事求尚公主何以拒之唐主意遂变一日急召崧琦盛怒责之曰卿辈皆知古今欲佐人主致太平今乃为谋如是朕一女尚乳臭卿欲弃之沙漠邪且欲以养士之财输之虏廷其意安在二人惧拜谢无数琦气竭拜少止唐主曰吕琦彊项肯视朕为人主邪既而怒解各赐巵酒罢之自是羣臣不敢复言和亲之策遂以琦为御史中丞葢疎之也
　　夏五月唐以石敬瑭为天平节度使敬瑭拒命唐发兵讨之
　　初石敬瑭欲尝唐主之意累表自陈羸疾乞解兵柄移他镇帝与执政议从其请移镇郓州房暠李崧吕琦等皆力諌以为不可五月薛文遇独直唐主与之议文遇曰河东移亦反不移亦反在旦暮间耳不若先事图之唐主大喜曰卿言殊豁吾意成败吾决行之即为除目徙敬瑭镇天平宋审防镇河东制出两班闻呼敬瑭名相顾失色以张敬逹为西北都部署趣敬瑭之郓州敬瑭疑惧谋于将佐判官赵莹【字元晖华阴人】劝敬瑭赴郓州刘知逺曰明公久将兵得士卒心今据形胜之地士马精彊若称兵传檄帝业已成奈何以一纸制书自投虎口乎掌书记桑维翰【字国侨河南人】曰主上初即位明公入朝主上岂不知蛟龙不可纵之深渊邪然卒以河东复授公此乃天意假公以利器也明宗遗爱在人主上以庶孽代之羣情不附公明宗之爱壻今主上以反逆见待此非首谢可免但力为自全之计契丹主素与明宗约为兄弟公诚能推心屈节事之朝呼夕至何患不成敬瑭意遂决表唐主养子不应承祀请传位许王唐主手裂其表抵地以诏答之曰卿于鄂王固非疎逺卫州之事天下皆知【谓敬瑭尽段闵帝从骑】许王之言何人肯信制削夺敬瑭官爵以张敬达为太原四面兵马都部署杨光逺为副先锋指挥使安审信【金全弟子】雄义指挥使安元信【马邑人】帅众奔晋阳敬瑭委以军事振武廵检使安重荣【朔州人】亦帅步骑五百奔晋阳
　　秋七月石敬瑭遣使求救于契丹
　　敬瑭令桑维翰草表称臣于契丹主且请以父礼事之约事捷之日割卢龙一道及鴈门闗以北诸州与之刘知逺谏曰称臣可矣以父事之太过厚以金帛赂之自足致其兵不必许以土田恐异日大为中国之患悔之无及敬瑭不从表至契丹主大喜复书许俟仲秋倾国赴援
　　八月唐张敬达攻晋阳不克
　　张敬达筑长围以攻晋阳石敬瑭以刘知逺为马步都指挥使降兵皆焉知逺用法无私抚之如一由是人无二心敬瑭亲乘城坐卧矢石下知逺曰观敬达辈无他竒策不足虑也愿明公四出间使经略外事守城至易知逺独能办之敬瑭执知逺手抚其背而赏之唐主闻契丹许敬瑭以仲秋赴援屡督敬达急攻不能下毎有营搆多直风雨长围复为水潦所壊竟不能合晋阳城中亦日窘粮储浸乏
　　九月契丹主徳光将兵救石敬瑭唐兵大败契丹围之唐主自将次懐州
　　契丹主将五万骑自阳武谷【在代州崞县南】而南至晋阳陈于虎北口【在太原城汾水北质实释为密云之古北口误】与唐骑将高行周符彦卿【即李彦卿复本姓】合战敬瑭遣刘知逺出兵助之张敬达杨光逺安审琦以步兵陈于城西北山下契丹遣轻骑三千不被甲直犯其陈唐主逐之至汾曲契丹伏兵起冲唐兵断而为二纵兵乘之唐兵大败死者近万人敬达等收余众保晋安【寨名在太原府太原县晋祠南】契丹亦引兵归虎北口敬瑭出见契丹主引兵防围晋安寨置营于晋安之南长百余里厚五十里多设铃索吠犬人跬步不能过敬达等士卒犹五万人马万匹四顾无所之遣使告败唐主大惧遣符彦饶将兵屯河阳诏天雄范延光卢龙赵徳钧耀州潘环共救晋安下诏亲征唐主本不欲行张延朗刘延皓劝之唐主不得已发洛阳遣符彦饶军赴潞州为大军后援唐主至河阳心惮北行卢文纪希防言国家根本在河南敌兵倐来忽往不能久留晋安大寨甚固况已发三道兵救之河阳天下津要车驾宜留此镇抚南北且遣近臣往督战茍不能解围进亦未晩张延朗曰文纪言是也唐主议近臣可使北行者延朗与翰林学士和凝【字成绩郓州须昌人】等皆曰赵延夀父徳钧以卢龙兵来赴难宜遣延夀防之乃遣延夀将兵二万如潞州唐主至懐州问策于羣臣吏部侍郎龙敏【字欲讷永清人】请立李赞华为契丹主令天雄卢龙二县分兵送之自幽州趣西楼朝廷露檄言之契丹主必有内顾之忧然后选募军中精鋭以击之此亦解围之一策也唐主深以为然而执政恐其无成议竟不决唐主忧沮日夕酣饮悲歌羣臣或劝其北行则曰卿勿言石郎使我心胆堕地
　　冬十月唐括民马籍义军以拒契丹
　　诏大括天下将吏及民间马又发民为兵毎七戸出征夫一人自备铠仗谓之义军期以十一月俱集用张延朗之谋也凡得马二千余匹夫五千人实无益于用而民间大扰
　　十月唐以赵徳钧为行营都统
　　初赵徳钧阴蓄异志欲因乱取中原自请救晋安寨唐主以徳钧为诸道行营都统及是其子延夀遇于西阳【即西唐店在泽州府北】悉以兵属焉时范延光受诏将兵屯辽州徳钧志在并延光军逗留不进诏书屡趣之徳钧乃引兵北屯团栢谷口【即团栢镇在太原府祁县东南】
　　契丹立石敬瑭为晋皇帝【是为后晋高祖】敬瑭割幽蓟等十六州以赂之
　　契丹主谓石敬瑭曰吾三千里来赴难必有成功观汝器貌识量真中原之主也吾欲立汝为天子敬瑭辞让数四将吏复劝进乃许之契丹主作策书命敬瑭为晋大皇帝自解衣冠授之筑坛即位割幽蓟瀛莫涿檀顺新妫儒武云应寰朔蔚十六州【顺州唐置今顺天府顺义县是儒州后唐置今宣化府延庆州是应州后唐置今属大同府寰州亦后唐置故城今朔平府马邑县注俱见前】以与契丹仍许岁输帛三十万匹制改长兴七年为天福元年敇命法制皆遵明宗之旧以赵莹为翰林学士承旨桑维翰为翰林学士权知枢密使事刘知逺为侍卫马军都指挥使客将景延广【字航川陜州人】为步军都指挥立晋国长公主为皇后
　　唐赵徳钧降契丹契丹不受
　　契丹主虽军柳林【即桞子注见前】其辎重老弱皆在虎北口毎日暝輙结束以备遁逃而赵徳钧欲倚契丹取中国至团栢逾月按兵不战去晋安才百里声问不能相通徳钧累表为延夀求成徳节度使唐主怒曰赵氏父子能郤贼防虽欲代吾位吾亦甘心若玩防要君但恐犬兎俱毙耳徳钧不悦密以金帛赂契丹主云若立已为帝请即以见兵南平洛阳与契丹为兄弟仍许石氏常镇河东契丹主自以身入敌境晋安未下徳钧兵尚强范延光在其东又恐山北诸州邀其归路欲许徳钧之请晋主闻之大惧亟使桑维翰説契丹主曰赵北平父子素蓄异志何可信其诞妄之辞弃垂成之功乎且使晋得天下将竭中国之财以奉大国岂此小利之比乎跪于帐前自旦至暮涕泣争之契丹主乃从之指帐前石谓徳钧使者曰我已许石郎此石烂可改矣
　　唐将杨光逺杀招讨使张敬达降于契丹
　　晋安被围数月高行周符彦卿数引骑兵出战无功刍粮俱竭马死则食之援兵竟不至张敬达性刚时谓之张生鐡杨光逺安审琦劝敬达降于契丹敬达曰吾受明宗及今上厚恩为元帅而败军其罪已大况降敌乎今援兵旦暮至且当俟之必若力尽势穷诸军斩我出降未为晚也光逺目审琦欲斩敬达审琦未忍髙行周知光逺欲图敬达常引壮骑尾而卫之敬达不知其故谓人曰行周毎踵余后何意也行周乃不敢随之诸将旦集行周未至光逺斩敬达首帅诸将降于契丹契丹主嘉敬达之忠命收葬而祭之谓其下及晋诸将曰汝曹为人臣当效敬达也马军都指挥使康思立愤惋而死
　　晋以赵莹桑维翰同平章事
　　契丹主谓晋主曰桑维翰尽忠于汝宜以为相故有是命
　　契丹以晋主南下破唐兵于团柏唐主还河阳赵徳钧降契丹
　　晋主与契丹主引兵而南【晋主欲留一子守河东契丹主令晋主尽出诸子自择之晋主兄子贵重父敬儒早卒晋主养以为子貌类晋主而短小契丹主指之曰此大目者可也乃以重贵为北京留守重贵即出帝】契丹以其将高谟翰【一名松川勃海人】为前锋与降卒皆进至团柏与唐兵战赵徳钧赵延夀先遁诸将继之士卒大溃死者万计刘延朗刘在明至懐州唐主始知晋主即位杨光逺降众议车驾宜幸魏州唐主召李崧谋之【薛文遇不知而继至唐主怒崧蹑其足文遇乃去唐主曰我见此物肉颤适防欲抽佩刀刺之崧曰文遇小人浅谋误国刺之益丑】崧因劝唐主南还唐主从之至洛阳命诸将分守南北城晋主与契丹主至潞州赵徳钧父子迎谒于南河【镇名在潞安府长治县西】契丹主锁之送归国【徳钧见述律太后太后问曰汝近者何为往大原徳钧曰奉唐主之命大后指天曰汝从吾儿求为天子何妄语邪又自指其心曰此不可欺也又曰吾儿将行吾戒之曰赵大王若引兵北向渝闗亟须引归太原不可救也汝欲为天子何不先击退吾儿徐图亦未晚汝为人臣阮负其主不能击敌又欲乗乱遨命所为如此何面目复求生乎徳钧俯首不能对逾年而死张砺与延夀俱入契丹契丹主以为翰林学士】
　　晋主发潞州契丹北还
　　晋主将发上党契丹主举酒属之曰我若南回河南之人必大惊骇汝宜自引汉兵南下我令太相温【契丹将名考异曰即高谟翰也】将五千骑卫送汝至河梁余且留此俟汝音闻有急则下山救汝又曰刘知逺赵莹桑维翰皆创业成功无大故勿弃也
　　唐主还洛阳
　　符彦饶张彦琪言于唐主曰今契丹大下河水复浅人心已离此不可守唐主命河阳节度使苌从简与赵州刺史刘在明守河阳南城遂断浮梁归洛阳杀李賛华于其第【既而晋主至河阳从简迎降舟楫已具】
　　唐主从珂自焚死晋主入洛阳【后唐自庄宗至废帝亡凡四主合十三年】唐主议复向河阳将校皆已飞状迎晋主晋主虑唐主西奔遣契丹千骑扼渑池唐主与曹太后刘皇后雍王重美【唐主之子】及宋审防等擕传国宝登元武楼自焚皇后欲烧宫室重美谏曰新天子至必不露居他日重劳民力死而遗怨将安用之乃止王淑妃与许王从益匿于毬塲获免是日晚晋主入洛阳唐兵皆解甲待罪晋主命刘知逺部署京城知逺分汉军使使还营馆契丹于天宫寺城中肃然无敢犯令【初判三司张延朗不欲河东多积蓄凡财赋应留使之外尽收取之晋主以是恨之收付御史台刘延皓匿于龙门数日自经死刘延朗将奔南山捕得杀之斩张延朗既而选三司使难其人晋主甚悔之】
　　十二月晋追废唐主从珂为庶人以冯道同平章事既而晋以王礼葬从珂于徽陵南【或取从珂膂及髀骨以献诏以王礼葬之】
　　晋以张希崇【字徳峰幽州蓟人】为朔方节度使
　　初朔方节度使张希崇为政有威信民夷爱之与屯田以省漕运徙为静难节度使至是晋主与契丹修好恐其又取灵武遂复以希崇镇朔方
</div>
    <div class="pagination">
<a href="御批历代通鉴辑览_page163.html">上一页</a><span>...</span><a href="御批历代通鉴辑览_page159.html">159</a><a href="御批历代通鉴辑览_page160.html">160</a><a href="御批历代通鉴辑览_page161.html">161</a><a href="御批历代通鉴辑览_page162.html">162</a><a href="御批历代通鉴辑览_page163.html">163</a><span class="current-page">164</span><a href="御批历代通鉴辑览_page165.html">165</a><a href="御批历代通鉴辑览_page166.html">166</a><a href="御批历代通鉴辑览_page167.html">167</a><a href="御批历代通鉴辑览_page168.html">168</a><a href="御批历代通鉴辑览_page169.html">169</a><span>...</span><a href="御批历代通鉴辑览_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
