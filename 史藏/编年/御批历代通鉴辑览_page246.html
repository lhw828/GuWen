<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 246 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 246 页/共 306 页</h1>
    <div class="content">　　御史言特们徳尔専政诬杀杨多尔济萧拜珠贺巴延【即贺胜】观音保索约勒哈廸宻实黥窜李谦亨成珪罢免王毅髙昉张志弼请昭雪之诏存者召还録用死者赠官有差
　　追尊考晋王为皇帝
　　庙号显宗母鸿吉哩氏曰宣懿淑圣皇后
　　盗窃太庙神主
　　太庙神主制皆用黄金为之至是仁宗及庄懿慈圣皇后金主为寇所窃太常博士李好文【字惟中大名东明人】言在礼神主当以木为之金玉祭器宜贮别室不従时参知政事玛喇勒【旧作马剌今改后仿此】兼领太常礼仪使当迁左丞集贤大学士张珪曰太常奉宗祏不谨当待罪而反迁官何以谢在天之灵命遂格
　　流诸王伊噜特穆尔等于边地
　　伊噜特穆尔云南额特布哈海南库鲁克布哈【旧作曲吕不花今改后仿此】尼噜罕博啰乌鲁斯布哈【旧作兀鲁思不花今改后仿此】海岛并坐与特克实逆谋故也
　　封迈努为防宁【宋县今属福建邵武府】王
　　舒玛尔节等言南坡之变诸王迈努逃赴潜邸愿效死力且其请戮元凶上契宸衷尝防奬谕今臣等议宗戚中能自拔逆党者惟有迈努请加封赏以示激劝遂以防宁县五千户封迈努为防宁王
　　以都尔苏为左丞相
　　茂穆苏【旧作马某沙今改后仿此】宁珠索多【旧作锁秃今改后仿此】并加光禄大夫赐舒玛尔节等金有差以讨逆功也
　　泰定皇帝
　　【甲子】泰定元年春正月召图卜特穆尔于琼州
　　时命诸王逺従者悉还其部遂召图卜特穆尔于海南阿穆噶于大同
　　二月开经筵
　　江浙行省左丞赵简请开经筵及择师传令太子及诸王大臣子孙受学章上遂命平章政事张珪等以帝范资治通鉴大学衍义贞观政要等书进讲
　　立皇后鸿吉哩氏【元史帝纪作巴拜哈斯氏按后本鸿吉哩氏巴拜哈斯其名也今依后妃列传改正又巴拜哈斯旧作八八罕今改】立子喇实晋巴【旧作阿速吉八今改后仿此】为皇太子
　　夏四月大风地震
　　时帝在大都以烈风地震戒饬百官并诏大都守臣集议以闻张珪乃与枢宻院御史台翰林集贤两院官极论当世得失诣上都奏之【畧曰特们徳尔与特克实之徒结为父子终以遗患搆成弑逆其子索诺木亲与逆谋今复给还所籍家产其诸子尚在京师夤縁再入宿卫宜仍籍其家产窜其子孙以明不共戴天之义诸王额特布哈传啰伊噜特穆尔库鲁克布哈等与特克实逆谋罪止于流窜宜诛之以谢天下辽王托克托居镇辽东因国家有变报复讐忿杀亲王妃主百余人分其羊马畜产残忍骨内今不之罪乃复厚赐放还臣恐国之纪纲従此不振况令死者含寃感伤和气宜夺削其爵土置之他所以彰天威武备卿济哩前太尉布哈矫制令英实强収郑国寳妻噶哈刑曹逮鞫服实竟原其罪夫匹妇衔寃三年不雨宜仍付刑曹鞫正其罪贾胡中卖寳物分珠寸石价直数万夫以经国有用之寳而易此不济饯寒之物是皆时贵妄称呈献冒给回赐髙其价直且至十倍彼此通同暗行分用宜行禁止自古圣君惟诚于治政可以动天地感神初未尝徼福于僧道也至元三十年醮祠佛事之目止百有二大徳七年再立功徳使司积五百有余今年一増其目明年即指为例已倍四之三矣比年佛事余繁享国不永致灾愈速事无应验防可知矣宜罢功徳使司及累朝忌日醮祠佛事名目止今宣政院主领修举余悉停罢游惰之徒妄投宿卫部属及宦者女红大医隂阳之属不可胜数一人収籍一门蠲复一嵗□请衣马刍粮数十户所征入不足以给之耗国损民为甚宜如世祖时支请之数给之余悉减汏自特们徳尔専恣主特克实搆逆良善枉死皆未申理宜加褒赠优叙其子孙天下系囚寃滞宜命省台选官审録结正边镇利病宜令行省行台体究兴除广海镇戍卒更病者宜给粥食药力死者给钞责所司及同卿者归骨于其家广东采珠劳扰宜悉停罢至元三十年以后冗员宜悉减并不该常调之人不得滥入常选凡官飬马驼宜如大徳团槽之制所赐勲戚及宦者之田悉拘还官其僧道典买民田及民间所施产业宜悉役之左右之臣非有功勲劳効着明实迹不加以赏赐请皆着为令　按济哩旧作即烈噶哈旧作古哈今改后仿此】书几数千言词甚切至帝皆不従
　　冬十月命左右丞相日直禁中
　　【乙丑】二年春正月命懐王图卜特穆尔出居建康
　　初图卜特穆尔自海南召还至潭州复命止之居数月乃还大都封为懐王至是又命出居建康
　　夏五月河溢汴梁
　　六月革大臣兼领军务【续纲目系于四月今従本纪改政】
　　参知政事尊逹布哈【旧作左塔不台今改后仿此】言大臣兼领军务前古所无特克实以御史大夫额森特穆尔以知枢宻院事领卫兵如虎而翼故成逆谋今军卫之职乞勿以大臣领之庶勲旧之家得以保全従之
　　冬十月都尔苏罢为御史大夫十一月复以为左丞相相十二月以逹实特穆尔【旧作塔失帖木儿今改后仿此】为右丞相并加闻府仪同三司録军国重事仍封逹实特穆尔蓟国公
　　【丙寅】三年夏四月畿内河北山东饥
　　初张珪告归保定上冡帝思念之召还问曰卿来时民间如何珪曰臣老少宾客不能逺知保定真定河间臣乡里也民饥甚朝廷虽赈以金帛未及者十五六帝恻然命赈粮四月至是复令免三路及济南等郡县民半租【张珪寻以病退居西山得防还家嵗余而卒】
　　禁西僧驰驿扰民
　　先是西台御史李昌言尝经平凉府【金置府元属巩昌路今仍为府甘肃】静【当作静宁元置州今属平凉府】防【金置州元移治西宁县后废今县属巩昌府】定西【金置州元移治安西县今巩昌府定县是】等州见西番僧佩金字圆符络绎道途驰累百传舍至不能容则假馆民舍因廹逐男子奸汚妇女奉元一路自正月至七月往反百八十五次用马至八百四十余匹较之诸王行省之马十多六七驿户无所控诉台察莫得谁何且国家之制圆符本为边防警报之虞僧人何事而辄佩之乞更正僧人给驿法且得以纠察不报至是闻其扰民禁之
　　秋七月河决阳武
　　漂民居万六千五百余家寻复壊汴梁乐利隄丁夫六万四千人筑之
　　冬十月赐大夫源延圣寺田
　　初帝命建显宗神御殿于卢师寺【在今宛平县卢师山后改名清凉寺】额曰大天源延圣寺奉安御容至是又赐吉安临江二路田千顷中书省臣言养给军民必资地利况土地祖宗所有子孙当共惜之臣恐兹后借为口实妄兴工役福利以逞私欲也帝嘉纳之然不能用
　　十二月赦
　　都尔苏当国与平章额卜徳哷勒【西域人以皇庆二年五月延祐四年六月至治三年十月三为平章政事额卜徳哷勒旧作乌伯都剌今改】以私意欲因赦酬累朝贾胡所献诸物之直及擢用英庙至今为宪台夺官者额卜徳哷勒自禁中出至政事堂集宰执僚佐以诏藁示左司都事宋本【字诚夫大都人】本曰今天儆灾异而畏献物未酬直者愤怨此有司细故形诸王言必贻笑天下宪司褫有罪者官世祖成法也今上即位累诏法世祖若擢用之是废成宪而反污前诏也后复有邪佞赃秽者将治之邪置不问邪宰执闻本言相视叹息罢去明日宣诏竟本遂称疾不出
　　【丁夘】四年春正月御史台臣请亲祀郊庙不允
　　先是监察御史赵思鲁【字希顔霸州文安人】以大礼未举言天子亲祀郊庙所以通精诚迎福厘生烝民阜万物百王不易之礼也宜讲求故事对越以格纯嘏至是御史台臣复以为言帝曰朕遵世祖旧制其命大臣摄之
　　夏四月盗窃武宗神主
　　旱蝗民饥
　　秋八月山崩地震
　　通漕县【应作通渭县宋置今属巩昌府】山崩碉门地震有声如雷昼晦天全道【汉徙县地元置碉门宣抚司又分置天全招讨司今政设天全州治碉门城属雅州府】山崩飞石毙人鳯翔兴元成都峡州江陵地同日皆震
　　九月丙申朔日食
　　【戊辰】致和元年【八月帝喇实晋巴即位改元天顺九月图卜特穆尔僭称天歴元年　按喇实晋巴即位上都似亦循逾年之例改明年为天顺今因是年九月图卜特穆尔僭立于大都改元天歴十月上都被陷天顺帝不知所终八月后元统无属故变例以天顺改元分注其图卜特穆尔所称天歴则直书僭号云】春二月帝如上都命签书枢宻事雅克特穆尔【竒卜察克氏绰和尔第三子旧作燕铁木儿绰和尔旧作牀兀儿今改】等居守
　　徙懐王图卜特穆尔于江陵
　　初图卜特穆尔出居建康以殊祥院使额森鼐【旧作也先控今改后仿此】掌其卫士至是额森鼐私至上都与都尔苏等共谋复遣使迁之于江陵
　　夏四月禁防古色目人居亲防
　　逹实特穆尔都尔苏请凡防古色目人效汉法丁忧者除其名従之
　　秋七月宁夏地震
　　帝崩于上都
　　夀三十六文宗不为立庙谥世止称为泰定帝【史臣曰泰定之世灾异数见君臣之间亦未见其引咎责躬之实然能知守祖宗之法以行天下无事号称治平】
　　八月签书枢宻院事雅克特穆尔谋逆执中书省臣额卜徳哷勒等下之狱遣使迎懐王图卜特穆尔于江陵初雅克特穆尔以防定帝由晋邸入继与诸王满都【旧作满秃今改】等乗帝有疾恒懐异图以身受武宗宠拔之恩欲迎其二子周王和实拉及懐王图卜特穆尔立之至是帝崩于上都都尔苏専权自用逾月不立君朝野恐惧皇后皇太子遣使诣大都命平章政事额卜徳哷勒収掌百司印章及谕安百姓于是雅克特穆尔与安西王喇特纳实里【旧作阿剌忒纳失里今改后仿此】隂结勇士八月甲午黎明百官集兴圣宫雅克特穆尔率其党十七人兵皆露刃号于众曰武宗皇帝有子二人天下正统当归之敢有不顺者斩执平章政事额卜徳哷勒御史台臣特黙格左丞托多【按特墨格旧作铁木哥朶都旧作朶朶今改后仿此】参政王士熙等下狱与安西王入守内廷分处腹心于枢宻命前参政明埓栋阿【旧作明理董阿今改后仿此】乗驿迎图卜特穆尔于江陵推前湖广左丞拜布哈【旧作别不花今改后仿此】为左丞相詹事塔斯哈雅为平章苏苏为左丞王布琳济逹【旧作王不怜吉台今改后仿此】为枢宻副使与右丞赵世延等分典庶务时有诸卫军无统属者及谒选并罢退军官皆给之符牌以待调遣众既受命皆注目而立未知所谢乃指挥南向拜众惊竦毛髪凛然始知其意在懐王也雅克和穆尔直宿禁中达旦不寐一夕再徙人莫知其处者将一月又恐人心疑惧令逹实特穆尔矫为南使云懐王旦夕且至复令奈玛台【旧作乃马台今改后仿此】为北使称周王亦従诸王南来矣
　　河南行省平章政事巴延【黙尔吉济特氏默尔吉济特旧作蔑里吉防今改】杀参知政事图卜台【旧作脱别台今改】
　　初明埒栋阿至河南以宻谋告巴延巴延従之遂杀平章库哩【旧作曲烈今改后仿此】右丞拜特穆尔【旧作别铁木儿今改后仿此】等别遣兵南迎图卜特穆尔而躬自勒兵以俟参知政事图卜台独曰今防古军马与宿卫之士皆在上都而诸隘守兵单弱吾恐此事之不可成也巴延不従是夜图卜台手刃欲杀巴延巴延觉遂拔剑杀图卜台而夺其所部军器马匹图卜特穆尔江陵遣使以巴延为河南左丞相
　　诸王满都等谋叛附于雅克特穆尔伏诛
　　诸王满都阿穆尔台【旧作阿马剌台今改后仿此】宗正库库楚平章玛鲁【旧作买闾今改后仿此】集贤学士乌噜斯布哈太常礼仪院使噶海齐【旧作哈海赤今改后仿此】等十八人同谋附雅克特穆尔事觉悉为都尔苏所杀
　　皇太子喇实晋巴即位于上都
　　时平九嵗改元天顺遣梁王旺沁【梁王苏克繖之子显宗之孙旧作王禅今改】右丞相逹实特穆尔将兵分道讨雅克特穆尔
　　懐王图卜特穆尔入京师
　　以明埒栋阿库库台【旧作濶濶台今改】苏苏并为平章政事曹立为右丞巴延为御史大夫赵世延为御史中丞髙昌王特穆尔布哈【旧作铁木儿补化今改】知枢宻院事寻又杀平章政事额卜徳哷勒流左丞托多等于逺州【后一年复徴托多等十二人于贬所放归田里】
　　九月图卜特穆尔僭位
　　图卜特穆尔既至雅克特穆尔以为扰攘之际不称大号不足以系天下之志图卜特穆尔以周王和实拉在漠北欲虚位俟之雅克特穆尔曰人心向背之机间不容发一或失之噬脐无及图卜特穆尔曰必不得已当明着吾志播告中外遂袭帝位改元天歴诏天下曰谨俟大兄之至以遂朕固譲之心大赦封雅克特穆尔为太平王加右丞相知枢宻院事加巴延太尉
　　梁王旺沁等兵入居庸闗与雅克特穆尔战败引还初雅克特穆尔之弟萨敦【旧作撒敦今改】子腾吉斯【旧作唐其势今改】皆在上都宻遣人召之来归使萨敦将兵守居庸闗腾吉斯屯古北口及旺沁等兵次榆林雅克特穆尔将兵拒之遣萨敦先驰至榆林西乗其未阵薄之旺沁兵稍却时诸王额森特穆尔兵自辽东入迁民镇【辽置迁民县金废为镇今改抚宁县东相传山海闗即镇故址】图卜特穆尔复令雅克特穆尔御之次于蓟州旺沁等兵破居庸闗雅克特穆尔闻之倍道还军逆战于榆河【一名湿余河俗名富河自居庸闗南流至通州北入白河汉书地理志军都县湿余水东至潞南入沽是也】之北旺沁兵复不利追至红桥【在昌平州西南】阻水而阵相持者累日旺沁再战再北遂率余众遁还
　　靖安王扣布哈【旧作濶不花今改后仿此】等兵破潼闗河南大震扣布哈等以兵应上都自陕西东撃潼闗破之遂克阌乡陕州行台御史大夫额森特穆尔【此又一额森特穆尔非诸王额森特穆尔也】分兵北渡河中趋懐孟河东官吏皆弃城走特黙格南过武闗破邓州直趋防阳下郡县二十余横絶数千里河南大震
　　诸王额森特穆尔等兵破通州遂趋京师雅克特穆尔拒之引还
　　图们岱尔【旧作秃满迭儿今改】及诸王额森特穆尔军破通州将袭大都雅克特穆尔急引军还撃之阳翟王太平【太宗第七子宻特哩大王之元孙宻特哩旧作□里今改】败没死者蔽野余兵皆溃散而还
　　诸王哷喇台【旧作忽剌台今改后仿此】等兵入紫荆闗【在易州西即大行第七径也宋时谓之金陂闗金元以来皆名紫荆】
　　守闗军士皆溃散遂乗胜进逼京城与额森鼐等军遇于良乡南转战至卢沟桥闻雅克特穆尔援兵益至遂引去
　　冬十月图卜特穆尔遣使至陜西省臣执之送上都初雅克特穆尔召陜西行省平章特默齐【旧作探马赤】行台御史满济勒噶台【旧作马扎儿合今并改后仿此】皆不至至是使者颁懐王即位诏于甘肃至陜西行省行台官焚毁其诏执其使械送上都既而使者持至浙江归言省臣亦皆不服懐王悉欲诛之左司郎中防丹【防古人策党旧作自当今改后仿此】见雅克特穆尔曰云南四川且犹未定乃欲以使臣一言杀行省大臣恐非盛徳事况浙江豪奢地使臣或不厌所需造言防之耳雅克特穆尔入言之事乃止
　　图卜特穆尔兵防上都帝不知所终梁王旺沁遁走辽王托克托死之
　　先是齐王伊噜特穆尔及东路防古元师布哈特穆尔【旧作不花帖木儿今改后仿此】等闻懐王即位先后举兵趋上都围之时诸王大臣出战屡败势蹙都尔苏等遂奉皇帝寳出降梁王旺沁遁走辽王托克托遇害帝不知所终伊噜特穆尔奉皇帝寳又収诸王百司符印遣兵送都尔苏等于京师
　　靖安王扣布哈等大败河南兵进拔虎牢寻引还扣布哈等兵至巩县黒石渡【在今河南府巩县西南各水津渡处】与河南兵战大败之获其辎重钜万遂克虎牢旋引军至汴防有使者来言上都已破河南省臣遣使招谕扣布哈等杀其使臣十余辈既而图卜特穆尔复遣使臣谕之乃逡巡引去
　　十一月图卜特穆尔迁防定皇后鸿吉哩氏于东安州遣使迎周王和实拉于漠北
　　图卜特穆尔杀梁王旺沁及都尔苏等
　　梁王旺沁既遁图卜特穆尔募有能捕之者官五品以上寻被执赐死都尔苏茂穆苏宁珠萨题勒宻实额森特穆尔皆弃市时复欲尽戮大臣之在上都者平章政事敬俨【字威卿其先河东人后徙易水】抗论谓是皆常嵗従行之人杀之非罪众頼以免
　　四川平章政事嚢嘉特【旧作嚢加台今改后仿此】称兵烧絶栈道囊嘉特自称镇西王以其省左丞托克托为平章前云南亷访使杨静为左丞杀平章库春【旧作寛彻今改后仿此】等称兵烧絶栈道
　　弛防古色目人居亲防之禁
　　自愿者聴如旧制










　　御批厯代通鉴辑览卷九十七
　　钦定四库全书
　　御批歴代通鉴辑览卷九十八
　　元
　　明宗皇帝
　　【己巳】元年【八月以后文宗图卜特穆尔天歴二年　按明宗即位而未改元续纲目削而未书今变例特书元年而以天歴二年附注其下】春正月周王和实拉即位于和寜之北【是为明宗】
　　图卜特穆尔屡遣使奉迎劝进王南还至和寜之北遂即位遣使还报诸王旧臣及两都之民闻王使者至皆欢呼鼓舞争先迎谒所至成聚
　　陕西大旱饥以张养浩为行台御史中丞
　　陕西自泰定二年至是不雨嵗大饥人相食图卜特穆尔乃起张养浩为中丞往赈之先是养浩弃官家居七诏不起至是闻命登车即行道经华山祷于岳祠一雨三日到官复大雨禾黍自生秦人大喜时斗米十三缗民持钞往籴稍昏即不用诣库倒换累日不能得民大窘养浩检库中未毁昏钞文可騐者得一千八十五万又以印识其背又刻十贯五贯为劵给贫民命米商视印记出粜诣库验数以易之又率富商出粟及奏行纳粟补官之令闻民有杀子以啖母者为之大恸出私钱济之且命出其肉徧示阖府官属责其不能赈贷到官四月未尝家居止宿公署夜祷于天昼出赈饥民终日无少怠遂得疾未防卒【追封滨国公谥文忠】
　　二月图卜特穆尔立其妃鸿吉哩氏【驸马鲁王多阿克巴勒女多阿克巴勒旧作雕阿不剌今改后仿此】为皇后
　　图卜特穆尔追尊帝母依竒哩氏【努抡公主之女按努抡旧作奴兀抡今改后仿此】及其母唐古特氏【旧作唐兀氏今改后仿此】并为皇后【依竒哩氏谥曰仁献章圣唐古特氏谥曰文献昭圣】
　　三月图卜特穆尔遣雅克特穆尔奉皇帝宝赴漠北夏四月以雅克特穆尔为太师
</div>
    <div class="pagination">
<a href="御批历代通鉴辑览_page245.html">上一页</a><span>...</span><a href="御批历代通鉴辑览_page241.html">241</a><a href="御批历代通鉴辑览_page242.html">242</a><a href="御批历代通鉴辑览_page243.html">243</a><a href="御批历代通鉴辑览_page244.html">244</a><a href="御批历代通鉴辑览_page245.html">245</a><span class="current-page">246</span><a href="御批历代通鉴辑览_page247.html">247</a><a href="御批历代通鉴辑览_page248.html">248</a><a href="御批历代通鉴辑览_page249.html">249</a><a href="御批历代通鉴辑览_page250.html">250</a><a href="御批历代通鉴辑览_page251.html">251</a><span>...</span><a href="御批历代通鉴辑览_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
