<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 171 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 171 页/共 306 页</h1>
    <div class="content">　　周浚胡卢河【在赵州寜晋县东南今名宁晋泊亦曰北泊漳滏诸水所滙下流至冀州合滹沱河】城李晏口【今曰李晏镇有二一在河间府景州东北为东镇一在深州南为西镇】以张藏英【范阳人嘉贞之后】为沿邉巡检使
　　辽人屡侵河北轻骑深入无藩篱之限郊野毎困杀掠言事者称深冀之间有胡卢河横亘数百里可浚之以限其奔突诏王彦超【大名临清人】韩通【太原人】将兵夫浚之筑城于李晏口留兵戍之周主召张藏英问以备邉之策藏英具陈地形要害请列置戍兵募邉人骁勇者厚其廪给自请将之随宜讨击従之藏英到官数月募得千余人彦超等视役尝为辽人所围藏英引兵驰击大破之自是河南之民始得休息
　　二月庚子朔日食周召羣臣极言得失
　　诏曰朕于卿大夫才不能尽知面不能尽识若不采其言而观其行审其意而察其忠则何以见器识之浅深知任用之得失若言之不入罪实在予茍求之不言咎将谁执
　　夏四月周广大梁城
　　周主以大梁城中迫隘诏展外城先立标帜令冬农隙兴板筑东作动则罢之更俟次年以渐成之
　　周以王朴为谏议大夫知开封府事
　　周主谓宰相曰朕毎思致治之方未得其要寝食不忘又吴蜀幽并皆阻声敎未能混一宜命近臣着为君难为臣不易论及开邉策各一篇朕将览焉比部郎中王朴献防【曰中国之失吴蜀幽并皆由失道今必先观所以失之之原然后知所以取之之术其始失之也莫不以君暗臣邪兵骄民困奸党内炽武夫外横因小致大积微成著今欲取之莫若反其所为而已进贤退不肖以收其才恩诚信以结其心赏功罚罪以尽其力去奢节用以丰其财时使薄敛以阜其民俟羣才既集政事既治财用既充士民既附然后举而用之功无不成矣凡攻取之道必先其易者唐与吾接境防二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实彊弱然后避实击虚避彊击弱未须大举宜以轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将为我有既得江北则用彼之民行我之法江南亦易取也得江南则岭南巴蜀可传檄而定南方既定则燕地必望风内附若其不至移兵攻之席卷可平惟河东必死之冦不可以恩信诱必当以彊兵制之然彼自髙平之败力竭气沮必未能为邉患宜且以为后图俟天下既平然后伺问一举可擒也　恩谓矜恤也】周主欣然纳之时羣臣多守常偷安所对少可取者惟朴神峻气劲有谋能断周主重之以为諌议大夫知开封府事
　　五月周遣凤翔节度使王景【莱州掖人】伐蜀
　　周主谋取秦凤求可将者王溥荐宣徽使向训诏训与景偕取秦州
　　周废无额寺院禁私度僧尼
　　敇天下寺院非敇额者悉废之禁私度僧尼凡欲出家者必俟祖父母父母伯叔父之命禁僧俗舍身断手足炼指挂灯带钳之类幻惑流俗者令诸州毎嵗造僧帐有死亡归俗皆随时开落废寺院三万余所存二千六百九十四见僧尼六万余人
　　六月周主亲录囚于内苑
　　有汝州民马遇父及弟为吏所冤死屡经覆按不能自伸周主临问始得其实人以为神由是诸长吏无不亲察狱讼
　　蜀遣使如唐及北汉
　　蜀主遣间使如北汉及唐欲与之俱出兵以制周二国皆许之
　　周以张美【字元珪贝州清河人】权防检三司事
　　初周主在澶州美掌州之金谷三司者周主或私有所求美曲为供副至是以美治财精敏当时鲜及故以权授之征伐四方用度不乏美之力也然思在澶州所为终不以公忠待之
　　秋九月周始铸钱
　　周主以县官久不铸钱而民间多销钱为器皿及佛像钱益少敕立监采铜铸钱唯法物军器及寺观钟磬钹铎之类聴留外民间铜器佛像五十日内输官受直过期匿五斤以上罪死不及者论刑有差【周主谓侍臣曰佛以善道化人茍志于善斯奉佛矣彼铜像岂所谓佛邪且吾闻佛志在利人虽头目犹舍以布施若朕身可以济民亦非所惜也】
　　周王景败蜀师取秦阶成州
　　蜀主遣李廷珪伊审徴拒周兵王景遣禆将以兵趣唐仓【镇名在汉中府凤县北】扼蜀归路蜀将战败秦州判官赵玭【澶州人】举城降成阶二州皆降百官皆入贺周主举酒属王溥曰邉功之成卿择帅之力也【蜀李廷珪伊审徴请罪蜀王皆释之致书请和于周周主怒其抗礼不答周师围蜀凤州节度使王环拒守不下久之城陷执环及都监赵崇溥崇溥不食而死环召见周主嘉其不降授右骁卫将军　王环镇州人】
　　冬十一月周遣李谷督诸军伐唐
　　周以李谷为淮南前军都部署王彦超副之督侍衞都指挥使韩令坤【磁州武安人】等十二将以伐唐【唐主性和柔好文华而喜人顺已由是谀臣日进政事日乱既克建州破湖南益骄有吞天下之志李守贞慕容彦超之叛皆为之出师又遣使通辽及北汉约共图中国然辽利其货徒以虚语相往来实不为之用也先是毎冬淮水浅涸常发兵戍守谓之把浅夀州监军吴廷绍以疆场无事罢之清淮节度使刘仁赡固争不能得及是周师将至唐人大惧仁赡神气自若部分守御无异平日众情稍安】
　　周疏汴水
　　汴水自唐末溃决自埇桥东南悉为汗泽周主谋击唐先命发民夫因故隄疏导之东至泗上议者皆以为难成周主曰数年之后必获其利
　　唐遣兵拒周师于夀州周师击败之
　　唐主以刘彦贞【兖州中都人】为都部署将兵二万趣夀州皇甫晖【后晋开运末奔唐】姚凤将兵三万屯定逺【梁县今属凤阳府】召镇南节度使宋齐邱还金陵谋国难周李谷等为浮梁自正阳【镇名有二一在颍州府颍上县东南为西镇一在凤阳府夀州为东镇两镇夹淮相对】济淮王彦超败唐兵于夀州城下
　　周枢密使郑仁诲【字日新晋阳人】卒
　　仁诲卒【仁诲为周太祖所亲重居中谋画慎密不闻于人谦谨好礼为士大夫所称】周主欲临其丧近臣奏嵗道非便【谓年月方道不利】周主曰君臣义重何时日之有往哭尽哀
　　吴越遣使入贡于周
　　吴越王俶遣使入贡于周周以诏谕之使出兵击唐【俶既奉诏又以其相吴程言遣兵袭唐常州元徳昭曰唐大国未可轻也若我入唐境而周师不至能无危乎已而唐主以柴克宏为右卫将军使救常州寻召还宣润都督燕王冀表留之时吾程已克常州外郭克宏引兵袭击其营大破之斩首万余级克宏复请将兵救夀州未至而卒　吴程字正臣山阴人元徳昭本姓危字明逺抚州南城人恶危字更姓为元柴克宏再用之子】
　　【丙周显徳三年是嵗凡五辰国三镇周行逢据湖南】春正月周主自将伐唐大败唐兵斩其将刘彦贞
　　周主下诏亲征淮南命侍卫都指挥使李重进将兵先赴正阳遂发大梁李谷攻夀州久不克刘彦贞救之谷退保正阳彦贞素骄贵无才畧闻李谷退喜引兵直抵正阳刘仁赡及池州刺史张全约固止之彦贞不従李重进度淮逆战大破之斩彦贞擒其禆将咸师朗等斩首万余级【是时江淮久安民不习战唐人大恐张全约收余众奔夀州刘仁赡表为左厢都指挥使皇甫晖姚凤退保清流闗　清流闗在滁州西南】
　　周以李重进为都招讨使李谷判夀州行府事
　　二月周主命赵匡将兵袭唐滁州克之擒其将皇甫晖姚凤
　　先是周主至夀州城下命诸军围之徙正阳浮梁于下蔡遣赵匡击唐兵于涂山大破之至是下蔡浮梁成周主自往视之命匡倍道袭清流闗皇甫晖等惊走入滁州断桥自守匡跃马麾兵涉水直抵城下晖曰人各为其主愿容成列而战匡笑而许之晖整众而出匡突阵击晖擒之并擒姚凤遂克滁州【初永兴节度使刘词遗表荐其幕僚赵普至是范质以为滁州判官匡与语恱之时获盗百余人皆应死普请先讯鞫然后决所活什七八匡益竒之匡威名日盛毎临阵必以繁缨饰马铠仗鲜明或曰如此则为敌所识匡者吾固欲其识之耳　赵普字则平幽州蓟人】
　　唐主遣钟谟【字重益崇安人】李徳明奉表于周
　　唐主先奉书于周称唐皇帝愿以兄事周周主不答及是以兵屡败惧亡乃遣翰林学士钟谟文理院学士李徳明奉表称臣请平于周谟徳明素辩口周主知其欲游说盛陈甲兵而见之曰尔主自谓唐室苗裔宜知礼义异于他国与朕止隔一水未尝遣一介以修好惟泛海通契丹舍华事夷礼义安在且汝欲说我令罢兵邪我非六国愚主岂汝口舌所能移邪可归语尔主亟来见朕再拜谢过则无事矣不然朕欲往观金陵城借府库以劳军汝君臣得无悔乎二人战栗不敢言
　　周取唐扬州
　　周主诇知扬州无备命韩令坤等将兵袭之令坤奄至扬州以数骑驰入城城中不知觉唐副留守冯延鲁髠髪僧服而逃军士执之令坤慰谕其民使皆安堵【已而用取唐泰州寻复取唐光舒靳州】
　　唐灭故吴主杨氏之族
　　唐主遣园苑使尹延范如泰州迁吴让皇之族于润州延范以道路艰难恐其为变尽杀其男子六十人还报唐主怒腰斩之
　　岳州练使潘叔嗣杀王逵迎周行逢入朗州行逢讨叔嗣斩之
　　王逵受周诏攻唐过岳州潘叔嗣燕犒甚谨逵左右索取无厌谮叔嗣于逵逵面骂之叔嗣慙恨谓其下曰逵战胜而还吾无遗类矣乃以兵袭朗州逵还战败死或劝叔嗣遂据朗州叔嗣曰吾救死耳朗州非吾利也乃归岳州使将吏迎周行逢于潭州行逢至或请以潭州与叔嗣行逢曰叔嗣杀主帅罪当死以其迎我未忍杀尔若与潭州是吾使之杀王公也召为行军司马叔嗣怒称疾不至行逢曰是又欲杀我矣乃阳以武安节钺与之召使至府受命既至数其罪而斩之行逢乃自称武平留后奉表于周
　　三月周主行视水寨
　　周主至淝桥【淝水上之桥】自取一石马上持之至寨以供礟従官过桥者举一石赵匡乘皮入夀春壕中城上发连弩射之矢大如椽牙将张琼【馆陶人】以身蔽之矢中琼体死而复苏镞着骨不可出琼饮酒一大巵令人破骨出之流血数升神色自若
　　唐遣司空孙晟奉表于周
　　唐主以孙晟为司空遣与礼部尚书王崇质奉表于周请奉正朔守土疆晟谓冯廷已曰此行当在左相然晟若辞之则为负先帝矣既行知不免中夜叹息谓崇质曰君家百口宜自为谋吾思之熟矣终不负永陵【李昪之陵】一杯土余无所知也既至周主遣中使以晟等诣夀春城下示刘仁赡且招谕之仁赡见晟戎服拜于城上晟谓仁赡曰君受国厚恩不可开门纳寇周主闻之怒晟曰臣为唐宰相岂可敎节度使外叛邪周主释之【唐主使李徳明孙晟言于周请去帝号割六州嵗输金帛百万以求罢兵周主欲尽得江北之地不许徳明请归白唐主献之晟因奏遣王崇质与徳明俱归赐唐主诏曰诸郡悉来大军立罢但存帝号何爽嵗寒傥坚事大之心终不迫人于险言尽于此更不烦云茍曰未然请従兹絶唐主复上表谢徳明盛称周主威徳及甲兵之彊劝唐主割江北之地唐主不恱宋齐邱以割地为无益徳明言多过实枢密使陈觉副使李征古素恶晟及徳明因谮徳明卖国求利唐主大怒斩之　李征古夀春人】
　　唐主以其弟齐王景逹为元帅将兵拒周师
　　唐主以景达为诸道兵马元帅将兵拒周以陈觉为监军使中书舍人韩熙载上书曰信莫信于亲王重莫重于元帅安用监军为哉不従
　　夏四月唐兵攻六合赵匡击破之
　　先是周主命匡将兵屯六合【唐将军陆孟俊以兵趣泰州周兵进去进攻扬州韩令坤亦走周主急遣匡屯六合匡令曰扬州兵有过六合者折其足令坤乃还扬州拒守击破唐兵擒孟俊杀之】至是唐齐王景达将兵济江拒六合二十余里设栅不进诸将欲击之匡曰吾众不满二千若往击之彼必见吾众寡矣不如俟其东而击之其破必矣居数日唐出兵趣六合匡奋撃大破之杀获近五千人溺死甚众于是唐之精卒尽矣【是战也将士有不致力者匡阳为督战以剑硏其皮笠明日适阅其笠笠有剑迹者数十人皆斩之由是部兵莫敢不尽死】
　　周主如涡口
　　周主攻夀州久不克失亡颇多粮运不继议欲旋师乃先幸濠州会涡口作新浮梁成复自濠州如涡口欲遂至扬州范质等以兵疲食少泣谏而止【周主尝怒窦仪欲杀之范质入救之周主起避之质趋前伏地叩头曰仪罪不至于死臣为宰相致陛下枉杀近臣罪皆在臣继之以泣周主意解乃释之】
　　五月周主还大梁留李重进围夀州
　　六月唐遣员外郎朱元【沈邱人本姓舒事李守贞易其姓使于唐守贞败遂仕唐】将兵复江北诸州
　　元因奏事论用兵方畧唐主以为能故用之
　　秋七月周以周行逢为武平节度使
　　行逢留心民事悉除马氏横赋贪吏猾民为民害者皆去之择亷平吏为刺史县令境内以治【行逢性勇敢果于杀戮夫人严氏谏之行逢怒严氏因请视家田至则营居以老嵗时衣青裙押佃户送租入城行逢就见之曰夫人何自苦若此严氏曰公思作户长时乎民租后时尝苦鞭朴今贵矣宜先期以率众安得遂忘陇亩乎行逢彊邀之严氏卒无留意因曰公用法太严而失人心所以不欲留者一旦祸起田野易为逃匿耳行逢为少损　严氏通鉴作邓氏今依五代史】
　　唐朱元等取舒和蕲州周扬滁州守将皆弃城并兵攻夀州
　　初唐人以茶盐彊民而征其粟帛谓之博徴【博易也谓以茶盐易征其粟帛】又兴营田于淮南民甚苦之及周师至争奉牛酒迎劳而将帅不知恤専事俘掠民皆失望相聚山泽操农器为兵积纸为甲时人谓之白甲军周兵讨之屡为所败所得诸州多复为唐有淮南节度使向训奏请以广陵之兵并力攻夀春诏许之训封府库以授主者命牙将分部按行城中秋毫不犯州民感恱军还或负糗糒以送之滁州守将亦弃城引兵趣夀州【唐诸将请据险以邀周师宋齐邱曰如此则怨益深不如縦之以徳于敌则兵易解也乃命诸将自守毋得擅出由是夀春之围益急齐王景逹军于濠州遥为声援军政皆由于陈觉拥兵五万无决战意将吏畏之无敢言者】
　　八月周作钦天厯
　　王朴与司天少监王处讷【河南洛阳人】所撰也
　　冬十月周立二税起徴限
　　周主谓侍臣曰近朝徴敛谷帛多不俟收获纺绩之毕乃诏三司自今夏税以六月秋税以十月起徴民间便之
　　周山南东道节度使安审琦入朝除太师遣还镇审琦镇襄州十余年至是入朝除守太师遣还镇审琦感恱周主谓宰相曰近朝多不以诚信待诸侯虽有欲效忠节者其道无由王者但能毋失其信何患诸侯不归心哉
　　周以赵匡为定国【即同州匡国军改号】节度使兼殿前都指挥使
　　匡表赵普为节度推官
　　十一月周杀唐使者司空孙晟
　　唐使者孙晟钟谟従至大梁周主待之甚厚时召见饮以醇酒问以唐事晟但言唐主畏陛下神武事陛下无二心会得唐蜡书【张永徳与李重进不相恱永徳密表重进有二心周主不之信已而重进诣永徳营宴饮永徳意解唐主闻之以蜡书诱重进皆谤毁反间之语重进奏之】周主召晟责之晟正色抗辞请死问以唐虚实黙不对命都承旨曹翰送晟于右军巡院与之饮酒従容问之晟终不言翰乃谓曰有敕赐相公死晟神色怡然索靴袍整衣冠南向拜曰臣谨以死报国乃就刑并従者百余人皆杀之贬钟谟为耀州司马【既而周主怜晟忠节悔杀之召谟拜卫尉少卿】
　　周召华山隠士陈搏【字图南亳州真源人】诣阙寻遣还山
　　周主召陈搏问以飞升黄白之术对曰陛下为天子当以治天下为务安用此为乃遣还山诏州县长吏常存问之
　　【丁周显徳四年北汉天会巳元年是嵗凡五国三镇】春正月唐遣兵救夀州周师击破之
　　唐齐王景逹遣邉镐朱元等将兵数万救夀州军于紫金山【在夀州东北】列十余寨与城中烽火相应又筑甬道运粮绵亘数十里将及夀春周李重进邀击大破之死者五千人夺其二寨刘仁赡请以邉镐守城自帅众决战景达不许【仁赡愤悒成疾其幼子崇谏夜泛舟渡淮为小校所执仁赡命腰斩之监军使周廷构哭于中门以救之不许廷构复使求救于夫人薛氏薛氏曰妾于崇谏非不爱也然军法不可私名节不可亏若贷之则刘氏为不忠之门妾与公何面目见将士乎趣命杀之然后成丧将士皆感泣】
　　二月周更造祭器祭玉
　　命国子博士聂崇义【洛南洛阳人】讨论制度为之图
　　三月周主复如夀州大破唐兵唐元帅景逹奔还先是唐水军锐敏周人无以敌之周主以为恨反自夀春于大梁城西汴水侧造战舰数百艘命唐降卒敎北人水战数月之后縦横出没殆胜唐兵至是车驾发大梁命王环将之自闵河【即蔡河旧自祥符尉氏至陈州入颍宋史河渠志蔡河兼闵水以通舟楫是也今堙】沿颍入淮唐人大惊三月周主渡淮抵夀春城下躬擐甲胄军于紫金山南命赵匡击唐寨破之断其甬道由是唐兵首尾不能相救朱元举寨万余人降周其余众沿流东溃周主自将骑数百与诸将夹岸追之唐兵战溺死及降者殆四万人刘仁赡闻援兵败扼吭叹息景达陈觉皆奔归金陵
　　唐夀州监军周廷构以城降周唐节度使刘仁赡死之周以夀州为忠正军徙治下蔡
　　周主耀兵于夀州城下唐清淮节度使刘仁赡病甚不知人监军使周廷构等作仁赡表舁仁赡出城以降于周仁赡卧不能起周主慰劳赐赉复令入城养疾徙夀州治下蔡又制曰刘仁赡尽忠所事抗节无亏前代名臣防人堪比其以为天平节度使兼中书令是日卒追赐爵彭城郡王唐主闻知亦赠太师周主复以清淮军为忠正军以旌仁赡之节
　　周主之父光禄卿致仕柴守礼犯法周主不问
　　守礼及当时将相王溥王晏【徐州滕县人】韩令坤之父游处恃势恣横洛人畏之谓之十阿父周主既为太祖嗣人无敢言守礼子者但以元舅处之优其俸给未尝至大梁尝以小忿杀人有司不敢诘周主知而不问
　　夏四月周主还大梁
　　周疏汴水入五丈河【在开封府祥符县北九域志河即禹贡之荷泽従都北歴陈留及郓其广五丈故名】
　　自是齐鲁舟楫皆逹于大梁
　　五月周作刑綂
　　诏以律令文古难知勅格烦杂不一命侍御史张湜等训释删定为刑綂
　　唐败周兵断其浮梁
　　唐郭廷谓【字信臣彭城人】将水军断涡口浮梁又袭败武行徳于定逺唐以廷谓为应援使
　　秋八月周平章事李谷罢以王朴为枢密使
　　谷卧病二年九表辞位罢守本官令每月肩舆一诣便殿议政事
　　九月周以窦俨【字望之仪之弟】为中书舍人
　　俨上疏请令有司讨论礼仪考正钟律作通礼正乐又论政刑及劝农经武之要【以为为政之本莫大择人择人之重莫先宰相自有唐之末轻用名器始为辅弼即兼三公仆射之官故其未得之也则以趋竞为心既得之也则以容黙为事乞令宰相各举所知且令本官权知政事期嵗之问察其职业若果能堪称其官已髙则除平章事未髙则稍更迁官权知如故若有不称则罢其政事责其举者又班行之中有员无职者大半乞量其才器授以外任考其治状能者进之否者黜之又请令盗贼自相纠告以其所告赀产之半赏之或亲戚为之首则论其徒侣而赦其所首者如此则盗不能聚矣又新郑乡村团为义营各立将佐一户为盗累其一村一户被盗罪其一将每有盗发则鸣鼔举火丁壮云集盗少民多无能脱者由是一境独清请令他县皆效之亦止盗之一术也又累朝屡诏聴民广耕止输旧税及其既种则有司履亩而増之故民皆疑惧而田不加阔夫为政之先莫如敦信信茍着矣则田无不广田广则谷多谷多则藏之民犹藏之官也又言陛下南征江淮威灵所加前无彊敌今以众撃寡以治代乱势无不克但行之贵速则彼民免俘馘之灾此民息转输之困矣】周主善之
　　冬十月周设贤良经学吏理等科
　　十一月周主自将伐唐攻濠泗州
　　辽北汉会兵攻周潞州不克而还
　　十二月唐泗州降周
　　唐泗州守将范再遇举城降周周主自至城下禁军中刍荛者毋得犯民田民皆感恱争献刍粟无一卒敢擅入城者
　　唐濠州降周周主进兵攻楚州遣兵取扬防州
　　唐濠州练使郭廷谓举城降周【先是廷谓上表周主言臣家在江南今若遽降恐为唐所种族请先遣使禀命然后出降许之至是廷谓使者自金陵还知唐不能救命防军李廷邹章降表延邹责以忠义廷谓以兵临之延邹掷笔曰大丈夫终不负国为叛臣作降表廷谓斩之而降　李延邹鄱阳人】时周主进攻楚州廷谓谒见周主使将濠州兵攻天长遣指挥使武守琦将兵数百趣扬州至髙邮唐人悉焚扬州官府民居驱其人南渡江后数日周兵乃至周主闻泰州亦无备遣兵袭取之【已而周克唐海州】
</div>
    <div class="pagination">
<a href="御批历代通鉴辑览_page170.html">上一页</a><span>...</span><a href="御批历代通鉴辑览_page166.html">166</a><a href="御批历代通鉴辑览_page167.html">167</a><a href="御批历代通鉴辑览_page168.html">168</a><a href="御批历代通鉴辑览_page169.html">169</a><a href="御批历代通鉴辑览_page170.html">170</a><span class="current-page">171</span><a href="御批历代通鉴辑览_page172.html">172</a><a href="御批历代通鉴辑览_page173.html">173</a><a href="御批历代通鉴辑览_page174.html">174</a><a href="御批历代通鉴辑览_page175.html">175</a><a href="御批历代通鉴辑览_page176.html">176</a><span>...</span><a href="御批历代通鉴辑览_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
