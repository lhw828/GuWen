<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 213 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 213 页/共 306 页</h1>
    <div class="content">　　秋七月以范同参知政事
　　秦桧徳同先进翰林学士不二月遂引为参知政事
　　罢淮北宣抚判官刘锜
　　锜自顺昌之防骤贵张俊杨存中嫉之至是二人言于朝曰淮西之役岳飞不赴援刘锜战不力秦桧信之遂罢锜兵命锜知荆南府
　　八月立祚徳庙于临安
　　初神宗熙宁中立晋程婴公孙杵臼庙于綘州报其存赵孤也至是立庙临安并祀韩厥
　　罢知温州王居正
　　居正立朝累与秦桧忤自兵部侍郎出知温州知不为桧所容以目疾请祠杜门言不及时事客至谈论经史而已桧将忌之讽中丞何铸劾居正为赵鼎汲引欺世盗名夺职奉祠【居正之学根据六经杨时器之出所着三经义解示居正曰吾举其端子成吾志居正感励首尾十载为诗书周礼辨学三十九卷与时书同进二书行天下遂不复言王氏学】
　　罢岳飞奉朝请
　　飞以恢复为己任不肯附和议尝读桧奏至徳无常师主善为师之语恚曰君臣大伦根于天性大臣而忍面欺其主耶乌珠遗桧书曰汝朝夕以和请岳飞方为河北图必杀飞始可和桧亦以飞不死终梗和议已必及祸故力谋杀之遂讽中丞何铸侍御史罗汝楫【字彦济歙县人】谏议大夫万俟卨【字元忠开封阳武人】等交章论飞奉防援淮西暂至舒蕲而不进比与张俊按兵淮上欲弃山阳而不守乃罢为万夀观使奉朝请
　　九月吴璘等收复陜西诸州诏班师还镇
　　吴璘进兵防秦州闻金綂军和珍【旧作胡盏今改后仿此】与希卜苏【旧作习不视今改后仿此】合兵五万屯刘家圏【在奉州东北】请于胡世将击之【世将问防安出璘曰有新立叠阵法毎战以长鎗居前坐不得起次最强弓次强弩跪滕以俟次伸臂弓约敌相抟至百步内则神臂先发七十步强兵并发次阵如之凡阵以拒马为限鐡钩相连俟其伤则更代代则以皷为节骑两翼以蔽于前阵成而骑退谓之叠阵世将善之诸将窃议曰吾军其殱于此乎璘曰此古束伍令也军法有之诸君不议耳得车战余意无出于此战士心定则能持满敌虽锐不能当也】遂进次剡家湾【在刘家圏南】时和珍希卜苏据险自固前临峻岭后控腊家城【在刘家圏北】谓璘必不敢轻犯先一日璘防诸将问所以攻姚仲曰战于山上则胜璘以为然乃请战金人皆笑之夜半璘遣姚仲王彦冲枚渡河陟峻岭截坡上约二将上岭而后发火二将至岭寂无人声军已毕列万炬齐发金人骇愕曰吾事败矣希卜苏善谋和珍善战二人异议璘先以兵挑之和珍果出鏖战璘以叠阵法更休迭战轻裘驻马亟麾之士殊死鬬金人大败降者万人瑚占走保腊家城璘闻而攻之城埀破朝廷方主和议以驿书诏班师时璘防秦州其势方张陜西河东首领争来附而杨政防陇州及破岐下诸屯郭浩复华州入陜州矣诏至玮即自腊家城引兵还河池浩还延安政还巩世将惟浩叹而已
　　莫将还自金
　　乌珠欲议和莫将久留于金乃纵之归以道意秦桧遂奏遣刘光逺为通问使
　　冬十月诏以魏良臣为金国禀议使
　　乌珠遣刘光逺还要官尊望著者为使秦桧乃奏遣良臣
　　秦桧矫诏下岳飞于大理狱
　　秦桧必欲杀飞乃与张俊谋宻诱飞部曲能告飞事者优与重赏卒无应者俊闻飞尝欲斩统制王贵又尝杖之乃诱贵告飞贵不肯曰为大将宁免以赏罚用人苟以为怨将不胜其怨俊因刧以私事贵惧而从之桧又闻飞綂制王俊善告讦号雕儿以奸贪屡为张宪所抑使人谕之王俊许诺于是桧谋以张宪王贵王俊皆飞部将使其徒自相攻发因以及飞父子庶帝不疑俊时在镇江乃自为状付王俊妄言副都统制张宪谋据襄阳还飞兵柄令告王贵使贵执宪赴镇江行枢宻府宪未至俊预为狱以待之属吏王应求白俊以为枢院无推勘法俊不聴亲行鞫錬使宪自诬谓得飞子云手书命宪营还兵计宪被掠无完肤竟不伏俊手自具狱成告桧械宪至临安下大理寺狱桧奏召飞父子证宪事帝曰刑所以正乱勿妄追证动揺人心桧矫诏召飞父子使者至飞第飞笑曰皇天后土可表此心遂与云就狱桧命中丞何铸大理卿周三畏鞫之铸引飞至庭诘其反状飞裂裳以背示铸有旧湼尽忠报国四大字深入肤理既而阅实俱无验铸察其寃白桧桧曰此上意也铸曰铸岂区区为岳飞者强敌未灭无故戮一大将失士卒心非社稷之长计桧语塞乃改命谏议大夫万俟卨卨素与飞有怨遂诬飞令于鹏孙革致书张宪王贵令虚申探报以动朝廷云与宪书令措置使飞还军且云其书已焚飞坐系两月无可证者或教卨以台章所指淮西逗遛事为言卨喜白桧簿録飞家取所赐御札与往来道途日月皆可考乃收其御札送官藏之灭迹卨又使鹏革等证飞受诏逗遛命评事元龟年取行军时日杂定之傅防其狱大理卿薛仁辅寺丞李若朴何彦猷皆言飞无辜判宗正寺士请以百口保飞无他且曰中原未靖祸及忠义是忘二圣不欲复中原也皆不聴韩世忠心不平诣桧诘其实桧曰飞子云与张宪书虽不明其事莫湏有世忠曰莫湏有三字何以服天下也
　　韩世忠罢
　　世忠深以和议为不然及魏良臣使金世忠諌曰中原豪杰莫不延颈以俟吊伐之师若自此与和日月侵寻人情销弱国势委靡谁复振之北使之来乞与靣议复抗疏言秦桧误国之罪桧讽言官论之帝不听而世忠连疏乞罢遂罢为醴泉观使封福国公【世忠自是杜门谢客絶口不言兵时跨驴携酒从一二童奴纵游西湖以自乐澹然若未尝有权位者平时将佐罕得见其面】
　　十一月安置李光于藤州
　　秦桧忌光讽中丞万俟卨论光阴懐怨望与孙近朋比安置藤州藤州守臣以光诗有讽刺者献于桧桧怒令言者论之再贬琼州
　　和议成以何铸签书枢宻院事奉表称臣于金
　　乌珠以萧毅邢具瞻为审议使与魏良臣偕来议以淮水为界求割唐邓二州及陜西余地歳币银绢各二十五万仍许归梓宫太后帝悉从其请命宰执告祭天地宗庙社稷命铸往使【誓表畧曰臣构言今来画疆以淮水中流为界西有唐邓州割属上国自邓州西南属光化军为敝邑沿边州城既防恩造许备藩方世世子孙谨守臣节毎年皇帝生辰并正旦遣使称贺不絶歳贡银绢二十五万两匹自壬戌年为首毎春季差人般送至泗州交纳有渝此盟明神是殛坠命亡氏踣其国家臣今既进誓表伏望上国早降誓诏庶使敝邑永为凭马】毅辞帝谕曰若今歳太后果还自当谨守誓约如今歳未也则誓文为虚设铸至汴见乌珠遂如防宁乌珠等遣人来复求商州及和尚方山二原
　　十二月遣使割唐邓商秦之地以畀金
　　京西割唐邓二州陜西割商秦之半弃和尚方上二原以大防关为界于是宋仅有两浙两淮江东西湖南北西蜀福建广东西十五路而京西南路止有襄阳一府陜西路止有阶成和凤四州凡有府州军监一百八十五县七百三金既画界建五京【上京防寕府东京辽阳府西京大同府南京大兴府中京大定府后改南京为中都以汴京为南京】置十四总管府凡十九路【上京成平东京北京西京中都南京河北东西山东东西大名河东北南京兆凤翔鄜延庆原临洮】其间散府九节镇三十六守御郡二十二刺史郡七十三军十有六县六百三十二【初邵隆在商州十年披荆榛瓦砾以为治招来流散屡败金人终不肯离商而去值和议成割商与金隆常快快徙知金州尝以兵出境秦桧恨之徙知叙州桧阴使人酖之也】
　　秦桧杀故少保枢宻副使武昌公岳飞
　　歳已暮而飞狱不成一日桧手书小纸付狱即报飞死矣年三十九云与张宪皆弃市于鹏等从坐者六人籍飞家赀徙之岭南于是薛仁辅李若朴何彦猷皆被黜布衣刘允升上书讼飞寃下大理狱死齐安王王以救飞寻放之建州凡傅成其狱者皆进秩洪皓在金以蜡书奏金人所畏服者惟飞至以父呼之及闻其死金人酌酒相贺【飞事亲孝家无姬侍吴玠素服飞愿与交驩餙名妹遗之飞曰主上宵旴岂大将安乐时邪郤不受玠益敬服帝欲为飞营弟飞辞曰金兵未退何以家为或问天下何时太平飞曰文臣不爱钱武臣不惜死天下太平矣卒有取民麻一缕以束刍者立斩以狥卒夜宿民开门愿纳无敢入者军号冻死不折屋饿死不卤掠卒有疾飞躬为调药诸将逺戍飞遣妻问劳其家死事者哭之而育其孤或以子婚其女凡有颁犒均给军吏秋毫不私善以少击众谋定而后战故有胜无败猝遇敌不动故敌为之语曰撼山易撼岳家军鸡张俊尝问用兵之术飞曰仁信智勇严阙一不可飞好贤礼士览经央雅歌投壸恂恂如书生毎辞官必曰将士効力飞何功之有然忠愤激烈议论持正不挫于人卒以此得楇飞死时冇女痛父寃抱银瓶投井以殉后人因名其井为孝娥井】
　　【壬戌】十二年【金皇统二年】春二月进封建国公瑗为普安郡王已而封崇国公璩为恩平郡王【事在十五年】
　　诏诸州修学宫
　　何铸还自金
　　初萧毅至临安帝曰朕有天下而养不及亲徽宗无及矣今立信誓明言归我太后朕不耻和不然朕不惮用兵及何铸曹勋往帝召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚説之庶彼有感铸至金首以太后为请金主曰先朝业已如此岂可辄改曹勋再三恳请金主乃许之遂遗铸还许归徽宗及郑后邢后之丧与帝母韦氏
　　三月四川宣抚副使胡世将卒以郑刚中【字享仲婺州金华人】代之
　　刚中节制诸将极严毎入谒必先庭揖然后就坐吴璘陞少师语王阍吏乞讲钧敌之礼刚中曰少师虽尊犹都统制耳倘变常礼是废军容璘惶恐聴命
　　夏四月金使人以衮冕来册帝
　　金遣左宣徽使刘筈【彦宗之子】以衮冕圭册册帝为大宋皇帝
　　五月初置榷场于盱眙
　　金人约各置场于两界于是置旴场官监与北商贸易淮西京西陜西场亦如之金亦置场于夀邓州凤翔府【后二十年并罢惟存旴场据宋史本纪及食货志増通鉴此下作后又置于光州枣阳安丰军此乾道间事而同时所置反畧不录今改辑】
　　六月安置王庶于道州
　　秋八月何铸罢【铸于是年七月权参知政事】
　　秦桧以铸不傅防岳飞之狱怨之讽方俟卨论其过欲窜诸岭表帝不许遂出知徽州后复责授秘书少监徽州居住
　　金人归徽宗皇帝显肃皇后郑氏及懿节皇后邢氏之丧丧至帝易缌服奉安龙徳别宫
　　皇太后韦氏至自金
　　后有智虑初闻金人许还三梓宫后恐其反覆呼役者毕集然后起攅宫时方暑金人惮行后虑有他变乃阳称疾湏秋凉进发已而称贷于金使得黄金三平两以犒其众由是途中无虞帝至临平奉迎见后喜极而泣后至临安入居慈宁官
　　九月大赦加秦桧太师封魏国公
　　以和好成也【寻以大后囘銮推恩进封桧秦魏两国公桧以封两国与蔡京同辞不拜】
　　遣使如金
　　沈昭逺贺生辰杨愿【字原仲史不详何所人】贺正旦【贺礼俱用金茶器千两银茶器万两锦绮千匹】金循契丹例不欲两接使人故并遣使歳如之
　　冬十月始聼中外用乐
　　权攅徽宗皇帝及显肃皇后于永固陵【寻改曰永祐在会稽县东南】以懿节皇后祔
　　十一月张俊免
　　初俊賛秦桧和议约尽罢诸将独以兵权归俊及和议定诸将罢而俊无去意故桧讽台臣江邈论之遂罢为镇洮崇信等军节度使充醴泉观使进封清河郡王奉朝请【是月刘光世卒光世于诸将中最先进然律身不严驭军无法及秦桧用事早解兵柄与时浮沉故不为桧所忌得窃宠荣以终其身】
　　徽猷阁待制致仕尹焞卒
　　焞质直宏毅实体力行程颐尝以鲁许之且曰我死而不失其正者尹氏子也及是卒
　　诏秘书少监秦熺修日厯
　　秦桧无子取妻兄王焕孽子熺养之南省擢为第一桧以为嫌进士陈诚之防専主和议乃以为首熺次之歴官秘书少监桧自知不为士论所与乃以熺领国史自桧再相凡诏书章疏稍及桧者率更易焚弃是后纪録皆熺笔无公是非矣又因太后北还颂功徳凡二千余言使著作郎王杨英周执羔上之皆迁秩【据桧本传乃熺颂桧通鉴直以属桧似误今改正】
　　孟忠厚罢
　　先是忠厚为枢宻使充攅宫总防使忠厚始虽以外戚显贵然能避权势不以私干朝廷秦桧忠厚之僚壻也未尝亲附世以此重之至是山陵毕桧讽台谏引故事外戚不预政罢之
　　十二月陜西大旱
　　初陜西连歳不雨至是泾渭防浐皆竭民无以食多饥死者
　　西辽耶律逹实后萧氏死子伊哷立【改元绍兴】
　　【癸亥】十三年【金皇统三年】春正月作太学
　　以岳飞宅为之
　　二月作景灵宫
　　遣官自温州奉迎祖宗神御至遂诣天章阁西殿告迁徽宗及显恭显肃二后神御并奉安焉
　　三月筑太社太稷坛及圜丘
　　夏闰四月立贵妃吴氏【开封人】为皇后
　　后年十四选入王邸帝既即位后常以戎服侍左右习书史善翰墨宠遇日隆累进贵妃帝怜邢氏在金虚中宫以待其还至是秦桧累表请立后皇太后亦以为言帝从之
　　王次翁罢
　　秦桧当国凡居政府者莫不以防忤斥始终不贰于桧者惟次翁一人而已
　　秋七月行人洪皓张邵朱弁还自金
　　自建炎以来奉使如金被拘囚者三十余人多已物故惟三人以和议成许归已而金人遣七骑追之及淮而皓等已在舟中矣【皓居冷山屡因谍者宻奏金事且力言和议非计乞与师进击尝求韦太后书遣李防持归帝大喜曰朕不知太后宁否几二十年虽遣使百辈不如此一书皓留金凡十五年而还入对内殿求郡养母帝曰卿忠贯日月志不忘君虽苏武不能过岂可舍朕去邪皓退见秦桧语连日不止曰张和公金人所惮乃不得用钱塘暂居而景灵宫太庙皆极土木之华岂非示无中原意乎桧不怿遂除徽猷阁直学士提举万夀观复以论事忤桧出知饶州邵被囚逾年送刘豫使用之邵见豫长揖而已又呼豫为殿院责以君臣大义词气俱厉豫怒械于狱久之复送于金拘之燕山僧寺及还入见除秘书修撰主管祜神观司谏詹大方论其使事无成改台州崇道观弁副王伦使金既就馆守之以兵久之金将议和当遣一人受书还欲弁与伦探防决去留弁曰吾来固自分必死岂应今日觐幸先归愿正使受书归报天子成两国之好蚤申四海之养于两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦解以授弁弁受而懐之卧起与俱金人迫弁仕刘豫不从金人怒絶其饩遗以困之弁固拒驿门忍饥待尽誓不为屈金人感动致礼如初久之复欲易其官弁曰吾官受之本朝有死而已誓不易以辱吾君也人以书诀皓曰杀行人非细事吾曹遭之命也要当舍生以全义耳乃具酒召被掠士夫饮半酣语之曰已得近某寺地一旦毕命报国诸公幸瘗我此地题其上曰有宋通问副使宋公之墓干我幸矣众皆泣下莫能仰视弁谈笑自若及尼冯哈死弁宻疏金国虚实曰此不可失之时也遣李发间行归报上伦还以弁奉送徽宗大行之文为献其辞有曰叹马角之未生防消雪窖攀龙髯而莫逮泪洒冰天帝读之感泣官其亲属五人谓丞相张浚曰弁归日当以禁林处之及还入见便殿弁谢且曰陛下与金人讲和上返梓宫次迎太母此皆知时知机之明然盟可守而诡诈之心宜嘿以待之兵可息而消弭之术宜详以讲之陛下既知于始愿图厥终帝曰善秦桧恶其言奏易宣教郎直秘阁而卒】
　　帝书六经刻石于太学【碑石今在浙江抗州府学嵌壁中】
　　冬十二月癸未朔日食
　　是日阴云不见秦桧率百官称贺
　　金人来聘
　　贺正旦也【礼物金酒器六事色绫罗纱縠二百叚马六匹自是歳如之】
　　复置三馆
　　上谓宰执曰人才湏素养太宗置三馆养天下之士至仁庙人才軰出为用今日若不兴学校将来安得人才用邪
　　【甲子】十四年【金皇统四年】春正月乐平【唐县今属江西饶州府】水鬬乐平县何冲里田陇数十百顷田中水类为物所吸聚为一直行髙平地数尺不假隄防而水自行里南程氏家井水溢亦髙数尺夭矫如长虹声如雷穿墙毁楼二水鬬于杉塾且前且却约十余刻乃解各复故
　　二月万俟卨罢【卨于十二年八月参知政事】以楼炤签书枢宻院事初卨自金还秦桧假金人誉已数千言属卨以闻卨难之他日奏事退桧坐殿庐中批上旨辄除所厚者官吏钤纸尾进卨曰不闻圣语却不视桧大怒自是不交一语讽言官李文防詹大方论之卨遂求去
　　三月帝谒孔子庙遂视学
　　国学大成殿成司业髙闳表请帝视学从之止辇于殿门外步趋升降退御敦化堂命礼部侍郎秦熺执经髙闳讲易泰卦【胡宏见闳表移书责之曰大学明人伦之所在也太上皇帝刦制于彊敌生往死归此臣子痛心切骨卧薪尝胆宜思所以必报之大讐也太母天下之母其纵释乃在金人此中华之大辱臣子所不忍言也而柄臣乃敢欺天防人以大讐大辱而为大恩閤下目覩忘讐灭理北靣敌国以苟宴安之事犹晏然为天下师儒之首既不能建大论明天人之理以正君心乃阿谀柄臣希合风防求举太平之典人从而为之词叹防孰甚焉　胡宏字仁仲安国子】
　　夏四月初禁野史
　　从秦桧请也【后著作郎林机言冇失意之人匿迹近地窥伺朝廷作为私史以旧其邪説请禁絶之复下诏申禁之】
　　五月楼炤罢以李文防签书枢宻院事
　　文防劾炤罢之遂命文防代炤自是执政免即以言者代之【已而文防为杨愿劾去愿遂代其位愿迎合秦桧意防以为举劾人谓之肉简牌未几亦斥天下快之】
　　闽浙大水
　　内侍右武大夫白锷从皇太后北归者因闽浙大水宣言爕理乖盭洪皓名闻华夷顾不用锷馆客张伯麟尝题太学壁云夫差而忘越人之杀而父乎秦桧怒之俱坐诽谤刺配锷于万安军伯麟于吉阳军罢皓提举江州太平观
　　秋九月徙赵鼎于吉阳军
　　鼎在湖五年杜门谢客时事不挂口有问者引咎而已先是鼎请正建国公皇子之号桧言鼎欲立皇太子是待陛下终无子也宜俟亲子乃立至是中丞詹大方希桧意劾鼎与其党范中邪谋宻计转相煽惑以徼无妄之福葢指皇子而冲尝为翊善故也遂移鼎吉阳【鼎谢表冇日白首何归怅余生之无几丹心未泯誓九死以不移桧见曰此老倔强犹昔】
　　冬十月何若请黜程颐之学
　　右正言何若指张颐张载遗书为专门曲学请戒内外师儒之官力加禁絶秦桧从之
　　十二月王伦为金所杀
　　金欲以伦为平州路转运使伦曰奉命而来非降也金脇以威遣使来趣伦拒益力金杖其使俾缢杀之
　　【乙丑】十五年【金皇统五年】春正月朔初御大庆殿受朝
　　夏四月朔彗出东方大赦
　　六月乙亥朔日食
　　帝幸秦桧第
　　上赐桧第又赐银万两绢万匹钱万缗防千匹车驾亲幸加桧妻两国夫人子熺学士承防妇郡夫人孙埙堪坦并除直秘阁赐三品服埙时方九歳寻书一徳格天之阁六字赐桧后又命作桧家庙赐以祭器
</div>
    <div class="pagination">
<a href="御批历代通鉴辑览_page212.html">上一页</a><span>...</span><a href="御批历代通鉴辑览_page208.html">208</a><a href="御批历代通鉴辑览_page209.html">209</a><a href="御批历代通鉴辑览_page210.html">210</a><a href="御批历代通鉴辑览_page211.html">211</a><a href="御批历代通鉴辑览_page212.html">212</a><span class="current-page">213</span><a href="御批历代通鉴辑览_page214.html">214</a><a href="御批历代通鉴辑览_page215.html">215</a><a href="御批历代通鉴辑览_page216.html">216</a><a href="御批历代通鉴辑览_page217.html">217</a><a href="御批历代通鉴辑览_page218.html">218</a><span>...</span><a href="御批历代通鉴辑览_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
