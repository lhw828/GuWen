<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 519 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 519 页/共 607 页</h1>
    <div class="content">　　【九】而孤寒疏远罕得而进上「而」字原作「如」，据阁本改。
　　【一○】司空同平章军国事吕公着免册礼按：宋会要礼五九之五载东平郡王赵颢授两镇节度使，进封昌王后，奏辞临轩册命之礼，并谓「故事，亲王大臣例辞册礼」，此处「免」上显有脱文，据本书文例，疑脱「乞」字。
　　【一一】而侪类相与为之囊橐「侪」原作「齐」，据阁本改。
　　【一二】二年正月二十四日丁丑圣旨「二十四日」原作「十四日」。案：元佑二年正月甲寅朔，则丁丑为二十四日。本段正文三言元佑二年「正月二十四日圣旨」，从未言及「十四日」；本段注文下文亦有「若系今年正月二十四日」云云，「十四日」显为「二十四日」之误，故补「二」字。
　　【一三】伏惟圣朝爱养元元「惟」原作「望」，据阁本改。
续资治通鉴长编
卷四百十
卷四百十
　　起讫时间 起哲宗元佑三年五月丙午尽是月丙辰
　　卷　　名 续资治通鉴长编卷四百十
　　帝　　号 宋哲宗
　　年　　号 元佑三年（戊辰，1088）
　　全　　文
　　五月丙午朔，翰林学士兼侍读苏轼、户部侍郎苏辙同转对。轼言三事：
　　其一、谨按唐太宗着司门令式云：「其有无门籍人有急奏者，皆令监门司引奏，不许关碍。」臣以此知明主务广视听，深防蔽塞，虽无门籍人犹得非时引见。祖宗之制，自两省、两制近臣，六曹、寺、监长贰有所欲言，及典大藩镇、奉使一路出入辞见，皆得奏事殿上，其余小臣、布衣，亦时特赐召问，非独以通下情，知外事，亦以考察髃臣能否情伪，非苟而已。臣伏见陛下嗣位以来，惟执政日得上殿外，其余独许台谏官及开封知府上殿，不过十余人。天下之广，事物之变，决非十余人者所能尽，若此十余人者，不幸而非其人，民之利病不以实告，则陛下便为天下太平，无事可言，岂不殆哉！其余臣僚虽许上书言事，而书入禁中，如在天上，不加反复诘问，何以尽利害之实？而况天下事有不可以书载者，心之精微，口不能尽，而况书乎？恭惟太皇太后以至德在位，每加抑损，以谦逊不居为美，虽然明目达聪，以防壅塞，此乃社稷大计，岂可以谦逊之故而遂不与髃臣接哉？方今天下多事，饥馑、盗贼、四夷之变，民劳、官冗、将骄、卒惰、财用匮乏之弊，不可胜数。而政出帷箔，决之庙堂大臣，尤宜开兼听广览之路，而避专断壅塞之嫌，非细故也。伏望圣慈更与大臣商议，除台谏、开封知府已许上殿外，其余臣僚，旧制许请间奏事【一】、出入辞见许上殿者，皆复祖宗故事，则天下幸甚。
　　其二、凡为天下国家，当爱惜名器，慎重刑罚。若爱惜名器，则斗升之禄足以鼓舞豪杰；慎重刑罚，则笞杖之法足以震詟顽狡。若不爱惜、慎重，则虽日拜卿相而人不劝，动行诛戮而人不惧。此安危之机，人主之操术也。自祖宗以来，用刑至谨，习以成风，故虽展年磨勘、差替、冲替之类，皆足以惩警在位。独于名器爵禄，则出之太易，每一次科场，放进士诸科及特奏名约八九百人，一次郊礼，奏补子弟约二三百人，而军职转补、杂色入流、皇族外戚之荐不与。自近世以来，取人之多，得官之易，未有如本朝者也。今吏部一官阙，率常五七人守之，争夺纷纭，廉耻道尽。中材小官，阙远食贫，到官之后，侵渔求取，靡所不为。自本朝以来，官冗之弊，未有如今日者也。伏见祖宗旧制，过省举人，御试黜落不少，既以慎重取人，又以见名器威福专在人主。至嘉佑末年，始尽赐出身，虽文理纰谬，亦玷科举。而近岁流弊之极，至于杂犯亦免黜落，皆非祖宗本意。又进士升甲，本为南省第一人唱名，近下方有特旨，皆是临时出于圣断。今来南省第十人以上、别试第一人、国子开封解元、武举第一人、经明行修举人，与凡该特奏名人正及第者，皆着令升一甲。纷然并进，人不复以升甲为荣，而法在有司，恩不归于人主，甚无谓也。特奏名人，除近上十余人文词稍可观，其余皆词学无取，年迫桑榆，进无所望，退无所归，使之临政，其害民必矣。欲望圣慈特诏大臣详议今后进士诸科御试过落之法，及特奏名出官格式，务在精核，以艺取人，不行小惠，以收虚誉，其着令升甲指挥，乞今后更不施行。昔诸葛亮与法正论治道，其略曰：「刑政不肃，君臣之道渐以陵替，宠之以位，位极则贱，施之以恩，恩竭则慢。吾今威之以法，法行则知恩，限之以爵，爵加则知荣。恩荣并济，上下有节，为治之要也。」唐德宗蒙尘南山，当时事势可谓危急，少行姑息，亦理之常。而沿路进瓜果人，欲与一试官，陆贽力言以为不可。今天下晏然，朝廷清明，何所畏避而行姑息之政？故臣愿陛下常以诸葛亮、陆贽之言为法，则天下幸甚。其三、臣于前年十月内曾上言，其略曰：「议者欲减任子，以救官冗之弊。此事行之，则人情不悦，不行，则积弊不去。要当求其分义，务适厥中，使国有去弊之实，人无失职之叹。欲乞应奏荫文官人，每遇科场，随进士考试，武官即随武举或试法人考试，并三人中解一人，仍年及二十五以上方得出官。内以曾举进士得解者，免试。如三试不中，年及三十五以上【二】，亦许出官。虽有三试留滞之艰，而无终身绝望之叹，亦使人人务学，不坠其家，为益不小。」后来不蒙降出施行，窃虑当时圣意，必谓改元之初，不欲首行约损之政。今者即位已四年矣，官冗之病，有增而无损，财用之乏，有损而无增。数年之后，当有不胜其弊者。若朝廷恬不为怪，当使谁任其忧？及今讲求，臣恐其已晚矣。伏乞检会前奏，早赐施行。辙言三事：
　　其一、臣伏见本部一月出入见钱之数，率皆五十余万贯，罄竭所得，仅给经费而已。稍加他用，辄干求朝廷，方能办事，有司惴惴，常有阙事之惧。臣闻古之为国，皆食租衣税而足，降及近世，始有盐、铁、酒税之利，凡郊庙、朝廷禄士养兵、捍边睦邻，百色取具于此。盖天之所生，地之所产，足以养人，自三代、汉、唐至于祖宗之盛，未有舍此而外求者也。今四海万里，耕稼相属，而以不足为忧，臣实怪之。孟子有言：「无政事，则财用不足。」臣愚无知，意者朝廷之政岂有所未立故耶？臣观诸道监司，自近岁以来，观望上下，无复励精之实，妄意朝廷以不亲细务为高，以不察奸吏为贤，于是巡历所至，或不入场务，不按有罪。郡县靡然承风，懦者颓弛，权归于吏，贪者纵恣，毒加于民。四方嗷嗷，几于无告。其它害理而伤化者，非臣之职，臣不敢议也。若夫两税、征商、榷酤，无故亏欠者，比比皆是，此臣之职也。欲乞陛下特降指挥，令本部左曹具诸路去岁征税增亏之数，其非因水旱灾伤，特以□弛不职而致亏欠者，择其最甚，黜免转运使、副、判官，罚一以劝百。上意所向，下之所趋也。如此施行，庶几财赋渐可治矣。
　　其二、臣闻汉以九卿治事，唐以六曹为政。汉非无尚书。而唐非无卿寺也，盖事不在耳。先帝法唐之政，专用六曹，故虽兼置寺、监，而职业无几，量事设官，其闲盖有仅存者矣。顷元佑之初，患尚书省官多事少，始议并省，郎曹所损纔一二耳，而寺、监之官，如鸿胪、将作，旧不设卿、丞者，纷纷列置，更多于旧。中外之议，以此疑惑，以为朝廷为人设官，非为官择人。此言一出，为损非细。其于治体，非臣所当议也，而至于京师□给之厚，出于本部，故臣愿明诏有司，减去寺、监不急之官，以□不赀之费而已。
　　其三、臣闻财赋之源出于四方，而委于中都，故善为国者藏之于民，其次藏之州郡。州郡有余，则转运司常足，转运司既足，则户部不困。唐制，天下赋税，其一上供，其一送使，其一留州。比之于今，上供之数可谓少矣，然每有缓急，王命一出，舟车相衔，大军以济。祖宗以来，法制虽异，而诸道蓄藏之计犹极丰厚，是以敛散及时，纵舍由己，利柄所在，所为必成。自熙宁以来，言利之臣不知本末之术，欲求富国，而先困转运司，转运司既困，则上供不继【三】，而户部亦惫矣。两司皆困，故内帑别藏虽积如邱山，而委为朽壤，无益于算。故臣愿陛下举近岁朝廷无名封桩之物，归之转运司。盖禁军阙额与差出衣粮，清汴水龏与外江纲船之类，一经擘画，例皆封桩。夫阙额禁军，寻当以例物招置，而出军之费罢此给彼，初无封桩之理。至于清汴水龏虽损于旧，而洛口费用实倍于前，外江纲船虽不行打造，而雇船运粮，其费特甚。重复刻剥，何以能堪！故臣谓诸如此比，当一切罢去，况祖宗故事，未尝有此，但有司固执近事，不肯除去，惟陛下断而行之，则转运司利柄稍复，而上供有期，户部亦有制矣。
　　丁未，朝奉大夫、大理少卿莫君陈知舒州，君陈以疾自请也。朝请郎、知舒州黄履复天章阁待制、知洪州。履坐举刘次庄再夺职，至是期满，有司以闻，故有是命。
　　三省言：「大理寺右治狱并罢，请依三司旧例，于户部置推勘、检法官，治在京应干钱谷公事。」从之。（旧录云：「元丰中，董正治官，省曹治文书，行天下；寺、监治事，止京师。户部非治狱之官，故厘为大理寺，复古制也。至是罢。」新录辨曰：「户部治钱谷公事，自是祖宗旧例，在当时最便，与元丰复古制设省、寺、监不相干涉。自『元丰中』至『是罢』四十二字删去。」）
　　诏：「陕西、河东路经略司如承他路报夏贼入寇，即审详贼势，出兵牵制，令贼顾虑，不敢久留。仍远斥堠，如无伏兵及有可乘之利，方得进讨，务取万全。」
　　朝奉大夫、仓部郎中王宗望为河东路转运副使。承议郎、权河东转运副使唐义问知荆南。
　　考功员外郎欧阳棐为著作郎、实录院检讨。右正言刘安世言：「臣近闻大臣尝荐棐，谓有史才，朝廷过听，遂用为著作郎，中外喧传，皆谓大臣不当轻进奸慝，误陛下知人之明，累公朝责实之政。臣忝在言路，义当论列，不避委曲，上烦圣听。按：棐凭借阀阅，素无声闻，才既闇陋，性复回邪，造请权门，不惮寒暑，与程颐、毕仲游、孙朴、杨国宝辈交结执政子弟，参预密论，号为死党，缙绅之所共疾，清论之所不齿，岂可更叨误恩，列职太史？昔刘知几之论，以才、学、识为史官之三长。今棐齳佞浅薄，背公成朋，虽有口耳之学，亦何足取。臣窃谓朝廷不至乏才如此之甚，伏望圣慈因其辞免，追还新命，非惟少抑奔竞之风，庶亦渐消朋党之弊。」贴黄称：「勘会著作郎之任，典领国史，清切严重，非他官之比，自来由此遂为两制，岂容小人辄尔冒处？伏望别加遴选。」从之。（棐据政目初二日事，十二日改集校。）
　　己酉，承议郎、权开封府推官公事邵龠□虒为都官郎中。朝散郎、吏部郎中彭次云为成都府路转运使，宣德郎、权成都府路转运判官杨国宝为陕西转运判官。后二日，次云、国宝皆罢。（罢在初六日，今并书。次云、国宝必有故，当考。国宝，吕公着甥。次云六月二十六日以吏中为淮南漕。）
　　御史中丞胡宗愈言：「窃惟朝廷外置诸路监司，以为耳目之官，提振纲纪。天下官吏有贪墨而不廉者，有违越而无操者，有残毒而害民者，有偷惰而弛职者，一切使之检察其实以闻，朝廷所赖以广聪明于天下而行废黜。向来所擢监司，多轻锐残酷之徒，惟以矫激为务，击搏为能，刻核太深，以希进擢，而不恤朝廷为治大体，以至韑拾微细，以资苛察，恣情尚气，凌辱衣冠。朝廷略行惩革，以戒过当，如江南西路提举官曾孝廉之类是也。访闻近日天下贪滥残酷偷惰之徒，惟务此以借口，抗忽监司，以为朝廷方行□厚之政，监司不敢按举，所在恣为不法不职。为监司者，有内无所守之人，反务观望，不体朝廷用中之意，坐视部下官吏贪惏违越，肆为不法，苟简偷惰，隳废职业，并不戒励督察，一向纵弛，却致养成官吏过恶，陷入深文，以至事务不举，纲纪颓坏。此风浸长，深害治体。书曰『□而有制』，不云姑息容奸，欲望朝廷特降指挥，明赐戒敕天下州县官吏，仍指挥诸监司常务平允觉察，不得纵弛容长贪滥残酷偷惰之辈，伤民弛职，庶几官吏人人勉励，不惟修举职业，不致废务，兼亦上下醇厚，有助风化。」诏札与诸路及府界监司，仍令御史台觉察；并检元佑二年十一月十二日孙觉所奏，札与御史台并府界、诸路监司。（孙觉二年十一月十二日奏，实录不载，已于编录册内检寻增入。实录载觉及宗愈奏亦甚略，今依编录册内所载增入。四月六日，宗愈已自中丞迁右丞，五月二日，行出此章，盖宗愈此章久已进入，今乃行出耳。）
　　监察御史赵挺之言：「御史所言，多系省曹之失，却降本部，自属妨碍。请以台官所言事付三省看详，若合立法及冲改旧法，即乞下本部取会，如可行，从朝廷指挥。」从之。
　　户部言：「荆湖南、北路盐价，相度自接连广东及江南、湖北州军场务，以远近均定，庶贵贱不致相远，可绝私贩。」从之。（四年正月己亥可考。）
　　诏府界、诸路旧纳免役钱百贯以上户，依单丁等户法输纳助役钱。
　　三省、枢密院以军国事目当关吕公著者定为令。凡与三省同施行者：一曰应差除并责降叙复，二曰应三省并三省、枢密院同取旨，三曰边防体大公案并体量取勘事，四曰支移钱粮数多，五曰诸军班特支，六曰差官按察，七曰馆伴入国接伴、送伴，八曰朝会，九曰国书，十曰近上蕃夷若李干德、阿里骨等受官袭封，十一曰废置州县，十二曰特立捕盗赏格。其与逐省同施行者：一曰省曹寺监所上事，二曰体量赈济，三曰应缘大礼事，四曰应科场事，五曰非泛祠祷，六曰应干陵庙事，七曰诸蕃国进奉差押伴官并进奉回赐，八曰修书，九曰创立改更法令，十曰应缘河防事，十一曰铸造钱宝，十二曰典礼仪制，十三曰捉杀十人以上贼。其与枢密院同施行者：一曰除授差移管军三路副都总管至副总管、三路沿边知州带安抚使、管勾安抚司、同麟府路管勾军马、两省都知押班、枢密院都副承旨、内臣昭宣使【四】已上，二曰诸路添减军马，三曰更改大法令，四曰议论未决疑难事务，五曰诸班直指挥使已上转员，六曰差文臣措置边事，七曰文臣换大使臣，八曰处置边防，九曰辨理疆界，十曰战阵赏罚，十一曰诸路紧切事宜，十二曰国信，十三曰民兵，十四曰马政。初，以太师文彦博平章军国重事，其所预事目，曰除前执政、尚书、节度使、翰林学士、御史中丞，曰除边帅、开封成都知府，曰大典礼，曰赦宥，曰要切边事，曰军马、河防措置事。及公着平章，乃去「重」字，前所未有也。（此据公着家传修入。按：吕大防奏稿元作军国重事，却抹去「重」字，不知何故。其后亦缘此致人言，当考。）诏军国事及非常程事，并临时合与三省同议取旨，并关预签书。
　　辛亥，给事中赵君锡言：「卢秉落龙图阁直学士，充宝文阁待制，差遣依旧，臣已封驳，又令臣依前降指挥行下。秉之罪状，尽夺旧职，犹为轻典，臣愚不识大体，辄守前议，不敢奉诏，谨再封进。」诏依前降指挥，卢秉展二年磨勘。
　　右正言刘安世言：「臣尝进论卢秉昨在两浙专主盐事，残民害物，遗毒累年。乃者朝廷体量得实，谓宜重贬，而止落学士，犹以待制提举宫观。窃恐无以戒戢奸暴，慰塞民情，乞依□居厚例，特行窜黜。伏闻续有指挥，令展二年磨勘。罚不当罪，士论未平，是敢罔避再三，尘□天听。按秉榷卖盐货，峻刑虐民，无辜流死，以数万计，老稚转徙，号呼盈路，比屋愤怨，思食其肉。上赖累圣德泽深厚，是以人心卒无异志。昔□居厚之在京东，掊克太甚，敛怨于民，陛下践阼之初，责授散官，远郡安置，天下传播，莫不欣喜。秉之刻剥，无异居厚，而猛暴杀人，则又过之。不伏重诛，已为□典，尚叨侍从，何以示惩？臣伏观祖宗以来，尤以失入为重。彼执法之吏，不明微意，误使一人入于深文，大则追停，小则降免。今秉奉使，故设苛法，多杀平民，非特失入一人比也。而朝廷责命太轻，未厌公议，非所以示陛下仁爱元元之意。伏望检会臣前奏，重行窜贬，以慰民望。」
　　又言：「臣近为体量到卢秉向在两浙专主盐事，设法苛虐，流毒一方，而朝廷责命太轻，未厌公议，臣已两具论列，未闻指挥施行。窃缘卢秉奉将使指，专为掊克，使无辜之民流离转徙，冤号之声盈于道路，盖有甚于□居厚者。且两浙、京东皆陛下之民，而秉、居厚酷暴之状相若，一则贬为散官，远郡安置，一则尚列侍从，提举宫观，同罪异罚，恐非至公之道。伏望圣慈检会臣前奏，比附□居厚例，重行窜黜，以慰远民之望。」
　　又言：「臣近为卢秉责命太轻，未厌舆议，臣已三具论列，未蒙朝廷施行。如秉苛虐酷烈之实，远民愁苦冤愤之情，前奏言之已详，不复条列，而臣尚有未尽之意，更为陛下陈之。臣闻人君之柄，莫大于赏罚，而所以行之者，必主于公平。传曰：『功同赏异，则劳臣疑；罪均刑殊，则百姓惑。』盖不能处之以至公，则天下不能无疑惑之心也。今秉之罪状显著，非在轻重疑似之闲，考之近例，又有□居厚散官安置之比。谏官、御史交章弹劾，而不正典刑，以谢东南之民，可乎？臣之所论，非苟欲夺秉寄禄官而已，盖秉之残民害物，甚于居厚，而尚为待制，提举宫观，罪均刑殊，臣恐无以解天下之惑也。伏望陛下检会臣累奏事理，削秉侍从之职，以慰人望。」
　　赐鄜延路第三、第六将及塞门寨守御军兵特支有差。以西贼犯顺，牵制及守御有劳也。米赟赠四方馆使、荣州防御使，郝普、吕惟正各赠五资，仍令经略司取索儿男以闻。（赟等死事四月二十四日。）
　　供备库使徐鄂差充广南西路兵马都监，辞免远官，诏送吏部与合入差遣。
　　壬子，诏自今凶恶髃贼他处入界，或经由已出界，虽不曾在部内作过，亦依贼发条限以闻。
　　癸丑，枢密院言：「去冬西贼累求纳款，朝廷并依赵□所奏，许令应答，然至今不绝犯边。近梁乙埋再遣人称欲伏罪讲和，今又聚兵犯塞门。观其情意，实欲得和，但于未成之闲，冀幸掩袭，或有所得。今既不胜，必申前请。若止如累降指挥，率尔受之，贼必谓中国苦其侵寇，意在速和。」诏赵□：「如夏人再来有言，先令把边人重迭诘问虚实，俟其意坚，徐引至顺宁寨问所欲言，然后谕以反复因依遣之，仍遂旋录所说语言疾置以闻。若牒送到谢罪表匣或空牒请和，亦令将寨官语以未敢承受。如半月以外，即云经略司令先见公牒，有可凭信即收接，当奏取朝旨。」（旧录云：「时上未亲政，姑息夏人，无所不至，为其轻侮杀掠，尚为空言欺罔帘帷。」新录云：「谓安边为姑息，而以密院所奏为空言欺罔帘帷，非也。自『干牒』至『帘帷』七十八字删去。」「故牒送到」至「取朝旨」，新录亦删去，今复存之，赵□行状当删耳。）
　　朝请大夫、秘书少监李周为直龙图阁、陕西路转运使，朝奉郎、秘书校理、权判登闻鼓院韩治为秘书丞。太常博士常安民为太常丞，国子监丞龚厚为太常博士。（二年正月二十二日，为监丞。）
　　实录院检讨官、著作郎兼侍讲范祖禹辞免起居舍人，从之。（除右史在四月十二日。）祖禹三上章辞免，不许，又以吕公着亲嫌为解，公着亦于帘前纳除目，太皇太后曰：「祖禹擢用，不缘相公，可谕令就职。」知旧多劝祖禹受命，祖禹曰：「此心未肯。」复上章并具状申三省乞敷奏，得请乃已。
　　是夏，权住进讲，祖禹言：「臣不侍经席，已踰两月。陛下深居闲燕，圣学日勤，然臣等无由罄竭愚短，辅助万一。昔唐宪宗不对学士两月，李绛奏曰：『为臣等窃禄偷安之计则便矣，其如陛下何！』陛下嗣位，于今四年，幸赖太皇太后以至仁盛德，母临天下，垂拱无为，海内晏然，当今之务，莫如学问之为急也。陛下今日学与不学，系他日天下之治乱，臣不敢不尽言之。陛下如好学，则天下之君子欣慕，愿立于朝，以直道事陛下，辅助德业而致太平矣。陛下如不好学，则天下之小人皆动其心，欲立于朝，以邪谄事陛下，窃取富贵而专权利矣。君子专于为义，小人专于为利。君子之得位，欲行其所学也，小人之得位，将济其所欲也。用君子则治，用小人则乱。君子与小人，皆在陛下心之所召也。凡人之进学，莫不在于年少之时，陛下圣质日长，龙德升进，数年之后，虽欲勤于学问，恐不得如今日之专也。臣窃为陛下惜此日月，愿以学为急，则天下幸甚。论语记圣人言行之要，修身治国之道，无不在焉；尚书言帝王政事，人君之轨范也。论语虽已讲毕，望陛下更加详熟，尚书未讲者，亦愿陛下先熟其文，臣等以次讲解及之，则陛下圣意先已有得矣。」（据范祖禹集劝学札子自注云：「八月二十二日」，今合附此。）
　　甲寅，朝奉郎鲁君贶行都水监丞。（为刘安世言章，故书。）
　　乙卯，诏详定重条一司一路一州一县敕令，委诸路转运司、府界提举司各选官一员，同本司属官删修，令刑部看详以闻。
　　丙辰，以进士及第李常宁为宣议郎、签书镇海军节度判官厅公事，吕益柔为承事郎、签书保信军节度判官厅公事，龚夬为承事郎、签书河阳节度判官厅公事。（除官与前牓不同，用龙飞牓恩例也。）
　　诏以元丰北库为司空吕公着廨舍，其封桩钱物并就南库，以「元丰库」为名，专主朝廷封桩钱物。（正月九日、五月十八日。）
　　注　　释
　　【一】旧制许请间奏事「间」原作「问」，据苏东坡集奏议集卷五转对条上三事状改。
　　【二】年及三十五以上「年」字原脱，据同上书补。
　　【三】则上供不继「继」原作「济」，据阁本及栾城集卷四○转对状改。
　　【四】昭宣使「昭」原作「招」。按：宋史卷一六九职官志所载内臣□迁之制有昭宣使而无「招宣使」，此处「招」显为「昭」之误，故改。
续资治通鉴长编
卷四百十一
卷四百十一
　　起讫时间 起哲宗元佑三年五月丁巳尽其月
　　卷　　名 续资治通鉴长编卷四百十一
　　帝　　号 宋哲宗
　　年　　号 元佑三年（戊辰，1088）
　　全　　文
　　五月丁巳，朝奉郎、考功员外郎欧阳棐为集贤校理、权判登闻鼓院。先是，除棐著作郎、实录院检讨官，而言者争论其不当，故有是命。（棐除佐着、史讨，政目在五月二日。）
　　右正言刘安世又言：「臣近尝奏论欧阳棐朋党邪佞，不当尘玷太史，伏蒙陛下特徇公议，已令追寝，荐绅传诵，莫不相庆。闻近日复授集贤校理，前后反复，臣窃疑之。恭惟祖宗以来，尤重馆职之选，盖将养育成就天下之才，以备朝廷缓急不次之用，惟是行义着显，学问高明，卓然有闻于时，尚犹召试而命。尔后或诏执政俾荐所知，数十年闲，才三四举，何尝辄以名器私假匪人？如棐亡状，已具前奏，既不可居著作之任，岂复宜充馆职之选？不试而授，尤非常典。臣恐奸邪浸盛，蠹害日深，与其悔于已然，不若止于未兆。伏望圣慈念君子小人消长之渐，系朝廷治乱盛衰之机，罢棐馆职，以慰正人之望。」
　　又言：「近以欧阳棐既罢著作，复除集贤校理，不试而授，尤非常典，再具论奏，乞行追寝，今已累日，未闻指挥。按棐问学未优，趋向浅近，考功之政，闇滞亡状，特以阴邪附会，取悦权贵，是以造为虚誉，名过其实。执政大臣姑欲成就棐，而不论人材之如何，公议之可否，废祖宗之典故，而与台谏立敌，此乃衰世之弊风，恐非圣朝之美事。伏望陛下特垂省察，检会臣前奏事理，罢棐馆职，以抑朋党侥幸之弊。」
　　又言：「近为欧阳棐除集贤校理不当，臣已两具论奏，皆为执政沮抑，莫肯依公施行，须至再沥诚恳，上□圣览。臣闻祖宗设馆职之选，所以收天下之贤才，而长育成就，以待不次之用。自来必求文学、行谊卓然有闻于时者，然后以朝廷之旨，召试而命之。仁祖中年，始诏执政各举所知，英宗绍统，亦遵故事，未尝不加较试，遂授职名。惟是台、省之官，荐绅宿望，或累持使节，或移镇大藩，欲示优恩，方令贴职。今棐猥以庸才，徒藉阀阅，阴邪朋党，交结执政子弟，因缘附会，造为虚名，遂至吕公着荐充史官，孙觉举以自代。而执政止为二人称奖，共力主张，不论人才之不堪，公议之未厌，苟徇权贵之意，轻废祖宗之法，臣诚愚直，私窃惜之。况陛下平昔用人或有未允，台谏论列，不惮追改。岂有缘大臣之谬举，而不恤众人之公言，才罢著作，复除校理？窃弄朝廷之威福，蒙蔽陛下之聪明，臣若不言，则为负恩。伏望圣慈察臣志在徇公，深嫉朋比，特降中旨，罢棐馆职，振人主之威令，破执政之私谋，非特贱臣免废职之讥，亦使小人无幸进之渐。」贴黄称：「欧阳棐自来与程颐、毕仲游、杨国宝、孙朴交结执政吕公着、范纯仁子弟，荐绅之闲，号为『五鬼』。又与王存系正亲家，附会权势，不畏公议。今来执政顾惜人情，不肯行臣之言，伏望圣慈只作中旨罢棐馆职，所贵大臣见陛下耳目浸广，周知外议，除授之际，稍有畏戢。」
　　又言：「近以欧阳棐除集贤校理不当，已三具论奏，未睹施行。虽屡□天听，难逃罪戾，而不协公论，终决是非，辄复开陈，敢冀采纳。按棐奸邪庸陋，亡他行能，资藉家声，依傍权要，构起虚誉，名过其实。昨在考功，殊不事事，升降予夺，多任偏见。士人之被枉，凡有申诉，棐必迁怒，曲生诘难，行移会问，动经岁月，孤寒贫窭之人，困于留滞，往往破坏资考，苟求出都，嗟怨之声，播在髃听。方朝廷综核名实，宜在降黜，遽闻迁陟，俾掌著作，台谏交攻，仅得追寝。曾不旋踵，直除校理，进退无义，臣窃惑焉。若谓棐之文行、政事足以厌服士论耶？则不当罢著作之命矣。惟其人才亡状，如言者所奏，是以收还新恩，用慰公议。不识何名，复授馆职？前日之罢是，则今日之授非也；今日之授是，则前日之罢非也。陛下以此观之，则是非可否之论决矣。或者又谓大臣尝有论荐，重违其意，遂贴职名。审如此言，尤为不可。昔申屠刚谓：『王者承天顺地，典爵主刑，不敢以天官私其宗，不敢以天罚私其亲。』人主犹不得以私之，而况大臣乎？伏望陛下谨守祖宗之典章，慎重朝廷之名器，稍收威福之柄，杜塞侥幸之门，检会臣累奏事理，罢棐馆职，示天下以至公之道，不胜幸甚！」
　　又言：「昨以欧阳棐除集贤校理不当，臣已四具论奏，未睹指挥施行。非不知朝廷之视馆职固为细务，而所以不避烦□天听，须至开陈者，岂独以棐之人才不堪，盖所可深惜者，国家政事之大体也。臣窃尝思之，太史之任，诚儒学之高选，陛下既用言者之奏，罢棐著作，不识何名，直除校理？以品秩言之，虽在著作之下，以恩数论之，则过于著作远矣。今棐之寄禄官已系朝奉郎，若带馆职，则来岁郊礼，便得奏荐子弟。是名为降等，而实加厚也。且以人言而夺其新命，曾不旋踵，而所授愈优于前日，朝廷予夺取舍之体，固当如是乎？臣伏观陛下即政以来，未尝不以至公为治，如棐亡状，必无所私。而臣反复论列，至于四五，区区之诚，未蒙开纳。虽朝廷之微意莫可得闻，而中外之公议均谓不可。臣既有言责，苟未斥逐，终不敢泯默，以负陛下图任之意。伏望圣慈特降睿旨，检会臣累奏事理，罢棐馆职，以慰荐绅之望。」
　　朝奉大夫、集贤校理、管勾鸿庆宫刘定知临江军。（曾肇制集云：「定自降充宫祠后，已成资。」制词云：「往在先朝，奉使失指，黜置散地，及此再期。」）
　　朝奉郎李察知淮阳军。（此据曾肇制集。制词云：「察赋性倾邪，急于聚敛，以丧去位，适复周行，而论议纷然，指其宿负。稍从薄责，以厌舆情。」）察先除知济州，（政目在六月二十六日。）右正言刘安世言：「考之公议，皆谓不可。盖以察顷在京东，尝总漕计，专务掊克，希望进用。及移陕西，□居厚实继其事，凡所规画，多察始谋。洎闻居厚擢为待制，数对宾佐矜其才能，以为用我计策，遂有成效，彼蒙恩命，己独不赏，扼腕愤怒，形于辞色。陛下即政之初，以居厚刻剥太甚，特行窜责，察遂杜口不复论功。究其本末，乃阴险祸贼，奸邪趋利，荐绅之闲，鲜有伦比。昨以忧制去官，未即显黜，中外之人，指为幸免。今朝廷敦尚仁厚，登进贤能，苟容刻剥之徒，尚叨民社之寄，非所以明好恶于天下，表劝沮于公朝。伏望圣慈特留宸虑，纵未能投于荒裔，岂复可委以麾符？宜徇佥言，重行降黜，庶使聚敛酷暴之吏有所戒惧。」于是改知淮阳军。
　　诏赠太师富弼神道碑额许御篆，从弼子绍庭请也【一】。
　　诏新除著作郎黄庭坚依旧著作佐郎。以御史赵挺之论其质性奸回，操行邪秽，罪恶尤大，故有是命。
　　右正言刘安世言：「近闻朝廷除黄庭坚为著作郎，继有臣僚言其缺行，寻蒙指挥，已令追寝。然臣闻御史赵挺之历疏其恶，以为先帝遏密之初，庭坚在德州外邑，恣行淫秽，无所顾惮。窃谓挺之德州守官，耳目相接，不应妄缪。审如其言，则闾巷之人有所不忍，而庭坚为之自若，亏损名教，绝灭人理，岂可尚居华冑，污辱荐绅？伏望陛下以挺之所奏付外施行，庶使是非明辨，众听不惑。」又言：「臣窃谓庭坚所犯，若果得实，则名教之所不齿，岂宜尚居清要，污辱荐绅？若或无有，而不加考质，则庭坚虚蒙恶声，将遂□废。是非交错，有害政体。伏望圣慈特降睿旨，以台谏官所言庭坚事状，委逐路监司依公体量以闻，庶使枉直昭晰，中外厌服。」
　　诏：「提举教习马军所昨因教习在京马军置局，许臣僚等子弟赴所习学武艺，每年呈试推恩。后来罢教习在京马军，止有臣僚等子弟在所，人数不多，兼习学武艺之人，自依编敕春秋解发，其马军所子弟亦可依敕呈试。罢提举教习马军所【二】，已应法子弟关殿前司，候将来冬季时，依旧条拣试。」
　　戊午，太中大夫致仕巩甲卒。（可削。）
　　庚申，诏改邕州怀化峒为州。先是，知峒零崇燍纳土，自顺州废，即弃巢穴归省地，朝廷录其功，授以使额，而有是诏。
　　户部言：「三司事务分隶六曹、寺、监，昨虽将钱谷事收归户部，缘止是出纳。今来除左右曹、度支、仓部见今所主事务应缘公事并随事勘断外，他曹公事若皆承勘，于理未便。况今钱帛、粮草，除系本部诸案及部辖寺、监库务外，别部所领，已系支付之物，如令推治，自当送开封府。」从之。
　　辛酉，降授四方馆使、嘉州团练使、提举崇福宫狄谘为永兴军路钤辖，皇城使、果州防御使、带御器械吕寘为鄜延路副总管。
　　新知荆南、承议郎唐义问除集贤校理，东上阁门使、鄜延路副总管张守约领康州刺史、充秦凤路副总管。文彦博言：「义问只以近下散官知荆南，恐事体不重。兼近有谢麟自知邠州移知潭州，带直秘阁；叶均以秘书少监知荆南，带直龙图阁。乞加义问馆阁职名，所贵夷夏称呼，增重方面事体。」又言：「守约进身不苟，年过七十，精力甚强，而官止横行使额。乞察其人材履历，擢充正任。」故二人有是命。
　　朝议大夫、权河北路转运使范子奇权河东路转运使，朝请大夫、权河东路转运使马默知□州。（默传云：「为河东路转运使，时议弃葭芦、□堡二寨，默奏控扼险阻，敌不可攻，弃之不便。朝廷从之，二寨得不弃。移知□州。」此事当考。）
　　诏太常、太仆、大理、司农、太府寺、国子监置长贰，余寺、监长贰并互置，省军器监丞、太仆寺主簿各一员。（刘安世、苏辙先有言。）
　　诏赐熙河兰会路银、绢各五万，鄜延路绢八万，泾原路绢七万，环庆路绢五万，秦凤路绢五万，并以防秋备军赏也。又赐陕西路转运司银、绢共四十万，乘时收籴，以广蓄积。
　　银青光禄大夫致仕章俞卒。（可削。）
　　壬戌，诏府界、诸路封桩禁军阙额钱帛，后来创置过禁军指挥，并先据数除出，候不及旧额之数，方依条封桩，仍着为令。（苏辙五月一日转对。）
　　癸亥，诏以治平臣僚所上互进方略授逐路帅臣，讲求困贼之策，选定持重将佐，阅精锐兵马，先募闲谍者深入探候，要知贼众聚落所在。审无伏兵，参验符合，密为期约，出其不意，要在使贼莫测，疲于奔命，方为得计。仍先具经画措置事件，及夏贼相抗如何防遏，条析以闻。（治平臣僚所上互进方略，当考。）
　　环庆路经略使范纯粹言：「窃详治平年臣僚所上困贼方略，固为精尽，施之于今，亦无不可。然兵马数目以至将佐头项、遣应次第，即与目今全然不同。臣仰悉朝旨，密作经营，但不失今降朝旨大意而已。须诸路动息相闻，首尾相照，互相为力，使西贼于逐路山界各有所畏，分兵待敌，不敢并兵一路，则我计方行，不至重困。自余亦不须合治平之意。所有朝旨内先令具经画措置事件闻奏，缘边机务难以预定，贵在临时处决，即先事无可预陈。所有准备西贼防庇边民一节，即不异见今备□□□（元□女）□之策。」（三年六月十日，纯粹奏此，今即附诏旨下。）
　　昭信军节度使、开府仪同三司、赠太师、崇国孝温王宗瑗卒。诏特辍视朝三日，车驾临奠，诣后苑举哀成服。（濮安懿王第十三子。）
　　初，胡宗愈除尚书右丞，谏议大夫王觌疏：「宗愈自为御史中丞，论事建言多出私意，与苏轼、孔文仲各以亲旧相为比周，力排不附己者，而深结同于己者。操心颇僻如此，岂可以执政？」内批：「王觌论列不当，落谏议大夫，与外任差遣，仍不得带职。」其日，戊午也。（十三日也。觌奏当求全本增入。觌有章疏，乃独无此，当考。）翌日，吕公着言：「臣与王觌旧不相识，在前朝及陛下临政之初，并不曾举荐，但见觌自任言责以来，凡所言事，最为稳审，今来若止为论列胡宗愈，便行责降，未必协众情。其内降指挥，臣与吕大防、范纯仁等商量，未敢行下。伏乞陛下特与包容，更加圣虑裁酌。」后二日，公着与大防、纯仁再论于帘前，太皇太后曰：「胡宗愈有何罪？司空与司马丞相皆亲尝荐之。」公着曰：「宗愈在先朝诚有直声，然自任中执法，颇为浮议所惑，所言事多不协众望。」刘挚进说甚力，太皇太后厉声曰：「若有以门下侍郎为奸邪，甘受之否？」挚顿首谢曰：「陛下审察毁誉每如此，天下幸甚。然朝廷当顾大体，胡宗愈进用自有公议，必致陛下贬谏官而后进用，恐胡宗愈亦非所愿。」文彦博曰：「刘挚言是，愿赐采纳。」太皇太后意犹未解。是日，公着又与文彦博及大防、纯仁等面论，纯仁退而上疏曰：「臣昨与吕公着等，并今日与文彦博等，两次帘前奏陈，乞□王觌之罪，盖欲假借台谏，使人人敢言。其闲即有不当，亦须稍垂□宥，以彰朝廷容谏之美。况陛下临御以来，未尝严责谏臣，一旦行之，恐伤仁化。又虑来者或多，若一一窜逐，寖失朝廷清净之体【三】。其心止于如此，更无他意。侧闻圣训，以谓『朋党甚多，宜早施行，恐于卿等不便。』以臣愚见，朝廷本无朋党，只是善恶、邪正，各以类分。陛下既用善人，则匪人皆忧难进，遂以善人之相称举者，皆指以为朋党。所以臣等不避违忤，缕缕开陈。罄竭愚诚，莫回天意，臣若面从顺旨，则是苟容之臣，何足以副陛下简求？何面目处髃臣之右？又况彦博、公着等皆是累朝旧人，陛下留在左右，已二三年，辅翊皇猷，未尝有阙，今日岂有雷同罔上，庇护党人？盖其爱君之心，与臣无异，惟在陛下深加采纳。所有先降贬谪王觌文字，臣未敢签书，更乞圣心熟虑。臣自先朝言事不合，遽斥处外，几二十年。遭遇陛下一新庶政，从谏任贤，夷夏欢呼，古今无比，皆圣心所悉，非愚臣独敢妄言。而一旦拔臣于疏远之中，骤置于丞弼之位，故臣夙宵尽瘁，恐负圣知，岂有容庇朋党，自损声名，玷辱家声，取笑千古？盖是爱惜圣政，思报大恩，蝼蚁之诚，惓惓不已。今若陛下决以臣言无取，即乞谪臣补外，彼指为朋党者自明。臣虽一身斥远，若遂决朝廷大疑，则是犹有所补，不辜简拔，则臣死之日，犹生之年矣。」又奏：「臣曲谢日，已曾奏闻，昔先臣与韩琦、富弼，蒙仁皇同时用为执政，三人各举所知，引用忠良。有匪人之不得进者，遂构造谤语，指为朋党，先臣与韩琦、富弼皆得补外，所用之人类遭贬逐。当时造谤之人皆欣快相贺，曰：『且得一网打尽。』此事未远，众人犹知，亦可以为朝廷深戒。」因录进欧阳修朋党论。（此据曾肇墓志。）
　　中书舍人曾肇言：「臣今月十八日吏房送到辞头，五月十三日奉内降指挥：『王觌言事不当，与一外职合入差遣，不得带职。』十八日，三省同奉圣旨，差知润州者。臣承乏近侍，职在训辞，理有未安，合具敷奏。臣伏见陛下临政以来，开广聪明，大辟言路，拂意逆耳、诋讦狂妄、常人之情所不能容者，莫不虚心克己，温辞降色以受之。天下之人歌咏颂叹，以为古之圣帝明王不过如此。一二年来，不惟朝廷政事人情，以至四方万里幽深隐伏之利病，莫不毕闻于上者，言路无壅故也。是以在廷之臣，人人勇于自效，至不以出位为嫌，而以不能尽言为耻。振起天下敢言之气，始自今日。故如觌者，身任言责，有所闻见，不得不为陛下尽言而无隐也。陛下未以其言为然，犹当□大含容，不宜遽弃。何者？以言赏人，犹有观望畏缩而不敢进者，以言罪人，人将钳口结舌，望望然去矣，其肯以身蹈祸，而觊万一之听察哉？觌之一身，出入内外，不足以为重轻，而陛下言路之通塞，人情之伸屈，在此一举，此臣不得不为陛下虑也。陛下寄腹心于大臣，寄耳目于台谏，二者相须，不可阙一。执政大臣朝夕在人主左右，据利势，执国柄，人情之所难言者也。导之使言，犹或不闻其过，今觌一言及之，遂至逐去，臣恐在廷之臣以觌为戒，依违顾望，莫肯正论，异时执政大臣虽有罪恶，陛下亦将不得闻矣，此可为寒心者也。陛下临政以来，台谏章疏无所忌讳，虽奏至数十，未尝罪之，何独于觌一言之入，遽不能容，何示天下以不广也？觌以小官，不一二年，拔擢至此，今以言获罪，犹补便郡，于觌何损？臣所惜者，今于圣政不为无累尔。伏望陛下深念祖宗付托之重，爱惜朝廷台谏之体，不以容纳狂直为难，而以壅塞言路为惧。以觌所论质之公议，苟其言可取，固当行之，如无足采，亦愿陛下容之度外。使天下之人知朝廷不罪人言，始终如一，而执政大臣有所畏忌，增益陛下虚心纳谏之明，是一举而数美从之也，其可忽哉？臣备位侍从，首尾三年，常恨不能补报万一，今辄缘职事冒进狂瞽，惟陛下留神省察，幸甚！所有制词，未敢修撰。」贴黄称：「臣伏见丰稷昨任谏官，所论者陛下骨肉闲事，犹且含容矜贷，更获美迁。闻者皆服陛下仁慈□厚，有天地之量，岂独于觌而不能容？伏望圣慈更加省察。」
　　纯仁又言：「臣昨日入札子，未敢签书王觌文字，因以文彦博、吕公着累朝旧人，其言乞加采纳，及论朋党，事系善恶消长，皆愚臣受恩之深，罄沥血诚，用伸补报，更无顾望撄触之虑，伏望圣慈特加详览。文彦博、吕公着年皆垂老，屡乞退闲，陛下特留平章军国事，盖以重德老臣，一心向国，真可委信，此圣虑之深，高入前古。兼吕大防等皆陛下选拔于众，各有名望之人。今若商量一谏官差除，有言不蒙垂听，则与陛下眷留擢任之意轻重不同。臣所以更望圣衷审虑，少回天意，量加采纳，以成唐尧舍己从人之意，不使大臣有不用之言，则社稷幸甚。臣前年初到阙时，闻有德音令台谏官但言事，太皇太后自主张。臣愚不胜欣喜。今见彦博已下诸大臣奏事未蒙听纳，臣不胜忧惧。」
　　庚午，承议郎、右谏议大夫王觌直龙图阁、知润州。尚书右丞胡宗愈上表乞罢政事，除闲慢差遣，诏答曰：「朕开奖言路，通来下情，虽许风闻，犹当核实，岂以无根之语，轻摇辅政之臣？朕方驭众以□，退人以礼，加之美职，付以大邦。朕既无负于听言，卿亦何嫌而避位。祇服乃事，毋自为疑。」苏轼之词也。
　　监察御史赵挺之奏：「王觌因言执政而罢，朝论以觌任职，皆为觌贺。伏愿追改责之觌命。」又言：「臣僚多言胡宗愈之失，今朝廷独责觌，外论尤以为疑。」（编类章疏五月二十五日并三十日事，今附此。）监察御史杨康国奏：「一二年来，陛下略不优假言路去年逐张舜民，今岁又罢，王觌，皆缘论及执政，而岁岁逐谏官、御史。伏望追寝罢觌之命。」（编类章疏五月二十三日，今附此。）皆不报。
　　刘挚记觌罢谏议大夫事云：「初，胡宗愈为中丞，屡击侍御史。纯有劲节但少通，杜纯脱，又昵诸韩，始所以进，由韩维属吕公着。而宗愈击纯无实恶，纯为大理丞，以不能苛深得罪，其事甚着，宗愈乃言其刻，及诋其阴赞维收例事，又言在河北鬻酒，又言纯为韩氏杂干如奴仆。会帘中方恶韩氏，此言皆入，纯以故罢，而觌继之。（纯以二年七月辛未自南床除改右司【四】。）觌与宗愈不咸有状，未几，宗愈为右丞，言者交攻之，而觌最力。其一章先陈维之善，谓宗愈辄尝弹之，又叙杜纯之善，而宗愈击之，皆非是。觌亦韩氏所引，已蹈嫌疑矣。尝面宣曰：『宗愈不曾言韩维。』而觌犹论不已，以宗愈为奸邪。于是上怒，宣示文彦博以下，使重谴觌。二三公极救之，挚亦进曰：『觌性和而正，久在言路，有裨补。今为谏大夫十数日，无罪而黜，恐天下不知其故。』谕曰：『觌无故挟私诋近臣，岂曰无罪？侍郎只是不曾被人言及，若言作奸邪，还肯甘受否？』挚曰：『臣有罪恶，安敢求免人言？臣非为觌，但惜朝廷事体。宗愈之进，自有公议，不须令朝廷逐一谏大夫而用也。觌若自出，恐宗愈亦非所安耳。』文彦博曰：『刘挚之言极是，愿采之。』觌竟去，免重谪耳。」（刘挚记王觌事，用挚日记修入。）
　　中散大夫许遵卒。（可削。旧录遵传云：「登州有妇人何云，谋杀夫违律而自承者【五】，遵按法因犯杀伤而自首者得免所因之罪，仍科故杀伤法，而敕有因疑被执、招承减等之制，即以按状闻于朝。其意以谋为杀之因，所因得首，合从原减，今若塞其首原之路，则有司一切按而杀之，非是。王安石是其说，而难者以审谋伺便致人于死，则相仇者不禁，故谋杀而伤，其罪必绞。遵以法寺四方取则之地，故廷尉为天下平，今谋杀伤而首，一切从死，甚非好生之义，因引律质正，凡十条，莫之能难，时论与之。寻判大理寺，面赐三品服。遵陛对恳辞，诏中使押下，非常制也。大理断刑，有情不丽于法者，虽小必争，其言参以经律，即例有缪者，数奏改之。」新录辨曰：「许遵事实，已见神宗实录。熙宁六年，神宗尝患沙门岛罪人多，因宣谕王安石按问，欲举□法，故致多如此。今以司马光奏议更加删修。」许遵以此月二十四日卒，嫌与王觌事相乱，今去其日，附觌责后。此段当移入何云自首之时。）
　　辛未，诏监司秩满，资深无过人除知州者，与理监司资叙。
　　皇城使、康州刺史訾虎为秦凤路钤辖，六宅使王蝼为鄜延路钤辖。
　　枢密院言：「夏贼未平，诸路差移兵将，经画攻讨等事，深虑都、副总管或不能同共商议。凡兵马公事及边防机事，并须与副总管同议，亦不得别作一将，与钤辖、都监等。所贵于事体异于偏裨，缓急倚以出兵，可以节制诸将，仍务协和，各副朝廷任使之意。」诏札与逐路都、副总管。
　　癸酉，诏罢元丰八年十一月二十三日奏谳大辟不当及用例破条法。（旧录云：「先是，司马光执政，始立法：应诸路州军奏到大辟罪人【六】，称刑名疑虑及情理可悯者，令大理寺并依法定断，并坐疑虑可悯条送刑部看详。如刑名有疑，情实可悯，并具疑虑可悯因依，申奏取旨。若看详得刑名无疑虑及可悯者，即具抄奏，下本处依法施行，不得将旧例贷配破条。委三省点检，如有不当及用例破条，奏乞取勘施行。自是州郡不复敢以疑狱为谳，岁断大辟加多，天下以为非也，故有是诏。」新录辨曰：「司马光立奏谳之法，所以正朝廷之纲纪，若患岁断大辟之多，遂欲以奏谳出之使减少，则天下犯大辟者，岂有悉是疑狱之理？今删去芜辞。」）
　　枢密院言：「诸路钤辖、都监应管辖本路不系将兵屯驻泊就粮禁军，应驻札处岁首拣选及排连、转补公事，并与知州等共议，兼提举本处所管诸军教阅。若与钤辖司同在一州者，应行遣军马公事，并签书同行；不同行者，亦系衔书在某处。路分兵官兼将者依此。如因巡教、拣选兵将，所至有管辖不系将兵，亦令巡按、教阅、点检、差遣。及每年春秋，许安抚、钤辖司相度，有不系将兵两指挥以上、无兼将兵官巡教州军，轮定三两处，牒差不兼将路分兵官一员，至本处巡按、教阅及检点差遣，仍与随处长吏同共商量措置【七】，务劳逸均平。给递马二匹、递铺兵士五人。本路遇有盗贼警幖，已差将官捉杀，若贼党稍盛，力不能制，许安抚、钤辖司相度贼势，更差不兼本路路分兵官带领兵甲，与在彼将兵官、都同巡检使臣会合捉杀，即水火危急亦依此。其路分兵官，旧有专条管勾甲兵贼盗公事之类，并依旧法。」从之。（新本削去。）
　　朝奉大夫、鸿胪少卿张修为福建路转运副使，寻改知宣州。（改宣州在八月十六日，并入此。）
　　甲戌，礼部状：「准都省送下翰林学士苏轼等札子，奏：『近为将来科场既复诗赋，乞更不分经取人，已奉圣旨依奏。今来窃见礼部新立条贯，将来科场如差试官三员者，以二员经义、一员诗赋；两员者，各差一员。臣等欲乞今后差试官不拘曾应诗赋、经义举者，专务选择有词学人充。其礼部近日新立条贯，乞不施行。』所有苏轼举奏，别无批降指挥，已行附案。尚书省看详上条内差三员处，经义不必须差二员。今欲科场所差试官三员处，参差经义、词赋人，更不指定员数，余依元降指挥。」五月二十九日，奉圣旨依，仍先次施行。（二月十七日，赵挺之奏。）
　　荆湖北路转运使李茂直言：「收溪管下铜鼓峒归明殿直杨晟向，昨来收溪贼徒经由晟向团峒前来，射伤多星堡南平镇人户杨晟郎等。晟向阴与贼人为助，因胡田差人勾引收下，见羁管在军。」诏：「李茂直、胡田不得下司，密切审量杨晟向如止是放纵他族经由作过，别无助贼显状，即谕令改过自效，如能捕斩首恶，当优加赏擢。如委是罪恶不可容赦，须合拘留处置，亦须相度，令将来不至惊阻蛮贼归首之情。」
　　右正言刘安世言：
　　臣前月中尝具奏陈胡宗愈除尚书右丞不协公议，伏乞更加考察，特行罢免，今已踰月，未睹施行。臣虽甚愚，岂不知违拂圣意，弹击大臣，力薄言轻，难免罪戾？然陛下不以臣不肖，使备言路，今识者喧然，以为奸邪，而臣缄默依违，不告陛下，虽苟免一时忤旨之诛，而天下将责臣以失职之罪。臣亦何敢为自安之计，而负陛下图任之意哉？
</div>
    <div class="pagination">
<a href="续资治通鉴长编_page518.html">上一页</a><span>...</span><a href="续资治通鉴长编_page514.html">514</a><a href="续资治通鉴长编_page515.html">515</a><a href="续资治通鉴长编_page516.html">516</a><a href="续资治通鉴长编_page517.html">517</a><a href="续资治通鉴长编_page518.html">518</a><span class="current-page">519</span><a href="续资治通鉴长编_page520.html">520</a><a href="续资治通鉴长编_page521.html">521</a><a href="续资治通鉴长编_page522.html">522</a><a href="续资治通鉴长编_page523.html">523</a><a href="续资治通鉴长编_page524.html">524</a><span>...</span><a href="续资治通鉴长编_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
