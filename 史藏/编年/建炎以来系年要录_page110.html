<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 110 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 110 页/共 115 页</h1>
    <div class="content">　　癸卯以渊圣皇帝升遐降诸路流罪以下囚释杖以下 诏中书门下后省详议节约事件用汪澈疏也巳而给事中黄祖舜等奏并敕令所归刑部权罢籍田司减太常乐工省大理评事三员主簿一员太学博士录正书库官指使武学谕各一员军器所监造官二员干办提辖监门官各一员从之 
　　丙午小祥上诣几筵殿行礼 诏诸路监司节浮费以待用仍自两浙转运司临安府始 权尚书吏部侍郎汪应辰兼权国子祭酒 右朝奉大夫通判建康府苏师德提举荆湖南路常平茶盐公事师德以常同友壻故久废至是稍用之 敷文阁待制知太平州陈正同与左朝请大夫知建州王传两易 
　　丁未出宫人三百十九人赵甡之遗史六月乙丑放仙韶院女乐二百余人上闻渊圣讣音且知金人有用兵之意或传金人欲来索仙韶院女乐上不忍良家子陷于绝塞乃尽遣出宫甡之所云或即此事按今年七月丙子诏书有云乃者放嫔御罢教坊惟是约己裕民而浮言胥动几惑众听则甡之所记乃当时传闻之词非实事也 
　　戊申主管侍卫马军司公事成闵入辞诏赐金器剑甲 
　　己酉御史中丞汪澈为湖北京西宣谕使置司鄂州仍节制两路军马澈辞节制许之 监察御史杜莘老守殿中侍御史莘老入见上曰知卿不畏强御故有此授自是用卿矣时陈俊卿既出台求去甚力莘老因奏事从容曰人材实难况多事之际令俊卿辈在论思之地必有补益上以为然俊卿乃复留 是日右朝奉郎通判楚州徐宗偃遗镇江都统制刘锜书云近闻肃膺宸命进师广陵先声所至士气贾勇窃惟今日之事非他事比安危成败在兹一举古人有云唇亡则齿寒盖言表里之相依也今欲保长江必先守淮顷岁韩宣抚驻军山阳山东之兵不敢一日窥伺几至成功而奸臣误国莫遂其志今清河口去本州五十里地名八里庄相望咫尺若不遣精锐控扼万一有缓急顷刻可至城下彼得地利两淮之民悉为其用则高邮广陵岂足以捍其冲若遣偏师屯本州彼既不敢长驱山东诸郡怨其暴敛不忘戴宋一呼响应势若破竹锜亦以为然 
　　庚戌诏布衣陈光国大同王德并为右迪功郎薛志忠朱兴鞠炳并为承信郎以忠义自奋上书可采也光国自陈隐迹山林无求于世不欲受爵赏上许之 
　　辛亥北使高景山还至盱眙军未就宴泗州遣人关报守臣周淙称有金牌天使欲来传宣邦人惊惧谓金牌不时来昨绍兴十一年有来传宣者大军继之即倾城奔走宴罢天使大怀正入馆白袍红绶腰悬金牌乘马直造厅事索香案呼送伴使右司员外郎吕广问等令跪以听遂道金主旨意以为本欲八月迁都今大臣奏宫殿修毕欲以六月中旬前去南京令送伴回奏知本国南京谓汴都也军民闻之虽稍释疑然有夤夜提携奔窜官司弗能禁会朝廷亦坐白劄子下转运副使杨抗相度清野民尤恐惧自是淮南官吏老幼悉往江南矣此以徐宗偃两淮纪实修入宗偃时以楚州通判应办北使至界首目击其事故也相度清野指挥未知在何日今依宗偃所记联书之 
　　壬子成闵率众发临安闵行未旬日得报金主自温远还汴京中书舍人虞允文复白执政云金主巳去请留闵后军屯江池之间若金出上流自江鄂往援即淮西兵盛便出大信口近采石亦可以援淮西不听 
　　癸丑诏罢教坊其乐工许自便 
　　甲寅命知枢密院事叶义问撰孝慈渊圣皇帝谥册文参知政事杨椿同知枢密院事周麟之篆谥宝文翰林学士何溥撰谥议 右武大夫两浙西路马步军副总管元居实为枢密副都承旨提举江淮措置盗贼中书舍人虞允文等言承旨清资与侍从品秩相亚自神宗作新官制更用士人而副承旨之选与之俱重近岁廖虞弼以非才而用未几罢黜其后多虚其选今居实无尺寸功效亟登清班物论籍籍臣愿收还此命令居实以旧职措置俟其立功之后旌用未晚上从之居实素结宦官带御器械刘炎尝为台谏言居实是除炎荐之也居实结宦官而得副承旨杨万里撰虞允文墓碑云尔刘炎荐居实乃杜莘老劾疏中语今参附书之同知枢密院事充大金起居称贺使周麟之上疏曰臣闻事有必至理有固然固不待上智而后知昔日之和议今日之渝平是巳方敌之许和也初岂有至诚恻怛之心哉徒以久战而不休故其心厌尽力而不克故其志沮是以不得不归之于和驯至于今垂二十年彼以无道窃位惧吾兴问罪之师不能当也彼沛然自大尚犹藉我为援内安反侧亦未遽萌搏噬之意暨巫伋之行则以侈辞拒我矣秦桧死蘖芽寖生屡诘行人以买马渡淮之禁至罢榷场以绝南北贸易朝廷复遣王纶辈庶有以安之继遭慈宁祸故命使三出辞卑币重礼厚而疑愈深比显露狂谋不顾信誓欺天畔神败盟必矣累日以来侧听圣训仰见庙谟雄断不惑群策唯是遣使一事迟回至今晓夕深思盖有不可者七何则彼之所予我不敢受彼之所欲我不敢从使人到彼其将何辞以对其不可一也若曰但守旧约彼必云故主巳废事当在我果可以礼义说哉其不可二也议事邀使既巳指名遣非其人正犯凶怒其不可三也亲征之断矢于宸衷王旅戒严陆续进路事端彰著彼必闻之乃欲走驿输诚是将翻以为诈其不可四也执政大臣预闻密论若加诘问难以饰词避则为欺实对则卖国其不可五也南牧之衅陛下知之应敌之决海内知之而反藉一介行李以解纷适足以款王师而误大计其不可六也今天下无贵贱老穉智愚勇怯告之以用兵复讎则喜动容色告之以屈尊祈请则怒发冲冠臣若昧于一行人情怫然或致王云之祸草芥微躯纵死何益其不可七也为今之计岂有他哉惟陛下法天行健坚定规模俟其来南尽锐奋击天人助顺必有成功昔周世宗征李景景奉表称藩削去帝制非不贬损自下而孙晟见戮终夺十四州而后止则卑巽之不足恃也世宗盛德如是尚执杀使者而逞其欲况亮之忮忍乎若夫彼有速亡之形我有恢复之冀有血气者类能言之陛下审处而应之耳臣当竭智毕力协赞事机倘有摇尾乞怜复下穹庐之拜臣窃耻之且臣昨将命亮数询叩枢廷事臣以翰苑异职为解今待罪于是彼将复有问焉则无从敢对蓄愤弗泄必杀臣而动兵兵端所由咎在臣启虽阖门孥戮不足偿责疏入上大怒左仆射陈康伯见麟之以国事勉之麟之语侵康伯康伯曰上若遣康伯闻命即行大臣同国休戚虽死安避麟之卒辞之 
　　乙卯诏秘阁修撰提举台州崇道观刘岑左朝散大夫徐嚞并召赴行在二人皆愿使金故有是命 太尉威武军节度使镇江府驻劄御前诸军都统制刘锜为淮南江南浙西制置使节制逐路军马锜自顺昌之捷金人畏之下令有敢言其姓名者罪不赦上知其能故有是命 右朝请大夫提举江州太平兴国宫陈桷复秘阁修撰充淮南等路制置司参议官桷久从韩世忠军军罢而废至是复用之 诏吏部县令窠阙再行破格差注一次以权吏部侍郎凌景夏言在部者七百余人发遣不行故也 
　　丙辰不视朝百官临于几筵殿次赴几筵殿门外进名奉慰自是朔望皆如之 是日浙西马步军副总管李宝入奏事翌日上谓辅臣曰宝非常骁勇兼其心术可以仗倚朕素识其人观之久矣他日未易量陈康伯曰诚如圣训先是宝言连江接海便于发舶无若江阴臣请徙守万有一不任甘死无赦上从之宝即遣其子公佐与将官边士宁潜入敌境伺动静至是敌谋益泄复召至阙廷问方略宝奏以海道无险要可守敌舰散入诸洋则难以荡灭臣止有一策出百全上问何如对曰凡用兵之道自战其地与战人之地不同自战其地者必生之兵也战人之地者必死之兵也必生者易破而必死者难却今敌未离巢穴臣仰凭天威掩出不意因其惊扰而疾击之可以得志上曰善问所须舟几何曰坚全可涉风涛者得百二十皆旧例所用防秋者所总人几何曰仅三千止是二浙福建五分弓弩手非正兵也旗帜器甲亦巳粗备事急矣臣愿亟发陛辞赐宝带鞍马尚方弓刀戈甲之属及银绢万数以为军实右朝奉郎提举两浙路市舶曾怀献言曰航海之役船有轻重篷有疾迟风有大小窃尝闻于高丽之商谓敌人之便惟乘骑纵使至岸无马不能舍舟如猛兽失林将自投于阱若海道亦为之备徒分兵耳怀公亮孙也 
　　丁巳御史台检法官兼主簿王瑀秘书省校书郎刘度并为监察御史瑀汪澈所荐也 枢密院编修官陈良祐为御史台检法官 
　　戊午渊圣皇帝大祥上易禫服礼部侍郎金安节请权留衰服于几筵殿以待梓宫之还从之 带御器械刘炎同提举措置沿淮盗贼此据杜莘老劾奏刘炎章疏修入日历无之 
　　庚申禫祭 夜彗出于角 
　　壬戌右司员外郎充送伴使吕广问等还行在奏臣等到盱眙军有金牌郎君到来令臣等跪受大金皇帝圣旨云六月二十三日来南京此据赵甡之遗史 
　　癸亥中官正判太史局李继宗等各降一官坐奏星文不实故也 
　　甲子尚书吏部员外郎权秘书少监刘珙试起居舍人 右朝请大夫知扬州王趯为两浙西路提点刑狱公事 武功大夫荣州剌史刘泽知扬州朝议以维扬重地当用武帅会泽自襄阳召归乃有是命 
　　乙丑左迪功郎建康府府学教授戴达先以近臣荐召对论自昔欲成天下之功者必赏功罚罪以作天下之士气上纳其言翌日以达先为太学正 
　　丙寅诏许淮南诸州移治清野此据赵甡之遗史日历无之 宰执奏疎决行在刑狱上曰此间固应如法惟虑外郡视以为常恐致奉行不虔陈康伯奏当谕旨行下使中外均被陛下勤恤之实惠 
　　丁卯左朝请郎吴芾为监察御史芾钱端礼所荐也左朝散大夫荆湖北路提点刑狱公事赵沂为利州路转运副使沂长江人也 殿中侍御史杜莘老言善御天下者无事则深忧有事则不惧无事深忧所以预备有事不惧所以济功今敌欺天背盟政陛下待以不惧之时愿继自今益以刚大为心勿以小利钝为异议所摇谀言所惰则人心有所恃而士气振矣因上四事一用建炎诏书不限早暮延见大臣及侍从谋议国事二申敕侍从台谏监司守臣速举可用之才三敌情虽叵测然趣我使期宜以时遣使曲在彼四车驾既谋顺动则留钥所付宜详择重臣又言艺祖简诸道兵补禁卫训阅精整故方镇詟服莫敢有异心今亲征有期而熊虎两司班直亲兵才五千余人羸老居半至有不能甲胄者乞亟留圣虑皆从之 
　　戊辰右朝散大夫徐嚞为敷文阁待制枢密都承旨假资政殿大学士左太中大夫醴泉观使充大金起居称贺使 秘阁修撰提举台州崇道观刘岑试尚书户部侍郎岑与徐嚞俱至行在上召对岑曰臣受国家厚恩今老矣惟不惜一死可以报国有如议不合当以臣血溅金主之衣上愕然于是遣嚞 
　　庚午武翼大夫贵州剌史权知合门事充大金起居称贺副使张抡落阶官为文州剌史 
　　辛未太府少卿总领四川财赋王之望申今月二十九日伏准宰执通签劄子备到北使奏陈语录奉圣旨令诸路都统制并沿边帅守监司照应事体随宜应变疾速措置务要不失机会今有本职合行申禀事件一川蜀向来用兵都转运司领财赋而隶于宣抚司如赵开辈皆宣抚置其所厚宣抚司有便宜都漕司依倚而行以为一切之政故粗能应办是时兵统于诸帅财领于都运而宣抚使兼总之后来朝廷改置总领实分版曹之务仓库皆以户部为名而以朝臣奉使赵不弃初除四川总领日申画一项云昨来张成宪应副韩世忠钱粮申明与宣司别无统摄止用公牒行移乞依张成宪巳得指挥朝廷降旨从之自是兵与财赋各有攸司势若提衡轻重相济东南三总领责任差轻又朝廷在近凡事有所倚重匮乏可容丐乞蜀在数千里外奏报往复动经数月与东南事体不同近朝廷以吴少保为宣抚而应干事务令王制置同共措置四川军事有所统一甚合事宜是则宣抚制其兵制置共其谋而总领主其馈饷兵未必日交谋未必日用而馈饷则不可一日有阙在今日总计忧责最重了办为尤难也四川自置总领司以来未经用兵一旦有事与当时不同恐或诸司或有申明不相参照朝廷行下临时难以酬应人最所吝惜者财也最所贪爱者亦财也总领一司于郡县则急其入于将士则裁其出职事所行大抵皆拂逆人情为众怨之府若非朝廷主张假借使有以自立则缓急之际殆难与财赋作主事关军国利害非轻今吴少保忠义体国兼爱军民王阁学明达忧时务循法度皆与之望心腹相照可容协济顾朝廷分司庀职非为一时当计久远处画分明则易相调护各得守其职分矣今总领所户部仓库粮审院并在利州职当科拨应副若以军一动其般发转输湏合有随军转运前此或以诸路漕臣兼充或以宣抚司参议官为之今三都统边面皆属利路利路漕臣皆赖协济责任最繁湏置两员更迭出入庶不乏使仍宜得强干有风力者为之朝廷遣王官出使尽总四川财赋以军马钱粮为职事或有出入自应竭力应副不容阙乏若与将帅故为异同不体缓急使其无以赴功致误国事何说以辞诛罚然主兵者亦当惜其有无凡所湏索酌度紧慢据实关报事通商量则易于应办若乘仓猝之际或相蹙迫临时必致狼狈朝廷各宜训谕使同心协议体国从长如一家无有彼我则功无不济矣用兵对敌有攻有守蜀中自守之策盖巳屡试应干费用粗有准则若欲出师捣虚以为牵制则与守御事体不同其粮运远近士卒多少经由去处计司湏豫闻梗概少为支备乞即下宣抚制置司照会北使所奏今年九月末金主巡猎陈蔡唐邓之郊明年二三月方来京兆若秋冬以后王师迎击于东蜀兵牵于西遂能殄敌于淮汉之间固大善万一游魂关狭则蜀中来年所备愈重日月尚远何以支梧之望自到官多方经画催驱州县务要办而不扰上半年比较诸色所入巳多于递年最多之数二百余万引其势极矣不可复加所入虽增费出亦夥只发吴四厢兵老少三千人并运兴州寄桩米二十万石水脚钱及一两处移屯等巳合添用一百十八万引有奇其他杂费尚多难以悉举诸军关诸器械帐幕旗帜之类方来未巳皆常岁所无有将来调发之数皆不在此今于经赋之外既一毫不敢有取而东南用度至广臣子之义所当体国非甚不得巳岂忍烦溷朝廷以此日夜忧恐未知攸济伏惟俯赐矜察 
　　是月和州布衣何宋英上书论敌必败盟宜先事为之备今天下之所欣慕敌国之所畏服惟张浚刘锜愿委以兵权又论不当遣归附人及窜斥上书者又言今国势危于累卵而方且费国用造御舟乃于海岸欲为避寇之计天下闻之举皆失笑万一敌人对舟迤逦前逐风涛万里进退不能当是之时其祸有不可胜言与其坐困一隅不若进幸建康以壮国势书凡数万言其大指如此 
　　建炎以来系年要录卷一百九十 
　　建炎以来系年要录卷一百 


●建炎以来系年要录卷一百九十一 
　　宋 李心传 撰 
　　绍兴三十有一年秋七月按是月壬申朔癸酉御史中丞充湖北京西宣谕使汪澈入辞上命凡吏之能否民之利病悉以上闻澈受诏而去 诏左迪功郎新德安府府学教授王质已降召试馆职指挥更不施行质宣城人入太学为诸生始登第即召试而言者论其学术肤浅日游权门乃罢之 温州进士王宪特补承节郎充温州总辖海船先是降空名告身六十道下温福诸郡造海舟宪献策乞用平阳莆门寨所造巡船为式每舟阔二丈有八尺其上转板坦平可以战斗诏用其言遂有是命宪献策在六月戊辰 敷文阁直学士提举江州太平兴国宫刘观卒年八十六 
　　乙亥百姓郭云内殿奏事郭云未见当考 忠翊郎孙显忠为合门祇候知安丰军以显忠在庐州措置民兵有绪故也 
　　丙子诏曰乃者放嫔御罢教坊省闲局减冗员惟是约已裕民而浮言胥动几惑众听监司郡守其各体朝廷之意明致之民务在实德毋为虚文以称朕意 言者论南班宗室生日支赐等并行全给蠹耗国用户部请损其半上曰所赐无几若减其半恐宗室无以自赡姑仍旧可也 
　　戊寅言者论宝元康定间西鄙用师富弼上备寇之议乃以东南诸路兵力单弱及州郡长吏不职为忧请加澄汰选置实材以应时用前辈远虑盖有深旨中兴以来休养生息烟火万里斯民有白首不识兵革者其间恶少易以孽芽擿伏发奸正须良牧然今之所谓郡太守者平时援资格而来簿书期会仅取趣办若一旦有征行调发之烦供亿馈饷之扰比闾紏集之政在朝廷意虑之外及约束之所未至者求其机权足以应变威信足以服众强力足以集事恺悌足以宜民而能弭患于未形者盖十无三四望内委台谏督察外责监司剌举其罢软昬缪以至蓄缩非材者并令以祠录自请仍戒大臣详加考核侍从台谏广共咨询各据所知尽公保举俾分忧顾以课殊效朝廷更加详审明立品式稍广其科条宽其资格或弃小瑕而录用或不待次而升迁其被举者与举之者是否功罪皆当同之赏罚必行使之竞劝庶有以济当今之急务从之 左朝奉郎知化州廖颙言军贼凌铁等见在雷化州境内啸聚未能讨荡望将雷州改除武守仍许节制高容廉化四州军马遇有盗贼会合兵丁掩捕合用钱粮令转运司应副从之时东南第十二将高居弁会五州巡尉官兵与战铁败死 右朝奉郎知光化军莫蒙言京西数州法官狱吏罕有正员不习法令每公事可疑惧宪司驳正輙以已见施行乞自今徒流公事不以有无疑虑并申提刑司详覆从之 
　　己卯殿中侍御史杜莘老言谨按带御器械刘炎一介小人持心狡险污秽之迹臣不欲猥形白简前月十七日忽来访臣云元居实措置两淮乃炎所荐而炎今日亦受劄子同共措置使炎当时不受改换今巳优闲来日当往力辞夫炎以文资易武级乃其愿欲初非朝廷强之今巳多历年所其所受官禄亦不薄矣岂今日尚兴怨望而辞避职事也陛下迩者约巳裕民减放宫嫔乃盛德第一事炎乃与臣言主上不消放出宫女岂不漏泄禁中事夫陛下燕闲之际清心寡欲耽玩经史纵宫嫔之出于禁中事有何漏泄而炎敢轻议臣伏读今月五日诏书有云乃者放嫔御朕诚意所加而令下之始胥动浮言几惑众听臣谓炎居近习尚敢轻议而腾口于外则在外浮言未必非炎倡之也炎之罪大诚不容诛望重加窜逐以为人臣怨望朝廷轻议君上者之戒诏炎可送吏部与在外合入差遣令临安府押出门乃以炎监嘉州商税赵甡之遗史云刘炎初为右通直郎换合门宣赞舍人主管内帑钱往来榷场买犀玉书画依托内侍以进后带御器械值王全高景山上殿无礼群臣不能措一辞而炎乃逡巡投机全国大体俾狂黠使人折服退去可谓失之平生收功须臾矣而群臣不思已之不敏乃疾炎之见机于是杜莘老论之 
　　壬午敷文阁待制枢密都承旨徐嚞等辞行 
　　癸未宰相陈康伯率百官为孝慈渊圣皇帝请谥于南郊谥曰恭文顺德仁孝庙号钦宗 敕令所删定官陆游为大理司直 
　　甲申宰相陈康伯上恭文顺德仁孝皇帝谥议诏恭依 
　　乙酉右司谏梁仲敏请初官有出身人满三考无出身人满四考方许监司帅守荐以京职庶抑趋竞而惠孤寒诏吏部看详寻从之 修武郎东南第十二将高居弁知雷州兼节制高容廉化四州军马赏功也 
　　丙戌右朝奉郎通判楚州徐宗偃献书宰执言山阳俯临淮海清河口去郡五十里实南北必争之地我得之则可以控制山东一或失守彼即长驱先据要害深沟高垒运山东累年积聚调发重兵使两淮动摇我将何以捍御自北使奏请意欲败盟人情汹惧莫知死所及朝廷除刘锜为五路制置分遣军马渡江边陲肃静民赖以安山东之人日有归附之意如沿淮一带自北而来者昼夜不绝不容止约若朝廷速遣大兵且命刘锜或委本州守贰选差有心力人明示德音诱以官爵谓得一州或一县与补是何官资使之就守其地其余招诱自百人千人至万人受赏有差将见一呼响应山东悉为我有若大军未至彼怀疑贰心未肯受招招之亦未必能守适足以贻边患至于合肥荆襄命大将分占形势觇逻其实随机应变以为进讨之计恢复中原可立而待先是涟水县弓手节级董臻者私渡淮见宗偃言山东之人久困暴敛日欲归正若士马一动悉皆南来宗偃出巳俸厚赠之是月初臻果率老幼数百人来归宗偃言于朝未至会知枢密院事叶义问遣武翼郎焦宣来谕意俾招收之守臣王彦融怒不自巳出乃言臻不愿推恩宗偃因遗义问书言旬日以来渡淮之人昼夜不止涟水为之一空临淮县民亦源源而来不绝泗州两遣人谕盱眙令关报本州约回然有死不肯复去计其家属之数几万人矣理宜优恤多方存拊济其乏绝然非有大军弹压得之亦不为用兼虑对境别生事端却贻边患且小人喜乱利于一时剽掠或先事轻举有害大计乃补臻承节郎仍令淮东副总管李横以镇江都统司两将之兵往楚州屯驻此并据宗偃纪实修入宗偃申董臻归正在此月十一日壬午焦宣至楚州在十三日甲申今联书之 
　　丁亥殿中侍御史杜莘老言今行营重兵远在边境而策应之精锐又须观时而动诸州所谓强弓弩手者亦巳尽遣万一郡县间有一夫窃发岂不上贻宵旰之虑今东南厢禁土军元额毋虑十数万人皆为监司守臣兵将官穴占而诸路将副或以给使吏职富势居之咸不适于用望收兵选将责之教阅以备他盗假以岁月亦可助大军之势从之 诏使相以下宣借人各减三分之一明年九月又减 主管侍卫马军司公事成闵以所部至鄂州屯于古将坛之左闵既发临安边事未动鄂州军中罔测其情或劝都统制田师中善为备者由是人情皆不安市井惊惶至有妄言来取师中者或请师中以素队迎之于道周人情乃定闵至鄂未几移屯应城县在鄂郢之间焉 右司谏梁仲敏言臣窃谓人臣之罪莫大于怀奸而避事夫小官之避事固已当严治而况为大臣者爵位既崇禄赐既厚乃敢于艰难之际专为身谋朝廷何赖焉臣谨按同知枢密院事周麟之奸险为最贪惏无耻素乏才术因片言只语遂谓能文自登从班益务躁进倾心交结自谓得计以至于趣利害义若并贪产业于乡邦收接贿赂于私室倚小人为腹心而中伤善良罪恶甚众朝廷用过其才擢居枢府为麟之者正当自揣不称捐躯报国而乃怀奸避事是其罪之尤大者此而不治朝廷何以使人臣窃见麟之受使事之命巳多日治行巳备因见使人之来便有惧意巧为推避之计其说以谓执政不当行尤为无理前此固尝屡遣执政为使矣就使麟之自有所见何不言之于受命之初而使人既来之后方创为此说其为奸回罔上罪不容诛致劳圣虑别择人出使今巳行矣麟之偃蹇高位于心安乎天下忠义之士岂不解体哉望将麟之诛窜远方以御魑魅以昭示人臣慢命不忠之戒 殿中侍御史杜莘老言臣闻挟奸罔上人臣之不忠避事辞难人臣之不义谨按同知枢密院事周麟之背公营私寡廉鲜耻十手所指殆非一端臣试以奉使一事言之岁在己卯显仁皇后升遐告哀邻国麟之实充使命方其未行也朝廷措置金缯其数已定麟之坚欲增添数目朝廷务从大体姑从其请夫太母攒祔用度浩繁麟之乃求厚赂何不惜国家之费乎及其将行也太史卜良日三节遣行李既巳陛辞晨出国门行至日莫麟之思家遂顾小车潜归妻孥饮燕次日方始出城士论沸腾达于天听宰相汤思退容隐不加诘问及其既行而归也出好语欲为巳功以邀高爵此何理哉其挟奸罔上止为身谋不忠有如此者逮今春金人来居于汴朝廷议遣麟之出使麟之奏请自择副使遂举苏晔与之交结各卖三节人员皆有定价估金入巳喜见颜间其后使人之来语言纷纭麟之乃缘饰辞理谓执政不当行遂牢辞固避私忧掩泣众闻而鄙之有哭杀富郑公之诮臣窃观唐太宗以卢祖尚都督交州既奉诏而托疾帝遣杜如晦谕之曰匹夫不负然诺卿既许朕矣岂得悔祖尚固辞帝怒曰我使人不从何以为天下命斩之朝堂今麟之既不钦承休命至烦圣虑别择奉使纵陛下宽仁免其朝堂之戮则贬窜其可后乎伏望睿断重赐施行 
　　戊子左中大夫同知枢密院事周麟之与在外宫观放谢辞宰执进呈台谏章＜锍-釒＞上曰为大臣临事辞难何以率百僚乃有是命日历载麟之罢政在七月十七日戊子楼钥拜罢录亦同而熊克小历于六月十九日庚申书之赵甡之遗史系之七月二十四日乙丑皆误也会要称麟之七月十九日罢政后责筠州亦恐差误当是十七日戊子罢政十九日庚寅乃责筠州也甡之又云上以麟之初请行复自请止今具析麟之伏罪遂罢按他书乃不云分析事今具附此俟考 宰执言淮南诸郡近日怀来流民甚众上曰可谕刘锜选其壮者为效用余皆授田贷种且以常平钱米济之 司农少卿许尹言浙路应起行在和籴本钱岁为一百七十二万缗旧例分四季今所发才三十二万缗乞令户部逐时比较当职官按劾从之 
　　己丑权户部侍郎兼权枢密都承旨钱端礼乞以前后奉使所得金主之语付三省枢密院编录成册遇遣使命则令通知庶几可以专对从之 武功大夫忠州团练使知濠州刘光时降授武显大夫吉州剌史令在任以责后效坐前弃城为言者所劾也事祖巳见五月 右司谏梁仲敏言臣窃见同知枢密院事周麟之滥居枢府众论已汹汹而又怀奸避事天下益为之不平臣遂冒昧僭越论列麟之上渎圣听臣访闻麟之罪恶不一未可殚举且取其罪之显著人所切齿者言之麟之父尝为常州富人邵伸门客死之日邵家借以吉地安葬麟之既贵不思存恤其家乃强占坟旁地二十余里邵家兄弟不从即以势力致以狱勒使供退罪一也贷钱与强知文者乘其急而索其数倍之息得田四百亩又贷钱于妻母前夫之子亦乘其急而夺其屋见讼于有司畏其势力未敢决罪二也昨周方崇为台官麟之謟交认为宗亲其间多有朋比以害善良麟之为给事中其所论校及掌内外制所行诰词率皆挟私意之轻重而为之人皆知其意之所在罪三也显仁皇后上仙遣麟之告哀于邻国乃邀求礼物加厚不恤国家事体是时巳陛辞出城而乃恋恋私家以小车复归踰宿乃去罪四也及为同知枢密有合破使臣指使豪户潘昪元系下班祇应以钱三百缗而得之余皆有所赂而后补外人相传以为非钱不行罪五也麟之既蒙厚恩擢在政府是宜忠义自力而盖前愆以不负圣君眷待之意今乃于受命出使之际輙敢怀奸避事举措如此人咸嫉愤伏闻圣断罢麟之枢密院职事以慰公论然若小人巳侥幸高位当艰难时又获叨冒真祠燕居乡闾则不忠不义者反为得计其害不细伏乞圣明更赐详酌重与窜斥远方施行 殿中侍御史杜莘老言臣日者不避诛罚上章论列枢密周麟之挟奸罔上避事辞难之罪乞正典刑虽蒙睿慈特赐罢免然不加贬窜而尚畀祠禄物论汹汹未平臣固知陛下圣德宽仁曲全体貌以寻常大臣之罢例得奉祠故于麟之亦复推此恩数奈何麟之罪大其逆君命便私计非寻常之比今若例与真祠俾得捆载而归优游乡社是使小人得志而遂其便私之计也麟之剽窃小才殊无器识迹其举措市井不如世家泰州因用建康户籍取解中第乃认故相秦桧父子为乡人专事阿谀务其结托遂从正字遽擢西掖其进用不正已见于此至若主封驳则因书黄而潜受金瓶在翰苑则因草制而多求润笔违法而酤私酝则取辱于平江之郡将恃势而占民田则结怨于常州之富人后省张安仁为书吏麟之委以营私则指使补之军卒叶世宁有义女麟之取以居室则干办呼之士人有浚井而得古砚麟之欲偿以百金得其砚而弗偿也乡官因赴调而带古画麟之欲报以差遣得其画而弗报也胡蒙乃其妻父因旧憾而久立之客次张守乃其师资因物故而不还其遗书举措如是天下久巳切齿况违陛下之命避免出疆不恤国事若投诸荒裔始快人心臣窃观艺祖皇帝亲征泽潞中书舍人赵逄扈从惧登太行山以坠马辞行止留怀州及还京当草制又称疾不入帝怒曰此人得非不肯上山者乎人臣乃敢如此即日付御史按鞫贬房州司户夫宥密之官尊于中舍之职辞免使命重于怀州之留艺祖尚窜赵逄陛下岂容贷麟之乎伏望宸断将麟之宫观寝罢特加远窜仍将臣所上章疏昭示中外以慰公议 
　　庚寅左中大夫周麟之责授左朝奉大夫秘书少监分司南京筠州居住中兴圣政臣留正等曰人君设高爵厚禄加体貌以待二三大臣非私之也以其能为人之所难为而任人之所不能任者也当无事时居高食厚被顾遇而不辞遇事之难輙辞焉彼固未尝以身许国与所期者甚异此而不惩何以厉臣节太上皇帝罢麟之本兵之柄为避事者之戒善乎其有以劝百哉 右朝议大夫淮南转运副使杨抗复直徽猷阁 左朝请郎章服知鄂州 初上命池州诸军都统制李显忠择淮西地利为固守之计至是显忠言江北平夷别无险阻惟枞杨镇北二十五里中坊净严寺依峡山口一带地里冲要可以屯驻乞于八月初分遣半军过江屯驻显忠躬亲往来伺其动息即全军渡江观敌所向随机决战从之 
　　辛卯淮南转运副使杨抗奉诏遣右朝奉郎通判楚州徐宗偃往淮阴县措置归正人父老谓宗偃曰两淮本一家虽投来之心甚切本意宿留王师进发日愿为乡导戮力破敌今以诸处招纳或作文字劝诱或敺逼过淮否则公肆劫掠不容存住赍粮至微今已狼狈绍兴十一年间我曹盖尝归顺矣北界取索悉蒙押发以去今誓死不愿再回幸公全活宗偃布宣国家存恤之意且命邑官使之有亲戚者则往依投愿向以南州军者各从其便或欲请佃公私闲田者给之仍令保聚近里城邑量修庐舍勿使暴露抗言于朝乃赐钱万缗米三千石令本州赈济此以徐宗偃纪实修入纪实又称御前金字牌至令本州与漕臣同共措置淮北归正之人以时考之恐即此月十七日戊子宰执所得上语此降指挥也 
　　壬辰敷文阁待制枢密都承旨充大金起居称贺使徐嚞等至盱眙军金主已遣翰林侍讲学士韩汝嘉至泗州待之是日平旦泗州守臣富察特默遣人至盱眙言韩侍讲带金牌到来欲见国信使副宣谕已刻嚞遣通事古乞中流相见俄而汝嘉巳登舟渡淮嚞欲就岸口亭子相见汝嘉即与徒八人驰马径入宴馆嚞与副使文州剌史知合门事张抡皆大惊朝服以待汝嘉入馆阖其扉守臣周淙即馆外穴壁以窥汝嘉令嚞抡跪于庭下抗声称有敕遂言曰自来北边有蒙古塔坦等从东昏时数犯边境自朕即位巳久宁息近准边将屡申此辈又复作过比之以前保聚尤甚众至数十万或说仍与西夏通好镇戍突厥奚契丹人等力亦不能加曾至失利若不即行诛戮恐致滋蔓重念祖宗山陵尽在中都密迩彼界是以朕心不安以承平岁久全无得力宿将可委专征须朕亲往以平寇乱故虽宫室始建方此巡幸而势不可留巳拟定十一月间亲临北边用行讨伐然一二年间却当还此今日诸司奏闻有使称贺本欲差人远迓如期入见缘近者国信使副高景山王全等传旨召一二近上官位有所宣谕今卿等虽来即非所召若卿等到阙而归徐遣所召官等定见迟滞有妨北讨之期故令卿等便回即令元指官位人等前来亦可一就称贺仍湏九月初定当到阙实虑未详上件事意或致疑讶故兹宣示想宜知悉言毕升堂分宾主而坐嚞战灼无语抡乃稍进而问曰萌子小邦何烦皇帝亲行汝嘉不能对抡曰侍讲远来口言有敕本国君相何以为凭乞书于纸以俟闻奏汝嘉即索纸笔书毕而去嚞等遗以缬帛香茶皆不受此以赵甡之遗史徐梦莘北盟会编并今年七月二十七日尚书省劄下沿边帅守监司劄子参修熊克小历称汝嘉与嚞等相见于淮岸口实甚误也徽猷阁待制提举江州太平兴国宫宋映卒 
　　癸巳赐江淮制置使刘锜度僧牒五百为犒军之用 左朝请郎知信阳军王之道提举荆湖北路常平茶盐公事 敷文阁直学士四川安抚制置使兼知成都府王刚中言被旨令臣斟量紧慢移司就近与吴璘同共措置军前事务乞照胡世将巳行事宜行下遵守诏四川财赋自合总领所专一应办外如遇警急调发申奏朝廷不及其军中赏罚令宣抚制置司先次随宜措置施行讫奏刚中又言三都统下统制将佐升差及应干报应文字并系制置司行遣今乞令吴璘同共签书从之刚中又奏升差事在是月乙未 
　　甲午上谓宰执曰夜来小雨应候可嘉陈康伯曰禾稻向熟雨泽时降则丰年可望上曰属有边事今乃得雨天相国家使不阙食康伯曰诚如圣谕 右朝奉郎知通化军莫蒙言江淮荆楚之间年谷屡丰粒米狼戾望令屯营去处兑拨合解官钱令州县从便和籴从之 
　　乙未诏新造会子许于淮浙湖北京西路州军行使除亭户盐本钱并支见钱外其不通水路州军上供等钱许尽用会子解发沿流诸州军钱会各半其诸军起发等钱并以会子品搭支给用户部请也 
　　丙申命参知政事杨椿兼篆圣文仁德显孝皇帝谥宝 司勋员外郎余时言面对论臣僚因公罪落职未复之人乞许以致仕恩任子若因言章或按劾虽赃私罪而无实状者与降等推恩文武臣僚曾经推勘按劾虽有赃私罪犯而未结正及言章泛言贪污而无实迹虽未得宫观差遣而致仕者特与降等荫补诏中书后省参照旧法看详闻奏九月丁丑议上 
　　丁酉右从政郎新两浙西路提点刑狱司干办公事赵伯圭为右宣义郎通判明州伯圭子偁长子故有是命 
　　戊戌敷文阁待制枢密都承旨充大金起居称贺使徐嚞等言臣等至盱眙军有金牌韩汝嘉前来传到北界宣谕言语诏嚞等还行在仍令沿边帅守监司诸军都统制诸路总领所照应今年五月甲午指挥及今来事体虑有奸诈更切固守持重广行间探严作堤备毋致轻易落其奸便仍先具知禀以闻此据总领所按牍修入日历无之 权吏部侍郎凌景夏言国朝庆历三年编定勋臣姓名凡二百四家既录用其子孙矣逮至建中靖国元年再编一百一十六家许子孙乞恩泽陛下即位以来每遇郊祀大赦未尝不念其家或至沦没每加录用然臣窃谓崇观以来至陛下即位＜叐＞涉艰难所以卫社稷捍牧圉者不可谓无其人略而未编亦一阙也望俾有司检会自崇观以来勋业著于国史者续行编定以励忠烈事下吏部后不行 
　　己亥徽猷阁直学士致仕郑望之卒 是月金主亮南徙汴京其臣自左丞相张浩以下具九节仪从迎亮于南薰门亮及门而雨暴至仪从皆不克举亮入内至承天门迅雷大风作天变如此亮不知惧也一日亮坐正隆殿召其大臣问曰许多宰执孰有能为统军者尚书右丞刘萼曰臣请为之亮喜即拜萼为淮南道行营统军将二万众历唐邓以瞰荆襄又以金紫光禄大夫平阳府总管张中彦为西蜀道统军孟州防御使王彦章副之将五万众据秦凤以窥巴蜀工部尚书苏保衡统水军骠骑上将军完颜郑嘉努副之由海道将趋二浙余兵亮自将焉张棣正隆事迹载亮问大臣统军事在九月而杨抗奏李申言张中彦刘某差除在七月十六日今且附七月末 
　　建炎以来系年要录卷一百九十一 
　　建炎以来系年要录卷一百九十一金人地名考证 
　　富察特默原书作蒲察徒穆误今改正 
　　塔坦原书作达答误改见卷五十八 
　　郑嘉努原书作郑家奴与金史同并误今改正 
　　蒙古原书作蒙兀误改见卷九十六 


●建炎以来系年要录卷一百九十二 
　　宋 李心传 撰 
　　绍兴三十有一年八月辛丑朔忠义人魏胜复海州胜素无赖私渡淮为商至是率其徒数百人至海州自称制置司前军大兵且继至海州遂降熊克小历云李宝子公佐挟归正官魏胜得海州今从徐宗偃两淮纪实 右朝奉郎赵学老通判秀州学老野子巳见 
　　癸卯故左朝议大夫李弥逊追复敷文阁待制弥逊始坐诋和议谪籍至是始复之 右文殿修撰提举江州太平兴国宫孙觌复敷文阁待制致仕觌年八十矣 太学博士蒋芾国子正芮晔并为秘书省正字 
　　甲辰左朝请郎冯时行知彭州初时行守黎州上记其名召赴行在时行至建康以疾不进上疏言敌决败盟望移跸进幸建康下罪巳之诏感动中外愿与社稷俱为存亡自古未有人主退而能使天下进人主怯而能使天下勇今之形势不比全盛之时车驾已在江南无复可往之地福建二广陛下可到彼亦可到蜀虽险阻形势迫促如鼠入牛角必不能久将士观望忠义之气沮丧散而为盗贼大事去矣又沿边备御朝廷虽巳措置然尚多阔疎荆南兵弱循赣将士不服李道节制缓急岂能为用鄂州田师中老且病上流重地恐不可保愿以李显忠代之刘锜有威名借其誉望不当便置之前行张浚忧患顿挫更历巳无少年轻锐之气愿陛下舍一已之好恶勉用浚以副人望决能使军民回心踊跃鼓舞其效亦非小补财用在今日最为难事宜省官吏减州郡冗卒陛下痛自撙节蠲损切身之奉以养战士清心寡欲疏远阉寺与贤士大夫骨鲠谋议之臣共济艰难然后命大臣留守宫阙陛下如建炎之初马上从事以数十骑往来循抚诸军江淮荆襄无有定处使敌莫能测今敌使巳还臣料朝廷必有大措置一新天下耳目旬日之间寂然无闻臣恐庙堂之议犹欲遣使祈请冀和议可以迁延以臣计之万无此理臣绍兴初蒙陛下召对时敌适请和臣以为疑至烦圣训以为亲屈巳之意然和议既成无以善其后臣之愚言犹有验于今日今敌既败盟臣又以其狂愚冒渎圣听望陛下特垂圣览采而用之无使狂瞽之言又验于异日也疏奏乃有是命 直秘阁淮南路转运副使王秬与在外宫观右朝奉郎知通化军莫蒙为淮南转运判官兼淮西提刑提举常平茶盐公事时秬自言生长兵间谙练戎事愿得步骑五千求试方略因请至都堂白事许之殿中侍御史杜莘老奏秬自到官将淮上兵民分隶诸将民情皇骇今又狂率大言侵将帅之事秬遂罢去初诏淮汉郡县籍民为兵秬在淮南乃选丁壮欲涅其手面从大军役使民骇而逃莘老言敌未至而先敺吾民非计请令民兵止听郡县官节制征役无出乡从之淮民乃定直显谟阁知荆南府续觱既受朝命乃请籍民为义勇其法取于主户之双丁每十户为甲五甲为团甲团皆有长又择邑之豪为总首岁于农隙教以武事而官给其粮其后隶于籍者至七八千人武昌令薛季宣亦求得故狭西河北弓箭手保甲旧法讨论甚具会有伍民之令乃出其法行之五家为保五保为甲六甲为队地形便合为总不以乡为限总首副总首领焉官族士族富族皆附保蠲其身俾输财供总之小用诸总必有射圃民暇则集无蚤暮之节尽禁蒱博独许以击刺驰射角胜五日更至县廷阅其尤者劳赏之里闾皆以武功相高气俗一变旗帜总别为色枪杖皆中度候望干棷不幸死者予棺复家三岁诸乡皆置楼盗发伐鼓举烽以相号召瞬息遍百里盗为衰止总首白事吏无得预追胥兴发一以县檄为验季宣徽言子也此皆不得其时因罢王秬遂牵联书之 
　　乙巳尚书省言两国使命往来旧系盱眙军前期差人议定礼数近两次大金金牌天使过淮显是守臣不职兼虑仓卒祗备不及却致失礼诏右朝散郎知盱眙军周淙特降二官 
　　丙午右奉议郎通判楚州徐宗偃挈其孥渡淮南归因赴制置司议事 
　　丁未诏婉仪刘氏可归本家逐便本阁官吏并发遣归合属去处官告令有司毁抹和州防御使知合门事干办皇城司刘伉提举洪州玉隆观任便居住放刘婉仪事史不言所以赵甡之遗史云初刘锜都统镇江之军屡请决战用兵朝廷犹俟金人先有衅隙则以兵应之故未许锜申请不巳及除制置使亦申请用兵一日汪应辰献复和策坚执和议且言国家自讲和至今未尝有违阙用兵之议恐误大计继先因间见上言今边鄙本无事盖缘新进用主兵官好作弗靖喜于用兵重欲邀功尔若斩一二人则和议可以复固上不怿曰是欲我斩刘锜乎是时盱眙军奏到金人遣韩汝嘉直入盱眙馆口传敕不许奉使徐嚞渡淮未有以处之上在刘才人位进膳不举筯才人怪之遣中人物色圣情因何不怿乃得应辰之策继先之言才人侍上因用言＜宀十见＞解上意大抵与继先之言相似上怒问曰汝安得此言才人不能隐遂具说遣中人物色得继先之言上大怒刘才人俄以他事赐第别居 右武大夫容州观察使两浙东路马步军副总管傅选移江南东路建康府驻劄 
　　戊申淮南等路制置使刘锜言新创踏射威强弓兵宰执乞推赏上曰此未可遽行不知威强与克敌高下如何令若别置名恐坏格法莫若且以克敌为准 宗正少卿唐文若为起居郎上尝谕大臣以文若与虞允文杜莘老马骐才皆可用 尚书兵部员外郎刘尧仁充右文殿修撰知池州屯田员外郎韩彦直充秘阁修撰知蕲州给事中黄祖舜中书舍人杨邦弼言论撰之职祖宗以待文学博习之士其后或以旌劝劳能未有侥幸躐至者乞令尧仁依旧充秘阁修撰彦直依旧直显谟阁赴任后有治效因以加之庶几幸门不开诏可上因言祖舜在后省所言皆当陈康伯曰诚如圣训二人还旧职在此月辛亥 
　　辛亥诏两淮诸州起理二税之外凡诸色科敷如天申节银绢土贡银人使岁币亭馆顾船贴拨等钱并停罢用权刑部侍郎张运请也 诏昭庆军承宣使致仕王继先令于福州居住用殿中侍御史杜莘老奏劾也继先怙宠干法富埒公室子弟直延阁通朝籍姻戚党友莫非贵游数十年间未有敢摇之者自闻边警日辇重宝之吴兴为避贼计莘老入见面奏继先十罪大略谓继先初系贱工负担喝药因奴事秦桧入拜其妻叙为兄弟夤缘荐引遂得以薄术供奉陛下盛德至仁以显仁皇后间饵其药特加宠遇而继先凭恃恩宠二十余年恣为奸恶乃于都城广造第宅占民居数百家以至侵官街塞运河其屋宇台榭皆高广宏丽都人谓之快乐仙宫僣侈如此罪一也专用给使李彦辈数人强夺良民妇女以为侍妾虽有婚姻一切不顾镇江倡家女童妙于歌舞又作御前取索至今尚在罪二也渊圣皇帝成丧之后举家燕饮令妓女舞而不歌举手顿足谓之哑乐罪三也自闻金使之来日辇重宝载之吴兴罪四也阴餋无赖恶少年数百人私置器甲日夕教练罪五也继先因其子守道悦道累为两浙运司主管文字遂尽笼公私之利亏损官课贱市绝产多役禁兵罪六也受富民金鼐海舟荐为阁职事见二月辛卯凡州县治大奸兴大狱有力之人厚赍金帛以赂继先随即解免罪七也又于都城及他处佛寺建立生祠即嘱州县蠲免科湏凡天下名山大刹常住所有大半入继先之门又于北山招贤寺因山作园民间邱墓悉令移掘罪八也继先尝强夺其姊真珠直千余万缗为姊所讼乃诬以奸罪编管罪九也凡医工技出其上动輙沮格挤陷故中外贵近多为继先用药谬误以致危困罪十也继先过恶臣特举其大者如此余虽擢发实未足数上作而叹曰有恩无威有赏无罚虽尧舜不能治天下乃诏继先福州居住其子武泰军承宣使两浙西路马步军副都总管安道右朝议大夫直徽猷阁两浙西路安抚司参议官守道右朝奉郎直秘阁两浙转运司主管文字悦道孙右承议郎直秘阁锜等并勒停凡继先掠良家子为奴婢者百数悉还其家籍其赀以千万计壬子诏鬻继先田园及金银并隶御前激赏库专以赏将士其海舟付李宝天下称快焉赵甡之遗史云王继先遭遇在绍兴中冠绝人臣权势之盛与秦桧埒张去为以下犹不足道大抵上以国事委之桧家事委之去为一身委之继先所以继先凭恃恩宠靡所忌惮及是乞斩新进用主兵官上不怿刘才人因＜宀十见＞解上意与其言相似上大怒杜莘老探知上意乃具白简乘势弹击甚善之举也惜乎莘老蜀人去国稍远不知继先出处而言继先因奴事秦桧夤缘荐引又显仁皇后间饵其药特赐宠遇者非也其所言十事乃继先之细过耳继先乞斩主兵官事巳具此月丁未刘婉仪可归逐便注 宋史全文进呈后省缴驳刘尧仁韩彦直进职事先是给事中黄祖舜中书舍人杨邦弼同状乞刘尧仁仍旧秘阁修撰韩彦直依旧直显谟阁赴任候有治效因以加之庶几幸门不开上曰依奏右通直郎直敷文阁刘尧勋换武略郎合门宣赞舍人从所请也 
　　癸丑两浙转运司献趱积钱二万缗临安府献五万缗上谓大臣曰可桩留外府若下诸路切戒毋得科敷如昔时羡余实资赃吏而扰吾民也 尚书礼部郎中王普为太常少卿 吏部郎中陈之渊为秘书少监 司封员外郎兼建王府赞读史浩试宗正少卿祠部郎中兼建王府直讲张阐试将作监兼职并仍旧 诏皇子建王故妻咸宁郡夫人郭氏追封淑国夫人 文州剌史权知合门事张抡干办皇城司 成忠郎合门祗候张薿充东南第四将薿抡子也 资政殿大学士知建康府王纶薨 是日金主亮弑其母太后于宫中初其母病亮往视之问以所苦母曰吾无他疾以皇帝用兵不止远征江南是吾病也亮大怒曰非朕母乃南宋国王之小妻也遂命护国将军持嘉彦忠弑之以威言者于是左右缩颈国人以目其后图克坦氏与太子光瑛复谏亮亦欲诛之母子俱避去三日而后出 
　　甲寅浙西马步军副总管李宝以舟师三千人发江阴先是宝自行在还即谋进发军士汹汹争言西北风力尚劲迎之非利宝下令大计巳定不可摇敢有再出一语者斩遂发徽猷阁直学士知平江府洪遵竭资粮器械济之放苏州大洋行三日风果怒甚舟散漫不能收宝慷慨谓左右曰天欲以试李宝邪此心如铁石不变矣即酹酒自誓风亦随止退泊明州关澳追集散舟不浃旬复故而裨将边士宁自密州还言魏胜巳得海州矣宝大喜促其下乘机速发而大风复作波涛如山者经月未得进 
　　乙卯江淮制置使刘锜引兵屯扬州锜将渡江以军礼久不讲乃建大将旗鼓以行军容整肃江浙人所未见也时锜方病不能乘马乃以皮穿竹为肩舆镇江城中香烟如云雾观者填拥右奉议郎通判楚州徐宗偃见锜力陈两淮要害山阳密迩清河口实为控厄之地合肥捍蔽寿春自古北军悉由涡口渡淮彼或长驱则两淮皆非我有望速遣精锐列戍勿使敌得冲突锜疑未决淮东副总管李横浙西副总管贾和仲适来白事皆共赞之乃遣殿前司策应右军统制王刚以五千人屯宝应徐宗偃两淮纪实称八月十一日至维扬军前而赵甡之遗史刘锜军至扬州乃在十五日乙卯疑宗偃先至扬州也 
　　丙辰国子博士兼建王府小学教授刘藻守尚书祠部员外郎 浙东提盐司言温州积盐数多不售诏商人算请十袋者增给二袋即本路住卖者增一袋仍限半年以温盐水路由海道陆路涉山岭客人少肯请贩故也左奉议郎方畴降一官畴通判武岗军坐失察吏人减常平钱法寺当私罪绞诏贷命除名编管及秦桧死畴讼枉于朝再鞫得实改正犹坐微文夺官焉 刘婉仪之未废也遣人谕广州蕃商蒲琚献名珠香药而以承信郎告偿之提举市舶林孝泽以非奉朝旨执不行且言于朝诏毋献 建武军承宣使许世安卒 是日金主亮杀其翰林直学士韩汝嘉汝嘉自盱眙归谏亮寝兵议和亮曰汝与南宋为游说邪遂赐死 
　　丁巳诏鄂州驻劄御前诸军都统制田师中令赴行在奏事殿中侍御史杜莘老言师中老而贪士卒怨偏禆不服临敌恐误国事御史中丞湖北京西宣谕使汪澈亦言师中握兵久且耄缓急恐不可倚仗上乃召之寻以潭州观察使知襄阳府吴拱为鄂州诸军都统制田师中之召吴拱之除日历本不书今以徐梦莘会编增入会编称拱九月庚辰交鄂州都统去此凡二十三日 
　　辛酉百官受明堂誓戒于尚书省上易纯吉服 
　　壬戌资政殿学士张焘落致仕复知建康府 枢密都承旨徐嚞文州剌史知合门事张抡自盱眙还行在徐宗偃之在淮阴也有宿迁民孙一者自北来言尝为金差往滨州充水手暨逃归而家属已渡淮偶相值于此备陈海道曲折谓舟船虽大且多然皆松木平底不可涉洋水军虽多悉签乡夫朝夕逃遁一有警急必致溃散及有愿募人往焚烧其舟船者宗偃因条具边防利便遂并以其事白庙堂附疾置以达至奏邸特空函耳朝廷乃劄付宗偃根究沿路盗拆后数日乃知递过山阳城下为郡中窃匿宗偃复条书附嚞抡以归金人既却二使还复求遣仍令于九月中旬至汴京朝廷报以三节人从悉巳放散若再行收拾恐趋期不及俟非久贺正当令嚞抡以归金人既却二使还复求遣仍令于九月中旬至汴京朝廷报以三节人从悉巳放散若再行收拾恐趋期不及俟非久贺正当令嚞抡充使副一就奏禀此并据徐宗偃纪实亮不意朝廷与之绝大怒 济南府布衣高禹特补右迪功郎扬州司户参军禹父敞知胊山县魏胜之得海州也敞与奉直大夫知东海县支邦荣皆欲迎拜邦荣京东人在金中进士及第或劝之使去邦荣曰我本大宋之民今将安归遂以县降禹将其家之淮甸颇能言金国利害制置使刘锜遣赴行在遂有是命徐梦莘北盟会编称李宝至东海县伪知县高敞降拜宝载敞下海令其子禹挈家往淮甸按冯忠嘉海道记宝以此月壬辰发明州关澳十月庚子乃抵东海县梦莘所记恐误 是日刘锜在扬州得省劄谍报金以二十五日渡淮谓右朝奉郎通判楚州徐宗偃曰锜来日提师自天长趋盱眙君速归语太守宝应以北日下清野勿留寸草有不如约当以军法从事又谓转运副使抗曰锜调人马公主军食各有司存毋相侵夺倘粮运乏绝非人情敢私抗与锜素不相下闻其言甚恐后三日宗偃至楚州金以是日渡淮之说巳无验守臣王彦融以未得制置司檄亦不听宗偃乃白锜愿以策应右军移屯城下又旬日锜遣统制官吴超以所部驻盱眙宗偃再以书乞留屯淮阴合两军共万人淮民稍定 
　　癸亥太常少卿王普言三衙藏冰甚富而祭祀未尝供冰望自今令供冰如故事从之 右朝散郎知安丰军向汋转一官知信阳军 降授右朝请郎主管台州崇道观冯荣叔知兴化军 
　　乙丑右宣义郎通判扬州刘祖礼知泰州 
　　丙寅诏访闻诸军勘请回易处仍旧克除或非理敛索并行禁止违者重寘之法初上念出戍官兵之劳出内帑七万缗分犒其家殿中侍御史杜莘老言军士负回易子钱甚夥例以月廪取偿不先除此毙缗出禁帑入将帅私室矣上悟遂悉除军债 
　　戊辰上斋于文德殿 忠义人魏胜特补武翼郎统制忠义军马赵甡之遗史于此日即书胜除合职知海州恐误 进士李坤言北界调发事宜及金主遣张中彦窥蜀刘萼窥汉南等事淮南转运副使杨抗以奏遂命坤以官 
　　己巳起复庆远节度使主管侍卫马军司公事成闵充湖北京西制置使节制两路军马 
　　九月庚午朔命辅臣朝飨太庙辛未宗祀徽宗皇帝于明堂以配上帝建王亚献嗣濮王士輵终献乐备而不作初礼官以行礼殿隘欲祀五天帝于朵殿五人帝于东西厢太常少卿王普言有熊氏乃圣祖之别号因引皇祐故事并升于明堂各依其隅铺设五人帝在五帝之左稍退五官神位于东厢皆遣官分献罢从祀诸神位用元丰礼也先是权礼部侍郎金安节以渊圣皇帝未祔庙请宫庙皆以大臣摄事权工部侍郎黄中请毋新幄帟毋设四辂以节浮费皆从之祭之日用卤簿万一百有四十人礼毕就常御殿庭宣制书赦天下 
　　壬申诏降授武泰军承宣使提举台州崇道观刘宝令于福建路任便居住日历宝今年正月壬辰初降官时已降旨福建路任便居住不知赦后何以又降此旨也熊克小历今年四月末书陈俊卿论镇江都统制刘宝责散官安置按日历宝去年十月辛酉用汪澈陈俊卿章疏罢镇江都统今年正月壬辰落节克恐误 
　　癸酉渊圣皇帝百日上诣几筵殿行礼 中书舍人杨邦弼卒大臣言其贫诏赐银帛二百匹两 
　　甲戌金人犯凤州黄牛堡先是统军张中彦与狭西都统完颜喀齐喀喀齐喀罗索孙初见绍兴十年十一月将五千余骑自凤翔大散关入川界三十里分为三寨至是游骑攻黄牛堡守将李彦仙来告急四川宣抚使吴璘方受贺即肩舆上杀金平彦仙督官军用神臂弓射敌却之璘遣将官高崧为之援仍与本堡管队官张操同力拒敌敌遂扼大散关深沟高垒以自固璘驻青野原顾谓其下曰金自守之兵不足虑也益调内郡兵分道而进面授诸将方略时四川安抚制置使王刚中被旨往军前见璘计事刚中乘皮舆以避矢石人皆哂之刚中闻刘锜制置淮南因对璘谈锜之美璘曰信叔有雅量而无英概今天下雷同誉之璘恐其不能当亮也刚中未以为然 
　　丙子知资州王堡言蜀中地狭民稠衣食不给在法岁以仲冬朔日给贫民常平义仓米豆日一升十岁以下半之至三月终止缘蜀中常平窠名自军兴皆巳移用而义仓非水旱不可擅支乞以义仓米豆通融支散又请民户所输畸零物帛依旧法合零就整同旁送纳皆从之 少师泸州军节度使致仕荣国公钱忱薨其子权户部侍郎端礼以忧去位诏赠忱太师擢其孙右朝奉郎竽为直秘阁 
　　丁丑诏带职正郎因事夺职而不降资或虽降资而非犯入己赃私罪徒以上及臣僚因言者论列而无赃私罪者虽未得宫观并许以致仕恩泽任子带职员郎未经奏荐而落职未复者亦如之以给事中黄祖舜等看详有请也事祖在七月丙申 
　　庚辰给事中兼侍读黄祖舜同知枢密院事 开封府进士刘蕴古特补右迪功郎添差两浙西路安抚司准备差遣蕴古在北作提盝贩卖钗环者往来寿春榷场与南客语欲归朝言南北利害有好异者接引使归朝至则上书遂有是命时又有进士梁淮夫者应天人大父陟官至朝奉郎元符末坐上书入党籍至是淮夫自北来归见大臣言北事大略以为自金亮篡位以来前此功臣诛锄巳尽大兴土木军民离心又金人所射弓不过五＜豆斗＞其器甲非如本朝坚利若我兵迟迟不决万一亮死更立新君或土木毕工稍革暴政则人思息肩矣彼中百姓延颈以俟天兵若闻再议讲和则民心必变又河北盗贼已起万一此徒益炽假仁义而行之其为患不在金人之下今宜以正兵守淮甸以示弱使游骑侵狭右以下关中彼必以精兵尽赴关中之急然后以奇兵由滨州分二路以趋燕晋断其归路又条上在北闻见事宜十九事大略谓北军畏怯无复昔时轻锐果敢之气且宿将巳尽今之所用者惟归朝人马又鞍马亦不多其所括水军皆灌园种稻取鱼之人实不识江海水性今敌之千户每人但有甲兵三百人万户九百人其余皆民兵签军实无斗志又言金人所惮惟刘锜李显忠又言金人令倪蛮子等三人指教打造战船七百只皆是通州样各人补忠翊校尉俟将来成功以节度使待之去年十一月唐蔡州报沿边有人马甚众不委便是南兵移文诸州各加严备百姓闻之往往递相庆贺至有出郊或移他郡迎问南兵至期久而无耗皆怏怏怅望又言中间金人收取河南之后张七郡王军至南京谷熟县往往虏掠良人妻妾夺取财货其酷无异金人百姓之心皆始失望今宜预先戒约使官军所至秋毫无犯最为要切又言金主篡位之初尝对诸大臣言若赵宋如东昏时依旧通和煞好方一月余刘麟作右丞上章乞签乡军收江南金主出麟作上京转运使继而身死又言金人未修内以前米斛极贱米不过二三百一石自修内后连绵水旱螟蝗间作赋税之外以和籴为名强取民间者如带籴借籴帖籴之类二年之间不下七八次民间有米尽数为之拘括无则以户口大小拟定数目勒令中纳以此官积蓄多而民间乏食 是日鄂州驻劄御前诸军都统制吴拱始视事遂渐发诸军往襄阳京西湖北制置使成闵以鄂州左军统制郝晸权知襄阳府郝晸知襄阳日历不载但于明年四月乙未书王宣知襄阳府郝晸令依旧归军赵甡之遗史云成闵至鄂州受左军统制郝晸金三百两令晸知襄阳府自此皆知闵为不足与成事功矣以事考之郝晸知襄阳必在吴拱改除之后故因拱受命书之当求他书系其本日 
　　辛巳上谓宰执曰近臣僚多上封事朕尝亲阅往往至夜分陈康伯曰陛下乙夜之览岂不重劳上曰诚恐其间不无利害又曰方兹多事朕于宫中所在常令以笔砚自随每思得一事即札记付外行之康伯曰陛下忧勤虽汤文昧爽日昃何以过之 权尚书礼部侍郎兼侍讲金安节试给事中 定江军节度使开府仪同三司田师中自鄂州至行在上召见师中乞奉祠乃除万寿观使奉朝请以王继先第赐之 右通直郎韩元吉为司农寺主簿元吉巳见绍兴二十九年八月 秉义郎主管高邮军官庄陈顺特转一官忠翊郎监高邮军官庄车定方减二年磨勘时高邮军初复阙兵与粮顺定方各集义兵数百人自备衣粮器械转运副使杨抗言于朝乃有是命 
　　癸未言者论攻守并用军之善谋也今刘锜在维扬则令分万人自楚泗入山东成闵吴拱在荆襄则分万人自襄汉入京西吴璘在兴州则分万人自仙人关抵关狭惟陈颍近京都金人聚精锐于此未可即攻则遣王权时权在建康显忠在池州回翔庐寿声言深入别遣戚方在江州以万人择利而进盖大军持重偏师捣虚使智者为朝廷计无出于此矣诏劄与诸将时将作监兼建王府赞读张阐亦献三策一增沿江诸处之守以张威声二益京西淮东之兵以为犄角三修江南诸郡之备以自藩蔽且言金无故背盟天怒人叛臣三说或行将见敌人进退跋疐必为其众所毙且鸟兽散矣 
　　甲申夜楚州劄探使臣荀道至临淮之新店遇银牌天使夺其所持革囊归以示通判徐宗偃启缄乃金国御宝封送泗州牒藁令誊录关报本朝催督称贺使徐嚞张抡于十月二十日以前湏到得来如敢依前不遣可自今以后更不湏遣使前来当别有思度其言多指斥宗偃不敢白即缴纳转运副使杨抗而录其副以达辅臣此并据徐宗偃纪实 
　　乙酉诏刘锜王权李显忠戚方各随地分措置沿淮三处河口严为堤备先是锜亦檄权引兵迎敌权受檄与其姬妾泣别而行又声言犒军悉以舟载其家金币泊新河为遁计筑和州城居之锜再檄权往寿春权不听命以威胁总领财赋都絜江东转运判官李若川固请于朝乞留权守和州江面锜又督行权不得巳每三日遣一军往庐州屯戍 
　　丙戌百官赴显仁皇后几筵殿行殿酹礼凡三日 诏皇太子建王故妻淑国夫人郭氏特赠福国夫人以明堂恩也 中书舍人兼权直学士院虞允文兼侍讲 
　　丁亥四川宣抚使吴璘遣将彭清直至宝鸡渭河夜劫桥头寨胜之时金人集狭西诸路兵分屯于陇州之方山原及秦州凤翔之境意将分军四出与散关之兵犄角相应璘乃命前军统领刘海同统领王中正左军统领贾士元合所部三千人骑趋秦州戊子海受檄即引兵而出海兖州人也 左宣教郎徐履行太学录 
　　己丑显仁皇后大祥上服素纱中白罗袍亲行撤几筵之祭百官常服黑带进名奉慰 
　　庚寅四川总领所调利路民夫运粮赴军前用随军转运司议也初太府少卿总领四川财赋王之望以军兴移运当置随军漕臣时直秘阁利州路转运判官计有功足疾不能行而又朝请大夫新除利州路转运副使赵沂在湖北未至之望请于朝不俟报遂与宣抚使吴璘制置使王刚中共议以便宜檄左朝奉大夫知利州兼宣抚司参议官赵不愚左朝请大夫通判阶州成亻□兮权随军转运司公事日下供职不愚既就职白调利路夫九万运粮至军前之望诘之曰自鱼关至大散关不过三百里安用许夫不愚乃与之望议先运五万人三月粮人日食二升半计运米十一万三千五百斛应用五万夫夫持七＜豆斗＞米自鱼关至凤州百八十里往来六日程凡四十有八日而毕除兴元府兴洋利州大安军不科外先于剑阆巴蓬四郡调夫万人循环应副之望以为若大军未动宜刷茶铺＜马犬＞驴递兵厢军及僦民间驼乘以渐为之会遣兵复秦州不愚乃白调利文龙州及前四郡夫共三万一千人令诸州守贰以民间产力高下品差每五十人为一队数外差大小甲头二名火头三名调夫事据四川总领所按牍以九月二十一日行下庚辰二十一日也故系于此后五日不愚又白调彭汉绵州成都府二万夫之望以道远难之不愚乃径调兴元府兴洋阶成州大安军河池县夫三万六千人以行旧民夫裹粮自备至是之望始令船运日给米二升然利路诸州封疆阔远所起夫皆以县令部押仍令持两月粮附收官库谓之准备钱民间一夫之费为七八十千雇夫以行者又倍王敦诗选王之望文集序云赵不愚初欲调九万夫之望斥之不愚皇恐立减六万人人日支米二升以总所按牍考之兴元二万夫洋阆州各万夫剑州六千夫巴蓬利州各四千夫龙成州各千五百夫阶州二千夫自鱼关至凤州百八十里往来六日程盖集序不无增饰也当以按牍为正其后运粮十五万五千九百余斛料二万八千余斛至黄牛堡费夫粮二万七千九百余斛有畸民大以为扰运米十五万五千九百三石七斗八升以一夫七斗计之六万七千夫每番当运四万三千四百石则是摺运四番自凤州至黄牛堡又添一日程四番计二十八日而支过人夫口食米止计二万七千九百八十石五斗四升以每夫二升计之只系二十日口食不知何故关外四州比岁屡荒今岁乃大熟故粮糗及约而办阶州陋邦也米至四万石它物输军称是隆兴二年十月乾道二年正月所书支还运米脚钱事可参考 
　　壬辰遣内侍官三员往淮东西荆襄劳赐军士仍赐主兵官银合茶药 枢密院请两淮京西四川沿边知州军各带沿边都巡检使庶几可以专一措置边事从之 右承议郎安尧臣主管台州崇道观尧臣初见建炎元年正月辛卯 浙西马步军副总管李宝以舟师发明州关澳 是日忠翊郎监盱眙军淮河渡夏俊复泗州俊见金人败盟遂有占泗州之意寓居武功大夫张政者与俊议政聚众得百八十人时守臣周淙退保在天长俊等谋定阴备渡船夜漏未尽遂渡淮先据西城西城人觉知皆称愿归大宋俊转至城东下观汴口有空舟焉俊取得六十余航金人所命知泗州富察特默同知州大周仁闻之率麾下数十骑弃东城遁走俊入东城抚定江淮制置使刘锜以俊知泗州 
</div>
    <div class="pagination">
<a href="建炎以来系年要录_page109.html">上一页</a><span>...</span><a href="建炎以来系年要录_page105.html">105</a><a href="建炎以来系年要录_page106.html">106</a><a href="建炎以来系年要录_page107.html">107</a><a href="建炎以来系年要录_page108.html">108</a><a href="建炎以来系年要录_page109.html">109</a><span class="current-page">110</span><a href="建炎以来系年要录_page111.html">111</a><a href="建炎以来系年要录_page112.html">112</a><a href="建炎以来系年要录_page113.html">113</a><a href="建炎以来系年要录_page114.html">114</a><a href="建炎以来系年要录_page115.html">115</a><a href="建炎以来系年要录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
