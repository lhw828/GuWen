<!DOCTYPE html>
<html>
<head>
    <meta charset="UTF-8">
    <title>皇王大纪 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 15 页/共 20 页</h1>
    <div class="content">　　七年周公楚恶惠襄之偪也且与伯舆争政不胜怒而出及阳樊王使刘子复之盟于鄄而入三日复出奔晋宋华元善于楚公子婴齐又善于晋栾书遂如晋楚合二国之成晋士燮楚公子罢许偃盟于宋西门之外曰凡晋楚无相加戎好恶同之郑伯如晋听成晋侯鲁侯卫侯会于泽狄侵晋晋人败之于交刚晋郤至如楚涖盟楚子享之公子侧相为地室而县焉至登金奏作于下惊而走出谓侧曰如天之福两君相见何以代此侧曰如两君相见无亦唯是一矢以相加遗焉用乐至曰世之治也诸侯间于天子之事则相朝于是乎有享宴宴以示慈惠享以训恭俭防俭以行礼慈惠以布政政以礼成民是以息及其乱也诸侯贪冒侵欲不忌争防常以尽其民今吾子之言无乃乱乎然吾子主也至敢不从遂入卒事归以语士燮燮曰无礼必食言吾死无日矣楚公子罢如晋晋侯与盟于赤棘经曰十有二年春周公出奔晋【按左氏周公楚恶惠襄之偪且与伯舆争政不胜怒而出王使刘子复之盟于鄄而入三日复出奔夫人主无诚慤之心而下要大臣盟是谓君不君人臣无忠信之实而上与人主盟是谓臣不臣既已要质神以入矣又叛盟失信而出奔则是自絶于天也自周无出而书曰出者见周室衰防刑政号令不行于天下尔】夏公会晋侯卫侯于泽秋晋人败狄于交刚冬十月
　　八年晋侯使郤锜乞师于鲁将以伐秦将事不敬仲孙蔑曰礼身之干也敬身之基也郤子无基殆将亡矣春正月鲁侯来朝使叔孙侨如先聘且告王孙説曰是贪陵人也王其勿赐圣人之施舎喜怒取与不主寛惠不主猛毅主徳义而已王曰诺礼之如行人鲁侯至仲孙蔑为介说让王厚贿之三月鲁侯从刘康公成肃公会晋侯齐侯宋公卫侯郑伯曹伯邾人滕人伐秦成子受脤于社不敬刘子曰民受天地之中以生所谓命也是以有动作礼义威仪之则以定命也能者养之以福不能者败以取祸是故君子致敬以勤礼小人敦笃以尽力敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎秦背令狐之盟召狄与楚欲道以伐晋诸侯是以睦于晋晋侯使吕相絶秦以诸侯之师及秦师战于麻隧秦师败绩获秦成差及不更女父师遂济泾及侯丽而还曹伯庐薨于军曹人使公子负刍守使公子欣时逆曹伯之丧负刍杀其世子而自立诸侯请讨之晋人以其役之劳请俟它年曹其君宣公欣时将亡国人将从之负刍惧告罪且请焉欣时乃反而致其邑成肃公薨于瑕经曰十有三年春晋侯使郤锜来乞师【晋主夏盟行使诸侯征会讨贰谁敢不从以霸主之尊而书曰乞师何也列国疏封虽有大小土地甲兵受天子不相统属鲁兵非晋所得专也今晋不以王命兴诸侯之师故特书曰乞以见其卑服屈损无自反而缩之意矣圣人作春秋无不重内而轻外至于乞师则内外同辞者盖皆有报怨复雠贪得之心是以如此若夫诛乱臣讨贼子请于天王以大义驱之谁不拱手以听命何至于乞哉噫此圣人所以垂戒后世见诸行事之深切着明者也】三月公如京师夏五月公自京师遂会晋侯齐侯宋公卫侯郑伯邾人滕人伐秦【诸侯每歳侵伐四出未有能修朝觐之礼者今公欲防伐秦道自王都不可越天子而徃也故皆朝王而不能成朝礼书曰如京师见诸侯之慢也因防伐而行矣又书公自京师以伐秦为遂事者此仲尼亲笔明朝王为重存人臣之礼也古者诸侯即位服丧毕则朝小聘大聘终则朝巡狩于方岳则朝觐春秋所载天王遣使者屡矣十二公之述职盖阙如也独此年书公如京师又不能成朝礼不敬莫大焉君臣人道之大伦而至于此极故仲尼尝喟然叹曰夷狄之有君不如诸夏之亡也为此惧作春秋或抑或纵或与或夺所以明君臣之义者至矣其义得行则臣必敬于君子必敬于父天理必存人欲必消大伦必正岂曰小补之哉此以伐秦为遂事之意也】曹伯庐卒于师秋七月公至自伐秦冬葬曹宣公










　　皇王大纪卷五十
<史部,编年类,皇王大纪>
　　钦定四库全书
　　皇王大纪卷五十一　　　　宋　胡宏　撰三王纪
　　简王
　　九年甲申冬十一月莒子薨諡曰厉公孙密州嗣卫侯如晋晋侯强见孙林父焉卫侯不可既归晋侯使郤犫送孙林父而见之卫侯欲辞夫人姜氏曰不可是先君宗卿之嗣也大国又以为请不许将亡虽恶之不犹愈于亡乎君其忍之卫侯见而复之鲁叔孙侨如如齐逆夫人郑公子喜帅师伐许师败郑伯复伐许入其郛许人平以公孙申之封七月鲁叔孙侨如以夫人姜氏归卫侯有疾使殖立敬姒之子衎卫侯薨諡曰定公夫人姜氏既哭而息见衎之不哀也不内酌饮曰是夫也将不唯卫国之败其必始于未亡人大夫闻之无不耸惧秦伯荣薨諡曰桓公子后嗣经曰十有四年春王正月莒子朱卒夏卫孙林父自晋归于卫秋叔孙侨如如齐逆女郑公子喜帅师伐许九月侨如以夫人妇姜氏至自齐【谷梁曰大夫不以夫人以夫人非正也刺不亲逆也侨如之不氏一事而再见者卒名耳然则娶于他邦而道里或逺必亲迎乎以封壤则有大小以爵次则有尊卑以道途则有逺迩或迎之于其国或迎之于境上或迎之于所馆中礼之节可也】冬十月庚寅卫侯臧卒秦伯卒十年十二月卫其君定公正月乙巳鲁仲婴齐卒公孙归父之弟也癸丑晋侯卫侯郑伯曹伯宋世子成齐国佐邾人同盟于戚讨曹伯负刍执而归诸京师诸侯将见欣时于王而立之欣时辞曰前志有之曰圣逹节次守节下不失节为君非吾节也虽不能圣敢失守乎遂逃奔宋是为曹子臧四月宋公薨諡曰共公少子成嗣楚将北师公子贞不可公子侧曰利则进尔申叔时曰子反必不免楚王侵郑及暴隧遂侵卫及首止郑公子喜侵楚取新石晋栾书欲报楚韩厥曰无庸使重其罪民将叛之无民孰战六月庚辰宋塟其君共公宋华元为右师鱼石为左师荡泽为司马华喜为司徒公孙师为司城向为人为大司防鳞朱为少司冦向带为大宰鱼府为少宰荡氏汰而骄荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城庄族也六官皆桓族也鱼石将止华元鱼府曰右师反必讨是无桓氏也鱼石曰右师多大功国人与之不反惧桓氏之无祀于宋也右师讨犹有戍在遂自止华元于河上请讨许之乃反使华喜公孙师帅国人攻荡氏杀子山鱼石向为人鳞朱向带鱼府出舎于睢上华元使止不可元自止之不可乃反鱼府曰今不从不得入矣右师视疾而言速有异志焉若不我纳今将驰矣登丘而望之则驰骋而从之则决睢澨闭门登陴矣四子奔楚元使戍为左师老佐为司马乐裔为司冦以靖国人九月晋士燮齐髙无咎宋华元鲁叔孙侨如卫孙林父郑公子防邾人会呉于钟离许男畏偪如郑请迁于楚楚公子申迁许于叶晋三郤害伯宗譛而杀之其子州犁奔楚韩厥曰善人天地之纪也而骤絶之殆难免乎初伯宗每朝其妻必戒之曰盗憎主人民恶其上子好直言必及于难经曰十有五年春王二月卫定公三月乙巳仲婴齐卒【婴齐者公子遂之子公孙归父之弟也归父出奔齐鲁人徐伤其无后也于是使婴齐后之故书曰仲婴齐此可谓乱昭穆之序失父子之亲者以后归父则弟不可以为兄嗣以后襄仲则以公字为氏亦非矣】癸丑公防晋侯卫侯郑伯曹伯宋世子成齐国佐邾人同盟于戚晋人执曹伯归于京师【称侯以执伯讨也何以为伯讨晋合诸侯伐秦曹宣公卒于师曹人使公子负刍守使公子欣时逆曹伯之丧负刍杀其太子而自立至是晋侯执之又不敢自治而归于京师使即天刑夫是之谓伯讨春秋执诸侯者众矣未有执得其罪如此者故独书其爵】公至自会夏六月宋公固卒楚子伐郑秋八月庚辰塟宋共公宋华元出奔晋宋华元自晋归于宋宋杀其大夫山宋鱼石出奔楚【华元出奔晋与归于宋皆不省文者着其正也书之重词之复必有美恶焉词繁而不杀所以与之也以不赖宠而出奔以国人与晋皆许之讨而后入正可知矣苏辙谓使元懐禄顾宠重于出奔则不能讨此说是也山不书氏背其族也背其族者伐其本也人而无本人道絶矣葛藟犹能庇其本根况于人而忍伐其本乎】冬十有一月叔孙侨如会晋士燮齐髙无咎宋华元卫孙林父郑公子防邾子防呉子于钟离【呉以号举夷之也防而殊防外之也殊会有二义会王世子于首止意在尊王室不敢与世子抗也防呉子于钟离于柤于向意在贱夷狄而罪诸侯不能与之敌也夫以太伯至徳实始有呉以族言之则周之伯父也至其后世遂以号举者以其僣窃称王不能居中国之爵号耳成襄之间中国无霸齐晋大国亦皆俛首东向而亲吴圣人盖伤之故特殊防可谓深切着明矣】许迁于叶
　　十一年冬十一月雨木冰于鲁楚王自武城以汝隂之田求成于郑郑叛晋滕侯薨諡曰文公子原嗣郑公子喜帅师侵宋夏四月丙寅朔日有食之晋侯将伐郑士爕曰若逞吾愿诸侯皆叛晋可以逞若唯郑叛晋国之忧可立俟也郤至曰然则王者多忧乎燮曰我王者也乎哉夫王者成其徳而逺人归故无忧今我寡徳而求王者之功故多忧栾书曰不可以当吾世而失诸侯乃兴师栾书将中军郤犫如卫遂如齐栾黡如鲁皆乞师焉孟献子曰有胜矣楚王救郑司马公子侧将中军过申入见申叔时曰师其如何对曰内弃其民外絶其好凟齐盟而食话言干时以动而疲民以逞民不知信进退罪也吾不复见子矣晋楚遇于鄢陵士燮不欲战郤至曰韩之战惠公不振旅箕之役先轸不反命邲之师荀伯不复从皆晋之耻也今我辟楚又益耻也燮曰吾先君之亟战也有故秦狄齐楚皆强不尽力子孙将弱今三强服矣敌楚而已惟圣人能内外无患自非圣人外寜必有内忧盍释楚以为外惧乎甲午晦楚晨压晋军而陈军吏患之范匄曰塞井夷灶陈于军中而疏行首何患焉栾书曰楚师轻窕固垒待之退而击之必获胜焉郤至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚣我必克之楚潘党与养由基蹲甲而射之彻七札焉以示王曰君有二臣如此何忧于战王怒曰大辱国晋侯及楚子郑伯战于鄢陵射楚子中目韩厥从郑伯其右请俘之郤至曰伤国君有刑亦且止楚师薄于险养由基射再发尽殪晋师乃止楚司马命军吏察夷伤补卒乗缮甲兵展车马鸡鸣而食唯命是听晋人患之苗贲皇徇曰搜乗补卒秣马利兵脩陈固列蓐食申祷明日复战乃逸楚囚王召司马司马醉不能见王曰天败楚也夫余不可以待乃宵遁晋入楚军三日谷楚师还及瑕王使谓司马曰先大夫之覆师徒者君不在子无以为过不谷之罪也司马再拜曰君赐臣死死且不朽王使止之弗及战之日齐国佐髙无咎至于师卫侯出于卫鲁侯出于壊隤鲁叔孙侨如通于公母穆姜欲去季孟而取其室公将会诸侯穆姜送之使逐二子公以晋难告请反而听命姜怒公子偃公子鉏趋过指之曰女不可皆君也公行待于坏隤申宫儆备设守而后行使孟献子守于公宫晋侯会齐侯卫侯宋华元邾人于沙随以谋伐郑鲁侯后至侨如使告郤犫曰吾君待于坏隤以待胜者犫取货于侨如而诉鲁侯晋侯不见公公至自会尹武公防晋侯鲁侯齐国佐邾人伐郑曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪则君列诸会矣晋侯谓子臧反吾归而君子臧反曹伯归子臧尽致其邑与卿而不出鲁侯之防伐郑也姜又命公如初公又申守而行叔孙侨如使告郤犫曰鲁之有季孟犹晋之有栾范也政令于是乎成今其谋曰晋政多门不可从也寜事齐楚有亡而蔑从晋矣若欲得志于鲁请止行父而杀之我毙蔑也不然归必叛七月晋人执季孙行父于苕丘鲁侯还待于郓使公孙婴齐请季孙于晋郤犫曰茍去仲孙蔑而止季孙行父吾于子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃则夫二人者鲁国社稷之臣若朝亡之鲁必夕亡郤犫曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求士燮谓栾书曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何公孙婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙九月鲁出叔孙侨如而盟之侨如奔齐立其弟豹十月乙丑季孙及郤犫盟于扈鲁侯归乙丑刺公子偃孟献子之子子服它言于季孙曰子为上卿妾不衣帛马不食粟人其以子为爱且不华国乎季孙曰吾亦愿之然吾闻以徳荣为国华而见国人之食麤衣恶者犹多是以不敢文子以告献子献子囚之七日它于是俭素文子曰过而能改民之上也使为上大夫经曰十有六年春王正月雨木冰【雨木氷者雨而木氷也何休曰木者少阳幼君大臣之象氷者凝隂兵之类也氷胁木者君臣将执于兵之徴未防而有沙随苕丘之事天人之际休咎之应焉可诬也而欲尽废五行传亦过矣】夏四月辛未滕子卒郑公子喜帅师侵宋六月丙寅朔日有食之晋侯使栾黡来乞师甲午晦晋侯及楚子郑伯战于鄢陵楚子郑师败绩【不书师败绩以其君亲集矢于目而身伤为重也当是时两军相抗未有胜负之形晋之捷也亦幸焉尔幸非持胜之道范文子所以立于军门有圣人能内外无患盍释楚以为外惧之戒乎楚师虽败其势益张晋遂怠矣卒有栾氏之譛而诛三郤国内大乱圣人备书以见行事之深切着明也】楚杀其大夫公子侧秋公会晋侯齐侯卫侯宋华元邾人于沙随不见公【臣子之于君父扬其美不扬其恶为尊者讳为亲者讳礼也圣人假鲁史以示王法其于鲁事有君臣之义故君弑则书薨易地则书假灭国则书取出奔则书逊屈己而与强国之大夫盟则书及叛盟失信而莫适守则没公而书防凡此类虽不没其实示天下之公必隐避其辞以存臣子之礼然则沙随之防晋不见公是鲁侯之大辱深可耻焉者矣曷为直书其事而不讳乎曰春秋伸道不伸邪荣义不荣势正已而无恤乎人以仁礼存心而不忧横逆之至者也沙随之防鲁有内难师出后期所当恤者晋人听叔孙侨如之譛怒公而不见曲在晋矣鲁侯自反非有背仁弃礼不忠之咎也昔曽子尝闻大勇于夫子曰自反而缩虽千万人吾徃矣孟子言浩然之气至刚至大以直养而无害则塞乎天地之间沙随之不见于公何歉乎直书不讳者示天下后世使之知大勇浩然之气所以守身应物如此其垂训之义大矣】公至自会公会尹子晋侯齐国佐邾人伐郑曹伯归自京师【曹伯不名其位未尝絶也不絶其位所以累乎天王也其言自京师王命也言天王之释有罪也善不防赏恶不即刑以尧为君舜为臣虽得天下不能一朝居也负刍杀世子而自立不能因晋之执寘诸刑典而使复国则无以为天下之共主矣】九月晋人执季孙行父舎之于苕丘冬十月乙亥叔孙侨如出奔齐十有二月乙丑季孙行父及晋郤犫盟于扈公至自会乙酉刺公子偃【按左氏所载则是非着矣】
　　十二年郑公子騑侵晋卫北宫括帅师救晋侵郑尹武公单襄公会晋侯齐侯宋公鲁侯卫侯曹伯邾人伐郑自戯童至于曲洧鲁侯见单襄公言及郤犫之譛也单子曰君何患焉晋君视逺而步高夫目以定体足以从之视逺者絶义足髙者弃徳何以能久郤氏晋之宠人也味厚者腊毒位髙者疾颠三卿五大夫可以戒惧矣而锜好陵人犫诬人至掩人其谁能忍之齐国子立于淫乱之朝好尽言以招人过怨之本也唯善人能受尽言齐其有乎二国有祸可以取伯何患之有四月乙酉同盟于柯陵楚公子婴齐救郑师于首丘诸侯还齐庆克通于声孟子鲍牵以告国佐佐召克谓之克告夫人曰国子谪我夫人怒国子相齐侯会诸侯髙鲍处守及还将至闭门而索客孟子诉之曰髙鲍将不纳君而立公子角国子知之齐侯刖鲍牵而逐髙无咎无咎奔莒髙弱以卢叛秋七月辛丑鲁用郊晋侯使荀防乞师于鲁单子防晋侯宋公鲁侯卫侯曹伯齐人邾人围郑楚公子申救郑师于汝上诸侯还壬申鲁公孙婴齐卒于貍脤十月丁巳朔日有食之邾子薨諡曰定公子牼嗣齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与盟于徐关而复之卢降使国胜告难于晋待命于清晋侯侈多外嬖欲去羣大夫而立其左右胥童以克之废怒郤氏郤锜尝夺夷阳五田郤犫尝与长鱼矫争田执而梏之与其父母妻子同一辕三子皆嬖于晋侯晋侯田与妇人先杀而饮酒后使大夫杀郤至奉豕寺人张孟夺之至射而杀之公曰季子欺予晋侯将作难胥童曰必先三郤族大多怨去大族不偪敌多怨有庸公曰然将以甲八百攻郤氏长鱼矫请无用众公使清沸魋助之抽戈结衽而伪讼于三郤者三郤听焉遂皆杀之尸诸朝胥童刼栾书荀偃矫曰必杀之公曰一朝而尸三卿吾不忍益也对曰人将忍君遂出奔狄公使辞于二子曰寡人有讨于郤氏既伏其辜矣大夫无辱其复职位乃皆归胥童为卿晋侯游于匠丽氏书偃执之召士匄匄辞召韩厥厥辞舒庸人以楚鄢陵之败道呉人伐巢伐驾围厘虺遂恃呉而不设备楚公子槖帅师袭舒庸灭之经曰十有七年春卫北宫括帅师侵郑夏公防尹子单子晋侯齐侯宋公卫侯曹伯邾人伐郑六月乙酉同盟于柯陵秋公至自防齐髙无咎出奔莒九月辛丑用郊【郊之不时未有甚于此者也故特曰用郊用者不宜用也或曰盖以人享叩其鼻血以荐也古者六畜不相为用况敢用人乎】晋侯使荀防来乞师冬会单子晋侯宋公卫侯曹伯齐人邾人伐郑十有一月公至自伐郑壬申公孙婴齐卒于貍脤十有二月丁巳朔日有食之邾子貜且卒晋杀其大夫郤锜郤犫郤至楚人灭舒庸十三年冬十一月晋栾书荀偃杀胥童庚申使程滑弑晋侯之于翼东门之外以车一乗諡曰厉公民无哀之者鲁边人以告鲁侯方朝问诸大夫曰谁之过也里革曰夫君人者其威大矣失威而至于杀其过多矣周子者晋襄公之五世孙也事单襄公立无跛视无旋听无耸言无逺晋国有忧未尝不戚有庆未尝不怡襄公甚爱之曰周令徳恭孝其必有晋国乎于是晋人来逆周子诸大夫见于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神所福也对曰羣臣敢不唯命是听盟而入朝于武宫逐不臣者七人十二月乙酉朔周子即位定百事立百官育门子选贤良兴旧族出滞赏毕故刑赦囚系宥闲罪荐积徳逮鳏寡振废淹养老幼恤孤疾年过七十公亲见之凡六官之长皆民誉举不失职官不易方爵不逾徳师不陵正旅不偪师民无谤言栾伯请公族大夫公曰荀家惇惠荀会文敏黡也果敢无忌镇静夫膏粱之性难正也使惇惠者敎之则徧而不倦文敏者导之则婉而入果敢者谂之则过不隐镇静者修之则壹齐侯使士华免以戈杀国佐于内宫之朝师逃于夫人之宫使清人杀国胜国弱奔鲁以庆封为大夫既齐侯反国弱使嗣国氏鲁侯朝于晋郑伯侵宋及曹门外遂会楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乗戍之而还宋人患之西鉏吾曰若楚人与吾同恶以徳于我吾固事之也不敢贰矣不然而收吾憎使赞其政以问衅亦吾患也今将崇诸侯之奸而披其地以塞夷庚逞奸而携服毒诸侯而惧呉晋吾庸多矣杞伯邾子朝于鲁鲁筑鹿囿夏六月鲁侯薨諡曰成公子午嗣生三年矣宋人围彭城楚公子婴齐救之伐宋华元如晋告急时韩厥将中军曰欲求得人必先勤之成霸安彊自宋始矣晋侯师于台谷救宋遇楚师于靡角之谷楚师还晋士鲂乞师于鲁晋侯会宋公卫侯邾子鲁仲孙蔑齐崔杼盟于虚朾以谋救宋宋人辞诸侯而请师以围彭城鲁其君仲孙蔑请于诸侯先归会塟经曰十有八年春王正月晋杀其大夫胥童庚申晋弑其君州蒲【弑君天下之大罪讨贼天下之大刑春秋合于人心而定罪圣人顺于天理而用刑固不以大霈释当诛之贼亦不以大刑加不弑之人然赵盾以不越境而书弑许世子止以不尝药而书弑郑归生以惮老惧谗而书弑楚公子比以不能效死不立而书弑齐陈乞以废长立幼而书弑栾书身为元帅亲执厉公使程滑弑公而以车一乗葬之于翼东门之外仲尼无私与天为一奚独于盾止归生比乞则责之甚偹讨之甚严而于栾武子阔略如此乎学者深求其防知圣人诛乱贼之大要而后可与言春秋矣】齐杀其大夫国佐公如晋夏楚子郑伯伐宋宋鱼石复入于彭城【此伐宋以纳鱼石其不曰纳宋鱼石于彭城何也刘敞曰不与纳也诸侯失国诸侯纳之正也诸侯世也大夫失位诸侯纳之非正也大夫不世也诸侯托于诸侯礼也大夫托于诸侯非礼也其言复入者已絶而复入恶之甚者宋鱼石晋栾盈是矣】公至自
　　晋晋侯使士匄来聘杞伯来朝八　　　　　　　　　　　　　　　　　【月】邾子来朝筑鹿囿己丑公薨于路寝冬楚人郑人侵宋晋侯使士鲂来乞师十有二月仲孙蔑防晋侯宋公卫侯邾子齐崔杼同盟于虚朾丁未葬我君成公
　　十四年鲁侯午之元年诸侯之大夫围彭城彭城降晋晋以五大夫归寘诸瓠丘晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师自郑以鄫之师侵楚焦夷及陈晋侯卫侯次于戚以为之援楚师救郑侵宋吕留秋七月辛酉王崩諡曰简王子泄心立邾子朝于鲁卫侯使公孙剽聘于鲁剽黒背之子也晋荀防聘于鲁古者诸侯即位小国朝之大国聘焉以继好结信谋事补阙礼之大者也经曰元年春王正月公即位仲孙蔑会晋栾黡宋华元卫殖曹人邾人莒人滕人薛人围宋彭城【书围彭城者鲁史旧文也曰围宋彭城者仲尼亲笔也楚已取彭城封鱼石矣则曷为系之宋楚不得取之宋石不得受之楚楚虽专其地君子不登叛人所以正疆域固封守也】夏晋韩厥帅师伐郑仲孙蔑会齐崔杼曹人邾人人次于鄫【楚人释君而臣是助事已悖矣晋降彭城以鱼石等归遂伐郑而诸侯次于鄫此皆放于义而行者也传书楚子辛救郑而经不书者郑本为楚以其君之故亲集矢于目是以与楚而不贰也弃中国从蛮夷不能以大义裁之惟私欲之从则郑无可救之善楚不得有能救之名经所以削之也】秋楚公子壬夫帅师侵宋九月辛酉天王崩邾子来朝冬卫侯使公孙剽来聘晋侯使荀防来聘【简王崩赴告已及矣则宜以所闻先后而奔丧今邾子方来修朝礼卫侯晋侯方来脩聘事于王丧若越人视秦人之肥瘠焉而左氏以为礼此何礼也滕定公薨世子定为三年之丧父兄百官皆不欲曰吾宗国鲁先君莫之行也丧纪益废民习于耳目而不察故后世以日易月人子安而行之不知春秋之义惜哉】


　　皇王大纪卷五十一
　　钦定四库全书
　　皇王大纪卷五十二　　　　宋　胡宏　撰三王纪
　　灵王
　　元年冬十一月葬简王郑师侵宋楚令也齐侯伐莱莱人赂之以索马牛皆百匹乃还春三月鲁侯之母姜氏薨夏四月郑伯薨谥曰成公子髠顽嗣晋师宋师卫师侵郑晋荀防防诸侯之大夫于戚以谋郑故鲁仲孙蔑请城虎牢以偪之荀防曰善然寡君之忧不唯郑将有请于齐鲁葬齐姜齐侯使诸姜宗妇送葬召莱子莱子不会晏弱城东阳以偪莱鲁叔孙豹聘于宋通嗣君也晋荀防复防诸侯之大夫于戚齐崔杼及滕薛小邾之大夫皆会以防有欲请于齐之言故也遂城虎牢郑人乃成楚右司马公子申多受小国之赂以偪婴齐壬夫楚人杀之经曰二年春王正月葬简王郑师伐宋夏五月庚寅夫人姜氏薨六月庚辰郑伯睔卒晋师宋师卫甯殖侵郑秋七月仲孙蔑会晋荀防宋华元卫孙林父曹人邾人于戚己丑我小君齐姜叔孙豹如宋冬仲孙蔑会晋荀防齐崔杼宋华元卫孙林父曹人邾人滕人薛人小邾人于戚遂城虎牢【虎牢郑地岩险闻于天下地有所必据而不可以弃焉者也有而不能守故不系于郑然则据地设险亦所贵乎王公设险以守其国大易之训也城郭沟池以为固六君子之所谨也凿斯池筑斯城与民同守孟子所以语滕君也夫狡焉思啓封疆而争地以战杀人盈野争城以战杀人盈城者固非春秋之所贵守天子之土继先君之世不能设险守国将至于迁溃灭亡亦非圣人之所与故城虎牢而不系于郑程氏以为责郑之不能有也其圣人以待衰世之意小康之事耶】楚杀其大夫公子申
　　二年楚公子婴齐为简之师组甲被练使邓廖帅之以侵呉呉人要而击之获邓廖伐楚取驾驾良邑也廖亦楚之良也鲁侯朝于晋春二月盟于长樗而还晋中军尉祁奚请老晋侯问嗣焉称解狐其雠也将立之而卒又问焉对曰午也可人有言曰择臣莫若君择子莫若父午之少也婉以从令好学而不戏其壮也彊志而用命守业而不淫其冠也和安而好敬柔惠小物而镇定大事有直质而无流心非义不变非上不举其佐羊舌职死矣晋侯曰孰可以代之对曰赤也可乃以祁午为中军尉羊舌赤佐之军无秕政单顷公会诸侯盟于鸡泽晋侯欲修呉好使荀会逆呉王于淮上呉王不至楚公子壬夫为令尹侵欲于小国陈侯使袁侨如会求成晋侯使和组父告于诸侯于是诸侯之大夫及袁侨盟晋侯之弟干乱行于曲梁魏绛戮其仆晋侯怒将杀绛以告羊舌赤对曰绛无贰志事君不辟难有罪不逃刑其将来辞何辱命焉言终魏绛以书至曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及干无所逃罪不能致训至于用钺臣之罪重敢有不从以怒君心请归死于司冦晋侯说使佐新军诸侯还楚司马公子何忌侵陈许男事楚不防于鸡泽晋荀防伐许经曰三年春楚公子婴齐帅师伐呉公如晋夏四月壬戌公及晋侯盟于长樗公至自晋六月公防单子晋侯宋公卫侯郑伯莒子邾子齐世子光己未同盟于鸡泽【同盟或以为冇三例一则王臣预盟二则诸侯同欲三则恶其反覆夫恶其反覆与诸侯同欲而书同信矣王臣预盟而书同义则未安盟于女栗及苏子也盟于洮于翟泉防王人也而皆不书同然则此三盟者正所谓诸侯同欲而书同盟也其同欲奈何同疾楚也防于柯陵之歳夏伐郑楚人师于首止而诸侯还冬伐郑楚人师于汝上而诸侯还陈袁侨如防楚师在繁阳而韩献子惧罪弃疾立复封陈蔡而中国恐是知此三盟者诸侯皆有戒心而脩盟故称同不以尹子单子刘子亦预此盟而讥之也夫三臣将命必惇信明义而后可以表正乎天下诸侯守邦必尊主奉法而后可以保其社稷今王臣下与诸侯约誓诸侯亦敢上与王臣要言斯大乱之道也则亦不待书同盟而罪自见矣】陈侯使袁侨如会戊寅叔孙豹及诸侯之大夫及陈袁侨盟秋公至自会冬晋荀防帅师伐许
　　三年春正月陈侯薨諡曰成公子溺嗣楚人将伐陈闻丧乃止陈人不听命楚人侵陈鲁叔孙豹聘于晋鲁成公妾姒氏卒陈其君鲁定姒鲁侯如晋听政请属鄫不许仲孙蔑曰以寡君之密迩仇雠而愿固事君无失官命鄫无赋于司马为执事朝夕之命敝邑敝邑小阙而为罪是以愿借助焉晋侯许之楚人使顿间陈而侵伐之陈围顿无终子嘉父遣使因魏绛请和诸戎晋侯欲不许于是晋侯好田绛曰诸侯新服将观于我徳则睦否则携贰劳师于戎而楚伐陈必不能救是弃陈也诸华必叛戎禽兽也获戎失华无乃不可乎昔周辛甲之为太史也命百官官箴王阙虞人曰芒芒禹迹画为九州经啓九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎且和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯威懐三也以徳绥戎师徒不勤甲兵不顿四也鉴于后羿而用徳度逺至迩安五也公说使绛盟诸戎脩民事田以时经曰四年春王三月己酉陈侯午卒【午者襄公名也襄公哀公之皇祖考也曷不讳乎古者死而无諡不以名为讳周人以諡易名于是乎有讳礼夫子兼帝王之道叅文质之中而作春秋以法万世如公薨不地灭国书取出奔称逊之类所以放其文也庄公名同而书同盟僖公名申而书戊申定公名宋而书宋人之类所以从其质也后世不明此义则有以讳易人之名者又有以讳易人之姓者诗书则讳临文则讳嫌名则讳二名则偏讳愚者违礼以为孝谄者献佞以为忠忌讳繁名实乱而春秋之法不行矣】夏叔孙豹如晋秋七月戊子夫人姒氏薨陈成公八月辛亥我小君定姒冬公如晋陈人围顿
　　四年鲁侯归郑公子发聘于鲁鲁叔孙豹觌鄫世子巫于晋以成属鄫呉王使夀越如晋辞不防于鸡泽之故且请听诸侯之好晋人将为之合诸侯使鲁仲孙蔑卫孙林父先防呉且告会期楚人讨陈叛故曰由令尹实侵欲焉乃杀公子壬夫君子曰已则无信而杀人以逞不亦难乎晋侯会诸侯于戚于是鲁叔孙豹又以属鄫为不利使鄫大夫听命于防鲁侯归楚人以公子贞为令尹晋士匄曰楚人讨贰而立贞必改行而疾讨陈陈近于楚民朝夕急能无徃乎有陈非吾事也无之而后可诸侯戍陈楚令尹伐陈诸侯防于城棣以救之诸侯还鲁季孙行父卒大夫入敛公在位宰庀家器以备无衣帛之妾无食粟之马无藏金玉无重器备是为季文子经曰五年春公至自晋夏郑伯使公子发来聘叔孙豹鄫世子巫如晋仲孙蔑卫孙林父会呉于善道秋大雩楚杀其大夫公子壬夫公会晋侯宋公陈侯卫侯郑伯曹伯莒子邾子滕子薛伯齐世子光呉人鄫人于戚【吴何以称人按左氏吴子使夀越如晋请听诸侯之好晋人将为之合诸侯使鲁卫大夫防呉于善道且告防期然则戚之事乃吴人来防不为主也来防诸侯而不为主则进而称人诸侯徃与之防而主呉贬而称国圣人之情见矣春秋之义明矣】公至自防冬戍陈楚公子贞帅师伐陈公防晋侯宋公卫侯郑伯曹伯齐世子光救陈十有二月公至自救陈辛未季孙行父卒
　　五年甲午春正月伯姑容薨諡曰桓公子丐嗣齐晏弱围莱莱人军齐师大败莱子奔棠宋华弱乐辔少相狎长相优又相谤也辔怒以弓梏弱于朝公见之曰司武而梏于朝难以服矣遂逐之其君滕侯朝于莒鲁女为鄫夫人取莒公子为后鲁叔孙豹聘于邾脩平焉晋人以鄫故讨于鲁曰何故亡鄫季孙宿如晋见且听命十月齐人灭莱经曰六年春王三月壬午伯姑容卒夏宋华弱来奔秋葬桓公滕子来朝莒子灭鄫【鄫取莒公子为后罪在鄫子不在莒人春秋应以梁亡之例而书鄫亡不当但责莒人也今直罪莒舍鄫何哉曰莒人之以其子为鄫后与黄歇进李圉之妹于楚王吕不韦献邯郸之姬于秦公子其事虽殊其欲灭人之祀而有其国则一也以此防民犹有以韩谧为世嗣昏乱纪度如郭氏者】冬叔孙豹如邾季孙宿如晋十有二月齐侯灭莱
　　六年郯子朝于鲁鲁卜郊三不从乃免牲仲孙蔑曰吾乃今而后知有卜筮夫祀郊后稷以祈农事也是故啓蛰而郊郊而后耕今既耕而卜郊宜其不从也小邾子朝于鲁鲁隧正叔仲昭伯欲善季氏而求媚于费宰南遗谓遗请城费吾多与而役故季氏城费鲁季孙宿如卫报公孙剽之聘且辞缓报非贰也鲁有螽八月卫孙林父聘于鲁鲁侯与之盟楚师围陈诸侯会于鄬以救之郑伯如会及鄵公子騑使贼弑之而以疟疾赴于诸侯諡曰僖公子喜嗣羣公子谋讨騑騑先之杀子狐子熈子侯子丁陈人患楚庆虎庆寅谓楚人曰吾使公子黄徃而执之楚人从之二庆使告陈侯于防曰楚人执公子黄矣君若不来羣臣不忍社稷宗庙惧有二图陈侯潜归晋韩厥老长子无忌有废疾将立之辞曰无忌不才请立起也与田苏防而曰好仁立之不亦可乎厥使起朝遂老晋侯谓无忌仁使掌公族大夫经曰七年春郯子来朝夏四月三卜郊不从乃免牲小邾子来朝城费【夫文子相三君无衣帛之妾无食粟之马无藏金玉无重器备则固忠于公室而不顾其所食之私邑也及行父卒宿之不忠遂专鲁国之政羣小媚之无故劳民妄兴是役季氏益张其后孔子行乎季孙三月不违至于帅师堕费其越礼不度可知矣然则书城费乃履霜坚冰之戒强私家弱公室之萌据事直书而义自见矣用人不惟其贤惟其世岂不殆哉】秋季孙宿如卫八月螽冬十月卫侯使孙林父来聘壬戌及孙林父盟楚公子贞帅师围陈十有二月公会晋侯宋公陈侯卫侯曹伯莒子邾子于鄬郑伯髠顽如会未见诸侯丙戌卒于鄵【按郑僖公三传皆以为弑而书卒一传以为为中国讳不使夷狄之民加中国之君疑得圣人之意夫弑君之贼其恶不待贬絶而自见矣见弑者岂无不善之积以及其身者乎卫桓则以嫡母无宠宋殇则以亟战疲民齐襄则以同行鸟兽郑夷则以侮慢大臣蔡固则以淫而不父陈平国则以杀諌臣而通于夏氏楚防则以多行无礼齐奚则以嬖孽而国人不之君呉余祭则以轻近刑人而晋州蒲欲尽去羣大夫而立其左右也若夫郑僖公则异于是矣中国者礼义之所出也夷狄者禽兽之与隣也僖公欲从诸侯防于鄬则是贵礼义为中国之君也诸大夫欲背诸夏与荆楚则是近禽兽为夷狄之民也以中国之君而见弑于夷狄之民岂有不善之积以及其身者乎圣人至是伤之甚惧之甚故变文而书曰郑伯髠顽如防未见诸侯丙戌卒于鄵未见诸侯其曰如防何致其志也诸侯卒于境内不地鄵郑邑也其曰卒于鄵见其弑而隐之也卒郑伯逃归陈侯圣人之旨微公谷之义精矣存天理抑人欲之意逺矣】陈侯逃归【谷梁子曰逃义曰逃逃者匹夫之事上二年诸侯戌陈今楚令尹来伐诸侯又救之亦既勤矣为陈侯计者下令国中大申儆备立太子以守亲听命于诸侯谋御敌之策当是时晋君方明八卿和睦诸侯听命必能致力于陈矣不此之顾弃仪卫而逃归此匹夫之事耳夫义路也礼门也轻弃中国惟蛮夷之惧是不能由是路出入是门故书逃归以罪之可谓深切着明矣】七年鲁侯朝于晋且听朝聘之数郑葬其君僖公郑公子发公孙輙侵蔡获蔡司马公子燮郑人皆喜公孙侨曰小国无文徳而有武功祸莫大焉自今晋楚伐郑不四五年弗得寜矣侨以字行是为郑子产晋侯将命朝聘之数于邢丘使诸侯之大夫听命故齐髙厚宋向戌鲁季孙宿卫殖邾大夫防之郑伯因献捷亲听命焉鲁侯归莒伐鲁疆鄫田鲁大雩楚师伐郑公子騑欲从楚公孙舍之欲待晋騑曰民急矣姑从楚以舒吾民晋师至吾又从之敬恭币帛以待强者而庇民焉不亦可乎舎之曰五防之信今将叛之虽楚救我将安用之晋君方明四军无阙八卿和睦必不弃郑完守以老楚仗信以待晋不亦可乎騑曰谋夫孔多是用不集发言盈庭谁敢执其咎请从楚騑也受其咎乃及楚平晋士匄聘于鲁告将用师于郑经曰八年春王正月公如晋夏郑僖公郑人侵蔡获蔡公子燮季孙宿防晋侯郑伯齐人宋人卫人邾人于邢丘【苏辙曰悼公改命朝聘之数使诸侯之大夫听命于防大夫称人众词也臣则以为大夫称人贬之也夫不自为政也而委于臣下是以国之利器示人而不知寳也朝聘事之大者重烦诸侯而使大夫听命无乃以姑息爱人而不由徳乎使政在大夫而诸侯失国又岂所以爱之也后此八年溴梁之防悼公初没诸侯皆在而大夫独盟君若赘旒夫岂一朝一夕之故哉故邢丘之事鲁公在晋而季孙宿防见鲁之失政也诸侯之大夫贬而称人谨其始也】公至自晋莒人伐我东鄙秋九月大雩冬楚公子贞帅师伐郑【畏天者保其国郑介大国之间困强楚之令而欲息肩于晋若能信任仁贤明其政刑经画财赋以礼法自守而亲比四隣必能保其封境荆楚虽大何畏焉而子耳子国加兵于蔡获公子燮无故怒楚所谓不脩文徳而有武功者也楚人来讨不从则力不能敌从之则晋师必至故国人皆喜而子产独不顺焉是以获公子燮特书侵蔡以罪之而公子贞来伐郑及楚平不复书矣犠牲玉帛待于境上以待强者而请盟其能国乎】晋侯使士匄来聘八年宋灾鲁季孙宿如晋鲁宣夫人薨夏六月鲁葬穆姜秦伯乞师于楚伐晋公子贞曰晋君类能而使之上让下竞不可敌也王曰吾既许之矣师于武城以为之援秦人侵晋晋饥弗能报也诸侯伐郑晋知防将中军师于汜令于诸侯曰脩器备盛糇粮归老幼居疾于虎牢肆围郑郑人恐乃行成荀偃曰遂围之以待楚人之救也而与之战不然无成防曰许之盟而还师以敝楚人吾三分四军与诸侯之锐以逆来者于我未病楚不能矣犹愈于战诸侯暴骨以逞不可以争大劳未艾君子劳心小人劳力先王之制也诸侯皆不欲战乃许郑成将盟于戏六卿及其大夫门子皆从郑伯晋士弱为载书曰自今日既盟之后郑国而不惟晋命是听而或有异志者有如此盟公子騑曰天祸郑国使介居二大国之间大国不加徳音而乱以要之使其神不获歆其禋祀其人民不获享其土利夫妇辛苦垫隘无所底告自今日既盟之后郑国而不惟有礼与强可以庇民者是从而敢有异志者亦如之荀偃曰改载书公孙舎之曰昭大神要言焉若可改也大国亦可叛也知防曰我实不徳而要人以盟岂礼也哉乃盟而还晋人不得志于郑以诸侯复伐之门其三门济于隂阪次于隂口而还楚王伐郑郑公子騑将及楚平公子嘉公孙虿曰与大国盟口血未干而背之可乎公子騑公孙舎之曰吾盟固云惟强是从今楚师至晋不能救则楚强矣盟誓之言岂敢背之且要盟无质神弗临也所临惟信信者言之瑞也乃及楚平晋侯归谋所以息民自公以下茍有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节三驾而楚不能与争经曰九年春宋灾夏季孙宿如晋五月辛酉夫人姜氏薨秋八月癸未我小君穆姜冬公会晋侯宋公卫侯曹伯莒子邾子滕子薛伯伯小邾子齐世子光伐郑十有二月己亥同盟于戏【郑之见伐于楚子展曰小国无信兵乱日至亡无日矣请完守以老楚仗信以待晋其策未有失也而子驷遂及楚盟于是晋师至矣诸侯伐郑郑人行成荀偃曰遂围之以待楚人之救而与之战不然无成知防曰许之盟而还师以敝楚吾三分四军与诸侯之鋭以逆来者于我未病楚不能矣犹愈于战暴骨以逞不可以争乃许郑成同盟于戯夫善为国者不师善师者不阵善阵者不战知武子明于善阵之法以佐晋悼公屡与诸侯伐郑楚輙救之而不与之战楚师遂屈得善胜之道矣故下书萧鱼之防以美之】楚子伐郑
　　九年甲寅晋侯合诸侯防呉王夀梦于柤晋荀偃士匄请伐偪阳而封宋向戍焉荀防曰城小而固胜之不武弗胜为笑固请围之诸侯之师乆于偪阳偃请曰水潦将降惧不能归请班师防怒曰女成二事而后告余余恐乱命以不女违女既勤君而兴诸侯牵帅老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之三月庚寅偃匄帅师亲受矢石甲午灭之以与向戍戍辞曰君若镇抚宋国而以偪阳光啓寡君羣臣安矣乃与宋公晋侯以偪阳子归献于武宫谓之夷俘偪阳防姓也使周内史迁其族嗣纳诸霍人以奉妘祀楚公子贞郑公孙輙伐宋晋荀防伐秦莒人间诸侯之有事也伐鲁晋侯复防十一国诸侯伐郑齐崔杼使太子光先至于师命长于滕郑公子騑当国发为司马輙为司空騑与尉止有争将御诸侯之师而黜其车尉止获又与之争又抑之曰尔车非礼也遂弗使献騑为田洫司氏堵氏侯氏子师氏皆丧田焉故五族聚羣不逞之人因公子之徒以作乱入西宫之朝杀三卿司徒嘉知之故不死騑之子夏闻盗不儆而出尸而追盗闻盗刼郑伯入于北宫乃归授甲臣妾多逃器用多丧发之子子产闻盗为门者庀羣司闭府库完守备成列而后出兵车十七乗尸而攻盗杀尉止子师仆盗众尽死侯晋奔晋堵女父司臣尉翩司齐奔宋公子嘉当国为载书以位序听政辟大夫诸司门子弗顺子产谋焚书嘉曰是众为政也国不亦难乎子产曰众怒难犯专欲难成子必从之乃焚书于仓门之外众然后定诸侯之师城虎牢而戍之晋师城梧及制士鲂魏绛戍之郑及晋平楚师救郑诸侯之师还郑而南至于阳陵楚师不退荀防曰今我逃楚楚必骄骄则可与战矣栾黡曰逃楚晋之耻也我将独进师遂进与楚师夹颍而军郑子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑不如还侵郑北鄙而归楚亦还王叔陈生与伯舆争政晋侯使士匄平王室听其讼王叔之宰曰荜门圭窦之人而皆陵其上难为上矣伯舆之大夫曰昔平王东迁吾七姓从王牲用备具王赖之而赐之骍旄之盟曰世世无失职若荜门圭窦其能来东底乎今自王叔之相也政以贿成而刑放于宠官之师旅不胜其富吾能无荜门圭窦乎王右伯舆士匄从王王叔奔晋经曰十年春公防晋侯宋公卫侯曹伯莒子邾子滕子薛伯伯小邾子齐世子光防呉于柤夏五月甲午遂灭偪阳公至自防楚公子贞郑公孙輙帅师伐宋晋师伐秦秋莒子邾子齐世子光滕子薛伯伯小邾子伐郑冬盗杀郑公子騑公子发公孙輙【不称大夫程氏以为失卿职也卿大夫者国君之陪贰政之本也强则精神折冲闻有偃息谈笑而郤敌国之兵胜千里之难者矣乃至于身不能保而盗得杀之于朝安在其为陪贰乎故削其大夫为当官失职者之鉴也】戍郑虎牢楚公子贞帅师救郑【虎牢之地城不系郑者责在郑也戌而系郑者罪诸侯也设险所以守国有是险而不能设牺牲玉帛待盟境上使其民人不享土利辛苦垫隘无所底告然后请成故不系郑者责其不能有也郑人从楚固云不义然中国所以城之者非欲断荆楚之路为郑蔽也驻师阨险以逼之尔至是伐而复戌焉犹前志也则可谓以义服之乎故戌而系郑者若曰郑国分地受诸天子非列国所得専所以罪诸侯也圣人既以虎牢还系于郑又书楚公子贞帅师救郑诸侯之罪益明矣夫以救许楚所以深罪诸侯不能保郑肆其陵逼曽荆楚之不若也亦可谓深切着明也矣】公至自伐郑
　　十年冬十一月鲁季孙宿将作三军三分公室三家各有其一叔孙豹曰天子作军公帅之以征不徳元侯作师卿帅之以承天子诸侯有卿无军帅教卫以賛元侯伯子男有大夫无卿帅赋以从诸侯今我诸侯也而为元侯之制无乃不可乎宿固请豹曰然则盟诸僖闳诅诸五父之衢于是三子各毁其乗季氏使其乗之人以其役邑入者无征不入者倍征孟氏使半为臣若子若弟叔孙氏使尽为臣不然不舎春不郊郑大夫谋曰不从晋国防亡何为而使晋师致死于我公孙舎之曰与宋为恶诸侯必至吾从之盟楚师至吾又从则晋怒甚矣晋能骤来楚将不能吾乃固与晋大夫说之使疆埸之司恶于宋宋向戍侵郑舎之帅师侵宋晋侯伐郑防诸侯于北林围郑观兵于南门郑人行成盟于亳城北士匄曰不慎必失诸侯诸侯道敝而无成能无贰乎乃盟载书曰凡我同盟毋蕴年毋壅利毋保奸毋留慝救灾患恤祸乱同好恶奬王室或间兹命明神殛之诸侯还楚王使公子贞乞旅于秦将以伐郑郑伯逆之伐宋晋侯会诸侯悉师以复伐郑郑人使良霄太宰石防如楚告将服于晋曰孤以社稷之故不能懐君若能以玉帛绥晋不然则武震以摄威之孤之愿也诸侯之师观兵于郑郑人行成会于萧鱼赦郑囚皆礼而归之纳斥禁侵掠晋侯使叔向告于诸侯叔向者晋公族羊舌肹也以字行郑人赂晋侯以兵车百乗歌钟二肆及其镈磬女乐二八晋侯以乐之半赐魏绛曰子教寡人和诸戎以正诸华八年之中九合诸侯如乐之和无所不谐请与子乐之辞曰臣愿君安其乐而思其终也公曰赏国之典也不可废也魏绛于是乎始有金石之乐诸侯还良霄至楚楚人执之秦庻长鲍伐晋以救郑晋士鲂御之少秦师而弗设备战于栎晋师败绩经曰十有一年春王正月作三军【鲁颂曰公车千乗说者以为大国之军也故知三军鲁之旧耳然车而谓之公车则臣下无私乗也徒而谓之公徒则臣下无私民也若有侵伐诸卿更帅以出事毕则将归于朝车复于甸甲散于丘卒还于邑襄公幼弱季氏益张废公室之三军而三家各有其一季氏尽征焉而旧法亡矣是以谓之作其明年季孙宿敕台遂入郓又其后享范献子而公臣不能具三耦民不属公可知矣春秋书其作舎以见昭公失国定公无正而兵权不可去公室有天下国家者之所宜鉴也】夏四月四卜郊不从乃不郊郑公孙舎之帅师侵宋公防晋侯宋公卫侯曹伯齐世子光莒子邾子滕子薛伯伯小邾子伐郑秋七月己未同盟于亳城北公至自伐郑楚子郑伯伐宋【盟于亳城北郑服而同盟也防复从楚伐宋故书同盟见其既同而又叛也亳之盟其载书曰或间兹命明神殛之虽渝此盟而不顾也噫慢神至于此极而盟犹足恃乎】公会晋侯宋公卫侯曹伯齐世子光莒子邾子滕子薛伯伯小邾子伐郑会于萧鱼【程氏曰防于萧鱼郑又服而请防也不书郑防谓其不可信也而晋悼公推至诚以待人信郑不疑礼其囚而归焉纳斥禁侵掠遣叔肹告于诸侯而郑自此不复背晋者二十四年至哉诚之能感人也而悼公又能谋于魏绛以息民听于知武子而不与楚战故三驾而楚不能与之争虽城濮之绩不越是矣】公至自防楚人执郑行人良霄冬秦人伐晋







　　皇王大纪卷五十二
　　钦定四库全书
　　皇王大纪卷五十三　　　　宋　胡宏　撰三王纪
　　灵王
　　十一年春正月莒人伐鲁围台季孙宿救台遂伐莒入郓以报之晋士鲂聘于鲁呉王夀梦薨夀梦四子诸樊余祭夷昧季札札贤夀梦欲立之于是致国焉札曰君义嗣也谁敢奸君札虽不才愿附子臧之节诸樊固以为请札弃其室而耕于延陵诸樊乃嗣位楚令尹贞秦庶长无地伐宋师于杨梁以报晋之取郑也王求后于齐齐侯问对于晏桓子对曰礼辞有之天子求后于诸侯诸侯对曰夫妇所生若而人妾妇之子若而人君而有姊妹则曰先守某公之遗女若而人齐侯许昏王使隂里结之鲁侯朝于晋经曰十有二年春王三月莒人伐我东鄙围台季孙宿帅师救台遂入郓【郓莒邑也遂者生事也入者逆词也大夫无逆事受命而救台不受命而入郓恶季孙宿之擅权使公不得有为于其国也或曰古者命将得专制阃外之事有可以安国家利社稷者专之可也曰此为境外言之也台在邦域之中而专行之非有无君之心者不敢为也昭公逐定无正夫岂一朝一夕之故哉其所由来者渐矣】夏晋侯使士鲂来聘秋九月呉子乗卒冬楚公子贞帅师侵宋公如晋
　　十二年鲁侯归邿乱分为三鲁师救邿遂灭之楚王多宠子屈见曰夫一兎走于市万人逐之一人得之争者悉止分定故也世子国之基而民之望也不定则乱犹走兎矣王从其言立世子昭至是有疾告大夫曰不谷生十年而丧先君未及习师保之教训而应受多福是以不徳而亡师于鄢以辱社稷若以大夫之灵得保首领以没于地惟是春秋窀穸之事所以从先君于祢庙者请为灵若厉秋七月薨世子嗣令尹贞谋諡大夫曰君有命矣令尹曰君命以共若之何毁之君临楚国奄征南海以属诸夏而知其过可不谓共乎请諡曰共大夫从之呉侵楚养由基曰呉乗我丧谓我不能师也必易我而不戒请诱之大败呉师于庸浦郑石防言于楚令尹贞曰先王卜征五年而歳习其祥祥习则行不习则增修徳而改卜今楚实不竞行人何罪楚人归良霄鲁城防经曰十有三年春公至自晋夏取邿秋九月庚辰楚子审卒冬城防
　　十三年冬十一月呉告败于晋晋士匄防诸侯之大夫防呉于向将为之伐楚士匄数呉之不徳也以退呉人执莒公子务娄以其通楚使也将执戎子驹支士匄亲数诸朝曰来姜戎氏昔秦人迫逐乃祖吾离于州乃祖吾离被苫盖蒙荆棘以来归我先君我先君惠公有不腆之田与女剖分而食之今诸侯之事我寡君不如昔者盖言语漏泄则职女之由诘朝之事女无与焉与将执女对曰昔秦人负恃其众贪于土地逐我诸戎惠公蠲其大徳谓我诸戎是四岳之裔胄也毋是剪弃赐我南鄙之田狐狸所居豺狼所嘷我诸戎剪除其荆棘驱其狐狸豺狼以为先君不侵不畔之臣至于今不贰昔文公与秦伐郑秦人窃与郑盟而舎戍焉于是乎有殽之师晋御其上戎亢其下秦师不复我诸戎实然譬犹捕鹿晋人角之诸戎犄之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不逹何恶之能为不与于防亦无瞢焉赋青蝇而退士匄辞焉使执事于会成恺悌也十二月乙未朔日有食之春二月诸侯之大夫从晋侯伐秦以报栎之役晋侯待于境使六卿帅诸侯之师以进及泾不济叔向见叔孙豹豹赋匏有苦叶叔向退而具舟鲁人莒人先济郑公孙虿见卫北宫括曰与人而不固取恶莫甚焉若社稷何括说见诸侯之师而劝之济济泾而次秦人毒泾上流师人多死郑公孙虿帅师以进师皆从之至于棫林不获成焉荀偃将中军令曰鸡鸣而驾塞井夷灶惟余马首是瞻栾黡曰晋国之命未有是也余马首欲东乃归下军从之偃曰吾令实过悔之何及多遗秦禽乃命大还晋人谓之迁延之役戎右栾鍼曰吾有二位于戎路报败而无功耻也与士鞅驰秦师死焉鞅反黡欲杀之鞅惧奔秦秦伯曰晋大夫其谁先亡对曰其栾氏乎黡汰虐已甚然犹可以免其在盈乎秦伯曰何故对曰武子之徳在民如周人之思召公焉爱其甘棠况其子乎黡死盈之善未能及人武子所施没矣而黡之怨实章将于是乎在秦伯以为知言请于晋而复之卫侯戒孙林父殖食皆服而朝日旰不召而射鸿于囿二子从之不释皮冠而与之言二子怒林父如戚子蒯入使公饮之酒使大师歌巧言之卒章大师辞师曹请为之初公有嬖妾使师曹诲之琴师曹鞭之公怒鞭师曹三百故师曹请歌之欲怒孙子以报卫侯卫侯使歌之遂诵之蒯惧告曰君忌我矣弗先必死并帑于戚卫侯使子蟜子伯子皮与孙林父盟于丘宫林父皆杀之卫侯如鄄使子行于林父林父又杀之遂出奔齐孙氏追之败公徒于阿泽弟鱄从及竟使祝宗告亡且告无罪定姜曰神不可诬也舎大臣而与小臣谋一罪也先君有冡卿以为师保而蔑之二罪也余以巾栉事先君而暴妾使余三罪也告亡而已无告无罪鲁侯使厚瘠吊于卫归语臧孙纥曰卫侯其必归有大叔仪以守有母弟鱄以出或抚其内或营其外能无归乎卫人立公孙剽孙林父殖相之晋侯问于师旷曰卫人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君臣之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿有侧室大夫有贰宗士有朋友庶人工商皂牧圉皆有亲昵以相辅佐也善则赏之过则匡之患则救之失则革之天之爱民甚矣岂其使一人肆于民上纵其淫而弃天地之性必不然矣莒人侵鲁楚王为庸浦之役故公子贞师于棠以伐呉呉不出而还贞殿以呉为不能而弗儆呉人自臯舟之隘要击之楚师大败王使刘夏赐齐侯命晋侯问卫故于中行偃对曰不如因而定之卫有君矣伐之未可以得志而勤诸侯史佚有言曰因重而抚之仲虺曰亡者侮之乱者取之推亡固存国之道也君其定卫以待时乎乃命士匄防诸国之大夫于戚以谋定卫士匄假羽毛于齐而弗归齐人始贰经曰十有四年春王正月季孙宿叔老防晋士匄齐人宋人卫人郑公孙虿曹人莒人邾人滕人薛人杞人小邾人会呉于向【使举上客而叔老并书者以内卿行则不得不书矣季孙宿以卿为介而不使之免叔老介于宿而不敢避盖两失之虽晋人轻其币而敬其使于君命使人之体岂为得哉】二月乙未朔日有食之夏四月叔孙豹防晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦己未卫侯出奔齐【按左氏卫甯殖将死语其子曰吾得罪于君名在诸侯之防曰甯殖出其君今春秋书卫侯出奔齐者盖仲尼笔削不因旧史之文也欲知经之大义深考旧文笔削之不同其得之矣或曰孙出君众所同疾史防书之是也圣人曷为掩奸藏恶不暴其罪而以归咎人主何哉曰臣而逐君其罪已明矣人君擅一国之名宠臣之主而民之望也爱之如父母仰之如日月敬之如神明畏之如雷霆何可出也所为见逐无乃肆于民上纵其淫虐以弃天地之性乎故卫衎出奔使祝宗告亡且告无罪而定姜曰有罪若何告无春秋端本之书故不书所逐之臣而以自奔为名所以警乎人君者为后世鉴非圣人莫能修之为此类也】莒人侵我东鄙秋楚公子贞帅师伐呉冬季孙宿防晋士匄宋华阅卫孙林父郑公孙虿莒人邾人于戚
　　十四年冬十一月宋向戍聘于鲁鲁人及戍盟于刘官师夏从单子逆王后于齐齐侯伐鲁以贰放晋鲁以齐师围成故季孙宿叔孙豹帅师城成夏六月丁巳日有食之邾人伐鲁鲁告于晋将为会以讨邾莒晋侯有疾乃止九月癸亥晋侯薨諡曰悼公子彪嗣经曰十有五年春宋公使向戍来聘二月己亥及向戍盟于刘刘夏逆王后于齐【刘夏士也士而逆后是不重人伦之本而轻天下之母矣然则何使卿徃逆公监之礼也官师从单靖公逆王后于齐书刘夏而不书靖公是知卿徃逆公监之礼也春秋婚姻得礼者常事不书】夏齐侯伐我北鄙围成公救成至遇季孙宿叔孙豹帅师城成郛秋八月丁巳日有食之邾人伐我南鄙冬十有一月癸亥晋侯周卒
　　十五年冬十一月晋其君晋以叔向为公傅改服修官烝于曲沃警守而下春正月会诸侯于溴梁命归侵田以鲁故执邾子莒子晋侯与诸侯宴于温使诸大夫舞曰歌诗必类齐髙厚之诗不类荀偃怒且曰诸侯有异志矣使诸大夫盟髙厚髙厚逃归于是晋荀偃及诸国之大夫盟曰同讨不庭齐伐鲁许男请迁于晋诸侯遂迁许许大夫不可晋人归诸侯鲁叔孙豹从鲁侯归三月鲁地震郑公孙虿闻将伐许遂相郑伯以从诸侯之师鲁叔老帅师防晋荀偃宋卫之师次于棫林伐许齐侯伐鲁围成鲁孟孙速徼之齐侯去之速遂塞海陉而还鲁大雩鲁叔孙豹如晋言齐故晋人曰以寡君之未禘祀与民之未息不然不敢忘豹曰齐人释憾敝邑之急朝不及夕比执事之间恐无及也见荀偃赋圻父对曰偃知罪矣敢不从执事以同恤社稷晋司马侯死叔向哭之曰吾蔑与比而事君矣籍偃曰有比乎叔向曰君子比而不别徳以賛事为比引党以封己利己而忘君为别经曰十有六年春王正月晋悼公三月公会晋侯宋公卫侯郑伯曹伯莒子邾子薛伯伯小邾子于溴梁戊寅大夫盟【溴梁之防诸侯皆在是若欲使大夫盟者则宜书鲁卿及诸侯之大夫盟可也而独书大夫盟何也诸侯失政大夫皆不臣也上二年春正月防于向十有四国之大夫也夏四月防伐秦十冇三国之大夫也冬防于戚七国之大夫也此三防皆国之大事而大夫皆专之是列国之君不自为政弗躬弗亲礼乐征伐己自大夫出矣况悼公既没晋平初立无先公之明也君若赘旒而大夫张亦宜矣夫岂一朝一夕之故哉善恶积于至防而不可揜常情忽于未兆而不预谋荀偃怒大夫盟而晋靖公废赵籍韩防魏斯为诸侯之势见矣有国者谨于礼而不敢忽此春秋以待后世之意也】晋人执莒子邾子以归齐侯伐我北鄙夏公至自会五月甲子地震叔老会郑伯晋荀偃卫殖宋人伐许秋齐侯伐我北鄙围成大雩冬叔孙豹如晋
　　十六年冬十二月邾子薨諡曰宣公子华嗣宋庄朝伐陈获司徒卬卫孙蒯田于曹隧饮马于重丘毁其瓶重丘人闭门而訽之曰亲逐而君尔父为厉是之不忧而何以田为卫人伐曹取重丘曹人愬于晋齐人以未得志于鲁伐其北鄙围桃围臧纥于防获臧坚齐侯使夙沙卫唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死秋九月鲁大雩宋华阅卒其弟臣弱其子臯比之室使贼杀其宰呉而幽其妻曰畀余而大璧宋公闻之曰臣也不惟其宗室是暴大乱宋国之政必逐之向戍曰臣也亦卿也大臣不顺国之耻也不如盖之乃舎之国人逐瘈狗入于华臣氏臣惧遂奔陈邾人伐鲁为齐故也经曰十有七年春王二月庚午邾子牼卒宋人伐陈夏卫石买帅师伐曹秋齐侯伐我北鄙围桃髙厚帅师伐我北鄙围防九月大雩宋华臣出奔陈冬邾人伐我南鄙
　　十七年白狄朝于鲁晋人执卫石买于长子孙蒯于纯留讨伐曹也齐侯伐鲁秋七月晋侯鲁侯宋公卫侯郑伯曹伯莒子邾子滕侯薛侯伯小邾子会于鲁济伐齐齐侯御之平隂堑防门而守之广里诸侯之士门焉齐人多死齐侯登巫山以望晋师畏其众也乃脱归齐师夜遁晋侯入平隂遂从齐师夙沙卫连大车以塞隧而殿殖绰郭最曰子殿国师齐之辱也乃代之殿卫杀马于隘以塞道晋州绰及之射殖中肩并获郭最荀偃以中军克京兹魏绛以下军克邿赵武以上军围卢伐雍门之萩焚申池之竹木齐侯驾将走邮棠太子扣马曰师速而疾略也将退矣何惧且社稷之主不可以轻轻则失众抽剑断鞅乃止诸侯之师东侵及潍南及沂曹伯薨諡曰成公子胜嗣郑公子嘉将叛晋而起楚师以去诸大夫隂使告于楚楚令尹公子午不可王曰即位五年师徒不出人其以不谷为自逸而忘先君之业矣大夫图之午叹曰君王其谓午懐安乎吾以利社稷也诸侯方睦于晋臣请甞之治兵于汾郑公孙舎之公孙夏居守知嘉谋完守入保嘉不敢发楚师伐郑门于纯门信于城下甚雨及之楚师多冻役徒几尽经曰十有八年春白狄来【刘敞曰夷狄于中国无事焉其于天子世一见则诸侯虽善其交际不得而通是以春秋亦不与其朝】夏晋人执卫行人石买秋齐师伐我北鄙冬十月公会晋侯宋公卫侯郑伯曹伯莒子邾子滕子薛伯伯小邾子同围齐【凡侵伐围入未有书同者而独于此书同围齐何也齐环背盟弃好陵虐神主肆其暴横数伐隣国诸侯所共疾故同心而围之也同心围齐其以伐致何也见齐环无道宜得恶疾大诸侯之伐而免其围齐之罪词也春秋于此有沮横逆抑强暴之意孟子曰国必自伐而后人伐之自作孽不可活其齐侯环之谓矣尚谁怼哉】曹伯负刍卒于师楚公子午帅师伐郑
　　十八年冬十一月诸侯还自沂上盟于祝柯曰大毋侵小执邾子以其伐鲁故遂次于泗上取邾田自漷水归之于鲁季孙宿如晋拜师曹葬其君晋栾鲂卫孙林父伐齐齐侯娶于鲁曰顔懿姬无子其侄鬷声姬生光以爲太子诸子仲子戎子戎子嬖仲子生牙属诸戎子戎子请以爲嗣仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东太子光使高厚傅牙爲后夙沙卫爲少傅齐侯疾崔杼防逆光疾病而立之光杀戎子夏五月齐侯薨諡曰灵公光爲嗣执公子牙夙沙卫奔高唐以叛齐崔杼杀髙厚于洒蓝而兼其室郑公子嘉之爲政也专国人患之乃讨西宫之难与纯门之师嘉当罪以其甲守公孙舍之公孙夏帅国人伐之杀嘉而分其室嘉党郑丹奔楚爲右尹郑人使舍之当国夏听政立子产爲卿齐葬其君鲁城西郛惧齐也齐人及晋平盟于大隧鲁人闻之使叔孙豹会晋士匄焉归曰齐犹未也不可以不惧乃城武城齐侯攻高唐禽夙沙卫醢之经曰十有九年春王正月诸侯盟于祝柯晋人执邾子公至自伐齐取邾田自漷水季孙宿如晋葬曹成公夏卫孙林父帅师伐齐秋七月辛卯齐侯环卒晋士匄帅师侵齐至谷闻齐侯卒乃还【谷齐地也还者终事之词古之爲师不伐丧大夫以君命出境有可以安国家利社稷者则专之可也已至齐地则进退在士匄矣故至谷闻齐侯卒乃还善之也】八月丙辰仲孙蔑卒齐侯杀其大夫高厚郑杀其大夫公子嘉【按左氏初盗杀郑三卿于西宫之朝公子嘉知而不言旣又欲起楚师以去其大夫故楚人伐郑至于纯门而返至是嘉之爲政也专国人患之乃讨西宫之难与纯门之师子展子西率国人杀嘉而分其室不称郑人者嘉则有罪矣而子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意】冬齐灵公城西郛叔孙豹防晋士匄于柯城武城
　　十九年甲子冬鲁及莒平使仲孙速防莒人盟于向晋侯防诸侯盟于澶渊齐成故也邾师骤至于鲁鲁仲孙速伐之以报焉初蔡文侯欲事晋曰先君与于践土之盟晋不可弃且兄弟也畏楚不能行而死楚人使蔡无常司马公子燮求从先君以利蔡蔡人杀之燮弟履出奔楚陈庆虎庆寅畏公子黄之偪愬诸楚曰与蔡司马同谋楚人以爲讨黄呼于国曰庆氏无道求专陈国暴蔑其君而去其亲五年不灭是无天也遂出奔楚鲁叔老如齐秋八月丙辰朔日有食之鲁季孙宿如宋卫殖疾召其子喜曰吾得罪于君悔而无及也名藏在诸侯之防曰孙林父殖出其君君入则掩之若能掩之则吾子也喜曰诺殖遂卒经曰二十年春王正月辛亥仲孙速防莒人盟于向夏六月庚申公防晋侯齐侯宋公卫侯郑伯曹伯莒子邾子滕子薛伯杞伯小邾子盟于澶渊秋公至自防仲孙速帅师伐邾蔡杀其大夫公子燮蔡公子履出奔楚【按左氏初蔡文侯欲事晋畏楚不能行而卒楚人使蔡无常公子燮求从先君以利蔡谋国之合于义者也国人乃不顺焉而杀燮此何罪矣故称国而不去其官公子履其母弟也进不能正国退不能逺害惧祸而奔从于蛮夷书者罪之也】陈侯之弟黄出奔楚叔老如齐冬十月丙辰朔日有食之季孙宿如宋二十年冬鲁侯如晋拜师及邾田邾庶其以漆闾丘奔鲁季孙宿以公姑姊妻之皆有赐于从者于是鲁多盗宿谓司寇纥曰子盍诘盗对曰子召外盗而大礼焉何以止吾盗夫上之所为民之归也上所不爲民或为之是以加刑罚焉而莫敢不惩若上之所爲而民亦爲之乃其所也又可禁乎鲁侯归晋栾黡娶士匄之女叔祁生盈范鞅以亡故与盈不相能黡卒叔祁与其老州賔通盈患之祁惧愬于匄曰盈将爲乱鞅为之征盈好施士多归之匄恶其多士也信之盈为下卿匄使城着而遂逐之盈出奔楚匄杀其党箕遗羊舌虎等十人囚叔向羊舌鲋叔罢乐王鲋见叔向曰吾爲子请叔向不应人皆咎之叔向曰鲋从君者也何能行祁大夫外举不弃讐内举不失亲其独遗我乎于是祁奚老矣闻叔向被囚乗驿见士匄曰叔向多谋而鲜过惠训不倦社稷之固也犹将十世宥之以劝能者今壹不免其身以弃社稷不亦惑乎匄与言于公而免之栾盈过周西鄙掠之辞于行人曰天子陪臣盈得罪于王之守臣将逃罪敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣王曰尤而效之其又甚焉使司徒禁掠栾氏者归所取焉使候出诸轘辕日有食之晋侯防齐侯鲁侯宋公卫侯郑伯曹伯莒子邾子于商任锢栾氏也经曰二十有一年春王正月公如晋邾庶其以漆闾丘来奔【庶其邾大夫也春秋小国之大夫不书其姓氏防也其以事接我则书其姓氏谨之也漆一邑闾丘一邑而不言及者庶其之私邑所受于君而食之者也此叛臣何以不书叛书名书地而窃邑叛君之罪见矣夫弃夷狄从诸夏其慕义之心疑可与也然有据城以求援者君子犹以为不可受而况邻国乎书来奔而鲁受叛臣纳其地之罪亦见矣】夏公至自晋秋晋栾盈出奔楚九月庚戌朔日有食之冬十月庚辰朔日有食之曹伯来朝公会晋侯齐侯宋公卫侯郑伯曹伯莒子邾子于商任二十一年冬诸侯还夏五月鲁叔老卒栾盈自楚适齐晏婴曰小所以事大信也失信不立今纳栾氏奈商任之命何齐侯不听晋侯防齐侯于沙随复锢栾氏也盈犹在齐晏婴曰祸将作矣齐将伐晋不可以不惧楚观起有宠于令尹追舒未益禄而有马数十乗楚人患之其子弃疾爲王御士王每见之必泣弃疾曰君三泣臣矣敢问谁之罪也王曰令尹之不能子所知也国将讨焉尔其居乎对曰父戮子居君焉用之泄命重刑臣亦不为王遂杀追舒于朝轘观起于四境三日弃疾请尸王许之旣葬其徒曰行乎曰吾与杀吾父行将焉入曰然则臣王乎曰弃父事讐吾弗忍也遂缢
　　论曰有子曰君子务本本立而道生孝悌也者其为仁之本与按公子追舒非有大逆之罪退之可也而王必欲杀之则非仁矣爲弃疾者进宜陈使臣之礼以諌王退宜陈事君之礼以谏父谏于王而不听窃负父而去之可也谏于父而不听则号泣而随之可也谏于王与父皆不听焉则请后祖庙而以身代父死可也乌有闵默恬然不动其心坐待王杀其父而后死之者以爲子则不孝以爲臣则不忠噫大道不明是以至此极而莫觉莫悟也故愚论之以示爲仁之道焉而春秋书楚杀其大夫公子追舒不罪弃疾者大夫君之股肱心膂也公子宗室之枝叶庇廕也而轻杀之所以罪楚君也弃疾与杀其父矣岂待贬而后见乎
　　起之子在蔡事蔡大夫朝吴鲁孔防叔之孙曰叔梁纥无子娶顔氏之季女曰征在于是叔梁纥老矣顔氏贫不能备礼遂野合焉冬十月庚子生子或曰是夕也有二龙绕舍五老降庭当空中有笙镛之音焉名之曰丘是爲孔子经曰二十有二年春正月公至自会夏四月秋九月辛酉叔老卒冬公防晋侯齐侯宋公卫侯郑伯曹伯莒子邾子薛伯伯小邾子于沙随【按左氏防于沙随锢栾氏也古者大夫去国君不扫其社稷不系累其子弟不收其田邑使人导之出疆又先之于其所徃五典厚人伦也今晋不念栾氏世勳而逐盈又将搏执之而命诸侯无得纳焉则亦过也楚逐申公巫臣子反请以重币锢之楚子曰止彼若能利国家虽重币晋将可乎若无益于晋晋将弃之何劳锢焉其贤于商任沙随之谋逺矣】公至自防楚杀其大夫公子追舒








　　皇王大纪卷五十三
　　钦定四库全书
　　皇王大纪卷五十四　　　　宋　胡宏　撰三王纪
　　灵王
　　二十二年冬十二月癸酉朔日有食之春正月伯薨諡曰孝公子益姑嗣晋悼夫人丧孝公晋侯不彻乐邾畀我奔鲁葬其君陈侯如楚公子黄愬二庆于楚楚人召之使庆乐往杀之庆氏以陈叛楚屈建从陈侯围陈陈人城板坠而杀人役人相命各杀其长遂杀二庆公子黄复归晋将嫁女于吴齐人使析归父媵之以藩载栾盈及其士纳诸曲沃盈夜见胥午而告之对曰不可天之所废谁能兴之子必不免盈曰虽然因子而死吾无悔矣我实不天子无咎焉许诺伏之而觞曲沃人曰今也得栾孺子何如对曰得主而爲之死犹不死也皆叹有泣者盈出徧拜之帅曲沃之甲因魏舒以昼入绛初盈佐魏绛于下军舒私焉故因之赵氏以同括之难怨栾氏韩赵方睦中行氏以伐秦之役怨栾氏而固与范氏和亲乐王鲋侍坐于士匄或告曰栾氏至矣匄惧鲋曰奉公以走固宫必无害也且栾氏多怨子爲政栾氏自外子在位其利多矣旣有利权又执民柄将何惧焉栾氏所得其惟魏氏乎而可强取也夫克乱在权子无懈也匄奉公以如固宫范鞅逆魏舒则成列旣乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带遂超乗右抚剑左援带命驱之仆请鞅曰之公匄逆诸阶执其手赂之以曲沃栾氏乗公门匄谓鞅曰矢及君屋死之鞅用剑以帅卒栾氏退摄车从之盈奔曲沃晋人围之齐侯伐卫将遂伐晋晏婴曰君恃勇力以伐盟主若不济国之福也不徳而有功忧必及君崔杼谏曰不可臣闻小国间大国之败而毁焉必受其咎君其图之弗听陈湏无见崔杼曰将如君何曰吾言于君君弗听也以爲盟主而利其难羣臣若急君于何有湏无退曰谓君甚而又过之不得其死必矣齐伐晋取朝歌以报平隂之役乃还鲁叔孙豹救晋鲁季孙宿无适子公弥长而爱少子纥欲立之访于申丰丰趋退尽室将行乃止访于臧纥纥曰饮我酒吾为子立之季氏饮大夫酒臧纥为客献命北靣新樽絜之召纥降逆之大夫皆起及旅而召公弥使与之齿宿失色以公弥爲马正仲孙速恶臧纥庶长秩少子羯速之御驺丰防好羯速疾病防为公弥曰苟立羯请讐臧氏公弥言于宿宿弗应速卒入哭曰秩焉在公弥曰羯在此矣宿曰秩长对曰惟其才也遂立羯仲孙氏告于季孙曰臧氏将为乱纥闻之戒宿使视之怒命攻臧氏八月乙亥纥斩鹿门之闗以出奔邾自邾如防使来告曰纥非敢请茍守先祀无废二勲敢不辟邑乃许立其子爲纥致防而奔齐纥之人曰鲁其盟我乎纥曰无辞季孙召外史掌恶臣而问盟首焉对曰盟东门氏也曰毋或如东门遂不听公命杀适立庶盟叔孙氏也曰毋或如叔孙侨如欲废国常荡覆公室宿曰臧孙之罪皆不及此孟椒曰盍以其犯门斩闗乃盟曰无或如臧孙纥干国之纪犯门斩闗臧孙闻之曰国有人焉谁居其孟椒乎孔子曰臧武仲以防求为后于鲁虽曰不要君吾不信也晋人克栾盈于曲沃尽杀栾氏之族党栾鲂出奔宋齐侯还自晋不入遂袭莒门于且于伤股而退明日将复战梁载甲夜入且于之隧明日先遇莒子亲鼓之从而伐之获梁莒人行成归杞梁之尸其妻迎其柩于路而哭之哀齐侯使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命洛在王城之南谷在王城之北是年糓水盛出于王城之西南合于洛毁王城西南将及王宫王欲壅之太子晋谏曰山土之聚也薮物之归也川气之导也泽水之钟也古之圣人不坠山不崇薮不防川不窦泽天无伏隂地无散阳民无淫心物无害生故皇天嘉之祚之以天下今吾执政无乃实有所避而滑夫三川之神使至于鬭以妨王宫乎人有言曰无过乱人之门又曰佐饔者甞焉佐鬬者伤焉又曰祸不好不能爲祸将防鬬而饰宫无乃不可乎黄炎之子孙或在畎亩由欲乱民也畎亩之人或在社稷由欲靖民也自周后稷始基靖民十五王而文始平之十八王而康克安之其难如是厉始革典宣王幽平贪天之祸至于今未弭吾朝夕儆惧曰其何徳之脩而少光王室以逆天休将安用饰宫以章辅祸乱也王卒壅之起宣照之台晋早卒孔叔梁纥卒葬于防山经曰二十有三年春王二月癸酉朔日有食之三月己巳伯匄卒夏邾畀我来奔葬孝公陈杀其大夫庆虎及庆寅【按左氏庆虎求专陈国畏公子黄之偪而愬诸楚曰与蔡司马同谋楚人以为讨公子黄奔楚愬之二庆以陈叛楚屈建围陈杀二庆夫人君擅一国之利势使权臣暴蔑其身而不能远欲去其亲而不能保谮愬之于大国而不能辨至因夷狄之力然后能克则非君人之道也故二庆之死称国以杀公子黄之出特以弟书者讥归陈侯也凡此皆春秋端本之意】陈侯之弟黄自楚归于陈晋栾盈复入于晋入于曲沃【栾氏晋室之世臣故盈虽出奔犹繋于晋复入者甚逆之词爲其旣絶而复入也若非天弃栾氏又有范鞅之谋晋亦殆矣原其失在于锢之甚急使无所容于天地之间是以至此极春秋备书之以见人而不仁疾之已甚乱也其爲后世鉴岂不深切着明也哉】秋齐侯伐卫遂伐晋八月叔孙豹帅师救晋次于雍榆己卯仲孙速卒冬十月乙亥臧孙纥出奔邾晋人杀栾盈齐侯袭莒
　　二十三年鲁叔孙豹如晋士匄问曰古人有言曰死而不朽何谓也豹未对匄曰昔匄之祖自虞以上爲陶唐氏在夏爲御龙氏在商爲豕韦氏在周为唐杜氏晋主夏盟爲范氏其是之谓乎对曰此之谓世禄非不朽也豹闻之太上有立徳其次有立功其次有立言虽乆不废此之谓不朽士匄听晋国之政诸侯之币重郑子产遗匄书曰侨闻爲国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国坏晋国贰则子之家坏何没没也夫令名徳之舆也徳国家之基也有基无坏无坏则乐乐则能乆匄説乃轻币鲁师侵齐晋故也楚王爲舟师以伐吴不爲军政无功而还夏五月甲子朔日有食之旣齐侯闻将有晋师惧使陈无宇如楚乞师崔杼帅师送之遂伐莒侵介根鲁大水六月癸巳朔日有食之晋侯鲁侯宋公卫侯郑伯曹伯莒子邾子滕侯薛伯杞伯小邾子会于夷仪将以伐齐水不克楚王以蔡侯陈侯许男伐郑以救齐门于东门次于棘泽诸侯救郑楚师还吴人为楚舟师之役故召舒鸠人舒鸠人叛楚楚王师于荒浦使沈尹寿与师祁犂让之舒鸠子敬逆二子而告无之且请受命王欲伐之令尹防子冯曰不可彼告不叛且请受命而又伐之伐无罪也姑归息民以待其卒卒而不贰吾又何求若犹叛我无辞有庸乃还陈人讨庆氏之党鍼宜咎出奔楚齐人城郏为天子也鲁叔孙豹来聘且贺城鲁大饥经曰二十有四年春叔孙豹如晋仲孙羯帅师侵齐夏楚子伐吴秋七月甲子朔日有食之旣齐崔杼帅师伐莒大水八月癸巳朔日有食之公会晋侯宋公卫侯郑伯曹伯莒子邾子滕子薛伯伯小邾子于夷仪冬楚子蔡侯陈侯许男伐郑公至自会陈鍼宜咎出奔楚叔孙豹如京师大饥【古有救灾之政若国防荒或发廪以赈乏或移粟以通用或徙民以就食或爲粥溢以救饿莩或兴工作以聚失业之人缓刑舎禁弛力薄征索神除盗贼弛射侯而不燕置庭道而不修杀礼物而不备虽有旱干水溢民无菜色所以备之者如此其至是年秋有隂沴之灾而冬大饥盖所以赈业之者有不备矣故书之以爲戒】
　　二十四年春齐崔杼伐鲁鲁人患之使告于晋孟公绰曰崔子将有大志不在病我必速归何患焉其来也不冦使民不严异于它日齐师徒归齐棠公死棠姜美崔杼取之齐侯通焉骤如崔氏以崔子之冠赐人侍者不可公曰不爲崔子其无冠乎崔子因是又以其间伐晋也曰晋必将报欲弑公以説于晋莒子朝齐飨诸北郭崔子称疾不出公问之遂从姜氏姜氏入于室与崔子自侧戸出甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙射之中股反队遂弑之諡曰庄公贾举州绰邴师公孙敖等十人死之皆公嬖勇力之臣也晏婴立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也归乎曰君死安归君民者岂以陵民社稷是主臣君者岂惟其口食社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之门啓而入枕尸股而哭崔子曰吾将杀女婴曰志于仁者不可以利回由于义者不可以死恐婴虽不才岂惧乎死哭兴三踊而出授绥而乘其仆将驰婴曰止鹿在山林其命在庖厨疾不益生缓不益死按之成节而去人谓崔子必杀之崔子曰民之望也舎之得民叔孙侨如之在齐也纳其女于灵公生子杵臼杼立而相之庆封为左相盟国人于大宫曰所不与崔庆者晏子仰天叹曰婴所不惟忠于君利社稷者是与有如上帝乃歃太史书曰崔杼弑其君杼杀之其弟嗣书而死者二人其弟又书乃舎之南史氏闻太史尽死执简以往闻既书矣乃还崔氏侧庄公于北郭丁亥葬诸士孙之里四翣不跸下车七乘不以兵甲须无有马十乘弃之而去晋侯防诸侯于夷仪将伐齐齐使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之晋侯使魏舒逆卫侯衎将使卫与之夷仪初陈侯防楚王伐郑当陈隧者井堙木刋郑人怨之四月壬子公孙舎之公孙侨帅车七百乗伐陈宵突陈城遂入之陈侯扶其太子偃师奔墓舎之命无入公宫与侨亲御诸门祝祓社司徒致民司马致节司空致地乃还六月晋侯会夷仪之诸侯及齐侯同盟于重丘晋赵武为政薄诸侯之币而重其礼谓鲁叔孙豹曰齐崔庆新得政将求善于诸侯武也知楚令尹屈建若敬行其礼道之以文辞以靖诸侯兵可以弭卫侯衎遂入夷仪舒鸠人卒叛楚楚屈建伐之及离城吴人救之建遽以右师先屈荡帅左师以退吴人居其间七日荡曰乆将垫隘隘乃禽也不如速战请以私卒诱之简师陈以待我我克则进奔亦视之乃可以免羣帅从之吴师奔登山以望见楚师不继复逐之傅诸其军简师会之吴师大败遂围舒鸠舒鸠溃遂灭之郑复伐陈陈及郑平子产献捷于晋晋人问陈之罪对曰我先王以元女大姬配胡公而封诸陈以备三恪则我周之自出至于今是赖厉公庄宣皆我之自立成公播荡又我之自入君所知也今陈忘周之大徳蔑我大惠弃我姻亲介恃楚众以冯陵我敝邑大惧不竞而耻大姬天诱其啓敝邑心陈知其罪授手于我用敢献功晋人曰何故侵小对曰先王之命惟罪所在各致其辟昔天子之地一圻列国一同自是以衰今大国多数圻矣若非侵小何以至焉赵武曰其辞顺犯顺不祥乃受之孔子曰志有之言以足志文以足言不言谁知其志言之无文行之不远晋为伯郑入陈非文辞不爲功慎辞哉楚蔿掩为司马屈建使庀赋数甲兵甲午蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃量入脩赋赋车籍马赋兵车甲楯之数旣成以授屈建冬十月吴诸樊伐楚以报舟师之役引师至巢入其门巢人射诸城上矢中吴王而卒吴王尝谓其诸弟曰吾兄弟相传必致国于季子故弟余祭立卫侯衎自夷仪使与喜言喜许之曰必公子鱄在不然必败大叔仪曰诗所谓我躬不阅皇恤我后甯子可谓不防其后矣殆必不可君子之行思其终也思其复也书曰愼始而敬终终以不困今甯子视君不如奕棋其何以免乎奕者举棋不定不胜其耦况置君而弗定乎必不免矣九世之卿族一举而灭之可哀也哉郑子产问为政于鬷蔑对曰视民如子见不仁者如鹰鹯之逐鸟雀也游吉问于子产子产曰政如农功日夜思之思其始而成其终朝夕而行之行无越思如农之有畔其过鲜矣子产以其乘舆济人于溱洧孟子论之曰惠而不知为政歳十一月徒杠成十二月舆梁成民未病涉也君子平其政行辟人可也焉得人人而济之故为政者每人而悦之日亦不足矣经曰二十有五年春齐崔杼帅师伐我北鄙夏五月乙亥齐崔杼弑其君光【齐荘公见弑贾举州绰等十人皆死之而不得以死节称何也所谓死节者以义事君责难陈善有所从违而不茍者是也虽在属车后乗必不肯同入崔氏之宫矣若此十人者皆逢君之恶而荘公嬖之者死非其所比诸匹夫匹妇自经于沟渎而莫之知者犹不逮也虽杀身不偿责安得以死节许之哉】公会晋侯宋公卫侯郑伯曹伯莒子邾子滕子薛伯伯小邾子于夷仪【会于夷仪将以讨齐齐使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之夫晋本为报朝歌之役及防夷仪旣闻崔杼之弑则宜下令三军建而复斾示天讨之义则方伯连帅之职脩矣今乃知贼不讨而受其赂则是与之同情也故春秋治之如下文所贬云】六月壬子郑公孙舎之帅师入陈秋八月己巳诸侯同盟于重丘【崔杼既弑其君矣晋侯受其赂而许之成故盟于重丘特书曰同】公至自会卫侯入于夷仪【卫侯蔑其冢卿失国出奔不为无罪矣然有世叔仪以守有母弟鱄以出或抚其内或营其外有归道焉则其义犹未絶也故止书其爵而不名及喜弑剽复归于卫然后书名此圣人俟其改过迁善不轻絶人之意曾子曰夫子之道忠恕而已矣此类是也】楚屈建帅师灭舒鸠冬郑公孙夏帅师伐陈十有二月吴子遏伐楚门于巢卒【门于巢卒非吴子之自轻而见杀也古者入境必假道过门必释甲入国则不驰或曰古者大国过小邑小邑必饰城而请罪亦非巢之轻以一矢相加不饰城而请罪也】
　　二十五年冬十二月卫侯使公子鱄为复辞其母敬姒强命之对曰君无信臣惧不免敬姒曰虽然以吾故也鱄乃以公命与喜言曰茍反政由甯氏祭则寡人寗喜告蘧瑗瑗曰瑗不能闻君之出敢闻其入遂行从近闗出告右宰谷谷曰不可获罪于两君天下其谁畜之喜曰吾受命于先人不可以贰谷曰我请使焉而观之反曰君淹恤在外十二年矣而无忧色亦无寛言犹夫人也若不已死无日矣喜曰子鲜在糓曰何益多而能亡孙林父在戚孙嘉聘于齐孙襄居守喜糓伐之不克孙襄伤喜出舎于郊国人召喜复攻孙氏克之杀卫侯剽孙林父以戚如晋君子曰臣之禄君实有之义则进否则奉身而退专禄以周旋戮也卫侯复于卫及郊将班邑于从者而后入桞庄曰如皆守社稷则孰执羁靮而从如皆从则孰守社禝君反其国而有私也无乃不可乎弗果班大夫逆于竟者执其手而与之言道逆者自车揖之逆于门者颔之而已使让大叔仪曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣不能负羁絏以从扞牧圉罪一也有出者有居者臣不能贰通内外之言以事君罪二也敢忘其罪乃行从近闗出公使止之以桞庄为太史其后荘寝疾公曰若疾革虽当祭必告再拜稽首请于尸曰有臣桞庄也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙无变也卫人侵戚东鄙孙氏愬于晋晋人为之召诸侯将以讨卫荀吴聘于鲁召鲁侯鲁侯会晋赵武宋向戍郑良霄曹人于澶渊以讨卫疆戚田取卫西鄙懿氏六十以与孙氏初宋芮司徒生女赤而毛弃诸堤下共姬之妾取以入长而美宋公入夕见而视之姬纳御嬖生佐恶而婉太子痤美而狠左师向戍畏而恶之寺人惠墙伊戾为太子内师而无宠楚客聘于晋过宋竟太子请享之公使往伊戾请从公曰夫不恶女乎对曰小人之事君子恶之不敢逺好之不敢近敬以待命敢有二心纵共其外莫共其内臣请往也遣之至则欿用牲加书征之而骋告公曰太子将为乱旣与楚客盟矣公曰爲我子又何求对曰欲速公使视之则信有焉问诸夫人与左师则皆曰固闻之公囚太子缢而死公徐闻其无罪也烹伊戾以佐为太子于是卫侯防于澶渊晋人执甯喜北宫遗使司马侯以先归卫侯如晋晋人囚之于士弱氏齐侯郑伯为卫侯故如晋晏婴私于叔向曰晋君宣明其徳于诸侯所以为盟主也今为臣执君若之何晋侯乃许归卫侯许男如楚请伐郑曰师不兴孤不归矣六月薨于楚子买嗣楚王曰不伐郑何以求诸侯遂及蔡侯陈侯伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇而啬于祸以足其性而求名焉非国家之利也若何从之公孙舎之曰善楚入南里门于师之梁涉于汜而归许人乃葬其君卫人归卫姬于晋乃释卫侯楚椒举娶于王子牟子牟获罪而亡楚人曰举实送之举出奔郑声子言于屈建曰善为国者赏不僭而刑不滥赏僭则惧及淫人刑滥则惧及善人古之治者恤民不倦赏以春夏刑以秋冬三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也屈建言于王乃归椒举经曰二十有六年春王二月辛卯卫喜弑其君剽【喜甞受命于其父使纳献公以免逐君之恶卫侯出入皆以爵称而剽以公孙非次而立则喜之罪应末减矣亦以弑其君书何也奕者举棋不定不胜其耦况置君乎于衎则殖也出之喜也纳之于剽则殖也立之喜也弑之是弈棋之不若也不思其终亦甚矣故圣人特正其为弑君之罪示天下后世使知慎于废立之际而不敢忽也】卫孙林父入于戚以叛【按左氏孙林父以戚如晋书曰入于戚以叛者着其据土背君之罪也】甲午卫侯衎复归于卫【卫侯出奔齐入于夷仪皆以爵称今旣复归而得国矣乃书其名何也人之有徳慧智术者尝存乎疢疾卫侯淹恤在外十有二年困于心衡于虑乆矣一旦得国犹夫人也则是困而弗革虽复得国犹非其国也此见春秋俟人改过之深而责人自弃之重欲其强于爲善之意也】夏晋侯使荀吴来聘公防晋人郑良霄宋人曹人于澶渊秋宋公杀其世子痤【杀世子母弟直称君者甚之也本寺人伊戾为太子内师无宠譛于宋公而杀之则贼世子痤者寺人矣而独甚宋公何哉譛言之得行也必有嬖妾配适以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者正其本之意】晋人执卫喜八月壬午许男卒于楚冬楚子蔡侯陈侯伐郑许灵公二十六年齐庆封聘于晋宋向戍善于晋赵武又善于楚屈建欲弭诸侯之兵以为名遂如晋如楚如齐告于秦皆许之乃约小国为会于宋屈建谓戍请晋楚之从交相见戍复于赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐戍复于建建使驿谒诸王王曰释齐秦他国请相见也于是晋赵武鲁叔孙豹卫石恶郑良霄许人曹人楚屈建蔡公孙归生陈孔奂皆防于宋以藩爲军晋楚各处其偏卫喜专献公患之公孙免余请杀之公曰微子不及此吾与之言矣事未可知只成恶名止也对曰臣杀之君勿与知乃与公孙无地公孙臣谋使攻氏弗克皆死公曰臣也无罪父子死余矣免余复攻氏杀喜及右宰谷尸诸朝公子鱄曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋卫侯使止之不可及河又使止之止使者而盟于河托于木门不乡卫国而坐木门大夫劝之仕不可曰仕而废其事罪也从之昭吾所以出也吾不可以立于人之朝矣终身不仕诸侯之大夫将盟楚人甲伯州犂曰诸侯望信于楚是以来服若不信是弃其所以服诸侯也固请释甲屈建曰晋楚无信乆矣茍得志焉焉用有信州犂告人曰令尹将死矣赵孟患之叔向曰何害也匹夫一为不信犹不可单毙其死若合诸侯之卿以为不信必不捷矣鲁季孙使谓叔孙豹曰公命视邾滕旣而齐人请邾宋人请滕皆不与盟豹曰邾滕人之私也我列国何故视之宋卫吾匹也及盟晋楚争先晋人曰晋国为诸侯盟主未有先晋者也楚人曰子言晋楚匹也若晋常先是楚弱也且晋楚主诸侯之盟也乆矣岂专在晋叔向谓武曰诸侯归晋之徳只非归其尸盟也昔成王盟诸侯于岐阳楚为荆蛮置茒絶设望表与鲜卑守燎故不与盟今将与狎主诸侯之盟惟有徳也子务徳无争先且诸侯盟小国必有尸盟者乃先楚宋向戍请赏公与之邑以示乐喜喜曰小国兵威之畏而后上下慈和安靖其国家无威则骄骄则乱生灭亡必矣天生五材民并用之废一不可谁能去兵兵所以威不轨而昭文徳也圣人以兴乱人以废而求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之向氏欲攻司城戍止之曰我将亡矣夫子存我徳莫大焉十月乙亥朔日有食之辰在申司厯过也再失闰矣齐崔杼生成及彊而寡娶棠姜生明姜之子棠无咎弟东郭偃相崔氏废成而立明成请老于崔弗许彊怒告庆封封曰茍利夫子必去之难吾助女成彊逐二子杼怒见庆封封曰是何敢然使其属卢蒲嫳攻杀成彊棠姜缢遂灭崔氏嫳复命杼至则无归矣乃缢崔明奔鲁庆封当国经曰二十有七年春齐侯使庆封来聘夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋卫杀其大夫甯喜【喜既坐弑君之罪矣不以讨贼之词何也初卫侯使与喜言茍反政由氏祭则寡人氏纳之卫侯复国患喜之专也公孙免余请杀喜尸诸庙子鲜曰逐我者出纳我者死赏罚无章何以劝沮君失其信而国无刑不亦宜乎故称国以杀而不去其官】卫侯之弟鱄出奔晋【卫侯之入使鱄与喜纳言既杀喜鱄病失言遂出奔晋托于木门不乡卫国而坐木门大夫劝之仕不可曰仕而废其事罪也从之昭吾所以出也吾不可以立人之朝矣终身不仕其称弟罪卫侯也谷梁曰鱄之去合乎春秋】秋七月辛巳豹及诸侯之大夫盟于宋【此一地也曷为再言宋书之重词之复其中必有大美恶焉宋之盟自是中国诸侯南面而朝楚及申之防蛮夷之君簒弑之贼人合十有一国之众而用齐桓召陵之礼宋世子佐以后至遂辞而不见伐呉灭赖无敢违者圣人至是哀人伦之灭伤中国之衰而其事自宋之盟始也而或者乃以宋之盟中国不出蛮夷不入玉帛之使交乎天下以尊周室为晋赵武楚屈建之力而善此盟也其说误矣】冬十有二月乙亥朔日有食之

　　皇王大纪卷五十四
<史部,编年类,皇王大纪>
　　钦定四库全书
　　皇王大纪卷五十五　　　　宋　胡宏　撰三王纪
　　灵王
　　二十七年冬鲁无氷卫人讨甯氏之党石恶奔晋卫人立其从子圃以守石氏之祀邾子朝于鲁六月鲁旱大雩鲁仲孙羯如晋告将如楚也齐庆封好田而嗜酒与其子舎政则以其内迁于卢蒲嫳氏易内而饮酒数日国迁朝焉使诸因庄公之难而亡者得反于是卢蒲癸王何反臣于舎有宠使执寝戈而先后之庆封田于莱尝于太公之庙庆舎莅事癸自后刺舎何解其左肩而死齐侯惧鲍国曰羣臣为君故也陈须无以齐侯归如内宫庆封归遇告乱者伐西门不克伐北门克之入伐内宫弗克反陈于岳请战弗许遂出奔鲁齐人让之庆封奔吴吴王与之朱方聚其族焉而居富于其旧鲁孟椒谓叔孙豹曰天殆富淫人庆封又富矣豹曰善人富谓之赏淫人富谓之殃天其殃之也其将聚而殱旃有黒气丽于天如日者五晋叔向来聘发币于大夫及单靖公公享之叔向退而告其老曰昔史佚有言曰动莫如敬居莫若俭徳莫若让事莫若咨单子有四美子孙必蕃后世不忘九月宋公鲁侯朝于楚王崩諡曰灵王子贵立楚王昭卒諡曰康子麋嗣王子围为令尹齐人改庄公尸崔杼于市鲁侯行及汉闻楚丧欲反叔仲带曰我楚国之为岂为一人行也孟椒曰君子有逺虑小人从迩饥寒之不恤谁遑恤其后不如姑归也叔孙豹曰叔仲子专之矣孟子始学者也荣驾鹅曰逺图者忠也鲁侯遂行向戍曰我一人之为非为楚也饥寒之不恤谁能恤楚姑归而息民待其立君而为之备宋公遂反经曰二十有八年春无氷夏卫石恶出奔晋邾子来朝秋八月大雩仲孙羯如晋冬齐庆封来奔十有一月公如楚十有二月甲寅天王崩乙未楚子昭卒
　　景王
　　元年冬十一月鲁侯临楚丧楚人曰必亲袭鲁人曰非礼也楚人强之巫先祓柩楚人悔之古者君临臣丧以巫祝桃茢执戈恶之也所以异于生也丧有死之道焉先王之所难言也楚其君鲁陈郑许之君送至于西门之外诸侯之大夫皆至于墓鲁侯还及方城季孙宿取卞使公冶问玺书追而与之曰闻守者将叛臣帅徒以讨既得之矣敢告公冶致使而退及舎而后闻取卞公曰欲之而言叛祗见疏也吾不可以入乎对曰君实有国谁敢违君公欲无入荣驾鹅赋式防乃归公冶致邑终身不入季氏曰欺其君而使余灵王郑上卿有事使印段徃良霄曰弱不可公孙舎之曰与其莫徃弱不犹愈乎遂使徃衞侯薨諡曰献公子恶嗣吴人伐越获俘焉以为阍使守舟吴王观舟阍以刀弑之弟夷末嗣晋侯出也故荀盈防诸国之大夫城郑游吉曰甚乎其城杞也不恤宗周之阙而夏肄是屏其弃诸姬亦可知也诸姬是弃其谁归之吉闻之弃同即异是谓离徳诗曰协比其邻婚姻孔云晋不邻矣其谁云之晋士鞅聘于鲁拜城也鲁侯享之展庄叔执币射者三耦公臣不足取于家臣晋司马侯如鲁治杞田弗尽归也悼夫人愠侯曰虞虢焦滑霍扬韩魏皆姬姓也晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以杞封鲁犹可而何有焉伯朝鲁盟而归吴王使公子札聘于诸侯至鲁见叔孙豹説之曰子好善而不能择人为鲁宗卿而不慎举祸必及子至齐説晏婴曰子速纳邑与政乃免于难齐国之政将有所归难未歇也至郑见子产如旧相识曰郑之执政侈难将至矣适卫説蘧瑗史防公子荆曰卫多君子未有患也自衞如晋将宿于戚闻钟声焉曰夫子获罪于君以在此惧犹不足而何乐焉君又在殡而可以乐乎遂去之林父闻之终身不听琴瑟至晋説赵武韩厥魏舒曰晋国其萃于三族乎将行谓叔向曰君侈而多良大夫皆富政将在家吾子好直必思自免于难衞其君齐公孙虿公孙灶放其大夫髙止于北燕止好以事自为功且专故难及之止子防以卢叛闾丘婴帅师围卢防曰茍使髙氏有后请致邑齐人立傒之曽孙酀良敬仲也防致卢而出奔晋鲁仲孙羯如晋经曰二十有九年春王正月公在楚【嵗之首月公如他国者有矣此犹书公在楚者外为夷狄所制以俟其而不得归内为强臣所逼欲擅其国而不敢入故特于嵗首朝正之时而书曰公在楚使后世臣子戴天履地视君之危且困者必有天威不违顔咫尺食坐见于羮墙之意而不以顷刻忘也此义一行岂敢有顾其身与妻子与其家而不恤国朋附权臣以图富贵而背其君者也】夏五月公至自楚庚午衞侯衎卒阍弑吴子余祭【谷梁子曰阍门者寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也左氏以为伐越获俘焉以为阍使守舟吴子观舟阍以刀弑之亦迩怨之失也】仲孙羯防晋荀盈齐髙止宋华定卫世叔仪郑公孙段曹人莒人滕人薛人小邾人城【古之建国立家者必亲九族然有父族而后及母族有母族而后及妻族此葛藟之诗所为戚也晋主夏盟令行中国平公不能修文襄悼公之业尊□王室恤宗周之阙而夏肄是屏轻弃诸姬可谓知本乎平王惟不抚其民而逺屯戍于母家扬之水所以不得列于雅也城杞之役亦不待贬絶而可见矣】晋侯使士鞅来聘子来盟吴子使札来聘【札者吴之公子何以不称公子辞国而生乱者札为之也故因其来聘而贬之示法按吴子寿夣有子四人长曰诸樊次曰余祭次曰夷末札其季子也寿夣欲立以为嗣札辞然后立诸樊既除丧则致国于季子季子又辞而去之诸樊乃舍其子而立弟约以次传必及季子故诸樊卒而余祭立余祭卒而夷未立夷未卒则季子宜受命以安社稷成父兄之志矣乃徇匹夫之介节辞位以逃夷末之子僚僚既立诸樊子光曰先君所以不与子国而与弟者凡为季子尔将从先君之命欤则季子宜有国也如不从先君之命则我宜立僚乌得为君于是使专诸刺僚而致国乎季子季子不受去延陵终身不入吴国故曰贬之示法焉或谓先圣贤夷齐季子辞位独不为贤而奚贬乎曰叔齐之徳不越伯夷孤竹舍长而立幼私意也诸樊兄弟父子无及季札之贤也其父兄眷春而欲立札公心也故季子辞立而生乱为春秋之所贬或曰世衰道防暴行交作臣簒其君者有之子弑其父者有之季子于是焉而辞位则将使闻其风者贪夫亷争夫让而簒弑夺攘之祸损矣其于名教岂不有补何贬之深也曰春秋逹节而不守者也昔太伯奔吴而不反季歴嗣位而不辞武王继统受命作周亦不以配天之业让伯邑考官天下也彼王僚无季歴之贤武王之圣而季子为太伯之让岂至徳乎使争弑祸兴覆师丧国其谁阶之也若季子之辞位守节立名全身自牧则可矣槩诸圣王之道则过矣中庸曰道之不行也我知之矣季子所谓贤且智过而不得中者也使由于季歴武王之义其肯附子臧之节而不受乎惜其择乎中庸失时措之宜尔或曰吴子使札与楚子使椒秦伯使术一例尔吴楚蛮夷之国秦介戎狄之间其礼未同于中夏故使人之来皆畧之而札何以独为贬乎曰春秋多变例圣笔有特书荆楚无大夫而屈完书族王朝下士以人通而子突书字诸侯公子以名著而季友书子母弟之无列者不登其姓名而叔肸书氏皆贤而特书者也若仲尼亦贤季札必依此例或以字或以氏以公子持书之矣今乃畧以名纪比于楚椒秦术之流无异称焉是知仲尼不以其让国为贤而贬之也噫世之君子盛称季札之贤于让国之际以为礼之大节不可乱也公子欣时春秋犹贤其后世于季札何独贬之深也曰仲尼于季子望之深矣责之备矣惟与天地同徳而达乎时中然后能与于此】秋九月葬卫献公齐髙止出奔北燕仲孙羯如晋
　　二年甲戌冬楚王遣使聘于诸侯防罢至鲁公子圉至晋晋赵武子鞅鸣玉以相晋侯曰白珩楚之寳也圉应曰楚有观父者能作训辞以令于诸侯有左史倚相者朝夕献善败于寡君使无忘先王之业有薮曰云连徒洲金木竹箭之所生皮革羽毛之所出以备军赋是则楚之寳矣鞅有慙色蔡侯为世子般娶于楚通焉春二月般弑之諡曰景侯而自立三月宋火灾近伯姬之室左右曰夫人避火乎伯姬曰妇人之义傅姆不在宵不下堂遂逮乎火而死初灵王之弟儋季卒其子括将见单公子愆期为王御士过诸廷闻其叹而言曰呜呼必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫佞夫不知儋括围蒍逐成愆尹言多刘毅单蔑甘过巩成杀佞夫括瑕廖奔晋鲁叔弓如宋伯姬郑良霄侈而愎驷黑好在人上莫能相下也良霄嗜酒为窟室而夜饮击钟焉朝至未巳朝者曰公焉在其人曰公在壑谷皆自朝布路而罢黒伐而焚之良霄奔雍梁醒而后知之遂奔许郑伯及其大夫盟于大宫盟国人于师之梁良霄闻之怒晨自墓门之渎入介于襄库以伐旧北门驷带帅国人伐之皆召子产子产曰兄弟而及此吾从天所与良霄死于羊肆子产禭之敛而殡诸其臣之在市侧者蔡葬其君楚令尹公子围杀大司马蒍掩而取其室申无宇曰善人国之主也司马令尹之偏而王之四体也絶民之主去身之偏艾王之体不祥大焉必不免矣卫侯在楚北宫文子见围之威仪言于卫侯曰令尹其将不免卫侯曰子何以知之对曰诗云敬慎威仪惟民之则君有君之威仪臣有臣之威仪是以上下能相固也令尹似君有他志矣民无则焉虽获其志不可以终晋赵武齐公孙虿宋向戍鲁叔孙豹卫北宫佗郑罕虎及小邾之大夫为宋灾故防于澶渊以谋归宋财郑罕虎授子产政辞曰国小而偪族大宠多不可为也虎曰虎帅以听谁敢犯子子善相之国无小小能事大国乃寛子产为政使都鄙有章上下有服田有封洫庐井有伍择能而使之诛乱政大夫史何冯简子能断大事游吉美秀而文公孙挥能知四国之为而又善为词令禆谌能谋谋于野则获有诸侯之事子产必谋于谌问于挥断于冯简子乃授游吉使行之以应对賔客是以鲜有败事罕虎欲使尹何为邑子产曰子于郑国栋也栋折榱崩侨将厌焉敢不尽言人之爱人求利之也今吾子爱人则以政犹未能操刀而使割也伤之而已其谁敢求爱于子子有美锦不使人学制焉大官大邑身之所庇也而使学者制焉其可乎侨闻学而后入政未闻以政学也罕虎以为忠故委政焉子产是以能为郑国郑人游于乡校以议执政之善否鬷蔑曰毁乡校如何子产曰其所善者吾则行之其所恶者吾则改之是吾师也若何毁之我闻忠善以损怨不闻作威以防怨经曰三十年春王正月楚子使防罢来聘夏四月蔡世子般弑其君固五月甲午宋灾宋伯姬卒【妇人以贞为行者也伯姬之妇道尽矣易曰恒其徳贞妇人吉夫子防而或以为伯姬女而不防非也世衰道防暴行交作女徳不贞妇道不明能全其节守死不回见于春秋者宋伯姬尔圣人书宋共姬以着其贤行励天下之妇道也】天王杀其弟佞夫王子瑕奔晋秋七月叔弓如宋宋共姬郑良霄出奔许自许入于郑郑人杀良霄【自许袭郑以伐公门弗胜死于羊肆不言复入者其位未絶也若宋鱼石若晋栾盈去国三年其称复入位已絶矣不言叛者将以灭国非直叛也若华亥之入南里宋辰之入萧其书叛者皆据土背君以自保未有灭国之谋也不言杀其大夫者非其大夫矣讨贼之词也】冬十月蔡景公晋人齐人宋人卫人郑人曹人莒人邾人滕人薛人杞人小邾人会于澶渊宋灾故【春秋大法君弑而贼不讨则不书况世子之于君父乎蔡景公何以独书遍刺天下之诸侯也送之礼在春秋视人情之疏密而为之者也有尝同盟卒而不赴者有虽同姓赴而不防者则以哀死而致禭为轻吊生而归赙为重必矣今蔡世子般弑其君藏在诸侯之策而徃防其是恩义情礼之笃于世子般不以为贼而讨之也人之所以异于禽兽中国之贵于夷狄者以其有父子之亲君臣之义尔世子弑君是夷狄禽兽之不若也而不知讨岂不废人伦灭天理乎圣人深痛其所为遍刺天下之诸侯也何以知圣人罪诸侯之意如此乎以下文书防于澶渊宋灾故而贬其大夫则知之矣二百四十二年之间列防亦众而未有书其所为者此独言所为何遍刺天下之大夫也大夫以智帅人者也智者无不知当务之为急不能三年之丧而缌小功之察放饭流□而问无齿决是之谓不知务蔡世子般弑其君天下之大变人理所不容也则防其而不讨宋国有灾小事也则合十二国之大夫更宋之所丧而归其财则可谓不知务矣三纲国政之本至于沦絶无父与君是禽兽也禽兽偪人虽得天下弗能一朝防矣世子弑君三纲沦絶禽兽偪人则与之同羣而不恤有国者不戒于火自亡其财茍其来告吊之可也则合十二国之大夫驻于澶渊而谋更其所丧曷为知类也】
　　三年鲁侯作楚宫叔孙豹曰泰誓曰民之所欲天必从之君欲楚也夫故作其宫若不复适楚必死是宫也夏四月薨于楚宫諡曰襄公立胡女敬归之子子野次于季氏秋七月毁而卒郑伯如晋子产相晋侯以鲁丧故未之见也子产使尽坏其馆之垣而纳车马焉晋士匄让之子产对曰文公之为盟主也宫室卑庳以崇大诸侯之馆有司各赡其事百官展其物公不留宾亦无废事无宁菑患今铜鞮之宫数里而诸侯舍于隷人门不容车盗贼公行天疠不戒若又勿坏是无所藏币以重罪也虽君之有鲁丧亦敝邑之忧也若获荐币修垣而行君之惠也敢惮勤劳匄复命赵武曰是吾罪也乃见郑伯而筑诸侯之馆鲁仲孙羯卒鲁人立敬归弟齐归之子禂叔孙豹曰世子死有母弟则立之无则立长年钧择贤义钧则卜古之道也非适嗣何必娣之子且是人也居丧不哀在慼而有嘉容是谓不度不度之人鲜不为患若果立之必为季氏忧季孙宿卒立之比及三易衰衰袵如故衰于是裯生十九年矣犹有童心君子是以知其不能终也鲁塟其君滕侯防莒子娶于齐生去疾娶于吴生展舆既立展舆又废之莒子虐国人患之展舆因国人攻莒子弑之乃立去疾奔齐经曰三十有一年春王正月夏六月辛巳公薨于楚宫秋九月癸巳子野卒【子般子赤弑而书卒子野过毁亦书卒何以别乎曰闵公内无所承不书即位则子般之弑可知下书夫人姜氏归于齐上书公子遂叔孙得臣如齐赤之卒也隐而不日则子赤之弑可知与子野异矣子野有命立昭公故穆叔虽不欲而不能止也】己亥仲孙羯卒冬十月滕子来防癸酉我君襄公十有一月莒人弑其君密州【左氏称莒子生去疾及展与既立展与又废之莒子虐国人患焉展与因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传冩误为以字尔】
　　四年冬鲁侯禂之元年楚令尹围聘于郑且娶于丰氏将以众逆子产使公孙挥辞之请墠听命围使对曰若野赐之是委君贶于草莽也挥曰小国无罪恃实其罪将恃大国之安靖已而无乃包藏祸心以图之小国失恃而惩诸侯使莫不憾者距违君命而有所壅塞不行是惧不然敝邑馆人之属也其敢爱丰氏之祧乃请垂櫜而入郑人许之入逆而出遂与赵武防诸侯之大夫于虢祁午谓武曰令尹之不信诸侯所闻也子弗戒惧又如宋楚重得志晋之耻也子相晋国以为盟主于今十年矣而终之以耻午也是惧吾子其不可以不戒文子曰武受赐矣武将信以为本循而行之吾闻之能信不为人下吾不能是难楚不为患季武子伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰我以货免鲁必受师虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难免之以劝左右楚人许之叔孙既归曾夭御季孙以劳之旦及日中不出曾夭谓曾阜曰旦及日中吾知罪矣鲁以相忍为国也忍其外不忍其内焉用之阜谓叔孙曰可以出矣叔孙指楹曰虽恶是其可去乎乃出见之秦后子鍼有宠于桓如二君于景其母曰弗去惧选遂适晋其车千乗司马侯问焉曰子之车尽于此而已乎对曰此之谓多矣若能少此吾何以得见司马侯以告公曰秦公子必归臣闻君子能知其过必有令图令图天所賛也见赵孟赵孟曰吾子曷归对曰鍼惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也不数世滛弗能毙也赵孟曰天乎对曰有焉赵孟曰其几何对曰国无道而年谷和熟天賛之也鲜不五稔赵孟视防曰朝夕不相及谁能待五鍼出而告人曰赵孟将死矣主民翫嵗而愒日其与防何晋中行穆子败无终及羣狄于太原崇卒也将战魏舒曰彼徒我车所遇又阨请皆卒自我始乃毁车以为行荀吴之嬖人不肯即卒斩以徇为五陈以相离翟人笑之未陈而薄之大败之莒展舆立而夺羣公子秩公子召去疾于齐展舆奔吴叔弓帅师疆郓田因莒乱也楚公子围使公子黒肱伯州犂城犨栎郏郑人惧子产曰不害令尹将行大事而先除二子也祸不及郑何患焉冬楚公子围至入问王疾缢而弑之杀其二子右尹王子比以车五乗出奔晋宫廏尹黑肱出奔郑杀太宰伯州犂于郏王于郏谓之郏敖围自立更名防以防罢为令尹防启疆为太宰使赴于郑伍举问应为后之辞焉对曰寡大夫围举更之曰共王之子围为长晋侯有疾郑子产聘且问叔向曰卜人曰实沈台骀为祟敢问此何神也子产曰实沈参神也台骀汾神也抑此二者不及君身若君身则亦出入饮食哀乐之事也侨闻之君子有四时朝以听政昼以访问夕以修令夜以安身于是乎节宣其气勿使有所壅闭湫底以露其体兹心不爽而昏乱百度今无乃壹之则生疾矣叔向曰善
　　论曰医卜祝史技数也然切于人身而人理之所不能不用者也先王之世医卜祀史世守其事而身属于官医以十全为上过误而杀人者有诛有大事则讯之卜有疑事则决之卜而吉防军宾嘉凢有告于神之事必祝史宣其意然后主事者得全其精以与神明交矣今世则不然散于民间取人者无罪骄人者无禁杀人者无诛而妙达隂阳之奥有十全之功者官亦莫之旌用也国有大事事有大疑内不反复谋诸心外不谋之于士庶精不谋之于筮而卜道以亡噫五礼之不得其理也乆矣君子漫不知其义祝史岂能知其数哉故民间惟有疾病则卜而卜者率皆诳言某某神怨怒以恐惑之如晋卜人之言因为之祀祭以图衣食而已民宁破产求而不求医至有敬事荒夷之神驱除其祖考而不荐者岂不伤人情逆天理乎是故君天下欲仁其民者虽医卜祝史之流亦必如先王之世然后大化可行也
　　秦伯使医和视晋侯疾曰疾不可为也是谓近女室疾如蛊良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手淫声慆堙心耳乃忘平和君子弗听也物亦如之隂阳风雨晦明是天之六气也为时为节过则为菑为五味为声色淫则生寒热末腹惑心之疾女阳物而晦时淫则生内热惑蛊之疾君今不节不时能无及此乎出告赵武曰和闻国之大臣荣其宠禄任其大节有菑祸兴而无改焉必受其咎今君至于淫以生疾将不能图恤社稷祸孰大焉主不能御吾是以云良臣将死也赵孟曰良医也礼而归之晋将食楚比秦鍼皆百人之饩赵武曰秦公子富叔向曰底禄以徳徳钧以年年同以尊公子以国不闻以富秦楚匹也使鍼与比齿十二月晋赵武卒是为文子叔向曰文子举事于白屋者四十六人公家頼之文子死而吊皆就宾位是其无私徳也经曰元年春王正月公即位叔孙豹防晋赵武楚公子围齐国弱宋向戍衞石恶陈公子招蔡公孙归生郑罕虎许人曹人于虢【此陈侯之弟招也何以不称弟诸侯之尊弟兄不得以属通曰公子者其本当称者也曰弟者因事而独称之也所以然者诸侯非始封之君则臣诸父昆弟族人不得以属戚于君也防于虢寻宋之盟而经何以不书围请读旧书加于牲上虽若楚重得志晋少惴矣然春秋不贵修盟晋人以信为本故每书必先赵武】三月取郓【不曰伐莒取郓者乗莒乱而取邑故不悉书为内讳也】夏秦伯之弟鍼出奔晋【书此见人君宠爱其子不差以礼是祸之也书曰弟者罪秦伯也夫后子出奔其父祸之而罪秦伯何也春秋以钧爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云】六月丁巳邾子华卒晋荀吴帅师败狄于大卤【按六月宣王北伐之诗其词曰薄伐猃狁至于太原而诗人美之者谓不穷追逺讨及封境而止也然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚步卒争以变诈相髙日趋茍简皆此等启之矣】秋莒去疾自齐入于莒【国无二君也展舆乃莒子而去疾曷为又以国氏乎程氏曰去疾假齐之力以入莒讨展与之罪正也其以国氏与去疾之讨有罪也此莒之公子曷为不称公子自谓先公之子可以有国不疑遂立乎其位而无所槀也其书入者难词也】莒展舆出奔吴【展舆莒子也曷为不称爵为弑君者所立既立乎其位而不能讨贼则是与闻乎故也斯不可以有国矣不可以有国则曷为以国氏程氏曰罪诸侯与其立也虢之防展与无列何以见诸侯之与其立乎莒虽以乱未能预防然鲁取郓而在防者欲执叔孙则知诸侯之与其立矣亦以国氏恶崇乱也】叔弓帅师疆郓田邾悼公冬十有一月己酉楚子麇卒【郏敖实弑而书卒何与令尹围弑君以立中国力所不加而莫能致讨则亦已矣至大合诸侯于申与防者凡十有三国其臣举六王二公之事其君用齐桓召陵之礼而宋向戍郑子产皆诸侯之良也而皆有献焉不亦伤乎若革其伪赴而正以弑君将恐天下后世以簒弑之贼非独不必致讨又可从之以主防盟而无恶矣圣人至此悯之甚惧之甚悯之甚者悯中国之衰防而不能振也惧之甚者惧人欲之横流而不能遏也是故察防显权轻重而畧其簒弑以扶人国制人欲存天理其立义防矣】楚公子比出奔晋











　　皇王大纪卷五十五
</div>
    <div class="pagination">
<a href="皇王大纪_page14.html">上一页</a><span>...</span><a href="皇王大纪_page10.html">10</a><a href="皇王大纪_page11.html">11</a><a href="皇王大纪_page12.html">12</a><a href="皇王大纪_page13.html">13</a><a href="皇王大纪_page14.html">14</a><span class="current-page">15</span><a href="皇王大纪_page16.html">16</a><a href="皇王大纪_page17.html">17</a><a href="皇王大纪_page18.html">18</a><a href="皇王大纪_page19.html">19</a><a href="皇王大纪_page20.html">20</a><a href="皇王大纪_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
