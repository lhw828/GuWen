<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 36 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 36 页/共 306 页</h1>
    <div class="content">　　上耕于钜定还幸泰山修封禅祀明堂见羣臣乃言曰朕即位以来所谓狂悖使天下愁苦不可追悔自今事有伤害百姓糜费天下者悉罢之田千秋曰方士言神仙者甚众而无显功请皆罢斥遣之上曰大鸿胪言是也于是悉罢诸方士候神人者是后上每对羣臣自叹乡时愚惑为方士所欺天下岂有仙人尽妖妄耳节食服药差可少病而已
　　以田千秋为丞相封富民侯以赵过为捜粟都尉千秋无他才能学术又无阀阅功劳特以一言寤意数月取宰相封侯世未尝有也然为人敦厚有智居位自称逾于前后数公先是桑羊言轮台【注见前】东有溉田五千顷以上可遣屯田卒置校尉募民壮健敢徙者诣田所垦田筑亭以威西国上乃下诏深陈既往之悔曰前有司奏欲益民赋三十助边用是重困老弱孤独也今又请遣卒田轮台轮台西于车师千余里前击车师虽降其王以辽逺乏食道死者尚数千人况益西乎匈奴常言汉极大然不耐饥渇失一狼走千羊乃者贰师败军士死畧离散悲痛常在朕心今又请逺田轮台欲起亭隧是扰乱天下非所以优民也朕不忍闻大鸿胪等又议欲募囚徒送匈奴使者明封侯之赏以报忿此五伯所弗为也当今务在禁苛暴止擅赋力本农修马复【师古曰马复因飬马以免徭赋也】令以补缺毋乏武备而已郡国二千石各上进畜马方畧补边状与计对自是不复出军而封田千秋为富民侯以明休息思富养民也又以赵过为捜粟都尉过教民为代田一畆【秦制二百四十步为畆】三甽【沟广深各尺曰甽】歳代处【代易也歳易其处胡三省曰即周礼一易再易之类】每耨辄附根【每耨草辄以土附着苗根】根深能【读曰耐】风旱其耕耘田器皆有便巧用力少而得谷多民皆便之
　　秋八月辛酉晦日食
　　【癸巳】后元元年夏六月侍中仆射马何罗反伏诛
　　初马何罗与江充相善及卫太子起兵何罗弟通以力战封侯后上夷灭江充宗族党与何罗兄弟惧及遂谋为逆侍中金日防视其志意有非常心疑之隂独察其动静与俱上下以故久不得发上幸林光宫【服防曰甘泉宫亦名林光】何罗与通矫制夜出发兵明旦上未起何罗袖白刃从东厢上见日防色变走趋卧内触宝瑟僵日防得抱何罗投殿下穷治皆伏辜
　　秋七月地震【往往涌泉出】
　　杀钩弋夫人赵氏
　　钩弋夫人之子弗陵年七歳形体壮大多知上竒爱之心欲立焉以其年穉母少犹与久之欲以大臣辅之察羣臣唯奉车都尉光禄大夫霍光忠厚可任大事上乃使黄门画周公负成王朝诸侯以赐光后数日帝谴责钩弋夫人夫人脱簮珥叩头帝曰引持去送掖庭狱夫人还顾帝曰趣行汝不得活卒赐死帝闲居问左右曰外人言云何左右对曰人言且立其子何去其母乎帝曰然是非儿曹愚人之所知也往古国家所以乱由主少母壮也女主独居骄蹇淫乱自恣莫能禁也汝不闻吕氏邪故不得不先去之也
　　【甲午】二年春二月帝如五柞宫【在今西安府盩厔县东南西京杂记宫有五柞树防覆数畆故名】立弗陵为皇太子以霍光为大司马大将军金日防为车骑将军上官桀为左将军受遗诏辅少主帝崩上病笃霍光涕泣问曰如有不讳谁当嗣者上曰君未喻前画意邪立少主君行周公之事光顿首让曰臣不如金日防日防亦曰臣外国人不如光且使匈奴轻汉乃立弗陵为皇太子明日命光日防及上官桀受遗诏辅少主与御史大夫桑羊皆拜卧内牀下【光出入禁闼二十余年出则奉车入侍左石小心谨慎未尝有过为人沈静详审每出入下殿门止进有常处郎仆射窃识视之不失尺寸日防在上左右目不忤视者数十年赐出宫女不敢近上欲纳其女后宫不肯其駡慎如此上尤竒异之日防长子为帝弄儿其后壮大自殿下与宫人戏日防适见遂杀之上怒日防具言所以上为之泣而心敬日防桀始以材能见幸为未央廐令上尝体不安及愈见马多痩上大怒曰令以我不复见马邪欲下吏桀顿首曰臣闻圣体不安日夜忧惧意诚不在马言未卒泣数行下上以为爱已由是亲近】又明日帝崩入殡未夹前殿
　　太子弗陵即位
　　时帝姊鄂邑长公王共养省中光日防桀共领尚书事光辅防主政自己出天下想闻其风采殿中常有怪一夜羣臣相惊光召尚符玺郎欲收取玺郎不肯授光欲夺之郎按剑曰臣头可得玺不可得也光甚谊之明日诏増此郎秩二等众庶莫不多光
　　三月塟茂陵
　　【史臣曰汉承百王之髙祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学修郊祀改正定厯数协音律绍周后号令文章焕马可述如武帝之雄才大略不改文景之恭俭以济斯民虽诗书所称何以加焉】
　　秋七月追尊钩弋夫人为皇太后起云陵【在西安府泾阳县西北】孝昭皇帝
　　【乙未】始元元年春二月帝耕于弄田【钩盾弄田在未央宫中师古曰谓宴游之田天子所戏弄耳】
　　秋七月大雨至于十月
　　燕王旦谋反赦弗治党与皆伏诛
　　初武帝时燕王旦自以次第当为太子上书求入宿卫帝怒斩其使又坐匿亡命削三县旦辩慧博学其弟广陵王胥有勇力而皆动作无法复多过失及武帝崩赐诸侯王玺书燕王旦得书不肯哭曰玺书封小京师疑有变遣幸臣之长安问礼仪隂刺候朝廷事及诏赐钱益封旦怒曰我当为帝何赐也遂与齐孝王孙泽等结谋诈言以武帝时受诏得职吏事修武备备非常为奸书言少帝非武帝子天下宜共伐之使人传行郡国以摇动百姓泽谋归发兵临菑【注见前】且招徕郡国奸人赋敛铜铁作甲兵数阅其车骑材官卒发民大猎以讲士马须期日杀谏者韩义等凡十五人八月青州刺史隽不疑收捕泽等以闻遣大鸿胪丞治连引燕王诏以燕王至亲勿治而泽等皆伏诛遂擢不疑为京兆尹【不疑为京兆尹吏民敬其威信每行县録囚徒还其母辄问不疑有所平反活几何人即多所平反母喜笑异他时或无所出母怒为不食故不疑为吏严而不残】
　　九月车骑将军秺【汉县故城在今山东曹州府城武县】侯金日防卒【諡曰敬】初武帝以日防捕反者马何罗功遗诏封为秺侯日防以帝少不受封及病困光白封之卧受印绶一日薨【日防两子赏建俱侍中与上卧起赏奉车建驸马都尉及赏嗣侯佩两绶上谓光曰金氏兄弟两人不可使俱两绶邪对曰赏自嗣父为侯耳上笑曰侯不在我与将军乎对曰先帝之约有功乃得封侯遂止】
　　闰月遣使行郡国举贤良问民疾苦
　　【丙申】二年春正月封大将军光为博陆【师古曰取乡聚之名非县也】侯左将军桀为安阳【桀食邑荡隂】侯
　　皆以遗诏前捕反者功与金日防同封至是始受【时卫尉王莽子男忽侍中语曰帝崩忽常在左右安得遗诏封三子事羣儿自相贵耳光闻之切让王莽莽酖杀忽】
　　以宗室刘辟彊【字少卿楚元王交之孙】刘长乐为光禄大夫辟彊守长乐卫尉
　　或説光曰将军不见诸吕之事乎摄政擅权而背宗室不与共职是以天下不信卒至于灭亾今将军当盛位帝春秋富宜纳宗室又多与大臣共事则可以免患光然之乃择宗室可用者拜二人皆为光禄大夫辟彊守长乐卫尉时辟彊已八十余徙宗正数月卒
　　秋匈奴狐鹿姑单于死子壶衍鞮单于立
　　初武帝征伐匈奴深入穷追二十余年匈奴马畜孕重【懐任也】堕防【胎落散也】罢【读作疲】极苦之常有欲和亲意未能得是歳单于病且死谓诸贵人我子少不能治国立弟右谷蠡王及单于死卫律等与颛渠阏氏谋矫单于令更立其子为壶衍鞮单于左贤王右谷蠡王怨望不复肯防龙城【匈奴诸王每歳五月大防龙城祭其先天地鬼神】匈奴始衰
　　【丁酉】三年冬十月鳯凰集东海【汉郡注见前】
　　遣使者祠其处
　　十一月壬辰日食
　　【戊戌】四年春三月立偼伃上官氏为皇后赦
　　初霍光与上官桀相亲善每休沐出桀常代入决事光女为桀子安妻生女年甫六歳安欲因光内之宫中光不听帝姊鄂邑盖长公主私近子客丁外人安説外人曰安子容貌端正诚因长主时得入为后以臣父子在朝而有椒房之重汉家故事常以列侯尚主足下何忧不封侯乎外人言于长主长主以为然召安女入为偼伃遂立为后以安为车骑将军
　　【己亥】五年春正月男子成方遂诣阙诈称卫太子伏诛有男子乗黄犊车诣北阙诈称卫太子公车以闻诏公卿将军中二千石杂识视至者莫敢发言京兆尹不疑后到叱从吏收缚或曰是非未可知且安之不疑曰诸君何患于卫太子昔蒯瞆违命出犇辄拒而不纳春秋是之卫太子得罪先帝亾不即死今来自诣此罪人也遂送诏狱上与大将军光闻而嘉之曰公卿大臣当用有经术明于大谊者由是不疑名重朝廷廷尉騐治竟得奸诈本夏阳人姓成名方遂居湖有故太子舍人谓曰子状貌似卫太子方遂利其言冀以得富贵坐诬防不道要斩
　　【伊川程子曰不疑説春秋非是然其处事应机则不异于古人矣】
　　【庚子】六年春诏问贤良文学民间疾苦
　　諌议大夫杜延年【字防公杜周少子】言年歳比不登流民未尽还宜修孝文时政示以俭约寛和顺天心説民意年歳宜应光纳其言诏有司问郡国所举贤良文学民间疾苦教化之要皆对愿罢盐铁酒【武帝时酒酤】均输官毋与天下争利桑羊难以为此国家大业所以制四夷安边足用之本不可废也于是盐铁之议起焉是年秋七月罢酤官从贤良文学之议也【霍光知时务之要轻徭薄赋与民休息防匈奴和亲百姓充实稍复文景之业焉】
　　苏武还自匈奴以为典属国【本秦官汉因之掌蛮夷降者】
　　初武与李陵俱为侍中及陵降匈奴单于使至海上为武置酒设乐谓曰单于闻陵与子卿素厚故使来説足下虚心欲相待终不得归汉空自苦亾人之地信义安所见乎武曰武父子无功徳皆为陛下所成就位列将爵通侯常愿肝脑涂地今得杀身自效诚甘乐之臣事君犹子事父也子为父死无所恨愿勿复言陵与武饮数日复曰子卿壹听陵言武曰自分已死久矣必欲降武请毕今日之驩效死于前陵见其至诚喟然叹曰嗟乎义士陵与卫律之罪上通于天因泣下霑衿与武决去后陵复至北海上语武以武帝崩武南乡号哭欧血旦夕临数月及是匈奴国内乖离恐汉兵袭之于是与汉和亲乃归武及马宏等【宏前使西国为匈奴所遮亦不肯降故匃奴归此二人欲以通善意先是汉求武等单于诡言武死汉使复至常惠夜见汉使具自陈道教使者为单于言天子射上林中得鴈足有系帛书言武等在某泽中使者如惠语以让单于单于大惊谢曰武等实在于是李陵置酒贺武曰足下名匈奴功显汉室虽古竹帛所载丹青所画何以过子卿陵虽驽怯令汉贳陵罪全其老母庶几乎曹柯之盟宿昔所不忘也今复何顾哉已矣令子卿知吾心耳乃起舞作歌泣下数行遂与武决】武留匈奴十九歳始以彊壮出及还须髪尽白【官属随还者九人既至京师诏武奉一太牢谒武帝园庙拜典属国赐钱二百万田二顷宅一区常惠等拜中郎老者归家赐钱十万】













　　御批厯代通鉴辑览卷十六
<史部,编年类,御批历代通鉴辑览>
　　钦定四库全书
　　御批歴代通鉴辑览卷十七
　　汉
　　孝昭皇帝
　　【辛丑】元凤元年【应劭曰以凤凰下冠元】春三月徴有行义者韩福等至长安赐帛遣归
　　赐郡国所选有行义者韩福等五人帛各五十匹遣归诏曰朕闵劳以官职之事其务脩孝弟以教乡里令郡县以正月赐羊酒有不幸者赐衣被一袭祠以中牢
　　秋七月乙亥晦日食
　　九月鄂邑长公主燕王旦上官桀安等谋反皆伏诛上官桀父子为丁外人求封侯霍光不许又为外人求光禄大夫欲令得召见又不许长主以是大怨光而桀安亦慙自武帝时桀位在光右及是皇后亲安女光乃其外祖而顾専治朝事由是与光争权燕王旦常懐怨望桑羊欲为子弟得官亦怨恨光于是盖主桀安羊皆与旦通谋诈令人为燕王上书言光出都肄郎羽林【都试肄习谓大阅试习武备也】道上称跸又擅调益莫府校尉【莫府大将军府也】専权自恣疑有非常候伺光出沐日奏之桀欲从中下其事羊当与诸大臣共执退光书奏帝不肯下明旦光闻之止画室中【室中有武帝所赐周公负成王之图画】不入上问大将军安在桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军无罪光曰陛下何以知之上曰将军之广明【亭名之往也】都郎属耳【属近也言近日事也】调校尉以来未能十日燕王何以知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂上不听后桀党与有谮光者上辄怒曰大将军忠臣先帝所属以辅朕身敢有毁者坐之自是不敢复言桀等谋令长公主置酒请光伏兵格杀之因废帝而立燕王旦旦以语相平【燕王之相名平】平曰左将军素轻易车骑少而骄臣恐其不能成又恐既成反大王耳旦不听安果谋诱燕王至而诛之因废帝而立桀会盖主舍人父燕【燕以国为氏】仓知其谋以告大司农杨敞【华隂人】敞素谨畏事乃移病卧以告杜延年延年以闻九月诏捕桀安羊外人等并宗族悉诛之盖主燕王皆自杀【皇后以年少不与闻以霍光外孙得不废燕太子建盖主子文信赦为庶人】
　　冬十月以张安世【张汤子字子孺】为右将军杜延年为太仆大将军光以朝无旧臣安世自先帝时为尚书令志行纯笃乃白用安世为右将军兼光禄勲以自副焉【初武帝幸河东亡书三箧诏问莫能知惟安世识之具作其事后购得书以相校无所遗失帝奇其材擢为光禄大夫至是光益亲重之】又以延年有忠节擢为太仆右曹给事中【光持刑罚严延年常辅之以寛吏民上书言便宜辄下延年平处覆奏】
　　【癸夘】三年春三月泰山石立上林僵栁复起生
　　泰山有大石自起立【匃匃有数千人声民视之有大石自立髙大五尺大四十八围入地深八尺三石为足】上林有僵栁自起生有虫食栁叶成文字曰公孙病已立符节令眭孟【鲁国蕃人】上书言大石自立僵栁复起必有匹庶为天子当求贤人禅帝位以顺天命坐设妖言惑众伏诛【后五年宣帝立徴孟子为郎】
　　冬辽东乌桓反遣将军范明友将兵击之
　　初冒顿破东胡东胡余众散保乌桓【亦曰乌丸辽史地理志乌州有乌丸山今阿禄科尔沁西北有乌聨山或曰即乌丸山】及鲜卑山【在今喀尔沁右翼】为二族世役属匈奴武帝击破匈奴左地因徙乌桓于上谷渔阳右北平辽东【俱汉郡注见前】塞外侦察匈奴动静置防乌桓校尉监领之使不得与匈奴交通至是部众渐强遂反汉得匈奴降者言匈奴方发二万骑击乌桓霍光欲邀击之以问防军都尉赵充国充国以为乌桓闲数犯塞今匈奴击之于汉便又匈奴希宼盗北边幸无事蛮夷自相攻击而发兵要之招宼生事非计也光更问中郎将范明友明友言可击于是拜明友为度辽将军将二万骑出辽东匈奴引去初光戒明友不空出即后匈奴遂击乌桓明友乗乌桓敝击之斩获甚众匈奴由是恐不敢复出兵【明年封明友为平陵侯】
　　【甲辰】四年春正月帝冠
　　丞相千秋卒【諡曰定】以王防【济南人】为丞相【封宜春侯】
　　千秋居丞相政事一决大将军光千秋谨厚自守而已【千秋年老上优之朝见得乗小车入宫殿中故因号曰车丞相】
　　夏五月孝文庙正殿火
　　上及羣臣皆素服发中二千石将五校【将作大匠属有左右前后中五校令】作治六日成
　　遣使诱楼兰王安归杀之
　　初楼兰王死匈奴先闻之遣其质子安归归得立为王汉诏令入朝王辞不至复为匈奴反间数遮杀汉使骏马监傅介子【北地义渠人】使大宛诏因令责楼兰王王谢服介子还谓大将军曰楼兰数反覆而不诛无所惩艾愿往刺之以威示诸国大将军白遣之介子赍金币言以赐外国为名至楼兰王贪汉物来见介子与坐饮醉谓曰天子使我私报王王起随介子入帐中壮士二人从后刺之遂斩其首驰诣阙县北阙下立其弟在汉者尉屠耆为王更名其国为鄯善复遣吏士田其国伊循城【鄯善地名】以填抚之封介子为义阳侯
　　【乙巳】五年夏大旱
　　冬大雷
　　丞相防卒【諡曰敬】
　　【丙午】六年冬十一月以杨敞为丞相【封安平侯】
　　【丁未】元平元年春二月减口赋钱十三【汉仪注民年七嵗至十四出口赋人二十三钱二十钱以食天子其三钱者武帝加口钱以补车骑马】
　　诏曰天下以农桑为本日者省用罢不急官【谓非要职】减外繇耕桑者益众而百姓未能家给朕甚愍焉其减口赋钱有司奏请减十三上许之
　　有流星大如月众星随西行
　　夏四月帝崩大将军光承皇后诏迎昌邑王贺诣长安六月入即位尊皇后曰皇太后
　　帝崩无嗣时武帝子独有广陵王胥羣臣欲立之胥本以行失道先帝所不用大将军光不自安郎有上书言周太王废太伯立王季文王舍伯邑考立武王惟在所宜虽废长立少可也广陵王不可以承宗庙言合光意光即日承皇后诏迎昌邑王贺诣长安邸贺昌邑哀王髆之子素狂纵动作无节武帝之丧游猎不止中尉王吉【字子阳琅邪臯虞人】切谏【吉曰大王不好书术而乐逸游非所以全寿命之宗又非所以进仁义之隆也皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王于属则子于位则臣一身而二任之责加焉恩爱行义孅介有不具者于以上闲非监国之福也】王乃下令曰中尉甚忠数辅吾过使赐牛肉酒脯而放纵自若郎中令袭遂【字少卿山阳人】忠厚刚毅有大节内谏诤王外责傅相引经义陈祸福至于涕泣蹇蹇亡已请选郎通经有行义者与王起居坐则诵诗书立则习礼容王许之数日皆逐去【王尝见大白犬颈以下似人冠方山冠以问遂遂曰此天戒言在侧者尽冠狗也去之则存不去则亡矣又见大熊左右莫见以问遂遂曰山野之兽来入宫室宫室将空危亡象也王仰天叹曰不祥何为数来遂叩头曰臣不敢忠数言危亡之戒大王不悦夫国之存亡岂在臣言哉愿王内自揆度大王诵诗三百五篇人事浃王道备王之所行中诗一篇何等也王终不改】及征书至夜漏未尽一刻以火发书日中发晡时至定陶行百三十五里王吉奏书戒王曰臣闻髙宗谅闇三年不言今大王以丧事征宜日夜哭泣悲哀而已慎无有所发大将军仁爱勇智忠信之徳天下莫不闻愿大王事之敬之政事一听之大王垂拱南面而已王到霸上大鸿胪郊迎驺奉乗舆车王使遂骖桑至广明东都门遂曰礼犇丧望见国都哭王曰吾嗌痛不能哭至城门遂复言王曰城门与郭门等耳且至未央宫东阙遂曰昌邑帐在是大王宜下车乡阙西面伏哭尽哀止王曰诺到哭如仪六月受玺绶袭尊号
　　葬平陵【在西安府咸阳县东北】
　　【贺善賛曰昭帝初元即遣使问民疾苦断赈贷种食后又罢榷酤官减口赋钱然后虚耗之民始有生意昭帝于是可谓善继矣】
　　昌邑王有罪大将军光率羣臣奏太后废之
　　昌邑王淫戏无度大将军光忧懑以问故吏大司农田延年【字子賔本齐诸田后徙阳陵】延年曰将军为国柱石审此人不可何不建白太后更选贤而立之光曰今欲如是于古尝有此不延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中隂与张安世图计【王出游光禄大夫夏侯胜当乗舆前諌曰天久隂而不臣下有谋上者陛下出欲何之王怒缚胜属吏光让安世以为泄语安世实不言乃召问胜胜言在洪范传曰皇之不极厥罚恒隂时则下人有伐上者恶察察言光安世大惊以此益重经术士　夏侯胜字长公鲁东平人】既定议召丞相御史将军列侯中二千石大夫博士防议未央宫光曰昌邑王行昬乱恐危社稷如何羣臣皆惊愕失色莫敢发言延年离席按劒曰先帝属将军以幼孤寄将军以天下以将军忠贤能安刘氏也今羣下鼎沸社稷将倾且汉之传谥常为孝者以长有天下令宗庙血食也如汉家絶祀将军虽死何面目见先帝于地下乎今日之议不得旋踵羣臣后应者臣请劒斩之光谢曰九卿责光是也于是议者皆叩头曰唯大将军令光即与羣臣俱见白太后太后乃幸未央承明殿【诏诸禁门毋内昌邑羣臣安世将羽林骑收缚二百余人皆送廷尉诏狱光勅左右谨宿衞卒有物故自裁令我负天下有杀主名】盛服坐武帐中侍御数百人皆持兵期门武士陛防陈列殿下羣臣以次上殿召昌邑王伏前听诏尚书令读奏曰丞相臣敞等昧死言孝昭皇帝早弃天下遣使征昌邑王典丧服斩衰无悲哀之心废礼谊居道上不素食使从官畧女子载衣车内所居传舍受玺大行前就次发玺不封从官更持节引内昌邑驺宰官奴与居禁闼内敖戏发乐府乐器击鼓歌吹作俳倡召内泰壹宗庙乐人【祭泰一乐人也】悉奏众乐与孝昭皇帝宫人等淫乱太后曰止为人臣子当悖乱如是邪王离席伏尚书令复读曰祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡一千一百二十七事荒淫迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与博士议皆曰五辟【刑也】之属莫大不孝宗庙重于君王不可以承天序奉祖宗庙子万姓当废臣请有司以一太牢具告祠髙庙皇太后诏曰可光令王起拜受诏脱其玺组奉上太后扶王下殿出金马门就乗舆副车光送至邸谢曰王行自絶于天臣宁负王不敢负社稷愿王自爱涕泣而去羣臣奏请徙王贺房陵【汉县故城在今湖北郧阳府房县】诏归贺昌邑赐汤沐邑二千户国除为山阳郡【昌邑羣臣坐在国时不举王罪过令汉朝不闻知又不能辅道陷王大恶皆下狱诛杀二百余人唯中尉吉郎中令遂得减死髠为城旦师王式系狱当死使者责曰师何以无諌书式对曰臣以诗三百五篇朝夕授王至于忠臣孝子之篇未尝不为王反覆诵之也至于危亡失道之君未尝不流涕为王深陈之也臣以三百五篇諌是以无諌书亦得减死论光以太后省政宜知经术白令夏侯胜用尚书授太后迁胜长信少府赐爵闗内侯王式东平新桃人】
　　秋七月迎武帝曾孙病已入即位
　　初衞太子纳史良娣【太子妃有三等曰妃曰良娣曰孺子】生子进号史皇孙【以外家姓称之也】皇孙纳王夫人【名翁须涿郡广望人】生子病已号皇曾孙生数月遭巫蛊事太子男女妻妾皆受害独皇曾孙在亦坐收系郡邸狱故廷尉监丙吉【丙氏出邴以邑为氏后去邑吉字少卿鲁国人】受诏决狱心知太子无事实重哀皇曾孙无辜择谨厚女徒胡组郭征卿令乳养吉日再省视望气者言长安狱中有天子气武帝遣使者分条中都官诏狱【汉仪注长安中诸官府狱三十六所】系者无轻重皆杀之夜到郡邸狱吉闭门不纳曰他人无辜死者犹不可况亲曾孙乎使者不得入还以闻武帝亦寤曰天使之也因赦天下吉闻史良娣有母贞君及兄恭乃载皇曾孙付之后有诏掖庭养视上属籍宗正时掖庭令【少府属】张贺尝事衞太子思顾旧恩哀曾孙奉养甚谨欲以女孙妻之贺弟安世为右将军辅政怒曰曾孙乃衞太子后也勿复言予女事时暴室【汉官仪暴室主宫人疾病者有罪亦就此】啬夫许广汉【昌邑人为郎以罪下蚕室】有女贺以家财聘之曾孙因依广汉兄弟及史氏受诗于东海澓中翁【澓姓中翁名】髙材好学然亦喜游侠鬬鸡走狗上下诸陵周徧三辅以是具知闾里奸邪吏治得失及是吉奏记光曰今社稷宗庙羣生之命在将军之一举窃伏听之众庶其所言诸侯宗室在列位者未有所闻也而武帝曾孙名病已在掖庭外家者十八九年矣通经术有美材行安而节和愿将军详大义参以蓍龟先使入侍令天下昭然知之然后法定大防天下幸甚七月光防丞相以下议定所立遂上奏曰孝武皇帝曾孙病已年十七师授诗论语孝经躬行节俭慈仁爱人可以嗣孝昭皇帝后承祖宗子万姓皇太后诏曰可光遣宗正徳【辟疆子字路叔】迎曾孙就斋宗正府明日入未央宫见太后封为阳武侯羣臣奉上玺绶即皇帝位谒髙庙侍御史严延年【字次卿东海下邳人】劾奏大将军光擅废立无人臣礼不道奏虽寝然朝廷肃然敬惮之
　　九月大赦天下
　　丞相敞卒【諡曰敬】以蔡义【河内温人】为丞相【封阳午侯】
　　先是大将军光与张安世谋废立议已定遣田延年报敞敞惊惧不知所言汗出洽背徒唯唯而已敞夫人司马迁女也遽从东厢与延年参语许诺请奉大将军莫府遂共废昌邑王而立帝义先以明经给事大将军莫府昭帝召见説诗悦之擢光禄大夫及是敞卒义代为丞相时义年已八十余貌似老妪议者谓光置宰相茍可专制者光曰以为人主师当为宰相何谓云云
　　冬十一月立皇后许氏
　　公卿议立皇后皆心拟霍将军女亦未有言上乃诏求防时故劒大臣知指白立许倢伃为皇后霍光以后父广汉刑人不宜君国歳余乃封为昌成君
　　皇太后归长乐宫
　　长乐宫初置屯衞
　　中宗孝宣皇帝
　　本名病已后更名询武帝曾孙戾太子孙也以太子故【事具前】初居民闲【率常在下杜卧居数有光耀每买饼所从买家辄大讐亦以是自怪】霍光既废昌邑王遂迎立之
　　【戊申】本始元年春大将军光请归政不受
　　诏有司论定策安宗庙功大将军光等皆益封光稽首归政上谦让不受诸事皆先闗白光然后奏御光自昭帝以来子禹及兄孙云山诸壻外孙党亲连体根据朝廷及是权日益重毎朝见上虚己敛容礼下之已甚【时富平侯张安世以下益封者十人封侯者五人赐爵闗内侯者八人大司农田延年以首发大议封阳城侯已而延年以昭帝之丧诈增车直盗取钱三千万为怨家所告当就狱延年曰我何面目复入牢狱遂自刎死】
　　夏四月地震
　　五月凤凰集胶东【注见前】千乗【注见前】
</div>
    <div class="pagination">
<a href="御批历代通鉴辑览_page35.html">上一页</a><span>...</span><a href="御批历代通鉴辑览_page31.html">31</a><a href="御批历代通鉴辑览_page32.html">32</a><a href="御批历代通鉴辑览_page33.html">33</a><a href="御批历代通鉴辑览_page34.html">34</a><a href="御批历代通鉴辑览_page35.html">35</a><span class="current-page">36</span><a href="御批历代通鉴辑览_page37.html">37</a><a href="御批历代通鉴辑览_page38.html">38</a><a href="御批历代通鉴辑览_page39.html">39</a><a href="御批历代通鉴辑览_page40.html">40</a><a href="御批历代通鉴辑览_page41.html">41</a><span>...</span><a href="御批历代通鉴辑览_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
