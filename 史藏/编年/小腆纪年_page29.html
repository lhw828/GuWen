<!DOCTYPE html>
<html>
<head>
    <meta charset="UTF-8">
    <title>小腆纪年 - 第 29 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 29 页/共 72 页</h1>
    <div class="content">
　　己未（初七日），左梦庚陷明东流；南京戒严。

　　以公侯分守长安诸门及都城十三门，征靖南、广昌、东平三镇兵入卫。左兵逼，士英等罗拜得功榻前；得功曰：『吾受国厚恩，临事致身分也；可劳公等重礼乎』！

　　明命阮大铖率兵会朱大典巡防上江。

　　徐鼒曰：特书何？为金华失守张本也。

　　庚申（初八日）明降贼臣光时亨、周锺、武愫伏诛（考曰：「南都甲乙纪」以为辛酉事）。

　　谕三法司：『附逆一案光时亨、周锺、武愫三人即处决；其余拟斩者戍云南金齿、拟绞者戍广西边卫，徒流以下宥为民』。

　　徐鼒曰：周镳、雷演祚亦于是日死，何以不书？曰：无罪也。

　　辛酉（初九日），我大清兵自归德分道南下，明总兵李成栋遁；遂人徐州。

　　我兵分趋亳州、砀山；成栋率所部遁。初，南中有胡靳忠者，无赖子也；以条陈军事，留史可法幕下。许定国之变，徐、沛为畏途，胡挺身请往；可法大喜，委署徐州事。及成栋南走，胡与刘姓者渡河降，请速渡黄河。我豫王至河口，见水光接天，波浪汹涌，大骇；谓为间谍，欲杀之。二人请监营中，徐州果有备，就戮未晚；从之。则浪静风恬，万骑瞬息而渡。

　　壬戌（初十日），明黄斌卿败左梦庚于铜陵。

　　黄得功兵至江上，住荻港。马士英言：『诸军必直抵湖口，与九江、安庆呼吸相通』。催大铖等进发。是日，斌卿等败左兵于铜陵之灰河。明日，复沉其船三十艘。诏赐诸将银币。时勤王兵四集，军势稍振；然淮南由是单弱，我兵乘之，遂瓦解。

　　明封常澄为襄王。

　　崇祯十四年（一六四一），献贼破襄阳，襄王遇害；至是，以常澄袭封，寄居汀州（考曰：「明史」「世表」云：『寄居九江府』）。

　　乙丑（十三日），左梦庚陷明安庆。是日，我大清兵取明泗州；丙寅（十四日），渡淮。史可法退保扬州。

　　初，可法连章告急谓：『上游不过欲除君侧之奸，未敢与君父为难；北兵一至，则宗社可虞』。遗书马士英，乞选将添兵；士英不应。我兵既克颍州，诸将望风降；刘泽清、刘良佐以入卫为辞，避而南下。可法至天长，檄召诸将救盱眙，单骑先进；忽报盱眙已降，援将侯方岩（考曰：亦作严）全军败没。兼行抵泗州，守将李遇春已举城叛。可法一日夜冒雨奔回扬州，尚未食，而城中哄传许定国领大兵至，欲尽歼高氏以绝冤对；夜五鼓，高兵斩关奔泰州，牲畜、舟楫为之一空。戊辰（十六日），监饷郎中黄日芳檄川将胡尚友、韩尚良领所部驻茱萸湾，应廷吉帅移泗诸军屯瓦窑铺以为犄角。己巳（十七日），主事何刚以忠贯营兵来会。方午食，而北哨突至，射杀廷吉家丁；众大骇。州川将遇之，斩七级；会南风大作，诸将复退屯邵伯湖。

　　丁卯（十五日），明福王选淑女于元晖殿。

　　钱谦益奏：『选到淑女』。命于十五日亲选于元晖殿。京选七十人中，阮姓女一人；浙选五十人中，王姓女一人；又周书办自献女二人。五月辛卯（初十日）清晨，传旨放还母家。盖是夕将出狩也。

　　徐鼒曰；天堑兵渡，歌席未终；晋阳城摧，猎围再杀：亡国之主，千古一辙。特书以伤之也。

　　明命潞王常淓移驻湖州，周王恭枵、鲁王以海驻江西、广东。

　　常淓之初至杭州也，海宁百姓诉乡官陈之遴于抚按，常淓偶与众官语及之。之遴惧；既起翰林原官，偕被逐之。巡按御史彭遇颽入对，言：『定策之初，大臣意在潞王，省会非所宜居』。常淓亦避嫌，自请僻静一郡；乃移之湖州，并命周、鲁二王移驻江西、广东。

　　己巳（十七日），明以刘洪起为提督汝宁、开封等处援剿总兵官。

　　时河南尽失，而洪起独支于光、黄之间。

　　徐鼒曰：特书何？嘉之也。

　　明改王永吉总督防河，兼巡抚凤、淮、庐三府；钱继登兼抚扬州。

　　以继登抚扬，召田仰回部；继登辞，乃命永吉并抚扬州。

　　左梦庚犯明池州；诏暴良玉罪状。

　　时马士英请亟御良玉，而大理寺卿姚思孝、工科吴希哲请备淮、扬。王谕士英曰：『左良玉虽不应兴兵，然看他本上原不曾反；今宜守淮、扬』。士英指诸臣曰：『此皆良玉死党为游说，我君臣宁死于清，不可死良玉手』！瞋目大呼：『有议守淮者斩』！王亦无如何。自是北守愈疏矣。

　　明郑鸿逵奏破高营溃兵于江中。

　　高营兵弃汛奔瓜洲，掠民舟渡江。王命杨文骢、郑鸿逵：『凡逃兵南渡，用炮打回，不许过江一步』。鸿逵矢石俱发，歼万人；溃兵进退无所，遂降于我大清。

　　辛未（十九日），我大清兵围扬州，明史可法督众拒守。

　　时我兵自亳州陆路至。扬州城内兵能战者少，可法乃闭门坚守；檄各镇赴援，无一至者。

　　癸酉（二十一日），明下兵科给事中吴适于狱。

　　适疏参：『牟文绶纵兵哗掠，致建德、东流摧陷；方国安于铜陵、南陵聚兵攻击，赤子何辜，遭此涂炭』！蔡奕琛票旨切责谓：『适巧为左良玉出脱』。下之狱。御史张孙振言：『适为东林嫡派、复社渠魁，宜速正两观之诛』。会南都亡，适乃遁去。先是，御史左光先按浙，会鞫蔡奕琛案，适为司理，奕琛衔之；故以东阳事逮光先而并及于适云（考曰：「绎史」「勘本」云：『大兵逼扬州，适至兵部问防江守御计。职方王期升曰：『长江之险，北军岂能飞渡』！当是一时事）。

　　明刘泽清大掠淮安；寻降于我大清。

　　初，高杰死，泽清与得功、良佐谋分其众，朝议不许；乃于其间大治淮邸极宫室之盛，以钟鼓美人充之。闻左兵起，托名勤王，大掠而东。我豫亲王围扬州，命都统准塔分兵趋淮安；泽清率总兵马化豹等迎降。顺治五年（一六四八）以谋叛诛。

　　明以霍达巡抚苏、淞。

　　达，陕西武功人。闯贼之陷阳和也，达以监军逃；至是以御史擢都察院右佥都御史，巡抚苏、淞。未之任，而南都亡。后仕大清为工部尚书。

　　丁丑（二十五日），我大清兵克扬州，明督师太傅、兵部尚书、建极殿大学士史可法等死之。

　　北兵初以大炮未至，屯班竹园。刘肇基请乘北兵未集，背城一战。可法谓：『锐气不可轻试，宜养全锋以待其毙』。北兵以红夷炮攻城，铅弹大者如罂；堞堕不能修，以大袋沉泥填之。我豫王命降将李遇春持檄抵城下招可法，可法数其罪。遇春曰：『公忠义闻华夏而不见信于朝，死何益也』！可法趣矢射之。复令乡民持书至，守者引之见；可法挞守者，人与书俱投于水。豫王愈欲生致之，麾诸军姑缓攻；既知其不可，攻始急。而总兵李栖凤、监军道高岐凤已有异志，以危词劫可法；可法正色拒之曰：『此我死所也，公等何为？欲富贵者，各自便也』。二人夜拔营，偕川将胡尚友、韩尚良北去，城中势益孤。可法乃为书辞其母及妻与伯叔兄弟，呼部将史德威诀曰：『我无子，汝为我嗣，以奉吾母；我不负国，汝毋负我！我死，当葬我于高皇帝侧；其或不能，梅花岭可也』。即擐甲登陴。忽报黄蜚兵到，开门迎入；则反戈杀人，始知为我兵所绐。巨炮摧西北隅，崩声如雷，城遂陷。可法自刎不殊，庄子固、许谨共抱持之；乱兵至，拥之下城，而谨与子固已中飞矢死。可法大呼曰：『我史督师也』！众执赴新城楼上，豫王劝之降。可法厉声曰：『吾意早决，城亡与亡』！乃就刑。豫王命释史德威以保忠臣之后。德威觅尸不可辨，招魂葬之梅花岭下（考曰：「绎史」「勘本」曰：『史公殉节后，或曰公如姚平仲故事，跨白骡去；或曰缒城走，自沉诸江；或曰城破执至大营，留三日不屈，杀之。后得扬遇蕃、安珠护、史德威之所述，而后知公之授命即于城破之日也。杨遇蕃见「阁部遗文」王源序、安珠护见「万季野集」、史德威见黎士宏「书扬州殉难事」，详见「勘本」）。

　　同死者文臣十二人：督抚卫允文赴水死。在籍兵部右侍郎张伯鲸与当事分城守，夺北兵佩刀自刎；妻韩氏、子妇郝氏俱从死（考曰：「明史稿」谓：『伯鲸自经死』。「绎史」谓：『被数创死，妻杨氏从死』。今从杜于皇「茶村集」「张侍郎传」）。参军庶吉士吴尔埙、故降贼；南归谒可法，请从军赎罪，断一指畀友人祝渊寄其家曰：『我他日不归，以指葬可也』。分守新城，投井死。主事何刚初以训练水师隶可法，喜相得晚：马士英恶之，出知遵义府。未赴而北兵至，佐城守，投井死。知府任民育，济宁人；绯衣端坐堂上见杀，合家投井死。同知曲从直，辽东人；王缵爵，鄞人；知县周志畏，亦鄞人。志畏年少任气，与高营将士不协，求解职，可法以新喻罗伏龙代之；甫三日，而北兵至。可法命新旧令同守一城；城破，两家全遇害。两淮运使杨振熙，临海人；监饷知县吴道正，余姚人；县丞王志端，孝丰人；训导李自明，嘉兴人。幕客十九人，可考者六人：岁贡长洲卢渭，死于钞关河；昆山归昭，死于西门；书记顾起龙、龚之厚、陆晓、唐经世（余十三人名佚）。武臣最著者：都督刘肇基，字鼎维，辽东人。方可法檄诸将入援，独肇基自白洋河趋赴，过高邮，不见妻子；既请战，不从，乃分守北门，发炮伤北兵甚众。城破，率所部四百人巷战，格杀数百人，一军皆殁。副将乙邦才，青州人；自刎死。马应魁，贵池人；每战披白甲，书「尽忠报国」四字于背，巷战死。庄子固，辽东人，以壮士七百人兴屯徐州；闻扬州被围，驯三日而至，与参将许谨拥可法出城，格斗中矢俱死。又有副将楼挺、江云龙、李豫、王思诚（考曰：「青磷屑」作汪一诚）、参将陶国祚（考曰：「青磷屑」作陶匡明；盖其字也）、冯国用、陈光玉、李隆、徐纯仁、游击李大忠、孙开忠、都司姚怀龙、解学曾十三人，俱巷战死。扬州士民死者，尸凡八十余万。其以死节列名史册者，诸生高孝缵书衣襟曰：『首阳志，睢阳气；不二其心，古今一致』。自经学宫死。王士琇设庄烈帝位，号哭载拜，与其弟自缢死。王缵、王绩、王续昆季三人，沉水死。武生戴之蕃、义勇张有德、医士陈天拔、画士陆榆、市民冯应昌、舟子刘某俱死。又有可法家人史书者，从可法死焉（考曰：以上参「明史」、「绎史」。按刘宝楠大令「扬州殉节录」所载极详；鼒南归后，失其书，俟他日更考焉）。

　　臣鼒曰：予读王氏「扬州十日记」，言可法抑万里长城之黄得功而用狼子野心之高杰，至谓坏东南之天下者，史道邻也。此盖书生率意妄语，无足论也。夫得功与杰之优劣，愚夫妇皆知之，岂可法反茫然莫辨哉！得功诚万人敌，而兵微将寡，难抗大敌。高杰拥十三总兵之众，所部皆西北人。杰暴抗不能为人下，抑之则乱不可止；驭之以爵赏、感之以忠悃，优而柔之，使迁善悔过而为我用，此则化强暴为忠义之微权也。然则同席联贾、寇之欢，舞盾释甘、凌之忿，以得功之豪杰，可法胡不能释二憾哉？夫贾寇、甘凌于仇怨外，非别有可贪之利而攘臂相争也，故可释憾杯酒间；得功与杰皆有利扬州之心，高固眈眈虎视、黄亦未忘于怀，此其势如唐藩镇之不相下，非可以酒食谈笑解矣！向使宁南无晋阳之师、睢州无伏甲之享，诸镇协和，人人如渡河之高杰，成败未可知也。天命已去，人谋胡臧！以武乡侯之算无遗策，而孟达死，马谡败、魏延、杨仪争且乱；彼耳食者何知哉！予悲可法之孤忠亮节，故辨论者之惑；而摭书史八夫人事，以见忠烈一门之盛焉。史八夫人者，姓李氏，可法妻妹、弟可则妻也。可则早卒；可法殉难后，李氏与可法母妻居金陵。而四方起兵者往往冒可法名以号召。有盐城某称史阁部，掠庙湾、入淮浦；官拘可法眷属系之。一武弁目言破扬时手刃史公，此假窃名字者；乃得释。居久之，有浙人厉韶伯者，尝入可法幕，躯貌相类，复冒可法名，集亡命数百人破巢县、无为州；擒讯之，召可法母、妻暨李氏识认，始吐实。而李氏有国色，以公堂为众所窥。有聂三者将媚少宰某，强委禽焉；拒之，不听。须臾，一婢捧黑漆盘进聂曰：『奉八夫人命，恣若所为』！聂视之，则血淋漓一发髻、一耳、一鼻也。聂大骇，跃马去。

　　戊寅（二十六日），明福王召对群臣。

　　王问群臣迁都计，钱谦益力言不可。士英召黔兵千二百人入城驻鸡鸣山，以六百人赴杨文骢军。时扬州失守，举朝惶惶，而大学士王铎犹请讲期。王师谋渡老鹳河，龙潭驿探卒报我军编木筏乘风而下，江中炮坏京口城四垛。无何，文骢令箭至，则云『城下炮火从后发。自震坏颓垣半垛；连发三炮，江筏粉碎矣』。士英笞驿卒，而重赏杨使。自是警报寂然。夜有书长安门者曰：『福人沉醉未醒，全凭马上胡诌；幕府凯歌已休，犹听阮中曲变』。

　　五月壬午朔，明以李彬巡抚河南。

　　明移惠王常润居嘉兴。

　　癸未（初二日），明黄得功败左梦庚于板子矶；梦庚偕御史黄澍降于我大清，劫九江总督袁继咸北去。

　　梦庚兵至池州，闻王师已破泗州、逼仪征。继咸劝梦庚旋师，不听；而与黄澍遣人输款。继咸遣人语部将邓林奇、汪硕画、李士元等：毋为不忠事。林奇等避湖中，遣逆继咸；而继咸为郝效忠所绐，赴其军。行及湖口，劫之北去。见豫王，长揖不拜；为设宴，不饮亦不言。舟中夜起自缢，监纪俞有灏觉而解之；绝粒八日。至良乡，叹曰：『此谢迭山尽节处也』。又缢；左右又解之。八月至京师。

　　丙戌（初五日），明福王不视朝。

　　是日端午，百官入贺；王以演剧，未暇视朝也。

　　明封黄得功为靖国公。
</div>
    <div class="pagination">
<a href="小腆纪年_page28.html">上一页</a><span>...</span><a href="小腆纪年_page24.html">24</a><a href="小腆纪年_page25.html">25</a><a href="小腆纪年_page26.html">26</a><a href="小腆纪年_page27.html">27</a><a href="小腆纪年_page28.html">28</a><span class="current-page">29</span><a href="小腆纪年_page30.html">30</a><a href="小腆纪年_page31.html">31</a><a href="小腆纪年_page32.html">32</a><a href="小腆纪年_page33.html">33</a><a href="小腆纪年_page34.html">34</a><span>...</span><a href="小腆纪年_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
