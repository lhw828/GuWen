<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 556 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 556 页/共 607 页</h1>
    <div class="content">　　卷　　名 续资治通鉴长编卷四百六十四
　　帝　　号 宋哲宗
　　年　　号 元佑六年（辛未，1091）
　　全　　文
　　八月癸巳，新差提点河东路刑狱陈次升仍旧为刑部员外郎。（初二日除河东宪，今复为刑外。）
　　中书舍人孙升言：「左朝议大夫王彭除刑部郎中。按彭旧为刑部郎中日，御史林旦言其闺门不肃，缘此请外。人材如此，何以当中台之妙选。」诏彭知绛州。
　　三省言：「京西路财用支费不足，元佑四年十一月尝诏转运、提刑司共相度分拨场务钱二十万贯给本路，至今分拨未粮【一】。今将应奉陵寝之费会计约二十万贯。」诏陵寝支费钱粮物帛等，令京西两路提刑司将朝廷封桩钱物逐旋支拨与河南府支用，不得将不缘陵寝别作名目支使。如违，科违制之罪，不理去官赦降原减。其元佑四年十一月诏勿用。
　　先是，御史中丞赵君锡言：「臣闻天子以尊奉天地、神祇、宗庙、陵寝为重事，君臣上下所当究心，悉力于此而不敢小怠也。臣伏见自来京西路财赋岁入至少，支用至多，每苦不足，则丐请于朝，而后仅能支吾，如陵寝之奉，杂出其中，竭蹶奔走，常惧不集者。孔子称大禹之德，以为『菲饮食而致孝乎鬼神，恶衣服而致美乎黻冕』，则圣人所以奉先事神者，不敢轻忽可知也。今国用浩繁，不可胜计，而顾不能致孝于陵寝，以四海九州岛之富而使有司惴惴焉，常忧阙乏以误大事，徒岁给时予，不得已而供其无穷之求，而未能立法制，谨储积，不下杂于经费，以明尽物至敬之道。此实司耳目者不能上广聪明之罪也。伏望圣慈特降指挥，应于陵寝费用钱物，悉自朝廷给付京西路转运司，别作一项桩管应奉。臣窃度岁数不过二三十万，在朝廷所出至少，而昭事列圣为孝至大。兼本路岁入若免应奉陵寝，则不待逐时所赐支赏自可充足，是乃易有司干请之烦，为明主盛德之美，善否相去灼然远甚。惟二圣留神裁幸。」于是行君锡之言也。
　　诏秦观罢正字，依旧校对黄本书籍。以御史贾易言观过失及观自请也。（正月二十一日除正字。）
　　诏直省官宰臣厅八人、执政官厅六人为额，不得额外增置。
　　御史台言：「东西作场乞今后应造军器作匠，每半年一次比较进退，并限次季仲月试验，审实结绝，仍须所属郡官或委辖下别司官审察，免致关通迁延生弊。其诸路似此比较处，亦乞依此。」从之。（新本无。）
　　乙未，权知开封府、龙图阁学士范百禄为翰林学士兼侍读，吏部侍郎、宝文阁直学士李之纯权知开封府，御史中丞赵君锡为天章阁待制、吏部侍郎。用吕大防、刘挚等议也。（大防、挚议已先附初四日。）挚谓百禄知经好学，有文行，今年二月四日除京尹。挚时居家，辞恩命后，为吕大防言京尹事剧，非百禄所宜，暴其所短，非爱养人材之道，亟当还之，犹迁延至今也。
　　他日，枢密院奏事已，韩忠彦问：「赵君锡、贾易罢，不知因依，岂非言苏轼否？」太皇太后曰：「是也，辄将题诗事诬轼。先帝三月上仙，轼五月题诗，猥云轼则有意。似此使人何可当也？目前事不言，却寻许多时言，显是收拾。初贾易言，相次赵君锡被贾易使之亦言，轼幸无事，乃似此生事。」忠彦曰：「君锡素无执持，臣从旧识之，大抵不能违人情耳。闻又言李端愿女嫁符氏者，乞不令来李氏，此亦应是受人告嘱。」太皇太后曰：「枢密亦晓此。且说自家作中丞，何苦管人此等事？但人使之言，即言。」王岩叟进曰：「君锡虽无执持，然亦非恶人。」又曰：「闻贾易昨来除命出圣意。」太皇太后曰：「初不因人荐。」岩叟曰：「此人有夙望。」忠彦曰：「陛下亦必是闻此擢用，乃误陛下任使。」岩叟又曰：「贾易除御史日，中外翕然称当。未来间，京师百司官吏望而畏之，台谏官难得如此有夙望者。今罢去，士论甚以为惜。进退人太速，亦人主所当谨，愿陛下留意。别除丞杂，尤所当谨。」太皇太后曰：「极当谨也，须求老成。」忠彦曰：「宜择忠厚者。」岩叟曰：「求得中道者用之，乃善。」（此段据君锡旧传及岩叟系年录。）
　　诏今年诸路监籴官如籴及该赏数目，并于合得酬奖上递增一等推恩。（政目云：「诸路监籴官酬奖赏。」前月二十四日可考。）
　　三省、枢密院言：「议到纳后六礼：命使、纳采、问名、纳吉、纳成、告期。以旧尚书省权为皇后行第，差执政官摄太尉充使，侍从官或判宗正官摄宗正卿充副使，并朝服。其日，太皇太后服礼服，御崇政殿，发五礼制书，内侍官先奉纳采、问名制书出内东门如常仪，余制书安于崇政殿幕次。内使、副受制书捧出朝堂门外，安制书于车。内使、副乘车如礼，至行第门外，共下车，主人朝服出迎如仪。次日，纳吉、纳成、告期。纳成加谷圭，『请期』依开宝礼改为『告期』，并如上仪。纳采前，择日告天地，发册命使。今欲差宰臣摄太尉，执政官摄司徒，车服如仪。其日，皇帝服通天冠、绛纱袍，御文德殿，遣使、副如仪。仗卫，依元佑二年册礼。前一日告宗庙。奉迎命使，今欲依开宝通礼改六礼『亲迎』为『命使奉迎』，差宰臣摄太尉，执政官摄司徒【二】，车服如仪。皇帝临轩与册礼，使副同日遣，令文武百官诣行第班迎。其日，皇后服袆衣，乘重翟车，卤簿依礼令，由宣德门东偏门入，文臣大卿监、武臣正任刺史以上【三】，宣德门外班迎。皇后至门内降乘入次，换升担子，经朝堂由内东门入内。皇帝服通天冠、绛纱袍，御福宁殿，设皇后大次于庭之南。次日，以礼朝见太皇太后、皇太后，参皇太妃。」诏从之。（政目：「八日，元丰库支金银助后费。」）
　　初议以都亭驿为皇后行第，给事中范祖禹言：「都亭驿常为辽使馆舍，今纳皇后以母天下，而先居之于驿使之馆，非所以观示四方，为正始之道也。乞以旧尚书省为行第。」从之。
　　祖禹又言：「发册、奉迎、命使及皇后入内，皇帝皆服通天冠、绛纱袍。臣谨案：古昏礼用冕服，无他服之文，通天冠、绛纱袍本以代古皮弁之服。唐开元礼、国朝开宝通礼亦皆服笃冕，今发册与奉迎同日，将以为天地，宗庙、社稷之主，继先圣之后，其可以不致隆乎？伏请皇帝临轩发册、命使、奉迎及皇后入内，并服笃冕，以重大昏之礼。伏望圣慈更下三省、枢密院参酌，庶于国体为便，合于先王礼经之意。所有录黄未敢行下，谨具封还。」
　　贴黄称：「议者或谓昨来发太皇太后册宝，止服通天冠、绛纱袍，今纳皇后服冕，有踰尊之嫌。臣谨案：冕服，祭服也；弁服，斋服也。故南郊致斋，服通天冠、绛纱袍，祭之日乃服笃冕。冕服所以交神，非所以示亲也。昏礼将以为天地、宗庙、社稷之主，有鬼神、阴阳之义，故服祭服与事亲之礼不同，即无踰尊之嫌。臣与邓温伯等议状，已备论之。今服通天冠、绛纱袍，于礼无所据。臣窃为圣朝一代大典，而于先王之礼无据，则未足为法也。乞更赐详酌。」讫不从。
　　翰林学士范百禄言：「臣伏以朝廷讲议大昏，将行六礼，合以先王敬重之义。然以本朝故事言之，则太皇太后先降诏，次□院宣制，然后发册奉迎。今日所行，盖欲兼用古今之礼。麻制中云：『宜令所司择日备六礼册命施行。』然六礼并系太皇太后称制，若降麻制指挥，已自立文，则太皇太后礼服御殿，遣使将命方在此后，理似未安。窃以昏礼下达，匪媒不克。今采择先定，有命既集，而先用麻制以后氏族姓宣告外廷，方且遣使赍制行纳采、问名之礼，则礼文颠倒，似失先后之序。欲乞以降诏之日，行纳采、问名之礼；宣制之日，行纳吉、纳成、告期之礼。所有制文止依旧制，令有司择日备礼册命，更乞裁定。将来降制诏行礼次序，颁付有司遵奉，使先后不失其伦，风化之基举无不当，一代盛事垂世可观。」（此议附见当考。）
　　丙申，户部言：「朝廷及户部封桩并常平等钱物擅支借，及他司借常平等钱籴买物斛，应对行支拨。未桩拨价钱而辄支用者徒二年，其常平等钱仍不以去官赦降原减。内封桩钱物应副军须急速不可待报者，方许支借，仍具数申所属给限拨还。若兑充沿边要切支用，而已于定州桩定钱物，或召人入便，省还送之费而无妨阙者，申禀尚书省及本部。」从之。（实录又于十一月二十五日重载此，今削去。）
　　己亥，监察御史安鼎言：「宗正寺属籍有号宗藩庆绪录者，按『庆绪』二字是唐安禄山子之名，今以为皇朝本支牒谱之目，其为缪戾甚矣。乞特赐改易。」诏改名宗藩庆系录。
　　给事中范祖禹言：「新除成都府路转运使刘珵，与蔡确交结丑迹，士大夫所共知，必不能正身率下，乃使之按察一路，黜陟官吏。稽于觽论，皆谓不可。」诏珵为荆湖南路转运使。其后祖禹再封还录黄，改差知邠州。（刘珵，八月二日除成都漕、政目，祖禹缴还珵词在初六日。改知邠州，政目在二十二日，今从实录。）
　　户部言：「应告捕博易籴买入籴卖纲运斛斗人，合支赏钱，并当日内先于卖坊场钱内借支，依元条监催填纳，候至岁终，如催纳不足，即委提刑司牒发运司以息钱据数贴还。」从之。
　　又言：「御史台状，乞今后文臣承务郎以上，出入京城门，并令书职位、差遣、姓名、所指去处、因依，令本门当日供申御史台及合属去处申尚书省。」从之。
　　诏京城内诸官司，向来因推行重禄法受乞行用引领过度，及违犯常平给纳法编配之人，并依元佑二年三月二十五日指挥移放。
　　右仆射刘挚言：「伏睹今月十二日内降谏官姚□札子，言秘书省注晋书官邓忠臣举刘焘等充检讨官，是现任宰臣子者。臣昨见忠臣状所举是沧州节度推官刘焘，自系新知海州刘撝之子，两浙人，与臣不是亲戚。今□言是宰相子，指焘为臣男宣德郎蹈，必是误有风闻。伏望圣慈详察，札示□知委，免致虚招论列，紊烦天听。」
　　挚自□其事云：「□今日上殿，其札子即降出。初注晋书官邓忠臣申都省，乞差刘焘、苏象先、王摭、白时中充检讨官，状送秘书省。今□言忠臣阿谀大臣，举见任宰相、执政之子孙，乞行斥逐。盖象先，颂之孙；摭，岩叟之子；又指焘为蹈。此固传受之误，无足论。然谏官早对，必极有论言，而又上未知其是非，不可坐受此事，乃具奏知。」
　　挚又云：「忠臣，长沙人，王珪门客，及第后，因缘入馆，丁忧去。服除，再入秘书为正字，为言者所攻，去，通判瀛州。还，差注晋书，校对黄本。忠臣有学问，能文，长于杂记。顷尝注杜诗，久留心晋史，故使注之。」寻有诏，坐挚所陈札付□知。录黄至都省，挚曰：「诸执政欲寝此札。」复上中书同进呈，挚面奏：「始臣具札子，欲二宫知其误尔。今若札示，恐伤言路事体，愿寝此诏。」可之。（十六日事今并此。）
　　庚子，荆湖南路提刑司言：「钱监工役朝暮鼓铸，最为劳苦。其招后投换犯罪刺配及徱刷厢军之人，既非素习，若令习学鼓铸，例收全工，免稽滞工限。欲乞相度自到作日，给与请给；且令习学鼓铸，收工三分；及三十日，与收半工；再经一年，即收全工。」从之。（新削。）
　　大理寺言：「捕盗官可乘马处，不得乘簥。」从之。（新无。）
　　是日祈晴。（政目：十二日事。）
　　辛丑，三省进呈温州防御使、提举万寿观曹评乞外任差遣事，吕大防等曰：「曹评弟诱近方服除，恐难为并令补外。闻兄弟中诱最贪，今其家分财未了，欲且令一人补外，未审圣意谁与？」太皇太后曰：「沂王四子，长子谕素有残疾，不能任家事。其妻韩氏性很戾，与诸房不协，初因服内藏匿一金盆，诸兄弟不平，互相抉摘，遂闻官司。」大防等曰：「沂王薨殁未数年，阃内不能敦睦，遽至忿争，诚可嗟悯。」太皇太后曰：「沂王性吝啬，不知训饬子弟，惟务聚财，蓄藏无厌，今日忿争岂不由此！且多积货财，是令子孙不义耳，若非多藏，必不致是。但不积财，子孙自然知义。」大防等曰：「诚如圣训，古人所谓愚而多财，则益其过，正为此耳。今欲令曹诱补外，未审可否？」太皇太后曰：「可。」
　　左谏议大夫郑雍为御史中丞。
　　是日，辅臣奏：「中丞及侍御史阙。缘御史杨畏有言，宜谨择言者，虑近臣巧说，引其密党。以此臣不敢进拟。」谕曰：「但说谁可以作。」因以雍对。谕曰：「正合太皇意也。此人言事酌中，老成不妄。」遂用之。（此据刘挚日记修入。王岩叟系年录亦同。又云：「赵君锡、贾易攻苏辙忤意，雍从而击之，议者曰：『将篡。』已而果然。」）
　　左藏库使王惟纯为梓夔路钤辖、管勾泸南沿边安抚司公事，兼知泸州。（范祖禹云云，见闰月十八日。）
　　户部言：「未获罪人，于法虽不许告捕，理合召人告捕者，听量立赏钱，不得过五十贯，杖以下不得过三十贯。已会恩而事干财谷要切照证者，听长官审量裁减。」从之。（新无。）
　　又言：「欠物限三十日，磨勘均摊无欺弊者，监催须纳二分以上；未足，及三十日者，余以数限五日关理欠司，依季限催纳。遇赦除放者，将赦前合给数催理外，止据赦后日合纳数住催，本州岛保明申监司，本司勘验诣实，依此奏闻。若五季限满未足者，先估纳财产，次到请受。不足，勒保人限三十日填纳。元抵当财产又不足者，虽乃赦前欠数，亦权住催理，依上文保明申奏除放，即磨勘均摊及关理欠司。无故违限者，一日杖一百，五日加一等，罪止徒二年。所欠官物，仍据元合监催并关理欠司月日，依条限理、放官。其欠官物元无欺弊，未曾监催而遇赦合除放者，保明申尚书省。」从之。（新本删要云：「户部言：『请立欠官物者输还日限，及会赦蠲除条约。故违者，以日定罪，罪止徒二年。』从之。」）
　　是日，右丞苏辙乞补外，札子进呈讫，辙又面请，亦不许。
　　壬寅，户部言：「请依元例，于尚书厅置都知杂司，主行旧所主事务，合用人吏止依条于额内选差均那。其逐曹知杂司人吏名额，除均那外，人数即依旧，管承受本部官员须索，及掌卯历宿直、比较功过、杂务之类，及受发文字。仍令差那手分三人，四年一替，其转资等依三司旧例。」从之。（新无。）
　　尚书省言：「州役令乡差者，若本等及次一等户空闲不及四年者，以助役钱雇募有行止不曾犯徒刑人充。其助役人钱约度雇本州岛色役不足，即先于户狭须烦处雇募，各依本役年限，候满日，本州岛揭簿勘会，有空闲年及人户，即行差罢。其人户空闲自及四年以上处，不在此限。若不因造簿编定及人户纠决劶有升降等第【四】，以就年限差雇者，委监司巡检举劾。诸州每年据所纳助役钱，除留一分准备外，应募支用有阙剩，委提刑司通一路那移应副。」从之。（新录稍删旧录，甚亡谓，今纯用旧录。政目云：「十五日行差役法。」）
　　癸卯，召辅臣观谷于后苑。
　　右正言姚□为左正言，监察御史虞策为右正言。
　　诏左朝散郎、新知庐州贾易知宣州，知宣州、左朝奉郎、直龙图阁朱服知庐州。
　　前一日，御史杨畏、虞策上殿札子各二道，皆付三省。二人所论之事并同，其一言：闻贾易有大疏，言苏轼、苏辙数十事，寻罢丞杂，外不知其说，乞降易疏公行之。其一乃是前日进对者，皆言易除郡太优。畏之言曰：「臣始以易之除出于睿意，故不敢执论。今蒙宣谕，乃知执政以移易则动知州人多，须论之。」又曰：「蒙宣谕令进文字，又请罢知州给黄牒之法，并命以诰，所贵见功罪之实。」策之言曰：「臣见贾易之志刚很挟私，臣常坐观待其狂妄自败，故多不与臣言。今之所论，臣不与闻，于是进呈。」易遂改知宣州。
　　又论谏官阙，谕以虞策为正言，曰：「此人却平稳。」又谕宇文昌龄可为侍御史，同对曰：「诚是旧台官。然更容臣等契勘，别日进呈。」挚私谓：「策诚端良儒雅之士，进两省为宜。然观今日二章顿异，急自分解，以为非易之徒，有可疑者也。」
　　畏又言：「李之纯长厚，不可尹京，前在吏部差选人傅敏之管勾下御司，是不守法。」进呈讫，挚谓：「畏本为王氏学，事佛，元丰中为御史，改宗正寺丞，去梓州路提点刑狱，还为宫观。代归，篃谒要路自辨，数以为常，忤王、蔡。久之，为省郎。赵君锡荐以为属，三以母老辞。既得矣，君锡再言：『在台一二官皆有母。』远除之。始与贾易同论议，如言灾伤事，公议是之，一见事变，抵巇为安身计。昔朱光庭尝极论畏为人。嗟乎！君锡之罪于是大矣。」上竟用策及□，并为左、右正言。
　　大防、挚寻同入札子：「昌龄清修诚实，可副圣择。然是川人，与苏辙同乡里，连姻亲。昨日攻苏氏兄弟甚急，自罢丞杂，及轼出外任，人情方似定鼑。若忽以昌龄补台端，必又纷纷，上烦圣听。欲十八日面禀，缘是日同三省奏事，有所妨碍，故先具此奏知。」初对，即谕曰：「前所说欲补贾易名阙，不若且休。」即奏曰：「已除中丞。旧例，或丞杂互除，亦不阙事。昌龄候别日商量差遣。」
　　枢密院言：「中书省以知岷州康识前任知鄜州日，失入死罪，有诏特差替。按识久在熙河，见系本路钤辖、知岷州，今防秋是时。」诏识展二年磨勘，其差替谪命勿行。
　　甲辰，河北路转运司言：「一路等条有不以去官赦降原减太重者，如黄河诸埽修护堤道不得侵掘民田等罪，虽该德音降虑，并不原减。黄河堤岸不至危急，妄有勾集人夫，并科违制罪，不以赦降去官原减、原免。其虽该德音降虑并不原减、不以赦降去官原免之文，乞删去。」从之。
　　乙巳，中书舍人韩川为太皇太后贺辽主生辰使，皇城使、康州刺史訾虎副之。刑部侍郎彭汝砺为皇帝贺辽主生辰使，左藏库使曹谘副之。吏部郎中赵偁为太皇太后贺辽主正旦使，西京左藏库使王鉴副之。司农少卿程博文为皇帝贺辽主正旦使，左藏库副使康昺副之。其后虎辞不行，以西上合门副使宋球代之。（闰八月八日。）川辞不行，以枢密都承旨刘安世代之。（闰月十八。）安世辞，以中书舍人孙升代之。（闰月二十四日。）升辞，以户部侍郎韩宗道代之。（闰月二十三日。）汝砺辞，以鸿胪卿高遵惠代之。（闰月二十四日。）宗道又辞，乃复以命汝砺。（九月二十四日，汝砺为吏侍。）
　　御史中丞赵君锡言：「近蒙恩除吏部侍郎，寻奏乞降黜，奉诏不允，伏望除一外郡。」诏君锡为天章阁待制、知郑州。（姚□再论君锡与巩交私，令淮南漕司体量，乃闰八月二十八日。旧录云君锡缘此乞出，误也，出知郑州在前八月十八日矣。）
　　诏杭州管病坊僧人每三年医较千人以上，特赐紫衣及度牒一道。从苏轼请也。（新无。）
　　诏章惇复左正议大夫。前此惇坐苏州置田不法，降一官，至是满岁当复，故有是诏。给事中朱光庭言：「惇凶悖很戾，慢上不恭，交结奸臣，强市民田，奸邪贪污不法之人不当用常法□复。」诏章惇更候一期取旨。（更候一期，乃二十二日，今并旨。降一官，在四年十一月二十五日。惇以四年五月丁忧，今除丧，故有此命也。七年八月十四日，当考。）
　　户部言：「应副输助役钱人户典卖田土限五十顷止，限外田土所输役钱依免役旧法全输。未降赦前已过限者，非降赦后典卖田土者，即通旧过限田土，亦依免役旧法全输。荒田并坟地若恩赐者，不在此限。」从之。（政目云：「立限田法。」）
　　枢密院言：「鄜延路经略司奏：据顺宁寨将官刘安等申，西人髯耍毁坼安定堡地分内新移修增子、土门两堡。」诏范纯粹详究实状，相度一面施行，闻奏。（要考详究竟。）
　　戊申，礼部言：「内侍使臣界终，御厨官减二年磨勘。」从之。
　　己酉，诏复置解盐使，依诸路转运副使资序。（七月八日，范祖禹云云。）
　　右朝奉大夫王孝光为司农卿。左朝请郎、司农少卿程博文为荆湖南路转运副使。（十八日，使辽。）
　　兵部言：「官员在任或在路亡殁，其送还人擅自回归及逃亡，罪轻者杖一百；系都辖职员、将校节级，并为首率觽者，各徒一年，并不省免。若犯在御札约束内，亦不以赦降原；不切部辖者，杖八十。每差送还亡殁之家，于券牒具此条制。」从之。（新无。）
　　提举修实录宰臣吕大防言：「乞令国史院官修进先朝□训，以备迩英阁进读。」从之。
　　诏今后押伴诸蕃使臣不许先次发遣，须候进奉人朝辞就路，却令押回。
　　诏故银青光禄大夫、检校国子祭酒、知溪洞新远州田洪佑长男思迁承父故官。
　　直龙图阁、知熙州范育加宝文阁待制再任。（再任，据政目。加职，据育谢表。新、旧录皆不书去。六月二十八日自熙州召权户部，七月十二日依旧知熙州。）
　　枢密院进呈内降指挥，皇太妃奏为亲戚忤端辅。先有旨，得承佃中牟县陂水地，永远为主，元数外地免纳利润。韩忠彦、王岩叟言：「有一顷水田地正数三十八顷【五】，剩数却七十余顷，事属太甚，于理未安。臣等商量，欲量出课利，不失陛下恩意。又依傍得朝廷自来法度，亦令此人久远稳便。」太皇太后甚以为然，乃令减半。初，忠彦便欲令依行，岩叟曰：「太侥幸，不可全依，须将上开陈少抑之。」忠彦曰：「三省不如此。前日批出，宋司婉请两坐废营与乳母作寿堂，昨日已进呈依讫。」岩叟曰：「岂可尤而效之，安知说透不从？」已而果纳。（二十二日事。） 
　　庚戌，诸州吏额，除见管投名不支雇钱人已及八分以上，及自来有人愿充，并行募法日不支雇钱处，并不支给外，其余更不支钱外，将本州岛吏额十分为率，内投名人已及四分以上，支六分雇钱，不及四分，即全支。仍以本州岛今来合支雇钱都数，委当职官勾集吏人当面议定，将所主案分事务轻重，除系优轻不销支钱外，并为二等钱数支给。
　　沧州言：「按元佑敕，钱监及重役军人合配者，除沙门岛及远恶处依本条外，余并勒充本指挥下名。其不可存留者，即配别监及他处重役州司【六】。看详上条系以广南为轻，重役为重，遂不配行。今来重法地分，重役军人多是累曾作贼，却令徒伴聚在一处，易为结集，复行强盗。其告捕人为见依旧只在本营或别重役处，地里相去不远，往往惧其仇害，不敢告捕。欲令于上条『沙门岛』字下【七】，特行添入『广南』二字。」从之。
　　户部言：「按度支押令，木□至京交承未毕，其驿券听给三十日止。看详使臣押□竹木，一般令文止言木□，该载未尽，欲于令内删去『木』字。」（新无。）
　　又言：「今后川峡路官员、将校入纳到俸余职田钱，委所至路分依条支还外，一面关牒拘催元纳路分，将纳入钱依数买纳折兑拨还。」（新无。）
　　又言：「按元佑差役敕，单丁或女户如人丁添进，合输色役者，若经输钱二年以上，与免差役一次。缘其间却有户窄差使频并去处，今欲于本条下差人注文『户窄空闲不及二年处，即免一年』。」并从之。
　　辛亥，三省言：「翰林学士范百禄等奏，景佑三年因崇政殿说书贾昌朝奏请诏修迩英、延义二阁记注。今陛下向学稽古，间日一御经筵，虽史官在前，言动必记，然讲读之事，未有专一纂录。欲乞复修迩英阁记注，如仁宗朝故事。」从之，仍令讲读、记注官同共编修。
　　又言：「责授英州别驾、新州安置蔡确母明氏状，乞元佑四年明堂赦文及吕惠卿移宣州安置二年例，与量移确一内地。按条，前任执政官罢执政官后，因事责降散官者，令刑部检举。又刑部令应检兵人理期数，准法，散官及安置之类，以三期诏开封府告示。」
　　初，两宫幸李端愿宅临奠，既还，蔡确母明氏自□车中呼：「太皇万岁，臣妾有表。」卫士取而去。是月丁酉也。翼日，执政聚都堂，吕大防问刘挚曰：「蔡母章出未？」曰：「未见。」王岩叟曰：「前来闻已有三期指挥，是否？」挚曰：「刑部法当三期。旧在中书日一年一检举，后归刑部，用刑部法。」久之，章竟不出。
　　是日，三省进呈明氏马前状，太皇太后宣谕曰：「蔡确不为渠吟诗谤讟，只为此人于社稷不利。若社稷之福，确当便死。此事公辈亦须与留意。」挚曰：「只为见吕惠卿二年量移，便来攀。」苏辙曰：「惠卿移时，未有刑部三年之法。」太皇太后曰：「更说甚法？」大防曰：「乞令开封府发遣。」从之。既而挚语大防：「发遣太甚。」大防遂作小帖附录黄奏知云：「早来帘前议，欲令开封府发遣，恐致喧渎，且令告示。」诏可。给事中朱光庭封还录黄，言：「确罪恶比于四凶，既窜，岂有放还之理，乃以刑部当法【八】豫先告示，理极不可。」遂寝前诏。已而执政又聚都堂议【九】，欲用光庭论驳告示。挚曰：「告示何者再三迟疑？」傅尧俞曰：「告示不行。」大防又曰：「适已奏知。」挚曰：「难为坐圣旨告示，只本房告示。」遂令刑房批帖子告示，更不复坐圣旨。既，不复降录黄过门下，给事中虽欲再论列，不可得矣。乃奏知只令本房告示。（五月二日，确母进状。蔡确母诉事，已用王岩叟系年录删修。刘挚日记尤详，今附注此。挚日记云：「四月四日，蔡新州之母明氏投诉，乞放确归田里，云已有此奏状，时未下也。晚下省，明氏并一男，其孙洸也，抱马首哀诉。谕以候见奏状议。十五日，明氏再诉，遣其孙洸赍状至，不称封号，止曰『明氏』。二十五日早，明氏篃诣三省、密院，告诉于漏舍。五月二十前，明氏四状送刑部，依条告示。旧法，执政降责，中书一儙检举。新制，并归刑部格，散官三儙也。确以前年六月南迁。又六月六日，明氏再状：若不许归田里，只乞依吕惠卿例，量移近里聚听处出头。二十一日，明氏再状，抱马首号诉。又七月二十四日，都堂晚集，明氏与其孙再出头陈状。又八月二十四日，延和日参奏事，蔡新州之母明氏状申三省，乞移确近地。昨初十日，太皇驾前曾投奏状，乞敷奏施行。谕曰：『宫中常说与官家，此人奸邪深险，久远官家奈何不得，于社稷不便。昨来因他作诗行遣，本非谓诗也。今来于法如何？』对以于法至明年秋方成三期，合检举。只为状内攀吕惠卿是二年量移，时未有三期法故也。谕曰：『不得比惠卿，便是三期满，亦岂可用常法移也。此人直是不可放回。相公懑常宜防此人，久远为害不少。』左揆曰：『实如圣谕，但其母子在京甚有教之者，搅扰朝廷。』谕曰：『只为他朋党多。』左揆曰：『欲令开封发遣出京。』可之。退，而璧条送开封告示，仍奏知若便发遣恐必致喧渎，且行告示。」）
　　户部言：「应江、湖、浙、淮六路沿流州县巡检催纲，据本司官如一任内捕到博易粜粮纲斛斗公事，将透漏不觉察折除外，获徒罪三次以上，或杖罪六次以上，即发运司保明申奏，与减一年磨勘。若有透漏不觉察，将捕到件数比折外，通计赦前如有火数，展一年磨勘。」从之。（新无。）
　　壬子，右正言姚□言：（六年八月二十五日。）「臣窃闻朝奉郎王巩昨任扬州通判日，有本州岛人吏马守珍，巩常令勾当事，委为心腹。后来巩踰违发觉，已体量施行，而巩不畏公议，妄经朝廷辨诉，再下本路体量，为提刑林积虚称，不显实迹。中外公议喧腾，朝廷又再降指挥，下本路体量。其时巩却令御史中丞赵君锡以踏逐为名，收马守珍充御史台人吏。其马守珍才得收系姓名在御史台，便请假往扬州为巩计会踰违公事，诱嘱从前一行干连人，令赴官陈首，称巩在任日并无踰违事迹【一○】。近闻本路官司昨因体量王巩事，亦曾见得马守珍一行因依。今来除巩已据本路体量到踰违事，委是分明，其马守珍即未曾勾勘。臣窃以御史台者，朝廷纪纲根本，纠正官邪之地，而君锡身居侍从，任中执法，以弹劾为职，不思正心奉上，而敢与王巩交结，通为奸弊，潜结内外，以欺负朝廷。况陛下圣明，以至公御天下，臣每闻德音，常欲臣下无私。而君锡执法之臣，乃与巩交结，可谓上负陛下任使。且朝廷公事贵要是非明白，若容小人如此上下相蒙，肆为侥幸，而不加惩创，何以赏罚善恶，使百官不敢为私？伏乞特降指挥，下淮东提刑司所在勾追马守珍等根勘，依公尽理，取见情实，未得断遣，奏取朝廷指挥。」
　　贴黄：「马守珍虽则一吏人，乃敢计会中外，欲变乱朝廷公事，其情不轻。显见赵君锡、王巩相为私欺公朝，有坏纪纲。伏乞早赐施行。」
　　又贴黄：「臣窃闻朝廷每有指挥下外路勘问公事，或只节略大指。窃恐外路官司不见本末，不肯尽情实根勘。今来如蒙朝廷施行，伏乞详备行下。」（闰八月二十八日，实录始载□言及诏淮南运司根治。今依月日全录□章于此。）
　　癸丑，诏：「今后勾当皇城司官，除入内省都知押班任满许取旨再任外，余非特旨再任，依元条。」
　　诏：「鄜延路都监兼本路第六将、皇城使李仪，副将、东作坊副使许兴故违诏旨，及不遵帅司节制，乘夜出兵入界，与夏贼战殁，更不推恩赠官，亦不给赙。余准备将领及部队将第降官展年，仍令陕西、河东逐路帅司告谕诸将。」
　　熙河兰岷路经略司言：「兰州沿边安抚司申，有西界水贼数十人浮渡过河，射伤伏路人，寻斗敌，生擒九人。」诏令经略司将所获差人押赴鄜延路经略司，令保安军移牒宥州，及差人送至界首交割讫奏。
　　诏延福宫使、降授宣州观察使、提举明道宫李宪为右武卫上将军致仕，从其请也。中书舍人孙升言：「宪方在罪责，乃加恩礼，使之致仕自便。臣恐开此一端，今后罪流窜之人，皆以疾请致仕，则是王法不行于有罪，将何以为国？」遂寝前诏。（升言在二十八日，今并书。）
　　刑部言：「见任官廨宇非在乡村，及公使库不得下乡村，唯许买供己薪炭饮食之物，及在任官员抑勒行人出本县界收买。或旋令织造匹帛各已供应者准此。其非本行因卖物旋令认定行者杖一百。」并从之。
　　是日，三省、枢密院奏事，苏辙言：「兰州近以远探为名，深入西界，杀十余人。边臣贪功生事，不足示威，徒败乃事耳。乞行诘问，或戒约。」王岩叟曰：「贼兵在境，若不远探，何由得知？苟失机宜，岂不误事！」吕大防曰：「今以李仪、许兴无故入界，致陷没，更不推恩，篃告诸路，亦足以示戒约也。」枢密院先下复上。逢大防及刘挚谓韩忠彦曰：「已得旨令戒约。」岩叟复奏，因进曰：「戒约之事，更乞陛下体察有未便处。」太皇太后曰：「适三省要戒约。」岩叟曰：「所见偏，所奏未尽理。自来朝廷常指挥令明远斥候，又却不得差人深探，如此乃是不会事。」又曰：「贼兵在境上，若失机宜，奈何？」太皇太后曰：「如此则难责彼也。」岩叟曰：「边臣全赖朝廷主张。」忠彦曰：「若生事亦不便。」既罢戒约，苏辙他日又言：「兰州近以防护打草为名，杀西界六七人，生擒九人，已令送还九人，此甚善。边臣冒昧小胜，不顾大计，极害事，可遂行戒约。」大防不欲曰：「李仪、许兴等深入陷殁，已责一行人，足以为戒约矣。」辙曰：「李仪等深入，以败事被责。兰州深入有功，若不戒约，将谓朝廷怒其败事，而喜其得功也。」太皇太后曰：「然。」乃行戒约。（此段合苏辙遣老传、王岩叟系年录编修。其月日今用岩叟所录，参考前后，皆无抵牾也。）
　　甲寅，宰相吕大防言：「近讲筵官奏乞修迩英记注，如仁宗朝故事，已有旨施行。今史院有迩英、延义二阁记注十余卷，具载仁宗与讲读官议论。尝讲诗至『谁能烹鱼，溉之釜鬵』，仁宗谓丁度曰：『老子云：「治天下者，若烹小鲜。」正谓此也。学记曰：「知类通达，谓之大成。」』仁宗可谓善推其类矣。臣尝进仁宗圣学事迹有未备者，欲写二阁记注一本进入，以备圣览。」上可之。其后，诏国史院修写两本进入，别写一本送资善堂。
　　签书枢密院事王岩叟曰：「秋气已凉，陛下闲燕之中，足以留意经史。舜鸡鸣而起，大禹惜寸阴，愿以舜、禹为法。」上曰：「朕在禁中，尝观书不废也。」上问岩叟从谁学，对曰：「从河东宁智先生学，其人经明行修。后随仕四方，无常师，有一善则从之。」上云：「如此则师多。」上问：「因甚识韩琦？」对曰：「因随侍闲居北门，始识之，遂荐辟学官，又辟幕府，又随之居相三年，至其葬乃去。臣知琦为详，琦亦知臣颇厚，尝教臣以事君之道，前不希宠，后不畏死，左右无所避，中间惟有诚意而已。臣佩以终身。」上称叹久之。
　　又尝因对论取士，上曰：「取士如何？」对曰：「天下非无材，取之不远，采之不博耳，所迁所擢止于已用者数人而已。故朝廷有乏材之患，搢绅有沉滞之叹。且如天下郡守、县令最为亲民，最可以见治状，每岁使本道监司举一二性行端良、治状优异者，朝廷召而用之，则人思自奋，国无滞材，公道通矣。」上曰：「甚善。」上问：「治道何先？」对曰：「在上下之情交通而无壅蔽之患【一一】，则治道自行。上下之情所以通，由举仁者而用之。仁者之心，上不忍欺其君【一二】，下不忍欺其民。故君有恩意推而达于下，民有疾苦告而达其上，不以一身自便为心。不仁者不然，坐视人之疾苦而不以告于上，君有惠泽万物之心而不推而广之于下。人主虽欲成治道，不可得也。」又言：「法度虽严，纲纪虽具，中间若有情不交，亦无益也。」上曰：「安知仁人而举之？」对曰：「巧言令色鲜矣仁，刚毅木讷近仁。」上颔之。（此据朝论增入。）
　　详定编修合门仪制所言：「按旧制，车驾行幸，文臣待制以上并随驾。昨自官制后来上，以旧日两制即令随从。看详典故，两省、常侍、给舍、谏议、正系供奉及备顾问文官，理当随从。今欲乞将上件官于新仪内修入随驾。」从之。
　　乙卯，诏泾原路第十将、西染院使李浦，副将、如京副使张蕴，各特降两官冲替。权同副将王秘持丧三年，磨勘差替。以怀远寨监押、供奉官李逊与西贼斗敌被围，而浦等观望不救及供报诞妄也。李逊特迁合门祗候，充第十副将，以率先见贼尽死战也。
　　知镇戎军、东上合门使、吉州防御使苗履赐银绢百匹两，仍降赦书奖谕。余寨主巡检供报不实，探报稽缓者，各展磨勘、罚金有差。
　　监察御史虞策言：「两浙灾伤州县收米多为贩夫、公吏相结冒籴，次及强壮之人。其饥羸者转受困饿，或被蹂躏死伤。乞下本路监司觉察。」诏转运、提刑司提举分布诸处赈粜，务要实惠饥民。内兴贩及强壮者，不得一例粜散。如官吏措置乖方，及公人用情，并令依法。（此事当考。）
　　三省言：「诸路户口财用，虽月部每年考会总数，即未有比较进呈之法，复不知民力登耗，财用足否。今立定式令，诸州每年供具以次年正月申转运司，本司以正月上户部，本部候到，于半月内上尚书省类聚进呈。违者杖一百。」从之。
　　注　　释
　　【一】至今分拨未粮本句难解，疑有脱误。
　　【二】执政官摄司徒「摄」字原脱，据通考卷二五六帝系考补。
　　【三】武臣正任刺史以上「臣」原作「士」，「任」原作「使」，据同上书改。
　　【四】若不因造簿编定及人户纠决劶有升降等第「劶」原作「取」，据宋会要食货一三之三五改。
　　【五】有一顷水田地正数三十八顷据文义，疑上「顷」字为「处」之误。
　　【六】即配别监及他处重役州司「即」原作「既」，据宋会要刑法四之三改。
　　【七】欲令于上条沙门岛字下「下」字原脱，据同上书补。
　　【八】刑部当法「当」字在此费解，疑为「常」之误。
</div>
    <div class="pagination">
<a href="续资治通鉴长编_page555.html">上一页</a><span>...</span><a href="续资治通鉴长编_page551.html">551</a><a href="续资治通鉴长编_page552.html">552</a><a href="续资治通鉴长编_page553.html">553</a><a href="续资治通鉴长编_page554.html">554</a><a href="续资治通鉴长编_page555.html">555</a><span class="current-page">556</span><a href="续资治通鉴长编_page557.html">557</a><a href="续资治通鉴长编_page558.html">558</a><a href="续资治通鉴长编_page559.html">559</a><a href="续资治通鉴长编_page560.html">560</a><a href="续资治通鉴长编_page561.html">561</a><span>...</span><a href="续资治通鉴长编_page557.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
