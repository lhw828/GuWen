<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 74 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 74 页/共 115 页</h1>
    <div class="content">
朱明必就擒矣时步军司统制官张守忠以所部往管军赵密戒之曰海道与陆异穷之则日月相持非策之善要在拊定之既而签书枢密院事李文会又请张皇榜立重赏许其徒自相捕致未几明等遂降 
　　是月金国境内大风拔木自河南北转至山东而止 
　　九月按是月己酉朔庚戌礼部员外郎陈鹏飞面对言凡有献利害者乞加讨论必合于祖宗之旧如巳试无成必加黜责上谓大臣曰祖宗之法思虑巳精审讲究已详备不必改作天下自治秦桧曰天下本无事宜遵成宪为善上曰小人喜更法往往谓朝廷无所建明不知本无 

事然法至于弊乃不得巳而更之耳 
　　辛亥显谟阁待制提举亳州明道宫葛胜仲卒后谥文康 
　　甲寅右朝请大夫通判明州钱端礼直秘阁 
　　乙卯才人韩氏废 
　　丁巳置皇后宅教授员 

　　己未上谓大臣曰近多有人进春秋解可令通经者详之盖春秋难解人各有说当取所长颁示学者秦桧曰解经不可执一说王安石要人从巳说故为学者讥议盖道犹海也随所得之深浅不同耳上曰说虽不同必有所归桧曰四渎之广同归于海也 
　　庚申秦桧奏事因言数十年来止是臣下互争胜负致治道纷纷今当平其胜负之端以复庆历嘉祐之治乃国家福也上喜曰正与朕意合 左奉议郎知安远县程敦厚令吏部差通判彭州以赦叙也敦厚尝为是官以赞和议而骤进既忤秦桧去及是九年复除之 
　　辛酉诏分利州为东西两路用端明殿学士四川宣抚副使郑刚中请也时川口屯兵十万人分隶三大将检校少师镇西军节度使右护 

军都统制阶城西和凤州经略使吴璘屯兴州检校少保武当军节度使利州路经略安抚使兼知兴元府宣抚司都统制杨政屯兴元府检校少保奉国军节度使金房开达州经略安抚使兼知金州枢密院都统制郭浩屯金州皆建帅府而统制官知成州王彦知阶州姚仲知西和州程俊知凤州杨从仪亦领沿边安抚使刚中请以兴元府利阆洋巴剑天安军七郡为东路治兴元府兴阶成西和文龙凤七州为西路治兴州即命政璘为安抚使浩为金房开达州安抚使诸裨将领安抚使命者皆罢从之时和议方坚而璘独严备日为敌至之虞故西路兵为天下最上览刚中奏谓桧曰川狭地远为将尤难得人如璘统兵有法肯为朝廷出死力诸将所不及也政故为璘兄玠裨将及分道建帅而执门下之 

礼益恭世颇贤之 
　　壬戌宰执奏大理寺词诉事上曰皆官吏弛慢所致可委长吏亲察之如非其人即与沙汰又狱吏但以诸州吏充逐事更替漏泄狱情非便宜令吏久于其职不可替也 
　　癸亥诏殿前司诸军公事非与百姓相犯者令本司根勘依法施行时都指挥使杨存中请以临安府军人劫盗事移送大理寺其诸军公事视此少卿朱斐转对论非所以严理寺而重国体故复旧制 御史中丞兼侍讲詹大方进兼侍读中书舍人兼权实录院修撰资善堂翊善 

叚拂兼侍讲 
　　甲子诏守臣终更入见各举所部县令一员所举称职特与推赏不当谬举之罚用军器监赵子厚请也 左武大夫钦州刺史浙东兵马钤辖王敏求勒停南剑州编管敏求岳飞亲校也秦桧追论黄彦节事事见十二年以敏求为彦节计嘱飞私求财物法寺鞫实乃有是命 
　　丁卯秘阁修撰提举洪州玉隆观曾慥知虔州初责授昭化军节度副使吴幵既以赦还内惭不敢归寓家赣上秦桧怜之故命慥为守慥幵子壻已见建炎元年三月此以王明清挥麈录余话增修 

　　辛未御史中丞詹大方奏责授清远军节度副使潮州安置赵鼎辅政累年不顾国事邪谋密计深不可测与范仲辈咸怀异意以徼无妄之福用心如此不忠孰甚焉王文献一狂士也鼎方在贬所尚啖之以利使之游说偶然败露者独文献耳其诡计所施人所不知者又不知几十百人今文献与守臣龚＜宀十见＞已有行遣而鼎为诛首置之不问则鼎与其党转相惑乱决无安静之理非宗庙社稷之福也壬申秦桧进呈上曰可迁之远地使其门生故吏知不复用庶无窥伺之谋于是移吉阳军安置王文献行遣已见七月甲戌 
　　癸酉诏临安府根刷蔡攸家属押赴元贬所取收管状奏时攸之妻子渐至行都殿中侍御史汪勃论靖康之变由于京黼望令密切搜索 

特加处分故有是旨仍命京子孙二十三人永不量移如初诏 
　　乙亥叙郢州防御使辛企宗为夔州路兵马钤辖 
　　丙子秘书郎兼益王府教授兼国史院检讨官张阐罢时秦桧用事久每除台谏必以其耳目知阐久次喜论事一日微讽阐谓当入台阐曰丞相苟见知老死秘书足矣桧默然先是阐尝为席益辟客桧初罢相益尝有力故深憾之殿中侍御史汪勃因劾阐往时托迹益门朝廷置而不问而乃罔有悛心愈为不靖每以为用之不尽愤然见于言色由是罢去后二日桧进呈因曰近世学者多言春秋乃不知孔子作经本意 

汉书云盛则周召相其治致刑措衰则五霸扶其弱与共守周召纠合戮力以夹辅周室即桓文之勤王是也使桓文不僣亦与周召何异孔子作经本意为尊周而巳上曰春秋盖为诸侯僣天子学者得其纲领方达圣经之旨若泛然无所主徒诵其文何益哉 
　　冬十月按是月戊寅朔己卯太常寺主簿张晟罢晟山阴人始以久次迁博士而言者论晟昨谄附吕颐浩今当朝廷清明之时傥居博士议论之官窃恐挟邪怀异有害治道乃以晟通判信州 
　　庚辰诏昌化万安吉阳依旧为军置守臣还属县 少保判绍兴府信安郡王孟忠厚罢为醴泉观使忠厚既放罢寻亦引闲自是不复除 

郡矣 
　　乙酉皇太后谒家庙 
　　己丑直徽猷阁江南东路转运副使黄敦书罢坐令体究信州发洪事久不报应也 
　　庚寅皇叔光州观察使士术卒赠开府仪同三司追封永国公 
　　辛卯诏赠皇太后故兄韦宗闵崇庆军节度使余亲属迁官者十有九人兄弟之女封夫人者七人以款谒家庙推恩也 龙图阁待制知 

洪州李迨复直学士 
　　壬辰直敷文阁知庐州鲍琚落职放罢以言者论琚顷奉使湖北而还盛言军实可以检括及委以事任迄无能为几至生事故也后三日以直秘阁主管台州崇道观王安道知庐州 
　　癸丑左朝散郎新知筠州高闶致仕从所请也此似因王文献狱辞连及之故当考 
　　甲午右正言何若言自赵鼎唱为伊川之学高闶之徒从而和之乃有横渠正蒙书圣传十论大率务为好奇立异而流入于乖僻之域顷 

缘闶为国子司业学者争投所好于是曲学遂行虽然凡试于有司者未有不志于得也伏望申戒内外师儒之官有为乖僻之论者悉显黜之如此则专门曲学不攻自破矣辅臣进呈上曰若所论甚当程颐当哲庙之初在经筵奏曰陛下记得臣说否如记得明日可对臣说过是时宣仁圣烈皇后闻之大怒曰皇帝虽年少然宫中不自废学措大家不识事体如此 勒停人万俟止送桂阳监编管以殿中侍御史汪勃言止輙至行朝恐别生事故也 
　　乙未昭庆军节度使开府仪同三司万寿观使平乐郡王韦渊为少师 

　　戊戌有司奏大朝会旧有地衣上曰祖宗时往往河东所献因而用之今从俭约勿用可也 
　　己亥御笔除永道郴州桂杨监茶陵县民丁身钱绢米麦自马氏据湖南四州始增丁赋至是左奉议郎罗长源知永州还以为请上谓大臣曰天德好生今民为身丁钱至子不举诚可闵也若更循马氏旧法非所以上当天意 湖南安抚使刘昉奏武冈军猺人父子相讎杀今欲出兵助其父令还省地上以问宰执秦桧曰欲令与鄂州都统制田师中同处之不得轻举生事上曰善恩威不可偏废可怀则示恩不可怀则示威若侵省地俾知所畏可也 

　　庚子诏州县文臣初至官诣学祗谒先圣乃许视事亦用左奉议郎罗长源请也长源言士大夫皆学夫子之道以从政而不知所自望令先诣学宫以彰风化之本后遂著为令长源又言朝廷通好息民兴崇学校多士潜心经史而终岁未有升进之望乞以诸州进士解额留七分以备科举余三分归于学校稍取大观三舍之法参酌而增损之务从简便事下礼部长源所奏以丙午行出今并附此遂以长源知鄂州 
　　甲辰左奉议郎焦惟正知复州代还言陛下顷尝诏内外臣僚荐士或不如所举罪当并案者必罚无赦然窃观行下赏功罚罪于犯赃之官皆云所有举官见行取会未闻奉行诏旨欲乞日后鞫正犯赃明甚者于上项诏书仿皇朝旧制于所举官量坐谬举之罪如事发日量远近 

立限许令举官申陈免罪止坐罚俸诏吏刑部措置令可必行 
　　乙巳秦桧奏太后生辰事无巨细并经圣意士大夫鲜能圣孝如此上曰事母之道不敢少有不至 四川宣抚副使郑刚中言今边事宁息除军政不可待报者且从便宜指挥外其有格法事并收还省部吏刑部请除文武臣僚磨勘封赠酬赏叙复章服奏荐及诸州应奏谳狱案外令本司照前后指挥施行从之熊克小历于此月末书工部尚书莫将知福州按将罢尚书巳久此月甲辰自知明州依所乞提举太平观十二月戊子除知福州克实甚误也 

　　十有一月戊申朔御史中丞兼侍读詹大方试工部尚书 诏诸路监师帅守奏辟及定差县令并精加铨量非曾缘民事被罪及老病之人用吏部请也 
　　己酉枢密院检详诸房文字王循友转对乞戒饬北使所过州县供帐共亿务令丰洁小有不备令监司按劾以期仰体国家睦邻敦好之意从之 
　　庚戌龙图阁学士知绍兴府张澄与敷文阁直学士知临安府张叔献两易 

　　癸丑给事中兼侍讲兼直学士院杨愿试御史中丞 权尚书工部侍郎李若谷试给事中御史台检法官巫伋守监察御史伋李文会所辟也 吏部员外郎严抑面对乞春秋三传释经处许出题以取士上谓大臣曰为人君为人臣皆不可不知春秋往者建言之臣欲罢读春秋盖不思之甚矣如不可读则圣人不修此经也抑又言渡江之初礼出绵蕝当时所撰祝文多述艰虞未备之语今时事既宁望令秘书省改撰皆从之三传许出题在十二月辛巳降旨 
　　丙辰哲宗婉仪慕容氏为贤妃妃昭慈后阁中人也颇有贤德旧与皇太后善至是娱侍慈宁宫制曰藻鉴精明独前知于圣母兰心芳洁 

今娱侍于东朝后八年薨薨在二十二年九月壬辰 右承议郎知桂阳监吴铎乞以诸郡所赐御书孝经周官等别赐阁名上曰若别立名则诸郡缘此兴造必致扰人姑从旧可也 
　　戊午中书舍人兼权实录院修撰兼侍讲叚拂权直学士院 司封郎中李涧面对言今朝廷清明边鄙靖谧望明诏有司讲求祖宗故事躬行籍田之礼从之 
　　甲子上即宫中阅试殿前马步诸军将士艺精者锡赉有差自是岁以冬月行之号内教 

　　乙丑观文殿大学士提举临安府洞霄宫朱胜非薨胜非与秦桧有隙奉祠八年寓居湖州僧舍及薨赠三官为特进后谥忠靖按故事曾任宰相赠七官而侍从赠官有至开府者胜非赠三官非例也疑秦桧抑之 
　　辛未少保感德军节度使万寿观使高世则薨赠太傅世则持身廉退居永嘉积俸二万缗不复取以帅府旧恩赐田三十顷辞不受后谥忠节按公师已上止赠一官世则以少傅致仕赠三官非例也 
　　壬申秦桧请以军器监赵子厚兼权吏部侍郎桧言今日宗室不可不崇奖令聚于 

朝上曰宗室中之贤者如尝中科第及不生是非之人可收置行在如寺监秘书省皆可以处之祖宗以来不用宗室作宰相其虑甚远可用至侍从而止桧又奏乞依旧置宗学教育宗子上可之 御史中丞兼侍讲杨愿言治道之要在总核名实名实未辨则人材学术难得其真此国家治乱之所繇分也数十年来士风浇浮议论蜂起多 

饰虗名不恤国计沮讲和之议者意在避出疆之行腾用兵之说者止欲收流俗之誉甚者私伊川元祐之说以为就利避害之计慢公死党实繁有徒今四方少事民思息肩惟饰诈趋利之徒尚狃于乖谲悖伪之习窥摇国论诖误后生此风不革臣所甚忧也愿下臣章揭示庙堂俾中外洗心自新以复祖宗之盛从之 
　　癸酉御史中丞杨愿言建宁军节度副使藤州安置李光负倾险之资挟纵横之辨谄附蔡京窃位省郎人伦堕坏廉耻不闻方时用兵迎合干进及修邻好阳为应和以得执政闻蓝公佐之归则又狂悖为必去之计去国之日出险语以激将臣之怒闻军之兴鼓愚俗以幸非常之 

变人臣如此国何赖焉比年以来犹令子弟亲戚往来吴越教人上书必欲动摇国论而后巳若非明正其罪恐海内之患有不胜言先是知藤州周某者诱光倡和其间言及秦桧和议有讽剌者积得数篇密献于桧桧怒令言者论之此以赵甡之遗史修入乃移光琼州安置 
　　甲戌户部员外郎李朝正言今岁浙右间有水灾而江西湖南粒米狼戾望严遏籴之禁上曰所论甚当如有遏籴州县可许邻郡越诉仍责监司按劾 
　　是月黄龙府之北大雪色如血赤至春暮方消 

　　十有二月丁丑朔右朝请郎潼川府路转运判官宋苍舒献嘉禾一茎九穗者二上曰凡赤乌白雉之类止可一观而已不足为瑞惟五谷丰稔乃上瑞耳既而秦桧言苍舒职事修举乃迁一官苍舒昌元人也苍舒转官在是月辛丑 尚书礼部员外郎兼崇政殿说书资善堂赞读陈鹏飞罢鹏飞尝妄议慈宁尚典礼事见十五年七月御史中丞杨愿劾鹏飞山野小夫妄自标置乃黜之 
　　戊寅秦桧进呈司封郎中李涧转对乞褒擢县令等事大略谓今知县再任六考乃升通判而丞与诸司属官初无吏责反以四考关升故 

人皆有所择而不愿就又因民事得罪之人虽微罪亦终身废弃故皆有所惧而不愿就望诏有司凡京官应理亲民者并通及六考方得关升而应缘民事之人自徒以上乃取旨庶几循良之吏争任百里之寄上曰法令不可轻改桧曰但崇奖贤令则人自激劝上曰县令有清廉爱民者令监司每路各举数人其老耄不任事者并令按劾县令得人则民实受惠矣 
　　己卯诏临安府及诸郡复置漏泽园以户部员外郎吴县边知白转对有请也 
　　庚辰集英殿修撰新知明州秦棣入见诏迁敷文阁待制遣行棣乞戒守土之臣毋好奇以生事上谕大臣曰郡守之职惟以奉法宣化为 

急正不当生事也 右通直郎上官世美知郴州还言郴道桂阳前此军兴居民率众保险创立山寨私置甲兵骆科平殄未尽屏除今年丰盗息望明诏守令训谕土豪如能罢山寨者量加旌劝纳甲兵者优给价直其有日前罪犯一切原贷示以不疑诏帅臣刘昉措置 
　　辛巳给事中李若谷兼资善堂翊善 
　　壬午金部员外郎宋贶转对言国家岁用至广两税之外仰给于鹾茗者为多今商贾入纳于官及其请盐于煮海之场则待次之期常远买茶于摘山之户则流转之限常迫万一法令或有少变则本巳折阙尚何子利之可冀乎此所以商贾犹怀疑贰而入纳之利未广也欲望申 

严指挥遵守见行条令毋得妄有申陈庶几行旅通流邦储丰衍从之 
　　丁亥观文殿学士左大中大夫知福州叶梦得特迁一官提举临安府洞霄宫从所请也 
　　戊子雪百官入贺上谕宰执曰天下穷民宜加餋济孟子所谓文王发政施仁先斯四者于是诏诸路常平官以时散米务令实惠及民 大理少卿朱斐与外任既而殿中侍御史汪勃论斐近轮对奏疏指大理寺为诏狱不知其职乃罢之斐奏劄论殿前司公事送大理寺非是巳见九月癸亥奏内乃无诏狱字必是别有章第不知所论何事当考寻坐其家仆受赇又贬二秩 武岗军猺人成忠郎杨进京等献黄金朱砂 

白绢 
　　己丑左朝奉郎知资州杨朴献礼部韵括遗诏迁一官朴资阳人也 
</div>
    <div class="pagination">
<a href="建炎以来系年要录_page73.html">上一页</a><span>...</span><a href="建炎以来系年要录_page69.html">69</a><a href="建炎以来系年要录_page70.html">70</a><a href="建炎以来系年要录_page71.html">71</a><a href="建炎以来系年要录_page72.html">72</a><a href="建炎以来系年要录_page73.html">73</a><span class="current-page">74</span><a href="建炎以来系年要录_page75.html">75</a><a href="建炎以来系年要录_page76.html">76</a><a href="建炎以来系年要录_page77.html">77</a><a href="建炎以来系年要录_page78.html">78</a><a href="建炎以来系年要录_page79.html">79</a><span>...</span><a href="建炎以来系年要录_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
