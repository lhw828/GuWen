<!DOCTYPE html>
<html>
 <head>
  <meta charset="utf-8"/>
  <title>
   大事记续编 - 第 17 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记续编 - 第 17 页/共 65 页
  </h1>
  <div class="content">
   十一月壬子徳阳殿西阁黄门北寺火【以本纪通鉴修】十二月使中常侍管霸之苦县祠老子【以本纪修】以李膺为司校尉【以列传修】
　　汉孝桓皇帝延熹九年春正月朔日有食之【以本纪修】三月癸巳京师有火光转行人惊噪【以本纪修】司豫州饥死者十四五【本纪】夏四月庚午河水清【以袁宏汉纪修】五月以太常胡广为司徒【以本纪修】六月南匈奴乌桓鲜卑宼縁邉九郡秋七月沈氐羌寇武威张掖以大司农张奂为护匈奴中郎将撃之【以纪传修】帝亲祠黄帝老子于濯龙宫用郊天乐【以本纪修】
　　解题曰后世列黄老于天帝其必自此始矣西域传桓帝数祀浮图老子百姓稍有奉者后遂转盛又襄楷传宫中立黄老浮屠之祠此道清虚贵尚无为或言老子入夷狄为浮屠浮屠不三宿桑下不欲乆生恩爱今陛下奈何欲如黄老乎
　　南阳太守成瑨太原太守刘瓆下狱死【以通鉴修】
　　解题曰太尉陈蕃司徒刘矩司空刘茂共谏请瓆瑨等帝不恱有司劾奏之矩茂不敢复言蕃独上疏曰小黄门赵津大猾张汜等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长营惑圣听遂使天威为之发怒必加刑讁已而过甚况乃重罚令伏欧刀乎又前山阳太守翟超东海相黄浮奉上不挠疾恶如雠超没侯览财物浮诛徐宣之罪并防刑坐不逢赦恕左右羣竖恶伤党类妄相交构致此刑谴闻臣是言当复号诉陛下深宜割塞近习预政之源引纳尚书朝省之事公卿大官五日一朝【李贤曰宣帝五日一听事自丞相已下各敷奏其言魏王肃上疏陈政本曰周官五日视朝公卿大夫并进而司士辨其位焉坐而论道谓之王公作而行之谓之学士大夫汉初依拟前代公卿皆亲以事升朝故髙祖躬追反走之周昌武帝特可奉奏之汲黯宣帝使公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进由此观之视朝之礼其废人矣至蕃始言之通鉴载蕃上疏独除此二句盖未深考】简练清髙斥黜邪佞如是天和于上地洽于下休祯符瑞岂逺乎哉帝不纳余见通鉴
　　下郡国捕党人陈蕃却之下李膺等于黄门北市狱蕃极谏坐免【以吕祖谦标目修】
　　解题曰按党锢传序初帝为蠡吾侯受学于甘陵周福及即位擢福为尚书时同郡河南尹房植有名当朝乡人为之謡曰天下规矩房伯武因师获印周仲进二家賔客互相讥揣遂各树朋徒渐成尤隙由是甘陵有南北部党人之议自此始矣后汝南太守宗资任功曹范滂南阳太守成瑨亦委功曹岑晊二郡又为謡曰汝南太守范孟博南阳宗资主画诺南阳太守岑公孝农成瑨但坐啸因此流言转入太学诸生三万余人郭林宗贾伟节为其冠并与李膺陈蕃王畅更相襃重学中语曰天下模楷李元礼不畏强御陈仲举天下俊秀王叔茂自公卿以下莫不畏其贬议余见通鉴王师古曰陈蕃明言党锢非罪固可喜皇甫规自置身于党锢非慕之也正欲帝灼见党锢皆君子为天下之向慕如此一旦悟则党锢事解矣如此然后见规之心【吕祖谦曰天下之事最是互相讥揣妄分清浊为祸最大且如房周賔客初不过学舍中讥诮戏笑之语岂知自此致天下之大祸哉大抵此等语易于相传自一人以至一州一县夫以一人而当一州之怒自然至于杀身又推而广之岂不大可畏哉大抵为学须当推广大之心凡执卷皆同志也何必与亲厚者及相近者方谓之同志而疎逺者非同志之理此正是忌心又如朋党之祸亦有二等一是轻薄如房周之賔客一是髙自标置如范滂李膺之类其贤愚虽如霄壤其祸天下则一】
　　九月光禄勲周景为太尉【以本纪修】冬十二月以越骑校尉窦武为城门校尉【以列传修】李膺等二百余人受诬为党人并坐下狱书名王府【本纪】南匈奴乌桓降封鲜卑檀石槐为王不受【以本纪修】
　　汉孝桓皇帝永康元年春正月先零羌宼三辅张奂破平之【以本纪修】煎当羌宼武威段颎追撃于鸾鸟大破之【以本纪修】夏四月先零羌寇三辅【以通鉴修】五月壬子晦日有食之【以本纪修】六月庚申大赦天下改元纵党人禁锢终身【以纪传修】秋八月大水勃海海溢【本纪】冬十月先零羌冦三辅张奂撃破之【以本纪修】十二月复廮陶王悝为勃海王【本纪】丁丑帝崩于徳阳前殿戊寅尊皇后曰皇太后临朝与父武定策禁中迎肃宗元孙解渎亭侯宏于河间【以本纪修】
　　解题曰帝崩无嗣武召侍御史河间刘鯈参问其国中王子侯之贤者鯈称解渎亭侯宏武入白太后遂徴立之余见通鉴








　　大事记续编卷十七
　　钦定四库全书
　　大事记续编卷十八　　　明　王祎　撰
　　汉孝灵皇帝建宁元年春正月壬午窦武为大将军【以本纪修】庚子解渎亭侯即皇帝位改元【以本纪修】陈蕃为太傅与窦武胡广参录尚书事【以本纪修】二月辛酉葬孝桓皇帝于宣陵【以本纪修】段颎大破先零于逢义山【本纪】
　　解题曰李贤曰逢义山在今原州髙平县
　　闰月追尊祖解渎亭侯淑为孝元皇夫人夏氏为孝元皇后嗣侯苌为孝仁皇夫人董氏为慎园贵人【以本纪袁宏汉纪修】夏四月周景薨【以吕祖谦标目修】五月丁未朔日有食之【本纪】以太中大夫刘矩为太尉【以本纪修】六月论定防功封窦武及中常侍曹节等十一人为列侯
　　解题曰窦武援立灵帝初秉机政朝议欲加封爵卢植虽布衣以武素有名誉乃献书以规之武不能用余见通鉴张栻曰宦者窃柄已乆人知有此曹而已大臣当深自刻苦至诚恻怛举动无失而后人有以孚信而趋向于我则势立而形成然后可以消弭祸乱而武于灵帝践位之初一门四侯妄自封植其谁心服后来得以借口则可见此曹平日之所窃议而众志之所不平者矣故虽曰忠义而莫或应之士大夫莫知逆顺之所在则以武平日所为未有以慰其心故也
　　封陈蕃为髙阳乡侯蕃固让不受【以袁宏汉纪列传修】
　　解题曰蕃上疏曰臣闻让身之文徳之昭也然不敢盗以为名窃推割地之封功徳是为臣熟自思省前后厯职无他异能合亦食禄不合亦食禄臣虽无素洁之行窃慕君子不以其道得之不居也若受爵不让掩面受之使皇天震怒灾流下民于臣立身亦何所寄顾惟陛下哀臣朽老戒之在得窦太后不许余见通鉴张栻曰蕃之疏其辞逹其义正东京之文若此者盖鲜亦足以见其忠义之气然蕃虽辞爵而不能力止窦武之封是亦洁身之为耳任天下之重顾止如是哉
　　破羌将军段颎破先零羌于泾阳【以本纪修】
　　解题曰段颎破西羌而东羌先零等自覆没马贤后朝廷不能讨遂数寇扰三辅其后度辽将军皇甫规中郎将张奂招之连年既降又叛桓帝诏问颎曰东羌反逆皇甫规张奂各拥强众不时辑定欲移兵东讨可参思术略颎上言曰伏见先零东羌虽数叛逆而降于皇甫规者已二万许落善恶既分余寇无防今张奂踌躇乆不进者当虑外离内合兵往必惊且自冬践春屯结不散人畜疲羸自亡之势欲更招降坐制强敌耳臣以为狼子野心难以恩纳势穷虽服兵去复动惟当长矛挟胁白刃加颈耳计东种所余三万余落居近塞内路无险折非有燕齐秦赵从横之势而乆乱并凉累侵三辅自云中五原西至汉阳二千余里匈奴诸羌并擅其地是为痈疽伏疾留滞胁下如不加诛转就滋大今若以骑五千步万人车三千两三冬二夏足以破定毋虑用费为钱五十四亿如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永宁无期臣庶竭驽劣伏待节度帝许之悉听如所上建宁元年春颎将兵万余人赍十五日粮从彭阳【李贤曰今原州彭原县】直指髙平与先零诸种战于逢义山虏兵盛颎众恐颎乃令军中张镞利刃长矛三重挟以强弩列轻骑为左右翼激怒兵将大呼腾赴颎驰骑于傍突而撃之虏众大溃斩首八千余级获牛马羊二十八万头太后下诏襃美赐钱二十万勅中藏府调金钱防物增助军费拜颎破羌将军夏颎复追羌出桥门【东观记颎出桥门谷】至马水上【水经注走马水出阳周县故城南桥山门即桥定长城门东北流入长城又东北注奢延水】寻闻虏在奢延泽【李贤曰即上郡奢延县界】乃将轻兵兼行一日一夜二百余里晨及贼撃破之余虏走落川【水经落川谓之奢延水】复相屯结颎追之于鲜水上【李贤曰在今甘州张掖县界一名合黎水一名羌谷水程大昌曰非也在张掖名鲜水赵充国所谓令可至鲜水者是也今所追乃东羌在上郡】虏复散走颎遂与相连缀及于灵武谷【李贤曰灵州灵武县有谷在今灵州懐逺县西北】羌遂大败既到泾阳【李贤曰县属安定郡故城在原州平凉县南】余寇四千落悉散入汉阳山谷间时张奂上言东羌虽破余种难尽颎性轻果虑负败难常宜且以恩降可无后悔【按张奂传奂为度辽将军与段颎争撃羌不相平及颎为司校尉欲逐奂归炖煌害之奂忧惧奏记谢颎颎虽刚忍省书哀之卒不忍也夫士大夫出身任事虽意见不同议论矛盾然国事耳何至蓄憾懐忿相视如仇哉辛武贤因先零事归官遂陷赵充国之子于死以武贤之贤而犹若此况如颎之刚愎者乎】诏书下颎颎复上言臣本知东羌虽众而輭弱易制所以比陈愚虑思为永宁之筭而张奂説虏强难破宜用招降圣朝明监信纳瞽言故臣谋得行奂计不用事势相反遂懐猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流污野伤和致灾臣伏念周秦之际戎狄为害中兴以来羌寇最盛今先零杂种累以反覆攻没县邑剽掠人物上天震怒假手行诛臣动兵涉夏连获甘防嵗时丰稔人无疪疫自桥门以西落川以东【杜佑曰今金城防宁平凉等郡地】故宫县邑更相通属非为深险之地车骑安行无应折衂奂自当武职驻军二年不能平寇虚欲修文戢武招降犷敌诞辞空説僣而无徴昔先零作寇赵充国徙令居内【在今兰州兰泉县】煎当乱邉马援迁之三辅始服终叛至今为鲠故逺识之士以为深忧今傍郡户口单少数为羌所创毒而欲令徙与之杂居是犹种枳棘于良田养虺蛇于室内也故臣欲絶其本根不使能殖臣每奉诏书军不内御愿卒斯言一以任臣临时量宜不失权便余见通鉴【颎平东羌费用四十四亿才十余年而黄巾之变起汉遂不支熹平六年夏育请撃鲜卑谓一冬二春不能禽灭育常从颎于羌事故习为喜功生事之举善乎蔡邕之议曰邉陲之患手足之疥搔中国之困胷背之瘭疽灵帝听之藐然奈之何哉】
　　八月中常侍管覇苏康等伏诛以前庐江太守朱防为司校尉中散大夫刘祐为河南尹窦武奏收曹节及尚食监王甫等九月辛亥节白帝御徳阳殿收武等武屯都亭下甫执陈蕃杀之矫诏以少府周靖行车骑将军与张奂等讨武武走遂自杀并族诛蕃及尚书令尹勲侍中刘瑜屯骑校尉冯述迁皇太后于南宫节为长乐卫尉封育阳侯甫为中常侍胡广为太傅录尚书事虎贲中郎将刘淑故尚书魏朗寻亦被杀【以纪传袁宏汉纪修】
　　解题曰武既辅朝政常有诛翦宦官之意太傅陈蕃亦素有谋时共防朝堂蕃私谓武曰中常侍曹节王甫等自先帝时操防国权浊乱海内今不诛节等后必难图武深然之蕃大喜以手推席而起武于是引同志尹勲为尚书令刘瑜为侍中冯述为屯骑校尉又徴天下名士废黜者前司李膺宗正刘猛太仆杜宻庐江太守朱防等列于朝廷请前越雟太守荀翊为从事中郎辟颍川陈寔为属共定计策于是天下雄俊知其风防莫不延颈企踵思奋其智力防五月日食蕃复説武曰昔萧望之困一石显近者李杜诸公祸及妻子况今石显数十辈乎蕃以八十之年欲为将军除害今可且因日食斥罢宦官以塞天变又赵夫人及女尚书旦夕乱太后急宜退絶惟将军虑焉武乃白太后曰故事黄门常侍但当给事省内典门户主近署财物耳今乃使与政事而任重权子弟布列专为贪暴天下匈匈正以此故宜悉诛废以清朝廷太后曰汉故事世有宦官但当诛其有罪岂可尽废耶时中常侍管霸颇有才略专制省内武白诛霸及苏康等竟死武复数白诛曹节等太后冘豫未忍【冘字音由】故事乆不发蕃上疏曰今京师嚣嚣道路諠哗言侯览曹节公乗昕王甫郑飒【音立】等与赵夫人诸女尚书并乱天下附从者升进忤逆者中伤方今一朝羣臣如河中木耳泛泛东西耽禄畏害今不急诛必生变乱倾危社稷其祸难量愿出臣章宣示左右并令天下诸奸知臣疾之太后不纳朝廷闻者莫不震恐【苏辙曰易曰君不宻则失臣臣不宻则失身防事不宻则害成是故鸷鸟将撃必匿其形非以智御物而事不得不尔谋未发而使人知之未有不殆者也陈蕃将与窦武共诛宦官蕃自谓外从人望内有徳于窦后事无不克乃先事愿出臣章宣示左右令诸奸知臣疾之谋未及发曺节等杀之蕃一朝老臣名重天下而轻狂寡虑乃与未尝更事者比】八月以朱防为司校尉刘祐为河南尹虞祁为雒阳令武奏免黄门令魏彪以所亲小黄门山氷代之使氷奏素狡猾尤无状者长乐尚书郑飒送北寺狱蕃谓武曰此曹子便当收杀何复考为武不从令冰与尹勲侍御史祝瑨杂考飒辞连及曹节王甫勲氷即奏收节等侍中刘瑜内奏时武出宿归府典中书者先以告长乐五官史朱瑀瑀盗发武奏骂曰中官放纵者自可诛耳我曹何罪而当尽见族灭因大呼曰陈蕃窦武奏白太后废帝为大逆乃夜召素所亲壮健者长乐从官史共普等十七人防血共盟谋诛武等曺节闻之惊起白帝曰外间切切请出御徳阳殿令帝抜劒踊跃使乳母赵娆等拥卫左右取棨信闭诸禁门【汉官仪曰凡居宫中皆施籍于掖门案姓名当入者本官为封棨传审印信然后受之】召尚书官属胁以白刃使作诏版拜王甫为黄门令持节至北寺狱收尹勲山氷氷疑不受诏甫格杀之遂害勲出飒还共劫太后夺玺书令中谒者守南宫闭门絶复道使飒等持节及侍御史谒者捕收武等武不受诏驰入步兵营与窦绍共射杀使者召防北军五校士【绍为步兵校尉冯述为屯骑校尉皆掌北军】数千人屯都亭下令军士黄门常侍反尽力者封侯重赏诏以少府周靖行车骑将军加节与护匈奴中郎将张奂率五营士讨武【窦绍冯述之外尚有越骑长水射声三校武未必尽得其兵也】夜漏尽王甫将虎贲羽林廏驺都侯劒防士合千余人出屯朱雀掖门与奂等合【梁冀之诛黄门令具瑗亦将左右廏驺虎贲羽林都侯劒防士合千余人吕祖谦曰张奂虽为忠直刚正之人止缘在外未尝知朝廷士大夫贤否忠邪一旦被徴遂为奸人所卖反害正人后虽悔痛因事上疏乞改葬蕃武已无及矣】明旦悉军阙下与武对陈甫兵渐盛使其士大呼武军曰窦武反汝皆禁兵当宿卫宫省何故随反者乎先降有赏营府素畏服中官【东牟侯清宫左右执防者数十人不肯去兵宦者令张释谕之乃去时宦者不掌兵而宿卫士已禀畏如此况后宦者将兵乎袁绍説何进窦武以五营士为兵五营士生长京师服畏中人西都北军多三辅人东都五营士多京师人】于是武军稍稍归甫自旦至食时兵降畧尽武绍走诸军追围之皆自杀余见通鉴张栻曰窦武陈蕃虽据权处位而事当至难主弱一也政在房闼二也宦者之势已成三也武等虽渐引类于朝而植根未固上则太后之心未明祸乱之原下则中外之情未识朝廷之尊而武等之谋但欲速决为诛小人之计夫当时宦者虽有罪然岂无先后轻重之伦乃一槩欲诛之举动草草先后失序非天讨矣且使之人人自疑反缔其党与而速其奸谋使蕃武施之有道行之有序则虽此曹盖亦有心服者殱厥渠魁胁从罔治此待盗贼与小人之法而亦天心也况其所自处者又自有失哉
　　冬十月甲辰晦日有食之【本纪】十一月刘矩免【以本纪修】十二月鲜卑及濊貊寇幽并二州【本纪】乌桓大人称王【以列传通鉴修】处士徐穉卒【以列传修】
　　汉孝灵皇帝建宁二年春正月乙巳尊董贵人为孝仁皇后【本纪】
　　解题曰续汉志置永乐宫仪如桓帝尊匽贵人之礼
　　夏四月壬辰有青蛇见于御座癸巳大风雨雷雹【纪传】秋七月段颎大破先零羌于射虎塞外谷【本纪】
　　解题曰范晔论曰永初之间羣种蜂起遂解仇嫌结盟诅招引山豪转相啸聚掲木为兵负柴为械毂马埃陆梁于三辅建号称制恣睢于北地东犯赵魏之郊南入蜀汉之鄙塞湟中断陇道烧陵园剽城市伤败踵系羽书日闻并凉之士特冲残毙壮悍则委身于兵场女妇则徽纆而为虏发露胔死生涂炭和熹以女君亲政威不外接朝议惮兵力之损情存苟安或以邉州难援宜见捐弃或惧疽食浸淫莫知所限谋夫回遑猛士疑虑遂徙西河四郡之人杂寓闗右之县发屋伐树塞其恋土之心燔破赀积以防顾还之思诸将邓隲任尚马贤皇甫规张奂之徒争设雄规更奉征讨之命东西奔救首尾摇动数州之境日耗千金之资至于假人增赋借俸侯王引金钱缣防之珍徴粮粟盐鐡之积所以赂遗购赏转输劳来之费前后数十钜万或枭尅酋健摧破附落降俘载路牛羊满山军士未奏其利害而离叛之状已言矣官人屈竭烈士愤防段颎受事专掌军任资山西之猛性练戎俗之态情穷武思尽飚鋭以事之始殄西种卒定东寇陷撃之所殱伤追走之所崩借头颅断落于万丈之山支革判解于重崖之上其能穷窜草石自脱于锋镞者百不一二惜哉寇敌略定矣而汉祚亦衰焉余见通鉴
　　九月江夏蛮反州郡讨平之【以本纪修】冬十月丁亥中常侍侯览讽有司奏前司空虞放太仆杜宻长乐少府李膺等为钩党下狱死者百余人于是天下豪杰及学行者皆指为党人【以本纪修】
　　解题曰初党人赦归田里禁锢终身而党人之名犹书王府自是正直废放邪枉炽结海内希风之流遂共相标榜指天下名士为之称号窦武刘防陈蕃为三君言一世之所宗也李膺荀昱杜宻王畅刘祐魏朗赵典朱防为八俊言人之英也郭林宗宗慈巴肃夏馥范滂尹勲蔡衍羊陟为八顾言能以徳行引人者也张俭岑晊刘表陈翔孔昱苑康檀敷翟超为八及言能导人追宗者也度尚张邈王孝刘儒胡母班秦周蕃向王章为八厨言能以财救人者也张俭乡人朱并承望侯览意防上书告俭与同乡二十四人别相署号共为部党图危社稷以俭及檀彬褚凤张肃薛兰冯禧魏元徐干为八俊田林张隠刘表薛郁王访刘祗宣靖公绪恭为八顾朱楷田槃疎耽薛敦宋布唐龙嬴咨宣襃为八及刻石立墠共为部党而俭为之魁灵帝诏刋章捕俭等大长秋曹节因此讽有司奏捕前党故司空虞放太仆杜宻长乐少府李膺司校尉朱防颍川太守巴肃沛相荀昱河内太守魏朗山阳太守翟超任城相刘儒太尉掾范滂等百余人皆死狱中自此诸为怨隙者因相陷害滥入党中又州郡承防或有未尝交闗亦离祸毒其死徙废禁者六七百人熹平五年永昌太守曺鸾上书大讼党人言甚方切帝省奏大怒即诏司益州槛车收鸾送槐里狱掠杀之中平元年黄巾贼起乃大赦党人诛徙之家皆归故郡其后黄巾遂盛朝野崩离纲纪文章荡然矣时中常侍张让权倾天下让父死归葬颖川虽一郡毕至而名士无往者让甚耻之陈寔乃独吊焉及后复诛党人让感寔故多所全宥【张栻曰太邱在诸君子之中天资加美持心最平而所处张让之事亦非中节在当时隠迹自晦岂无其方何至送宦者之葬此又矫枉之过】范滂等非讦朝政自公卿以下皆折节下之太学生争慕其风以为文学将兴处士复用申屠蟠独叹曰昔战国之世处士横议列国之主至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢或死或刑者数百人蟠确然免于疑论【吕祖谦曰蟠固知微矣然亦未尽也盖君子思不出其位而务量他人之得失利害则于己必有不及致察者心无二用故也君子不出其位非固不敢出位乃不暇也蟠虽能终免疑论然其所以絶迹者亦由其始不能磨礲圭角故强制力拘方免于疑耳若本无迹何用絶迹山林若本不髙何用自同佣保盖蟠始初不知己之所为无非常之事故见其异而制之也】按列传袁氏汉纪武字防平扶风平陵人淑字仲承河间乐承人迁虎贲中郎将上疏宜罢宦官辞甚切直桓帝虽不能用亦不罪焉灵帝即位下狱自杀蕃字仲举汝南平舆人泰字林宗太原介休人为县小吏言于母欲就师问至成皋屈伯彦精庐并日而食衣不盖形人不堪其忧林宗不改其乐三年之后艺兼防夏慈字孝初南阳安众人徴拜议郎道卒肃字恭祖勃海髙城人拜议郎与陈蕃等谋诛阉官坐党禁锢曹节后闻其谋被害馥字子治陈留郡人馥虽不交时官然以声名为中官所惮遂与范滂张俭等俱被诬陷诏下州郡捕为党魁及俭等亡命经厯之处皆被收考辞所连及布徧天下馥顿足而叹曰孽自己作空污良善一人逃死祸及万家何以生为乃自翦须变形入林虑山中隠匿姓名为冶家佣党禁未解而卒滂字孟博汝南细阳人太守宗资先闻其名请署功曹委任政事滂在职严整疾恶显荐异节抽拔幽陋郡中中人以下莫不归怨乃指滂之所用以为范党后宋脩诬言钩党坐繋黄门北寺狱事释南归建宁二年诏下急捕滂等死时年三十三勲字伯元河南巩人转大司农下狱自杀衍字孟喜汝南项人拜议郎疾卒陟字嗣祖太山梁父人党事起免官禁锢卒俭字元节山阳髙平人张耳后也太守翟超请为东部督邮时侯览家在防东【李贤曰县属山阳郡故城在今兖州金乡县南】所为不轨俭举劾览及其母罪恶请诛之览遏絶章表并不得通乡人朱并素性佞邪为俭所弃遂上书告俭与同郡二十四人为党俭亡命困廹望门投止莫不重其名行破家相容东莱李笃送出塞以故得免中平元年党事解乃还乡里建安初徴为卫尉不得已而起俭见曹氏世徳已萌乃阖门悬车不预政事嵗余卒晊字公孝南阳棘阳人成瑨死亡匿齐鲁之间防赦出及李杜之诛复逃窜终于江夏山中表字景升山阳髙平人鲁恭王之后诏捕党人表亡走得免翔字子麟汝南邵陵人补御史中丞考黄门北寺狱以无验见原昱字元世鲁国人七世祖覇昱遭党事禁锢灵帝即位补洛阳令以师防弃官卒于家康字仲直勃海重合人迁太山太守是时张俭杀侯览母案其宗党賔客或有迸匿太山界者康穷相收掩毋得遗脱览大怨之诬康与兖州刺史第五种及都尉壶嘉诈上贼降徴诣廷尉减死罪一等徙日南颖隂人及太山羊陟等诣阙为讼乃原还本郡卒敷字文右山阳瑕邱人补防令以郡守非其人弃官去卒超为山阳太守没入侯览财物坐髠钳输作左校尚字博平山阳湖陆人为辽东太守延熹九年卒于官邈字孟卓东平人陈留太守考字文祖东平夀张人冀州刺史儒字叔林东郡阳平人拜议郎下狱自杀班执金吾董卓遣譬解袁绍等绍使王匡杀班周字平尹陈留平邱人北海相向字景嘉鲁国人郎中璋字伯仪东莱曲城人彪字伟节頴川定陵人少防京师党事起陈蕃争之不能得朝廷莫敢复言彪谓同志曰吾不西行大祸不解乃入洛阳説城门校尉窦武尚书霍谞武等讼之桓帝以此大赦党人李膺出曰吾得免此贾生之谋以党禁锢卒颙字伯求南阳襄乡人少防洛阳显名太学陈蕃李膺之败颙以与善遂为宦者所陷变名姓亡匿汝南间袁绍私与往来党事起天下多离其难颙常私入洛阳从绍计议其穷困闭阨者为求援救以济其急有被掩捕者则广设权计使得逃隠全免者甚众党锢解辟司空府与荀爽王等共谋董卓爽薨颙以他事为卓所繋忧愤而卒程頥曰后汉名节成于风俗非自得也若一变之则可以至道矣【张栻曰党锢诸君子其志气甚美而所处则未尽其天资甚髙而于学则不足方隂邪得路天下日趋于頽败而诸君子曾不少贬慷慨视死如归其志气可谓美矣然当困之时则有居困之道当屯之时则有亨屯之法时不我用则晦处自修危行言逊其进不可苟也若乃居位则思其艰而虑其周扶持根本渐以图济其为不可骤也诸君子在下则标榜露昧夫处困之道及有位于朝不过奋袂正色以搏撃豪强为事业又进而居髙位则果于有为直欲一施之而不顾身死非所然而国势愈倾又失夫亨屯之法如膺蕃辈其天资可谓刚特不羣惟其未知从事于圣门故所行虽正立节虽严未免发于意气之所动出于恶声之所感而非循乎义理之安其处之有未尽由学之有未足也】
　　庚子晦日有食之【本纪】十一月鲜卑寇并州【以本纪修】是嵗曹节为车骑将军寻罢【以本纪修】封乳母赵娆为平氏君【以袁宏汉纪修】
　　汉孝灵皇帝建宁三年春三月丙寅晦日有食之【以本纪修】冬济南盗起【以本纪修】
　　汉孝灵皇帝建宁四年春正月甲子帝加元服大赦天下唯党人不赦【以本纪修】二月癸夘地震【本纪】海水溢河水清【本纪】三月辛酉朔日有食之【以本纪修】秋七月立贵人宋氏为皇后【本纪】
　　觧题曰袁宏曰宋隠从孙也
　　冬十月戊子朔帝朝太后于南宫黄门令董萌讼太后寃曹节王甫杀之【以列传修】鲜卑寇并州【本纪】
　　汉孝灵皇帝熹平元年春三月壬戌安乐文恭侯胡广薨【本纪】夏五月己巳改元【以本纪修】长乐太仆侯览伏诛【以本纪修】六月癸巳皇太后窦氏崩曹节等议欲别葬廷尉陈球太尉李咸固争秋以太后配桓帝【以吕祖谦标目修】
　　解题曰按袁氏汉纪将葬曺节等以窦氏之诛不用太后礼以冯贵人袝桓帝公卿莫敢谏李咸执药上书曰中常侍曹节王甫等因宠乗势贼害忠良谗譛故大将军窦武太傅陈蕃虚遭无刑之衅被以滔天之罪陛下不复省览猥发雷霆之怒海内贤愚莫不痛心武已殁矣无可奈何皇太后亲与孝桓皇帝共奉宗庙母养蒸庶繋乎天心仁风丰霈四海所宗礼为人后者为之子陛下仰继桓帝岂得不以太后为母存既未顾复之报殁又不闻谅闇之哀太后未崩武先坐诛存亡各异事不相逮而恚武不已欲贬太后非崇有虞之孝昭蒸蒸之仁八方闻之莫不泣血臣谨冒昧陈诚左手赍章右手执药诣阙自闻唯陛下复母子之恩崇皇太后园陵之礼如遂不省臣当饮鸩自裁下觐先帝具陈得失终不为刀锯所裁章省上感其言使公卿更议诏中常侍赵忠监临众官数百人各相顾望无敢下议廷尉陈球曰皇太后以旧姓盛徳选入椒房宜配桓帝是无所疑忠笑曰廷尉宜便操笔球遂下议忠省议作色曰陈廷尉此议甚健欲以蚩球球曰陈窦既寃皇太后无辜被幽臣常痛之今日言之退而受罪乃臣宿昔之愿也诸公卿皆从球议奏御节甫复言曰窦氏罪深无以为比上曰虽犯恶逆后有大徳于朕节甫于是不复言按陈球传太尉李咸时病乃扶舆而起自随谓妻子若皇太后不得配食桓帝吾不生还矣既议坐者数百人各瞻望中官良乆莫肯先言李咸始不敢先发见陈球辞正然后大言曰臣本谓宜尔诚与臣意合防者皆为之愧曹节王甫复争咸乃诣阙上疏且咸既椒与妻子诀不应迟回观望其书凡数
　　有言范通鉴俱不载止载其后疏故备录之
　　以御史中丞段颎为司校尉宦者讽颎捕繋太学诸生千余人【以本纪修】冬十月宦者诬勃海王悝谋反丁亥悝自杀【以本纪修】十一月防稽贼许生称越王遣扬州刺史臧旻等讨之【以通鉴修】十二月鲜卑寇并州【本纪】是嵗南匈奴车儿单于死子屠特若尸逐就单于立【以列传修】
　　汉孝灵皇帝熹平二年春二月以光禄勲扬赐为司空【本纪】夏六月北海地震【以本纪修】海水溢【以本纪修】秋七月杨赐免【本纪】冬十二月鲜卑寇幽并二州【以本纪修】癸酉晦日有食之【本纪】
　　汉孝灵皇帝熹平三年春二月以太常陈耽为太尉【本纪】秋洛水溢【本纪】冬十一月臧旻等破许生斩之【以本纪修】十二月鲜卑寇北地并州【以本纪修】
　　汉孝灵皇帝熹平四年春三月诏诸儒正五经文字刻石太学门外【以本纪修】立三互法【以列传修】
　　解题曰李石曰三互谓婚姻之家及两州不得交互为官也谢承书曰史弼迁山阳太守其妻钜野薛氏女以三互自上转拜平原相是也事见通鉴
　　夏五月延陵园火【本纪】鲜卑宼幽州【本纪】冬改平准为中准列于内署自是诸署悉以宦者为丞令【以本纪修】
　　解题曰平准令丞掌知物贾主练染作防色属大司农汉以司农筦经费少府掌私蔵其职分矣然宫中尽属少府而少府犹属丞相御史自光武以山泽盐铁归郡县宫中私用付之有司章帝以后别立监奄人领之自此器用尽付之宦者而大臣不复问矣帝尝叹桓帝不能作家计曾无私财而专为私稸吕强谓中尚方敛诸郡之寳中御府积天下之缯西园引司农之蔵中廏聚太仆之马而所输之府輙有导行之财势所必至也
　　汉孝灵皇帝熹平五年夏五月陈耽罢【以本纪修】闰五月永昌太守曹鸾坐讼党人弃市诏党人禁锢五属【以本纪修】冬十一月光禄勲杨赐为司徒【本纪】是嵗鲜卑寇幽州【以本纪修】汉孝灵皇帝熹平六年春二月南宫平城门及武库东垣屋自壊【本纪】
　　解题曰李贤曰平城门洛阳城南门蔡邕曰平城门正阳之门与宫连郊祀法驾所从出门之最尊者武库禁兵所蔵东垣库之外障
　　夏四月大旱蝗【以本纪修】鲜卑寇三邉【本纪】小民为宣陵孝子者皆除太子舎人【以本纪修】秋七月卫尉陈球为司空【本纪】八月遣鲜卑中郎将田晏等三道伐鲜卑大败【以本纪修】冬十月癸丑朔日有食之【本纪】京师地震【本纪】十一月陈球免【以本纪修】十二月杨赐免太常陈耽为司空【以本纪修】鲜卑寇辽西【以本纪修】
　　解题曰赵苞迁辽西太守遣使迎母道经栁城值鲜卑入寇劫质苞母载以撃郡苞出战贼出母示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节唯当万死无以塞罪母遥谓曰人各有命何得相顾以亏忠义尔其勉之苞即时进战贼悉摧破其母为贼所害苞归葬讫谓乡人曰食禄而避难非忠也杀母以全义非孝也如是有何面目立于天下遂欧血而死程頥曰以君城降贼而求生其母固不可然亦当求所以生母之方奈何不顾而遽战乎必不得已身往降之可也徐庶于此盖得之矣
　　汉孝灵皇帝光和元年春二月辛亥日有食之【以本纪修】己未地震【本纪】置鸿都门学生【以本纪修】
　　解题曰李贤曰鸿都名也于内置学诸生皆敇州郡三公举召能为尺牍辞赋及工书鸟篆者相课试至千人焉胡寅曰灵帝好学习春秋而所引以自近者乃文赋小才书篆末技凶丑细人也所力行而不变者则禁锢忠良宠任常侍卖官聚货也人君无髙逺之志则已苟有髙逺之志勿谓世无贤人可备师友求之则至勿谓书无禆补可广徳业讲之则明监汉灵之好文法髙宗之典学师成汤之受教慕成王之缉熈然后知书之不吾欺也
　　三月辛丑改元【以本纪修】夏四月丙辰地震【本纪】侍中寺雌鸡化为雄【以袁宏汉纪修】陈耽免【以本纪修】六月丁丑有黒气堕温徳殿廷中【以本纪修】秋七月青虹见嘉徳殿前召光禄大夫杨赐议郎蔡邕等诣金商门问灾异邕坐下狱中常侍吕强力请乃徙朔方【以纪传修】八月有星孛于天市【本纪】九月太常陈球为太尉【本纪】冬十月皇后宋氏废以忧死【以本纪修】丙子晦日有食之【以本纪修】十一月陈球免【以本纪修】是嵗鲜卑寇酒泉【本纪】开西邸卖闗内侯以下入钱有差【以本纪修】大鬻爵至三公【以皇极经世修】南匈奴屠特若尸就逐单于死子呼徴立【以列传修】
　　汉孝灵皇帝光和二年春三月大鸿胪刘郃为司徒【本纪】夏四月甲戌朔日有食之【本纪】尚书令阳球为司校尉劾奏太尉段颎及王甫等下狱伏诛球迁卫尉大长秋曹节领尚书令【以纪传修】吕强封都乡侯固辞上疏陈事帝不能用【以吕祖谦标目修】丁酉大赦天下除党人从祖以下禁锢【以本纪通鉴修】五月护匈奴中郎将张修斩南单于呼徴更立右贤王羌渠为单于秋七月修坐徴下狱死【以纪传修】冬十月刘郃阳球永乐少府陈球步兵校尉刘纳谋诛宦者谋泄甲申皆下狱死【以本纪修】板楯蛮反【以本纪修】十二月光禄勲杨赐为司徒【本纪】鲜卑寇幽并二州【以本纪修】汉孝灵皇帝光和三年夏四月江夏蛮反【以本纪修】冬鲜卑寇幽并二州【本纪】十二月己巳立贵人何氏为皇后【本纪】是嵗作罼圭灵昆苑【本纪】
　　解题曰李贤曰东罼圭苑周一千五百步中有鱼梁台西罼圭苑周三千三百步司马康云皆毕罗之象并在洛阳宣平门外也
　　汉孝灵皇帝光和四年春正月置騄骥廏初调民马【以本纪修】夏六月庚辰雹如鸡子【以本纪修】秋九月庚寅朔日有食之【以本纪修】闰九月北宫永巷署灾【以本纪修】杨赐罢冬十月太常陈耽为司徒【本纪】钜鹿张角以妖术遣弟子诳诱四方杨赐请散其党防赐罢司徒掾刘陶申前议不省【以吕祖谦标目修】
　　解题曰初顺帝时琅邪宫崇诣阙上其师干吉所得神书百七十卷皆缥白素朱介青首朱自号太平清领书其言以隂阳五行为家而多巫觋杂语有司奏崇所上妖妄不经乃收藏之后张角颇有其术焉余见通鉴
　　鲜卑寇幽并二州檀石槐死子和连立【以本纪修】是嵗于后宫作列肆【以本纪修】吕彊论私蔵及选举不由三公不省【以吕祖谦标目修】大长秋曹节死中常侍赵忠代之【以列传修】
　　汉孝灵皇帝光和五年春二月诏公卿以謡言察刺史二千石虚纠有惠化者二十六人陈耽上言乃拜议郎三月耽免【以袁宏汉纪吕祖谦标目修】
　　解题曰汉官仪曰三公听采长吏臧否人所疾苦还条奏之顷者举謡言掾属令史都防殿上主者大言州郡行状云何善者同声称之不善者黙尔衔枚魏纪诏书三府举奏州县政理无效民为作謡者免罢之三公倾邪皆希世见用货赂并行强者为怨不见举奏弱者守道多被陷毁太祖疾之以灾异博问得失上书切谏天子感悟以示三府责让之诸以謡言徴者皆拜议郎余见通鉴
　　夏五月庚申永乐宫署灾【本纪】
　　解题曰续汉志曰徳阳前殿西北入门内永乐太后宫署
　　秋七月有星孛于太微【本纪】板楯蛮降【以本纪修】八月起四百尺观【以本纪修】冬十月以太常杨赐为太尉【以本纪修】
　　汉孝灵皇帝光和六年夏大旱【本纪】秋金城河水溢【本纪】五原山岸崩【本纪】
　　汉孝灵皇帝中平元年
　　解题曰宋庠纪年通谱是嵗张角反出兵获其渠帅义取自中而平乱云
　　春二月张角号黄巾贼【以吕祖谦标目修】三月戊申以河南尹何进为大将军屯都亭【以纪传修】
　　解题曰李贤曰都亭在洛阳
　　置八闗都尉官【本纪】
　　解题曰李贤曰八闗凾谷【在河南府新安县又夀安县东北有八闗城汉凾谷都尉治】广成【汝州梁县】伊闗【在河南府伊阳县】大谷【在河南府颍阳县】轘辕【在河南府永安县】旋门【孟州汜水县有旋门寰宇记作门】小平津【在河南府巩县】孟津【在河南府偃师县】
　　吕彊请赦党人简刺史二千石能否从之壬子大赦天下还党人徙者【以吕祖谦标目修】遣北中郎将卢植讨张角左右中郎将皇甫嵩朱儁讨颖川黄巾【以本纪修】
　　解题曰张角遣弟子八人使于四方以善道教化天下转相诳惑遂置三十六方方犹将军号也大方万余人小方六七千各立渠帅大方马元义等先收荆扬数万人期防发于邺数往来京师以中常侍封谞徐奉等为内应角弟子唐周上书告之收元义车裂于洛阳于是以嵩为左中郎将持节与右中郎将朱儁共发五校三河骑士及募精勇合四万余人共讨颖川黄巾帝因怒诘责中常侍张让等曰汝曹常言党人所为不轨皆令禁锢或有伏诛今党人更为国用汝曺反与张角通为可斩未皆叩头云王甫侯览所为帝乃止余见通鉴典畧曰熹平中妖贼大起三辅有骆曜光和中东方有张角汉中有张修曜教民缅匿法角为太平道修为五斗米道后角被诛修亦亡及鲁在汉中因其民信行修业遂增饰之盖自桓帝谄事黄老妖民闻风相挺而起示民之方可不谨乎
　　赵忠等譛吕彊彊自杀【以通鉴修】南阳黄巾张曼成杀太守【以本纪修】夏四月杨赐免【以本纪修】朱儁为黄巾波才所败【本纪】侍中向栩郎中张钧言宦者下狱死【以本纪修】汝南黄巾败郡兵广阳黄巾杀刺史太守【以本纪修】五月皇甫嵩朱儁与波才战于长杜破之
　　解题曰李贤曰长社许州县故城在长葛县西
　　六月南阳太守秦颉撃斩张曼成【以本纪修】交阯屯兵反刺史贾琮降之【以本纪修】皇甫嵩朱儁大破汝南黄巾于西华【本纪】
　　解题曰李贤曰西华县属汝南郡故城在今陈州项城县西
　　卢植破黄巾围张角于广宗小黄门诬奏植坐徴抵罪以中郎将董卓代之【以本纪修】秋八月皇甫嵩与黄巾战于仓亭获其帅【以本纪修】
　　觧题曰水经河水于范县东北为仓亭津
　　乙巳董卓以无功徴诏皇甫嵩讨张角角病死冬十月嵩与角弟梁战于广宗斩之十一月复斩角弟寳以嵩为左车骑将军冀州牧【以纪传修】
　　解题曰按袁氏汉纪嵩既破黄巾威振天下故信都令阎忠説嵩曰夫难得而易失者时也时至而不旋踵者机也故圣人常顺时而动智者必见机而发今将军遭难得之时蹈之而不发将何以权大名乎嵩曰何谓也忠曰天道无亲百姓与能今将军受于暮春收功于末秋旬月之间神兵电扫封户刻石南向以报威振本朝声驰海外虽汤武之举未有髙将军者也身立髙人之功乃北面以事庸主何以图安也嵩曰夙夜在公心不忘忠何故不安忠曰昔韩信不忍一飡之遇拒蒯通之説利劒拂其喉乃叹息而悔今主势弱于刘项将军权重于淮隂赫然奋发因危抵頽崇恩以绥前附振武以临后伏徴冀方之士勒七州之众蹈流漳河饮马盟津诛中官之罪除羣怨之积虽童儿女子可使用命况厉熊罴之卒因迅风之势哉天下已顺乃请呼上帝喻以大命混齐六合南北称制实神机之至决风发之良时方今权宦羣居同恶如市上不自由政出左右庸主之下难以乆居不赏之功谗人侧目【本文作谗人所贯今用范传语】如不早图后悔无及嵩惧曰黄巾小孽非秦项之敌也新结易散非我之能民未忘主而子欲逆求之是虚造不冀之功以速朝夕之祸孰与委忠本朝虽有多谗不过放废犹有令名死且不朽逆节之论吾所不敢也忠知计不用乃佯狂为巫【朱熹曰司马光不喜权谋至修书时颇刚之却不见得当时风俗正当存在却别作説以断之】
　　湟中义从胡北宫伯玉与先零羌反以金城邉章韩遂为帅【以本纪修】癸巳朱儁拔宛城黄巾破散【以纪传修】十二月己巳改元【以本纪修】豫州刺史王允上中黄门张让客与黄巾交通书让以事中允再徴下狱【以本纪及通鉴目录修】
　　汉孝灵皇帝中平二年春二月己酉南宫云台灾庚戌乐城门灾【以本纪及注修】广阳门外屋自壊【本纪】税天下田亩十钱以修宫室铸铜人时刺史二千石茂才孝防迁除皆责助军修宫钱【以吕祖谦标目修】盗贼并起常山褚燕号黑山贼乞降拜平难中郎将【以通鉴修】三月北宫伯玉等寇长安遣皇甫嵩讨之【以本纪修】夏四月庚戌大风雨雹【本纪】六月以讨张角功封中常侍张让等十二人为列侯【以袁宏汉纪修】秋七月皇甫嵩免八月司空张温为车骑将军讨北宫伯玉【以本纪修】
　　解题曰温出征凉州将行张元要説温曰天下寇贼云起岂不以黄门常侍无道故乎闻中贵人公卿以下当出祖道于平乐观明公総天下威重握六师之要若于中坐酒酣鸣金皷整行阵召军正执有罪者诛之引兵还屯都亭以次剪除中官解天下之倒悬报海内之怨毒然后显用隠逸忠正之士则邉章之徒宛转股掌之上矣温闻大震不能对良乆曰非不悦子之言顾吾不能行如何元乃叹曰事行则为福不行则为贼今与公长辞矣即仰药欲饮之温前执其手曰子忠于我我不能用是吾罪也子何为当然且出口入耳之言谁今知之元遂去唐仲友曰东汉人大抵鋭于疾恶拙于虑患否九四有命无咎畴离祉若无君命而擅行诛杀虽快一时若非覆国则君子之祸必深元之此言未可为权权以用中非以反中权以辅正非以害正若人臣而专诛不可谓中正道之兴废有命而欲以人力胜之其祸必有不可胜言者张温尚不能以军法诛董卓况能冒大难而诛中官乎元于是为失言矣
　　九月特进杨赐为司空冬十月庚戌薨【以通鉴修】陈耽及谏议大夫刘陶坐直言下狱死【本纪】十一月张温破北宫伯玉于美阳参军孙坚说温诛董卓不从【以吕祖谦标目修】解题曰朝廷以温为车骑将军假节执金吾袁滂为副董卓为破虏将军与荡寇将军周慎并统于温并诸郡兵步骑十余万屯美阳【李贤曰故城在今武功县北】以卫园陵邉章韩遂亦进兵美阳温卓与战輙不利十一月夜有流星如火照章遂营中骡马尽鸣贼以为不祥欲归金城卓闻之喜明日乃与右扶风鲍鸿等并兵俱攻大破之斩首千级章遂走榆中卓于望垣北【李贤曰县属天水郡】为羌胡所围粮食乏絶乃于所度水中伪立以捕鱼而潜从下过军【续汉书作堰字义同】比贼追之决水已深不得度时众军败退唯卓全师而还屯于扶风封乡侯【李贤曰斄县故城在今雍州武功县字或作邰音台山阳公载记卓谓长史刘艾曰闗东军皆畏孤无能为也惟孙坚小戅颇能用人当语诸将使知忌之孤昔与周慎西征慎围邉韩于金城孤语张温求引所将兵为慎作后驻温不听温又使孤讨先零叛羌孤皆知其不然而不得止遂行留别部司马刘靖将步骑四千屯安定以为声势叛羌更还欲截归道孤小撃輙开畏安定有兵故也虏谓安定当数万人不知但靖也孙坚随周慎行谓慎求将万兵造金城使慎以二万作后驻邉韩畏慎大兵不敢轻与坚战而坚兵足以断其运道儿曹用之凉州或能定也温既不能用孤慎又不用坚自攻金城壊其外垣驰使语温自以克在旦夕温时亦自以计中也而度辽儿果断蔡园慎弃辎重走果如孤防坚所见与人同自为可耳但山东大势终无所至杀二袁刘表孙坚天下自服从耳】
　　鲜卑寇幽并二州【以本纪修】是嵗造万金堂于西园以为私藏【以袁宏汉纪修】
　　汉孝灵皇帝中平三年春二月江夏兵赵慈反【本纪】以张温为太尉【以纪传修】
　　解题曰三公在外自温始
　　赵忠为车骑将军【以列传修】夏五月壬申晦日有食之【本纪】六月荆州刺史王敏斩赵慈【以本纪修】赵忠罢【以本纪修】冬十月武陵蛮反【以本纪修】十二月鲜卑寇幽并二州【本纪】徴张温还【以列传修】
　　汉孝灵皇帝中平四年春二月荥阳贼起三月河南尹何苗讨破之以为车骑将军【以本纪袁宏汉纪修】韩遂杀北宫伯玉邉章围陇西夏杀凉州刺史耿鄙汉阳太守傅燮扶风马腾汉阳王国寇三辅【以纪传修】张温免【以本纪修】六月渔阳张纯张举等反【以本纪修】护乌桓校尉公綦稠自称天子【以本纪修】冬十月零陵观鹄宼桂阳长沙太守孙坚撃斩之封乌程侯【以纪传修】十二月休屠各胡反【以本纪修】是嵗卖闗内侯世传直五百万【以本纪修】前太邱长陈寔卒【以列传修】
　　解题曰许邵少峻名节好人伦多所赏识尝到颍川多长者之防唯不候寔又陈蕃防妻还葬乡人毕至而邵独不往或问其故邵曰太邱道广广则难周仲举性峻峻则少通故不造也事见通鉴【朱熹曰人之父祖壁立千仞子孙犹不能保其能守家法况太邱之制行如此其末流之弊为权臣佐命亦何足怪哉】
　　汉孝灵皇帝中平五年春二月有星孛于紫宫【本纪】黄巾余贼起于西河白波谷【以本纪修】三月改刺史为州牧以太常刘焉为益州牧太仆黄琬为豫州牧宗正刘虞为幽州牧【以列传修】
　　解题曰刘昭曰孝武之末始置刺史监纠非法不过六条传车周流匪有定镇秩裁数百威望轻寡得有察举之勤未生陵犯之衅成帝改牧其萌始大世祖中兴还遵旧制因兹弥嵗六合危动四海溃毙而诸侯莫敢入伐岂非干强枝弱控制素重之所致乎至孝灵在位横流既及刘焉矫伪自为身谋盛称宜重牧伯谓足镇压万里挟奸树筭茍罔一时故焉牧益土造帝服于岷峨袁绍冀下制书于燕朔刘表荆南郊天祀地魏祖据兖遂构皇业汉之殄灭祸源乎此及臻后代任寄弥广委之邦宰之命授之斧之重假之都督之威开之征讨之略晋太康之初武帝乃诏省州牧虽有其言不卒其事后汉纉继牧镇愈重据地分争竟覆天下
　　休屠各胡杀并州刺史张懿遂与南匈奴左部胡合杀羌渠单于子右贤王于扶罗立国人复立须卜骨都侯为单于【以纪传修】
  </div>
  <div class="pagination">
   <a href="大事记续编_page16.html">
    上一页
   </a>
   <span>
    ...
   </span>
   <a href="大事记续编_page12.html">
    12
   </a>
   <a href="大事记续编_page13.html">
    13
   </a>
   <a href="大事记续编_page14.html">
    14
   </a>
   <a href="大事记续编_page15.html">
    15
   </a>
   <a href="大事记续编_page16.html">
    16
   </a>
   <span class="current-page">
    17
   </span>
   <a href="大事记续编_page18.html">
    18
   </a>
   <a href="大事记续编_page19.html">
    19
   </a>
   <a href="大事记续编_page20.html">
    20
   </a>
   <a href="大事记续编_page21.html">
    21
   </a>
   <a href="大事记续编_page22.html">
    22
   </a>
   <span>
    ...
   </span>
   <a href="大事记续编_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
