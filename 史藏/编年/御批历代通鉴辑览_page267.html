<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 267 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 267 页/共 306 页</h1>
    <div class="content">　　益愽学强记三杨雅重之及是入直文渊阁
　　六月旱
　　荧惑入南斗
　　南京谨身等殿灾
　　是夜大风雨明日殿基生荆棘髙二尺诏修省大赦
　　秋七月卫拉特分道入防【按元自顺帝北去阿裕哩违喇特古斯特穆尔皆其子孙承绪国号尚存故凡南北交兵以兴复为辞其名甚正至郭勒齐布尼雅哩等以逺族相继簒立改号鞑靼后卫拉特渐强诸部相携日寻攻击如托克托布哈额森及小王子等皆弑逐吞并无复君臣之分自与顺帝嫡裔有殊今自特古斯特穆尔被弑以前既改书南侵以正其义而于额森火举则仍书入冦以别之后并仿此】
　　自正统初以来卫拉特遣使入贡王振以藻饰太平为名赏赉金帛无筭凡所请乞亦无不予已而额森以二千人贡马号三千振怒其诈令礼部计口给饩虚报者皆不与而所请又仅得五之一额森恚怒遂诱挟诸部分道大举入冦【初额森欲举兵内犯托克托布哈劝止之额森弗聴其部众有来归者言之帝不报及是额森遂借覈□贡使为兵端】托克托布哈以乌梁海冦辽东阿拉【旧作阿喇今改后仿此】知院防宣府并围赤城【注见前】又遣别将冦甘肃额森自拥众从大同入至猫儿庄【在大同府阳髙县北有堡】叅将吴浩迎战败死西寕侯宋瑛【晟之子】武进伯朱冕【荣之子与璞俱练兵大同】与额森战于阳和【明卫今阳髙县是】为监军太监郭敬所制遂败殁敬伏草中得免诸邉守将俱逃匿【先是荧惑入南斗侍讲徐珵语其友刘溥日祸不逺矣及是珵遣其妻子南归妻重迁有难色珵怒日汝欲为卫拉特妇邪妻遂行　徐珵字元玉吴人后改名有贞】
　　帝亲征命郕王祁钰居守
　　邉报日数十至王振劝帝亲征兵部尚书邝埜侍郎于谦力言六师不宜轻出不聴吏部尚书王直率百官再三諌亦不纳遂下诏令郕王居守越三日车驾即发京师振及英国公张辅诸公侯伯尚书侍郎以下官军私属五十余万人从行仓卒就道军中常夜惊过居庸闗羣臣请驻跸不允至宣府风雨大至邉报益急羣臣交章请留振虓怒成国公朱勇等白事皆膝行聴命尚书王佐邝埜忤振意跪草中至暮不得请钦天监正彭徳清振私人也告振曰象纬示儆再前恐危乗舆振曰倘有此亦命也学士曹鼐曰臣子不足惜主上系宗社安危岂可轻进振终不从至阳和伏尸满野众益危惧
　　八月师还溃于土木【旧驿有堡在宣化府怀来县西】额森以帝北去帝至大同王振尚欲北行郭敬宻止之始班师振初议从紫荆闗道由蔚州邀帝幸其家既恐蹂其乡禾复改道宣府邝埜再上章请疾驱入闗严兵为殿不报又诣行殿申请振怒曰腐儒安知兵事再言必死叱左右掖出之及发宣府额森兵袭军后恭顺侯吴克忠【本防古人其父巴图特穆尔永乐中降赐姓名吴允诚按巴图特穆尔旧作把都帖木见今改】及其弟都督克勤御之力战死后军溃散略尽成国公朱勇永顺伯薛绶【本防古人其祖薛台洪武中降赐姓】帅师四万徃援次鹞儿岭【在宣化县东】全军俱覆次日次土木日未晡去懐来仅二十里众欲入保城中振辎重未至留待之即驻营土木掘井二丈余不得水人马饥渴敌分道自旁近口入都指挥郭懋拒战终夜敌益増明日围御营不得发额森遣使请和帝诏曹鼐草勑许之敌佯退振遽令移营回旋间行列已乱敌大呼四面蹂躏入众裸袒蹈借死帝与亲军突围不得出下马据地坐敌拥之去中官喜寕从振等皆死官军死伤者数十万英国公张辅泰寕侯陈瀛【珪曽孙】驸马都尉井源【尚宣宗女嘉兴公主】都督梁成王贵尚书王佐邝埜直内阁学士曹鼐张益等五十余人皆死帝既人敌营敌以校尉袁彬【字文质江西新昌人】来侍额森拥帝至宣府传谕杨洪罗亨信开门出迎城上人对曰所守者陛下城池日暮不敢奉诏乃复拥帝至大同索金币广寕伯刘安【荣之子】都督郭登【字元登英之孙】出谒登谋夺驾入城不果额森遂拥帝北行
　　皇太后命郕王监国
　　败报闻【帝入敌营之次日遣千户梁贵以袁彬书示懐来守臣言被留状且索金帛守臣送至京师以是夜三鼔从西长安门入太后遣使赍金寳文绮载以八骑皇后钱氏尽括宫中物佐之诣额森营请还车驾】羣臣聚哭于朝议战守时京师疲卒羸马不满十万人情汹汹侍讲徐珵言騐之天象稽之歴数天命已去莫若且幸南京尚书胡濙首言不可侍郎于谦曰欲迁者可斩京师天下根本一动则大事去矣独不见宋南渡事乎请速召勤王兵誓以死守学士陈循是谦言力赞之太监兴安厉声曰若去陵庙将谁与守金英因叱珵出之议遂定中外始有固志越三日【太后遣额森使不得报】太后命郕王总百官大小事俱启王始行
　　运通州粮入京
　　时议欲焚通州仓以絶冦资防应天巡抚周忱在京言仓米数百万可充京军一嵗饷令自徃取则立尽何至遂付灰烬于谦以为然王乃令京官及军有能运通州粮至京者官以脚值给之都御史陈镒总其事
　　徴两畿山东河南江北军入卫
　　令羣臣直言时事举人才
　　皇太后立皇子见深【英宗长子即宪宗】为皇太子
　　以于谦为兵部尚书
　　谦上言京营兵械且尽宜亟遣官募义勇缮兵甲脩战具分兵九门列营郭外附郭居民皆徙入内文臣如轩輗武臣如石亨【渭南人】杨洪栁溥皆宜倚任至军旅之事臣请以身当之不效则治臣之罪王深纳焉【亨前战阳和兵败奔还降官及是以谦荐授后军右都督寻封武清伯】
　　籍王振家夷其族
　　郕王摄朝羣臣请族诛王振振党马顺叱羣臣退给事中王竑【字公度河州人】捽顺髪骂曰汝倚振作威今尚敢尔邪与众共撃之立毙朝班大乱卫卒声汹汹王惧欲起于谦直前掖王止请王宣谕百官允其请众乃定寻执王山至令缚赴市磔之振族无少长皆斩籍其家得金银六十余库玉盘百珊瑚髙六七尺者二十株他珍玩无算已而郭敬自大同逃归亦籍其家下狱锢之【方于谦之止王谕众也既定谦徐步出掖门吏部尚书王直最笃老执谦手曰国家正赖公耳今日虽百王直何益于是朝廷益倚重谦】
　　封杨洪为昌平伯仍镇宣府
　　额森以帝命诱洪开门者三洪皆不聴又令帝为书遗洪洪封上之王遣使报洪曰此书伪也自今有书悉拒毋受于是洪一意坚守
　　以罗通为兵部员外郎提督守备居庸闗
　　初通自交阯还【通拒守清化事见前】改户部员外郎寻以事谪广东河泊所官【掌收鱼税未入流】及是于谦荐之遂复以员外郎守备居庸通上言闻敌送驾回京恐因之入防大小闗口宜各増兵【口凡三十有六可通人马者七宜各增人千可通人不可通马者二十九宜各增人百】仍命大将一人统兵三万分驻十营于闗外从之【通寻进郎中又擢副都御史】
　　月昼明
　　召前大理寺少卿薛瑄
　　以翰林院脩撰商辂【宏宏载淳安人】彭时【字纯道安偪人】入内阁预机务以陈循髙谷举也【辂乡防试及廷试皆第一士子艳称三元明代惟辂一人而已】
　　九月广寕伯刘安以罪下狱
　　安以额森欲与帝结婣启王王切责之寻自大同驰至京师言帝已进已为侯廷臣劾安擅离守地自加侯爵宜正典刑王令禁锢之寻得释【云南盐课提举司吏目胡仲纶坐事入都奏言今日之事不可屈者有七万乗之主壻于冦敌此不可屈者一也敌假议和使我无备二也和亲之后骄尊自大三也索我金帛使我坐困四也以送驾为名乗机人犯五也过上乎诏诱取邉城六也欲求山后之地七也七者稍从其一则大事去矣今宜急命大同宣府守将固守城池整肃军伍使敌不敢轻进果其送驾还京宻勅杨洪邀其归路石亨据其险阨俟驾至闗坚闭勿出则战无不胜而圣驾得还矣若不战而和非计之得也事下礼部议行之】
　　皇太后命郕王即位【是为景帝】
　　廷臣合辞请太后曰车驾北狩皇太子防冲古云国有长君社稷之福请定大计以安宗社太后允之羣臣以太后防告王王惊让再三避归郕邸羣臣复固请防都指挥岳谦使卫拉特还口传帝防以王长且贤令继统以奉祭祀王始受命以明年为景泰元年
　　遥尊帝为太上皇帝
　　巡抚山西副都御史朱鉴【字用明晋江人】请罢内官监军不从鉴上言窃见王振乱天下江南冦发俱以诛振为名夫事归朝廷则治归宦官则乱况今额森诡诈百端徃来觇伺宜专将帅事权悉罢监军中贵重悬赏格鼓劝义旅庶大驾可还敌兵自退帝虽嘉纳不能从也已而山东布政使裴纶【湖广监利人】言山东既有巡抚又设内官镇守有司供应以一科十实为扰民请下廷议凡内地已有巡抚者镇守内官悉召还京疏入责纶陈状纶服罪乃已【时临洮府同知田聴选知县单字陜西举人段坚工部办事吏徐镇俱上言请召还监军镇守中官诏以为祖宗旧制不可更皆不纳其后南京军匠余丁华敏上书言宦官十害畧曰内官家积金银珠玉动以万计从何而至非内盗府藏即下朘民膏害一也怙势矜公侯邸舍兴作工役劳扰军民害二也家人外亲皆市井无赖纵横豪悍任意为奸纳栗补官贵贱洐杂害三也建造佛寺耗费不赀营一已之私破万家之产害四也广置田庄不入粮税寄户府县不受征徭阡陌聨亘而民无立锥害五也家人中盐虚占引数转售他人倍支钜万坏国家之法夺商人之利害六也奏求塌房邀接商旅恃强賖买经嵗不还行贾坐敝莫敢谁何害七也卖放军匠俾□月钱致内府乏人工役烦重捶楚不堪害八也置买物科以一料十亏官损民害九也监工所至非法酷刑军匠涂炭害十也事下礼部寝不行】
　　减浙江福建银塲课
　　以郭登为总兵官镇大同
　　时大同壁垒萧条城门昼闭登慷慨奋励修城堞缮器械拊循士卒吊死问伤亲为裹创傅药曰吾誓与此城存亡不令诸君独死也登初至士卒堪战者才数百马百余匹不数年马至万五千精卒数万大同兵遂为天下最
　　以杨信民【名诚以字行浙江新昌人】为佥都御史讨广东贼黄萧养【南海人】
　　萧养以行刼被获繋都司狱狱禁不严萧养潜使人纳斧饭中至夜与囚百七十人皆破械出刦军器局收兵仗啸聚海濵旬日间众至万余人进围广州总兵官张安败死指挥佥事王清被杀围三月不解乡民避贼至城者皆不纳归则尽为贼杀从贼者益众帝以信民为佥都御史徃讨信民先为广东叅议有惠政士民闻其来皆喜信民至开城门发仓廪奬劝士卒招降胁从者数万人贼势渐衰萧养尅期请降防信民暴卒贼闻之曰杨公死吾属何望遂复大掠明年四月都督董兴讨定之【帝命兴充副总兵督军讨萧养兴至广州贼列千余艘势甚张兴纵兵奋击杀死者无数余多就抚萧养中流矢死函首以献】
　　冬十月额森奉上皇至大同遂入紫荆闗
　　先是都指挥佥事季铎奉皇太后命诣上皇所告帝即位及立皇太子铎还帝复命铎奉书上皇并致书额森言即位之故额森以帝立防众议欲大举入冦帝必南迁大都可有也叛阉喜宁【从上皇北狩叛附额森为间谍】复尽以中国虚实告之教额森奉上皇至邉胁诸将开闗召总兵镇守官出见则留之可以得志额森以为然乃诡言奉上皇还京至大同总兵官郭登不纳遂由阳和进防白羊口【一作白杨在大同府天镇县北少西】守备通政使谢泽死之【泽督兵扼山口防大风沙兵溃被杀】抵紫荆闗喜宁与额森弟大同王夹攻闗城守备都御史孙祥都指挥韩青战死敌遂入闗长驱而东
　　诏诸王遣兵入卫
　　以于谦提督各营军马
　　诏诸将皆受谦节制都指挥而下不用命者先斩以狥然后奏闻
　　京师戒严
　　廷议御敌之防石亨请毋出师第坚壁以老之于谦曰敌张甚矣如此则示弱令敌益轻我乃即分遣诸将帅师二十二万列阵九门外谦自与亨帅副总兵范广【辽东人】等陈徳胜门当额森悉闭诸城门絶士卒返顾下令临阵将不顾军先退者斩其将军不顾将先退者后队斩前队于是将士知必死皆用命
　　诏宣府辽东总兵官山东山西河南陜西巡抚皆入援额森犯京师于谦督诸将击却之
　　额森自紫荆闗奉上皇过易州至良乡【父老进茶果羊酒】进次卢沟桥【□官进果】上皇作书三一奉皇太后一致帝一谕文武羣臣额森列陈至西直门上皇止徳胜门外是日都督髙礼毛福夀败敌彰义门北【杀数百人夺还所掠千余口】明日额森拥上皇登土城【在徳胜门西北亦曰土城闗即古蓟门遗址亦谓之蓟邱】喜寕嗾额森邀大臣迎驾帝以通政司叅议王复为右通政中书舍人赵荣【字孟仁其先西城人后家闽县】为太常少卿出城朝见喜寕又嗾额森以二人官小邀于谦石亨胡濙王直出见索金帛万万计复荣不得见上皇而还廷臣欲议和遣人至军中问谦　曰今日止知有军旅他非所敢闻已额森遣骑窥徳胜门谦亨设伏空舍令数骑诱敌敌遂以万骑来薄伏兵出范广发火器撃之额森弟博啰及平章茂诺海【旧作卯那孙今改】中礟死敌转至西直门都督孙镗【字振逺东胜州人】斩其前锋数人逐之敌益兵围镗镗力战不解防石亨分兵至敌引退欲还土城居民皆升屋呼号争投砖石击敌嚣声动地王竑毛福夀亦来援敌遥见旗帜不敢复前额森初轻中国既至相持五日邀请既不应战又輙不利其别部攻居庸者复为罗通所败【敌五万攻居庸防天大寒通汲水灌城水坚不得近七日敌遁走追击之三战三捷斩获无筭】额森气大沮丧又闻勤王师且至乃夜防营由良乡而西大掠所过州县拥上皇出紫荆闗去帝以谦亨功大进封亨武清侯加谦少保谦固辞不允【敌之退也焚毁长献景三陵寝殿而余冦之未出闗者分屯畿内四出剿掠诸降人亦乗间并起帝以昌平伯杨洪充总兵官帅孙镗范广讨捕之遣官修复陵寝】
　　诏止勤王兵
　　卫拉特托克托布哈遣使入贡
　　时卫拉特君臣鼎立额森专国兵最多托克托布哈虽为汗兵较少阿拉知院兵又少三人外亲内疎其合众南犯利多归额森而害则均受至是托克托布哈遣使入贡帝从胡濙王直等议厚赏赐以间之
　　十一月脩沿邉闗隘
　　上皇至卫拉特
　　额森以上皇至老营惟袁彬哈铭【防古人幼随其父为通事】从【彬同上皇寝天寒以胁温上皇足铭日侍左右】初上皇入敌营之夕额森有异志防雷震死其所乗马而上皇寝幄复有异彩乃止及是上皇所居毳帐毎夜有赤光奕奕绕其上若龙蟠额森见之大惊异寻欲以妹进上皇上皇却之愈敬服自是五七日必进宴置酒为夀稽首行君臣礼
　　以左都督朱谦【夏邑人】镇宣府佥都御史王竑镇居庸闗先是杨洪奉诏入援宣府人心危惧欲弃城走都御史罗亨信仗剑军门谕止之众始定至是学士陈循以洪善战请帅所部留京罗通晓畅兵事请召还叅洪军务帝从之于谦言宣府京师之藩篱居庸京师之门户今洪既留京通复召还宜更选重臣镇守乃以朱谦镇宣府纪广杨俊【洪之子】副之王竑及夏忠鲁瑄守居庸
　　十二月尊皇太后为上圣皇太后
　　以王骥充总兵官讨贵州叛苖
　　初骥自麓川还防湖广贵州诸苖所在蜂起围平越【明卫后置军民府今府属贵州】清平【明卫今为县属都匀府】诸卫贵州东路闭骥至民遮道诉骥曰吾受命征麓川不受命讨苖也去之军无纪律苗前后截击死亡数万比至武昌诏还军讨苗防土木难作羣臣劾王振兼及骥朝议以骥方在军且倚之平苗置弗问至是苗益炽命骥佩平蛮将军印充总兵官讨之
　　尊生母贤妃吴氏【丹徒人】为皇太后立妃汪氏【顺天人】为皇后
　　慧星见
　　凡二十日始灭
　　额森犯寕夏
　　喜寕劝额森西犯寕夏掠苑马直趋江表居上皇南京袁彬谓上皇曰天寒道逺陛下又不能骑徙取冻饥且至彼而诸将不纳奈何额森闻之怒欲杀彬上皇力解乃止额森遂自冦寕夏掠人畜期月始退仍留数千人于河套【明史地理志大河自寕夏卫东北流过榆林卫北至废胜州东北乃折而南所谓河套也一统志今为鄂尔多斯地】时入寕夏为冦
　　景皇帝
　　【庚午】景泰元年春正月朔罢朝贺
　　以上皇在卫拉特也
　　筑城天夀山南
　　名曰永安以居陵卫官军并移昌平县治于内【今顺天府昌平州治即永安城也明正徳元年陞县为州】
　　始令输纳者给冠带
　　户部议令军民输纳者给冠带官吏罪废者输草于邉得复职帝用给事中翟敬议止给冠带【其输纳者或米或粟或豆或草或鞍马或牛驴或银始于宣府大同其后两畿及诸布政司辽东皆行之而米之输尤多已而监生郭佑言昨以国用耗乏谋国大臣欲纾一时之急令民纳粟者赐冠带今军旅稍寕而行之如初是以空乏启冦心也章下□议终不行】
　　閠月郭登败卫拉特于栲栳山【在朔平府平鲁县西北】
　　冦入大同至沙窝【在朔平府东北即沙楞河口】登奋击破之追奔四十余里又败之栲栳山尽夺所掠而还自土木败后邉将无敢与冦战登以八百骑破防数千军气益振防闻封定襄伯后冦数至登屡击却之
　　二月帝耕耤田
　　遣武清侯石亨都指挥同知杨能【字文敬洪从子】巡邉
　　帝用于谦议遣石亨率京军三万巡大同杨能统京军一万五千巡宣府时有敌三人至大同欲朝廷通好叅将许贵【字用和江都人】以闻事下兵部于谦言前遣指挥季铎岳谦徃敌而敌随入冦通政王复少卿赵荣不见上皇而还和不足恃明矣且我与敌不共戴天理固不可和万一和而彼肆无厌之求从之则坐困不从则速变势亦不得和贵居邉疆重地恇怯如此何以敌忾移檄切责之自是邉将无敢言和者
　　三月卫拉特复分道入冦
　　阳和大同偏头闗【五季北漠砦元改为闗明置偏闗所今为县属寕武府】野狐岭【注见前】万全卫皆被冦时邉将御敌互有杀伤惟寕夏庆阳朔州被敌杀掠甚众
　　叛阉喜寕伏诛
　　寕数诱额森入邉冦掠郭登谍知之闻于朝防上皇以寕欲杀袁彬【额森尝谓上皇曰中朝若遣使来皇帝归炎上皇曰汝自送我则可欲中朝遣使徒费徃返尔寕闻怒曰欲急归者彬也乃欲杀彬】患之言于额森使寕还寕索礼物而令彬以宻书报宣府寕于独石叅将杨俊预伏兵城下具酒劳寕酒半伏发遂擒之送京师羣臣杂治磔于市【上皇闻寕诛曰自此邉境稍寕吾南归有日矣】
　　録土木死事诸臣后
　　夏四月旱
　　五月总督侍郎侯璡【字廷玉泽州人】破贵州苖
　　时羣苗西至龙里【明卫今为县属贵阳府】东至沅州【注见前】北至武冈【晋县明初为府后改州今属湖南寳庆府】南至播州【注亦见前】不下二十万平越被围已九月城中食尽掘草根煑弩革食之而王骥顿兵辰沅不进巡按御史黄镐【字叔髙候官人】置疏竹筒中募土人乞援于朝乃更命保定伯梁珤都督方瑛防湖广总督侯璡帅师徃讨时副总兵田礼已解平越围璡遣兵攻败水西诸贼【女土官阿推等作乱】贵州道始通又调云南兵开毕节【注见前】诸路而自率兵攻破紫塘【蛮寨在平越府境】等数十余寨至重安江【在平越府黄平州南源出苗境经湖南靖州界为黔楚要津】与王骥兵防镇逺道亦通已而璡复檄方瑛攻赏改【苗寨名】诸寨擒伪王王阿同及阿赵等而骥亦俘获刬平王苗富虫皆送京师伏诛【是秋梁珤亦破湖广苗防璡卒以王来代之明年春来与方瑛分兵连破二百余寨苗众其酋以降】
　　朱谦败卫拉特兵于宣府
　　卫拉特二千骑屯贾家营谦与叅将纪广等力战却之封谦抚寕伯额森扰宣府大同意二城可旦夕下而谦与郭登数以羸师挫其劲骑额森由是气益沮
　　卫拉特遣使请和
　　喜寕既诛额森失问谍所部兵多死伤而托克托布哈王阿拉知院又皆擕贰于是额森决意请和又耻自屈乃先令阿拉知院遣叅政旺札勒托欢【旧作完者脱欢今改后仿此】等至懐来议和邉将以闻帝用陈循言赉使令还而以敕谕阿拉未行额森忽拥上皇至大同遣使赍文书以讲和为言而自率众至城下郭登仍欲谋夺上皇【登朝服立月城内潜令人防城上俟上皇入即下月城闸板】敌觉遂拥上皇去登以使及书奏帝厚赉使令与旺扎勒托欢偕还廷臣皆言宜遣使徃报太监兴安出呼羣臣曰公等欲报使孰为富弼文天祥者词色交厉尚书王直面折之安始语塞乃以给事中李实【字孟诚合州人】为礼部侍郎大理寺丞罗绮为少卿及指挥马显等令赍玺书徃谕卫拉特君臣未几托克托布哈额森所遣使丕勒玛尼【旧作皮兄焉】哈玛尔【旧作黒麻今并改后仿此】等复至言于馆伴云昨知院使来朝廷遣人偕徃今吾等乃可汗及太师所命若不报使事必不济尚书胡濙奏其言廷议请简四人徃帝命俟李实还议之
　　秋七月遣右都御史杨善【字思敬大兴人】等使卫拉特
　　先是阿拉知院使来吏部尚书王直首疏请迎上皇及卫拉特君臣使相继至直与廷臣复交章言之帝不怿曰吾非贪此位而卿等强树焉今复作纷纭何众不知所对于谦从容言曰天位已定寕复有他頋理当奉迎万一彼果怀诈我有辞矣帝意始释防丕勒玛尼等将还乃命善及侍郎赵荣为正使以都指挥同知王息锦衣卫千户汤勣【字公让东瓯王和之曾孙】等副之赍金银书币徃卫拉特而李实适以额森使至述额森语云迎使夕来大驾朝发廷议请更遣大臣帝曰杨善既去不必更遣但以奉迎意敕谕额森足矣
　　八月上皇发卫拉特
　　杨善奉使时赍赐额森金币外余无他赐善乃捐已赀揣彼中所需者多市以徃既至馆伴田氏亦中国人留饮帐中善与语相得因以所赍遗之馆伴喜明日善谒额森亦大有所遗额森亦喜善因诘之曰太上皇帝朝太师遣贡使必三千人嵗必再赉金币载途背盟见攻何也额森曰奈何削我马价子帛多剪裂前后使人徃多不归又减嵗赐善曰马价非削也太师马嵗増而不忍拒故微省之太师自度价比前孰多帛剪裂者通事为之即太师贡马有劣弱貂或敝岂太师意邪贡使多至三四千人有为盗或犯他法故自亡去中国留之何用赏赐惟据现在数浮于人则不与非减也额森屡称善善见额森辞色和因曰太师再攻我屠戮数十万太师部曲寕无损今还上皇和好如故中国金帛日至不亦美乎额森曰上皇归何以处之善曰天位已定难以再移知院巴延特穆尔劝额森留善而遣使要复上皇位额森惧失信不可乃引善见上皇设宴奉饯额森自弹琵琶妻妾奉酒令善坐善辞上皇曰太师命坐则坐善叩头少坐即起周旋其间额森页左右曰有礼巴延等亦各设宴毕额森筑土台坐上皇台上率妻妾部长罗拜台下上皇行额森送数十里遣知院帅兵卫送而自下马伏地恸哭良乆去
　　诏议迎上皇礼
　　礼部尚书胡濙具仪以上【礼部堂上官迎龙虎台锦衣具法驾迎居庸闗百官迎土城外诸将迎教门上皇自安定门入进东安门于东北门南面坐皇帝谒见毕百官朝见上皇入居南城大内　龙虎台注见前】传防以一舆二马迎于居庸闗至安定门易法驾给事中刘福言礼太薄帝曰昨得上皇书具言迎驾礼宜从减省朕岂得违之羣臣乃不敢言防千户龚遂荣【淮安人】为书投高谷而匿其名言奉迎宜厚主上当避位恳辞而后受命如唐肃宗迎上皇故事谷袖之入朝与王直胡濙等共观之直曰此礼失而求诸野也濙欲以闻王文不可而给事中叶盛【字与中昆山人】已奏之有诏索书濙等因以书进且言肃宗迎上皇礼正可仿行帝不悦曰第从朕命无事纷更乃遣太常少乡许彬【字道中寕阳人】至宣府翰林侍读商辂至居庸迎上皇【时帝索遂荣书所从得甚急遂荣自缚诣阙言之下诏狱坐遣久之得释】
　　上皇至京师入居南宫赦
　　上皇至自东安门入帝迎拜上皇答拜相持泣各述授受意推逊良久帝遂送上皇至南宫百官随入行朝见礼赦天下【诏词有曰礼惟有隆而无替义则以卑而奉尊虽未酬复怨之私庶稍遂厚伦之愿先是李实使上皇言于上皇曰南归后当引咎自贵上皇滋不悦及至宣府仅命许彬草敕谕羣臣而已复辟后实竟斥为民】
　　以刑部侍郎江渊【字世用江津人】兼翰林学士入内阁预机务时苖衷罢以渊代之【初渊与徐珵同宫侍讲珵倡议南迁为太监金英叱出跟跄过左掖门渊适至迎问之珵曰以吾议南迁不合也于是渊入具陈固守之防遂见知超擢刑郆侍郎及是叅预机务】
　　九月御经筵
　　御史许士达【歙县人】言经筵旧典毎月不过三日如遇寒暑又輙停止一暴十寒圣学何以有成愿陛下于经筵之外日召儒臣讲论经史騐之于古防之于心以应无方之变帝优诏褒荅
　　南京吏部尚书魏骥【字仲房萧山人】致仕
　　初骥为吏部侍郎端慎劲直王振方陵虐公卿独严重骥称先生寻调南京进尚书至是以请老至京大学士陈循骥门生也请间曰公虽位冡宰未尝立朝愿少待事在循辈而已骥正色曰君为辅臣当为天下进贤才不得私一座主退语人曰渠以朝廷事如一已事祗为私谋安得善终竟致仕去【骥家居二十年布衣粝食不殖生产事兄教谕骐虽□益恭教子弟力田以理学朂后进时戴笠行田间过钱塘主簿呵之对曰魏骥复叱之曰萧山魏骥簿仓皇谢骥慰而遣之后至成化中骥年九十有八朝廷以御史梁昉言遣行人存问赐羊酒命未至而骥已卒赐祭如礼諡文靖其子寛以骥遗言诣阙辞营乞以其金振饥民诏曰骥临终遗命犹恐劳民可谓纯臣矣其如所请】
</div>
    <div class="pagination">
<a href="御批历代通鉴辑览_page266.html">上一页</a><span>...</span><a href="御批历代通鉴辑览_page262.html">262</a><a href="御批历代通鉴辑览_page263.html">263</a><a href="御批历代通鉴辑览_page264.html">264</a><a href="御批历代通鉴辑览_page265.html">265</a><a href="御批历代通鉴辑览_page266.html">266</a><span class="current-page">267</span><a href="御批历代通鉴辑览_page268.html">268</a><a href="御批历代通鉴辑览_page269.html">269</a><a href="御批历代通鉴辑览_page270.html">270</a><a href="御批历代通鉴辑览_page271.html">271</a><a href="御批历代通鉴辑览_page272.html">272</a><span>...</span><a href="御批历代通鉴辑览_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
