<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 590 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 590 页/共 607 页</h1>
    <div class="content">　　又言：「郊坛分献官、祀官、赞者，凡二百余人，皆立于小次之后，每有升降，多出御前，往来纷然，不至严肃。乞下讲求，着为定制。」礼部与太常寺看详，元丰郊礼，设分献官于内壝东门外公卿之后，重行，西向北上立。皇帝至位再拜，并随拜；降神乐止，又随拜。皇帝将奠祀帝之币，礼生各引分献官奉玉帛升坛【一二】，奠于上下诸神位讫，各引复位。初，亚献将升，礼生各引诸献官俱诣罍洗，各由其陛奠讫，俱还位。兹乃举行旧典已得允当。至元佑中，止为皇帝升坛，赞者引分献官等往来，不至肃静，遂着先期升坛之制，显于义礼未安。今欲依元丰旧仪，着为定制。从之。（先期升□之制，是何年所定，当考。）礼部言详定郊坛，觽星合用香、币，及罢分献官先期升坛，复元丰旧仪。从之。（实录先书「礼部言详定郊坛，觽星用香币等，乞依元丰旧制」。又书「左司员外郎曾旼等」云云，至「从之」，又书「复先帝旧仪也」。按礼部详定凡三事，觽星用香币，二事也；罢分献官先升坛，依元丰旧仪，三事也。实录盖漏第三事。今改云礼部详定郊坛，觽星合用香、币及分献官先期升坛，复元丰旧制；从之。既总见其事，则曾旼等所陈自合削者，姑存之。）
　　诏内中玉虚殿自先后依灵厘殿钦天坛，每遇立春、春分、立夏、夏至、立秋、秋分、立冬、冬至，皇帝本命兴龙节、正旦、端午，下合属处修写表本前二日差使臣供纳。（曾布元符三年日录云：二月辛酉，上谕云：「禁中修造，华饰太过，墙宇、梁柱涂金翠毛，一如首饰；又作玉虚，华丽尤甚。」又云：「仁宗作一宝座，议以为华丽，遂置之相国寺。今非其比，外人何以知？邹浩亦尝论列。」余云：「禁中地窄，玉虚诚不须作，其它亦多不知。但曾从驾至北郊，宣入赐茶。次日，大行谕云：『昨日尽见北郊宫殿，只是彩绘比他处精好【一三】，外面人言使了多少金也。』」上云：「然赐茶处是后殿，前殿后有流杯曲水及亭榭，无非金翠，亦与首饰一般。邹浩敢言，无所不论须召还。」余再三称赞。）
　　宣德郎左肤为监察御史，从中丞安惇荐也。
　　戊寅，礼部言，先准枢密院札子，元符元年夏国历日更不给赐。诏更不给赐，仍候边事了日取旨。
　　鄜延路经略使吕惠卿言：「将兵入界，或受降，或战杀，全系兵将官临时处分。若于阵前生降到人户，不优为推恩，即恐他日讨荡之时，不肯全活，却致族帐尽为雠敌，不肯归降。欲乞将出界阵前生掳到人户，除全活老少妇女依绍圣四年正月一日朝旨每名支绢十疋外，仍每五人理一级转资，更不支加赐。其生降到壮人，每名依斩获例推恩；其差人招到人户归汉，先通耗，用兵马于界首等接，只依招纳敕施行【一四】。」从之。诸路准此。（绍圣四年正月一日朝旨，不见在本月日，盖朝旨不入长编。绍圣三年十一月九日乙未曾布云云，可考。）
　　己卯，鄜延路经略使吕惠卿言，令统制官刘安、张诚领兵出界讨荡，斩获首级，胁降到人户口。诏惠卿以下，等第赐银合茶药；应出界军兵，赐钱有差；其得功将士等，令本司审察实状，保明以闻。（吕惠卿家传：九月，遣钤辖刘安以第四将；都监张诚以第三将、第五将、第六将、第七将出塞。二十三日，安至梁圣台，败贼帅布沁，斩首三百余级，招降六百余人。二十四日，诚至白地，大破嵬名特克济沙五千余骑，追北至练州城，斩首千余级，获其兵仗、马牛以万计。既还，安复以精锐千八百骑出讨田氏家流，斩首千六百四十九级；诚亦部诸将至期戬泊【一五】，斩首七百级。是时贼以重兵寇泾原【一六】，后得降者言，贼兵闻安等讨荡，不复有斗志，遂解平夏之围。朝廷以为有牵制之实，赐银三百两、绢三百疋；仍降敕书奖谕。）
　　又诏鄜延路走马承受尹泽、高阳关路承受刘谌并罢，令吏部别选差人替。（布录初七、初八当考。泽乞展平戎寨，上云极常才，并谌罢之。）
　　是日，西贼攻围平夏城，凡十三日乃退。（此据章楶元符二年二月十日保明第十一副将寇士元能出诡计，使贼惊疑，乞加优赏状增入，其详具二十五日。宣和元年九月二日诏旨，泾原廉访王孝杰奏第十将郭成固守，贼退，乃追击破之。）
　　庚辰，大理寺言：「察访司应州县若非当路别无察举事者【一七】，听不遍到。已经监司若专置总领官司而行遣未当，或失于察举者，听察举。事小者牒本司改正，大者以闻，涉情弊者申尚书省，委邻路官推治。邻路系本察访路分者听直牒，内系命官，仍具奏闻。」从之。
　　是日，三省院同进呈张询奏：已指挥王赡等，更不结约西蕃首领攻瞎征，各令安静守疆界。觽曰如此，即前日举措非矣。曾布又言：「自边事以来，臣即言方与西羌为雠，契丹、青唐不可令有生事。一方小惊，即力无以支，兼边事当速为收敛之计。北敌自元昊犯塞，便亲幸燕京，移兵近边以相恐动。今虽未敢便尔，若见西夏有穷蹙灭亡之形，其势必动。臣故欲修葺熙河、泾原篱落，岁月闲便图休息，即彼无衅可动，何可更自生事？若但青唐有警，则边事已狼狈矣。张询此举可罪。」上深然之，令留俟。（八月二十七日已差孙路知熙州，明年三月二十二日责。）
　　辛巳，三省言吏、工部状：将作监主簿二员【一八】，乞将先到任一员就改充勾当公事官，候成资替罢。从之，仍今后令本监举京朝官一员充。
　　户部侍郎虞策等言：「诸路役法衙规已推行成绪，若更逐一申请降旨施行，显见紊烦。欲并依元丰旧法，提举司申役人名额及雇食纸笔等钱，并衙前优重合增损及改更事件，户部相度指挥讫，每季奏知；如事体稍大，即具奏裁。」从之。（新无。）
　　诏：「今后诸路走马承受使臣阙，将吏部选到人勾赴枢密院再行铨量。每路选使臣二人，令入内内侍省引见取旨，定差一名。」（并初八初五日、绍圣四年十一月二十二日壬申密院云云，可考。）
　　壬午，朝奉大夫王祖道为户部员外郎，仍令合门引见上殿。（祖道，福州人，大观二年十月有考。）
　　诸王府翊善朱绂为都官员外郎。
　　枢密院言，西贼点集大兵，在泾原近边盘泊，日久未见出没，虑却于别路作过。诏：「陕西、河东路经略司精加探候，过作提备。邻路除依条策应牵制外，如贼马于秦凤路作过，即仰熙河、泾原相度贼形，选差兵将，择利乘便，或攻其左右，或击其后军，探伺老小辎重，用精兵掩击，务令西贼有反顾之忧，不能深入久留，肆为边患，毋得畏避观望及轻易举动。如贼马入别路，其邻路并依此。其或稽迟，定行典宪。」（布录：辛巳同呈边报。泾原自三月报，九月二十五日落蕃军人逃归言「自军前来，羌人点兵百五十万，在天都北，去荡羌寨止五十里」，至二十九日奏尚未动，殊不知其所谓。或云国中乱，各诛杀首领；或疑其见形于泾原，而出他路不备之处；或疑其困敝，不能举动。然皆未得其情实也。上亦深疑之，数以此询问，遂降旨，令诸路严备，及击其左右，或攻其后军。丙戌，同呈泾原报羌兵犯塞，自九月探报云点集大兵，已而落蕃兵士亡归云「二十五日，敌兵百五十万，距荡羌五十里屯聚」，凡旬日乃动。围闭荡羌、通峡、平夏、灵平、高平、九羊六城寨，约三十万。渭帅章楶以书来云：「贼不来则已，来则必堕吾计中。」因具呈于上【一九】，云：「帅臣敢自任，以此贼必不能为也。」二十五日己亥赏功。）
　　诏自今吏部已申选到走马承受使臣，后续有员阙，其前阙退下之人亦听再选。（并初七、初五日。）
　　详定一司敕令所言：「鳏寡孤独贫乏不得自存者，知州、通判、县令、佐验实，官为居养之；疾病者仍给医药。监司所至检察阅视，应居养者，以户绝屋居，无户绝以官屋居之；及以户绝财产给其费，不限月分，依乞丐法给米豆，阙若不足者以常平息钱充。已居养而能自存者罢。」从之。
　　癸未，诏会圣宫臣僚塑像并除毁。
　　诸王府侍讲傅楫为诸王府翊善，记室参军何执中为诸王府侍讲，广陵郡王院教授徐绩为诸王府记室参军，秘阁校理、知邢州韩治提点京西路刑狱。
　　乙酉【二○】，陕西转运司勾当公事孙虞丁言：「准敕，驾幸睿成宫，先朝宫官，逐家各赐银绢共三百疋两。伏念先臣思恭，比诸臣历年最久，臣愿回纳所赐银绢，乞依王陶等近例，于南京管下赐拨空闲寺院一所，移充先臣看坟寺，依例二年拨放童行一名。」诏不许回纳支赐，特令依例就近指定寺院一所，每三年拨放童行一名。
　　枢密院奏：「累据探报，西贼在泾原近边盘泊日久，未见出没。若地未冻以前，已见兵马退散次第，即泾原路可以乘此闲隙，于额勒色克中路进筑堡子。」诏令章楶、孙路详此速行相度，如委是兵马已退，地土未冻，及相度事力可以举动，即依此各行进筑。如合要邻路兵马添助出入，即泾原于环庆路勾抽兵一万人马内三千骑应副，余依前后已得指挥。仍先具相度可与不可举动事状奏闻。（章楶奏议有此，今掇取附。布录云，诏章楶、孙路于地未冻前后筑城寨。）
　　丙戌，熙河奏：「仁多楚清归汉，携家四十余口。所携冠服、器玩、鞍鞯，与羌不同。云为西界御史中丞，官在宰相、枢密之下。父埚丁死，侄保宗代为统军，楚清官虽高，不得统人马故来归【二一】。所携生金二百两，余物称是，有蠞龙帐之类。」（布录丙戌。）
　　诏熙河差兵官使臣，押仁多楚清赴阙。（布录癸巳，今并入。）
　　丁亥，户部侍郎虞策言：「先朝立市易法，本意甚美。其本务官吏敢有违戾者，乞从户部奏劾及御史台觉察弹奏。」从之。
　　御史中丞安惇言，淮南、两浙察访按察吕温卿，托江都知县吕振买部民宅基等事，臣曾论奏选官鞫治，至今未蒙指挥。诏朝请郎曾镇往扬州置司推勘。
　　宣教郎张巨为正字。
　　熙河兰会路经略司言，归附大首领乞优加职任。诏：「吕永信为甘州团练使、凉州一带蕃部都巡检钤辖，仍候引见日赐牌印、对衣、金带、鞍辔马。妻琳沁格封会宁郡君，仍候引见日赐冠帔。男楚清为西头供奉官，仍赐名良嗣。苏沁定玛为供备库副使、卓罗右厢一带蕃巡检。」（此事实录所记，殊不详，青唐、陇右录亦无之。据曾布尔日录，吕永信乃仁多楚清也。布曰，熙河奏仁多楚清官虽高，不得统人马，故来归。所携生金二百两，余物称是，有蠞龙帐之类，乞优补名目。得旨，除甘州团练使、右厢卓罗一带都巡检使。与实录少不同，当考。）
　　环庆奏，遣种朴策应泾原。（布录丁亥。）
　　戊子，诏秦凤趣遣兵将策应泾原。（布录戊子。）
　　奉议郎、权知陕州马城降为通直郎，以元佑闲尝言元丰傅致锻炼，抑就深刑，故有是责。（邹浩云云。）
　　看详诉理所言：「元佑臣僚上言乞展诉理所限日，所贵衔冤之人，皆得洗雪，可以推广圣恩，感召和气。按所言于先朝不顺。」诏王觌特责授鼎州团练副使、澧州安置。
　　户部言：「应获到私末茶并伴和，如不获元犯人，请并依私腊茶获犯人法，估价给偿【二二】。内伴和茶合毁弃者，每斤如有获到抛弃随行之物，准折充赏，剩数即纳官；无或不足，即候获犯人日，追理还官。」从之。
　　工部言：「金水若河道盖闇处擅开掘，或安置重物者，各杖八十。即偷引河水私用者，许人告，及地分军巡人看管人捕获，每名支赏钱三贯，并以犯事人家财充。」从之。
　　庚寅，诏开封府奏裁公事，有例依旧贴例。
　　辛卯，诏端王佶、莘王俣充南郊大礼亚献、终献官【二三】。
　　姚麟乞建坟寺诏赐额曰显忠。以其祖尝开边，特许之，余人不得援例。
　　新鄜延路经略司勾当公事蔡硕，令吏部改差充陈州驻泊都监。从硕兄确妻孙氏之请也。（九月甲戌曾布云云，可考。）初欲求在京差遣，上问曾布，硕如何？布曰：「此人罪状不虚。方蔡确盛时实作过，昨以无□法特与右职，此请不足从。然硕言章惇掩确定策功抑之【二四】，又云，确定策时，首令硕谕惇，非惇首议。」上曰：「此是否？」布曰：「此事非觽人所知也。」（布录九月甲戌日有此，所云章惇掩确定策功必有意，当考。既改差，觽皆言硕在元丰中作过，奉养甚厚。章惇曰，于法不当□官，故特与右职。布曰，其它不足问，至今家富于财，何从得此？其作过可知也。）
　　降授荣州刺史、登州总管孟在提举崇福宫，于京西路州、军任便居住，从其请也。
　　吕惠卿奏：遣男潍赍九寨图，乞上殿代臣面陈利害。诏令朝见投进。（布录辛卯。）
　　诏：「通行京东、河北盐入解盐地分指挥方下，小民未知请引【二五】。其大理寺见根勘犯盐公事并特放，自今并须依近降指挥，经官出引贩卖。」
　　内殿崇班向宗夔为合门祗候。
　　壬辰，三省考试所试宗室艺业合格者八人，诏各迁秩，内士暕仍赐进士出身。
　　吏部言，以职任应举官而被旨召赴阙者【二六】，候还任方许奏举。从之。
　　泾原奏贼攻平夏甚急，熙河奏已遣王愍往右厢牵制。（布录二十五日泾原赐银绢，二十八日愍落军职。）
　　癸巳，诏三省守阙守当官出职，依枢密院守阙贴房出职法施行。
　　诏环庆路添差准备大小使臣十人，从胡宗回奏请也。（布录。）
　　太仆卿赵令铄言：「太仆寺兑便收租钱，出牓稽滞，已送大理寺根究。及蒙劾问，知事连奴仆，由臣浅暗，察访不至，致干吏议，尚摄寺卿，实不遑处。乞除外任，别俟投窜。」诏令铄知光州。（令铄与赵垱对移，已见八月九日，此不当称太仆卿，当云鸿胪卿，实录误也。赵令铄墓碑，子漪作，云令铄知颍州召还，再领太仆，辞曰：「仆马之政，朝廷武备牧息，在乎得人。臣承乏累岁，仅逃旷黜，难以再当驱策，所降合门告敕，未敢祗受。」不报。到阙，遂就职。自来诸路监收租缗岁储于外，朝旨许人便兑，以输太府，寺司契勘，先出牓召客人。洺州【二七】有钱二百余万，未牓间，客宋某愿纳入在京【二八】，出洺州，谓令铄受状，书圆付按，而寺丞疑主者未尝有牓，客从何知之？申乞究治。令铄判送大理寺，值连谒丧假，在寺官未即遣主吏。飞语达枢府，下大理推见案情【二九】。奏上，而密院再取旨，以为未尽，乞重审鞫。遂逮幼稚仆厮辈，求庇甚密。乃徙令铄鸿胪，寻知光州。未行而狱具，押状方在，按别无他伪冒，夺两官，降朝请大夫，知广济军。初，狱词辨问目至【三○】，令铄曰：「天子不以小官之不肖【三一】，俾践魳寺省，位列卿矣。得罪有司，其可以吏身对吏乎？」准问悉承之。人以为非辜。元符二年冬十一月二日令铄广济军，仍降三官，小吏等次第编配。）
　　太学录邓珫言，乞选官刊正五经、论语、孟子音义。诏三经新义与旧音不同者，令本经讲官编纂音义。
　　枢密院言：「府界、京东、京西、河北东南路非将副驻札，并差出屯泊处军马最少处，从本将申帅司，选委兵官一员兼管。训练官阙或假故，即牒本处兵官兼权，无兵官牒兼兵官权；将副阙或假故出巡【三二】，并准此，仍申上司。开封府申提举将兵所。」从之。
　　甲午，责授昭州别驾、化州安置范祖禹卒。
　　乙未，诏武官试换文资，吏部依元丰试法重修以闻。从吏部侍郎黄裳请也。（元佑二年十一月二十七日，元符三年四月二十六日。）
　　诏秦凤、环庆所差策应泾原人马太少，令具析奏闻；仍多方救援，以牵制贼势。（布录乙未。）
　　熙河奏：「王赡言得蕃书，云仁多保宗有归汉意【三三】。令经略司多方招诱抚纳。」（布录。）
　　丁酉，诏：「河北、京东路州县有漕，黄河涨水，渰溺人户田庐，多致失所。遣工部员外郎梁铸，体量应合赈恤并体访见今河势利害以闻。」（九月七日安惇建请差官。）
　　三省言：「看详诉理所奏：公案内陈述于先朝不顺者，具职位、姓名闻奏。本所除已节次贴说外，今来照得有进状内语言止系称美元佑置诉理事，未审合与不合闻奏。」诏语言过当者贴说。又奏：「夔州路提举阎令被制推勘王光祖，擅便不行追摄取勘，特追两官勒停。元佑除落，显属不当。」诏朝奉大夫、权陕西路转运使阎令降为朝请郎，其元佑指挥勿行。（邹浩云云。）
　　权殿中侍御史邓棐言：「新除京东路转运判官秦定，顷缘侄观与苏轼、苏辙厚善，遂权监司。乞罢新命。」诏定知濠州。
　　己亥，诏：「朝散郎汪衍、瀛州防御推官余爽并除名勒停，永不收□。衍送昭州、爽送封州编管，仍备坐本人所上书行出。」先是，蔡京荐爽上殿，章惇恶之，具言【三四】：「爽及衍元丰末各上书诋讪先朝；爽又元佑中曾上言乞宣仁归政，险诈反复。」故有是命。（布录：壬辰，章惇留身甚久。布再对，上问余爽何人？布曰：「臣与之瓜葛。然其人无行检，觽所共知。亦闻蔡卞举上殿，其人亦精爽，但奸险无取，恐不可进擢。」盖惇攻之也。又布录：癸巳，三省以章惇家所收余爽元佑中所上书诋訾先朝，并永康军通判汪衍亦然，并勒停，永不收□。上谕：「余爽已勒停，章惇欲编管且已；又蔡卞云曾上执政诗，卿必有之，可进取来。」余云：「诗中极称熙宁、元丰、绍圣政事，以谓『异人闲出，所行政事，皆诗书之所未闻，近古之所未有，庙堂故老皆闳夭、伊、周、毕、召之徒』，与元佑中所上书，殊相反也。」上亦哂之。又乙未呈爽诗，上益哂之。又令布于章惇处借爽书看。十一月乙巳，又有余爽事。）
　　枢密院言：「泾原路经略司章楶奏：西贼犯塞，从灵平寨分布人马，数十里闲，约三十万，专意攻平夏城，凡十三日。逐处将寨官，晓夕捍御，遂保无虞。」诏章楶特除龙图阁学士、左中散大夫，赐茶药及银绢一千疋两。又诏平夏城将官、皇城使、康州团练使郭成为东上合门使、雄州防御使升充权本路钤辖；其余知城以下，大小使臣及汉、蕃将校士卒等，并仰经略司疾速审按守城次第，据功状高下，分作等第，保明以闻。（章楶奏传云【三五】：十日，夏主与其母自将兵数十万围平夏城，昼夜疾攻。自己卯至壬辰凡十四日【三六】，城守益坚。寇力造高车，号曰对垒，俯其上以临城，载数百人填壕而进，俄有大风震折之，寇大溃，一夕皆遁。戎母臱哭，裂面而还。捷奏至，帝嘉叹，拜楶龙图阁学士、左中散大夫，遣中使劳以玺书，加赐银绢各千，对衣、金带、银鞍、名马。曾布尔日录：丙戌，同呈泾原报羌兵犯塞，自九月探报云点集大兵，已而落蕃兵士亡归云「二十五日聚兵百五十万【三七】，距荡羌五十里屯聚」，凡旬日乃动。围闭荡羌、通峡、平夏、灵平、高平、九羊六城寨，约三、四十万。壬辰，泾原奏贼攻平夏甚急。丙申，得章楶咨目，报贼攻平夏未已，然将佐皆极一路之选，可亡虑。又以书抵章惇，亦云必保无虞，恐上忧劳，以此奏知。丁酉，进呈楶书及咨目。己亥，泾原奏西贼自十七日酉时退，至十八日皆遁去。攻平夏十四日，填平远壕，又于里壕垒道路数处，直薄城【三八】，穿数穴，皆可容数人；又为云梯洞子百种，为攻具。然城中捍御有方，终不能破。羌人中矢石者数千，伤者倍之。冀官兵出战，而总管王恩等按兵不动，野中刍粮孳畜收拾无遗。贼一无得，日久粮尽，遂遁归。城寨官兵，一无所损。他寨虽不被攻，然围绕殆遍，将佐皆开门延敌，时出挑战，夜以轻兵劫寨，贼颇惊扰。皆可嘉也。章楶迁左中散大夫，平夏将兵郭成迁东上合门使、遥防钤辖，知城以下，令速第功状闻奏。楶赐银绢各一千，乃降奖诏，赐郭成各三百【三九】，余二百、一百五十、一百及五十凡四等，又银合茶药有差，士卒自二十疋至十疋凡三等，老少妇女经城上役使者五疋。）
　　河东经略司言统制官张世永等统领将兵入西界牵制，到白土川遇贼战斗，斩获五百余级。」泾原路经略司言贼兵已退，其战守汉、蕃士卒及并边人户，为贼烧荡屋舍，杀掳人口，焚掠粮食之家，望加赏劳。诏各赐钱、绢有差。其环庆、秦凤策应军兵及捍贼有劳之人亦如之。尝被烧荡屋舍、杀掠人口、烧废斛斗、蹂践田苗者，仍给口食；郭成赐银绢三百疋两，知城以下等第支赐。（十八日两路奏云云，旧录云：河东经略司言云云，上英武，赫然收复境土，羌人震恐，不敢争。至是大入，失利而去。西夏于是衰弱，横山之地，列置城寨矣。新录辨曰：既云「羌人震恐，不敢争」，继言「至是大入」，是敢也。今删去。）
　　立巡教使臣罚格。
　　先是，承旨司传宣，科校捧日将校以旬阅事艺，不及一分，巡教使臣冲替。仍令密院增将校教头刑名。曾布既上罚格，因言：「先朝巡阅诸军，但推恩而已，事艺不应法，即管军行遣。昨因宋球申请，方立法，今若更增刑名，恐动觽不便。」上矍然从之。布曰：「祖宗以来，御将士常使恩归人主，威令在管军。今则反此，乃管军失职。凡申严军政，岂待朝廷立法而后施行？臣亦当更以此意戒之。」上深以为然。布又言：「臣有所闻，不敢不尽。前日捧日被决责者多，闻举营皆哭。及闻长日祗候以喝箭满被决，莫不震恐，马射稍不如法，便拽下。」上曰：「不满却喝满？」布曰：「固知有罪，然乞便□假。」上亦以为然。
　　枢密院奏：「西贼已经点集，将来必有举动。合预行经画进筑事件。」诏：「将来进筑城寨【四○】，合用粮草楼橹、材植及应干板筑之具并守防器械、什物等【四一】，并仰章楶豫行经画计置。百色足备，才候春暖，有机会可乘，即依近降朝旨计会熙河路各勾抽环庆、秦凤两路兵马及时进筑施行，不致临时稍有阙误。仍先具已经画计置次第事状闻奏。」（章楶奏议载此，今掇取附入。）
　　庚子，诏陕西、河东勿以西贼遁去便弛边备，须过为捍御，缓急阙误重行典宪。（此据布录。）
　　泾原奏西贼再以轻骑犯干兴、天圣寨地分，寻奏已退回。（布录庚子。）
　　中书省言：「元佑元年正月起居舍人邢恕上书言熙宁初王安石、吕惠卿用事，臣时得召对，先帝询及二人，臣具道安石之短，惠卿之奸，卒见排嫉。又言太皇太后躬亲听断，并用忠良，全去弊蠹。臣于此时首蒙擢为右司员外郎，职为宰相属官，与闻政事，臣自以为千载之一时。又言：韩维端谅名德，乃与司马光、吕公着一等。」诏邢恕特降授承议郎、知南安军。
　　恕始罢中丞，以本官知汝州，（四月十四日。）居五月，改知应天府。（九月四日。）章惇恐恕复用，乃检出恕元佑初所上书白上曰：「邢恕除蔡确一事外，无事不同元佑。」特责之。（恕所上书，具载元丰八年十二月二十七日。）
　　诏泾原路平夏城置道观一所，以灵佑为名，赐田三顷，岁度童行一名。
　　集贤殿修撰、权知秦州陆师闵言先朝茶法，今已复旧，乞许解罢。曾布言：「师闵计岁月，来年当除职。臣尝谓边帅不须屡易，不若除一待制，使之安职。」上曰：「先朝任之已久，若先帝在御，作待制久矣。」遂除宝文阁待制。
　　专切措置铁冶铸钱监事吕潜言，应缘铁冶事，乞并行仓法。从之。
　　辛丑，太常寺言，大乐令叶防言祭天地无彻豆之乐，乞添撰乐章。诏学士院修撰。
　　诏陕西、河东路经略司，准备差使使臣，并三年为任。（新削。）
　　壬寅，三省言，太学补试所考到建州右司理参军庞璇、婺州东阳县尉谢大方，试学官中程。诏并为州学教授。（新削。）
　　三省言：「臣僚奏：纠察在京刑狱，凡见勘案情，并经奏断案，皆许取索。昨开封府避见御史台点检断案情，乃引刑察上案敕条：凡见勘案情，并经奏断案，非缘词讼不得取索，奏请施行。在京刑狱，隶刑察下狱甚觽，其教令自为一司【四二】，今独开封府不用此令。」诏御史台刑察上下案取索文字，并依旧条。
　　泾原奏，已就留王恩等兵马，修筑平夏城壁等。（布录壬寅。）
　　熙河兰会路经略司言：「副都总管王愍统领将兵径趋卓罗右厢以东攻讨【四三】，以牵泾原贼势。到罗萨尔，会遇贼不知数，前来迎敌。愍躬率将士奋击，大破贼觽，斩首千三百余级，内一级系伪旺罗驸马头。俘三百余人，牛马羊驼二万五千余，数百里族帐蓄积，烧毁殆尽。」诏：「应出界军兵，赐钱有差。其得功将士等，仰经略司审察功状，保明以闻。」既而经略司言，愍讨贼止及罗萨尔，不能深入破荡巢穴。诏愍特落龙神卫四厢都指挥使，依旧吉州刺史、充熙河兰会副总管。寻又降充都钤辖，落正任。（十八日熙河奏遣愍，二十九日落军职，今并此落正任、降钤辖。曾布尔日录，愍落正任在十一月二日。今亦附此。）
　　诏：「诸路走马承受使臣，应合遵守条贯及被受机密朝旨，非专下本官者，仰取索编类，各抄录成册，于本司密收照用。内机密册，委使臣置柜，躬亲封锁；其行遣案检，亦置库架阁。其编类到条贯及机密朝旨【四四】，亦各抄录一本，具委无漏落状，申纳枢密院。仍今后应被受条贯及朝旨，并行遣案检，亦依此接续抄上架阁。除朝廷专下本官及已见奏报文字外，并不许带行。」
　　癸卯，三省言：「检会元佑闲密州管内观察使、驸马都尉张敦礼奏『近者陛下断自圣心，退宰臣蔡确，进司马光为上相，以臣言之，事有五得』等事，伏望特赐省察。」制曰：「事上之节，在知分守之所宜；驭臣之方，不以近贵而挠法。敢奸公议，其正明刑。武胜军节度观察留后、检校司空、持节邓州诸军事、邓州刺史、驸马都尉张敦礼，选自先朝，幸备戚里；荐蒙休宠，躐进美官。顷在垂帘之初，当深送往之慕。而乃忘德犯分，丑正朋邪；密上封章，显诋前列。引誉罪首，谓当褎崇；欲其党俦，尽见收用。献谋若此，措意谓何！深惟厥愆，宜寘诸理。尚念连姻之近，特□远服之投。贬秩居家，益自循省。可特降授左千牛卫大将军、驸马都尉，特免安置，仍勒住朝参。」（佑圣邸报载敦礼书极详【四五】，今但从实录。布录十一月乙巳朔云：王献可泸州再任与转官，上谕献可元佑中亦有章疏。先是，章惇进呈余爽书，乃出于其家，人颇疑之。上遂搜阅，于禁中得真本，禁中得其乞还政书。然宣仁六月已服药，爽七月十三日乞复辟，九月三日升遐矣，故不救前贬【四六】。上因检寻余爽文字，遂见王师约、张敦礼所上书。已而两人皆贬。上又言，周鼎、李许辈亦皆有书；又言，许附陈衍，可罢阁职。及进呈，乃云事状不明，且已，而周鼎辈文字亦不出，可以知圣意之仁厚也。然自爽事迄今，纷纷未巳，而序辰及中司又数以诉理事文致缘饰，乞施行。然上意终缓，故被祸害亦鲜，但髃小凶焰，未肯收敛耳。余爽责，在于二十五日。）
　　鄜延路都钤辖王湛为澶州总管。（绍圣四年十二月十七日自泾原改澶州，当考。曾布录：癸卯再对，罢王湛鄜延都钤辖，除冀州总管。）
　　诏赐建州武夷山冲佑观良田千顷【四七】。
　　诏朝请郎、秘阁校理、权知潞州欧阳棐落职，送吏部与合入差遣。以元佑权臣迷国之际，棐朋附大奸，每希进用，故有是责。（毕仲游作欧阳棐传云：会章公子厚入相，叔弼甫数请外，乃以朝散郎、秘阁校理知襄州。有魏泰者，曾公子宣卫国夫人之兄也。居襄二十年，倚子宣之重，以传食于汉南。虽为布衣，州郡以倅贰之礼接之，犹慊不怿。多规占公私田园，强市买与民争利，前后无复谁何者。于是以州门之东偏楼店官废址为天荒而请之，上下弥缝为成书然后示，叔弼甫曰：「孰谓州门之东偏而有天荒可请乎？」却之。州官上下更谓叔弼甫曰：「泰横于汉南日久，未易裁也。彼请地而迟与之，且不可，况终却之乎？」叔弼甫曰：「天荒在野。泰请之地，州门之左，以门左之地为天荒售人，非政也；惮泰而诬天荒之令，非法也。」泰闻之怒，诉于转运司。下其诉于州，叔弼甫终持不与，泰由是谮叔弼甫于子宣矣。襄罢，以朝请郎知潞州。潞又罢，乃以校理还吏选【四八】，继降官二等。元符二年七月癸未，棐以朝请为吏部郎。）
　　秦凤路走马承受郑楫言，乞自今本路兵马出界别路，万人以上，走马承受一员，随军照管本路人马。从之。环庆路准此。
　　河东转运司言，体量到本路州军为经略司科定买马匹数【四九】，多于人户名下配买，至昭德军，出给公据，令人户往陕西买马，并抑勒市户结揽军马中官状【五○】。诏河东路知州、通判职官降官、展年限、罚铜有差。凡降官，并展两期□。（实录载责降人姓名极详，今从新录。）
　　殿前司言，虎翼右第一军都指挥使、荣州刺史崔吉，病假满百日，不愿致仕，合补支郡本城马步军都指挥使。诏为系神宗皇帝随龙，特依例与御前忠佐马步军副都头；仍依旧遥郡刺史。
　　御史台言：「按元丰法，诸赴宴、庆贺、宣制、拜表、奉慰、行香、集议，若临时有急速公事，或上殿守宿，趁赴不及，并本处有条免赴者，并报御史台。元佑法应免者不报，乞依元丰法。」从之。
　　又言：「详定一司敕令所奏：按元符元年九月敕，府界诸路场务抵当折纳田宅，更不出卖，并召人赁佃。窃详承买场务所供抵当，自熙宁、元丰以来，立法各是出卖，以补填不足之数。然犹有出卖不及元佑数者，以至检估官吏备偿之法，其检估官吏，尚或缪增估置。今若不行出卖，尽令佃赁，委有未便，伏乞改正。」从之。（新无。）
　　甲辰，诏曹国长公主将来大礼合得骨肉恩泽，特许回授于本宅人位，使臣何伯通、张协各转一官。
　　右正言邹浩奏：「伏见绍圣以来，言官缘论事不当，责降差遣者，久未牵复。窃恐中人以下，因此以言为戒。今来大礼，泽及万方，无物不荷至恩。所有绍圣以来责降言官，亦望圣慈详酌情理牵复施行，不惟可见公朝未尝以言废人，抑足以作天下敢言之气。」（此浩奏稿称是元符元年十月分所进。今附月末。十一月二十日赦文，可考。）
　　浩又言：「伏闻臣寮上言，乞于诗、书、周礼三经义中出题试举人，蒙指挥下合属去处勘当，以为可行。臣窃谓三经之旨，久为注疏所汩。自王安石父子奉诏训释以示天下，而学者知所适从，盖二十余年矣，其有功于名教岂小哉！然而谓之义，则止是训三经而已，非所谓经也。夫以经造士，而以非所谓经者杂试之，甚失先帝专用经术之意，其不可一也。不拘注疏，一概出题，乃试诗赋时事引以为比，又非先帝所以改科之意，其不可二也。若谓试题有限，当以此救其弊，则诗、书、周礼固各有义矣，不知易与礼记何以待之？五经同试而事体不均，其不可三也。学者既见三经义文字繁多，必择用力少者而习焉。岁月之闲，将尽改易与礼记，而诗、书、周礼有时而为弃物矣，其不可四也。抑恐自此以后，又有建言，谓易与礼记可废，而专以有义三经出题考试者，势亦无以夺之，其不可五也。国体所系，尤当详慎。伏望圣慈，特降指挥，只令依旧遵奉先朝条制出题施行。」（按此邹浩奏不得其时，因是月十九日命官编纂三经音义，附见月末。其后出题讫依旧法，当是从浩言也。）
　　注　　释
　　【一】河中府解州小池盐宋会要食货二四之三二「河」上有「欲」字。
　　【二】商华等州私土盐「商」，宋史卷一八一食货志及上引宋会要作「同」。
　　【三】欲徙上等户一千以实之「一」，阁本、活字本作「二」。
　　【四】加三官「加」字原脱，据阁本及下文「又赐金加官」句补。
　　【五】北事虚实阁本、活字本「北」作「此」。
　　【六】逐月各特支与月粮阁本、活字本「逐月」上有「逐官」二字。
　　【七】横水澜本书卷五○六哲宗元符二年二月丙子条有「自青南讷心、横水涧、东冷牟进筑」句，疑「澜」为「涧」之形讹。
　　【八】额勒色克「色克」二字原倒，据阁本、本卷下文及本书卷五○二元符元年九月甲子条乙正。
　　【九】南牟会一带相迎「南牟」二字原脱，据阁本及同上本书卷五○二补。
　　【一○】全贵在两路帅臣阁本「贵」作「责」。
</div>
    <div class="pagination">
<a href="续资治通鉴长编_page589.html">上一页</a><span>...</span><a href="续资治通鉴长编_page585.html">585</a><a href="续资治通鉴长编_page586.html">586</a><a href="续资治通鉴长编_page587.html">587</a><a href="续资治通鉴长编_page588.html">588</a><a href="续资治通鉴长编_page589.html">589</a><span class="current-page">590</span><a href="续资治通鉴长编_page591.html">591</a><a href="续资治通鉴长编_page592.html">592</a><a href="续资治通鉴长编_page593.html">593</a><a href="续资治通鉴长编_page594.html">594</a><a href="续资治通鉴长编_page595.html">595</a><span>...</span><a href="续资治通鉴长编_page591.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
