<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 105 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 105 页/共 334 页
  </h1>
  <div class="content">
   垂请入邺城拜庙，〔燕都邺，故庙在邺城。丕弗许，乃潜服而入；亭吏禁之，垂怒，斩吏烧亭而去。石越言于丕曰：「垂敢轻侮方镇，杀吏烧亭，反形已露，可因此除之。」丕曰：「淮南之败，垂侍卫乘舆，〔乘，绳证翻。〕此功不可忘也。」越曰：「垂尚不忠于燕，安能尽忠于我！失今不取，必为后患。」丕不从。越退，告人曰：「公父子好为小仁，不顾大计，终当为人禽耳。」〔丕父子后卒如越之言。好，呼到翻。〕
垂留慕容农、慕容楷、慕容绍于邺，行至安阳之汤池，闵亮、李毗自邺来，以丕与苻飞龙所谋告垂。〔几事灴密则害成。苻飞龙固不足以办垂，况其谋已泄邪！〕垂因激怒其众曰：「吾尽忠于苻氏，而彼专欲图吾父子，吾虽欲已，得乎！」〔已，止也。〕乃托言兵少，〔少，诗沼翻。〕停河内募兵，旬日间，有众八千。
平原公晖遣使让垂，趣使进兵。〔遣使，疏吏翻。趣，读曰促。〕垂谓飞龙曰：「今寇贼不远，〔河内距新安、洛阳，止隔大河耳，故云然。〕当昼止夜行，袭其不意。」飞龙以为然。壬午，夜，垂遣世子宝将兵居前，少子隆勒兵从己，〔将，即亮翻。少，诗照翻。〕令氐兵五人为伍；阴与宝约，闻鼓声，前后合击氐兵及飞龙，尽杀之，参佐家在西者皆遣还，并以书遗秦王坚，言所以杀飞龙之故。〔盖言丕使飞龙图己，故杀之也。遗，于季翻。〕
初垂从坚入邺，〔见一百二卷海西公太和五年。〕以其子麟屡尝告变于燕，〔事见太和四年。〕立杀其母，然犹不忍杀麟，置之外舍，希得侍见。〔见，贤遍翻。〕及杀苻飞龙，麟屡进策画，启发垂意，〔垂意所欲为，而思虑偶有所未及，麟能迎其机言之，故谓之启发。〕垂更奇之，宠待与诸子均矣。〔为后麟乱燕张本。〕
慕容凤及燕故臣之子燕郡王腾、辽西段延等〔段延盖段国之种。燕，于贤翻。〕闻翟斌起兵，各帅部曲归之。〔帅，读曰率。〕平原公晖使武平武侯毛当讨斌。慕容凤曰：「凤今将雪先王之耻，〔燕之亡也，凤父桓死难，事见一百二卷海西公太和五年。〕请为将军斩此氐奴。」〔为，于伪翻。〕乃擐甲直进，〔擐，音宦。〕丁零之众，随之，大败秦兵，〔败，补迈翻。〕斩毛当；遂进攻陵云台戍，克之，收万余人甲仗。〔陵云台，魏文帝所筑，在洛城西，秦置戍焉。〕
癸未，慕容垂济河焚桥，有众三万，留辽东鲜卑可足浑谭集兵于河内之沙城。〔言河内，以别魏郡之沙城。燕主皝后可足浑氏，谭盖亦燕之戚党也。〕垂遣田山如邺，密告慕容农等使起兵相应。时日已暮，农与慕容楷留宿邺中；慕容绍先出，至蒲池，〔蒲池在邺城外，慕容儁与群臣宴处。〕盗丕骏马数百匹以待农、楷。甲申晦，农、楷将数十骑微服出邺，遂同奔列人。〔列人县，汉属巨鹿郡，魏、晋属广平郡，其地在邺城东北。魏收地形志：魏郡临漳县有列人城；又别有列人县，亦属魏郡。〕
九年〔（甲申、三八四）〕
①春，正月，乙酉朔，秦长乐公丕大会宾客，〔乐，音洛。〕请慕容农不得，始觉有变；遣人四出求之，三日，乃知其在列人，已起兵矣。
慕容凤、王腾、段延皆劝翟斌奉慕容垂为盟主；斌从之。垂欲袭洛阳，且未知斌之诚伪，乃拒之曰：「吾来救豫州，〔秦平原公晖以豫州牧镇洛阳。〕不来赴君。君既建大事，成享其福，败受其祸，吾无预焉。」丙戌，垂至洛阳，平原公晖闻其杀苻飞龙，闭门拒之。翟斌复遣长史郭通往说垂，〔复，扶又翻。说，输芮翻；下同。〕垂犹未许。通曰：「将军所以拒通者，岂非以翟斌兄弟山野异类，无奇才远略，必无所成故邪﹖独不念将军今日凭之，可以济大业乎！」〔谓凭其众可以成功也。〕垂乃许之。于是斌帅其众来与垂会，〔帅，读曰率；下同。〕劝垂称尊号。垂曰：「新兴侯，吾主也，〔秦获慕容暐，封为新兴侯。〕当迎归返正月。」
垂以洛阳四面受敌，欲取邺而据之，乃引兵而东。故扶余王余蔚为荥阳太守，〔余蔚，即太和五年开邺北门纳秦兵者。蔚，音纡勿翻。〕及昌黎鲜卑卫驹各帅其众降垂。〔降，户江翻。〕垂至荥阳，群下固请上尊号，垂乃依晋中宗故事，〔晋元帝庙号中宗。上，时掌翻。〕称大将军、大都督、燕王，承制行事，〔晋元帝称王承制，见九十卷建武元年。〕谓之统府。群下称臣，文表秦疏，封拜官爵，皆如王者。以弟德为车骑大将军，封范阳王，封范阳王；〔骑，奇寄翻。〕兄子楷为征西大将军，封太原王；〔燕本封德为范阳王，今复其故。楷，恪子也；恪封太原王，今令楷袭父爵。〕翟斌为建义大将军，封河南王；余蔚为征东将军、统府左司马，封扶余王；卫驹为鹤扬将军，慕容凤为建策将军。〔建策将军，亦慕容垂一时所署置也。〕帅众二十余万，〔帅，读曰率。〕自石门济河，长驱向邺。
慕容农之奔列人也，止于乌桓鲁利家，〔鲁利本乌桓种，而家于列人。〕利为之置馔，〔为，于伪翻。馔，雏皖翻，又雏恋翻，饔也。〕农笑而不食。利谓其妻曰：「恶奴，〔句绝。恶奴，盖詈其妻之语。〕郎贵人，家贫无以馔之，柰何﹖」妻曰：「郎有雄才大志，今无故而至，必将有异，非为饮食来也。〔为，于伪翻。〕君亟出，远望以备非常。」利从之。农谓利曰：「吾欲集兵列人以图兴复，卿能从我乎﹖」利曰：「死生唯郎是从。」〔今世俗多呼其主为郎主，又呼其主之子为郎君。〕农乃诣乌桓张骧，说之曰：〔骧，思将翻。说，输芮翻；下同。〕「家王已举大事，翟斌等咸相推奉，远近响应，故来相告耳。」骧再拜曰：「得旧主而奉之，敢不尽死！」于是农驱列人居民为士卒，斩桑榆为兵，裂襜裳为旗，〔襜，昌占翻。尔雅曰：衣蔽前也。郭璞曰：衣蔽膝也。〕使赵秋说屠各毕聪。聪与屠各卜胜、张延、李白、郭超及东夷余和、敕勃、〔屠，直于翻。余和、敕勃，盖二人。〕易阳乌桓刘大〔易阳县，汉属赵国，魏、晋属阳平郡。刘昫曰：唐洛州临洺县，古易阳县也，隋开皇六年更名。〕各帅部众数千赴之。〔帅，读曰率。〕农假张骧辅国将军，刘大安远将军，鲁利建威将军。农自将攻破馆陶，〔馆陶县，汉属魏郡，魏、晋属阳平郡。将，即亮翻。〕收其军资器械，遣兰汗、段赞、赵秋、慕舆悕略取康台牧马数千匹。〔悕，香衣翻。魏收地形志：广平郡平恩县有康台泽。杜预曰：不以道取曰略。〕汗，燕王垂之从舅；赞，聪之子也。〔从，才用翻。〕于是步骑云集，众至数万，骧等共推农为使持节、都督河北诸军事、骠骑大将军，监统诸将，〔使，疏吏翻。骠，匹妙翻。骑，奇寄翻。监，工衔翻。〕随才部署，上下肃然。农以燕王垂未至，不敢封赏将士。赵秋曰：「军无赏，士不往，〔言无赏以奖激之，则士不往赴战也。〕今之来者，皆欲建一时之功，规万世之利，〔规，图也。〕宜承制封拜，以广中兴之基。」农从之，于是赴者相继；垂闻而善之。农间【章：十二行本「间」作「西」；乙十一行本同；孔本同；张校同。】招库【严：「库」改「厍」，下同。】専官伟于上党，东引乞特归于东阿，北召光烈将军平叡及叡兄汝阳太守幼于燕国，伟等皆应之。〔间，古苋翻。遣间使招之也。専，奴沃翻。东阿县，汉属东郡，晋属济北郡，唐属济州。汝阳县，汉、晋属汝南郡，后分为汝阳郡。平幼盖先尝为汝阳太守时居燕国也。伟等皆燕之旧臣，故招之而应。光烈将军，盖亦前燕以授平叡。〕又遣兰汗攻顿丘，克之。〔顿兵县，汉属东郡；武帝泰始二年，分置顿丘郡。〕农号令整肃，军无私掠，〔言其军不敢掠居民而私其物。〕士女喜悦。
长乐公丕使石越将步骑万余讨之。农曰：「越有智勇之名，今不南拒大军而来此，是畏王而陵我也；〔王谓慕容垂。〕必不设备，可以计取之。」众请治列人城，〔治，直之翻；下同。〕农曰：「善用兵者，结士以心，不以异物。〔异物，犹言别物也。〕今起义兵，唯敌是求，当以山河为城池，何列人之足治也！」辛卯，越至列人西，农使赵秋及参军綦母滕击越前锋，破之。〔越之气已挫矣。〕参军太原赵谦言于农曰：「越甲仗虽精，人心危骇，易破也，〔易，以豉翻。〕宜急击之。」农曰：「彼甲在外，我甲在心，〔士心欲鬬，则虽无甲冑而勇于赴战，故曰甲在心。〕昼战，则士卒见其外貌而惮之，不如待暮击之，可以必克。」令军士严备以待，毋得妄动。越立栅自固，农笑谓诸将曰：「越兵精士众，不乘初至之锐以击我，方更立栅，吾知其无能为也。」向暮，农鼓噪出，陈于城西，〔陈，读曰阵。〕牙门刘木请先攻越栅，农笑曰：「凡人见美食，谁不欲之，何得独请！然汝猛锐可嘉，当以先锋惠汝。」木乃帅壮士四百腾栅而入，秦兵披靡；〔帅，读曰率；下同。披，普彼翻。〕农督大众随之，大败秦兵，斩越，送首于垂。〔败，补迈翻。〕越与毛当，皆秦之骁将也，〔骁，坚尧翻。将，即亮翻。〕故秦王坚使助二子镇守；既而相继败没，人情骚动，〔骚，愁也，扰也。〕所在盗贼群起。
庚戌，燕王垂至邺，改秦建元二十年为燕元年，服色朝仪，皆如旧章。〔朝，直遥翻。〔以前岷山公库専官伟为左长史，荥阳郑豁等为从事中郎。〔凡带前字者，皆前燕所授官也。〕慕容农引兵会垂于邺，垂因其所称之官而授之。〔即张骧等所推之官也。〕立世子宝为太子，封从弟拔等十七人及甥宇文输、【严：「输」改「翰」。】舅子兰审皆为王；〔从，才用翻。〕其余宗族及功臣封公者三十七人，侯、伯、子、男者八十九人。可足浑谭集兵得二万余人，攻野王，拔之，〔垂使谭集兵于河内之沙城，遂因而攻拔野王。〕引兵会攻邺。平幼及其弟叡、规亦帅众数万会垂于邺。
长乐公丕使姜让诮让燕王垂，且说之曰：「过而能改，今犹未晚也。」〔诮，才笑翻。说，输芮翻。〕垂曰：「孤受主上不世之恩，故欲安全长乐公，使尽众赴京师，〔京师，谓长安也。〕然后修复国家之业，与秦永为邻好。〔好，呼到翻。〕何故闇于机运，不以邺城见归﹖若迷而不复，当穷极兵势，恐单马求生，亦不可得也。」让厉色责之曰：「将军不容于家国，投命圣朝，〔朝，直遥翻。〕燕之尺土，将军岂有分乎﹖〔分，扶问翻。〕主上与将军殊类别，〔言氐处关西，鲜卑在东北，既不同风，族类又别也。〕一见倾心，亲如宗戚，宠踰勋旧，自古君臣际遇，有如是之厚者乎﹖一旦因王师小败，遽有异图！长乐公，主上元子，受分陕之任，〔陕，失冉翻。〕宁可束手输将军以百城之地乎﹖将军欲裂冠毁冕，〔左传，晋率阴戎伐颍。景王使詹桓伯辞于晋曰：「我在伯父，犹衣服之有冠冕，木水之有本原，民人之有谋主也。伯父若裂毁冕，拔本塞原，专弃谋主，虽戎狄，其何有余一人！」〕自可极其兵势，奚更云云！但惜将军以七十之年，悬首白旗，〔武王斩纣首，悬于大白之旗。〕高世之忠，更为逆鬼耳！」垂默然。〔姜让之辞直，垂心内愧，故默然无以答。〕左右请杀之，垂曰：「彼各为其主耳，何罪！」礼而归之，遗丕书及上秦王坚表，陈述利害，请送丕归长安。坚及丕怒，复书切责之。〔为，于伪翻。遗，于季翻。上，时掌翻。〕
②鹰扬将军刘牢之攻秦谯城，拔之。桓冲遣上庸太守郭宝攻秦魏兴、上庸、新城三郡，拔之。将军杨佺期进据成固，击秦梁州刺史潘猛，走之。佺期，亮之子也。〔杨亮见上卷太元二年。〕
③壬子，燕王垂攻邺，拔其外郭，长乐公丕退守中城。关东六州郡县多送任请降于燕。〔降，户江翻。〕癸丑，垂以陈留王绍行冀州刺史，屯广阿。〔广阿县，前汉属巨鹿郡，后汉并入巨鹿县。有广阿泽，在巨鹿县界，即大陆泽也。〕
④丰城宣穆公桓冲闻谢玄等有功，自以失言，〔谓去年「吾其左衽」之言也。〕凓恨成疾；二月，辛巳，卒。朝议欲以谢玄为荆、江二州刺史。〔朝，直遥翻。〕谢安自以父子名位太盛，又惧桓氏失职怨望，乃以梁郡太守桓石民为荆州刺史，河东太守桓石虔为豫州刺史，豫州刺史桓伊为江州刺史。
⑤燕王垂引丁零、乌桓之众二十余万为飞梯地道以攻邺，不拔；乃筑长围守之，分处老弱于肥乡，〔晋志，肥乡县属广平郡。魏收曰：天平初，并入魏郡临漳县。隋复分置肥乡县，唐属洺州。处，昌吕翻。〕筑新兴城以置辎重。〔重，直用翻。〕
⑥秦征东府官属疑参军高泰，燕之旧臣，有贰心，〔苻丕为征东大将军。高泰先任燕，慕容垂以为从事中郎。〕泰惧，与同郡虞曹从事吴韶逃归勃海。〔秦征东府置虞曹从事，掌所部山泽。泰与韶，皆勃海人也。〕韶曰：「燕军近在肥乡，宜从之。」泰曰：「吾以避祸耳；去一君，事一君，吾所不为也！」申绍见而叹曰：「去就以道，可谓君子矣！」
⑦燕范阳王德击秦枋头，取之，置戍而还。〔还，音旋，又读如字。〕
⑧东胡王晏据馆陶，为邺中声援，鲜卑、乌桓及郡县民据坞壁不从燕者尚众；燕王垂遣太原王楷与镇南将军陈留王绍讨之。楷谓绍曰：「鲜卑、乌桓及冀州之民，本皆燕臣，今大业始尔，人心未洽，所以小异；唯宜绥之以德，不可震之以威。吾当止一处，为军声之本，汝巡抚民夷，示以大义，彼必当听从。」楷乃屯于辟阳。〔地理风俗记曰：广川西南六十里有辟阳亭，故县也，汉高帝封审食其为侯国。魏收地形志，长乐郡信都县有辟阳城。〕绍帅骑数百往说王晏，为陈祸福，〔帅，读曰率。说，输芮翻。为，于伪翻。〕晏随绍诣楷降，于是鲜卑、乌桓及坞民降者数十万口。〔降，户江翻。〕楷留其老弱，置守宰以抚之，发其丁壮十余万，与王晏诣邺。垂大悦曰：「汝兄弟才兼文武，足以继先王矣！」〔言足以继慕容恪也。〕
⑨三月，以卫将军谢安为太保。
⑩秦北地长史慕容泓闻燕王垂攻邺，亡奔关东，收集鲜卑，众至数千，还屯华阴，败秦将军强永，〔华，户化翻。败，补迈翻。〕其众遂盛；自称都督陕西诸军事、大将军、雍州牧、济北王，〔陕，式冉翻。雍，于用翻。济，子礼翻。〕推垂为丞相、都督陕东诸军事、领大司马、冀州牧、吴王。
秦王坚谓权翼曰：「不用卿言，〔谓不用翼之言而遣慕容垂也。〕使鲜卑至此。关东之地，吾不复与之争，〔复，扶又翻。〕将若泓何﹖」乃以广平公熙为雍州刺史，镇蒲阪。〔阪，音反。〕征雍州牧巨鹿公叡为都督中外诸军事、卫大将军、录尚书事，配兵五万；以左将军窦冲为长史，龙骧将军姚苌为司马，以讨泓。〔骧，思将翻。〕
平阳太守慕容冲亦起兵于平阳，有众二万，进攻蒲坂；坚使窦冲讨之。
库専官伟帅营部数万至邺，燕王垂封伟为安定王。
秦冀州刺史阜城侯定守信都，高城男绍在国，〔高城县属勃海郡，唐为沧州盐山县。〕高邑侯亮、重合侯谟守常山，〔重，直龙翻。〕固安侯鉴守中山。燕王垂遣前将军、乐浪王温督诸军攻信都，不克；〔乐浪，音洛琅。〕夏，四月，丙辰，遣抚军大将军麟益兵助之。定、鉴、秦王坚之从叔；绍、谟，从弟；亮，从子也。〔从，才用翻。〕温，燕王垂之弟子也。
慕容泓闻秦兵且至，惧，帅众将奔关东。〔帅，读曰率；下同。〕秦巨鹿愍公叡粗猛轻敌，欲驰兵邀之。姚苌谏曰：「鲜卑皆有思归之志，故起而为乱，宜驱令出关，不可遏也。夫执鼷鼠之尾，犹能反噬于人。〔鼷鼠，一名甘口鼠，食物不痛。尔雅曰：有螫毒者。鼷，音奚。〕彼自知困穷，致死于我，万一失利，悔将何及。但可鸣鼓随之，彼将奔败不暇矣。」〔使苻叡能用姚苌之言，慕容泓必东奔，慕容冲败而无所归，必亦就禽矣。〕叡弗从，战于华泽，〔华泽即华阴之泽也。华，户化翻。〕叡兵败，为泓所杀。苌遣龙骧长史赵都、参军姜协诣秦王坚谢罪；〔骧，思将翻。〕坚怒，杀之。苌惧，奔渭北马牧，〔马牧，牧马之地，犹汉之牧苑也。〕于是天水尹纬、尹详、南安庞演等〔庞，皮江翻。〕纠扇羌豪，帅其户口归苌者五万余家，〔帅，读曰率。〕推苌为盟主。苌自称大将军、大单于、万年秦王，大赦，改元白雀，〔通鉴目录：年经国纬，自此以后，姚苌系之后秦。单，音蝉。〕以尹详、庞演为左、右长史，南安姚晃及尹纬为左、右司马，天水狄伯支等为从事中郎，羌训等为掾属，王据等为参军，王钦、卢姚、方成等为将帅。〔掾，以绢翻。将，即亮翻。帅，所类翻。〕
秦窦冲击慕容冲于河东，大破之；冲帅鲜卑骑八千奔慕容泓。泓众至十余万，遣使谓秦王坚曰：「吴王已定关东，可速资备大驾，奉送家兄皇帝，〔暐，泓之兄也。〕泓当帅关中燕人翼卫乘舆，还返邺都，〔乘，绳证翻。还，音旋，又如字。〕与秦以虎牢为界，永为邻好。」〔好，呼到翻。〕坚大怒，召慕容暐责之曰：「今泓书如此，卿欲去者，朕当相资。卿之宗族，可谓人面兽心，不可以国士期也！」暐叩头流血，涕泣陈谢。坚久之曰：「此自三竖所为，非卿之过。」〔三竖，谓垂、泓、冲。〕复其位，待之如初。命暐以书招谕泓、冲及垂。暐密遣使谓泓曰：「吾笼中之人，必无还理；且燕室之罪人也，〔暐不能保燕之社稷，故自谓为罪人。〕不足复顾。〔复，扶又翻。〕汝勉建大业，以吴王为相国，中山王为太宰、领大司马，汝可为大将军、领司徒，承制封拜，听吾死问，汝便即尊位。」泓于是进向长安，改元燕兴。
燕王垂以邺城犹固，会僚佐议之。右司马封衡请引漳水灌之；〔用曹操攻邺故智也。〕从之。垂行围，〔行，下孟翻。〕因饮于华林园，〔洛都，邺都皆有华林园；邺之华林，则魏武所筑也。〕秦人密出兵掩之，矢下如雨，垂几不得出，〔几，居依翻。〕冠军大将军隆将骑冲之，垂仅而得免。〔将，即亮翻。骑，奇寄翻。〕
竟陵太守赵统攻襄阳，秦荆州刺史都贵奔鲁阳。
五月，秦洛州刺史张五虎据丰阳来降。〔降，户江翻。〕
梁州刺史杨亮帅众五万伐蜀，〔帅，读曰率。〕遣巴西太守费统将水陆兵三万为前锋。〔费，扶沸翻。将，即亮翻。〕亮屯巴郡，秦益州刺史王广遣巴西太守康回等拒之。〔姓谱：西胡自有康姓。〕
秦苻定、苻绍皆降于燕；〔定以信都降，绍以高城降。降，户江翻；下同。〕燕慕容麟引兵西攻常山。〔苻谟守常山。〕
后秦王苌进屯北地，〔姚苌书后秦，以别于苻秦也。〕秦华阴、北地、新平、安定羌胡降之者十余万。
六月，癸丑朔，崇德太后褚氏崩。
秦王坚自帅步骑二万以击后秦军于赵氏坞，〔据晋书载记，赵氏坞在北地。帅，读曰率。骑，奇寄翻。〕使护军将军杨璧等分道攻之；后秦兵屡败，斩后秦王苌之弟镇军将军尹买。后秦军中无井，秦人塞安公谷、堰同官水以困之。〔安公谷、同官水皆在今耀州界。魏收地形地，北地郡有铜官县，真君七年置。杜佑曰：铜官本汉祋祤县地，晋为频阳；苻秦于祋祤北铜官川置铜官护军，后魏太武罢护军，置铜官县；后周武帝移于今所；隋以后，唯作同官。塞，悉则翻。〕后秦人恟惧，有渴死者。〔恟，许拱翻。〕会天大雨，后秦营中水三尺，绕营百步之外，寸余而已，后秦军复振。〔复，扶又翻。〕秦王坚叹曰：「天亦佑贼乎！」〔天不助秦，不可复支矣。〕
慕容泓谋臣高盖等以泓德望不如慕容冲，且持法苛峻，乃杀泓，立冲为皇太弟，承制行事，置百官；以盖为尚书令。后秦王苌遣子嵩为质于冲以请和。〔欲连兵以毙秦，且畏冲兵之强也。质，音致。〕
将军刘春攻鲁阳，都贵奔还长安。
后秦王苌帅众七万击秦，秦王坚遣杨璧等拒之，为苌所败；〔败，补迈翻。〕获杨璧及右将军徐成、镇军将军毛盛等将吏数十人，苌皆礼而遣之。
燕慕容麟拔常山，秦苻亮、苻谟皆降。〔降，户江翻。〕麟进围中山，秋，七月，克之，执苻鉴。〔冀州皆为燕有，惟苻丕守邺而已。〕麟威声大振，留屯中山。
秦幽州刺史王永、平州刺史苻冲帅二州之众以击燕。〔帅，读曰率。〕燕王垂遣平【章：十二行本「平」作「宁」；乙十一行本同；张校同。】朔将军平规击永，〔此平规别是一平规，平幼之弟，非与苻洛同反之平规也。〕永遣昌黎太守宋敞逆战于范阳，敞兵败，规进据蓟南。〔蓟，音计。〕
秦平原公晖帅洛阳、陕城之众七万归于长安。〔陕，失冉翻。〕
秦【章：十二行本「秦」上有「益州刺史王广遣将军王鹁帅蜀汉之众三万北救长安」二十二字；乙十一行本同；孔本同；张校同；退斋校同。】王坚闻慕容冲去长安浸近，乃引兵归，〔归自北地赵氏坞，使冲不逼长安，坚尚与苌相持，胜负之势，未有所定也。冲兵既逼，坚不容不还长安，苌得收岭北以为资；坚，冲血战而苌伺其敝；坚死而鲜卑东出，苌坐而取关中；真所谓鹬蚌相持，渔人之利也。〕遣抚军大将军方【章：十二行本「方」上有「高阳公」三字；乙十一行本同；孔本同；张校同。】戍骊山，〔骊，力知翻。〕拜平原公晖为都督中外诸军事，车骑大将军、录尚书事，配兵五万以拒冲。冲与晖战于郑西，大破之。坚又遣前将军姜宇与少子河间公琳帅众三万拒冲于灞上；〔少，诗照翻。〕琳、宇皆败死，冲遂据阿房城。〔即秦之阿房宫城。〕
秦康回兵数败，〔数，所角翻。〕退还成都。梓潼太守垒袭以涪城来降。〔此晋西师之捷。姓谱曰：后赵录有垒澄，本姓裴氏。〕荆州刺史桓石民据鲁阳，遣河南太守高茂北戍洛阳。〔此晋自襄、沔北向之师也。〕
己酉，葬康献皇后于崇平陵。
燕翟斌恃功骄纵，邀求无厌，〔斌，音彬。厌，于盐翻。〕又以邺城久不下，潜有贰心。太子宝请除之，燕王垂曰：「河南之盟，不可负也；〔斌引兵会垂于洛阳，垂与之盟，盖在河南县。〕若其为难，〔难，乃旦翻。〕罪由于斌。今事未有形而杀之，人必谓我忌惮其功能；吾方收揽豪杰以隆大业，不可示人以狭，失天下之望也。藉彼有谋，吾以智防之，无能为也。」范阳王德、陈留王绍、骠骑大将军农皆曰：「翟斌兄弟恃功而骄，必为国患。」垂曰：「骄则速败，焉能为患！〔焉，于干翻，何也。〕彼有大功，当听其自毙耳。」礼遇弥重。
斌讽丁零及其党请斌为尚书令。垂曰：「翟王之功，宜居上辅；但台既未建，此官不可遽耳。」斌怒，密与前秦长乐公丕通谋，〔通鉴凡苻秦事，书曰秦；此「前」字衍。〕使丁零决堤溃水；〔燕引漳水以灌邺，故斌欲决堤以溃之。〕事觉，垂杀斌及其弟檀、敏，余皆赦之。
斌兄子，真夜将营众北奔邯郸，〔将，即亮翻。邯郸，音寒丹。〕引兵还向邺围，欲与丕内外相应；太子宝与冠军大将军隆击破之。〔冠，古玩翻。〕真还走邯郸。〔走，音秦。〕
太原王楷、陈留王绍言于垂曰：「丁零非有大志，但宠过为乱耳。今急之则屯聚为寇，缓之则自散，散而击之，无不克矣。」垂从之。
龟兹王帛纯窘急，〔吕光自去年进军攻龟兹。龟兹，音丘慈。窘，渠陨翻。〕重赂狯胡以求救；〔狯胡，盖又在龟兹之西。杨正衡曰：狯，古迈翻。〕狯胡王遣其弟吶龙、侯将馗帅骑二十余万，〔吶龙一人，馗又一人，侯将，官称也；汉时西域诸国，各有辅国侯，安国侯、左右将，其后盖并侯将为一官。吶，女劣翻，又女郁翻。将，即亮翻。馗，渠追翻。〕并引温宿、尉头【严：「头」改「须」。】等诸国兵合七十余万以救龟兹；秦吕光与战于城西，大破之。帛纯出走，王侯降者三十余国。〔降，户江翻。〕光入其城；城如长安市邑，宫室甚盛。光抚宁西域，维恩甚着，远方诸国，前世所不能服者，皆来归附，上汉所赐节传；〔上，时掌翻。传，张恋翻。〕光皆表而易之，立帛纯弟震为龟兹王。
八月，翟真自邯郸北走，燕王垂遣太原王楷、骠骑大将军农帅骑追之，及【章：十二行本「及」上有「甲寅」二字；乙十一行本同；孔本同；张校同；退斋校同。】于下邑。楷欲战，农曰：「士卒饥倦，且视贼营不见丁壮，殆有他伏。」楷不从，进战，燕兵大败。真北趋中山，屯于承营。〔羸师示弱者，必有伏兵，众所通知也，然而往往堕其中而不自觉以致覆军者多矣。趋，七谕翻；下同。〕
邺中刍粮俱尽，削松木以饲马。〔饲，祥吏翻。〕燕王垂谓诸将曰：「苻丕穷寇，必无降理；〔降，户江翻。〕不如退屯新城，即肥乡之新兴城也。〕开丕西归之路，以谢秦王畴昔之恩，且为讨翟真之计。」丙寅夜，垂解围趋新城。遣慕容农徇清河、平原，征督租赋。农明立约束，均适有无，军令严整，无所侵暴，由是谷帛属路，军资丰给。〔属，之欲翻。〕
戊寅，南昌文穆公郗愔薨。〔郗，丑之类。愔，挹淫翻。〕
太保安奏请乘苻氏倾败，开拓中原，以徐、兖二州刺史谢玄为前锋都督，帅豫州刺史桓石虔伐秦。〔帅，读曰率。〕玄至下邳，秦徐州刺史赵迁弃彭城走，玄进据彭城。〔此晋自淮、泗北向之师也。〕
秦王坚闻吕光平西域，以光为都督玉门以西诸军事，西域校尉。〔道绝，不通。〕
秦幽州刺史王永求救于振威将军刘库仁，〔先是，秦盖授刘库仁振武将军。〕库仁遣其妻兄公孙希帅骑三千救之，大破平规于蓟南，乘胜长驱，进据唐城。【章：十二行本「城」下有「与慕容麟相持」六字；乙十一行本同；孔本同；张校同；退斋校同。】中山郡之唐县城也。〕
九月，谢玄使彭城内史刘牢之攻秦兖州刺史张崇。辛卯，崇弃鄄城奔燕。牢之据鄄城，〔鄄，吉掾翻。〕河南城堡皆来归附。
太保安上疏自求北征；【章：十二行本征下有「甲午」二字；乙十一行本同；退斋校同。】加安都督扬、江等十五州诸军事，加黄钺。〔十五州，盖扬、徐、南徐、兖、南兖、豫、南豫、江、青、冀、幽、并、司、荆、雍也。〕
慕容冲进逼长安，秦王坚登城观之，叹曰：「此虏何从出哉！」大呼责冲曰：〔呼，火故翻。少，诗照翻。〕坚遣使以锦袍称诏遗之。〔遗，于季翻。〕冲遣詹事称皇太弟令答之曰：「孤今心在天下，岂顾一袍小惠！苟能知命，君臣束手，早送皇帝，〔帝谓慕容暐。〕自当宽贷苻氏以酬曩好。」〔好，呼到翻。〕坚大怒曰：「吾不用王景略、阳平公之言，〔事见一百三卷宁康三年及上卷太元七年。〕使白虏敢至于此！」〔载记曰：秦人率谓鲜卑为白虏。〕
冬，十月，辛亥朔，日有食之。
乙丑，大赦。
谢玄遣阴陵太守高素攻秦青州刺史苻朗，〔阴陵县，汉属九江郡。晋书谢玄传作「淮陵」。淮陵县，前汉属临淮郡，后汉属下邳郡，晋复属临淮郡，惠帝元康七年，分置淮陵郡。「阴」，当作「淮」。〕军至琅邪，朗来降。朗，坚之从子也。〔降，户江翻。从，才用翻。〕
翟真在承营，与公孙希、宋敝遥相首尾。〔公孙希，刘库仁所遣；宋敞，王永所遣。〕长乐公丕遣宦者赜从仆射清河光祚〔姓谱：光姓，燕人田光之后，秦末子孙避地，以光为氏。赜，而陇翻。从，才用翻。〕将兵数百赴中山，与真相结。又遣阳平太守邵兴将数千骑招集冀州故郡县，与祚期会襄国。是时，燕军疲弊，秦势复振，〔复，扶又翻。〕冀州郡县皆观望成败，赵郡人赵粟等起兵柏乡以应兴。〔魏收地形志：南赵郡柏人县有柏乡城。九域志曰：柏乡故城，春秋时晋鄗邑。五代志：隋文帝开皇十六年，置柏乡县，属赵郡。〕燕王垂遣冠军大将军隆、龙骧将军张崇将兵邀击兴，命骠骑大将军农自清河引兵会之。〔冠，古玩翻。骧，思将翻。骠，匹妙翻。骑，奇寄翻。〕隆与兴战于襄国，大破之；兴走至广阿，遇慕容农，执之。光祚闻之，循西山走归邺。隆遂击赵粟等，皆破之，冀州郡县复从燕。〔复，扶又翻。〕
刘库仁闻公孙希已破平规，欲大举兵以救长乐公丕，发鴈门、上谷、代郡兵，屯繁畤。〔畤，音止。〕燕太子太保慕舆句之子文、零陵公慕舆虔之子常〔慕舆句见九十八卷穆帝永和六年。慕舆虔见一百一卷哀帝兴宁。句，音钩。〕时在库仁所，知三郡兵不乐远征，〔乐，音洛。〕因作乱，夜攻库仁，杀之，窃其骏马，奔燕。公孙希之众闻乱自溃，希奔翟真。库仁弟头眷代领库仁部众。
秦长乐公丕遣光祚及参军封孚召骠骑将军张蚝、并州刺史王腾于晋阳以自救；蚝、腾以众少不能赴。〔秦以邓羌、张蚝为万人敌。是时邓羌死矣，张蚝卒不能救秦之亡。是知徒勇而无谋者，无益于成败之数也。蚝，七吏翻。〕丕进退路穷，谋于僚佐。司马杨膺请自归于晋，丕未许。会谢玄遣龙骧将军刘牢之等据碻磝，〔碻磝城，济北郡治所，沿河要地也。碻，丘交翻。磝，牛交翻。杨正衡曰：碻，口劳翻。杜佑曰：碻，口交翻。磝，音敖。〕济阳太守郭满据滑台，〔沈约曰：晋惠帝分陈留为济阳国。滑台，汉之白马，唐之滑州也。宋南渡后，遣范成大北使，时河已南徙，滑州及白马县皆在河北，古滑州已沦于河中矣。利水在浚州西南，积水若湖；对浚州城，即黎阳山。济，子礼翻。〕将军频肱、刘袭军于河北；〔河北，滑台之北岸也。〕丕遣将军桑据屯黎阳以拒之。刘袭夜袭据，走之，遂克黎阳。丕惧，乃遣从弟就与参军焦逵请救于玄，〔从，才用翻。〕致书称「欲假涂求粮，西赴国难，〔难，乃旦翻。〕须援军既接，以邺与之。若西路不通，长安陷没，请帅所领保守邺城。」〔帅，读曰率。〕逵与参军姜让密谓膺曰：「今丧败如此，〔丧，息浪翻。〕长安阻绝，存亡不可知。屈节竭诚以求粮援，犹惧不获；而公豪气不除，方设两端，事必无成。宜正书为表，许以王师之至，当致身南归；如其不从，可逼缚与之。」膺自以力能制丕，〔杨膺，丕之妃兄，故自以为力能制丕。〕乃改书而遣之。
谢玄遣晋陵太守滕恬之渡河守黎阳。恬之，修之曾孙也。〔滕修为吴将，孙暼之亡，修归晋。〕朝廷以兖、青、司、豫既平，加玄都督徐、兖、青、司、冀、幽、并七州诸军事。
后秦王苌闻慕容冲攻长安，会群僚议进止，皆曰：「大王宜先取长安，建立根本，然后经营四方。」苌曰：「不然。燕人因其众有思归之心以起兵，若得其志，必不久留关中，吾当移屯岭北，〔岭北，谓九嵕之北，凡新平、北地、安定之地皆是也。〕广收资实，以待秦亡燕去，然后拱手取之耳。」乃留其长子兴守北地，〔长，知两翻。〕使宁北将军姚穆守同官川，自将其众攻新平。〔将，即亮翻。〕
初，新平人杀其郡将，秦王坚缺其城角以耻之，〔石虎之末，清河崔悦为新平相，为郡人所杀。悦子液仕坚，为尚书郎，自表父仇，不同天地，请还冀州。坚愍之，禁锢新平人，缺其城角以耻之。将，即亮翻。〕新平民望深以为病，〔民望，郡之贤豪，为一郡所宗向者。〕欲立忠义以雪之。及后秦王苌至新平，新平太守南安苟辅欲降之，〔苟辅，氐也，秦之外戚。降，户江翻；下同。〕郡人辽西太守冯杰、莲勺令冯羽、尚书郎赵义、汶山太守冯苗谏曰：「昔田单以一城存齐。〔杰等皆新平人。太康地志曰：汶山郡，汉武帝立；孝宣地节三年，合蜀郡；刘蜀又立郡。莲，音辇。汶，读曰岷。田单事见四卷周赧王三十六年。〕今秦之州镇，犹连城过百，柰何遽为叛臣乎！」辅喜曰：「此吾志也；但恐久而无救，郡人横被无辜。〔横，户孟翻。〕诸君能尔，吾岂顾生哉！」于是凭城固守。后秦为土山地道，辅亦于内为之，或战地下，或战山上，后秦之众死者万余人。辅诈降以诱苌，苌将入城，觉之而返；辅伏兵邀击，几获之，〔几，巨依翻。〕又杀万余人。
陇西处士王嘉，隐居倒虎山，〔水经注：倒虎山在新丰县南。处，昌吕翻。〕有异．术，能知未然；秦人神之。秦王坚、后秦王苌及慕容冲皆遣使迎之。十一月，嘉入长安，众闻之，以为坚有福，故圣人助之，三辅堡壁及四山氐、羌归坚者四万余人。坚置嘉及沙门道安于外殿，动静咨之。
燕慕容农自信都西击丁零翟辽于鲁口，破之。辽退屯无极，农屯笹城以逼之。〔无极县，汉属中山，晋省；后魏复置无极县，唐末为祁州治所。笹城县，前汉属真定，后汉属巨鹿，晋省。今所屯盖故县城也。唐复置笹城县，属恒州。〕辽，真之从兄也。〔从，才用翻。〕
鲜卑在长安城中者犹千余人，慕容绍之兄肃，与慕容暐阴谋结鲜卑为乱。十二月，暐白坚，以其子新昏，请坚幸其家，置酒，欲伏兵杀之。坚许之，会天大雨，不果往。事觉，坚召暐及肃，肃曰：「事必泄矣，入则俱死。今城内已严，〔已严者，谓鲜卑之众也。〕不如杀使者驰出，既得出门，大众便集。暐不从，遂俱入。坚曰：「吾相待何如，而起此意﹖」暐饰辞以对。肃曰：「家国事重，何论意气！」〔意气，谓坚相待之厚。〕坚先杀肃，乃杀晖及其宗族，城内鲜卑无少长、男女，皆杀之。〔少，诗照翻。长，知两翻。〕燕王垂幼子柔，养于宦者宋牙家为牙子，故得不坐，与太子宝之子盛乘间得出，奔慕容冲。〔为后慕容盛等自长子归燕张本。间，古苋翻。〕
燕慕容麟、慕容农合兵袭翟辽，大破之，辽单骑奔翟真。
燕王垂以秦长乐公丕犹据邺不去，乃更引兵围邺，开其西走之路。〔垂志在得邺，故开其走路，所谓围城为之缺也。〕集逵见谢玄，玄欲征丕任子，然后出兵；逵固陈丕款诚，并述杨膺之意，玄乃遣刘牢之、滕恬之等帅众二万救邺。〔帅，读曰率。〕丕告饥，玄水陆运米二千斛以馈之。
秦梁州刺史潘猛弃汉中，奔长安。〔梁州之地，自此复归于晋。〕
资治通鉴卷第一百六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十八〔起旃蒙作噩（乙酉），尽柔兆阉茂（丙戌），凡二年。〕
烈宗孝武皇帝中之上
太元十年〔（乙酉、三八五）〕
①春，正月，秦王坚朝飨群臣。〔朝，直遥翻。〕时长安饥，人相食，诸将归，吐肉以饲妻子。〔穷匮如此，外无救援，乌得不败乎！饲，祥吏翻。〕
②慕容冲即皇帝位于阿房，〔是为西燕。〕改元更始。冲有自得之志，赏罚任情。慕容盛年十三，谓慕容柔曰：「夫十人之长，〔长，知两翻。〕亦须才过九人，然后得安。今中山王才不逮人，功未有成，而骄汰已甚，殆难济乎！」〔冲在前燕时封中山王。汰，侈也，溢也。史言慕容盛幼而有识略，所以能自奋而有国。盛、柔归冲，见上卷上年。〕
③后秦王苌留诸将攻新平，自引兵击安定，擒秦安西将军勃海公珍，岭公诸城悉降之。〔降，户江翻。〕
④甲寅，秦王坚与西燕主冲战于仇班渠，大破之。〔慕容垂复兴于山东，而冲称号于关中，故书西燕以别之。〕乙卯，战于雀桑，又破之。甲子，战于白渠，〔白渠，即汉时白公所凿者也。〕秦兵大败。西燕兵围秦王坚，殿中将军邓迈力战却之，坚乃得免。壬申，冲遣尚书令高盖夜袭长安，入其南城，左将军窦冲、前禁将军李辩等击破之，斩首八百级，分其尸而食之。乙亥，高盖引兵攻渭北诸垒，太子宏与战于成贰壁，〔成贰，盖人姓名；关中大乱，立壁自保，因为地名。〕大破之，斩首三万。
⑤燕带方王佐与宁朔将军平规共攻蓟，〔蓟，音计。〕王永兵屡败。二月，永使宋敞烧和龙及蓟城宫室，帅众三万奔壶关；〔帅，读曰率。〕佐等入蓟。
⑥慕容农引兵会慕容麟于中山，与共攻翟真。麟、农先帅数千骑至承营，〔帅，读曰率；下同。〕观察形势。翟真望见，陈兵而出。诸将欲退，农曰：「丁零非不劲勇，而翟真懦弱，今简精锐，望真所在而冲之，真走，众必散矣，乃邀门而蹙之，可尽杀也。」使骁骑将军慕容国帅百余骑冲之，〔骁，坚尧翻。骑，奇寄翻。〕真走，其众争门，自相蹈藉，〔藉，慈夜翻。〕死者太半，遂拔承营外郭。
⑦癸未，秦王坚与西燕主冲战于城西，〔长安城西也。〕大破之，追奔至阿城。〔阿城，即阿房宫城，冲之巢穴也。〕诸将请乘胜入城，坚恐为冲所掩，引兵还。〔万乘之主，固不可乘危徼幸；然秦丧败若此，乘诸将之胜气以图万一之功，可也；引兵而还，何欤！还，从宣翻。〕
⑧乙酉，秦益州刺史王广以蜀人江阳太守李丕为益州刺史，守成都。〔沈约曰：江阳郡，刘璋分犍为立。守，式又翻。〕己丑，广帅所部奔还陇西，【章：十二行本「西」下有「依其兄秦州刺史统」八字；乙十一行本同；孔本同；张校同；退斋校同。】蜀人随之者三万余人。
⑨刘牢之至枋头。杨膺、姜让谋泄，〔膺、让谋见上卷上年。〕长乐公丕收杀之。〔枋，音方。乐，音洛。〕牢之闻之，盘桓不进。
⑩秦平原悼公晖数为西燕主冲所败，〔数，所角翻。败，补迈翻。〕秦王坚让之曰：「汝，吾之才子也，拥大众与白虏小儿战，而屡败，何用生为！」三月，晖愤恚自杀。〔坚责怒晖，欲其死战耳，岂意其自杀哉！恚，于避翻。〕
前禁将军李辩、都水使者陇西彭和正恐长安不守，召集西州人〔晋书职官志：都水长，属大司农。沈约志：都水使者，掌舟航及运部。李辩，李俨之子，亦陇西人也。〕屯于敏园；坚召之，不至。〔为后坚袭敏园张本。敏，举有翻。〕
西燕主冲攻秦高阳愍公方于骊山，杀之，〔苻方戍骊山，见上卷上年七月。〕执秦尚书韦锺，以其子谦为冯翊太守，使招集三辅之民。冯翊垒主邵安民等责谦曰：「君雍州望族，〔七相五公，雍州之望族，锺盖韦贤后也。雍，于用翻。〕今乃从贼，与之为不忠不义，何面目以行于世乎！」谦以告锺，锺自杀，谦来奔。
秦左将军苟池、右将军俱石子与西燕主冲战于骊山，兵败。西燕将军慕容永斩苟池，俱石子奔邺。永，廆弟运之孙；石子，难之弟也。〔俱难见一百四卷太元三年。廆，户罪翻。〕秦王坚遣领军将军杨定击冲，大破之，虏鲜卑万余人而还，悉坑之。定，佛奴之孙【章：十二行本「孙」下有「坚之伲」三字；乙十一行本同；孔本同；张校同；退斋校同。】也。〔北史曰：定，佛奴之子；佛奴，宋奴之子也。
荥阳人郑燮以郡来降。〔降，户江翻。〕
燕王垂攻邺，久不下，将北诣冀州，乃命抚军大将军麟屯信都，乐浪王温屯中山，召骠骑大将军农还邺；〔乐浪，音洛琅。骠，匹妙翻。骑，奇寄翻。〕于是远近闻之，以燕为不振，颇怀去就。
农至高邑，〔高邑本鄗县，汉光武即位于此，改曰高邑，属常山；晋志属赵国。〕遣从事中郎眭邃近出，违期不还。〔师古曰：眭，息随翻。〕长史张攀言于农曰：「邃目下参佐，〔目下参佐，言其近在眼前也。〕敢欺罔不还，请回军讨之。」农不应，敕备假版，以邃为高阳太守，参佐家在赵北者，悉假署遣归。〔赵北，赵国以北也。假署者，权时以假版署置其官，未以白燕王垂也。〕凡举补太守三人，长史二十余人，退谓攀曰：「君所见殊误，当今岂可自相鱼肉！俟吾北还，邃等自当迎于道左，君但观之。」〔为后邃等迎农张本。〕
乐浪王温在中山，兵力甚弱，丁零四布，分据诸城；温谓诸将曰：「以吾之众，攻则不足，守则有余。骠骑、抚军，首尾连兵，会须灭贼，但应聚粮厉兵以俟时耳。」于是抚旧招新，劝课农桑，民归附者相继，郡县壁垒争送军粮，仓库充溢。翟真夜袭中山，温击破之，自是不敢复至。〔复，扶又翻；下复还同。〕温乃遣兵一万运粮以饷垂，且营中山宫室。〔欲迎垂都中山也。〕
刘牢之攻燕黎阳太守刘抚于孙就栅，〔孙就，人姓名，盖立栅于黎阳界，刘抚因屯焉。〕燕王垂留慕容农守邺围，自引兵救之。秦长乐公丕闻之，出兵乘虚夜袭燕营，农击败之。〔败，补迈翻。〕刘牢之与垂战，不胜，退屯黎阳，垂复还邺。
  </div>
  <div class="pagination">
   <a href="资治通鉴注_page104.html">
    上一页
   </a>
   <span>
    ...
   </span>
   <a href="资治通鉴注_page100.html">
    100
   </a>
   <a href="资治通鉴注_page101.html">
    101
   </a>
   <a href="资治通鉴注_page102.html">
    102
   </a>
   <a href="资治通鉴注_page103.html">
    103
   </a>
   <a href="资治通鉴注_page104.html">
    104
   </a>
   <span class="current-page">
    105
   </span>
   <a href="资治通鉴注_page106.html">
    106
   </a>
   <a href="资治通鉴注_page107.html">
    107
   </a>
   <a href="资治通鉴注_page108.html">
    108
   </a>
   <a href="资治通鉴注_page109.html">
    109
   </a>
   <a href="资治通鉴注_page110.html">
    110
   </a>
   <span>
    ...
   </span>
   <a href="资治通鉴注_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
