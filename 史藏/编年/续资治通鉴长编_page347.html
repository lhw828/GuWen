<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 347 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 347 页/共 607 页</h1>
    <div class="content">　　诏开封府界去年灾伤残欠税物及佃收地租课，并权倚阁。
　　甲午，河东路同商量地界秘书丞吕大忠言：「伏见北使萧禧至阙，争辨地界，闻遣韩缜报聘。乞下枢密院录前后照据文字，令缜赍至敌庭，庶令北朝稍知本末。」诏：「缜详大忠所奏，及照验文字地图以往，俟至彼面言，自通好以来，本朝遵守旧规，未尝先起争端，诚以祖宗誓约，各欲传之子孙，长无穷已。如白沟馆驿，本待两朝信使往来，随宜增盖屋宇，及安墙眼。此乃常事，北朝不欲存留，已令毁拆。雄州旧有关城，岁久颓圮，元检工料六十余万，十余年来，才役数万人，又非创筑，于誓书无妨，亦已住修。河东界至前后，已经分画，北朝更欲辨正，不欲相违，已专遣人与北朝差来官商量。然恐北朝所差官不肯依理同议，对执争占，失两朝敦守欢好之礼。如苏直等庄一带地，前此南北各已遣官定夺标界分白。岁月未久，又欲变移，彼此大国，须存信约，如此展转，何以准凭？虽委所遣官商量，恐北朝未悉知，须至略陈本末。大意如此，更委缜随宜应答。」缜至敌庭，不果致，但与押燕蕃相李相熙略相酬对而还【五九】。此段与密院时政记同，六月大忠丁父忧，九月十三日乃见其事。
　　诏诸城外草市及镇市内保甲，毋得附入乡村都保，如共不及一都保者，止令厢虞候、镇将兼管。从司农寺请也。
　　梓夔路察访司言：「泸州江安、合江县【六○】深在瘴地，夷汉事多，乞自今知县并依戎、泸州通判例酬奖。如无第二任知县人，候到任三年，与减磨勘三年。」从之。
　　又言：「遂州青石县、合州赤水县主户各及三千已上，昨并废为镇，人不以为便，乞仍旧为县。」从之。仍令转运司劾元相度官以闻。
　　开封府言，乞下三司于新城北面诸门外，更置粜场，定价零细粜与流民。从之，仍令比城中斗减钱五。
　　诏：「婕妤宋氏，遇同天节赐亲属霞帔三道，自今为例。」
　　分京东路为东西两路：以青淄潍莱登密沂徐州、淮阳军为东路；郓□齐濮曹济单州、南京为西路。先是，邓润甫等乞分为两路，财赋金谷并令通融移用。至是，下京东监司相度，如润甫等所请。新纪系此事于八年正月丙午，误也。五年八月己亥已分京西。
　　乙未，秘书丞、权通判河州鲜于师中为祠部员外郎、集贤校理。录城守之功也。先是，鬼章使谍绐景思立云：「木征有觽数千在踏白城，将来降，请逆诸河上。」思立信，以为可取，率精骑往袭之。师中知其诈，劝思立无往，思立不听，遂行。师中即治守具。思立既败，鬼章遂围河州，师中卒全其城，故赏之。寻又赐绢三百匹，余官悉论城守功，减磨勘年有差。朱史五月一日又书：赐知河州鲜于师中绢三百匹，通判李山甫减磨勘三年，余官减磨勘年有差。师中知河州，实录不书。按四月七日，已除苗授知河州，不应更以命师中，恐朱史误也，今不取。思立信间谍，以为木征可取，此据青唐录。
　　置南山堡、通会关于河州。
　　诏三班差使、借差并殿侍【六一】犯罪断讫取补，授宣札批，所犯刑名，徒以上仍勒停；犯除名及永不收叙者，即追毁。
　　丙申，诏：「闻淮南路推行新法，多有背戾，役钱则下户太重，常平惟务散多，更不出牓召人情愿，有用等第敷钱与民，极为不便。令本路监司速体量按治以闻。」
　　又诏：「近楚州市易务监官违法，闻蒋之奇久已知之，亦尝有百姓陈诉，而之奇都不案治，宜亦体量以闻。」会之奇丁忧去。丙戌，之奇已奏王景彰，此云不按治，当考。朱史已削去。
　　密州观察使、知汝州向传范卒。
　　丁酉，李宪言木征出降，辅臣皆贺，诏：「木征及母、妻、子，令王韶、李宪发遣赴阙，走马承受长孙良臣押引，优厚支钱，令缘路供给。」初，韶还至兴平，闻景思立败，疾驰而西，会兵于熙州。熙州方城守，韶命撤之【六二】。选兵得二万，谋所向，诸将皆欲趋河州，韶曰：「贼所以围河州者，恃有外援也。今知救至，必设伏以待我。且彼新胜，气甚锐，未可与争锋，不若出其不意，以攻其所恃。古人所谓批亢捣虚、形格势禁，则自为解者此也。」乃以兵直趋定羌城。三月丙午，度洮，遣王君万等先破结河川额勒锦族，以断通夏国径路，斩千余级。韶进兵宁河寨，分遣诸将入南山，破布沁巴勒等族，复斩千余级。贼知党援既绝，且恐断南山归道、乃拔寨遁去。甲寅，韶遣诸将领兵旁南山焚族帐，斩三百余级，即日通路至河州。鬼章等余觽保踏白城西，杓摩雅克【六三】等族，去河州百余里。四月辛巳，师自河州闾精谷出踏白城西与蕃贼战，斩千余级。壬午，进至银川，破贼堡十余，燔七千余帐，斩二千余级。癸未，分兵北至黄河，西至南山，复斩千余级。又遣将领兵入踏白城，葬祭阵亡将士。甲申，回军至河州。乙酉，进筑阿纳城，前后斩七千余级，烧二万帐，获牛羊八万余口。木征率酋长八十余人，诣军门降。王韶言：「已遣合门祗候麻宗道等管押木征赴阙，及遣男厚赍表称贺。」
　　思立之覆军也，贼势复张，而京师风霾旱灾相仍，论者欲乘此弃河湟，上亦为之旰食，数遣中使戒韶驻熙州，持重勿出。且谕高遵裕，令退保临江。及是告捷，上喜甚，赐手诏褒谕曰：「将在军，君命有所不受，宁河之行，卿得之矣。」王君万、苗授、姚兕等传，并云先攻纳木萨勒宗城，不知纳木萨勒宗城果安在？实录与韶本传并不言，当考。四月七日，除苗授知河州，已附见纳木萨勒宗城事。
　　置岷州谷藏堡。
　　辽主遣其枢密副使同中书门下平章事萧素、枢密直学士梁颖议河东地界于代州境上。新纪于丁酉日书辽人遣枢密副使萧素议疆事于代州。旧纪无之。
　　上批：「熙河路自恢复以来，征伐馈饷，人颇劳苦。今木征已降，边事宁息，宜曲赦本路。」
　　注　　释
　　【一】上意犹必欲按治「必」原作「不」，据阁本及宋史卷一八六食货志、宋会要食货三七之二○、治迹统类卷二二熙宁元佑议论市易改。
　　【二】工匠于诸埽各抽差「各」，宋会要职官五之四五作「指名」。
　　【三】庶几早召和气宋史卷三三郑侠传作「冀下召和气」。
　　【四】至于刍荛宋文鉴卷五八郑侠论新法进流民图作「其刍荛负贩」。
　　【五】以规其后同上书作「以赞其上。」
　　【六】凡百执事「执」原作「职」，据阁本及长编纪事本末卷六○王安石事迹改。又宋史卷三二一郑侠传、宋文鉴卷五八郑侠论新法进流民图本句作「左右辅弼」。
　　【七】抑陛下所以驾驭之道未审尔「道」字原脱，据宋文鉴卷五八郑侠论新法进流民图补。
　　【八】遑遑不给之状为图而献「而」原作「百」，据阁本及同上书、编年纲目卷一九、长编纪事本末卷六五郑侠贬黜改。
　　【九】澧州原作「礼州」，据阁本、活字本及武经总要前集卷二○改。
　　【一○】五万石「万」原作「百」，据阁本改。
　　【一一】又言「又」原作「及」，据阁本改。
　　【一二】祖父母父母妻无子孙依倚者「妻无」二字原倒，据阁本及宋史卷一五神宗纪乙正。
　　【一三】送魏继宗于开封府知在阁本「府」下多「令所属」三字。
　　【一四】案此处疑有脱篅阁本无此七字。
　　【一五】今市易之为虐「虐」原作「虚」，据宋史卷一八六食货志、长编纪事本末卷七二市易务改。
　　【一六】西蕃首领降「降」字原脱，据治迹统类卷一六神宗开熙河及上下文补。
　　【一七】皆即日之深患「患」原作「惠」，据温国文正司马公文集卷四五、宋文鉴卷五○司马光应诏言朝政阙失改。
　　【一八】臣窃不自揆「臣窃」二字原倒，据阁本及同上二书乙正。
　　【一九】亦悉心竭力以副陛下之欲「心」字原脱，据同上二书补。
　　【二○】未得其道欤「欤」字原脱，据上引温国文正司马公文集补。
　　【二一】以求尽善「善」原作「言」，据阁本、活字本及同上书改。
　　【二二】台谏之官「官」原作「士」，据同上书及宋文鉴卷五○司马光应诏言朝政阙失改。
　　【二三】及其入奏「及」字原脱，据同上二书补。
　　【二四】若之何毁之「之」字原脱，据同上二书及左传襄公三十一年补。
　　【二五】梁丘据「丘」原作「邱」，据阁本及左传定公十年改。下同。
　　【二六】和如羹焉「焉」原作「也」，据左传昭公二十年及温国文正司马公文集卷四五、宋文鉴卷五○应诏言朝政阙失改。
　　【二七】君所谓可而有否焉「焉」原作「也」，据同上二书及下文「君所谓否而有可焉」句改。
　　【二八】贤之则顺而有福「贤之」二字原脱，据同上二书补。
　　【二九】民可耕桑而得也「民」字原脱，据同上二书补。
　　【三○】资采拾以为生「采」原作「米」，据阁本及同上二书改。
　　【三一】是以古之用民同上二书，「民」下均有「者」字。
　　【三二】私家无铁炉「铁」，同上二书作「钱」。
　　【三三】撤屋材卖其薪「撤」原作「撒」，据同上二书改。
　　【三四】惟恐不迨「迨」原作「违」，据阁本及同上二书改。
　　【三五】易复之初九曰「九」原作「六」，据同上二书及周易复卦改。
　　【三六】其上六曰「六」原作「九」，据温国文正司马公文集卷四五、宋文鉴卷五○司马光应诏言朝政阙失改。
　　【三七】有悔于心也「于」原作「予」，据同上二书改。
　　【三八】寅畏天灾「寅」字原脱，据温国文正司马公文集卷四五应诏言朝政阙失补。
　　【三九】丁宁恳切同上书「切」下有「以求至言，是陛下已知前日之失，而」十四字。
　　【四○】倘陛下犹弃忽而不信同上书及宋文鉴卷五○司马光应诏言朝政阙失，「不」下有「之」字。
　　【四一】四月十五日「日」原作「月」，据阁本、活字本改。
　　【四二】有不便悉罢宋史全文卷一二上、长编纪事本末卷六○王安石事迹下、续通鉴卷七○「便」下有「者」字。
　　【四三】太皇太后「太后」二字原脱，据上文及邵氏闻见录卷三补。
　　【四四】除卿知江宁「除」原作「降」，据阁本及编年纲目卷一九、长编纪事本末卷六○王安石事迹下改。
　　【四五】黄土「黄」原作「苦」，据阁本改。
　　【四六】亦尝发擿过官吏二十余员故也「过官」二字原倒，据阁本及文义乙正。
　　【四七】潭阳县并卢阳县宋史卷八八、九域志卷六、舆地广纪卷二八均谓「以潭阳县地置卢阳县」，疑是。
　　【四八】黔衡古显叙峡中胜富瀛绣允云洽俄奖晃波宣十七州按：上引九域志所载与此同，州数十七，州名十八，两不相符。宋史卷四百九三蛮夷传作十六州，而州名与此处不尽相同。疑原刊有舛错。又「宣」，九域志卷六、长编纪事本末卷八八讨梅山蛮作「宜」。
　　【四九】领卢阳三字原脱。据上引九域志、长编纪事本末补。
　　【五○】许令自首改正「首」字原脱，据宋会要食货三七之一九补。
　　【五一】既而又谓辅臣曰「又」字原脱，据同上书补。
　　【五二】诏诸州军器物料并置库「诸」原作「诣」，据阁本改。
　　【五三】选职官或曹官一员兼监「曹官」原作「曹公」，据阁本改。
　　【五四】皆稽古先王「古」原作「合」，据长编纪事本末卷六○王安石事迹改。
　　【五五】今但云白上降此诏申明之「今但」二字原倒，据阁本及文义乙正。
　　【五六】麟府路「麟」原作「鄜」，据宋史卷三五○李浩传改。
　　【五七】杭苏湖润常秀睦七州县为浙西路「为」字原脱，据阁本及长编纪事本末卷七七州县废复补。
　　【五八】盐仓场「仓」原作「会」，据阁本改。
　　【五九】但与押燕蕃相李相熙略相酬对而还下「相」字原作「伸」，据阁本改。
　　【六○】合江县「江」原作「肥」。据阁本改。
　　【六一】三班差使借差并殿侍「并」原作「升」，据阁本、活字本改。
　　【六二】韶命撤之「撤」原作「撒」，据活字本改。
　　【六三】杓摩雅克本卷上文两处均作「杓家摩雅克」。
续资治通鉴长编
卷二百五十三
卷二百五十三
　　起讫时间 起神宗熙宁七年五月尽其月
　　卷　　名 续资治通鉴长编卷二百五十三
　　帝　　号 宋神宗
　　年　　号 熙宁七年（乙卯，1075）
　　全　　文
　　五月戊戌朔，曲赦熙河路，杂犯死罪降从流，流以下释之。本路马步军并今年二月已后运粮草、材木修筑堡寨等厢军、义勇、弓箭手、蕃兵、寨户、强人，及自京至本路急脚、马递铺兵士，诸路差在熙河今年二月已后尝经战兵，鎫与特支钱；军士因战重伤不任征役者，且给全分衣粮。
　　河北都转运使、祠部员外郎、史馆修撰刘瑾为天章阁待制、知瀛州。
　　初，王安石既罢李师中瀛州之命，因荐章惇可用。陈升之亦欲用惇，上曰：「惇，但能作吏文耳。」安石曰：「惇，吏文麤疏，然有机略，胜王韶。」时韩缜犹未出使，上欲复令缜还任。安石曰：「惇，非缜所及也。」蔡挺言：「缜在瀛州非理惨虐。」安石固请用惇。□充言：「不知契丹事与南江孰大？」安石曰：「臣知惇可以为帅，非为其了南江事未了南江事，臣已知惇可以为帅。若待试其当得契丹然后用，即韩信何由倔起为大将当项羽？」上乃许。安石候惇回自南江用之。已而用惇帅泾原代王广渊，命既下，亟寝之。此据御集四月四日事。及安石去位，复除惇为高阳关路安抚使，此亦据御集四月二十九日事。又寝之。瑾先尝摄州事，于是加职为真。御集五月十七日催瑾疾速赴任，不知瑾几时却罢权瀛州归转运司，当考。
　　诏募河北饥民修瀛州城。
　　荆湖北路转运使、司封郎中、直昭文馆孙构【一】为太常少卿、直龙图阁，知辰州、宫苑使石鉴为皇城使、忠州刺史。秘书丞、转运判官沈叔通，通判辰州【二】石禹勤各减磨勘三年。章惇乞赏构等馈军之劳也。
　　左司郎中、天章阁待制李师中【三】言：「臣闻应天以实者，见于行事；勤民以行者，不以空言。天生愚臣，盖为圣世。文武之道，识其大者；简易之理，求诸天地。陛下早用臣说，则太平之事略已施行。成、康、文、景未足企慕，朝廷阙失，岂待人言而后知之。『天难忱斯』，帝命可畏，旱既太甚，民将失所，今日之事，非有勤民之行，应天之实，臣恐不足以塞天变。一切利害，曾何足数！伏望陛下诏求方正有道之士，召诣公交车对策，如司马光、苏轼、苏辙辈，复置左右，以辅圣德。如此而后，庶几有敢言者。臣泣血雨泪而拜封章，陛下闻臣此言，忍不感悟，臣未尝有一言及钱谷甲兵者，盖知事君以道，直欲以伊尹致君之事为师，不敢以近世有为之君待陛下。及得罪去国，安于报效，并心一意，以望太平，五年于兹，而未免陛下焦心劳思，不有人患，谁兴厉阶。熙宁三年十月师中落待制，知舒州。七年二月复待制，知瀛州，寻罢之，盖罢瀛州不罢待制也。臣欲杀身，无益于事；长叹大恸，昊天不闻。陛下承祖宗之基，求治如此，臣愚不肖，亦未忘旧学。陛下欲为富国强兵之事，则有禁暴丰财之务；欲为代工熙载之事，则有利用厚生之道。有臣如是，陛下其舍诸！」
　　上批：「师中敢肆诞谩，辄求大用。朋邪罔上，愚弄朕躬。识其奸欺【四】，所宜显黜。可责授检校水部员外郎、和州团练副使【五】，本州岛安置，不得签书公事。」王安石甚恶师中，尝欲夺其待制，上未许。及是，吕惠卿请出师中所上疏付外，因摘其语激上怒，遂废斥之。元丰元年四月，师中卒。
　　己亥，诏：「近诸路奏，强□十人以上已十数发，可令提点官司严加督捕，毋致结成髃党。」
　　上批：「市易务遣人往诸路贩易，可问何年月日指挥许令如此。」执政进呈不行。此段朱史签贴云：「一时取问，无行遣前去。」今复存之。御集云：进呈讫。按进呈讫，即是无行遣也。此必因四月十七日曾布言「湖南贩茶，陕西贩盐，两浙贩纱【六】」，故有此问。卒无行遣，应是吕惠卿为吕嘉问蔽匿其事耳。
</div>
    <div class="pagination">
<a href="续资治通鉴长编_page346.html">上一页</a><span>...</span><a href="续资治通鉴长编_page342.html">342</a><a href="续资治通鉴长编_page343.html">343</a><a href="续资治通鉴长编_page344.html">344</a><a href="续资治通鉴长编_page345.html">345</a><a href="续资治通鉴长编_page346.html">346</a><span class="current-page">347</span><a href="续资治通鉴长编_page348.html">348</a><a href="续资治通鉴长编_page349.html">349</a><a href="续资治通鉴长编_page350.html">350</a><a href="续资治通鉴长编_page351.html">351</a><a href="续资治通鉴长编_page352.html">352</a><span>...</span><a href="续资治通鉴长编_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
