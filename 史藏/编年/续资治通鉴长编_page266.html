<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 266 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 266 页/共 607 页</h1>
    <div class="content">　　是月，殿中侍御史赵抃又言：「王拱辰报聘契丹，行及鹷淀，未致君命。契丹置宴饯，宋选、王士全、拱辰等遂窄衣与会，自以随行京酒换所设酒，痛饮深夜，席上联句，语同俳优。选及士全因醉，与敌使争，及契丹主自弹琴以劝拱辰酒，拱辰既不能辞，又求私书为己救解。失礼违命，损体生事，乞加黜降。」宋选寻坐罪，责通判宿州，朝廷独不问拱辰。
　　抃又言：「拱辰比□奎罪恶为大，两府恶奎，即逐之，乃阴庇拱辰，不顾邦典。顷年韩综坐私劝契丹主酒，落职知许州。去年契丹遣泛使，欲援综例上寿，赖接伴杨察以朝廷曾黜综以告之，敌使乃止。拱辰既辄当契丹主弹琴送酒之礼，今若不责拱辰，异时敌使妄欲援拱辰例，则朝廷将何辞拒之？」诏拱辰罚金二十斤，放。此据赵抃奏□追书。宋选责宿倅，选传有之，实录及略去。
　　五月戊午朔，汝南郡王允让子右领军卫大将军宗师为康州刺史，北海郡王允弼子右监门卫将军宗乔为右领军卫大将军，皆以父领大宗正久，因干元节推恩特迁之，后毋得为例。会要云：今知大宗正司每岁有与子减磨勘恩例，乃缘其例也。允让、允弼初领宗正，在景佑三年七月。
　　己未，御崇政殿录系囚，死罪以下递降一等，流以下释之。
　　庚申，雨，赐喜雨宴于中书。
　　辛酉，诏中书公事，自今并用祖宗故事施行。初，宰相刘沆建言中书不用例，而议者皆以为非便，左司谏贾黯奏罢之。二月丙午，沆初建言。
　　癸亥，右屯卫大将军叔韶领贺州刺史，上书求试繁剧，特迁之。叔韶赐第，皇佑元年六月已见。
　　先是，久不雨，帝问翰林侍读学士吕公绰何以致雨，公绰曰：「狱久系则旱。」帝亲虑狱，已而大雨。时公绰受命知河阳既数月，乙丑，诏留侍经筵。
　　知谏院范镇言：
　　比奉使河北还，伏见河北连岁招兵未已，皆是坊市无赖及陇亩力田之人，冒为军营子弟。诚是军营子弟，则今日诏下，明日自当投牒，岂有及今一年尚未尽至，其为坊市无赖、陇亩力田之人明矣。况今田甚旷，民甚稀，赋役甚重，国用甚不足，所以然者，正由兵多也。
　　先朝用兵时，兵才四十余万，今不用兵，而兵已倍之。臣不知大臣以何见而为此议也，必以为备契丹也？今塘水东西三百余里，多于先朝也。岁予金缯五十万，礼聘又十余万，亦多于先朝也。以多于先朝之塘水，多于先朝之金缯，以备契丹而与之和也，宜省兵以息民，而反多兵以困民者，臣所以深惑也。
　　契丹自知顾塘水之限，贪金缯之利，而不敢动者，五十年于今矣。方契丹贪利而不敢动之时，其民宜富实，而反日以困，国用宜饶足，而反日以蹙。此无他，兵多而民稀，田旷而赋役重也。使契丹而有一日之警，将何以继之哉。大臣终不知念此，而但以多兵为有备，此臣所以深惑也。
　　今契丹五十年不敢南入为寇者，贪金缯之利厚也。就使弃利为寇，则大河以北，妇人女子皆是乘城之人，其坊市无赖、陇亩力田者，又将焉往？况契丹贪利而不敢动，而预畜养之以困斯民乎【二一】？夫取兵于民则民稀，民稀则田旷，田旷则赋役重，赋役重则民心离。寓兵于民则民稠，民稠则田辟，田辟则赋役轻，赋役轻则民心固。与其离民之心以备契丹，契丹未至，而民力先已困，国用先已匮，孰若固民之心以备契丹，契丹虽至而民力有余，国用有备？其利害若视白黑，若数一二，而大臣以为难者，臣所以深惑也。
　　昔汉武以兵困天下者，用兵以征匈奴至漠北，得所欲也。今陛下以兵困天下者，不用兵以至是也，非以快所欲也，何苦而为是乎？五口之家，尚知量入以为出，况天下大计，其可以不校出入，其可以无经制乎？臣伏见今之世，有失入徒罪若流死者，陛下必加罪有司，其在选人必加停殿，后虽用之，不得迁改，此所以见陛下□民之心至矣。今大臣举天下之民而困之，岂特失入徒流死罪之比【二二】，而陛下略不加问，是舍所大而急所细也，臣愚岂得默焉。陛下诚罢招兵【二三】，敕大臣使具太祖时赋入若干、兵若干、官若干，太宗时赋入若干、兵若干、官若干，真宗时赋入若干、兵若干、官若干，陛下天圣中赋入若干、兵若干、官若干、约今赋入之数、兵数、官数，酌取中道，立为经制。以赋入之数十分为率，以七分给郊庙、宫省诸费，三分留备水旱及缓急非常。为之十年，仅可以言治。
　　古者国无九年之蓄曰不足，无六年之蓄曰急，无三年之蓄曰国非其国。今自京师至天下州郡，大率无二年之蓄，边城甚者或三数月耳【二四】，不幸有连二年之水旱，将何以养此兵乎？此兵不足以养，则其忧不在契丹也。此臣之所谓言责也，陛下所宜留念，大臣所宜尽心悉力之时也。伏乞下臣章于中书、枢密大臣，并臣前奏看详，若不以臣非才而信用其言，先罢招兵，然后量今天下赋入之数以为国用，使上下□裕，非独臣之幸也，乃天下之幸也。
　　辛未，左屯卫大将军从湜为右神武军大将军，妻父王贻永为请而迁之。从湜，已见景佑元年。
　　诏河东转运司，今春陨霜杀桑，其被灾州军夏税绢听以中价输钱。
　　乙亥，右神武军大将军、睦州团练使宗谔自陈生太宗宫中，及上所藏真宗御容，特迁左龙武军大将军。宗谔，已见皇佑五年六月。
　　戊寅，诏曰：「朕祗绍骏谟，厉精庶政，眷兹文武之列，所谓邦家之基，惟古今治忽之常，系上下义利之分。吁惟近岁，洊至烦言，以为参顾问者间怵于私，尸言责者或失于当。騳官无匪懈之恪，专觊谬恩，荐士乖责实之诚，时容私谢。至于命令之下，以及诏除之行，论议所移，纲条益紊。朕惟舜德之盛，股肱有赓载之和；周道之衰，朝廷多谗怨之愬。咨尔周行之士，适逢至治之期，与其涉险以徼荣，曷若饬躬而驯致！爰伸戒告【二五】，以厉俊明【二六】。苟迷修省之方，浸长浇浮之俗，必从吏议，以正邦彝。」时上封者言：「古之取士以德行，故淳明朴茂之人用，后世取士以词章，故浮薄纤巧之人进。望条列弊事【二七】，申戒百官。」故降是诏。
　　礼部员外郎、知制诰韩绛为吏部员外郎、知河阳，从所请也。绛寻自言，伏睹诏书申戒在位，臣不敢辄承谬恩，乞罢所迁官，从之。
　　御史中丞孙抃与其属言：「臣等近以宰臣陈执中家杖杀女使事，有诏置狱勘，不尽情理，亏朝廷之法，各曾具状弹奏，乞正执中之罪。至今道路腾沸，未蒙施行。窃闻多有大臣及近侍臣僚曲为党扇，上惑宸听。伏缘党扇之人，尽是交结朋附，树恩坏法。伏望陛下特从圣断，早赐指挥，正执中之罪，以塞中外公议。」据孙抃奏□，此系第四章。
　　又言：「执中诬罔朝端，轻废诏狱，缘嬖昵之私爱【二八】，屈公平之大议，内则灭家法，外则隳国纲。又其作为，全是虚诡。当居官之日，则务扬声，言乞引退。及待罪之时，则多设事意【二九】，密图召还。罔上欺心，忠实何在！陛下姑全大体，不念远谋，尚传天音，留任宰府【三○】。人人相目【三一】，愤愤不平。况执中少不读书，壮不稽古，及其寖老，遂暗而荒，事之十端，颠倒七八，物议以为必不可更当大任。臣等屡曾论列，总是人言所隔，致兹圣意未回。纪纲一差，纷不可整。且朝廷之法是陛下之法，陛下之法即祖宗之法。祖宗之法，乃一天下、平元元之大本，臣等可戮，此法不可屈。其陈执中，伏乞特行责降，以正本朝典章。」不报。
　　于是抃与知杂事郭申锡、侍御史毋湜、范师道、殿中侍御史赵抃同乞上殿，合门以违近制，不许。
　　壬午，诏孙抃等轮日入对。
　　知谏院范镇言：「御史台全台请对，陛下何不延问，听其所陈，别白是非，可行则行，不可行亦当明谕不可之故，使知自省。今拒其请，非所以开言路也。」
　　御史中丞孙抃、侍御史知杂事郭申锡入对，言：「臣等昨以宰臣陈执中杖杀女使事，外议皆谓嬖人阿张打杀，致开封府检验推穷。其执中既自奏乞差官勘劾【三二】，朝廷遂起诏狱，洎至勾追干证奴隶之人，却又拒抗不遣。寻又入札子乞不枝蔓，其制院从而希旨，卤莽结绝，枢密院亦是无所建明，所以制狱之兴，由执中而兴，制狱之废，亦由执中而废。家声丑秽，物议喧腾，不恤中外之言，复坏朝廷之法，欺公罔上，愧心厚颜，岂宜更居台司，使辅国政！其措置无状，职事不修，臣等前后累曾弹奏，伏乞陛下特赐宸断【三三】，正执中虐杀幼弱、违拒制狱、欺公罔上之罪，使朝廷之法不坏，则宗庙社稷之幸。」据孙抃奏□，此系中丞知杂上殿第六章。
　　抃又言：「前日诏狱，言事官屡有弹奏，未闻陛下特降指挥，臣僚中亦有解救者，伏虑陛下因而疑惑。臣愚窃以弹奏之言，为朝廷、为法、为纪纲；解救之语，为宰相、为身、为利禄。二途事意，黑白可验。昔唐宪宗时，五坊使杨朝汶【三四】擅拘平人以蠲财物，御史中丞萧俛及谏官上疏论列，裴度、崔髃因延英对，极言之。宪宗曰：『且欲与卿等商量东军，此小事我自处置。』度奏曰：『用兵，小事也。五坊追捕平人，大事也。兵事不治，止忧山东，五坊使暴横，恐乱辇谷。』宪宗悟，遂置于法。况今相臣轻侮朝柄，诏狱废置，议皆自我，顾其所为，何止暴横！陛下纵全君臣之分，免其责罚，亦当罢去，以惩不法之罪。奈何优游迁延，固执不下？臣恐而今而后，宰相得欺朝廷，大臣得罔君上，居近列者得报私恩而毁公议，为狱官者得舍实状而结虚案，纷纷谗冤，望风而起，陛下何以止之？方今憸言得行，正道差塞，事若寖弛，人将不安。愿陛下圣治之闲，一讲祖宗遗范，公赏公罚，再清朝路，俾共成大业，永永无穷。臣不胜恳悃之至。」据孙抃奏□，系第八章，不得其时，故附此。
　　甲申，右武卫大将军、永州团练使宗懿上所撰诗赋，右屯卫大将军克修自言幼时尝侍上禁中，特迁宗懿领和州防御使，克修领贵州刺史。宗懿，允让长子；克修，德恭孙也。
　　罢河北、河东、陕西三路知州兼路分钤辖、都监，其正任团练使以上只为本州岛部署，诸司使以上为本州岛钤辖，余管勾本州岛驻泊兵马公事。其员多处，将来有阙，更不除。
　　翰林学士欧阳修言京师近有雕布宋贤文集【三五】，其间或议论时政得失，恐传之四夷不便，乞焚毁，从之。
　　乙酉，殿中侍御史赵抃言：「臣伏睹近降诏书，有『尸言责者或失其当』之语。臣以谓自朝廷至举天下，自辅相至百执事，孰为忠义，孰为奸邪，孰为贤正，孰为欺诈，陛下念尧、舜知人之难，欲别白真伪而进退之，莫若取中外之公议。欲闻中外之公议，莫若信风宪之直言。故德音丁宁，遽然下诏。今御史台，陛下耳目之司，当是职者既能言之，又不失其当，则陛下固宜听之不疑，断之不惑。听断之必行焉，虽朝廷至举天下，虽辅相至百执事，某忠义，某奸邪，某贤正，某欺诈，无所逃遁，莫不悉知之矣。知忠义贤正既进任之，知奸邪欺诈既退黜之。夫如是，则天子尊而天下安矣。伏惟圣宋基业仅百年，祖宗继承，使纪纲不破坏者，有礼法而已。扶树礼法而不使破坏者，有宰相而已。今宰相陈执中居庙堂之上，自去年春正以来，处置大事，违越典故，先意希旨，动成乖谬。身为大臣，既破朝廷之礼。而私门之内，信纵嬖人，杀虐无罪，陈乞置狱，复自废之，情涉诬罔。托疾归第，不赴大宴，不赴圣节上寿，一旦昂然复入中书，殊无廉耻，不恤人言。身为大臣，而又坏朝廷之法。宰相既破礼，又坏法，御史不言之，不可也；御史之言既无不当，陛下不断之，不可也。臣昨二月中，曾疏奏执中可罢免者八事，臣自省臣之言，无不当也。陛下前日之诏，谓言之失当者，固已敕戒之矣，若言之无不当者，愿陛下听之于不疑，断之于不惑。其朋附执中之人，救解荧惑之偏说，不足信也。臣愚伏望早赐宸断，正执中之罪，复朝廷之礼法，振中外之纪纲，念祖宗继承之艰难，广社稷百年之基业，天子得以尊，天下得以安，亦以示诏书之出不徒然也。」校勘记
　　注　　释
　　【一】盗困蹙乞降「盗」字原脱，据阁本及宋史卷三○四刘湜传补。
　　【二】御迩英阁「御」原作「遇」，据宋本、宋撮要本、阁本及宋史全文卷九上改。
　　【三】在汉魏曰褒成褒宗尊圣按宋史卷三三一祖无择传惟云「前代所封曰宗圣」；卷一一九礼志则云「在汉、魏曰褒成、褒尊、宗圣」；皇朝类苑卷三二、玉海卷一三五引祖无择此文都作「在汉、魏曰褒成、宗圣」，疑「成」下「褒」字及「尊」字衍。
　　【四】后魏「后」原作「侯」，据宋本、阁本及编年纲目卷一五、宋史卷一一九礼志改。
　　【五】开元中「中」原作「初」，按旧唐书卷九谓开元二十七年追赠孔宣父为文宣王，不得言初，今据同上编年纲目及宋史改正。
　　【六】臣伏见去冬多南风「臣」字原脱，据宋本、宋撮要本、阁本及宋史全文卷九上补。
　　【七】天下之幸也此句上宋本有「非特臣之幸也」一句。
　　【八】州郡原作「诸郡」，据宋本、宋撮要本及治迹统类卷六仁宗圣政改。
　　【九】举事轻脱「脱」原作「遽」，据宋本、宋撮要本及欧阳文忠公文集卷一○八论修河第一状改。
　　【一○】半天下苦旱「半」下原衍「年」字，据同上两本及同上书删。
　　【一一】宜不虚发各本同。同上欧阳文忠公文集作「必不虚发」。
　　【一二】县差役之事韩魏公集卷一三家传作「县中差役之事」。
　　【一三】又每乡被差簄密「又」原作「及」，据同上韩魏公集及编年纲目卷一五改。
　　【一四】三年一替各本同。同上韩魏公集及宋史卷一七七食货志作「二年一替」。
　　【一五】皆谓如琦所议便「谓」原作「请」，据宋本、宋撮要本及宋史全文卷九上改。
　　【一六】转运使「使」原作「司」，据宋本、宋撮要本、阁本改。
　　【一七】三四年「四」原作「十」，据续通鉴卷五五改。
　　【一八】淮南两浙宋史卷一七七食货志「淮南」下有「江南」，前文谓韩绛陈江南两路衙前应役不均，又有□几复、蔡礏往江东、江西相度之语，疑有「江南」二字是。
　　【一九】益兵不已「不已」原作「无穷」，据宋本、宋撮要本及治迹统类卷九仁宗诸臣谋国远略，宋史全文卷九上、宋史卷一七九食货志、宋蜀文辑存卷八录名臣奏议改。
　　【二○】二千原作「三千」，据同上两本及同上治迹统类、宋史改。
　　【二一】而预畜养之以困斯民乎「预」原作「顾」，据宋本、宋撮要本及宋蜀文辑存卷八录名臣奏议改。
　　【二二】徒流死罪之比「流」原作「罪」，按上文谓「有失入徒罪若流死者」，则此处不得只言徒罪死罪甚明，今据同上宋蜀文辑存改。
　　【二三】诚罢招兵宋本、宋撮要本、阁本及同上宋蜀文辑存「招兵」上都有「今」字，治迹统类卷九仁宗诸臣谋国远略「今」作「令」。
　　【二四】边城甚者或三数月耳「耳」原作「矣」，据同上宋蜀文辑存改。
　　【二五】爰伸戒告「戒」、「告」二字原互倒，据宋本、宋撮要本及宋大诏令集卷一九三诫饬在位诏乙正。
　　【二六】以厉俊明各本同。同上宋大诏令集、续通鉴卷五五「俊明」均作「浚明」，疑是。
　　【二七】望条列弊事「列」原作「例」，据宋本、宋撮要本改。
　　【二八】缘嬖昵之私爱「缘」原作「缓」，据宋本、宋撮要本、阁本及长编纪事本末卷三九赵抃等论陈执中改。
　　【二九】多设事意「设」原作「说」，据宋本、宋撮要本及同上书改。
　　【三○】留任宰府「任」原作「住」，据同上长编纪事本末改。
　　【三一】人人相目各本同。同上长编纪事本末作「人人侧目」。
　　【三二】自奏乞差官勘劾「奏」字原脱，据宋本、宋撮要本补。
　　【三三】伏乞陛下特赐宸断「伏」原作「状」，据宋本、宋撮要本、阁本及长编纪事本末卷三九赵抃论陈执中改。
　　【三四】杨朝汶「汶」原作「政」，据宋本、宋撮要本及旧唐书卷一七○裴度传改。
　　【三五】雕布宋贤文集「布」，阁本作「市」。
续资治通鉴长编
卷一百八十
卷一百八十
　　起讫时间 起仁宗至和二年六月尽是年八月
　　卷　　名 续资治通鉴长编卷一百八十
　　帝　　号 宋仁宗
　　年　　号 至和二年（甲午，1055）
　　全　　文
　　六月戊子朔，赵抃入对，又言：「臣窃以宰相之任，赏罚二柄，出乎其手，能祸人，能福人，当世庸常之人，既惧祸，又邀福，谁不附会而迎承之。宰相有罪恶彰露，迹状狼籍，谏官不论列，御史不纠弹【一】，天子不得闻，下情不得通，积日持久，天子之势危矣。昨以宰臣陈执中很愎昏暗，诋诬欺罔，破坏礼法，侮弄朝廷，臣职忝御史，以身许国，极口论列，累章纠弹。不敢阿容执中而上负陛下者，诚恐陛下不得闻执中之罪，而外廷庸常之人又多附会迎承之者，如此积日持久，使天下之势危，则臣之为罪，虽伏斧钺【二】，肆市朝，不足以偿其默默也。伏望陛下纳忠荩谠直之言，辟奸佞荧惑之说【三】，特早发宸断，正执中之罪而罢免之。则圣德愈隆，公议大协，庆流宗社，福蒙生民矣。」
　　定国留后允初为威德节度使。允初，元俨第四子也。允初建节在前月丙戌，嫌与赵抃相乱，移附允良知宗正前，书此为范镇论谏张本。
　　镇海节度使、同平章事允良同知大宗正事。大宗正司旧止二员，允良以燕王遗表陈乞，故特增置。既而台谏官言：「大宗正表率之地，宜择贤才，非陈乞所宜得。允良操行不修，其起居反昼夜，不可任宗正。」遂罢之，但徙镇奉宁军。迁镇乃乙未日，今并书。允良，元俨子，已见。
　　己丑，翰林学士欧阳修为翰林侍读学士、知蔡州，知制诰贾黯知荆南，皆从所乞也。先是，修奏疏言：
　　臣闻自古有天下者莫不欲为治君，而常至于乱；莫不欲为明主，而常至于昏者，其故何哉？患于好疑而自用也。夫疑心动于中则视听惑于外，视听惑则忠邪不分而是非错乱，忠邪不分而是非错乱，则举国之臣皆可疑。既尽疑其臣则必自用，自用则多失，多失则其国之忠臣必以理而争之。争之不切则人主之意难回，争之切则激其君之怒心而坚其自用之意，然后君臣争胜，于是邪佞之臣得以因隙而入，希旨顺意，以是为非，以非为是，惟人主之所欲者从而助之。夫为人主者，方与其臣争胜，而得顺意之人，乐其助己而忘其邪佞也，乃与之□力以拒忠臣。夫为人主者，拒忠臣之言而信邪佞，天下无不乱，人主无不昏也。
　　自古人君之用心，非恶忠臣而喜邪佞也，非恶治而好乱也，非恶明而欲昏也，以其好疑而自用，与臣下争胜也。使为人主者，豁然去其疑心而回其自用之意，则邪佞远而忠言入，忠言入则聪明不惑，而万事得其宜，使天下尊为明主，万世仰为治君，岂不臣主俱荣而乐哉！其较区区自执而与臣下争胜，用心益劳而事益惑者，相去远矣。臣闻书载仲虺称汤之德曰「改过不吝」，又戒汤曰「自用则小成」。汤，古之圣人也，不能无过，而能改过，此其所以为圣人也。以汤之聪明，其所为不至于谬戾矣，然仲虺犹戒其自用，则古之人主【四】惟能改过而不敢自用，然后得为治君明主也【五】。
　　臣伏见宰臣陈执中，自执政以来，不协人望，累有过恶，招致人言，而执中迁延，尚玷宰府。陛下忧勤恭俭，仁爱□慈，尧、舜之用心也。推陛下之用心【六】，天下宜至于治者久矣，而纪纲日坏，政令日乖，国日益困，流民满野，滥官满朝，其亦何为而致，此由陛下用相不得其人也。近年宰相多以过失，因言者罢去。陛下不悟，疑心一生，视听既惑，遂成自用之意，以谓宰相当由人主自去，不可因言者而罢之，故宰相虽有大恶显过，而屈意以容之【七】；彼虽惶恐自欲求去，而屈意以留之；虽天灾水旱，饥民流离，死亡道路，皆不暇顾，而屈意以用之【八】。其故非他，盖欲拒言事者尔。言事者何负于陛下哉，使陛下上不顾天灾，下不□人言，以天下之事，委一不学无识谄邪很愎之执中而甘心焉，言事者本欲益于陛下而反损圣德者多矣。然而言事者之用心，本不图至于此也，由陛下好疑自用而自损也。今陛下用执中之意益坚，言事者攻之愈切【九】，陛下方思有以取胜于言事者，而邪佞之臣得以因隙而入，必有希合陛下之意者，将曰执中宰相，不可以小事逐，不可使小臣动摇，甚者则诬言事者欲逐执中而引用他人。陛下方患言事者上忤圣聪，乐闻斯言之顺意，不复察其邪佞而信之，所以拒言事者益峻，用执中益坚。夫以万乘之尊与三数言事小臣【一○】角必胜之力，万一圣意必不可回，则言事者亦当知难而止矣。然天下之人与后世之议者，谓陛下拒忠言，庇愚相，以陛下为何如主也！
　　前日御史论梁适罪恶，陛下赫怒，空台而逐之。而今日御史又复敢论宰相，不避雷霆之威，不畏权臣之祸，此乃至忠之臣也，能忘其身而爱陛下者也，陛下嫉之，恶之，拒之，绝之。执中为相，使天下水旱流亡，公私困竭，而又不学无识，憎爱挟情，除改差谬，取笑中外，家私秽恶，流闻道路，阿意顺旨，专事逢君，此乃谄上傲下愎戾之臣也，陛下爱之，重之，不忍去之。陛下睿智聪明，髃言善恶，无不照见，不应倒置如此，直由言事者太切，而激成陛下之疑惑尔。执中不知廉耻，复出视事，此不足论，陛下岂忍因执中上累圣德，而使忠臣直士卷舌于明时也！臣愿陛下廓然回心，释去疑虑，察言事者之忠，知执中之过恶，悟用人之非，法成汤改过之圣，遵仲虺自用之戒。尽以御史前后章疏出付外廷，议正执中之过恶，罢其政事，别用贤才，以康时务，以拯斯民，以全圣
　　德，则天下幸甚。已而修及黯皆得补外。
　　殿中侍御史赵抃言：「天子南面之尊，左右前后，须得正人贤士，为之羽翼。朝廷有大赏罚，可以询访；有大阙失，可以裨益；有大急难，可以谋议；有大礼法，可以质正。窃见近日以来，所谓正人贤士者，纷纷引去。朝廷奈何自剪除羽翼，臣未见其能致远也。忧国之人，莫不为之寒心。如吕溱知徐州，蔡襄知泉州，□奎被黜知寿州，韩绛知河阳府，此皆觽所共惜其去。又闻欧阳修乞知蔡州，贾黯乞知荆南府。侍从之贤，如修辈无几。今坚欲请郡者非他，盖杰然正色立朝，既不能曲奉权要，而乃日虞中伤，皆欲效溱、襄、奎、绛而去尔【一一】。今陛下又从其请而外补之，臣恐非朝廷之福。朝廷万一有缓急事，则陛下何从而询访也，何从而裨益也，何从而谋议也，何从而质正也！所失既多，虽悔何及。诗不云乎，『济济多士，文王以宁』。此谓文王虽大圣人，得居尊而安宁者，盖在朝廷多贤哲之士而致然也。臣愚伏望陛下鉴古于今，勿使修等去职，留为羽翼，以自辅助，则中外幸甚。」
　　知制诰刘敞亦言：「邪臣正臣进退之分，正臣常难进而易退，邪臣常易进而难退，愿陛下参伍观之。吕溱、蔡襄、欧阳修、贾黯、韩绛皆有直质，无流心，议论不阿执政，有益当世者，诚不宜许其外补，使四方有以窥朝廷启奸幸之心。」修、黯遂复留。修、黯复留，在七月二日戊午。
　　庚寅，髃牧判官、祠部员外郎李寿朋知汝州，坐皇城卒报其游从不检也。
　　辛卯，左卫大将军、郢州防御使宗颜为卫州防御使，左卫大将军、绛州防御使宗礼为怀州防御使，左屯卫大将军、光州团练使、弋阳郡公世永为邢国公。宗颜，允成子，生母钱氏尝乳上，宗礼出继昭成太子后，世永自陈父守节尝知大宗正司，并特迁之。宗礼、世永，已见皇佑五年十月。宗礼，允升长子，不应为昭成后，又本传不载，此据会要，当考。实录止载宗颜一人，亦不序特迁缘由，此并从会要。世永，守节子，皇佑五年十月已封和国公，此乃云郡公，亦恐误。
　　壬辰，金州观察使承简为保定留后，沂州防御使宗旦为密州观察使。承简，德钧子；宗旦，允升子也。承简，已见庆历六年。上在东宫，真宗选宗旦伴读，赉予特异。上既即位，宗旦官累迁，为宗室所诋，宗旦上书自明，有司复以专辄闻。上曰：「宗旦幼从朕学，勤劳居多，进官出自朕怀，不可用资格也。」
　　知谏院范镇言：「窃闻诸宗室攀叔韶例，磨勘转官。伏缘叔韶程文入等，又有批降指挥。诸宗子程文不入等，又无批降指挥，其所转官乞行追改。且朝廷听诸宗子课试也，非特取其辞艺，盖欲令向学，知礼义廉耻也。冒求恩泽，恐非朝廷课试之意。此实陛下家事，自家刑国，所宜信厚，不可奔竞，以长偷薄。」不报。
　　既而宗子八人又于禁中遮宰相乞转官，有诏特勒住朝参。镇又言：「诸宗子俱是不应转官，前则不复追改，今乃勒住朝参，赏罚两失，何以沮劝？乞追前所转官，八人者仍放朝参如故。」镇论谏，实录无之，今附见。不知攀叔韶例，即承简等否？其八人者，镇以世永为称首，皆当考详。
　　御史中丞孙抃等言：「伏睹近日皇亲非次建节移镇、迁官增禄几二十人，道途喧传，不测恩命之所自出。臣愚伏望陛下稽考祖宗故事，杜绝侥幸之路，特赐裁损，无令外议有宗室滥赏之名，亦诗所谓『至于兄弟，以御于家邦』之义也。」从之。据赵抃奏□，乃六月八日具奏。圣旨令更定皇亲转官，八月乙未也。今因范镇有言，故□附此末。
　　癸巳，赠前太子中允、馆阁校勘邵亢母刘氏为孝感县君。亢既遭母丧，愿纳官以求赠，特予之。
　　甲午，太常博士、集贤校理□充为髃牧判官。
　　丙申，以知大宗正事允让为判大宗正事，同知大宗正寺允弼为同判大宗正寺。
　　戊戌，吏部尚书、平章事陈执中罢为镇海节度使。按宋史宰相表作检校太尉、镇海军节度使。同平章事、判亳州孙抃等既入对，极言执中过恶，请罢之。退，又交章论列。抃最后乞解宪职补外，以避执中朋党中伤之祸，于是得请。
　　始，御史因执中杀婢事欲击去之【一二】，上未听，而谏官初无论列者，御史□以为言。而赵抃攻范镇尤力，台官皆助之。镇累奏乞与御史辨，不报。及御史入对，又言执中私其女子，伤化不道。执中既罢，上以谕镇，镇复言：「朝廷置御史以防谗慝，非使其为谗慝也。审如御史言，则执中可诛，如其不然，亦当诛御史。」□缴前五奏，乞宣示执政，相与庭辨之【一三】。卒不报。镇由是与赵抃有隙。
　　忠武节度使、知永兴军文彦博为吏部尚书、案宋史宰相表作礼部尚书。平章事、昭文馆大学士，宣徽南院使、判并州富弼为户部侍郎、平章事、集贤殿大学士，工部侍郎、平章事、集贤殿大学士刘沆加兵部侍郎、监修国史。初，除弼监修国史，沆止迁兵部侍郎，乃处弼下。论者以为咸平四年故事，吕蒙正领昭文馆大学士，李沆监修国史，向敏中集贤殿大学士，今所除非故事，由学士承旨杨察之误。寻贴麻改沆监修国史，而弼为集贤殿大学士。
　　彦博与弼并命。是日宣制，帝遣小黄门数辈觇于庭，士大夫相庆得人。后数日，翰林学士欧阳修奏事殿上，帝具以语修，且曰：「古之求相者或得于梦卜，今朕用二相，人情如此，岂不贤于梦卜哉。」修顿首称贺。
　　己亥，三司使、尚书左丞王拱辰为宣徽北院使、判并州。翰林学士承旨、端明殿学士、翰林侍读学士、户部侍郎杨察罢职，以本官为三司使。给事中、权御史中丞孙抃为翰林学士承旨、兼侍读学士。
</div>
    <div class="pagination">
<a href="续资治通鉴长编_page265.html">上一页</a><span>...</span><a href="续资治通鉴长编_page261.html">261</a><a href="续资治通鉴长编_page262.html">262</a><a href="续资治通鉴长编_page263.html">263</a><a href="续资治通鉴长编_page264.html">264</a><a href="续资治通鉴长编_page265.html">265</a><span class="current-page">266</span><a href="续资治通鉴长编_page267.html">267</a><a href="续资治通鉴长编_page268.html">268</a><a href="续资治通鉴长编_page269.html">269</a><a href="续资治通鉴长编_page270.html">270</a><a href="续资治通鉴长编_page271.html">271</a><span>...</span><a href="续资治通鉴长编_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
