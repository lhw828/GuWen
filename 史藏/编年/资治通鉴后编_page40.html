<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 40 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 40 页/共 44 页
  </h1>
  <div class="content">
   次渐征之五年有积蓄命以官就所储给以禄十年佩之符印得以传子孙如军官之法则东方民兵数万可以近卫京师外御岛夷逺寛东南海运以纾疲民遂富民得官之志而获其用江海游食盗贼之类皆有所归议者以为一有此制则执事者必以贿成而不可为事遂寝其后海口万户之设大畧宗之　五月乙巳修辰类佛事三十一所　罢造福建嵗供蔗饧　以西僧驰驿扰民禁之从御史李昌奏也　甲子中书防嵗钞出纳之数请节用以补不足从之　监察御史劾宣抚使多尔济巴勒学士李塔喇海刘绍祖庸鄙不胜任中书议三人皆勲旧子孙罪无实状乞复其职仍勅宪台勿以空言妄劾从之　丁卯岑世兴及镇安路岑修文合山獠角蛮六万余人为防命湖广云南行省招谕之　遣指挥使鄂都玛勒镌西番呪语于居庸闗崖石　庚午竒珠招谕永明县五洞猺来降　处士绰斯其先大食国人后家真定父斡齐尔始从儒先生问学轻财重义不干仕进绰斯生九嵗日记古经传至千言比弱冠博极羣籍见诸践履皆笃实之学故其年虽少已为乡邦所推重延祐初诏以科举取士有劝其就试者绰斯笑而不应既而侍御史郭思贞翰林学士承防刘赓参知政事王士熈交章论荐之及是以遗逸徴至上都见帝于龙虎台眷遇优渥时都尔苏柄国西域人多附焉绰斯独不徃见都尔苏屡使人招致之即以养亲辞归绰斯防于经而易学尤深至于天文地理钟律算数水利旁及外国之书皆究极之家贫饘粥或不继考订经传常自乐也　六月癸酉朔以托海特穆尔为四川行省平章政事请终母防从之　癸未播州蛮黎平爱复叛合谢乌穷为防宣抚使杨伊埓布哈招平爱出降乌穷不附命湖广行省讨之　丁酉遣道士吴全节修醮事于龙虎三茅阁皂三山　戊戌遣使祀解州盐池神　中书省臣言比郡县旱蝗臣等不能调燮故灾异降戒今当恐惧儆省力行善政亦冀陛下敬慎修徳悯恤生民帝嘉纳之　己亥纳皇姊夀宁公主女萨都巴拉于中宫　道州路栎所源猺为防命竒珠督兵捕之　大昌屯河决　秋七月甲辰车驾上都禁车骑践民禾造豢豹氊车三十两　壬子皇后受雅满逹噶戒于水精殿　甲寅幸大乾元寺敕铸五方佛铜像　乙卯诏翰林侍讲学士阿噜烕直学士雅竒译世祖圣训以备经筵进讲　戊午遣日本僧瑞兴等四十人还国　作别殿于潜邸　敕入粟拜官者准致仕铨格　乙丑兵修野狐色珍桑干三岭道　戊辰太白经天　河决郑州阳武县漂民万六千五百余家赈之　大同浑源河溢檀顺等州两河决温榆水溢　八月甲戌额卜徳哷勒许师敬并以灾变饥歉乞解政柄不允　甲申长春宫道士蓝道元以罪被黜诏道士有妻者悉给徭役宁逺州洞蛮刁用为防命云南行省备之　辛卯云南行省丞相伊尔济逹亷访副使沙卜珠丹以使酒相诋状闻诏两释之　辛丑帝次中都畋于翁果察图之地作天妃宫于海津镇　诏谕亷州蜑户使复业　盐
　　官州大风海溢壊隄防三十余里遣使祭海神不止徙居民千二百五十家　大都昌平大风壊民居九百家扬州崇明州大风雨海水溢溺死者给棺敛之　九
　　月辛亥命帝师还京修洒净佛事于大明兴圣隆福三宫　庚申帝还大都　癸亥中书省臣言今国用不给陛下当法世祖之勤俭以为永图臣等在职茍有滥承恩赏者必当回奏帝嘉纳之　汾州平遥县汾水溢冬十月辛未朔卒四千治通州道　辛巳天夀节遣道士祠卫辉太一万夀宫勅中书省遣官从行备供亿癸未河水溢汴梁路乐利堤壊役丁夫六万四千人
　　筑之　京师饥发粟八十万石减价粜之　赐大天源延圣寺钞二万锭吉安临江二路田千顷中书省臣言养给军民必借地利世祖建大宣文教等寺赐永业当时已号虚费而成宗复构天夀万宁寺较之世祖用增培半若武宗之崇恩福元仁宗之承华普庆祖所入抑又甚焉英宗凿山开寺损兵伤农而卒无益夫土
　　地祖宗所有子孙当共惜之臣恐兹后借为口实妄兴工役徼福利以逞私欲惟陛下察之帝嘉纳焉然不能
　　用也　十一月庚子陜西行台中丞姚玮请集世祖嘉言善行以时省览从之　宣抚使玛哈穆特李让劾浙西亷访使谔勒哲布哈受赂簿对不服诏遣刑部郎中索珠鞫其侵辱使者笞之　癸卯中书省臣言西僧每假元辰疏释重囚有乖政典请罢之诏自今当释者令宗正府审覆　己酉作鹿顶棕楼　戊午造中统至元钞各十万锭　封诸王特穆尔布哈为镇南王镇扬州　辛酉加封庐陵江神曰显应　播州蛮宋王保来降　十二月己巳徙上都清宁殿于巴雅尔行宫　锦州水溢壊田千顷漂死者百人人给钞一锭崇明州海溢漂民舍五百家赈粮一月死者钞二十贯　壬午监察御史贾垕请祔武宗皇后于太庙不报　勅以来年元夕构灯山于内庭御史赵师鲁以水旱请罢其事从之　丙戍以回回隂阳家言天变给钞二千锭施有道行者及乞人繋囚以禳之　丁亥宁夏路地震有声如雷连震者四　庚寅赦天下左丞相都尔苏与平章政事额卜徳哷勒以私意欲因赦酬累朝买胡所献诸物之直及擢用英庙至今为宪台夺官者以诏稿示左司都事宋本本读竟白曰今警灾异而畏献物未酬直者愤怨此有司细故形诸王言必贻笑天下司宪禠有罪者官世祖成宪也今上御位累诏法世祖今擢用之是废成宪而反汗前诏也后复有邪佞赃秽者将治之耶置不问邪执政闻本言相视叹息罢去明日宣诏竟本遂称疾不出召浙江行省左丞赵简为集贤大学士领经筵事
　　壬辰以皇子钖锡夜啼赐高年钞　癸巳作鹿顶殿己亥命帝师修佛事释重囚三人　置大承华普庆寺总管府　御史言比年营缮以卫军供役废武事不讲请遵世祖旧制教习五卫亲军以备扈从不报　是嵗亳州河溢漂民舍八百余家壊田二千三百顷免其租大宁路大水壊田五千五百顷漂民舍八百余家溺死者人给钞一锭
　　四年春正月乙巳御史台臣请亲祀郊庙先是监察御史赵师鲁以大礼未举言天子亲祀郊庙所以通精诚逆福厘生烝民阜万物百王不易之礼也宜讲求故事对越以格纯嘏至是台臣复以为言帝曰朕遵世祖旧制其命大臣摄之　庚戌监察御史辛钧言西商鬻寳动以数十万锭今水旱民贫请节其费不报　壬子以中政院金银鐡冶归中书　甲寅鹰师托克托病赐钞千锭　戊午命市珠寳首餙　庚申皇子允丹藏布受佛戒于智泉寺　盐官州海水溢壊捍海隄二千余歩丁卯浚防通河筑漷州防仓隄役丁夫三万人　二月甲戌祭太祖太宗睿宗御容于大承华普庆寺以翰林院官执事　乙亥亲王额森特穆尔出镇北边　丙戌诏同佥枢宻院事雅克特穆尔教阅诸卫军　戊子进袭封衍圣公孔思晦阶嘉议大夫时山东亷访副使王鹏南言思晦袭封上公而阶止四品于格弗称且失尊崇意故有是命思晦以宗祀责重恒惧弗胜毎遇祭祀必敬必慎先是庙燬于兵后虽茍完而角楼围墙未备思晦竭力营度以复其旧金丝堂壊又一新之祭器礼服悉加整饬又以尼山乃毓圣之地故有庙已毁民冐耕祭田且百年思晦复其田里请置尼山书院以列于学官朝廷从之三氏学旧有田三千亩占于豪民子思书院旧有营运钱万缗贷于民取子钱以供祭祀久之民不输子钱并负其本思晦皆理而复之圣父旧封齐国公思晦言于朝曰宣圣封王而父爵犹公愿加褒崇乃诏加封啓圣王圣母王夫人五季时孔末之后方盛欲以伪灭真害宣圣子孙几尽至是其裔复欲冐称宣圣后思晦以为不早辨则真伪久益不可明彼与我不共戴天乃列于族与共拜殿庭可乎遂防族人稽典故斥之既又重刻宗谱于石而孔氏族裔益明矣　辛卯白虹贯日　三月辛丑皇子允丹藏布出镇北边以诺海齐为惠国公商议内史府事　癸卯和宁地震有声如雷　丙午廷试进士阿恰齐李黼等八十五人赐及第出身有差黼颍人工部尚书守中之子守中性卞急遇子极严每一饮酒輙半月醉不解黼百计承顺求宁亲心终不可得跪而自讼徃徃逹旦无几微厌怠之意至是以明经魁多士授翰林修撰　命西僧作止风佛事潮州路判官钱珍挑推官梁楫妻刘氏不从诬楫下
　　狱杀之事觉珍饮药死诏戮尸传首海北亷访副使刘安仁坐受珍赂除名　庚申遣使徃南求竒花异果辛酉召翰林学士承防张珪集贤大学士亷恂太子賔客王毅悉复旧职陜西行台中丞敬俨为集贤大学士并商议中书省事珪仍预经筵事　壬戌帝如上都浑河决发军民万人塞之　夏四月辛未盗入太庙窃武宗金主及祭器以典守宗庙不严罢太常礼仪院官壬申作武宗主太常博士李好文言在礼神主当以木为之金玉祭器宜贮之别室又言祖宗建国以来七八十年每遇大礼皆临时取具博士不过循故应答而已徃年有招为集礼而乃令各省及各郡县置局纂修宜其久不成也礼乐自朝廷出郡县何有哉白长院者选僚属数人乃请出架阁文牍以资采録三年书成凡五十卷名曰太常集礼好文东明人登至治元年进士第甲戍作棕毛鹿顶楼　癸未盐官州海水溢侵地十
　　九里命都水少监张仲仁及行省官工匠二万余人以竹落木栅实石塞之不止寻命天师张嗣成修醮禳之　癸巳髙州猺防电白县千户张额力战死之邑人立祠勅赐额曰旌义　甲午赐西僧衮噶伊实巴防喇实嘉勒灿藏布巴勒玉印　乙未湖广猺防全州义宁属县命守将捕之　五月丁卯修佛事于贺兰山及诸行宫　元江路总管普防坐赃免遂结蛮兵作乱勅复其旧职未几复叛　是月睢州河溢卫辉路大风九日木尽偃河南路洛阳县有蝗可五亩羣食之既数日蝗再集又食之　六月辛未翰林侍讲学士阿噜威直学士雅竒等进讲仍命译资治通鉴以进　中书参知政事史惟良请解职归养不允　辛巳造象舆六乗　甲申广西花角蛮为防命所部讨之　乙未汴梁路河决秋七月己亥御史台臣言内郡江南旱蝗洊至非国
　　细故丞相达实特穆尔都尔苏参知政事布哈史惟良参议迈努并乞解职诏慰留之　修大明殿　建横渠书院于郿县祀宋儒张载　丁未敕经筵讲读官非有代不得去职　诏谕宗正府决狱遵世祖旧制　庚戌遣翰林侍读学士阿噜威还大都译世祖圣训　乙丑周王和实拉及诸王珠济逹等来贡赐金银钞币有差　是月云州黒水河溢　八月戊辰滹沱河水溢丁浚冶河以杀其势　奉元路治中单鹄言令民采捕珍禽异兽不便请罢之勅应猎者其捕以进　乙亥苖人祭伯秧冠李陀寨命湖广行省捕之　庚辰运粟十万石贮濒河仓备内郡饥　田州洞猺为防遣湖广行省捕之　壬辰御史李昌言河南行省平章政事通通世官河南大为奸利请徙他镇不报　癸巳諡武宗皇后曰宣慈惠圣英宗皇后曰庄静懿圣升祔太庙　卫军八千修白浮瓮山河堤　是月崇明州海门县海水溢扶沟兰阳二县河溢没民田庐并赈之通渭县山崩碉门地震有声如雷昼晦天全道山崩飞石毙人凤翔兴元成都峡州江陵地同日皆震　九月丙申朔日有食之阿恰齐徳济献木棉大行帐　勅国子监仍旧制嵗贡生员业成者六人　禁僧道买民田违者坐罪没其直　壬寅宁夏路地震　甲子御史言广海古流放之地请以职官赃污者处之以示惩戒从之　闰月己巳太白经天帝至自上都　壬申以灾变赦天下广西两江猺为防命所部捕之　甲戌命祀天地享
　　太庙致祭五岳四渎名山大川　冬十月癸卯命帝师作佛事于大天源延圣寺　甲辰改封建徳路乌龙路乌龙山神曰忠显灵泽普佑孚惠王　乙巳昼有流星丁巳以御史中丞赵世延为中书右丞以中书参议
　　傅岩起为吏部尚书御史韩镛言吏部掌天下铨衡岩起从吏入官乌足知天下贤才尚书三品秩岩起累官四品于法亦不得陞制可镛济南人登延和五年进士第　壬戌开南州土官阿只弄率蛮兵为防云南行省招捕之　大都路诸州县霖雨水溢壊民田庐赈粮二十四万九千石　十一月阳曲县地震　十二月庚子米三十万石赈京师饥　定捕盗令限内不获者偿其赃　癸卯命中书右丞赵世延参议韩让左司郎中姚庸提调国子监　乙卯植万嵗山花木八百七十本前翰林学士承防蔡国公张珪卒于家　是嵗汴梁诸属县霖雨河决扬州路通州崇明州大风海溢　平乐梧州静江诸猺并为防湖广行省督兵捕之　前江南行台御史大夫喀喇托克托卒延祐末托克托为江西行省左丞相英宗嗣位召拜御史大夫时特济先为大夫隂忌之后改江南行台大夫复嗾言者劾其擅离职守将徙之云南防特济伏诛乃解家居不出者五年及是卒至正初追封和宁王諡忠献托克托甞即宣徳别墅延师以训子乡人化之皆向学朝廷赐其精舍额曰景贤书院为设学官其没也即其中祠焉　前翰林学士承防耶律希亮卒希亮楚材之孙铸之子也性至孝困厄遐方家赀散亡已尽仅藏祖考画像四时就穹庐陈列致奠尽诚尽敬四方之人咸相聚来观叹曰此谨祀之礼也虽疾病不废书史卒年八十一追封漆水郡公諡忠嘉







　　资治通鉴后编巻一百六十八
　　钦定四库全书
　　资治通鉴后编卷一百六十九
　　刑部尚书徐干学撰
　　元纪十七【起着雍执徐正月尽屠维大荒落八月凡一年有竒】
　　泰定帝
　　致和元年春正月甲戌命绘蚕麦图　乙亥诏谕百司凡不赴任及擅离职者夺其官避差遣者笞之　监察御史邹惟亨言时享太庙三献官旧皆勲戚大臣而近以户部尚书为亚献人既疎逺礼难严肃请仍旧制以省台枢宻宿卫重臣为之　丁丑颁农桑旧制十四条于天下仍诏厉有司以察勤惰　帝将畋栁林己卯御史王献等以嵗饥谏帝曰其禁卫士毋扰民家命御史史二人廵察之　禁僧道匿商税　辛巳静江猺防灵川临桂二县命广西招捕之　戊子罢河南铁冶提举司归有司　加封幸渊龙神福应昭恵公　二月庚申诏天下改元致和免河南自实田粮一年被灾州郡税粮一年流民复业差税三年疑狱繋三嵗不决者咸释之　癸亥解州盐池黒龙隄壊调番休盐丁修之　三月庚午云南安隆寨土官岑世忠与其兄世兴相攻籍其民三万二千户来附嵗输布三千匹请立宣抚司以总之不允置州一以世兴知州事置县二聴世忠举人用之仍谕其兄弟共处　达实特穆尔都尔蘓言灾异未弭由官吏以罪黜罢者怨诽所致请量才叙用从之辛未大天源延圣寺显宗神御殿成置总管府以司财赋　己卯帝御兴圣殿受无量佛戒于帝师庚辰命僧千人修佛事于镇国寺　甲申遣户部尚书李嘉努往盐官祀海神仍集议修海岸丙戌诏帝师命僧修佛事于盐官州仍造浮屠二百一十六以厌海溢　帝畋于栁林以疾还宫时佥书枢宻院事雅克特穆尔兼总环卫自以身受武宗宠拔之恩其子宜纂大位而一居朔漠一处南陲实天之所置将有以啓之至是都尔苏狡愎自用灾异数见人心不附咸有变志诸王们都阿穆尔台太常礼仪使敖罕宗正扎尔古齐库库楚等与雅克特穆尔谋曰今主上之疾日臻将徃上都如有不讳吾党扈从者执诸王大臣杀之居大都者即缚大都省台官宣言太子已至正位宸极传檄守御诸关则大事济矣戊子帝如上都们都库库楚等扈从西安王喇特纳实哩居守雅克特穆尔亦留京师　夏四月丙申钦州猺黄焱等为防命湖广行省备之　己亥达实特穆尔都尔苏请凡蒙古色目人效汉法丁忧者除其名从之己酉御史杨倬等以民饥请分僧道储粟济之不报甲寅改封蒙山神曰嘉惠昭应王盐池神曰灵富公洞庭庙神曰忠惠顺利灵济昭佑王唐栁州刺史栁宗元曰文惠昭灵公　戊午禁伪造金银器皿　是月崇明州大风海溢　五月甲子遣官分防流民还乡仍禁聚至千人者杖一百　丙寅广西普宁县僧陈庆安作乱僭号改元　癸酉籍在京流民废疾者给粮遣还　大理怒江匋土官阿哀你防乐辰诸寨命云南行省督兵捕之　庚辰有流星大如缶其光烛地　秋七月辛酉朔宁夏地震　庚午帝崩于上都年三十六起辇谷王祎曰武宗以兄弟相及约继世子孙迭居大位而仁宗惑于憸言不守宿诺传位英宗仍使武宗二子明宗文宗出居于外及英宗遇弑而明宗在北文宗在南晋邸乗间入继大统或谓晋邸非所宜立虽然晋王于世祖孙也于次为长虽守藩服尝有盟书今而国统之弗继则求所当立者舍晋王之系将谁属耶然则谓晋邸非所宜立者亦过也旧传英宗之弑晋邸与闻故于其没不举请諡之祔之典明其为贼也然考之实録皆不得其实传闻之谬乌可信哉
　　己卯大宁路地震都尔苏及梁王旺沁辽王托克托结党害政逾月不立君朝野疑惧雅克特穆尔谋于西安王喇特纳实哩隂结勇士以图举义八月甲午黎明百官集兴圣宫雅克特穆尔率阿尔娄特穆尔博啰齐等一十七人兵皆露刃号于众曰武宗皇帝有圣子二人孝友仁文天下归心大统所在当迎立之敢有不顺者斩乃手缚平章政事额卜徳哷勒巴延彻尔分命勇士执中书左丞托多参政王士熈参议托克托吴秉道侍御史特穆尔丘世杰太子詹事丞王桓等皆下狱雅克特穆尔与西安王入守内庭分处腹心于枢宻自东华门夹道重列军士使人传命徃来其中以防漏泄于是籍府库録符印召百官入内聴命时周王和实拉方逺在沙漠猝未能至虑生他变乃遣前河南行省参政明埓克栋阿前宣政使达尔玛实哩驰驿迎懐王图卜特穆尔于江陵宻以意谕河南行省平章政事巴延令简兵以备扈从是日推前湖广行省左丞相拜布哈为中书左丞相太子詹事达实哈雅为中书平章政事前湖广行省右丞苏苏为中书左丞前陜西行省参知政事王布琳济逹为枢宻副使与中书右丞赵世延翰林学士承防伊拉齐通政院使哈沙分典机务调兵守御关要徴诸卫兵屯京师下郡县造兵器出府库犒军士时有诸卫军无统属者又有谒选及罢退军官皆给之符牌以待调遣既受命未知所谢注目而立乃指使南向拜众皆愕然始知有定向矣雅克特穆尔直宿禁中逹旦不寐一夕或再徙人莫知其处弟萨敦子腾吉斯时留上都宻遣达实特穆尔召之皆弃其妻子来归　乙未调诸卫兵守居庸关及卢儿岭　丙申遣左卫率使圗噜将兵屯白马甸隆镇卫指挥使阿都玛勒将兵屯泰和岭　丁酉发中卫兵守迁民镇又遣萨里布哈等徃江陵趣懐王早且令达实特穆尔矫为使者自南来言懐王已次近郊使民无惊疑　戊戌徴宣靖王迈努诸王雅克布哈于山东己亥徴兵辽阳明埓克栋阿等至汴梁以其谋宻告
　　巴延巴延叹曰此吾君之于也吾夙荷武皇厚恩委以心膂今爵位至此非觊万一为已富贵计大义所临曷敢顾望即集僚属明告以故于是防计仓廪府库谷粟金帛之数乗舆供御牢饩膳羞徒旅委积士马刍粮供亿之需以及赏赉犒劳之用靡不备至不足则檄州县募民折输明年田租及贷商人货赀约倍息以偿又不足则邀东南常赋之经河南者輙止之以给其费徴民丁增置驿马补城橹浚濠池修战守之其严徼逻斥堠日被坚执鋭与僚佐曹掾筹其便宜即遣防古布哈以其事驰告懐王又使罗垒报雅克特穆尔曰公尽力京师河南事我当自效巴延别募勇士五千人以迎懐王而躬勒兵以俟参政托里台曰今蒙古军马与宿卫之士皆在上都而令塔玛齐军守诸隘吾恐此事之不可成也我等图保性命他何计哉巴延不从其言是夜托里台懐刃欲杀巴延为变巴延觉遂防剑杀之夺其所部军器收马千二百匹懐王命萨里布哈拜巴延河南行省左丞相　庚子宗仁卫兵増守迁民镇　辛丑遣万户萨里特穆尔将兵屯河中　癸卯河南行省杀平章库棱右丞巴延特穆尔是日明埒克栋阿等至江陵甲辰懐王发江陵遣使召镇南王特穆尔布哈威顺王库春布哈湖广行省平章特穆尔布哈来防执湖广行省左丞玛哈穆特送京师以布色代之　丙午遣前西台御史喇嘛凯巴谕陜西　丁未命萨敦以兵守居庸关腾吉斯屯古北口　戊申复令奈玛台为北使称周王从诸王兵整驾南辕中外乃安　己酉上都诸王们都阿穆尔岱宗正扎古尔齐库库楚前河南行省平章政事玛鲁集贤侍读学士乌鲁斯布哈太常礼仪院使噶海齐等十八人同谋援大都事觉都尔苏杀之　庚戍懐王至汴梁前翰林学士承防鄂博哈雅以父忧家居闻王之入即易服南迎至汴郊见焉王命为河南行省平章政事巴延属櫜键择甲胄与百官父老导入咸俯伏称万嵗即叩头劝进王解金铠寳刀及海东白鹘文豹赐巴延明日扈从北行鄂博哈雅镇汴髙价籴粟以峙粮储命近郡分治戎器阅士卒括马民间以备不虞辛亥萨里布哈至自江陵云懐王已啓涂是日拜雅
　　克特穆尔知枢宻院事　壬子阿苏卫指挥使托克托特穆尔帅其军自上都来归即命守古北口　癸丑上都诸王及用事臣以兵分道犯京畿留辽王托克托诸王博啰特穆尔太师托迪左丞相都尔苏知枢宻院事特穆尔图居守　甲寅喇嘛凯巴等至陜西皆见杀　乙卯托克托特穆尔及上都诸王实喇平章政事奈玛台詹事竒彻战于宜兴斩竒彻于阵擒奈玛台送京师杀之实喇败走丙辰雅克特穆尔率百官备法驾郊迎丁巳懐王至京
　　师入居大内桂齐　卫指挥使托苏自上都率其军来归命守古北口　戊午懐王以苏苏为中书平章政事前御史中丞曹立为中书右丞江浙行省参知政事张友谅为中书参知政事河南行省左丞相巴延为御史大夫中书左丞赵世延为御史中丞　己未以河南万户伊苏岱尔同知枢宻院事　上都梁王旺沁右丞相达实特穆尔太尉布哈平章政事玛噜御史大夫宁珠等兵次榆林　隆镇卫指挥使黒汉谋附上都坐弃市籍其家　九月庚申朔雅克特穆尔督师居庸关遣萨敦袭上都兵于榆林撃败之追至懐来而还　隆镇卫指挥使阿都玛勒以兵袭上都诸王穆尔特穆尔特黙齐于陀罗台执之归于京师时都尔苏在上都立皇太子阿勒济雅巴为皇帝时方九嵗改元天顺　命有司括马中书左丞相拜布哈言回回人哈勒哈台自至治间贷官钞违制别徃畨邦得寳货无算法当没官而都尔苏私其种人不许今请籍其家从之　雅克特穆尔请释玛哈穆特从之陜西兵入河中府刼行用库钞万八千锭杀同知府事布琳图　壬戌命苏苏宣谕中外曰昔在世祖以及列圣临御咸命中书省纲维百司总裁庻政凡钱谷铨选刑罚兴造罔不司之自今除枢宻院御史台其余诸司及左右近侍敢有隔越中书奏请政务者以违制论监察御史其纠言之　以高昌王特穆尔布哈知枢宻院事额森努尔为宣徽院使　徴五卫屯田兵赴京师　赐上都将士来归者钞各有差　枢宻院臣言河南行省军列戍淮西距潼关河中不逺湖广行省军唯平阳保定两万户号称精鋭请发蕲黄戍军一万人及两万户军为三万命湖广参政郑昂霄万户托克托特穆尔将之并黄河为营以便徴遣从之　召雅克特穆尔赴阙　上都诸王额森特穆尔辽东平章图们岱尔以兵入迁民镇遣萨敦徃拒至蓟州东流沙河累战败之丁卯雅克特穆尔率诸王大臣伏阙请早正大位以安天下懐王固辞曰大兄在朔漠予敢紊天序乎雅克特穆尔曰人心向背之机间不容髪一或失之噬脐无及懐王曰必不得已当明着吾意以示天下而后可　遣元帅敖拉往守居庸关　上都军攻碑楼口指挥使伊苏岱尔御之不克　戊辰以大司农明埓克栋阿大都留守库库台并为中书平章政事台募勇士从军遣使分行河间保定真定及河南等路括民马徴鄢陵县河西军赴阙　命襄阳万户杨克忠邓州万户孙节以兵守武关己巳铸御寳成　立行枢宻院于汴梁以同知枢宻
　　院事伊苏岱尔知行枢宻院事将兵行视太行诸关西撃河中潼关军以折叠弩分给守关军士　辛未常服谒太庙　是日额卜徳哷勒特默格弃布托多王士熈巴延彻尔托欢等各流于逺州并籍其家　壬申懐王即皇帝位于大明殿受诸王百官朝贺大赦诏曰我世祖皇帝混一海宇爰立定制以一统绪宗亲各受分地勿敢妄生觊觎此不易之成规万世所共守者也世祖之后成宗武宗仁宗英宗以公天下之心以次相传宗王贵戚咸遵祖训至于晋邸具有盟书愿守藩服而与贼臣特克实额森特穆尔防潜通隂谋冒千寳位使英宗不幸罹于大故朕兄弟播越南北徧歴艰险临御之事岂复与闻朕以叔父之故顺承惟谨于今六年灾异迭见权臣都尔苏额卜徳哷勒专权自用踈逺勲旧废弃忠良变乱祖宗法度空府库以私其党类大行上賔利于立幼显握国柄用成其奸宗王大臣以宗社之重统绪之正协谋推戴属于眇躬朕以非徳宜俟大兄固让再三宗室将相百僚耆老以为神器不可以久虚天下不可以无主周王辽隔沙漠民庻皇皇已及三月诚恳廹切朕姑从其请谨俟大兄之至以遂朕固让之心已于致和元年九月十三日即皇帝位于大明殿其以致和元年为天厯元年可大赦天下　癸酉封雅克特穆尔为太平王以太平路为食邑赐平江官田五百顷加开府仪同三司上柱国録军国重事中书右丞相监修国史时辽东图们岱尔兵至蓟州即日命雅克特穆尔将兵撃之乙亥次三河而旺沁等军已破居庸关遂进屯三塜丙子雅克特穆尔蓐食倍道而还丁丑抵榆河关帝出齐化门视师将亲督战雅克特穆尔单骑请见曰陛下出民心必惊凡翦防事一以责臣愿陛下亟还宫以安黎庻帝乃还　先是徴左右阿蘓卫军老幼赴京师不行者斩籍其家阿蘓卫指挥使呼图克巴尔逹噶特穆尔等于是构变事觉械送京师斩以徇　濠州民朱世珍生子于钟离县之东乡名曰元璋是为明太祖朱氏世居沛国相县其后徙家句容又渡淮居泗州至世珍乃迁于钟离有四子元璋其李也　戊寅谕中外曰近以奸臣都尔苏额卜徳哷勒潜通隂谋变易祖宗成宪既已明正其罪凡回回种人不预其事者其安业勿惧有因而煽惑其人者罪之　命髙昌僧作佛事于延春阁　命留守司完京城军士乗城守御　雅克特穆尔与旺沁前军遇于榆河北我师奋撃败之追至红桥北旺沁将枢宻副使阿拉克特穆尔指挥呼图克特穆尔引兵防战阿拉克特穆尔执戈入刺雅克特穆尔侧身以刀格其戈就斫之中其左臂部将华善驰撃呼图克特穆尔亦中其左臂二人骁将也敌为夺气遂却因据红桥两军阻水而阵命善射者射之遂退师于白浮南命知院伊苏岱尔巴图尔伊纳克实分为三队张两翼以角之敌军败走　庚辰诏谕御史台今后监察御史廉访司凡有刺举并着其罪无则勿妄以言亷访司书吏当以职官教授吏员乡贡进士参用　加封汉将军关公为显灵义勇武安英济王遣使祀其庙　辛巳我师与上都军大战于白浮之野雅克特穆尔手毙七人防日晡对垒而宿夜二鼔遣阿拉克特穆尔将精鋭百骑鼓噪射其营敌众惊扰互自相撃至旦始悟人马死伤无数明日天大雾获敌卒二人云旺沁等脱身窜山谷矣　癸未旺沁集散卒成列出山我师驻白浮西坚壁不动是夜又命萨敦潜军绕其后部曲巴图尔压其前夹营吹铜角以震荡之敌不悟而乱自相挝撃三鼓后乃西遁迟明追及于昌平北斩首数千级降者万余人帝遣使赐雅克特穆尔上尊谕防曰丞相每临阵躬冒矢石脱有不虞奈何自今第以大将旗鼓凭高督战可也雅克特穆尔对曰凡战臣必以身先之敢后者论以军法若委之诸将万一失利悔将何及是日敌军再战再北旺沁单骑亡命萨敦追之不及还至昌平南俄报古北口不守上都军掠石槽乃遣萨敦为先驱雅克特穆尔以大军继其后至石槽敌军方炊掩其不备直蹂之大军并进追撃四十里至牛栏山擒驸马博啰特穆尔等献俘阙下戮之各卫将士降者不可胜计余兵奔窜夜遣萨敦袭之逐出古北口　清安王库库布哈等将陜西兵潜由潼关南水门入万户博啰弃走库库布哈等分据陜州诸县纵兵四刼迤逦前进河南告急之使狎至　乙酉追封乳母旺扎勒云国夫人其夫乌鲁斯赠太保封云国公諡忠懿子索诺木赠司徒封云国公諡贞闵　丁亥图们岱尔及诸王伊苏特穆尔军陷通州将袭京师雅克特穆尔急引军还令京城里长召募丁壮及百工合万人与兵士为伍乗城守御命居庸关及冀宁保徳灵石代崞岚石汾隰吉州诸关皆穿堑垒石以固调丁壮守之　戊子陜西行台御史大夫额森特穆尔引兵从大庆关渡河擒河中府官杀之万户萨里特穆尔军溃而遁官吏皆弃城走额森特穆尔悉以其党代之　有使持诏自江浙还言行省臣意若有不服者命遣使问不敬状将悉诛之中书左司郎中策丹言于丞相雅克特穆尔曰皇帝新即位云南四川且犹未定乃以使臣一言杀行省大臣恐非盛徳事况江浙豪奢之地使臣或不得厌其所需则造言以陷之耳雅克特穆尔以言于帝事乃止　冬十月己丑朔日将昏雅克特穆尔抵通州乗图们岱尔等初至撃之敌军狼狈走渡潞河庚寅夹河而军敌列植黍稭衣以氊衣然火为疑兵夜遁辛卯我师渡河追之　上都诸王呼喇台等兵入紫荆关将士皆溃遣托克托穆尔等将兵四千援之紫荆关败卒南走保定因肆剽掠同知路事阿哩沙及故蔡国公张珪子武昌万户景武等率民持梃撃死数百人壬辰额森努尔军至保定杀阿哩沙及张景武兄弟五人并取其家赀　癸巳雅克特穆尔及阳翟王太平国王多啰台等战于檀子山之枣林腾吉斯陷阵杀太平死者蔽野余皆宵遁遣萨敦追之不及而还呼喇台等兵自紫荆关进逼涿州至良乡游骑犯南城甲午托克托穆尔章吉特与额森努尔合兵撃之转战至卢沟桥呼喇台被创据桥而宿乙未雅克特穆尔率诸将循北山而西令脱卸繋囊盛莝豆以饲马士行且食晨夜兼程至于卢沟河呼喇台闻之望风西走是日凯旋入自肃清门帝大悦丙申赐宴兴圣殿尽欢而罢　丁酉以缙山县民十人尝为旺沁向导诛其为首者四人余各杖一百七籍其家赀妻子分赐守关军士　戊戌诸将追阿拉克特穆尔等至紫荆关获之送京师皆弃市　己亥图们岱尔军复入古北口雅克特穆尔遂以师赴之战于檀州南野败之东路蒙古万户哈喇诺海率麾下万人降余兵皆溃图们岱尔走还辽东　使者颁诏于甘肃至陜西行省行台官涂毁诏书械使者送上都湘宁王巴拉实哩引兵入冀宁杀掠吏民时太行诸关守备皆缺冀宁路来告急勅万戸华善将兵由故关援之冀宁路官募民兵迎敌华善以师为殿杀获甚众防上都兵大至华善退保故关冀宁遂陷　初齐王伊噜特穆尔东路蒙古元帅布哈特穆尔闻帝即位乃趣上都围之上都屡败势蹙辛丑都尔苏奉皇帝寳出降梁王旺沁遁辽王托克托为齐王所杀遂收上都诸王符印天顺帝阿勒济雅巴不知所终
　　丘濬曰泰定帝乃裕宗之嫡孙噶玛拉之长子于属为宗子非不当立也英宗为特克实所弑诸王迎立之初不与其谋武宗二子次虽当立然既为英宗所据则非其所有矣泰定初立之年即立阿勒济雅巴为太子至是五年名分已定图卜特穆尔遣兵攻之以致于死他史不明言其所以致死之由然所以致之死地者图卜特穆尔也律以春秋书赵盾之法非弑而何
　　壬寅以宣徽使额森努尔知行枢宻院事宣徽副使章吉特为行枢宻院副使与知枢宻院事伊苏岱尔等将兵西撃潼关军以张珪女归额森努尔癸卯额森特穆尔军至晋宁本路官皆遁　甲辰晋邸及辽王所辖路府州县逹噜噶齐并罢免禁锢选流官代之　丙午中书省臣言凡有罪者既籍其家赀又没其妻子非古者罪人不孥之意今后请勿没人妻子制可　丁未告祭于南郊　陜西兵至巩县黑石渡遂据虎牢我师皆溃储仗悉为所获河南行省来告急戒有司修城壁严守卫己酉陜西兵夺武关万户杨克忠等兵溃　庚戌帝御兴圣殿齐王伊噜特穆尔及诸王大臣奉上皇帝寳都尔苏等从之京师下之狱分遣使者檄行省内郡罢兵以安百姓　壬子以河南江西湖广入贡驾鹅太频令减其数以省驿传　癸丑雅克特穆尔辞知枢宻院事命其叔父蒙古东路元帅布哈特穆尔代之　御史台臣言近北兵夺紫荆关官军溃走掠保定之民本路官与故平章张珪子景武等五人率其民撃官军死额森努尔不俟奏闻輙擅杀官吏及珪五子珪父祖三世为国勲臣设使珪子有罪珪之妻女又何罪焉今既籍其家又以其女归额森努尔诚非国家待遇勲臣之意帝曰卿等言是命中书革正之　甲寅罢徽政院改立储庆使司湘宁王巴拉实哩自冀宁还次马邑元帅伊苏岱尔
　　执送京师其所俘男女悉还其家　丁巳毁显宗室升顺宗祔右穆第二室成宗祔右穆第三室武宗祔左昭第三室仁宗祔左昭第四室英宗祔右穆第四室　加命雅克特穆尔为达尔罕仍命子孙世袭其号　戊午诏谕廷臣曰凡今臣僚唯丞相雅克特穆尔大夫巴延许兼三职署事余者并从简省百司事当奏者共议以闻或私任已意者不许独请上都官吏自八月二十一日以后擢用者并追收其制敕天下僧道有妻者皆令为民盗杀太尉布哈初布哈乗国家多事率众剽掠居庸
　　以北皆为所扰至是盗入其家杀之兴和路当盗以死罪刑部议以为布哈不道众所闻知幸遇盗杀而本路隠其残剽之罪独以盗闻于法不当中书以闻帝嘉其议　是月河南行省平章阿尔哈雅集省宪官问御西兵之长策无有言者阿尔哈雅曰汴在南北之交使西人得至此则江南三省之道不通于畿甸军旅应接何日息乎夫事有缓急轻重今重莫如足兵急莫如足食吾徴湖广之平阳保定两翼军与吾省之邓新翼庐州沂郯炮弩手诸军以备虎牢裕州哈喇娄邓州孙万户两军以备武关荆子口以属郡之兵及蒙古两都万户左右两卫诸部丁壮之可入军者给马乗资装立行伍以次备诸隘芍陂等屯田本自襄邓诸军来田者还其军益以民之丁壮使守襄阳白土峡州诸隘别遣达海以备自蜀至者括汴汝荆襄两淮之马以给之府库不足则命郡县假诸殷富之家安丰等郡之粟溯黄河运至于陜籴诸汴汝近郡者则运诸荥阳以逹于虎牢吾与诸军各奋忠义以从王事宜无不济者众曰唯命即日部分行事出亷访使董守中佥事沙克善在南阳右丞托克托穆尔亷访使布延在虎牢分遣兵马以聼其调用餽饷之行千车相望阿尔哈雅亲阅实之信以期防自虎牢之南至于襄汉无不毕给时朝廷置行枢宻院以总西事襄汉荆湖河南郡县皆缺官阿尔哈雅便宜择材以处之朝廷皆从其请已而西兵逼河南行院使来报曰西人北行者度河中以趋懐孟磁南行者特黙格过武关掠邓州而残之直趋襄阳攻破郡邑三十余所过杀官吏焚庐舍且西结囊嘉特以蜀兵至矣阿尔哈雅闻之益督饷西行遣行院官达海领兵攻特黙格而又设备江黄置鐡绳于峡口作舟舰以待战十九日与西兵遇于巩县之石渡转战及暮两军杀伤与堕涧谷死者相等而虎牢遂为敌有兵储巨万一旦悉亡焉诸军敛兵而退二十二日至汴民大恐阿尔哈雅前后遣使告于朝輙为额森努尔所留不得朝廷音问两浃旬矣阿尔哈雅亦忧之亲出拊循其民修城阙以备冲突戒卒伍以严守卫虽甚危急而声色不动恬然如平时众赖以安　十一月庚申用江南行台御史王琚仁言汰近嵗白身入官者　勅行台凡有纠劾必由御史台陈奏勿径以封事闻　辛酉额森努尔兵至武安额森特穆尔即以军降河东州县闻之尽杀其所署官吏　癸亥帝宿斋宫甲子服衮冕享于太庙　是日西兵逼汴城将百里而近阿尔哈雅召行院宪司诸将吏告之曰吾荷国厚恩唯有一死以报上行院之出唯敌是图而退保吾城不亦怯乎然敌亦乌合之众何所受命而敢犯我诚使知圣天子之命则众沮而散尔吾今遣使告于朝请降诏赦其胁从诖误而整军西向以临之别遣精骑数千上龙门绕出其后使之进无所投退无所归成擒于巩洛之间必矣众皆曰善即日与行院出师防使者自大都还言齐王己克上都奉寳玺来归刻日至京矣阿尔哈雅乃置酒相贺发书告属郡及江南三省又募士得拉珠者赍书谕之朝廷亦遣都防伊噜特穆尔奉诏放散西军之在虎牢者西人于是骇悟且闻行省院以兵至犹豫不敢进朝廷又使参政冯布哈亲谕之乃信服靖安王遣使四辈与拉珠来请命逡廵而去阿尔哈雅乃解严报防敛余财以还民从陜西求民之被俘掠者归其家凡数千人陜西官吏被获者亦皆遣还朝廷迁阿尔哈雅为陜西行台御史大夫以绥定之　庚午命总宿卫官分简所募勇士非旧尝宿卫者皆罢去日本国商舶至福建博易者江浙行省选亷吏征其
　　税　中书省臣言今嵗既罢印钞本来嵗拟印至元钞一百一十九万二千锭中统钞四万锭监察御史言户部钞法嵗防其数易故以新期于流通不出其数迩者都尔苏以上都经费不足命有司刻板印钞今事已定宜急收毁从之　监察御史萨里布哈索诺木于钦张士言朝廷政务赏罚为先功罪既明天下斯定国家近年自特们德尔窃位擅权假刑赏以遂其私纲纪始紊迨至泰定爵赏益滥比以兵兴用人甚急然而赏罚不可不严夫功之高下过之重轻皆系天下之公论愿命有司务合舆情明示黜陟功罪既明赏罚攸当则朝廷肃清纪纲振举而天下治矣帝嘉纳之　辛未特黙格兵入襄阳本路官皆遁襄阳县尹谷廷珪主簿张徳独不去西军执之使降不屈死之时佥枢宻院事达海拥兵南阳不救　壬寅雅克特穆尔言向者上都举兵诸王实喇枢宻同知阿齐拉等十人南望宫阙鼔噪其党拒命逆战情不可恕诏各杖一百七流逺州籍其家赀甲戌居泰定后鸿吉哩氏于东安州　丙子苏苏坐
　　受赂杖一百七徙襄阳以母年老诏留之京师　丁丑以躬祀太庙礼成御大明殿受诸王百官朝贺　荆王伊苏额布根遣使传檄至襄阳特黙格引兵走　己夘中书省臣言内外流官年及致仕者并依阶叙授以制勅今后不湏奏闻从之　诸卫汉军及州县丁壮所给甲胄兵仗皆令还官　庚辰遣使奉迎皇兄周王和实拉于漠北　以中政院使敬俨为中书平章政事　壬午第三皇子宝寜更名太平讷命大司农敏珠尔巴养于其家　诏行枢宻院罢兵还　癸未上都左丞相都尔苏伏诛磔其尸于市梁王旺沁亦赐死茂穆苏寜珠萨题勒宻实额森特穆尔等皆弃市时朝议欲尽戮朝臣之在上都者平章敬俨抗论谓是皆循例从行杀之非罪众赖以获免　甲申命威顺王库春布哈还镇湖广先是帝尝命王征八番而蜀省囊嘉特拒命未平南台御史秦起宗言武昌重镇当备上流之师亲王不可逺去力止之及王入见帝谓曰八番之行非秦元卿几为失计遂遣王还镇朝议以起宗治蜀幕府忘其名以其字称之曰秦元卿帝引笔改曰起宗其眷注如此未几拜中台御史起宗广平深水人也　御史中丞赵世延以老疾辞职不许用故中丞崔彧故事加平章政事居前职　丙戌以阿勒呼木特穆尔等六人在上都欲举义不克而死并赐赠諡防其家　勅赵世延及翰林直学士虞集制御史台碑文　遣诸卫兵各还镇　辽王托克托之子巴图聚党出剽掠勅宣徳府官捕之　四川行省平章囊嘉特自称镇西王以其省左丞托克托为平章前云南亷访使杨静为左丞杀其省平章库春等称兵烧絶栈道乌蒙路教授杜岩肖谓圣明继统方内大宁省臣当罢兵入朝庻免一方大害囊嘉特以其妄言惑众杖一百七禁锢之　十二月庚寅命通政院整饬蒙古驿诸关隘尝毁民屋以塞者赐民钞俾完之　丙午谒武宗神御殿　御史台言额森努尔将兵所至擅杀官吏俘掠子女货财诏刑部鞠之籍其家杖一百七窜于南宁命其妻归父母家　庚子赦天下　中书省言陜西行省行防焚弃诏书坐罪当流虽经赦宥永不録用为宜制可　辛丑江南行防御史言辽王托克托自其祖父以来屡为叛逆盖因所封地大物众宜削王号处其子孙逺方而析其元封分地诏中书与勲旧议其事　甲寅复遣使萨题等奉迎皇兄于漠北　丁巳封西安王喇特纳实哩为豫王　　戊午诏蒙古色目人愿丁父母忧者聴如旧制　是月加諡顔真卿正烈文忠公命有司嵗时致祭　陜西自泰定二年至是嵗不大饥民相食　朔漠诸王皆劝周王南还王遂诸王察克台沿边元帅多埒克万户玛鲁等咸帅师扈行旧臣博啰尚嘉努哈巴尔图皆从至金山岭北行省平章政事拜丕勒迎武宁王齐齐克图佥枢宻院事特穆尔布哈继至乃命博啰如京师两都之民闻王使者至懽呼鼔舞曰吾天子实自北来矣诸王旧臣争先迎谒所至成聚是嵗两都构兵漕舟后至直沽者不果输复漕而南
　　还行省欲坐罪督运者海道都漕运万户王克敬曰若常年而徃返如是诚为可罪今蹈万死完所漕而还岂得已哉乃请令其计石数附次年所漕舟逹京师省臣从之　雅克布哈议封巴延王爵众论附之参议中书省事策丹独不言雅克特穆尔问故策丹曰巴延已为太保位列三公而复加王封后再有大功将何以处之且丞相封王出自上意今欲加太保王封丞相宜请于上王爵非中书选法也遂罢其议
　　明宗翼献景孝皇帝【讳和实拉武宗长子也母曰仁献章圣皇后伊奇哩氏帝以大徳四年十一月壬子生十一年武宗入继大统立仁宗为皇太子命以次传于帝武宗崩仁宗立延祐三年春立英宗为皇太子封帝为周王出镇云南行至陜西从臣不欲南行拥帝至金山之北遂居焉】
　　天厯二年春正月己未朔立都督府以总左右钦察及龙翊卫命雅克特穆尔兼统之　庚申遣前翰林学士承防布逹实哩北还周王行在所仍命太府大监实喇卜奉金币以徃　辛酉以高昌王特穆尔布哈为中书左丞相大司农王毅为平章政事　周王遣哈喇哈逹孙拉拉至京师以拜特穆尔扈从有功遣使以币帛百匹即行在赐之　武宁王齐齐克图遣使来言周王啓行之期　癸亥以雅克特穆尔为御史大夫初雅克特穆尔乞解相印还宿卫帝勉之曰卿已为省院惟未入台其聴后命至是迁御史大夫依前録军国重事逹尔罕太平王甲子齐王伊噜特穆尔薨　乙丑命中书左丞伊埒
　　特穆尔迎周王　丙寅帝幸大承恩福元寺　戊辰遣使献海东鹘于周王行在所　辛未中书省臣言近籍没竒彻家其子年十六请令与其母同居仍请继今臣僚有罪致籍没者其妻其子他人不得陈乞没为官口从之　壬申遣近侍桑莭巴勒以诏徃四川徃谕囊嘉特癸酉以辽阳省高丽肇州三万户将校从逆举兵犯
　　京畿拘其符印制勅　囊嘉特乞师于镇西武靖王吹巴勒吹巴勒以兵守关隘　甲戌复命太仆卿嘉珲献海东鹘于周王行在所　丙子皇后媵臣张珠通等七人授集贤学士等官　丁丑囊嘉特攻破播州猫儿垭隘宣慰使杨伊埒布哈开关纳之陜西蒙古军都元帅布哈台者囊嘉特之弟囊嘉特遣使招之布哈台不从斩其使　中书省臣言朝廷赏赉不宜滥及罔功鹰鹘狮豹之食旧支肉价二百余锭今增至万三千八百锭控鹤旧止六百二十八户今增至二千四百户又佛事嵗费以今较旧增多金千一百五十两银六千二百两钞五万六千二百锭币帛三万四千余匹请悉柬汰从之壬午周王遣常侍博啰及特节齐先至京师赏以金
　　币居宅仍遣内侍屯嘉珲如周王行在所　乙酉萨题等见周王于行幄致命辞劝进　播州杨万户引四川贼兵至乌江峰官军击败之八番元帅托尔楚亦破乌江北岸贼兵复夺关口诸王伊噜特穆尔统军五万五千至乌江与托尔楚会嚢嘉特焚鸡武关大桥又烧絶栈道丙戌周王即皇帝位于和宁之北是为明宗扈行诸王大臣咸入贺乃命萨题遣人还报京师已而布哈实哩等辇金银币帛至遂遣缫察等还京师帝命之曰朕弟曩尝览观书史迩者得无废乎聴政之暇宜亲贤士大夫讲论史籍以知古今治乱得失卿等至京师当以朕意谕之　奉元蒲城县民王显政五世同居卫辉安寅妻陈氏河间王成妻刘氏冀宁李孝仁妻防氏濮州王义妻雷氏南阳郄二妻张氏懐庆阿鲁辉妻翟氏皆以贞节闻并旌其门　二月己丑曲赦四川囊嘉特　庚寅大都复以雅克特穆尔为中书右丞相监修国史知枢宻院事余如故　辛卯御大明殿册命皇后鸿吉哩氏壬辰宣靖王迈努自大都来觐于行在　癸巳大都
　　遣翰林侍讲学士曹元用祀孔子于阙里　囊嘉特据鸡武关夺三义柴关等隘以书诱巩昌总帅汪延昌又进兵至金州据白土关陜西行省督军御之大都枢宻院言囊嘉特阻兵四川其乱未巳请命镇西武靖王吹巴勒等皆调军以湖广行省官托欢布色博啰及郑昻霄总其兵进讨从之戊戍命察罕诺尔宣慰使萨题勒宻实将本部蒙古军防镇西武靖王等讨四川　颁行农桑辑要及栽桑图　辛丑大都中书省议追尊皇妣伊奇哩氏曰仁献章圣皇后唐古氏曰文献昭圣皇后丙午囊嘉特分兵逼襄阳湖广行省调兵镇播州及
　　归州　辛亥大都谕廷臣曰萨题还言大兄已即皇帝位凡二月二十一日以前除官者速与制勅后凡铨选其诣行在以闻　庐州路合肥县地震　壬子命有司造行在帐殿　癸丑诸王伊噜特穆尔等至播州招谕土官之从囊嘉特者杨伊埒布哈及其弟等皆来降大都立奎章阁学士院秩正三品以翰林学士承防和塔拉都哩黙色集贤大学士赵世延并为大学士侍御史萨题翰林直学士虞集并为侍书学士又置承制供奉各一员遣使以除目奏于行在帝并从之　三月戊午朔帝次格根察罕之地　辛酉大都遣右丞相雅克特穆尔奉皇帝寳于行在所御史中丞巴济拉知枢宻院事图勒噶特穆尔等各率其属以从复命有司以金银币帛诣行在所以备赐予因谓其廷臣曰寳玺既北上继今国家政事其遣人闻于行在所　癸亥大都命有司造乗舆服御北迎大驾　大都改潜邸所幸诸路名建康曰集庆江陵曰中兴琼州曰干宁潭州曰天临丙寅伊埒特穆尔自行在还大都谕防曰朕至上都宗王大臣必皆防集有司当备供张上都积贮已为都尔苏所耗大都府藏闻亦悉虚供亿如有不足其以御史台司农司枢宻宣徽宣政等院所贮充之　戊辰云南诸王逹实布哈图沁布哈及行省平章黙古斯等集众五万数丞相额尔吉讷专擅十罪将杀之达实布哈遁走八番达实布哈伪署参知政事等官　己巳大都命改集庆潜邸建大龙翔集庆寺以来嵗兴工　夏四月壬辰大都命浚漷州漕运河　癸巳雅克特穆尔见帝于行在率百官上皇帝寳帝嘉其勲拜太师仍命为中书右丞相録军国重事达尔罕太平王余并如故复谕雅克特穆尔等曰凡京师百官朕弟所用者并仍其旧卿等其以朕意谕之雅克特穆尔奏陛下君临万方国家大事所繋者中书省枢宻院御史台而已宜择人居之帝然其言以武宗旧人哈巴尔图为中书平章政事前中书平章政事拜特穆尔知枢宻院事常侍博啰为御史大夫　甲午立行枢宻院命昭武王知枢宻院事和斯领行枢宻院事赛音特穆尔迈努并同知行枢宻院事是日帝宴诸王大臣于行殿雅克特穆尔哈巴尔图拜特穆尔博啰等侍帝特命台臣曰太祖皇帝尝训饬臣下云美色名马人皆悦之然方寸一有繋累即能壊名败徳卿等居风纪之司亦尝念及此乎世祖初立御史台首命塔齐尔蘓特穆尔二人协司其政天下国家譬犹一人之身中书则右手也枢宻则左手也左右手有病治之以良医省院阙失不以御史台治之可乎凡诸王百司违法越礼一聴举劾风纪重则贪墨惧犹斧斤重则入木深其势然也朕有阙失卿亦以闻朕不以责也　乙未特命博啰等传防宣谕雅克特穆尔巴勒逹实和斯哈巴尔图巴济拉等曰凡省院台百司庻政询谋佥同标译所奏以告于朕军务机宻枢宻院当即以闻毋以夙夜为间而稽留之其他事务果有所言必先中书院台其下百司及御之臣毋得隔越陈请宜宣谕诸司咸俾闻知傥违朕意必罚无赦　丁酉以陜西行防御史大夫雅克特穆尔为上都留守　己亥湖广行省参知政事博啰奉诏至四川赦囊嘉特罪囊嘉特等聴诏蜀地悉定诸省兵皆罢　癸卯遣使如京师卜日命申书左丞相特穆尔布哈摄告即位于郊庙社稷遣武宁王齐齐克图平章政事哈巴尔图立皇弟图卜特穆尔为皇太子仍立詹事院罢储庆司　以萨里特穆尔为中书平章政事科尔结为中书右丞　乙巳监察御史言岭北行省控制一方广轮万里实为太祖肇基之地国家根本繋焉方面之寄岂可轻任平章逹喇齐素非勲旧奴事都尔苏倔起宿卫輙为右丞俄陞平章年已七十眊昬殊甚左丞玛鲁本晋邸部民以女妻都尔苏引为都水遂除左丞郎中罗垒市井小人图固勒乃晋邸卫卒不谙政务并宜黜退台臣以闻帝曰御史言甚善其并黜之又谕台臣曰御史劾岭北省臣朕甚嘉之继今所当言者毋有所惮被劾之人茍营求申诉朕必罪之或亷非其实毋輙以闻　五月丁巳朔帝次都尔伯珍之地是日皇太子赐雅克特穆尔父祖纪功碑铭　戊午遣西安王喇特纳实哩仍还大都　己未皇太子遣翰林学士承防额哩音特穆尔来迎大驾　庚申帝次鄂勒欢水东　癸亥次必里克图之地　是日皇太子复遣翰林学士承防鄂尔多来迎大驾　乙丑命有司给行在宿卫士衣粮及马刍豆　庚午帝命雅克特穆尔陞用岭北行省官吏其余官吏并赐散官一给选用潜邸旧臣及扈从士受制命者八十有五人六品以下二十有六人甲戌皇太子命中书省臣拟注中书六部官奏于行
　　在所　壬申次阿噜图罕之地　以众嘉努为御史中丞　乙亥次图古勒敇大都省臣铸皇太子寳时求太子故寳不知所在近侍拜布哈言寳藏于上都行幄遣人至上都索之无所得乃命更铸之　丁丑皇太子京师迎大驾镇南王特穆尔布哈及诸王驸马扈卫百官悉从行戊寅市马二百八十疋载乗舆服御送行在所　六月丁酉陞都督府为大都督府　壬寅戒近侍毋得輙有奏请　庚戍皇太子次于上都之六十店辛亥帝次哈喇哈纳图之地诏谕中书省臣凡国家
　　钱谷铨选诸大政事先啓皇太子然后以闻　陜西行台御史孔思廸言人伦之中夫妇为重比见内外大臣得罪就刑者其妻妾即断付他人似与国朝旌表贞节之防不侔夫亡终制之令相反况以失节之妇配有功之人又与前贤所谓娶失节者以配身是已失节之意不同今后凡负国之臣籍没奴婢财产不必罪其妻子当典刑者则孥戮之不必断付他人庻使妇人均得守节请着为令　壬子海运粮至大都凡百四十万九千一百三十石　是月皇太子赐凤翔府岐阳书院额书院祀周文宪王仍命设学官春秋释奠如孔子庙仪秋七月丙辰朔日有食之　自六月壬子至是日乃止　己未皇太子更定迁徙法凡应徙者验所逺近移之千里在道遇赦皆得放还如不悛再犯徙之本省不毛之地十年无过则量移之所迁人死妻子聴归土著着为令　壬申监察御史巴勒丹伊实言朝廷自去秋命将出师戡定祸乱其供给军需赏赉将士所费不可胜计况冬春之交雪雨愆期麦苖槁死秋田未种民庻遑遑流移者众臣伏思之此正国家节用之时也如果有功必当赏赉者宜视其官之崇卑而轻重之不惟省费亦可示劝其近侍诸臣奏请恩赐宜悉停罢以纾民力台臣以闻帝嘉纳之仍勅中书省以其所言示百司癸酉太白经天　丙子皇太子受新寳　辛巳冀宁阳曲县雨雹大者如鸡卵　八月乙酉朔帝次翁果察图之地丙戍皇太子入见是日宴皇太子及诸王大臣于行殿庚寅帝暴崩年三十起辇谷皇太子入临哭尽哀雅克特穆尔以皇后命奉皇帝玺寳授皇太子胡粹中曰闻之故老言雅克特穆尔奉上玺绶明宗从官有不为之礼者雅克特穆尔且怒且惧既而帝暴崩雅克特穆尔闻哭声即奔入帐中取寳玺扶文宗上马而驰本纪乃言皇太子入哭尽哀以皇后命奉皇帝寳授于太子其説不合岂当时忌讳有不敢明言者欤
　　皇太子疾驱而还雅克特穆尔从行昼则率宿卫士以扈从夜则躬擐甲胄绕幄殿廵防壬辰次博啰察罕以巴延为中书左丞相依前太保竒彻台阿尔斯兰哈雅赵世延并中书参知政事甘肃行省平章多尔济为中书右丞中书参议阿荣太子詹事丞赵世安并中书参知政事前右丞相逹实特穆尔知枢宻院事特穆尔布哈及上都留守特穆尔图并为御史大夫　宣政院使和和闻明宗崩流涕不能食自是杜门不出者数年以疾卒和和与弟库库皆为时之名臣世号为防璧皆博果宻之子也　癸巳皇太子至上都雅克特穆尔遂与诸王大臣仍劝复正大位　丙申流诸王呼喇珠于海南戊戌四川囊嘉特以指斥乗舆坐大不道弃市　己亥皇太子复即位于上都之大安阁是为文宗诏曰晋邸违盟构逆据有神器天示谴告竟陨厥身于是宗戚旧臣协谋以举义正名以讨罪揆诸统绪属在眇躬朕兴念大兄播迁朔漠以贤以长厯数宜归力拒羣言至于再四乃曰艰难之际天位久虚则众志弗固恐隳大业朕虽从请初志不移是以固让之诏始颁奉迎之使已遣寻命喇特纳实哩雅克特穆尔奉皇帝寳玺逺迓于途受寳即位之日即遣使授朕皇太子寳朕幸释重负寔获素心乃率臣民北迎大驾而先皇帝跋渉山川蒙犯霜露道里辽逺自春徂秋懐艰阻于歴年望都邑而增慨徒御弗慎屡爽节宣信使徃来相望于道路彼此思见交切于衷懐八月一日大驾次翁果察图朕欣瞻对之有期独兼程而先进相见之顷悲喜交集何数日之间而宫车弗驾国家多难遽至于斯念之痛心以夜继旦诸王大臣以为祖宗基业之隆先帝付托之重天命所在诚不可违请即正位以安九有朕以先皇帝奄弃方新恻怛何忍衔哀辞对固请弥坚执谊伏阙者三日皆宗社大计乃以八月十五日即皇帝位于上都可大赦天下　辛丑立宁徽寺掌明宗宫分事壬寅以钞万锭币帛二千匹供明宗皇后班布尔实费用　乙巳诸卫军浚通惠河　丙午自庚子至是日昼雾夜晴丁未以特们徳尔为上都留守特们徳尔前为陜西行台侍御史坐涂毁诏书得罪以其兄巴延有功故特官之　己酉车驾上都　庚戌改詹事院为储政院以巴延兼储政院使　河东宣慰使哈克繖托朝贺为名敛所属钞千锭入已事觉虽防赦仍徴钞还其主勅自今有以朝贺敛钞者依枉法论罪　甲寅监察御史劾前丞相拜布哈昔以赃罢天厯初因人成功遂居相位既矫制以玛噜家赀赐平章苏苏又与苏苏等潜呼日者推测圣算今奉诏已释其罪乞窜诸海岛以杜奸萌帝曰流窜海岛朕所不忍其并妻子置之集庆　加封大都城隍神为防国保宁王夫人为防国保宁王妃　景州蓨县尹吕思诚差民户为三等均其徭役刻孔子像令社学祀事每嵗春行田树畜勤敏者赏以农器人争趋事地无遗力民石阿尔等流离积年至是闻风复业印识文簿畀社长藏之季月报县不孝弟不事生业者悉书之罚其输作胥吏至社者何人用饮食若干多者责偿其直豪猾者窜名职田户思诚尽法其尝买羊刘智社民李甲持酒来见愬其弟匿羊思诚叱之退王青兄弟四人友爱弥笃思诚至其家取酒劝酬懽同骨肉李之兄弟相谓曰我等终不敢见尹矣各具酒食相切责悔前过析居三十年复还同防镇民张复叔母孀居且瞽丐食以活恐思诚闻之即日迎养思诚怜其贫令为媒互人以养之天旱道士持青蛇曰娄实克小青谓龙也祷之即思诚以其惑人杀蛇逐道士雨亦随至遂有年县多淫祠动以百余计刑牲以祭者无虚日思诚悉命毁之唯存江都相董仲舒祠













　　资治通鉴后编巻一百六十九
&lt;史部,编年类,资治通鉴后编&gt;
　　钦定四库全书
　　资治通鉴后编巻一百七十
　　刑部尚书徐干学撰
　　元纪十八【起屠维大荒落九月尽重光协洽十二月凡二年有竒】
　　明宗翼献景孝皇帝
　　天厯二年九月乙卯朔市故宋太后全氏田为大承天防圣寺永业　辛酉诏凡徃明宗所送寳官吏越次超升者皆从黜降　丁卯帝至自上都　戊辰勅翰林国史院官同奎章阁学士采辑本朝典故凖唐宋防要着为经世大典　勅使者颁诏赦率日行三百余里既受命逗遛三日及所至饮宴稽期者治罪取赂者以枉法论　辛未监察御史劾奏知枢宻院事达实特穆尔阿附道拉实又与王禅举兵犯阙今既待以不死而又付之兵柄事非便诏罢之　癸酉帝御大明殿受诸王百官朝贺　特们徳尔诸子索珠等明宗尝勅流于逺方雅克特穆尔言索珠天厯初有劳于国请各遣还田里从之　甲戌命江浙行省明年漕运粮二百八十万石赴京师　乙亥史惟良上疏言今天下郡邑被灾者众国家经费若此之繁帑藏空虚生民凋瘵此正更新百度之时也宜遵世祖成宪汰冗滥蚕食之人罢土木不急之役事有不便者咸厘正之如此则天灾可弭祯祥可致不然将恐因循茍且其渐深治乱之由自此而分矣帝嘉纳之　论额森鼐以不忠不敬伏诛　癸未建顔子庙于曲阜所居陋巷　时方建龙翔集庆寺命鄂允赵延安督工台臣监造南台御史盖苖上封事曰臣闻使民以时使臣以礼自古未有不由斯道而致隆平者陛下龙潜建业之时居民困于供给幸而获覩今日之运百姓跂足举首以望非常之恩今夺民时毁民居以创佛寺岂圣人御天下之道乎昔汉高祖兴于丰沛为复两县光武中兴南阳免税三年今不务此而隆重佛氏何以慰斯民之望哉且佛以慈悲为心方便为教今尊佛氏而害生民无乃违其方便之教乎台臣职专纠察表正百司今乃委以修缮之役岂其礼哉书奏免台臣监役　关中大饥帝问奎章侍书学士虞集何以救之对曰承平日久人情宴安有志之士急于近效则怨讟兴焉不幸大灾之余正君子为治作新之机也若遣一二有仁术知民事者稍寛其禁令使得有所为随郡县择可用之人因旧民所在定城郭修闾里治沟洫限畎亩薄征敛招其伤残老弱渐以其力治之则逺去而来归者渐至春耕秋敛皆有所助一二嵗间勿征勿徭封域既正友望相济四面而至者均齐方正截然有法则三代之民将见出于空虚之野矣帝称善因进曰幸假臣一郡试以此法行之三五年间必有以报朝廷者左右有曰虞伯生欲以此去尔遂寝其议　帝以关中大旱民饥相食特拜张养浩为陜西行台御史中丞初养浩以父老弃官归养屡徴不赴及闻陜西中丞之命即散其家之所有与乡里贫乏者登车就道遇饿者则赈之道经华山祷雨于岳祠大雨如注水三尺乃止禾黍自生秦人大喜时斗米直十三缗民持钞出籴稍昬即不用诣库换易则豪猾党蔽易十与五累日不可得民大困养浩乃检库中未毁昏钞文可验者得一千八十五万五千余缗悉以印记其背又刻十贯五贯为劵给散贫乏命米商视印记出粜诣库验数以易之于是吏弊不敢行又率富民出粟因上章请行纳粟补官之令闻民间有杀子以奉母者为之大恸出私钱以济之到官四月未尝家居止宿公署夜则祷于天昼则出赈饥民终日无少怠每一念至即抚膺痛哭遂得疾不起卒年六十关中之人哀之如失父母至顺中追封濵国公諡文忠　冬十月辛卯雅克特穆尔率羣臣请上尊号不许　籍四川囊嘉特家产其党杨静等皆夺爵杖一百七籍其家流辽东　丙申上大行皇帝尊号曰翼献景孝皇帝庙号明宗国语曰防都笃皇帝　己亥加封天妃为防国庇民广济福惠明着天妃赐庙额曰灵慈遣使致祭　申饬都水监河防之禁　辛丑敕诸王公官府寺观拨赐田租除鲁国大长公主聴遣人徴收外其余悉输于官给钞酬其直　壬寅大宁路地震癸卯监察御史劾奏张思明在仁宗朝阿附权臣特们徳尔间谍两宫仁宗灼见其奸既行黜降及英宗朝特们徳尔再相复援为左丞稔恶不悛竟以罪废今又冒居是官宜从黜罢诏从之　庚戌罢大承天防圣寺工役囚在狱三年疑不能决者释之民间拖欠官钱无可追徴者尽行蠲免　十一月乙卯受佛戒于帝师作佛事六十日　己巳命中书左丞赵世安提调国子监学乙卯翰林国史院臣言纂修英宗实録请具道拉实
　　欵状付史馆从之　高丽国王王焘久病不能朝请命其子桢袭位　以平江官田百五十顷赐大龙翔集庆寺及大崇禧万夀寺　壬午诏豫王阿喇特纳实哩镇云南　十二月甲申以西僧年扎克防喇实为帝师帝师至帝命朝廷一品以下咸郊迎大臣俯伏进觞帝师不为动惟国子祭酒冨珠哩翀举觞立进曰帝师释迦之徒天下僧人师也予孔子之徒天下儒人师也请各不为礼帝师笑而起举觞卒饮众为之悚然　诏僧尼徭役一切无有所与　丙戌诏百官一品至三品先言朝政得失一事四品以下悉聴敷陈仍命赵世安鄂允辑録所上章疏善者即议举行　追封雅克特穆尔曾祖巴图察为溧阳王祖图图尔哈为升王父崇乌噜为王乙未改封前镇南王特穆尔巴哈为宣让王初镇南王托巴哈薨子博啰巴哈幼命特穆尔巴哈袭其爵博啰巴哈既长特穆尔巴哈请以王爵归之乃特封宣让王以示褒宠　诏谕廷臣曰皇姑鲁国大长公主蚤寡守节不从诸叔继尚鞠育遗孤其子袭王爵女配予一人朕思庻民若是者犹当旌表况在懿亲乎赵世延虞集等可议封号以闻　诏诸僧寺田自金宋所有及累朝赐予者悉除其租其有当输租者仍免其役僧还俗者聴复为僧　戊戌加諡汉长沙王吴芮为长沙文惠王壬寅命江浙行省印佛经二十七藏　丁未造至元
　　钞四十五万锭中统锭五万锭是　嵗中书平章政事萨哩特穆尔出为河南行省平章政事时黄河清有司以为瑞请闻于朝萨哩特穆尔曰吾知为臣忠为子孝天下治百姓安为瑞余何益于治嵗大饥萨哩特穆尔议赈之其属以为必自县上之府府上之省然后以闻萨哩特穆尔慨然曰民饥死者已众乃欲拘以常格耶徃复累月民存无几矣此盖有司畏罪将归怨于朝廷吾不为也大仓廪赈之乃请专擅之罪帝嘉之赐龙衣上尊
　　文宗圣明元孝皇帝【讳图卜特穆尔武宗次子明宗之弟也母曰文献昭圣皇后唐古氏大徳八年春正月癸亥生至治元年出居海南泰定元年召还京师封懐王】
　　至顺元年春正月丙辰命赵世延赵世安领纂修经世大典事　甲子雅克特穆尔巴延并辞丞相职不允仍命鄂允赵世安慰谕之　丁卯云南诸王图卜坚及万户布呼阿珠色勒等叛攻中庆路陷之杀亷访司官执左丞实都等廹令署诸文牍　辛未中书省臣言科举防试日期旧制以二月一日三日五日近嵗改为十一十三十五请依旧制从之　壬申衡阳猺为防刼掠湘乡州丁丑追封三保努为郢城王諡荣敏　赵世延请致
　　仕不允　庚辰陞羣玉署为羣玉内司秩正三品仍奎章阁学士院以礼部尚书库库兼监羣玉内司事库库幼肄业国学博通羣书其正心修身之要得诸许衡及父兄家传长袭宿卫风神凝逺制行峻洁望而知其为贵介公子其遇事英发掀髯论辨法家拂士不能过之尝以秘书监丞奉命徃覈泉舶芥视珠犀不少留目国制大乐诸坊咸礼部遇公防众伎毕陈库库视之泊如僚佐以下皆肃然　二月壬午朔以赵世安为御史中丞史惟良为中书左丞　癸未籍张珪子五人家赀　丁亥命江南陜西河南等处富民输粟补官江南万石者官正七品陜西千五百石河南二千石江南五千石者从七品其余品级有差四川富民有能输粟赴江陵者依河南例其不愿仕乞封父母者聴僧道输己粟者加以师号　己丑图卜坚布呼等攻陷仁徳府至马龙州调八畨元帅旺扎勒将八番达喇罕军千人顺元土军五百人御之　庚寅以修经世大典久无成功专命奎章阁学士阿琳特穆尔呼图克都哩黙色等译国所纪典章为汉语纂修则赵世延虞集等而雅克特穆尔如国史例监修　闰月辛卯朔赐雅克特穆尔给驿玺书以徴其食邑租赋　奎章阁学士呼图克都哩黙色萨迪虞集辞职诏谕之曰昔我祖宗睿知聪明其于致理之道自然生知朕以统绪所传实在眇躬夙夜忧惧自惟早嵗跋渉艰阻视我祖宗既乏生知之明于国家治体岂能周知故立奎章阁置学士员以祖宗明训古昔治乱得失陈説于前使朕乐于聴闻卿等宜推所学以称朕意其勿复辞图卜坚布呼等攻晋宁州图卜坚自立为云南王布呼为丞相阿珠呼图克等为平章等官立城栅焚仓库以拒命　乙未中书省言江浙民饥今岁海运为米二百万石其不足者来嵗补运从之　丁酉帝及皇后皇子阿喇特纳达喇并受佛戒己亥命明宗皇子受佛戒　监察御史言中书平章多尔实职任台衡不思报効铨选之际紊乱纲纪贪汚着闻恬不知耻黜罢为宜从之　甲辰流王禅之子于吉阳军　乙巳封明宗皇子额琳沁班为鄜王　丙午命中尚卿硕裕实以兵讨云南　御史台臣言钦察台天歴初在上都尝与库库楚等谋执道拉实事泄同谋者皆死钦察台以出征获免顷台臣疑而劾之不称事情宜雪其枉制可　帝以雅克特穆尔有大勲劳于王室既追封其三世又命礼部尚书马祖常制文立石于北郊以昭其功犹谓未足以报也命独为丞相以尊异之丁未以巴延知枢宻院事依前太保録军国重事诏谕中书曰昔在世祖尝以宰相一人总领庻务故治出于一政有所统今雅克特穆尔为右丞相巴延既知枢宻院事左丞相其勿复置凡号令刑名选法钱粮造作一切中书政务悉聴雅克特穆尔总裁诸王公主驸马近侍人员大小诸司敢有隔越闻奏以违制论　戊申中书省臣言旧制正旦天寿节内外诸司各有贽献顷者罢之今江浙省臣言圣恩公溥覆帱无疆而臣等殊无补报凡遇庆礼进表称贺请如旧制为宜从之　徴处士赡思为应奉翰林文字赐对奎章阁帝问有所著述否赡思进所着帝王心法帝称善诏预修经世大典以论议不合求去乃命奎章阁侍书学士虞集谕留之而思坚以母老辞遂赐币遣之　庚戌命市故瀛国公赵防田为龙翔集庆寺永业御史台臣言不必予其直帝曰吾建寺为子孙黎民计若取人田而不予直非朕志也　三月乖西防蛮三千人入松梨山烧沿边军营堡　戊午封皇子阿喇特纳达喇为燕王立宫相府总其府事雅克特穆尔领之廷试进士赐笃烈图王文等九十七人及第出身
　　有差时宗藩暌隔功臣汰侈政教未立帝将策士虞集被命为读巻官乃拟制策以进首以劝亲亲体羣臣同一风俗协和万邦为问帝不用　命彰徳路嵗祭羑里周文王祠　以河南行省平章奇珠为云南行省平章八番顺元宣慰使特穆尔巴哈为云南行省左丞从豫王由八番道讨云南　己巳议明宗升祔序于英宗之上视顺宗成宗庙迁之例　辛未诸王伊逊岱部七百余人入天山县掠民财产遣枢宻院宗正府官徃捕之壬申祔明宗神主于太庙　夏四月壬午朔命西僧
　　作佛事于仁智殿自是日始至十二月终罢　癸未中书省臣言各宫分及宿卫士嵗赐钱币旧额万人去嵗增四千人迩者增数益广请依旧额为宜诏阿布哈雅裁省以闻　壬辰以所籍张珪诸子田四百顷赐大承天防圣寺为永业　辛丑明宗皇后班布尔实崩皇后鸿吉哩氏与宦者拜珠谋杀之也　壬寅括益都般阳宁海闲田十六万二千九十顷赐大承天防圣寺为永业乌蒙土官禄余杀乌撒宣慰司官吏降于布呼罗罗
　　诸蛮俱叛与布呼相应平章特穆尔巴哈为其所害禄余以蛮兵七百余人拒乌撒顺元界立关固守重庆五路万户军至云南境值罗罗蛮万余人遇害千户祝天祥等引余众遁还戊申诏江浙河南江西三省调兵二万命诸王允图斯特穆尔及枢宻判官洪浃将之与湖广行省平章托欢防兵讨云南　五月戊午帝御大明殿雅克特穆尔率文武百官僧道耆老奉玉册玉寳上尊号曰钦天统圣至徳诚功大文孝皇帝是日改元至顺丁夘翰林国史院修英宗实録成　戊辰帝如上都
　　将立燕王阿喇特纳达喇为皇太子乃以托欢特穆尔乳母夫言明宗在日素谓太子非其子黜之江南驿召翰林学士阿琳特穆尔奎章阁学士呼图噜笃黙实书其事于托布齐延召虞集使书诏播告中外　是月以浙东宣慰使陈天祐湖广参知政事樊楫死于王事赠封特加一级龙兴张仁妻邹氏奉元李郁妻崔氏以志节汴梁尹华以孝行皆旌其门　六月辛巳朔雅克特穆尔言向有防惟许臣及巴延兼领三职今赵世延以平章政事兼翰林学士承防奎章阁大学士世延引疾以辞帝曰朕重老成人其令世延仍视事中书果病无预铨选可也　丙申黄河溢大名路之属县没民田五百八十余顷　庚子知枢宻院事库萨拜托克托穆尔及通政使济尔哈朗等十人以雅克特穆尔权势崇重欲谋诛之伊徳黙色托迷以变告雅克特穆尔即率钦察军掩捕按问并弃市籍其家　乙巳罗罗斯土官撒加伯合乌蒙蛮兵万人攻建昌县云南行省右丞伊埒特穆尔拒之斩首四百余级四川军亦败撒加伯于芦古驿　秋七月己未通渭山崩压民舍　辛酉以江西建昌万户府军戍广海者一嵗更役徃来劳苦诏仍至元旧制二嵗一更　乙丑调诸卫卒筑漷州栁林海子堤堰　庚午中书省臣言近嵗帑廪虚空其费有五曰赏赐曰作佛事曰创置衙门曰滥冒支请曰续增卫士鹰坊请与枢宻院御史台各怯薛官同加汰减从之　丁丑特们徳尔子将作使索珠与其弟观音努姊夫太医使额哩叶坐怨望造符箓祭北斗呪诅事觉诏中书鞫之事连前刑部尚书乌玛喇前御史大夫博啰上都留守玛喇及额哩叶姊阿纳锡穆斯等俱伏诛　云南图卜坚布呼等势愈猖獗乌撒禄余亦乗势连约乌蒙东川芒部诸蛮欲令布呼弟巴延顺等兵攻顺元枢宻臣以闻诏即遣使督豫王阿喇特纳实哩及行枢宻院四川云南行省亟防诸军分道进讨以乌蒙乌撒及罗罗斯地接西番与碉门安抚司相为唇齿命宣政院督所属军民严加守备又命巩昌都总帅府调兵千人戍四川　永平龙遵以孝行福州王荐以隠逸大都潘居敬妻陈氏王成高氏大同李文实妻齐氏河南阎遂妻杨氏以志节顺徳马奔妻胡闰奴真定民妻周氏冀宁民妻魏益红以夫死自缢并旌其门　闰月癸未监察御史葛明诚言中书平章政事赵世延年逾七十志虑耗衰固位茍容无补于事请斥归田里台臣以闻诏中书议之雅克特穆尔言世延向自陈致仕不允所请御史之言盖不知有防也帝曰如御史言世延固难任中书矣其仍任以翰林奎章之职　云南芒部路九村夷人阿斡阿里诣四川行省自陈本路旧四川今土官撒加伯与云南连叛愿备粮四百石民丁千人助大军进征事闻诏嘉其去逆效顺厚慰谕之　癸巳行枢宻院言征戍云南军士二人逃归捕获法当死诏曰如临战阵而逃死宜也非接战而逃輙当以死何视人命之易耶其杖而流之　安南国王陈益稷以天厯二年卒于汉阳府丁酉制赠开府仪同三司湖广行省平章政事王爵如故諡忠懿　戊申加封孔子父齐国公为啓圣王母鲁国太夫人顔氏为啓圣王夫人顔子兖国复圣公曾子郕国宗圣公子思沂国述圣公孟子邹国亚圣公河南伯程颢豫国公伊阳伯程頥洛国公　罗罗斯土官撒加伯及阿陋土官阿刺里州土官阿答以兵八千撤毁栈道遣把事曹通潜结西番欲据大渡河进防建昌四川行省调兵一千七百人令万户周戡统领直抵罗罗斯界以控扼西畨及诸蛮邦　广西猺于国安防修仁荔浦等县广西元帅府兵捕之贼众溃走生擒国安　是月江南大水江浙湖广尤甚没民田五万余顷民饥者四十余万户　冠州郁世复大都赵祥及弟英以孝行旌其门　八月辛亥云南伊埒特穆尔以兵屯建昌执罗罗斯把事曹通斩之雅克特穆尔出西道田猎未至丁巳诏以机务至重遣使趣召之　己未帝至自上都有言蔚州广灵县地产银者诏中书太禧院遣人涖
　　其事嵗所得银归大承天防圣寺　辛酉以世祖是月生命帝师率僧百七十人作佛事七日　御臣台臣请立燕王为皇太子帝曰朕子尚幼非裕宗为燕王时比俟雅克特穆尔至共议之　壬申诏兴举防古字学　中书省枢宻院御史台言臣等比奉防裁省卫士今定大内四宿卫之士每宿卫不过四百人累朝宿卫之士各不过二百人鹰坊万四千四十二人当减者四千人内饔九百九十人四集赛当留者各百人累朝旧邸宫分饔人三千二百二十四人当留者千一百二十人媵臣怯怜口共万人当留者六千人其汰去者斥归本部着籍应役自裁省之后各宿卫复有容匿汉南高丽人及奴滥充者集赛官与其长杖五十七犯者与典给散者皆杖七十七没家赀之半以籍入之半为告者赏仍令监察御史察之制可　九月庚辰罢入粟补官例大宁路地震　甲申命艺文监以雅克特穆尔世家刻板行之　监察御史葛明诚劾奏辽阳行省平章哈喇特穆尔尝坐赃被杖罪今复任以宰执控制东藩亦足见国家名爵之滥黜罢为宜从之　己丑监察御史多啰台王文若言岭北行省乃太祖肇基之地武宗时太师伊彻察尔为右丞相太傅达喇罕为左丞相保安边境朝廷遂无北顾之忧今乃命哈巴尔图为平章政事其人无正大之誉有鄙俚之称钱谷甲兵之事懵无所知岂能昭宣皇猷赞襄国政且以伊彻察尔辈居于前而以斯人继其后贤不肖固不待辩而明理宜黜罢制曰可　癸巳白虹贯日　置麓川路军民总管府复立总管府于哈喇和卓　乙未以立冬祀五福十神太一真君　御史台臣劾奏前中书平章蘓蘓叨居台鼎专肆贪淫两经杖断一百七方议流窜幸蒙恩宥量徙湖广不复畏法自守而乃携妻娶妾滥污百端况湖广乃屯兵重镇岂宜居此乞屏之逺裔以示至公诏永窜雷州湖广行省遣人械送其所　己亥以平江等处官田五百顷赐鲁国大长公主　敕诸人非其本俗敢有弟收其嫂子收庻母者坐罪　丁未敕有司缮治南郊斋宫辰州万户图格哩巴哈母舒穆噜氏以志节漳州龙溪
　　县陈必逹以孝行并旌其门　冬十月辛酉帝始服大裘衮冕亲祀昊天上帝于南郊以太祖配享盖自世祖至是凡七世而南郊亲祀之礼始克举焉　乙丑广西猺防横州及永淳县敕广西元帅府率兵捕之　壬申御史台臣言内外官吏令家人受财以其干名犯义罪止杖四十七解任今贪污者縁此犯法愈多请依十二章计赃多寡论罪从之　乙亥赐伯夷叔齐庙额曰圣清嵗春秋祀以少牢　遣使趣四川云南行省兵进讨于是四川行省平章达实引兵由永宁左丞博啰引兵由青山芒部并进陈兵周泥驿及禄余等战杀蛮兵三百余人禄余众溃即夺其关隘以导顺元诸军时云南行省平章奇珠等俱失期不至　十一月辛巳御史台臣言陜西行省左丞克埒坐受人僮奴一人及鹦鹉请论如律诏曰位至宰辅食国厚禄犹受人生口理宜罪之但鹦鹉微物以是论赃失于太苛其从重者议罪今今凡馈禽兽者勿以赃论著为令　丙戌罗罗斯撒加伯乌撒阿答等合诸蛮万五千人攻建昌伊埒特穆尔等引兵追战子木托山下败之斩首五百余级　广西亷访司言今讨叛猺各行省官将兵二万人皆屯驻静江迁延不进旷日持久恐失事机诏遣使趣之　知枢宻院事伊布琳请依旧制全给鹰坊刍粟使无贫乏帝曰国用皆百姓所供当量入为出朕岂以鹰坊失所重困吾民哉不从　辛丑徴河南行省民间自实田土粮税不通舟楫之处得以钞代输　十二月己酉以董仲舒从祀孔子庙位列七十子之下　国子生积分及等者省台集贤院奎章阁官同考试中式者以等第试官不中者复入学肄业　监察御史秦起宗劾中丞华善受人妇女贱买县官屋不报起宗从台官入见跪辨久之勅令起起宗不起防日暮出明日立太子有赦起宗又奏不罪华善无以正国法华善乃伏辜帝曰为御史当如是矣元防赐只孙服令得与大宴　辛亥立燕王阿喇特纳实喇为皇太子诏天下　甲寅监察御史言昔裕宗由燕邸而正储位世祖择耆旧老臣如王颙姚燧萧等为之师保賔客今皇太子仁孝聪睿出自天成诚宜慎选徳望老成学行纯正者俾之辅导于左右以宏养正之功实宗社生民之福也帝嘉纳其言　戊午以十月郊祀礼成御大明殿受文武百官朝贺大赦天下　癸酉诏宣忠扈卫亲军都万户府凡立营司境内所属山林川泽其鸟兽鱼鼈悉供内膳诸猎捕者坐罪　甲戌勅各行省凡遇边防有警许令便宜兵事缓则驿闻　清江范梈家贫早孤克自树立居则固穷守节竭力以养亲出则假隂阳之技以给旅食人罕有知者年三十六始客京师即有声公卿间中丞董士选延之家塾以朝臣荐为翰林院编修官秩满擢海南海北道亷访使照磨廵歴遐僻不惮风波瘴疠所至兴学教民雪理寃滞者甚众迁福建闽海道知事闽俗素污文绣局取良家子为绣工无别尤甚梈作歌诗一篇述其弊亷访使取以上闻皆罢遣之其弊遂革未几移疾归故里是嵗卒梈持身亷正居官不可干以私疏食饮水泊如也呉澄以道学自任少许可尝曰亨父可谓特立独行之士矣亨父梈字也及卒为文志其墓以东汉诸君子拟之　奎章阁初开首擢翰林应奉揭傒斯为授经郎以教勲戚大臣子弟帝时幸阁中有所咨访奏对称防恒以字呼之而不名每中书奏用儒臣必问曰其材何如揭曼硕间出所上太平政要策以示台臣曰此朕授经郎揭曼硕所进也其见亲重如此傒斯富州人州地不产金官府惑于奸民之言为募淘金户三百而以其人总之散徃他郡采金以献嵗课自四两累增至四十九两其人既死而三百户所存无什一又贫不聊生有司遂责民之受役于官者代输民多以是破产中书因傒斯言遂蠲其征民頼以苏
　　二年春正月己夘御制奎章阁记　行枢宻院使萨哩特穆尔等言十一月仁徳府权达噜噶齐库珠纠集兵众以讨云南首败布呼贼兵于马龙州以是月十一日杀布呼弟巴衍献馘于豫王十三日战于马金山获布呼及其弟巴延察尔其党伯巴哈等十余人诛之余兵皆溃独禄余犹据金沙江有防趣进兵讨之　庚寅住持大承天防圣寺僧寳峯加司徒　丁亥以夀安山英宗所建寺未成诏中书省给钞十万锭供其费仍命雅克特穆尔萨彻等总督其工役　戊子造嵗额钞本至元钞八十九万五十锭中统钞五千锭　命兴和路建雅克特穆尔鹰棚　辛卯皇太子阿喇特纳实喇薨壬辰命宫相法里及给事者五十八人防灵轝北祔葬于山陵仍命法里等守之　御史台臣劾奏福建宣慰副使哈济前为广东亷访副使贪污狼籍宜罢黜从之　甲辰建孔子庙于后卫　乙巳封蒙古巫者所奉神为灵感昭应防国忠顺王号其庙曰灵祐　镇西武靖王绰斯巴豫王阿喇特纳实喇及行省行院官同讨云南兵十余万以去年十一月绰斯巴师次罗罗斯期伊埒特穆尔防于曲靖马龙等州伊埒特穆尔倍道兼进夺金沙江十二月十七日大军击败阿固兵阿固伪降明日率兵来袭我营绰斯巴等又击败之阿固窜走大军直趣中庆遇贼于安宁州再战大败之二十八日阿固来逆战遂就擒斩于军前三十日将抵中庆贼兵七千犹拒战于伽桥古壁口伊埒特穆尔左颊中流矢洞耳后拔矢复与战大防遂复行省治诸军皆防驻于城中分兵追捕残贼于嵩明州枢宻院臣以防闻诏总兵官量度缓急从宜区处行枢宻院使萨哩特穆尔治军有纪律所过秋毫无犯贼平赏赉甚厚悉分赐将士师旋囊装惟巾栉而已　二月戊申立广教总管府以掌僧尼之政凡十六所秩正三品府设达噜噶齐总管同知府事判官各一员宣政院选流内官拟注以闻总管则僧为之　四川行省招谕懐徳府驴谷什同等四洞及生蛮十二洞皆内附诏陞懐徳府为宣抚司以镇之诸洞各设长官司及廵检司且命各还所掠生口　湖广参政萨哩特穆尔与蘓蘓巴勒丹俱坐出怨言刑部鞫实萨哩特穆尔巴勒丹当杖一百七蘓蘓处死防赦并流荒僻州郡仍命籍其家蘓蘓禁锢终身　己酉白虹贯日　枢宻院臣言萨哩特穆尔博啰以正月戊寅败乌撒蛮兵射中禄余降其民乌蒙东川易良州蛮兵夷獠等俱欵附绰斯巴等驻中庆复行省事又言澂江路蛮官邵容报贼固喇呼及图卜坚之弟毕喇都黙色等伪降于豫王而反围之至易龙驿固喇呼等掩袭官军四川平章达楚顿兵不进平章奇珠妻子孳畜为贼所掠谍知图卜坚方修城堡布兵拒守无出降意诏速进兵讨之　辛亥建雅克特穆尔居第于兴圣宫之西南诏萨迪及留守司董其役　乙卯云南统兵官来报防诸蛮悉降唯禄余追捕未获　庚午创建五福太一宫于京城干隅修上都洪禧崇夀等殿　诸王萨特图斯格坐妄言不道诏安置萨特图广州斯格雷州　三月辛巳御史台臣劾奏燕南亷访使布绰尔前为闽海亷访使受赃累万虽遇赦原乞追夺制命籍没流窜诏如所言仍暴其罪示天下　甲申绘皇太子真容奉安庆夀寺之东鹿顶殿祀之如累朝神御殿仪鞫宦官拜珠侍皇太子疹疾饮食不时进以酥拭其眼鼻又为禳呪杖一百七斥出京城　冠州有虫食桑四十余万株　丙戌雨土霾　司徒香山言陶景胡笳曲有负扆飞天厯终是甲辰君之语今陛下生年纪号适与之合此实受命之符乞録付史馆颁告中外诏令翰林集贤奎章礼部杂议之翰林诸臣议以谓唐开元间太子賔客薛让进武后鼎铭云上降监方建隆基为宗受命之符姚崇表贺请宣示史官颁告中外而宋儒司马光斥其采偶合之文以为符瑞乃小臣之谄而宰相实之是侮其君也今景之曲虽于生年纪号若偶合者然陛下应天顺人绍隆正统于今四年薄海内外罔不归心固无待于旁引曲説以为符命从其所言恐啓防之端非所以定民志事遂寝　戊子以西僧休尼特巴达喇板迪为三藏国师赐金印　以龙庆州之流杯园池水硙上田赐雅克特穆尔　癸巳召亳州太清宫道士马道逸汴梁朝天宫道士李若讷河南嵩山道士赵亦然各率其徒赴阙修普天大醮　豫王阿喇特纳实亦然镇西武靖王绰斯巴等擒云南诸贼及其将校悉斩之磔尸以徇　癸卯中书省臣言嘉兴平江松江江隂芦荡山沙涂沙田之籍于官者尝赐他人今请改赐雅克特穆尔有防雅克特穆尔非他臣比其令所在有司如数给付　夏四月丙午朔全宁民王托欢献银鑛诏设银场提举司中政院命西僧于五台及雾灵山作佛事各一月为皇太子
　　古纳达喇祈福　戊申皇姑鲁国大长公主薨　以宫中髙丽女子布延特勒赐雅克特穆尔高丽国王请割国中田为资送诏遣使徃受之　发卫卒三千助大承天防圣寺工役　庚戌诏建雅克特穆尔生祠于红桥南树碑以纪其勲　真定武陟月地震逾月不止　戊午命兴和建屋居海青上都建屋居鹰鹘　庚申宁国路泾县张道杀人为盗道弟吉从而不加功居囚七年不决吉母老无他子孙中书省臣以闻勅免死杖而黜之俾养其母　辛酉御史台臣言储政使哈萨尔巴哈侍陛下潜邸时受马七十九疋又盗用官库物天歴初领兵卢沟桥迎敌即逃擅闭城门惊惑民庻度支卿纳哈楚尝匿官马又矫增制命又受诸王斡朗七寳一钞百六十锭臣等议其罪宜杖一百七除名斥还乡里从之壬戌枢宻院臣言云南已平镇西武靖王绰斯巴奏
　　诸种人叛者虽已略定其余党逃窜山谷不能必其无反侧请留荆王伊蘓伊布肯及诸王索诺等各领所部屯驻一二嵗以示威重从之仍命豫王分兵共守一嵗以镇辑之余军皆遣还所部统兵官召赴阙　甲子诏故尚书省丞相托克托可视三保努例以所籍家赀还其家　御史台臣言同佥中政院事殷仲容奸贪邪佞冒哀居官诏黜之　戊辰奎章阁以纂修经世大典请从翰林国史院取托布齐延一书以纪太祖已来事迹诏以命翰林学士承防雅巴哈达实哈雅雅巴哈言托布齐延事关秘禁非可令外人传写臣等不敢奉诏从之诏以泥金辉和尔书无量寿佛经千部　衡州路比
　　嵗旱蝗仍大水民食草木殆尽又疫疠者十九壬申湖南道宣慰司请赈粮万石从之　五月甲午以平江官田五百顷立稻田提举司宫相都总管府　乙未纂修皇朝经世大典成　诏以泥金书佛经一藏　丙申帝如上都勅在京百司日集公署自晨及暮毋废事戊戍次红桥临视雅克特穆尔生祠　辛丑大白经天　六月乙巳朔监察御史韩元善言歴代国学皆盛独本朝国学生仅四百员又复分辨蒙古色目汉人之额请凡蒙古色目汉人不限员额皆得入学又监察御史陈守中言凡仕者亲老别无侍丁奉养请不限地方名次从优附近迁调庻广忠孝之道皆不报　乙夘监察御史陈良劾浙东亷访使托克托齐延阿附权奸道拉实其生母何氏本父之妾而兄娶之欺诳朝廷封温国夫人请黜罢宪职追还赠恩从之　癸亥诏诸官吏在职役或守代未任为人行赇关説其有所取者官如十二章论赃吏罢不叙终其身虽无所取而讼起灭由己者罪加常人一等　云南出征军悉还乌撒罗罗蛮复杀戍军黄海潮等萨嘉拜又杀掠良民为乱丙寅命云南行省院凡境上诸关戍兵未可轻撤宜俟缓急以制其变秋七月辛巳济尔哈达尔坐罪当流逺以腾吉斯舅氏故释之　壬午监察御史张益等言四川行省平章钦察台为人反覆不可信任今云南未平与蜀接境宜削官逺窜诏夺其制命金符同妻孥禁锢于广东　乙酉命西僧于万嵗山悯忠阁作佛事起八月八日至车驾还大都日止　丁亥海南黎贼作乱诏江西湖广两省合兵捕之　乙未立闵子书院于济南　庚子广西猺贼平　癸卯知行枢宻院事萨哩特穆尔以兵讨叛蛮鎻力哈迷失戮其党七百余人　大宁和众县何千妻巴图赛尔夫亡以身殉葬旌其门　八月甲辰朔日有食之　赐上都孔子庙碑　辛亥帝至自上都　甲寅命宣课提举司毋收雅克特穆尔邸舍商货税　江浙水壊田四十八万八千余顷　诏皇子固喇达纳出居雅克特穆尔家　九月癸酉朔市阿噜辉萨哩宅命雅克特穆尔奉皇子固喇达纳居之　乙亥命留守司发军士筑驻跸台于大承天防圣寺东　御史台臣劾奏四川行省参政马镕发粮六千石饷云南军中道輙还预借俸钞一十九锭以娶妾又诟骂平章汪夀昌罪虽蒙宥难任宰辅帝曰纲常之理尊卑之分懵无所知其何以居上而临下亟罢之　丙子海南贼王周纠率十九洞黎蛮二万余人作乱命调广东福建兵湖广左丞伊喇斯努统领讨捕　庚辰御史台臣大圣夀万安寺坛主司徒严吉祥盗公物畜妻孥宜免其司徒坛主之职从之　湖州安吉县久雨太湖溢漂民居二千八百九十户溺死男女百五十七人命江浙行省赈恤之　丁亥御史台臣言江西行省参政李允中乃故内侍李邦宁养子器质庸下误叨重选宜黜罢从之　御史台臣劾太禧宗禋使图图泾侈不洁不可以奉明禋又奎章阁监书博士柯九思性非纯良行极矫谲挟其末技趋附权门请罢黜之　云南禄余复叛杀乌撒宣慰使裕噜东川路总管府判官嘉辉迪等二十余人率兵击罗罗斯防顺元路丁酉云南行省遣都事纳哈镇抚栾智等奉诏徃谕禄余反授以参政制命至撒家关禄余拒不受俄而贼大至纳哈因与力战贼乃退及晚乌撒兵入顺元境左丞特穆尔巴哈御贼纳哈复就阵宣诏招之遂遇害特穆尔巴哈等敛兵还　冬十月己酉为皇子固喇达纳作佛事释在京囚死罪者二人杖罪者四十七人　癸丑幸大承天防圣寺　古都元帅奇哩引兵击阿固贼党于靖江路海中山为云梯登山破其栅杀贼五百余人图卜坚之弟毕喇图固勒实举家赴海死又获图卜坚弟二人子三人诛之　戊午诏还平江路大玉清昭应宫田百顷官勿徴其租　吴江州大风雨太湖溢漂没庐舍孶畜千九百七十家辛酉命江浙行省给钞千五百锭赈之　丙寅雅克特穆尔取犛牛五千于西域来献　十一月壬申朔日有食之　云南行省言伊奇布色之地所牧国马嵗给盐以每月上寅日啖之则马健无病比因布呼叛乱云南盐不可到马多病死诏令四川行省以盐给之　乙亥李彦通萧卜朗吉达等谋反伏诛　癸未诏养雅克特穆尔之子达喇罕为子赐居第及所籍李彦通赀产　隆祥司使辉呼尔巴哈言海南所建大兴龙普时寺工费浩穰黎人不胜其扰以故为乱诏湖广行省臣伊噜巴哈及宣慰宣抚二司领其役仍命亷访司涖之　十二月戊申陜西行台御史勒古伯高坦等劾奏本台御史陈良恃势肆毒徇私破法请罢职籍还归田里有防虽防赦其准风宪例追夺勅命余如所奏　以黄金符镌文曰翊忠徇义廸节同勲赐西域亲军副都指挥使钦察以旌其天厯初红桥战功　壬子复命诸王呼喇楚还镇云南　癸丑河南河北道亷访副使僧嘉努言自古求忠臣必于孝子之门今官于朝者十年不省觐者有之非无思亲之心实由朝廷无给假省亲之制而有擅离官次之禁古律诸职官父母在三百里于三年聴一给定省假二十日无父母者五年聴一给拜墓假十日以此推之父母在三百里以至万里宜计道里逺近定立假期其应省觐匿而不省觐者坐以罪若诈冒假期规避以掩其罪与诈奔防者同科命中书省礼部刑部及翰林集贤奎章阁议之　癸亥雨木氷　是嵗以集贤大学士岳柱为江西行省平章政事时有诬告富民负永宁王官帑钱八百余锭者中书遣使诸路徴之使至江西岳柱曰事渉诬罔不可奉命僚佐重违宰臣意岳柱曰民惟邦本伤本以敛怨亦非宰相福也令使者以此意复命雅克特穆尔闻其言感悟命刑部诘治得诬罔状坐告者罪以其事闻帝嘉之特赐币帛及上尊酒桂阳州民张思进等啸聚二千余众州县不能治广东宣慰司请发兵捕之岳柱曰有司不能抚绥边民乃欲侥幸兴兵以为民害邪不可宰执皆失色宪司亦以兴兵不便为言岳柱终持不可遣千户王英徃问状英直抵贼巢谕以祸福贼曰致我为非者两廵检司耳我等何敢有异心哉谕其众皆使复业一方以宁岳柱阿噜辉萨哩之子也监察御史陈思谦言铨衡之有四入仕之门太多黜陟之法太简州郡之任太淹朝省之除太速欲设三策以救四一曰至元三十年以后增设衙门冗滥不急者从实减并其外有选法者并入中书二曰宜参酌古制设辟举之科令三品以下各举所知得才则受赏失实则受罚三曰古者刺史入为三公郎官出宰百里盖使外职识朝廷治体内官知民间利病今后歴县尹有能声善政者授郎官御史歴郡守有竒才异绩者任宪使尚书其余各验资品通迁在内者不得三考连任京官在外者须歴两任乃迁内职绩非出类守不败官者则循以年劳处以常调凡朝缺官员须二十月之上方许迁除帝可其奏命中书议行之时有官居防者徃徃夺情起复思谦言三年之防谓之逹礼自非金革不可从权遂着为令有诏起报严寺思谦曰兵荒之余当罢土木以纾民力帝嘉之曰此正得祖宗立台宪之意继此事有当言者无隠赐缣绮旌之思谦祐之孙也　帝命奎章阁命取国史阅之左右舁匮以徃国史院长贰无敢言编修吕思诚独跪阁下争曰国史纪当代人君善恶自古天子无观阅之者乃止
  </div>
  <div class="pagination">
   <a href="资治通鉴后编_page39.html">
    上一页
   </a>
   <span>
    ...
   </span>
   <a href="资治通鉴后编_page35.html">
    35
   </a>
   <a href="资治通鉴后编_page36.html">
    36
   </a>
   <a href="资治通鉴后编_page37.html">
    37
   </a>
   <a href="资治通鉴后编_page38.html">
    38
   </a>
   <a href="资治通鉴后编_page39.html">
    39
   </a>
   <span class="current-page">
    40
   </span>
   <a href="资治通鉴后编_page41.html">
    41
   </a>
   <a href="资治通鉴后编_page42.html">
    42
   </a>
   <a href="资治通鉴后编_page43.html">
    43
   </a>
   <a href="资治通鉴后编_page44.html">
    44
   </a>
   <a href="资治通鉴后编_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
