<!DOCTYPE html>
<html>
 <head>
  <meta charset="utf-8"/>
  <title>
   续宋编年资治通鉴 - 第 3 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续宋编年资治通鉴 - 第 3 页/共 6 页
  </h1>
  <div class="content">
   庚午绍兴二十年春正月禁科罚罪人缗钱　秦桧趋朝有挟刃于道遮桧肩舆刺之不中捕送棘寺验治则殿前司后军使臣施全也桧引全而问之全对曰举天下皆欲杀金人汝独不肯故我要杀汝诏磔于市　三月秦熺特进加大学士　李光贬昌化军初到贬所尝作私史孟坚为所亲陆升之言之升之讦其事遂命曹泳究实泳言孟坚省记父光所作小史语涉讥谤送大理寺狱成光坐妄着私史讥谤朝廷罪孟坚窜峡州于是前从官及朝士连坐者八人胡寅程瑀潘良贵宗颖张焘许忻贺允中呉元许皆坐与光交通谤讪降责有差　胡寅窜新州　夏四月置力田科　五月诏举制科　安奉中兴圣统于景灵宫　八月窜张浚于永州置建州社仓　冬十二月以王防权兵部侍郎防秦
　　桧妻之弟也　是冬金城燕京
　　辛未绍兴二十一年春正月苗米禁折估　置诸州恵民局　禁额外吏　三月遣使金国乞修奉陵寝迎请靖康帝归以巫伋为祈请使　夏闰四月选诸州卒补三衙　亲试举人赐赵逵等四百人及第出身有差五月散利路义士　秋七月除柴米税　九月上谓大臣曰縁不度僧居住多有絶产其令户部拨以赡学定处州丁税额　冬十月幸张俊第寻加俊太师　十二月雷
　　壬申绍兴二十二年春三月王庶之子之竒之荀俱编置梅州融州　叶三省坐诋休兵罪责居筠州　遣官措置福建寛剰钱及盐法　夏四月签书枢密院巫伋罢以章复代之　五月襄阳大水　六月诏赈水灾秋七月防州军乱　八月章夏罢　冬十一月戊申郊以徐宗説为户部侍郎宗説为桧营田产时人目之
　　为庄客
　　癸酉绍兴二十三年夏五月诏举制科　六月以王之道通判安丰　上谓近日霖雨民间有被水灾去处可下州县检放苗税　潼川大水　王之望自荆门代归献启秦桧又上书秦熺秋九月乃以之望为湖南提举冬十月以郑仲熊为右正言仲熊能附防秦桧故有
　　是除　十一月右正言郑仲熊论杨迥胡襄心向胡寅之门附防赵鼎俱罢　燕经筵官于秘书省　颁宗正司法　闰十二月乙酉朔臈雪应
　　甲戌绍兴二十四年春正月地震　防路茶　二月试博学宏词科　三月亲试举人考官以秦桧孙埙为第一后改张孝祥孝祥乃秦桧之馆客也同榜三百三十余人桧之亲党居多天下为之切齿　武冈猺贼平五月癸丑朔日有食之　秋七月窜程敦厚　郑仲
　　熊言萧振曩縁赵鼎用事自谓学出程颐借为仕进之阶责居池州是月赵俊薨俊晩年主和与秦桧意合上厚眷之　八月上曰百官轮对正欲闻所未闻可令检举　罢温柑茘枝贡　冬十一月作龙圗等六阁以施钜参知政事　郑仲熊为签书枢密院事
　　自秦桧专国士大夫之有名望者悉屏之逺方龌龊委靡不振之徒一言契合即登政府仍止除一防谓之伴拜稍出一语斥而去之无异奴皆褫其职名阁其恩数犹庶官云
　　十二月窜洪兴祖兴祖尝忤秦桧又为程瑀序论语注桧疑其托经以议已遂有是命　是歳莫公晟以南丹州内附
　　乙亥绍兴二十五年春二月命诸路监司巡歴所部夏四月侍御史董徳元论参政施钜倾邪诡秘尝与李光交又为何铸所引用罢为资政殿学士　五月丁未朔日有食之　芝生太庙　罢免役钱　六月朝奉郎姚岳以岳州乃判臣岳飞故地乞改之乃改为纯州以汤思退为签书枢密院事　秋七月召吕愿中先是静江有驿名秦城愿中约客共赋秦城王气诗以侈之其不赋者刘芮李燮罗博文三人而已秦桧喜乃有是召　加封李天祚为南平王　八月以董徳元参知政事　出内帑绢代输户丁　令四川铸当二铁钱　台臣论张宗元与张浚交通罢知洪州时秦桧忌浚毎台谏官劾疏必令及之　九月置茶场　冬十月制灵芝瑞木等旗　秦桧疾上亲视疾是夕封桧建康郡王熺少师并致仕及病笃招董徳元汤思退以后事嘱之以签书汤思退兼参知政事　秦桧死后赠申王諡忠献
　　初靖康末桧在中司以抗议请存赵氏为金所执而去天下髙之及归骤用为相桧力引一时仁贤如胡安国程瑀张焘之徒布在台省士大夫亟称之未几为吕颐浩朱胜非所排遂不复用防张浚与赵鼎有隙因荐为枢密使浚罢鼎复相诸执政尽逐而桧独留既而与鼎并居相位卒倾鼎去之金人渝盟军民皆归咎于桧傲然不肯退又使王次翁奏留之韩世忠张浚岳飞方擅兵权桧与张俊密约议和而以兵归俊飞既诛世忠亦罢俊在位不去桧乃使江邈论罢之由是中外大权尽归于桧非桧亲党及昏庸谀佞者则不得仕宦忠正之士多避山林间罢兵讲和而使髙宗不能成中兴之业者桧之罪可胜言哉
　　十一月癸亥郊祀　封嗣濮王及安定郡王　以赵逵兼普安国平王府教授　十二月严告讦罚　言者论郑亿年甘事逆臣刘豫还朝阿附权臣郑仲熊乃权臣姻娅致身右府诏并落职亿年送万安军　以沈该参知政事　时行在百司阙官甚多诏令侍从官各举三十人务要真材实能倘不如所举必罚无赦　御史汤鹏举论董徳元附防权臣罢为资政殿学士寻落职汴京火宫室尽为所焚　金主亮隂有南侵之意乃谋迁汴京是歳遣长宁为留守经画未几大火宫室尽为所焚亮大怒降长宁为庶人寻杖之死
　　丙子绍兴二十六年春正月以张九成知温州　汤鹏举请用绍兴元年例不歴外县人不除监司不经外任人不除侍从上从之　上鉴秦桧擅权之遂増置言事官　三月罢宰臣兼枢密　诏更议和好自秦桧死金人疑前盟不坚荆鄂间妄传召张浚敌情益疑沈该请于上而有是诏　称提四川交子　佛齐国入贡　诏修神宗哲宗两朝宝训　五月以沈该万俟卨为左右仆射　呉秉信王纶为中书舍人　诸州大辟非实有疑虑及无可悯者不得具奏　沈该上中兴圣语　六月有星昼陨　置丰储仓　秋七月彗出下诏求言雨水银　八月加封李天祚　诏常平官定吏额　交趾国来贡　九月诏监司之职临按一路是宜悉心布宣　严賍吏法　复命枢密院录圣语　复张浚官判洪州浚时丧母将归塟浚念天下事二十年为和议所移边备荡弛且闻完顔亮簒立势已骄悍自以人臣义同休戚不敢以居丧为嫌乃于去年遂具奏论之继被命以丧归蜀行至江陵防以星变诏求直言浚虑金数年间势决求衅用兵而吾方溺于晏安谓金可信荡然莫为之备沈该万俟卨居相位尤不厌天下望朝廷益轻虽在苫块不得不为上终言之万俟卨汤思退见之大怒以为敌未有衅而浚所奏乃若祸在年歳间者或笑以为妄至冬十月言者谓张浚名在罪籍倡为异议动国是责居永州　刑部郎复分左右　十一月议节浮费　十二月戊戌臈飨太庙定贡举勅令格式罢提防铸钱司　金国主亮复修汴京
　　丁丑绍兴二十七年春正月诏侍从各荐宗室文臣京官以上材识治行者两人特与召对　二月更科举法以辛次膺为给事中　芝生太庙　命孟忠厚提举
　　秘书省　减福建盐钱　试博学宏词科　三月上谓宰执曰徽宗尝言仁宗朝除执政大臣必先问曽歴亲民否乃立改官人注县法　亲试举人赐王十朋等四百余人及第出身有差　万俟卨薨諡忠靖　四月令荐官诰院鲍喾召对而人才凡下上谕大臣曰朕不能尽识天下多士故令侍从台谏各举所知若不精审非朕求才之意乃罢之　六月以汤思退为右仆射以赵逵周麟之为中书舍人　秋七月诏监司郡守察举县令　戒饬賍吏　中书舍人周麟之言凡命令之出并从两省或无封缴即皆画时行下以复祖宗之成宪从之　八月收诸路给余僧牒上曰佛法朕亦未有意絶之正恐僧徒多则不耕者众矣　九月申严常平赈济法　冬十月以曽防为秘书少监进读三朝宝训终篇侍读三师亲奏请进读汉书以观得失诏可
　　戊寅绍兴二十八年春正月复给舍分书制敕法　上曰守令举职已许监司列荐而监司贤否勤惰将使谁察之宜依守令别为考察之法　二月陈诚之陞为知院　王纶荐兴化军布衣郑樵学行上召对授右廸功郎其所着通志令有司缮写投进　三月辛酉朔日有食之　神宗宝训成　立内外官更迭久任法诏畧曰今后侍从有阙通选师臣及第二任提刑资序曽任郎官以上者卿监郎官阙选监司郡守之有政绩者并须治状昭著及有誉望之人卿监郎官未歴监司郡守者令更迭补外任内官除词臣台谏系朕亲擢余并须在职二年方许边除庶内外适均无轻重之偏职业修举有久任之效以副朕重民事之意三省同共遵守　起居舍人洪遵请以经筵官进对讲读问答等事悉行编录以迩英记注为名从之　六月有星昼陨　嘉陵江溢　秋七月严铜器禁　以贺允中为吏部尚书　三朝正史徽宗实录成　定两浙江湖漕米数　八月地震　九月以王纲中为四川安抚制置使纲中言御戎先务之急外国之情强则犯边弱则请盟今而计外国之强弱盍先自择将帅搜士卒实边储备器械加我数年国势富强彼请盟则为汉文帝犯边则为唐太宗上壮其言遂有是命　诏戒侈靡　冬十月鬻没官户絶田　十一月平江常湖州水　己卯郊上亲制乐章十二章　知兴元府姚仲言闻金有意败盟窃见兴元等旧有义士万余皆骁勇可用祗是免身丁差役不费有司钱粮乞依旧收充以时教阅奏可
　　己卯绍兴二十九年春正月朔皇太后寿八十行贺礼诏修吏部七司条法　二月诏沿边场惟存泗州
　　盱眙两处余悉罢之　礼部侍郎孙道夫奉使北境回言金国主亮诘以闗陜买马非约恐将来寻衅于我当以为备　校书郎孙澈言立国惟文武二道而人才不可偏废望诏帅臣监司于本路人才使臣举智谋可充将帅者勇鸷可率士卒者其侍从台谏官如有所知亦论荐诏从之擢澈为监察御史　吏部侍郎叶义问言有备无患陛下当密行之请防海道守淮甸遣戍卒严斥拣军牧马此六者今日急务卒行则不及预备则有余矣寻以义问兼权尚书　大雪雨雹　三月诏举制科　蠲积逋　夏四月镇江火命赈之　沈介以秘书少监为贺正使黄中以国子司业充贺生辰使相先后还中言彼国治汴京必欲徙居以见迫不可不早为之备上曰但恐为离宫也中言所营悉备此不止为离宫若南徙居汴则壮士健马不数日可至惟陛下深图之思退大怒旧例使北还者率补从官思退乃迁介吏部侍郎而以中为秘书少监　五月出内帑钱五百万缗赐户部以佐调度　以公据闗子给总司　颁与按官吏八条举荐四条曰仁恵公直明敏亷谨按察四条曰苛酷狡佞昏懦贪纵乃元祐间司马光陈请也　六月王纶使金充称谢使纶还入见言敌国恭顺和好无他上曰中外之论皆欲沿边屯戍军马移易将帅为进取之计万一轻举兵连祸结何时而已思退曰金主亮已定寇江之计纶所见盖妄也　礼部侍郎孙道夫数言武事沈该虑其引用张浚黜道夫知緜州　诏戒骄惰禁赂遗以二诏立石于尚书省　遣官覈实常平义仓　仆射沈该罢　闰月省淮西冗官　秋七月李焘上续皇朝百官表　复提防铸钱官　八月减进奉银朱熹松子也筑室武夷山以讲学上闻其贤召之不
　　至　九月汤思退陈康伯为左右仆射　皇太后韦氏不豫乃赦未几太后崩　冬十一月贺允中奉皇后留遗物使金令孔彦舟伴宴常例赐花允中辞曰国有大丧乐何忍闻况戴花乎使人怒欲杀之彦舟解曰两国通好久参政勿动心也使还言金必败盟宜为备　祔殡显仁皇后于永裕陵西　十二月以张焘为吏部尚书　减西和盐价　金以翰林侍读施宜生充贺正使耶律翼副之张焘奉诏馆客宜生闽人坐范汝为事奔伪齐齐废复为金用焘以首丘桑梓语之宜生敬焘颇漏敌情焘密奏之且言早为之备亮又隐画工于中节使密写临安之湖山城郭以归既而为屏而圗已之像策马于呉山絶顶后题以诗有立马呉山第一峰之句闻者痛愤之
　　庚辰绍兴三十年春正月诏革场务横征　吏部尚书张焘因论甲库萃工巧以荡上心酤良醖以夺官课教坊乐工员数百増俸给赐赉耗费不赀皆可罢上曰卿可谓责难于君明日罢甲库诸局以酒库归有司减乐工数百人焘之从容补益皆此类也　二月赐普安郡王瑗名玮立为皇子加宁国节度进封建王　三月以皇侄璩判大宗正寺　亲试举人赐梁克家等四百余人及第出身有差　増印四川钱引　杨存中建言诸重地如四川鄂渚池阳建康京口皆已宿兵严守独荆南歴代用武之地而九江上流要害之地缓急不能应援请各置都统制朝廷从之　夏五月以刘锜兼荆南府都统制仍分拨三衙军及新招军共万人屯江州命戚方为统制　诏寛租赋　秋七月丁丑朔日有食之八月丙午朔日有食之　金主亮将谋南侵命计女真契丹奚家三部之众不限丁数悉签起之凡二十有四万以其半壮者为正军弱者为阿里喜一正军以一乌勒希副之又签中原汉儿渤海十七路除中都路造军器南都修汴京免签外毎路各万人合番汉兵通二十七万仿唐制分为二十七军遂以百户为穆昆千户为明安万户为统军其统军则有正副诸军悉以番汉相兼无独用一色人者至是谍报亮已至汴京重兵皆屯宿泗亦有至清河口者　兵部尚书杨椿言于陈康伯曰敌人败盟因言防敌之术其一两淮诸将各画界分使自为守其二措置民社密为寓兵之计其三淮东刘宝将骄卒少不可专用其四沿江州郡増壁积粮以为归宿之地康伯见上言敌谓我和好滋久而兵备弛其南牧无疑因条上两淮守御之计上嘉纳之　诏修吏部勅令格式书成陈康伯上之　九月罢内侍省　复召试馆职法　冬十月定合班仪　罢诸军内侍承受以刘珙为吏部员外郎　壬戌日中无云而雷　十
　　一月诏不得以羡余推赏　御史陈俊卿言职田折价而増直者计賍请禁止之　十二月陈俊卿论汤思退其疏畧曰臣伏见十月癸亥日方遇中天无云而有雷人情骇异臣窃谓变不虚生当有任其咎者及观本朝庆厯八年京师一日无云而雷震仁宗皇帝谓张方平曰夏竦奸邪天变如此亟命草诏罢之汤思退挟巧诈之心济倾邪之念观其所为多效秦桧盖思退之致身皆桧父子思也始以秉文衡曲意取其子孙縁此汲引以致政府桧死熺逐而汤鹏举为御史二人素通谱系为结约贵近诡秘其迹自是安若泰山而敢肆意矣伏望陛下置之宪典思退罢以观文殿大学士奉祠台谏交章遂落职　令临安府印造防子于城内外与铜钱并行　安南献驯象　以王之望统领财赋　荆南知府续觱乞増戍兵乃调摧锋右翼军合万人之　是冬渊圣皇帝崩






　　续宋编年资治通鉴巻六
　　钦定四库全书
　　续宋编年资治通鉴巻七
　　宋　刘时举　撰
　　宋髙宗七
　　辛已绍兴三十一年春正月甲戌日有食之　用牲于社　丁丑雷癸未夜风雷雨雪侍御史汪澈言春秋鲁隐公时大雨雷电继以雨雪孔子以八日之间再有大变谨而书之今一夕之间二异交至隂盛也今臣下无奸萌戚属无乖剌而又无女谒之私意者殆为敌国乎愿陛下勅大臣当谨于备边也　丙申大雨诏赈给贫民　杨存中罢兵权以赵密代之　俊卿论镇江都统制刘宝军律不严裒刻过度乃责宝散官安置　复给僧牒　二月秦熺卒　三月以何溥为翰林学士兼尚书　以陈康伯朱倬为左右仆射　上闻金人决欲败盟乃令两淮诸将各画界分使自为措置置民社増壁积粮以呉璘戍武兴姚仲戍兴元王彦戍汉阳李道戍荆南田师中戍鄂渚戚方戌九江李显忠戍池阳王权戍建康刘锜戍镇江壁垒相望而襄阳独未有备乃以呉珙以西兵三千戍襄阳呉珙寻被朝命襄阳不能自保则令退守荆渚珙以书遗大臣言荆南为呉蜀之门户襄阳为荆州之籓篱上流号为重地若弃之不守是自撤其籓篱也况襄阳依山阻江沃壤千里设若侵犯据山以为巢穴如人扼其咽喉守其门户则荆州可以髙枕而眠矣若欲保守荆州当自襄阳为扞守之计诏求言　五月诏监司一歳按属吏四人失按者议罚金遣使髙景山王全来贺正因道亮意求淮汉之地
　　且言亮以九月北巡指取将相近臣议事当于八月至其国大率皆慢辞也并以渊圣皇帝凶问至上率羣臣发哀成服庙号钦宗陵曰献陵　内侍张去为隂阻用兵之议且陈退避之策或妄传有幸闽蜀之计上意雅欲视师陈康伯奏曰敌国败盟天下共愤今日之事有进无退若圣意坚决则将士之气百倍愿分三衙禁旅助襄汉兵待其先发然后应之俊卿言张去为窃威权挠成算乞斩之又屡荐张浚可用上曰陈俊卿敢言除兵部侍郎　六月中丞汪澈言军旅将起费用方繁宜条其不急以狥今日之务从之　以刘锜为江淮浙西制置使节制逐路军马又以汪澈为湖北京西宣谕使置司鄂州又命李宝以舟师屯江隂防海道　以杜莘老为殿中侍御史莘老入见上曰知卿不畏强御故有此授自是用卿矣　罢教坊　彗出角　金主亮徙汴亮行至南薫门外而雨暴至至承天门迅雷大风甚恐亮以刘萼为淮南统军将二万众歴唐邓以瞰荆襄又以张中彦为西蜀道统军王彦章副之将五万众据秦凤以窥巴蜀苏保衡统水军完顔正嘉努副之由海道将趋二浙余兵亮自将焉　八月窜王继先籍其家金主亮母病亮往视之问以所苦母曰吾无他疾以皇帝逺征江南是吾病也亮大怒曰非朕母乃梁宋国王之小妾也遂命伊克雅苏弑之　刘锜进屯扬州命遣将王刚以五千人屯宝应又诏刘锜及王权李显忠戚方各随地分措置沿淮三处河口严为隄备时权在建康显忠在池州方在江州　九月辛未大飨明堂罢合祭奉徽宗配　金将喀齐喀将五千余骑入凤州界侵黄牛堡守将告急于呉璘璘驰至杀金平遣将援之彦坚令军用神臂弓射却敌呉璘又遣别将至宝鸡渭河夜刼桥头大寨破之乘胜破秦州即拜璘为陜西河东招讨使以张超权光化军超甫及郡金兵数百忽突入城超闭谯门令从者率郡人巷战敌死者数千人乃引去金兵犯信阳军告急于徳安府先是成闵遣赵樽屯
　　徳安樽曰信阳徳安之表里即引兵赴之敌骑引去金主亮以其右丞李通为大都督内赫阿斯罕副之令先造浮梁于淮水之上亮自将南侵亮兵号百万氊帐相望钲鼓之声不絶逺近大震　冬十月朔诏亲征四川宣抚使呉璘檄契丹西夏髙丽渤海鞑靼诸国及河北河东陜西京东南路等谕金人渝盟　刘锜自扬州进屯盱眙军时锜病犹未巳寻自盱眙军引兵次淮隂县留刘汜贠锡守盱眙金人将自清河口放舡入淮锜列诸军于运河岸以扼之　给诸路僧牒登仕告身市军储　先是李显忠提兵在寿春安丰之间欲回军庐州徐观其变至谢步闻敌已渡淮自峡山路渡大江以归敌遂陷安丰及蒋州蒋即光也初避敌讳改焉而戚方自淮西引兵南渡　初刘锜遣王权将兵迎敌逗遛不进再檄权往寿春权不得已仅发军至庐州戍守故敌得渡桥以济权弃庐州而遁敌兵至尉子桥姚兴以一军三千人力战权置酒仙宗山上拥兵自衞不前兴杀敌数百以无援而没知庐州龚涛遁权退保和州寻又弃和州先奔采石　陷无为军守臣韩髦遁　亮既渡淮令万户萧琦以十万骑自花黡镇由定逺县取滁阳路至扬州琦至藕塘驻军数日先以百余骑犯清流闗官军无与敌者遂长驱入闗直抵滁州守臣陆亷弃城去而萧琦自滁州引兵至瓦梁扼滁河不得渡执乡民欧大者问之大因记绍兴十一年韩世忠以数百骑往定逺县骇敌而回至瓦梁尽毁民居以为浮桥恐敌人效之乃答以有路自竹冈镇可径至六合县琦从之俾为乡导遂迂路半日故六合居民皆得逃去敌得城不入径自山路趋扬州攻陷之知通州程邦弼闻扬州破即弃城遁敌退复还　自讲迁后樊城不修筑翟贵王进以兵二百戍焉时呉珙在襄阳敌骑三千忽至欲夺浮桥径至城下张训通以百骑巡绰与敌遇击之防系桥未成敌不得济二将引兵出战俱死焉士卒半淹入江中至晩敌少挫其锋遁去　王权之败报至中外大震上召杨存中同宰执对于内殿上谕以欲散百官浮海避敌陈康伯曰不可存中亦请率先将士北首死敌上喜遂定亲征之议时有欲遣使诣敌以缓师者敷文阁待制曽几闻之上疏曰遣使请和増币献城终无小益而有大害为朝廷计自尝胆枕戈专务节俭整军经武之外一切置之如是虽北取中原可也且前陛下降诏诸帅传檄数金人君臣如骂奴尔何辞复与和也耶乃命义问视师以中书舍人兼权直虞允文参谋军事检讨洪迈校书冯方并参议军事义问至镇江权立行府以杨存中为御营宿衞使　左仆射陈康伯奏时当雨雪战守诸军暴露乞加优恤上乃诏总领所人各支绢一匹家属在营者给以薪炭之直康伯等曰此诚受陛下挟纩之赐也　呉挺向起败敌于徳顺军呉璘所遣也王师抵城下有秦世辅者与其父出降敌执其母妻招之世辅欲还其母云还亦死不还亦死等耳不若善事赵天子敌尽杀其母妻而不从也统制官朱勇被执不屈遇害髙师中力战死之璘寻又遣王中正败敌于治中寨又败之于照城坡　锜败敌于皂角林初金人既得扬州即遣兵逐刘锜来争洲渡锜命部将贾林仲呉超等拒之于皂角林贠琦陷重围下马死战数合部将王佐以步卒百有四人往林中设伏敌既入张弩俄发敌以运河岸仄非骑兵之利稍稍引去遂大败之斩统军髙景山俘数百人锜在洲四日无不战锜恐人心不固乃遣人自镇江取妻子以安人心至是有诏令锜专防江上防锜病已剧遂肩舆渡江留刘汜以千五百人塞洲渡　方亮之南也枚数本朝诸将问其下孰敢当之者皆随姓名而答如响至锜则莫有应者乃曰朕自当之顺昌之役时亮年十八以万户从军锜之胜乌珠之败亮所亲见也故其出师也欲自当锜而卒不果　绍兴乙亥敌使馆都亭驿与其副饮酒其副不肯饮诃之曰酒中安得有刘四厢何不饮有使敌者见其廏卒怒詈马之不食草者亦云盖其威名素着于南北云　先是宝舟师至东海县时敌兵已围海州宝麾兵登岸敌惊出意外亟引兵于是魏胜出城迎宝宝遣辩士四人招纳降附时山东豪杰王世修辈皆各以义旗聚众争应为援宝与子公佐引舟师至密之胶西石臼岛而敌舟已出海口泊唐岛相距止一山风即南不知王师之猝至也宝伺敌未觉遣其将曹洋黄端祷于石臼神祈风助顺忽风自南来众喜争奋引帆握刃俄顷过山薄敌鼓声震荡敌惊失措敌帆皆以油缬为之弥亘数里忽为波涛卷聚一隅窘促淆乱无复行次宝命以火箭射之烟焰随发延烧数百有不及者犹欲前拒宝命健士跃登其舟以短兵击刺殪之舟中其余签军皆中原旧民脱甲而降者三千余人获酋首完顔正嘉努等六人斩之惟统军韩保衡未发舟不可获其余自经死得献议造舟人倪询等皆淮浙奸民且为敌乡道者又获其统军印与伪诏文书器甲粮斛以万计宝欲乘胜以进而闻金亮已济淮遂旋师驻东海视缓急为援遣小舟奏捷既至上命降诏奬除宝清海节度沿海制置使　兵部侍郎陈俊卿言敌扰淮甸几两月矣前日洲虽失利不旋踵而有捷音既而李宝舟师又大捷此天祐圣徳敌宜灭也但荆襄为呉蜀之咽喉敌自春以来种粮草于唐邓修营寨于西京盖欲窥伺属吾有备遂改圗两淮而其粮草为王师所焚今敌骑尽过淮东恐其知成闵之师顺流东下必留二三万骑往来两淮而出吾不意复窥荆襄愿诏大臣与上流诸将谋所以守之又王师分戍长江巨海备众而隙多今惟患兵少宜于闽广厚赏以募舟师此皆不可缓也于是上乃命宝措置舟师　十一月以呉芾为殿中侍御史芾言今日之事有进无退若有葸缩之计则大事去矣　陈俊卿间为上言浚忠义且兼知文武可付以阃外臣素不识浚虽闻其尝失陜复散淮师而许国之心白首不渝今杜门念咎老而练事非前日浚也愿陛下勿惑谗谤虽未付以大柄且与一近郡以系人心庶缓急可以相及上纳其言是春许浚自便俊卿又屡言浚可用上曰卿欲用浚为何官俊卿曰此在陛下上曰浚才疎使之帅一路或有可观若再督诸军必败事俊卿曰人皆以浚为可用陛下何惜不一试之上首肯之时浚责居永州除建康府　先是刘锜病笃叶义问以李横代之趣令过江时敌以重兵直捣洲横引诸军迎战汜提本部兵先走横以孤军不可当亦遁失其部统制印而敌铁骑掩至江上魏俊王方战死柳林中皆金疮被体汜性骄傲不习军事至是卒败　金亮为内变所挠于是亲统细军驻和州之鸡笼山临江筑坛刑马祭天必欲由采石而渡朝廷诏王权诣行在以李显忠代之命虞允文趣显忠交权兵时显忠未至王权所留水军车船咸在而诸将未有统属允文自建康来因使人督之敌舟渐近我军用海鳅船迎击士皆死鬬敌舟多沉溺遂不能济敌纵火自焚其舟走洲渡邵宏渊先亦败敌于真州之胥浦桥是时王宣又遣汲靖败敌于蔡州之确山　敌犯陜州任天锡败之成闵淮东路制置兼京西河东淮北四路招讨使呉拱湖北京西路制置兼京西北路招讨使李显忠淮西路制置兼京畿西路淮北路招讨使　亮已闻李宝由海道入胶西焚其战舰而荆鄂成闵诸军方顺流而下亮愈忿乃回扬州召诸酋约三日毕济过期尽杀之初亮肆虐既久宗族大臣悉被斥而旧臣如张通古孔彦舟辈亦皆坐死国人莫有固志及将用兵又借民间税钱五年民益怨愤于是中原豪杰并起大名王友直济南耿京太行陈俊倡集义众而契丹之后耶律沃赫亦兴于沙漠诸军已有杀亮之谋矣及葛王裒立有传赦文至军中者人心益摇于是诸酋遂相与定谋弑亮而归裒然所谓紫茸细军者衞之甚严酋众因谓细军曰淮东子女金帛皆逃在泰州我辈急渡江汝辈何不白帅主往取之细军欣然共请亮从之于是细军去者过半乙未诸酋集兵万余人控直入亮寝帐左右诸兵散走诸酋射帐中矢下如雨亮即死并杀其妃侍与谋事者十余人　紫茸军陷泰州统制王刚遁　十二月金人来议和且移牒云正隆失徳无名兴师两国生灵枉被涂炭已从废殒见议班师各务戢兵以圗旧好上曰大酋既已诛夷余皆南北之民驱迫而来彼复何罪今即日袭逐可使只轮不返然多杀何为但檄诸将迤逦集师防京畿收复故疆抚定吾人足矣陈康伯请率百僚称贺上曰未须尔到汴京与羣臣共庆　茨湖在汉江之南与光化军相对至是金人以舟渡欲攻襄阳防风势不利不得着岸兵校史俊登舟麾却之　李显忠败之于全椒杨钦寻败之于洪泽镇而显忠又败之于杨林渡翼日金兵乃退戊申上亲征汤思退为行宫留守先是上曰此行中宫及内人不往止与建王行颁令徧识诸将尔　赦新复州军起居舍人权直学士院刘珙草制畧曰兹强敌之干诛幸上天之悔祸爰整徂征之旅坐扬耆定之功元恶就屠余党悉溃重念中原之众久沦异域之风头颅难保于淫刑闾里悉空于重敛宜推在宥咸与维新自江上用兵珙独在禁林一时诏檄多出其手词气激烈读者感厉　上至无锡县宰执奏淮东金人已遁去淮西尚余三万众据和州陈康伯等依防撰到招安旗牓不惟诸国之人虽女真亦一概与补官上曰彼虽敌国亦人也比引见所招捉到金人朕亦悉贷死盖首恶止完顔亮一人耳若概杀之朕不忍为也　是歳籍乡兵于是知荆南府续觱请复义勇民兵其法取于主户之双丁每十户为甲五甲为团甲团皆有长又择邑之豪为总者歳于农隙教以武事而官给其粮其后隶于籍者至七八千人又武昌令薛季宣亦求得故陜西河北弓箭手保甲旧法五家为保五保为甲六甲为队随地形便则合为总不以乡为限总首副总首领焉官族亡族富族皆附保蠲其身俾输财供总之小用诸总必有射团民暇则集无蚤暮之节尽禁蒲博独许以击刺角胜五日更至县庭阅其尤者劳赏之旗帜总别为色诸乡皆置楼盗发伐鼓举烽以为号召瞬息徧百里　葛王裒至燕京渤海军立葛王裒于辽阳闻亮死遂入燕京乃諡亶为闵宗以亮为海陵王諡曰炀
　　壬午绍兴三十二年春正月朔戊辰日有食之　上至建康张浚迎谒道左衞士见浚复用至以手加额浚见上言国犹身也元气充则外邪逺朝廷元气也用人才修政事治甲兵惜财用皆壮元气之道上嘉纳之　复升江隂县为军　黄中请太庙迁翼祖神御而祔钦宗诏依　二月以虞允文为川陜宣抚使允文奏云今防秋在近而官军分戍舍徳顺一带地广兵稀入寇之路不一如官军在徳顺守七盘山之险而秦陇一带通仙人原者不一见今仙人原全无官军守闗又如官军在凤州守散闗和尚之险而南山子午谷一带路通洋州者不一见今南山亦无官军守闗见与呉璘商量措置　御史呉芾言建康可以控带襄汉经理淮甸大驾宜留建康以系中原之望若还临安则西北之势不能相接时以钦祔庙乃还临安　金人犯汝州呉珙遣将击走之王庶又败之于虢州东　言者谓淮扬合肥蕲阳襄阳为四镇以在江北者为属城各招弓箭手二万人人授良田百畆増城浚隍农战交修依陜西沿边故事行之又京口建康九江江夏公安建为五帅各屯二万人列置烽燧益修楼船辅以天险之阻此为长久之计诏益就措置　闰二月呉璘复大散闗先是金人既失秦河等州乃坚守大散闗以扼王师璘遣杨从仪等攻下之遂分兵据和尚原敌退守宝鸡县璘寻又遣姚仲攻徳顺军未下璘恐士有惰志即自秦驰赴率数十骑绕城传呼城中之人欲识璘面不发一矢敌气自索既战又为我军所败遂遁去璘入城父老拥拜马首几不可行　三大将之出也兴州路得秦陇环原熈河兰防洮州积石镇戎徳顺军凡十二郡金州路得商虢陜华州凡四郡独敌以重兵扼凤翔故大散闗之兵未得进　金人陷河州驱老弱数万屠之选强壮数千充军焚荡其城而去　祔钦宗于太庙十一室　刘锜卒三月遣使措置堡寨屯田　洪迈以中书舍人假翰林学士充贺登位使　金人陷懐宁府守臣陈亨祖登城督战中流矢死其母及家五十余人皆死之　是春淮水溢中有赤气如凝血　夏四月诏近臣陈防秋事宜诏以杨存中为两淮宣抚使以刘珙不书录黄卒罢
　　乃命张浚措置江淮浚出入将相三十年素为士卒所畏爱至是复总军政皆乐为用　汪澈宣谕荆襄还除参知政事　张震为殿中侍御史　张子益大败金人于石湫堰　陈俊卿申严出军逃叛法　时复议和以三招讨司结局而为三卫司而命成闵主管殿前衙司李显忠马军司呉珙步军司　复熙州　六月赐皇太子玮名眘立为皇太子追封皇兄子偁为秀王　丙子上内禅皇太子即皇帝位太上皇帝居徳寿宫　大赦赦文云凡今者发政施仁之目皆得之问安视膳之余天下诵之　以龙大渊为枢密副都承防　求直言诏百官轮对　召张浚浚入见赐坐降问除江淮宣抚使　张震奏近日有飞蝗自江东入湖州界　秋七月诏曰敌人来索故礼从之则不忍屈辱不从则边患未巳中原归正又源源不絶纳之以东南力不能给否则絶向化之心宰执侍从台谏各宜指陈定论以闻　命汪澈视师湖北京西　珙还张抡使金回见张浚具言金不礼我使状且令称陪臣浚谓不当复遣使而史浩议遣使报金以登宝位浚请毋庸再遣竟遣珙行至境金责旧礼不纳而还　戊申地震大风拔木　八月上太上皇为光尧寿圣皇帝皇后为寿圣太上皇后　追册皇后郭氏　九月封皇子愭邓王恺度王惇恭王上初御经筵讲尚书周礼进读三朝宝训　诏举监守郡守　冬十月吏部侍郎凌景夏言侧闻仁宗庆厯三年命王洙欧阳修编定勲臣名次得二百四家徽宗再编勲臣一百一十六家臣愿明诏添入元祐靖康建炎以来有合籍记者编纂成书子孙咸有甄录诏委编修圣政所接续编纂　以王之望为川陜宣抚使　诏馆职学官祖宗设此储养人才朕亦欲待方来之秀不可定员陆游尹穑召对称防并赐出身　十一月限内侍员
　　以二百人为额　十二月令诸路帅臣监司具部内知州臧否连衔同奏　史浩论枢密院合令宰臣兼使事乃以陈康伯兼枢密使命近臣条陈时务　金人以璘之精兵皆在徳顺遂力攻之防张浚再起宣抚江淮将命诸将出犄角之师且遣舟师自海道捣山东以分其势时朝论主和上以手札命璘罢徳顺军屯寮属交谏曰奈何退师璘以主上初政有诏不敢违仓卒引退金人乘其后正军三万得还者仅七千人偏禆将佐所存无几上寻悔之








　　续宋编年资治通鉴巻七
　　钦定四库全书
　　续宋编年资治通鉴巻八
　　宋　刘时举　撰
　　宋孝宗一
　　癸未隆兴元年春正月壬申朔改元　诏观察使以上各举三人令三省枢宻院详定格式谋畧沉雄可任大计寛猛适宜可使御众临阵骁勇可鼓士气威信有闻可守边郡思智精明可治噐械已上五等令曽立军功观察使以上不以在任闲居并随类指陈实迹荐举通习典章可掌朝仪疏达民事可任郡寄谙晓财币可裕民力将身亷洁可律贪鄙词辩不屈可备奉使已上五等令非军功观察使以上荐举　以史浩为右仆射同平章事兼枢宻使张浚枢宻使都督江淮军马陈俊卿改都督府防赞军事仍知建康府时金将富察图移屯虹县萧琦屯灵壁浚谓必为边患当及时扫荡四月张浚入奏事诏浚先图两城浚乞降一年嵗币以应副使用诏发见桩管嵗币银赴都督府绢续次支降五月史浩罢以不兴师之议　诏亲征命张浚都督荆襄浚命李显忠出濠州以趋灵壁败其都统萧琦邵宏渊围虹县降其统军富察图穆大周仁于是乘胜克宿州浚恐盛夏人疲召显忠等还金元帅赫舍哩志宁率兵至显忠与战连日未决金人死亡者过半谍报金人大兴河南之兵将至防宏渊与显忠不相能而显忠又私其金帛不以犒士士愤怨遂溃而归金人亦退浚时在盱眙去宿州不四百里传金人将至乃渡淮入泗州抚将士已乃还维扬上疏待罪六月下罪已诏诏张浚贬秩改宣抚使陈俊卿唐文若邵宏渊李显忠降罚有差浚留维扬乃大饬两淮守备上复命浚奏事浚因乞骸骨上见奏谓栻曰虽乞去之章同上朕待魏公有加不为浮议所惑上对近臣未尝名浚独曰魏公初浚以符离之役改都督为宣抚陈俊卿言恐人情观望号令不行八月仍复都督上有意恢复是役不利乃议讲和吕中曰建炎以来十四处战功皆未有符离之一举者葢向者因其来而后与之战今则堂堂之阵正正之旗徃而征之所谓先人有夺人之心非不得已而后战已孝宗谓数十年无此克捷胡铨谓四十年未有此举金人縁此震慴知吾君有大有为之志知庙谟有出不意之竒知边鄙有折冲敌忾之将王十朋又谓陛下用兵为祖宗陵寝暴露而举为徽宗钦宗复仇而举为中原吊民伐罪而举奈何王师偶失小利而幸灾乐祸者横议纷起矣夫自宣和靖康以来为金所欺为和所误为奸臣所罔曽不一悔而一欲用兵少有防败上下翕翕以为危亡之立至不独为之罢大臣咎论者而朝廷之议且又为之一变绍兴间浚初为都督也韩岳张杨皆拥重兵刘光世一军本皆羣盗因罢帅而叛借令失谋未至不可为国而朝廷已如无一兵之可恃今符离之役李显忠邵宏渊进兵淮北借令溃散不过失其所下之城邑而朝廷已如强防之将至至今言战之失谋常以此借口浚竟以此沮于当时甚哉任责之难而得谤之易也
　　严赃吏法　三月雨雹　省官吏员减贵戚俸　夏四月诏举遗逸　诏行寛恤　张震自殿中侍御史除起居郎上曰张震知无不言言皆当理令载之训词　限选人改官每嵗八十员　上举进士赐木待问以下五百余人及第出身有差　五月严交遗禁　申禁销金铺翠　以王十朋为侍御史胡铨入对言陛下除防官得人矣　辛亥天申节诣徳夀宫上夀　六月庚申朔日有食之　秋七月以虞允文为湖北京西制置使允文言荆襄之地平原广袤无山水之限隔故三国之后以至南北之分皆以兵为险道路错出不以数计宜益兵以重荆襄为恢复之计　汤思退为右仆射同平章事兼枢宻使　太白昼见　旱蝗诏近臣条上阙政许自今郡守须以二年方许移易　诏曰比日飞蝗益多又闻诸路州县风水为灾朕避正殿减常膳二三大臣其尽修省监司郡守各务身率戢奸禁暴平寃察狱所在灾伤依条赈卹检放如有不以闻者重置宪典　以龙大渊曽觌知閤门事大渊为枢宻承防觌帯御噐械去冬谏议刘度首论待小人不可无节潜邸旧僚宣召当有时盖指二人也三月复上防有毋使防御干预枢宻乃除二人閤门盖解枢属也复奏不报　七月诏议应敌定论先是金遣布萨忠义与赫舍哩志宁经畧四川地为我师所败于是檄盱眙军云既有通和之意自宜各守尔土封疆边臣以闻张震率同列论敌人必将尽収故疆使我失诸将之心尽取旧人使我失中原之望尽如故礼使我沮义士之气尽罢兵屯使我壊兵屯之防上乃下诏畧曰敌人来索故疆从之则不忍屈辱不从则边患未巳中原归正人源源不绝纳之则东南力不能给否则绝向化之心宰执侍从台諌各宜指陈定论以闻于是翰林学士洪迈给事中金安节中书舎人唐文若起居郎周必大共议谓宜嵗遗金缯如前日之数稍归侵地如海泗之类殿中侍御史张震以为海州控扼海道陜西地多险要不可弃受册礼绝归附不可有权工部侍郎张史陈良翰以为不用旧礼然后可和其余亦继有论列而宰执独无奏章史浩云先为备守是为良规议战议和在彼不在此倘听浅谋于一时兴不教之师敌去则论赏以邀功敌至则敛兵而遁迹使彼无辜之赤子皆为横死之游魂取快一朝含寃万世浩复陈招纳三弊一谓弃实而取名二谓舎近而谋逺三谓见利而忘害又请辞宻院职许之
　　吕中曰此壬午应敌之议也名曰应敌实则议和戊午之议和之已定也壬午之议和之未定也秦桧外则交敌内则要君其议已定于三日思虑之时既定而犹议之是特欲塞众人之口耳今敌方索故疆取旧人争旧礼其从与否未决也然和议已定之时上自宰执下至有司外至诸将皆争言其不可是当时人伦尚明人心尚正也今和议犹未定此正诸公陈大义之秋也而洪迈金安节唐文若周必大共为一议张震自为一议张阐自为一议陈良翰自为一议言和者多言不可和者少岂非士大夫为桧所蛊其议论反不如前日之正也春秋许九世复仇而再世遽不问乎今不过论礼之轻重地之取予币之多寡以为和议之成与否而君父不共戴天之仇则置而而不问也惟张震张阐之论近正而宰执独无表章以听谓和之自我耳史浩立备守之说不过迁延以就和耳此张浚之志所以不获伸也
　　九月卢仲贤使金先是八月金副元帅赫舍哩志宁以第三书来通和好其书云故疆嵗币如旧即止兵上以付督府答书畧谓海泗唐邓等州乃正隆渝盟之后本朝未遣使之前得之至于嵗币固非所较第两淮凋瘵之余恐未能如数命卢仲贤擕书使金而上戒勿许四郡而执政命许之仲贤至宿州金惧之以威乃言归当禀命许四郡遂以敌书来定四事一叔侄通书之式二唐邓海泗之地三嵗币银绢之数四叛臣俘虏之人事闻于上上大悔悟先是浚累防言敌强则来弱则止不在和与不和在我自当为攻守之计可也而陈康伯汤思退周葵洪迈等既以为敌意欲和以是赞我使军民少就休息因谓为自治之计以待中原之变而图之是万全之计也使敌势诚弱我势渐强何求不得而台谏官议论纷然力诋臣等专欲求和以茍图目前之安于是侍从之间以至百执事之臣交章来上谓今日之事惟当用兵不当言和是皆不量事力争欲交兵政以利害不切于已敢为大言逮其误国则将去之南山之南北山之北惟幸和议或变乃皆轩然而喜争言我曽论此以邀高爵美名曽不思社稷之重岂同戏剧而生民肝脑涂地谁与任其咎哉执政急于求和遂遣卢仲贤持书报金浚复言仲贤小人多妄不可委信已而仲贤果以许四州辱命上怒仲贤下大理寺议罪思退等乃大倡和议十一月宰臣陈康伯等言金人来通和朝廷遣卢仲贤持书报之其所论最大者三事我所欲者削去旧礼彼亦肯从彼所欲者嵗币如数我不深较其未决者彼欲得唐邓海泗州而我以祖宗陵寝钦宗梓宫为言未之与也今欲遣王之望龙大渊为通问使副命下之日议论汹涌乞召张浚归国持重咨访仍命侍从台諌集议上从之　诏议讲和吏部尚书凌景与韩仲通余时言路彬同议以为名分既正则当讲和当遣使当与嵗币而四州疆土当与祖宗陵寝及钦宗梓宫两易之黄中金安节同议以为如世称侄国号不加大字及用再拜二字未得穏当四州不可与宁少増嵗币钦宗梓宫【以下原本阙】





&lt;史部,编年类,续宋编年资治通鉴,卷八&gt;












　　将士闻之而奋金人闻之而遁是自
　　符离既溃之后其规模又如此也然浚之规模始沮于秦桧再沮于史浩三沮于汤思退之徒至是陈康伯亦主和议岂非天乎
　　五月复环卫官诏近来环卫乆不除授非所以储材而均任也可依旧制以材畧有闻堪任将帅及乆勤军事暂归休逸之人并为环卫官更不除换只令兼领以节度使即领左右金吾卫将军承宣使即领左右卫上将军又有左右骁卫武卫屯卫领军卫监门卫千牛卫上将军左右金吾以下诸卫大将军诸卫将军之类朝参依正官班次宗室不在此制仍不差戚里及非战功之人　上幸大教场犒赏戍还诸军　六月甲寅朔日有食之　秋七月江东浙西水命赈之　雨雹　诏灾异数见江淮水涝避殿减膳令朝廷防陈阙失　八月魏杞以宗正少卿充通问使先是上命汤思退与金书许割四郡求减嵗币之半至是命杞再使金以书不如式却之又求割商秦地及归正人且求嵗币二十万杞以闻上命只依初式再易书嵗币亦如其数
　　吕中曰壬午之议和之未成者也癸未之议和之已成者也和议之未成则诸臣当论和与不和之是非而当时仅有张阐张震二人不主和耳今和议既成之后所以集议者但论嵗币之増不増地之削不削归正人之遣不遣边戍之撤不撤耳而诸臣犹有许之増币许之割地许之还归正人者其曰世仇不可和者仅有张阐胡公铨二人而止盖靖康之祸日逺日忘秦桧之毒日久日深后生晩軰不念前猷遂以东南为正统之地以忍耻事仇为义理之常呜呼二圣之痛今四十年矣平王东迁四十九年忘复仇之义此春秋所由作也以理之公是非论则固决不可和矣以事之实利害论则和有害而无一利胡铨所谓养兵之外又増嵗币民力益困一也唐邓海泗之人一旦与之是致之死地二也海泗今日之藩篱失则两淮不可保大江不可守三也绝中原之望四也竭吾膏血以奉敌五也秦桧力排不附和议之士九十余人或死濒海或死谪籍今日和议成则不附时议者或陷前日之祸六也前日之和卒有海陵之变敌不可信七也敌必复如前日尽索归正人与之则反覆生变不与则敌不肯但已八也秦桧当国二十年迄今府库无旬月之储自此复和殆有甚焉九也李文靖尝谓王旦切勿与敌讲和况今国势委靡而复倡和议使上下解体溺于鸩毒十也前日之议以公是非言之也今日痛哭有十之防又以实利害言之也断以是非之公防以利害之实是和无一事可者当时不悟何哉
　　张浚薨浚许国之心白首不渝终身不主和议遗命付二子曰吾尝相国不能恢复中原尽雪祖宗之耻即死不当我先人墓左塟我衡山足矣疾革呼栻等于前问国家得无弃四郡乎且命作奏乞致仕而薨后五年赠太师諡忠献
　　魏公之忠贯日月既有议之者然早嵗晩节有不可晓者二力攻李纲而宁与汪黄同朝维扬之变国防危矣曽微一言声时宰之咎一不可晓也力引奸桧使至得政而宁与赵元语不相下二不可晓也洪景卢指杀曲端赵哲而失秦陜诸州又不若斯二者之为重矣
　　吕中议曰尝观国家自有中原之祸以来终始主战者浚也终始主和者桧也以浚主战而不免有富平之败郦琼之叛符离之溃以桧主和而江左少康二十年是以当时与议者宁为桧而不为浚防谈者宁慕桧而不慕浚无他桧之所为与人之私心合也然千载而下言及桧则人皆思食其肉以快天地神人之愤言及浚则人莫不以手加额效林宗而慕李膺者也以此见忠义者人心之所同浚之所为又与人之公心合也彼富贵利逹飘风过耳而端人正士英风常存是浚之身虽死而浚之心未尝不行于后世也
　　九月以王之望参知政事　交趾来贡　诏令后命官犯自盗枉法賍罪抵死除籍没家财外取防　出内帑金和籴赈济　金人以未如所欲为辞遂分兵南侵乃命汤思退督师江淮杨存中同为都督　胡铨转对为上言曰金不可和臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝青衣行酒而后为快今日举朝之士皆妇人也金既得此四郡专事杀戮上意中悔思退惧宻谕以重兵脇和上闻有敌师乃命建康都督王彦屯照闗范禁备淮李寳备江又命思退都督思退辞不行　冬十月诏辅臣夕对　十一月诏谕沿边将士畧曰朕祗奉慈训嗣有基业永念祖宗陵寝朝献路绝黎元涂炭屯戍未休朕为人之后而不能报上世之愤为人之君而不能拯斯民之厄故食不知味寝不安枕未尝以尊位为乐也特以战争之役肝脑涂地不忍南北之人枉罹非命朕自即位以来两发聘使冀寻旧盟而邻帅主兵及境弗纳逮行人再徃始则立式要求继则廹胁囚辱朕以兵隙难开隠忍自屈仍遣魏杞衔命复行不校礼文书辞并不爱四郡割以与之乃渝原约又求商州且索临阵俘虏之人变诈无厌必欲寻衅初无休兵结懽之意今使命逗留议论不决积粟出船包藏罔测朕以太上圣意不敢重违而宰辅羣臣前后屡请已尽依初式再易国书嵗币成数亦如其议在我可从无一顾惜若彼坚欲商秦之地俘降之人则朕有以国毙不能从也时敌将布萨忠义自清河口渡淮守将魏胜战死刘寳自楚州王彦自昭闗南遁上犹未之知也而降是诏矣　诏谕归正官民诏云朕遣使约和首尾三载北帅好战要执不回自卢仲贤初议则有画定四事叔侄通书之式唐邓海泗之地嵗币银绢之数及先是归附之人朕志在好生宁甘屈已书币土地一一曲从唯念名将贵臣皆北方之豪杰慕中国之仁义削去左袵投戈来归与夫军士人民厌厥异方喜我乐土朕知其设意欲得甘心断之于中决不复遣前后书辨再三峻拒故彼逞忿无厌入我边境若朕利于和好之速成不顾招懐之大信曲从所欲驱廹北归则与淮北之民同为鱼肉矣尔等当思交兵衅隙职此之由视之如仇共图扫荡高官厚赐自有明科传之子孙永保寜泰天地鉴照朕不食言　侍御史尹穑乞置狱取不肯撤备及弃地者劾其罪度和议决成所指凡二十余人由是擢穑为谏议大夫　言者论汤思退急于和好之成自坏邉备罢筑夀春城散弓弩营兵撤修海船毁折水柜不推军功赏典及撤海泗唐邓之戍又言思退宻欲召敌议和诏责居永州遂行至信州忧悸而死　防政周葵闻太学有欲相率伏阙者奏以黄榜禁之重置典宪继而太学生张观宋鼎葛用中等七十余人上书言汤思退王之望尹穑约议金人宜斩之以谢天下　王抃使金军并割商秦地许归被俘人惟叛亡者不与余誓目畧同绍兴世为叔侄之国减银绢五万易嵗贡而为嵗币金皆听许　诏择日亲征
　　吕中议曰是役也名曰战而实则和也不惟吾速于和而敌国亦速于和矣敌速于和故屡称重兵以胁和吾亦速于和故新复之地不暇惜俘获之丑不暇问但一于和而已正名分减嵗币虽稍异于绍兴之时然绍兴因战胜而后和未至如今日之茍和也此汤思退之罪也思退乃桧之死党桧之主和虽隂与敌约然未至于宻谕敌以兵而胁和者也与桧异议者虽加贬窜亦未至兴大狱劾二十人不主和之罪以成其议者此又因秦桧固位之心而使之也大明当天隂焰自熄思退之奸不得以尽行其志矣然以事势观之炎兴之初肩背方患之时也尚可急投之以所常用之药隆兴之时半体已非其有矣故言和不可言战亦不可痛已定则将至于忘时已过则遂至于改非有已成之规模不可为也故尝谓炎兴之敌奉辞以讨之可也隆兴之敌正名以绝之可也正名矣而又务实则大仇可复而成宋高宗所未为之志矣
　　以陈康伯为左仆射　钱端礼赐出身签书枢宻院闰月诏馆职无限员　崔臯败金人于六合十二月赦沿边诸州　洪适为贺生辰使龙大渊副之　雨雹乙酉乾道元年春正月辛亥朔郊郊祀多用冬至冬至近晦改用正月遵艺祖故事也　罢陜西转运　二月赈浙西饥　雨水诏避殿减膳　陈康伯薨康伯之初相也上皇宣谕曰自卿辅政中外翕然无有异论卿静重明敏一语不妄发真宰相也諡文恭改諡文正　三月令沿边措置屯田　诏举制科　四月金使奉国书始谓上为宋皇帝云先是国书大宋去大字皇帝去皇字书用君臣之礼有再拜等语金使至则起立问金主起居降坐受书奉使者自同陪臣馆伴之属皆拜其来使至是始称上为宋皇帝止为叔侄之国易嵗贡为嵗币减十万之数地界如绍兴之时而余地广不能改上终身愤之其后屡请还河南陵寝地改受书礼金人卒不从盖上有志复仇无能辅其志者　呉璘来朝寻封普安郡王判兴元府　五月蠲减征敛　李若水使金充贺上尊号使　六月降姚岳官　秋七月诏诸路监司帅臣铨量守臣守臣体访知县以闻铸当二钱　八月立皇长子愭为皇太子大赦　文武官守臣辞见并令上殿诸路厘务总管钤辖都监并同　郴盗李金平九月立太子妃钱氏　冬十月方滋使金充贺正旦使金使来贺防庆节　十二月以洪适为仆射兼枢宻
　　使　汪澈除枢宻使
　　丙戌乾道二年春正月雷　限军额三衙江上四川大军新额总四十一万八千人殿前司七万三千人马司三万歩司二万一千建康五万池州一万二千镇江四万七千江州一万楚州武锋一万一千平江府许浦水军七千鄂州四万五千荆南二万兴州六万兴元一万七千金州一万一千其后増损通不减四十余万衣粮约二百缗可养一兵是嵗费钱八千万缗　二月赈两浙江东饥　三月赐萧国梁以下及第出身有差　仆射洪适罢　夏四月雨水　除浙西围田　防政叶颙罢　六月两浙市舶司官吏请给过于所収遂罢　乾道新书成　诏举制科　秋八月窜林安宅　九月地震　严賍吏法　以黄济为司农少卿　少监汪大猷请以防谏侍从举奏置簿录之时备观览　诏举将帅之有智勇材能者　冬十月减饶州嵗贡金额　命讲读官进言　雨雹　十一月修祥曦殿记注　汰老弱兵
　　吕中曰养兵以自困兵多以自祸不用兵以自弊此本朝之政未有如中兴之甚者也祖宗竭天下之财以养天下之兵固前世之所未有而今日竭一方之财以养天下之兵又祖宗之所无有朝廷以诸州上供钱以养大兵而诸郡人以其充当用度又尽以养厢禁土兵羣校贵将统领统制之属坐縻厚禄而兵未尝有一日之用国未尝有强大之形敌未尝有摧破之验而徒以已困于兵耳十年生聚十年教训者此勾践之规模也闭关息民务农讲武三年而后出师者诸葛亮之规模也乾道之间知老弱之当汰矣然积防十年不用兵则强者自弱壮者自老平日皆为养无用之兵矣
　　十二月以叶颙魏杞为左右仆射　签书蒋芾兼防知政事　陈俊卿同知兼权参政　诏宰相兼制国用使参政同知国用事　洪适言今三省所先发中书省画黄宰执书押既完当制舎人书行然后过门下而给事中书读如给舎有所建明则封黄具奏以听上防惟枢宻院既得防即画押过门下而中书不预则封驳之职恐有所偏望诏枢宻院凡已被防文书并关中书门下依三省画黄书读以示慎重出命之意从之然枢宻院机速事则不由中书直闗门下省谓之宻白
　　丁亥乾道三年春诏戒理官谨狱　防子流转不行给降度牒及助教帖召人作价全以防子进纳　令两淮通行铜钱防子　二月赐诸将兵书　夏四月利州东西复为一路以呉璘为安抚兼四川宣抚兼知兴元府寻薨璘上遗表曰愿陛下无弃四川无轻出兵不及家事人称其忠追封信王諡武顺　五月赈泉州水灾安奉太宗真宗玉牒　六月命知院虞允文宣抚四川寻奏房州义士金州保胜军七千余人明年又奏兴元洋州义士共二万三千有竒且因农隙时徃来教阅无衣粮之费而四师之势壮矣　皇后夏氏崩諡安恭秋七月皇太子愭薨諡庄文　闰月安恭皇后于赤山　以刘珙为翰林学士　八月禁兵官交结内侍大霖雨　冬十月成都路旱　十一月丙寅郊以雨而雷望祭于斋宫　金使贺防庆节　诏戒因循茍且诞谩奔竞之　仆射叶颙魏杞以郊祭雷变罢奉祠以陈俊卿参知政事刘珙同知枢宻院　命近臣指陈得失
　　戊子乾道四年春正月籍荆南义勇民兵八千四百有竒每嵗于农隙时教阅一月　二月蠲福建盐钱　给僧牒助四川总司　以蒋芾为右仆射至五月以母防而去位　王炎赐出身签书枢宻院事　雨雹大雪三月诏举制科　夏四月赈绵洪等州饥　进呈钦宗实录并帝纪　五月诏诸路常平司每嵗如合赈济即约所用及见管米斛多方措置　六月置度支都籍秋七月踈决罪囚　王悦知衢州恺悌慈祥中夏阙雨祷曰乞为三日之霖愿减十年之算竟以是卒百姓巷哭为之立祠诏赠龙图阁　八月行乾道厯　冬十月蒋芾起复右仆射芾辞乞终防诏从之　陈俊卿右仆射　十一月大阅于茅滩上亲擐甲胄指授方畧命三司合教为三阵戈甲耀日旌旗蔽天六师驩呼犒赏有加焉　十一月召魏掞之入对上曰治道以何者为要掞之奏治道以分臣下邪正为要掞之议论可采赐进士出身除太学录


　　续宋编年资治通鉴巻八
　　钦定四库全书
　　续宋编年资治通鉴巻九
　　宋　刘时举　撰
　　宋孝宗二
　　己丑乾道五年春正月以徐子实充措置两淮屯田官罢制国用司　中书舍人汪滔言按中书舍人于制
　　驳有误纠其论奏而给事中又所以驳正中书违失近年给舍列衔同奏非神宗官制之意诏制置非经两省书读不行　三月赐郑侨以下及第出身有差　命参政王炎宣抚四川　夏四月诏恤流移　五月置言事籍　诏有司议狱以法不得任情重奏裁　六月戊戊上御便殿　录孔氏后赐孔璨官　八月朔日有食之以陈俊卿虞允文为左右仆射允文尝有恢复中原
  </div>
  <div class="pagination">
   <a href="续宋编年资治通鉴_page2.html">
    上一页
   </a>
   <a href="续宋编年资治通鉴.html">
    1
   </a>
   <a href="续宋编年资治通鉴_page2.html">
    2
   </a>
   <span class="current-page">
    3
   </span>
   <a href="续宋编年资治通鉴_page4.html">
    4
   </a>
   <a href="续宋编年资治通鉴_page5.html">
    5
   </a>
   <a href="续宋编年资治通鉴_page6.html">
    6
   </a>
   <a href="续宋编年资治通鉴_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
