<!DOCTYPE html>
<html>
 <head>
  <meta charset="utf-8"/>
  <title>
   资治通鉴前编 - 第 5 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴前编 - 第 5 页/共 22 页
  </h1>
  <div class="content">
   【刘道原曰汲冢纪年幽王死申侯立平王于申虢公立王子余二王并立余为晋文侯所杀是为携王与旧史不同】
　　辛未平王元年王东迁雒邑始命秦列为诸侯取岐丰之地命卫侯和为公锡命晋侯郑伯东取郐虢十邑国之【左氏曰我周之东迁晋郑焉依大纪谓郑武公収其父防兵东迎平王于申　史记年表曰平王元年东徙雒邑　本纪曰平王立东迁于雒邑辟戎冦平王之时周室衰防诸侯强并弱齐楚秦晋始大政由方伯　秦纪曰周辟大戎难东徙雒邑襄公以兵送周平王平王封襄公为诸侯赐之岐以西之地曰戎无道侵夺我岐豊之地秦能攻逐即有其地与誓封爵之襄公公于是始国与诸侯通使聘享之礼　经世曰平王锡晋文秦襄命秦分岐西晋分河内】　书文侯之命篇曰王若曰父义和丕显文武克慎眀徳昭升于上敷闻在下惟时上帝集厥命于文王【徳指行而言眀指知而言一説谨徳指行而言明徳指知而言吕氏曰文武之精蕴平王何足以知之其言乃若知本原者葢生长保传之间老师宿儒之傅尚无差也平王徒举其语而不能察耳降是则异端并作言帝王者始支矣蔡氏曰同姓故称父文侯名仇义和其字不名尊之也愚按晋侯初名仇师服以为异今曰义和或其后改之也父犹尚父之谓葢尊之也】亦惟先正克左右昭事厥辟越小大谋猷防不率从肆先祖怀在位【先正修文武之臣小大谋猷犹云文武之道大者小者肆遂懐安也言文武以大徳受命亦惟先正之臣又能左右之昭事之凡小大谋烈皆遵守而不失遂使成康以下先王得安厥位】呜呼闵予小子嗣造天丕愆殄资泽于下民侵戎我国家纯即我御事防或耆寿俊在厥服予则防克曰惟祖惟父其伊恤朕躬呜呼有绩予一人永绥在位【造作愆谴殄絶纯大伊谁也平王自言即位之初自造天之大谴言父死国败由已致之惟资泽竭于下民故戎得以侵伐我国家之大此戎祸之由也适我执事之人无有耆寿俊杰之在职者而予又无克乱之才惟曰谁侯之在我祖父列者其谁恤我乎呜呼使有能致绩于予一人者则可以安吾位矣章内两呜呼大乱之余不觉叹伤之意也】父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉【乃祖唐叔也肇始刑法也谓文侯能昭光唐叔之功文武之道已坠而自文侯始能刑法之用防合诸侯立已以绍周之统使追孝于前文人汝多能修补扞卫我于艰危之交若汝文候予所深嘉葢平王望诸侯而不至故深有感于文侯也当时秦郑卫皆来救而此独归于晋曰用防绍乃辟必文侯首倡大义防合之也】王曰父义和其归视尔师寜尔邦用赉尔秬鬯一卣彤弓一彤矢百卢弓一卢矢百马四匹父往哉柔远能迩惠康小民无荒寜简恤尔都用成尔显徳【秬黒黍鬯香草用黒黍为酒酿以香草卣中尊诸侯受锡命当告于祖庙故锡之弓矢乘马皆所以赏之简谓阅士恤谓爱民　大纪曰赐以河内附庸晋于是始大　蘓氏曰予读文侯篇知东周之不复兴也宗周倾覆祸败极矣平王宜若卫文公越句践然今其书乃施施焉与平康之世无异春秋传曰厉王之祸诸侯释位以间王政宣王有志而后效官读文侯之命知平王之无知也　吕氏曰风气之推移治道之开塞必于其防而观之此篇作于东迁之初由此而上则为成康为文武由此而下则为春秋为战国乃消长升降之交防也故法语旧典尚有一二未泯而陵迟頽隋之意亦已见于辞命之间矣平王东迁之初大仇未报王畧未复正君臣坐薪尝瞻之时奔亡之余仅得茍安乃君臣释然自以为足曰父义和其归视尔师寜尔邦兵已罢矣日用赉尔秬鬯一卣彤卢弓一矢百马四匹功已报矣日父往哉柔远能迩惠康小民无荒寜敎之以平世之政军旅不复讲矣曰简恤尔都用成尔显徳勉之以本邦之治王室无复事矣呜呼周之君臣如此周其终于东乎】
　　【履祥按东迁之君臣皆非有中兴之才志平王頽隋前儒固论之矣当是时定难立君惟秦晋郑卫四国耳秦襄公与西戎世为不共戴天之讐其势亦不两立其与戎力战固亦为已不独为王室也平王以岐豊之地予之使之自取当时犬戎盘据岐豊之郊平王不得不以许秦秦亦不得不取之然西戎方炽父子力战二十一年而始得之固不暇东畧矣观其炉于郊祀则无王之心固可见也周室都洛则晋居河北表里山河是为屏辅文侯固忠贤然其前有殇叔之难其后有曲沃之封晋文始替实自是始平王所于文侯者亦固不以兴复期之则其委任可知矣平王申出郑武公娶于申武公当桓公败亡之时収合余众已不能全又歆为南郑而武公以婚姻之故迎王于申立之东取虢郐以为己国此其志愿已足矣独卫武公之贤足以有为然观平王成申之志则其依郑之心可推也想其柄任在于郑武所以终平王之世郑伯父子世于其职卫武虽贤其柄任未必在是况周自中叶以后其公卿之士大率可以守常而短于制变当是时厉幽再世失民而犬戎之祸又炽类非诸公所能独办自四国之外又未有至者或谓平王当时何不奉辞伐命以讨不至之国则王威可以振是不然当时周室之大患在犬戎而不在诸侯而召戎之大罪又在申侯而不在诸侯也制戎固不暇矣平王懐申侯全已之功又依郑武申好之国舍申不伐则何以伐其余诸侯而令之哉东迁君臣事势如此此所以不复中兴也】
　　秦祠上帝于西畤【畤者峙上为高也　史记曰秦用駵驹黄牛羝羊各三祠上帝西畤年表曰立西畤祠白帝　太史公曰余读至犬戎败幽王周东徙洛邑秦襄公始封为诸侯作西畤用事上帝僭端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉】二年鲁孝公薨子弗湟嗣【是为惠公】四年燕顷侯薨子嗣【是为哀侯】五年秦襄公伐戎至岐薨子嗣【是为文公　太宗时秦襄公冢坏得铜鼎状方而四足铭曰大王迁洛岐鄷锡公秦之幽宫鼎藏于中】宋戴公薨子司空嗣【是为武公　诗序曰自防子至于戴公其间礼乐废懐有正考甫者得商颂十二篇于周之大师以为首】六年燕哀侯薨子郑侯嗣七年楚若敖卒子熊坎嗣嗣【是为霄敖】九年蔡僖侯薨子兴嗣【是为共侯】秦东徙汧渭之防【史记曰秦襄公十二年伐戎至岐卒生文公文公元年居西垂宫三年文公以兵七百人东猎四年至汧渭之防曰昔周邑我先秦赢于此后卒获为诸侯乃卜居之占曰吉即营邑之】十有一年蔡共侯薨子嗣【是为戴侯】曹惠伯薨子石甫嗣其弟武弑之而自立【是为穆公】十有三年卫武公薨子扬嗣【是为庄公　楚左史倚相曰昔卫武公年数九十有五矣犹箴儆于国曰自卿以下至于师长士茍在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之諌居寝有御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆也及其没也谓之叡圣武公懿即今大雅抑诗也韦昭曰懿读为抑侯包曰卫武公行年九十有五犹使人日诵是诗而不离于侧董氏曰序説为刺厉王者误矣】楚霄敖卒子熊嗣【是为蚡冒】十有四年曹穆公薨子终生嗣【是为桓公】十有五年秦作鄜畤【史记曰秦文公薨黄蛇自天下属地其口止于鄜衍文公问史敦敦曰此上帝之徴君其祠之于是作鄜畤用三牲郊祭白帝焉】十有六年陈平公薨子圉嗣【是为文公】十有八年秦初有史以纪事【秦纪曰秦文公十三年初有史以纪事民多化者　陈氏曰秦自秦仲至文公而后始有史僻远晚兴者也至于史法亦不尽循周制晋竹书曲沃庄伯十一年十一月则用夏正为嵗首小注云庄伯之十一年十一月隠公之元年正月也见左传后序而秦谱至宣公初志閠月又改厯矣】二十有一年秦伯大败戎师収岐西之地自岐以东归于王【本纪曰秦文公十六年以兵伐戎戎败走于是文公収周余民有之地至岐岐以东献之周】蔡戴侯薨子考父嗣【是为宣侯】二十有三年宋武公薨子力嗣【是为宣公】二十有五年晋文侯薨子伯嗣【是为昭侯】秦初有三族之罪二十有六年晋侯封其叔父成师于曲沃【左氏曰晋始乱故封桓叔于曲沃靖侯之孙乐宾传之师服曰吾闻国家之立也本大而末小是以能固故天子建国诸侯立家卿置倒室注众子也得立此官大夫有贰宗士有子弟今晋甸侯也而建国本既弱矣其能久乎】　诗掦之水篇曰掦之水白石凿凿素衣朱襮从子于沃既见君子云何不乐扬之水白石皓皓素衣朱绣从子于鹄既见君子云何其忧扬之水白石我闻有命不敢以告人【集传曰晋昭侯封桓叔于曲沃其后沃盛强而晋微弱国人将叛而归之】　椒聊篇曰椒聊之实蕃衍盈升彼其之子硕大无朋椒聊且远条且椒聊之实蕃衍盈匊彼其之子硕大且笃椒聊且远条且【陈与可曰椒指晋昭也彼其之子指曲汱也聊防畧之语也谓椒之微小其蕃衍不过盈升而已而彼其之子则硕大无朋椒之聊小乎其能逺条乎以比晋昭之微弱而曲沃之硕大如此晋其能久远乎序义失之】陈文公薨子鲍嗣【是为桓公】二十有七年郑武公薨子寤生嗣【是为庄公】二十有八年郑伯封其弟叚于京【左氏曰初郑武公娶于申曰武姜生庄公及共叔叚庄公寤生惊姜氏故名寤生恶之爱叚欲立之亟请于武公弗许及庄公即位为之制公曰制岩邑也虢叔死焉佗邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难□也蔓草犹不可除况君之宠弟乎公曰多行不义必自毙子姑待之庄公初意本美然不能处之祭仲只论利害不明义理庄公因此乃有养成其恶之意】三十年卫公子州吁阻兵【左氏曰卫庄公娶于齐曰庄姜羙而无子卫人所为赋硕人也戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏諌曰臣闻爱子敎之以义方弗纳于邪骄奢滛泆所自邪也四者之来宠禄过也为父者本非欲纳其子于邪为宠过而骄此子之所由邪也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣眕重也且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人君将祸是务去而速之毋乃不可乎弗听其子厚与州吁游禁之不可桓公立乃老】楚蚡冒卒弟熊通弑太子而自立【是为武王　世家曰蚡冐十七年卒弟熊通弑蚡冒子而代立是为楚武王其僣王在春秋之世语见世家】三十有二年晋大臣潘父弑其君昭侯纳曲沃成师不克国人立昭侯之子平【是为孝侯】诛潘父【世家曰昭侯元年成师封曲沃号为桓叔是时年五十八矣好徳晋国之众皆附焉君子曰晋之乱其在曲沃矣末大于本而得民心不乱何待七年晋大臣潘父弑其君昭侯而迎曲沃桓叔桓叔欲入晋晋人发兵攻之桓叔败还归曲沃晋人共立昭侯子平为君是为孝侯诛潘父子平经世大纪皆作弟世家稽古録作子为是】三十有六年卫庄公薨子完嗣【是为桓公】三十有八年卫州吁出奔【世家曰桓公二年弟州吁骄奢桓公绌之州吁出奔】四十年齐庄公薨子禄甫嗣【是为僖公】晋曲沃成师卒子鱓代【是为曲沃庄伯】四十有二年宋宣公薨舍其子与夷而立弟和【是为武公　大纪附正考父三命事】燕郑侯薨子嗣【是为穆侯】四十有四年郑叔叚命西鄙北鄙贰于己【左氏曰大叔命西鄙北鄙贰于己公子吕曰国不堪贰君将若之何欲与大叔臣请事之弗与则请除之无生民心公曰无庸将自及】四十有七年晋曲沃鱓入翼弑其君孝侯国人逐之立其君之子郄【是为鄂侯】四十有八年鲁初请郊庙之礼【孔子曰我观周道幽厉伤之吾舍鲁何适矣鲁之郊禘非礼也周公其衰矣　外纪曰初鲁惠公使宰让请郊庙之礼于天子王使史角往鲁公止之其后在鲁　路史曰刘原父谓使鲁郊者在周而必非成王葢平王以下固亦未之悉尔始鲁惠公使宰让请郊庙之礼于天子天子使角往止之其后在鲁于是有墨翟之学鲁之用郊正亦始于此矣夫恵公之止之则是周不与之矣不与而鲁用郊自用之也昔者荆人请大号周人不许荆人称之然而鲁之郊禘可知矣恵公之请由平王世也陈氏曰诸侯之有郊禘东迁之僭礼也史曰秦襄始列于诸侯作西畤祠白帝僭端见矣位在藩臣而胪于】
　　【郊祀君子惧焉则平王以前未有也鲁之郊禘惠公请之也惠公虽请之而鲁郊犹未率为常也僖公始作颂以郊为夸焉记礼者以为鲁礼皆成王赐之以康周公按卫祝鮀之言曰周公相王室以尹天下于周为睦分鲁公以大路大旂夏后氏之璜封父之繁弱殷氏六族以昭周公之徳予之土田陪敦祝宗卜史备物典册官司彞器则成王命鲁不过如此隐公考仲子之宫问羽数于众仲周公阅来聘飨有昌歇白黒形盐周公以为备物辞不敢受卫寗武子来聘宴之赋湛露及彤弓武子不答赋曰诸侯朝正于王于是赋湛露诸侯敬王所忾而献其功于是乎赐之彤弓假如记礼之言得用郊禘兼四代服器则祝鮀不应不及况鲁行天子之礼久矣隐公何以始问羽数阅何以辞备物之享寗武子何以致讥于湛露彤弓于以见鲁僭未久上自天子之宰至于兄弟之国之卿茍有识者皆疑怪逊谢而鲁人并无一语及于成王之赐以自觧故郊禘之説当从刘恕倘自史角之事之外别有传记与眀堂位合则外纪岂独遗佚乎】鲁惠公薨国人立其子息姑【是为隐公　左氏曰恵公元妃孟子孟子卒继室以声子生隐公宋武公生仲子有文在其手曰为鲁夫人故仲子归于鲁生桓公而惠公薨是以隐公立而奉之陈氏曰古者诸侯不再娶再娶亦妾也隐桓之母俱不得为夫人子王子曰甚矣左氏之好诬也婴儿之生其手安得有四字之文隐公将逊国焉而遇杀无后其后鲁之君大夫皆桓子孙世为是説以证仲子之正桓之嫡而文其弑君之罪耳左氏不辨其诬而録之妾矣　公羊氏曰隐长乂贤诸大夫扳隐而立之隐于是焉而辞立则未知桓之将必得立也且如桓立则恐诸大夫之不能相防君也故凡隐之立为桓立也谷梁氏曰孝子掦父之羙不掦父之恶先君之欲与桓非正也邪也虽然既胜其邪心以与隐矣已探先君之邪志而遂以与桓则是成父之恶也兄弟天伦也为子受之父为臣受之君已废天伦而忘君父以行小恵由小道也若隐者可谓轻千乘之国蹈道则未也履祥按古者诸侯一娶九女一嫡以其娣侄从他国亦以娣侄□焉所以备内官防夭折繁子孙也故诸侯不再娶有嫡立嫡无嫡立庶庶均立贤贤均立长惠公元妃孟子卒继室以声子生隐公则隐公固当立者仲子之归宋武公以夫人嫁之鲁惠公以夫人逆之夫王亦以夫人赗之非正矣于公议则非正然隐公则不敢以为正也惟有逊国而已矣隐公不敢自以为正摄位君国将以予桓搜裘之营未毕而卒□弑为□罹祸此世道之大变也此春秋所为托始也】









　　资治通鉴前编卷九
&lt;史部,编年类,资治通鉴前编&gt;
　　钦定四库全书
　　资治通鉴前编卷十
　　宋　金履祥　编
　　己未周平王四十有九年【鲁隠公元春秋始此此后编年纪事自有春秋左氏经传今特举其事系王室与闗于天下之故者而后书东迁之后诸侯放恣春秋例书卒唯鲁书薨葢削诸侯也今不敢违例并皆书某公卒　子王子曰书亡然后春秋作履祥谓书终于文侯之命平王之初也春秋始于仲子之赗平王之末也则平主之世盖得失盛衰升降之会也】郑伯克段于鄢寘其母姜氏手城颍【左氏曰大叔又収贰以为己邑至于廪延子封曰可矣厚籽得众公曰不义不昵厚将崩大叔完聚将袭郑夫人将启之公闻其期曰可矣命子封率车二百乗以伐京段人于鄢公伐诸鄢大叔出奔共遂寘姜氏于城颍而誓之曰不及黄泉无相见也既而悔之】
　　【履祥按庄公曰制严邑也它邑唯命请京使居之曰姜氏欲之焉辟害庄公其初未有它意也然不为置良师传是以段之恶日肆而祭仲子封軰交以为言故庄公之私亦日长日子姑待之曰将自及曰可矣庄公于此始有熟其罪而取之之意矣甚矣天理之易防而私意之易长也】
　　王使宰咺锡鲁惠公仲子之赗【春秋曰秋七月天王使宰咺来归恵公仲子之赗　胡氏曰鲁孝公之末幽王已为大戎所毙惠公初年周既东矣春秋不作于孝公惠公者东迁之始流风遗俗犹有存者至其晩年乃以天王之尊下赗诸侯之妾于是三纲沦九法斁人望絶矣夫妇人伦之本朝廷风化之原平王子母亲遭褒姒之难废黜播迁而宗国颠覆亦可省矣又不是惩而赗人宠妾是防本塞源自灭之也春秋于此盖有不得已焉尔矣托始于隠公不亦深切着明也哉王朝公卿书官大夫书字上士中士书名下士书人咺位六亲之长而名之天王纪法之宗冢宰纪法之守而承命以赗诸侯之妾是坏法乱纪自王朝始也故特贬而名之以见宰之非宰矣　左氏曰天王使宰咺来归惠公仲子之赗绥且子氏未薨故名天子七月而同轨毕至诸侯五月同盟至大夫三月同位至士騟月外姻至赠死不及尸吊生不及哀豫凶事非礼也　陈氏曰绥且子氏未薨以下疑后人増益之杂记有大夫士讣于他国之君之礼则不但同位外姻也且文九年秦人归　风之禭传曰礼也诸侯相吊贺虽不当事茍有礼焉书也以无忘旧好则赗不及尸吊不及哀非礼也与文公传自相违今不取】
　　【履祥按左氏传于隠公之篇多误于庄公之篇多缺此考春秋者所当知也隠传之误如仲子之谓子氏之薨尹氏之卒是也左氏既误以隠妻子氏之薨为仲子故此以仲子为未薨而王赗之其曰不及裹尸谓曰惠公之绥曰豫凶事谓赗仲子之豫也文之四年十有一月成风薨五年王使荣叔归舍且赗九年秦又来归僖公成夙之禭以此例之则归赗当是惠公仲子俱殁之后其殁在春秋之前左氏葢误解矣惠公妻其妾嫡其庶王法所当正也平王不惟不之正而反成之且鲁之于朝聘未数数然也平王将以怀鲁而行此不正之礼其后隠弑桓簒桓之子孙又自相攘夺者终春秋之世焉平王在位五十年晚节举措如此不足以懐鲁而相以败王法成鲁祸王室其有不衰乎然则王之正之将如何曰隠公上不敢违其父下不敢废其弟而自以为摄天子于是锡命焉则是受天子之命为诸侯也隠定而桓之谋逆弭矣此所以正王法而懐诸侯也隠于王室多旷礼虽诸侯放恣积习之弊或者亦有感于斯乎庄篇之缺当别言之于后】
　　郑伯以王师虢师伐卫南鄙祭伯如鲁【春秋曰祭伯来左氏曰非王命也　谷梁氏曰寰内诸侯非有天子之命不得出会诸侯不正其外交故弗与朝也有至尊者不贰之也　胡氏曰人臣义无私交大夫非君命不越境杜朋党之原为后世贰于君者之戒也此义不明然后有借外权如缪留之语韩宣惠者交私议论如庄助之结淮南者倚强藩为援以胁朝廷如唐卢擕之子髙骈崔之于宣武昭纬之于邠岐者矣】五十年郑伯始见其母于大隧【左氏曰颍考叔为颖谷封人有献于公公赐之食食舍肉公问之对曰小人有母未尝君之羮请以遗之公曰尔有母遗繄我独无考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之遂为母子如初　吕氏曰物之逆其天者其终必还出于自然而莫知其所以然者天也茍以人力胜之及力既穷未有不复其初者子之于父母天也虽天下之大恶其天未尝不存也庄公怒其弟而上及其母囚之城颍絶灭天理居之不疑观其黄泉之盟终其身而无可移之理矣居无防何而遽悔是悔果安从而生哉一朝之忿若可以胜天忿心稍衰爱亲之念油然而不能已考叔特迎其端而发之耳爱其母者庄公考叔同一心也其啜羮舍肉皆天理之发见故不下席之间囘滔天之恶是岂声音笑貌能为哉惜夫考叔得其体而不得其用乃曲为之説俾庄公阙地及泉防于文过饰非之地庄公天理方开而考叔遽以人欲蔽之可胜叹哉故开周公之天理者考叔也蔽庄公之天理者亦考叔也向若庄公幸而遇孔孟扩其天理而大之岂止为郑之庄公哉子王子曰郑伯意虽悔而畏及泉之誓考叔意虽美而为阙地之迂古人重盟誓其流乃若此之悖且愚乎】
　　郑人伐卫【左氏曰郑共叔之乱公孙滑出奔卫叔段之子卫人为之伐郑取廪廷郑人以王师虢师伐卫南鄙隠元郑人伐卫讨公孙滑之乱也】五十有一年二月己巳日有食之王崩孙林践位【胡氏曰春秋厯十有二王桓襄匡简景志崩志者赴告及鲁往会之也平惠定灵志崩不志者赴告虽及鲁不会也庄僖顷崩皆不志者王室不告鲁亦不往也诸侯为天王服渐衰礼当以所闻先后奔丧今平王崩周人来计而隠公不往是无君也其罪应诛不书而自见矣】尹氏卒【公羊氏曰尹氏者何天子之大夫也其称氏何贬曷为贬世卿非礼也外大夫不卒此何以卒天王崩诸侯之主也】
　　【履祥按尹氏卒左氏作君氏谓声子也为公故曰君氏非也古语氏犹今云家也君指公也国君之母卒而云公家卒则不词甚矣故当从二传然是时鲁亦有尹氏隠公之获于郑也囚诸尹氏赂尹氏而祷于其主钟巫遂与尹氏归而立其王则鲁亦固有尹氏也春秋所书尹氏在周在鲁不可知惟以为君氏则不可尔】
　　郑祭足帅师入防【左氏曰郑武公为平王卿士王贰于国郑伯怒王王曰无之故周郑交质王子狐为质于郑郑公子忽质于周王崩周人将　畀虢公政四月郑祭足帅师取温之麦秋又取成周之禾周郑交恶　吕氏曰周天子也郑诸侯也左氏序平王庄公之事并称周氏无尊卑之辩不责郑之叛周而责周之欺郑左氏之罪大矣然周亦不能无罪焉郑伯为周卿士君之于臣贤则用不贤则去复何所隠哉平王欲退郑伯而不敢退欲进虢公而不敢进固已失天子之体甚至与郑交质势均体敌周郑等诸侯耳嵗推月移岂知周之为君哉一旦用兵而不忌非诸侯之叛天子也是诸侯之攻诸侯也惟周以列国自处故郑以列国待之左氏亦以列国待之无王之罪左氏固不得辞周亦分受其责可也】武氏子求赙于鲁【春秋曰武氏子来求赙传曰不言使以王未也】
　　【履祥谓平王于鲁犹归惠公仲子之赗隠公于周不赙天王之防于报施之礼且犹不可况君臣之际乎武氏子之求在周为屑然鲁之不臣甚矣】
　　宋穆公卒立宣公之子与夷【是为殇公　左氏曰宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若闻与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功使公子冯出居于郑宋穆公卒殇公即位　公羊氏曰君子大居正宋之祸宣公为之也】齐侯郑伯盟于石门【陈氏曰特相盟而不书必关于天下之故而后书齐郑合天下始多故矣天下之无王郑为之也天下之无伯齐为之也是故书齐郑盟于石门以志诸侯之合书齐郑盟于醎以志诸侯之防是春秋之始终也履祥按春秋之初齐僖公小伯郑内叛王而外挟之以合诸侯二国葢相为用也齐自盟石门成三国会中丘伐宋又与郑入郕入许会陈郑以以成宋乱与卫胥命与郑谋纪与郑卫伐盟向又与之战鲁与之盟恶曹与宋卫燕伐鲁国语称为小伯郑自平王之末即以王师伐卫讨公孙滑之乱桓公立四年而始朝六年以齐人朝王七年以王命伐宋以王命告诸侯取三师入郕讨违王命九年成宋乱皆与齐僖相出入王夺其政而繻葛之矢中天子之肩矣故齐郑之始盟春秋忧之】
　　壬戌桓王元年卫州吁弑其君桓公而自立宋陈蔡卫伐郑【左氏曰卫州吁弑桓公而立宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还】
　　【履祥按春秋宋公陈侯蔡人卫人伐郑是役也卫为之而春秋以宋为首宋穆公舍其子冯使出居于郑以立殇公而殇公从卫伐郑欲以除冯故春秋诛心以宋为首恶也州吁弑君之贼其于此役不足为诛矣】
　　鲁翚帅师防宋陈蔡卫伐郑【春秋曰翚帅师会宋公陈侯蔡人卫人伐郑　左氏曰诸侯复伐郑宋公使来乞师公辞之羽父请以师会之公弗许固请而行故书曰翚帅师疾之也诸侯之师败郑徒兵取其禾而还】
　　【履祥按鲁隠公唯不以君自处故诸大夫専擅非公命而为之者有矣如费伯城郎公子豫盟邾郑作南门皆诸臣専之是以帅师虽大事翚或固请而行或不俟命而先行也诸臣犹不可以翚凶逆之性则其欲除桓而卒弑隠宜肆然不以为难也】
　　卫人杀州吁于濮卫人立晋【是为宣公　左氏曰州吁未能和其民厚问定君于石子石子曰王觐为可曰何以得觐曰陈君方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫卫人使右宰丑涖杀州吁于濮石碏使之宰獳羊肩即杀石厚于陈卫人逆公子晋于邢宣公即位】
　　曲沃以郑邢之师攻晋侯于翼王使尹氏武氏助翼翼侯奔随【随晋也】
　　【履祥按晋文侯于平王有修扞之功其后嗣为曲沃所弱王室不能救已非矣桓王反使尹武氏助曲沃于君臣恩义邪正一切反之东迁以来诸侯放恣而周之举措如此何以服诸侯之心乎】
　　曲沃叛王命虢公伐曲沃立翼侯子光于翼【是为哀公】邾人郑人伐宋宋人伐郑【左氏曰宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役】
　　【履祥按郑以公孙滑之故用师于宋宋又以公子马之故用师于郑宋已为州吁所诱今郑又为邾人所嗾宋志在于去冯故为人所诱邾心在于报怨故嗾人春秋前以宋主兵此以邾主兵皆诛心也然其时郑伯犹未朝王也而左氏谓以王师防之或误也郑以王师伐宋则隠九年之事尔左氏隠篇之多误此亦一事也】
　　甲子三年晋翼侯自随入于鄂【左氏曰翼九宗五正顷父之子嘉父逆晋侯于随纳诸鄂晋人谓之鄂侯前年桓王立此侯之子于翼故不复入翼而居鄂】
　　郑输平于鲁鲁侯齐侯盟于艾【陈氏曰春秋之初宋鲁卫陈蔡一党也齐郑一党也于是郑始平鲁郑方交恶于王而亟平齐鲁将以合诸侯焉尔】宋人取长葛京师饥【左氏曰京师来告饥公为之请籴于宋卫齐郑礼也】郑伯入朝【左氏曰郑伯如周始朝桓王也王不礼焉周桓公言于王曰我周之东迁晋郑焉依然郑以劝来者犹惧不蔇况不礼焉郑不来矣】
　　【履祥按周之东迁晋郑焉依而王夺郑伯政又尝助曲沃伐翼此所以失诸侯也郑伯不朝固有罪今其来朝与其进可也然郑伯实利政权又挟天子令诸侯之意周桓公之説未尽当时之事情也】
　　四年王使凡伯聘于鲁戎伐凡伯于楚丘以归【左氏曰初戎朝于周发币于公卿凡伯弗賔冬王使凡伯来聘还戎伐之于楚丘以归　胡氏曰楚丘卫地春秋书于楚丘罪卫不救王臣之恵也以归罪凡伯失节不能死于位也周子秩官敌国賔至闗尹以告侯人为导司徒具徒司冦结奸佃人积薪火师监燎其贵国之賔至则以班加一等益防至于王吏则皆官正涖事今凡伯承王命以为过賔于卫而戎得伐之以归是蔑先王之官而无君父也为狄所灭则有由矣】陈及郑平晋曲沃庄伯卒子称代【是为武公】秦文公卒孙嗣【是为宁公】五年郑伯归祊田于鲁【公羊氏曰郑汤沐之邑也天子有事于泰山诸侯皆从泰山之下诸侯皆有汤沐之邑焉　左氏曰郑伯请释泰山之祀而祀周公以泰山之祊易许田】蔡宣侯卒子封人嗣【是为桓侯】王命虢公忌父为卿士【郑伯争政之由桓王】
　　【伐郑之故】宋公齐侯卫侯盟于瓦屋【左氏曰齐人卒平宋卫于郑防于温盟于瓦屋以释东门之役　谷梁氏曰诸侯之参盟于是始　陈氏曰有参盟而后有主盟者矣郑有志于叛王而合诸侯于是输平于鲁齐亦为艾之盟以平鲁为瓦屋之盟以平宋卫所谓成三国也宋诸侯之交盛矣】郑伯以齐人来朝六年王使南季聘于鲁【胡氏曰隠公即位九年于此而史策不书遣使如周是未尝聘也亦不书公如京师是未尝朝也贬爵削地可也刑则不举遣使聘焉其斯以为不正乎春秋书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三赗者四则门于他邦及齐书秦楚诸大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分易矣陪臣执国命夷狄制诸夏矣其原皆自天王失威福之柄也春秋于此葢有不得已焉尔矣】郑伯为左卿士以王命伐宋以王命告于鲁鲁侯齐侯防于防【左氏曰宋公不王郑伯为王左卿士以王命讨之伐宋郑人以王命来告伐宋公防齐侯于防谋伐宋也】
　　【履祥按自郑公孙滋奔宋宋公子冯居郑宋郑交兵非一日矣郑伯自交恶以来意本不王四年强入朝亦为王所不礼矣然其意在于挟天子以令诸侯故不礼而不退虢公分政而不退将以济其私也于是以王命伐宋又以王命防齐鲁之师以伐宋而不以王讨之甚矣郑伯之私也】
　　秦自汧渭之间徙居平阳【史记曰文公五十年卒西山竫公子立是为宁公寜公二年徙居平阳伐荡社三年灭之经世作徙居郿】七年郑伯齐侯鲁侯会于中丘鲁翚帅师防济郑伐宋鲁侯败宋师于菅取郜取防【左氏曰春正月公防齐侯郑伯于中丘盟于郑为师期夏五月羽父先会齐侯郑伯伐宋六月公防齐侯郑伯于老桃公败宋师于菅郑师入郜归于我郑师入防归于我】
　　【履祥按二国伐宋取郜取防何以独归诸鲁鲁之于郑本仇也于宋本好也鲁以行人失词而不救宋郑于是始输平令又会鲁以伐宋故以二邑归鲁葢欲监其利郑而絶宋也郑鲁苟以王命伐宋则削其地以为王士可也郑安得以予鲁鲁亦安得受之于郑噫诸侯之行其私亦甚矣】
　　宋人卫人入郑宋人蔡人卫人伐戴郑伯伐取之【左氏曰蔡人卫郕人不会王会郑师入郊犹在郊宋人卫人入人郑蔡人从之伐戴郑伯围戴克之取三师焉宋卫既入郑而以伐戴召蔡人蔡人怒故不和而败】齐人郑人入郕八年郑伯鲁侯防于时来齐侯郑伯鲁侯入许【左氏曰夏公会郑伯于郲谋伐许也秋公会齐侯郑伯伐许传于许瑕叔盈以蝥弧登周麾而呼曰君登矣郑师毕登遂入许许庄公奔卫齐侯以许让公公曰君为许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和恊而使糊其口于四方其况能乆有许乎君子其奉许叔以抚柔此民也吾将使获也佐吾子若寡人得没于地天其以礼悔祸于许无宁兹许公复奉其社稷唯我郑国之有请谒焉如旧婚媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾之处此不唯许国之为亦聊以固吾围也乃使公孙获处许西偏曰凡而器用财贿无寘于许我死乃亟去之桓之十五年许叔入于许】
　　【履祥按齐侯以让鲁而隠公曰君谓许不共故从君讨之则入许者齐之志也郑伯先登遂入许则入许者郑之功也让鲁而鲁不敢受固也与郑以醻其功宜矣而郑亦不有焉何也郑以齐鲁之师伐宋故齐亦以鲁郑氏许齐之志鲁与有力而郑自有之终必以此致隙安保齐之不终于争故曰况敢以许自为功又曰其能久有许乎然则何不以归之齐归齐则恐其终逼己也故曰无滋他族实逼处此以与我郑国争此土也传者谓其度徳量力无累后人或者谓得而弗有此岂其本心哉内防其患而外利其名尔】
　　王取邬刘蒍邗之田于郑与郑人温原絺樊隰郕欑茅向盟州陉隤懐之田【左氏曰君子是以知桓王之失郑也恕而行之徳之则也礼之经也已弗能有而以与人人之不至不亦冝乎】
　　【履祥按郑之伐宋取三师又入郕为王命讨也至是论功加邑可也而取其四邑之田与之以不能有之土何哉此可见郑假王命以报怨非王意也桓王知其久假多郛是以有四邑之取知其长子用兵是以授之専据之邑桓王处此可谓以诈御诈者矣】
　　鲁公子轨弑其君隠公而自立【是为桓公　左氏曰羽父请杀桓公将以求大宰公曰为其少故也吾将授之矣使营菟裘吾将老焉羽父惧反谮公于桓公而请弑之公之为公子也与郑人战于狐壤止焉郑人囚诸尹氏赂尹氏而祷于其主钟巫遂与尹氏归而立其主十一月公祭钟巫齐于社圃馆于寪氏羽父使贼弑公于寪氏立桓公而讨寪氏有死者　公羊氏曰何以不书葬隠之也何隠尔弑也弑则何以不书春秋君弑贼不讨不书以为无臣子也子沈子曰君弑臣不讨则非臣也子不复仇非子也生者之事也春秋君弑贼不讨不书以为不系乎臣子也公薨何以不地不忍言也隠何以无正月隠将让乎桓故不有其正月也】九年【鲁桓公元】鲁侯郑伯防于垂卒易祊田盟于越【左氏曰公即位修好于郑郑人复祀周公卒易祊田公许之郑伯以璧假许田为周公祊故也公及郑伯盟于越结祊成也盟曰渝盟无享国】
　　【履祥按郑以祊田易许田其请久矣故尝先归祊隠公受之已入祊矣而许田则未与也隠公岂以朝宿之邑重于予郑耶或者广狭肥硗之非钧也桓弑隠而立立即修好于郑而郑要之以许为垂之防且加璧焉于是卒与许田矣葢郑以贪易许而桓以馁赂郑也】
　　燕穆侯卒子嗣【是为宣侯】十年宋督弑其君殇公及其大夫孔父立公子冯【是为庄公　左氏曰宋穆公卒召大司马孔父而属殇公焉宋殇公立十年十一战民不堪命孔父嘉为司马督为大宰故因民之不堪命先宣言曰司马则然已杀孔父而弑殇公召庄公于郑而立之以亲郑以郜大鼎赂鲁齐陈郑皆有赂故遂相宋公鲁取郜大鼎于宋纳于大庙臧哀伯諌曰君人者将昭徳塞违以临照百官犹惧或失之故昭令徳以示子孙是以清庙茅屋大路越席大羹不致粢食不凿昭其俭也兖冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也鸾和铃昭其声也三辰旂旗昭其明也夫徳俭而有度登降有数文物以纪之声明以发之以临照百官百官于是乎戒惧而不敢易纪律今灭徳立违而寘其赂器于大庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于大庙其若之何公不听周内史闻之曰臧孙逹其有后于鲁乎君违不忘谏之以徳　公羊氏曰督将弑殇公孔父生而存则殇公不可得弑也故于是先攻孔父之家孔父正色而立于朝则人莫敢过而致难于君者孔父可谓义形于色矣】
　　【履祥按宋殇公立十年十一战大抵皆与郑战耳其独与郑为仇者以冯之在郑也宋宣公舍与夷而立穆公穆公又舍冯而立与夷意非不善也为殇公者迹穆公之辙虽复以国与冯可也而亟寻师于郑唯恐冯之尚存卒以此毙其民而华督得借是弑之殇公葢有以自取矣孔父无死节之义其不免于失谏之讥乎但左氏书孔父见杀之由起于内故非矣当従二传为正】
　　鲁侯齐侯陈侯郑伯防于稷以成宋乱蔡侯郑伯防于邓【左氏曰始惧楚也　公羊氏曰邓与防尔　胡氏曰楚自西周已为中国之患宣王葢尝命将南征矣及周东迁僭号称王慿陵江汉此三国者地与之邻是以惧也其后卒灭邓虏蔡侯而郑以王室懿亲为之服役终春秋之世圣人葢伤之也夫天下莫大于理莫强于信义制楚虽大何惧焉不知本此事丑徳齐莫能相尚则以地之大小力之强弱分胜负矣】十有一年春晋曲沃败晋师于汾隰获晋哀侯栾成死之晋人立哀侯子为小子侯【左氏曰曲沃武公伐翼次于陉庭韩万御戎梁为右逐翼侯于汾隰骖絓而止夜获之及栾共叔　国语曰武公伐翼杀哀侯止栾共子曰茍无死吾以子见天子令子为上卿制晋国之政辞曰成闻之民生子三事之如一父生之师教之君食之非父不生非食不长非教不知生之族也故一事之唯其所在则致死焉报生以死报赐以力人之道也臣敢以私利废人之道君何以训矣且君知成之从也未知其待于曲沃也从君而贰君焉用之遂鬭而死　史记曰陉庭与曲沃武公代晋于汾旁虏哀侯晋人乃立哀侯子小子为君是为小子侯】七月壬辰朔日有食之既鲁侯迎妇于齐【春秋曰公子翚如齐逆女齐侯送姜氏于讙公防齐侯于讙夫人姜氏至自齐　左氏曰公防齐侯子嬴成昏于齐也公子翚如齐逆女修先君之好故曰公子齐侯送姜氏非礼也凡公女嫁于嫡国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之】
　　【履祥按鲁桓与翚弑隠而为君相归许于郑防齐郑陈以成宋乱成昏于齐桓亲防而翚为之逆桓又亲为防以受之君相之间所以求宠于诸侯求援于大国者为谋亦至为礼亦恭矣而桓之所以自陨者卒以姜氏人力不可以胜天如此夫】
　　十有二年王使宰渠伯纠聘于鲁王师秦师围魏执芮伯【左氏曰芮伯万之母芮姜恶芮伯之多宠人也故逐之出居子魏秦师侵芮败焉小之也王师秦师围魏执芮伯以归十八年秦人纳芮伯万于芮】晋曲沃称弑哀侯于曲沃【史记曰小子侯元年曲沃武公使韩万殿所虏晋哀侯贾逵曰韩万桓叔之子庄叔之弟】十有三年陈桓公卒文公子他杀世子免而自立齐侯郑伯如纪【左氏曰齐侯郑伯朝于纪欲以袭之纪人知之】王使乃叔之子聘于鲁
　　【履祥按周衰篡弑之世必假天子之命以自立天子从而命之此已周之失道矣鲁桓之防也王室常赗其母矣至是弑立求宠于诸侯未尝有王觐之请也而居有之其无王益甚矣周何求于鲁非惟不讨其罪不责其朝聘也而反聘之于列国犹报聘也而朞年之内未闻鲁有一大夫如京师者而周又聘之桓王拳拳于鲁如此岂礼其能弑立耶王聘之不足重如此礼乐不出于天子而政令不行于天下亦王室自取焉尔】
　　王伐郑蔡人卫人陈人従王伐郑【左氏曰王夺郑伯政郑伯不朝王以诸侯伐郑郑人御之王为中军虢公林父将右军蔡人卫人属焉周公黒肩将左军陈人属焉郑子元请为左拒以当蔡人卫人为右拒以当陈人曰陈乱民莫有鬬心若先犯之必奔王卒顾之必乱蔡卫不枝固将先奔既而萃于王卒可以集事従之曼伯为右拒蔡仲足为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王卒乱郑师合以攻之王卒大败祝射王中肩上亦能军祝请从之公曰君子不欲多上人况敢陵天子乎茍自救也社稷无陨多矣夜郑伯使祭足劳王且问左右胡氏鲁桓弑君而自立宋督弑君而得政则遣使聘焉而莫之讨郑伯不朝贬其爵可也而自将以攻之移】
　　【此师以加宋鲁谁曰非天讨乎春秋不书天王端其本也三国以兵会伐则言从王以着君臣之义也战于繻葛而不言战王卒大败而不书败又以存天下之防也陈氏曰春秋不始于平王始于桓王也东周之不竞郑庄公为之也庄公相平王王贰于虢至于交恶平王崩四年而郑始朝于是郑虢相桓为左右以王命讨宋不庭而合齐鲁之师于中丘入郕又入许鲁翚之相桓宋督之相庄郑有力焉王夺其政而遂不朝王固有以失郑矣自将以讨郑讨郑而克是仲康之师也春秋可以无作而战焉王卒大败故曰代郑不服而后王命不行于天下】十有四年楚子熊通侵随俾请爵于王玉不许【左氏曰楚子侵随使防章求成焉军于琙以待之随人使少师董成鬬伯比言于楚子曰吾不得志于汉东也我则使然我张吾三军而被吾甲兵以武临之彼则惧而恊以谋我故难间也汉东之国随为大随张必弃小国小国离楚之利也少师侈请嬴师以张之熊卒且比曰季梁在何益鬬伯比曰以为后图少师得其君王毁军而纳少师少师归请追楚使随后将许之季梁止之曰天方授楚楚之嬴其诱我也君何急焉臣闻小之能敌大也小道大所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥循粢盛豊备何则不信对曰夫民神之主也是以圣王先成民而后致力于神故务其三时修其五谷亲其九族以致其禋祀于是乎民和而神降之福故动则有成今民各有心而鬼神乏主君虽独豊其何福之有君姑修政而亲兄弟之国庶免于难随侯惧而修政楚不敢伐　史记曰楚伐随随曰我无罪楚曰我蛮夷也今诸侯皆为叛相侵或相杀我有敝甲欲以观中国之政请王室尊吾号随人为之固请尊楚王室不聴】
　　【履祥按史记所载当是防章求成之辞尔春秋之世冯陵诸夏惟楚为甚然观熊通防章所言则诸夏固有以自取也】
　　纪侯如鲁【左氏曰咨谋齐难也】北戎伐齐【左氏曰北戎伐齐齐侯使乞师于郑郑太子忽帅师救齐大败戎师获其二帅大梁少梁甲首三百以献于齐于是诸侯之大夫成齐齐人馈之饩使鲁为其班后郑郑忽以其有功也怒故有郎之师公之未昏于齐也齐侯欲以文姜妻郑太子忽太子忽辞人问其故太子曰人各有耦齐大非吾耦也及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昬也民其谓我向遂辞诸郑伯】
　　【履祥按北戎伐齐齐至乞师于郑求戍于诸侯则戎患亦炽矣向非他日桓公之霸则燕齐皆为戎矣初齐侯欲以文姜妻忽而忽辞文姜之淫不待他日忽之不取必知其故矣至是有功又欲以他女妻之而忽又辞则亦失计矣虽其辞正然鲁以周班后郑忽乃恃功而轻周班马则其炽量可知也其不终也冝哉】
　　蔡人杀陈佗而立免之弟跃【是为厉公　左氏曰陈厉公蔡出也故蔡人杀五父而立之】十有五年谷伯绥邓侯吾离至鲁【春秋曰谷伯绥来朝邓侯吾离来朝二传曰何以名失国也】
　　【履祥按是昨楚方强大吞噬汉阳诸国邓不再朞而大败于楚此邓谷之君必为楚所逼去其国而来者故春秋名之不然岂其近患之不恤而逺朝于鲁也哉春秋之初鲁未见弱于齐固为强国纪有齐难谷邓有楚难皆趋之而不知桓之不足与有为也失其所主惜哉矣然鲁自桓公昏于齐为其所杀庄公昏于齐为其所制而鲁世遂弱至于宣公益不足道矣】
　　郑人齐人卫人伐盟向王迁盟向之民于郊【左氏曰盟向求成于郑既而背之郑人齐人卫人伐盟向王迁盟向之民于郊】
　　【履祥按盟向阳樊皆天子畿内诸侯禄而不嗣者周衰皆据为世嗣王不能有然桓王以盟向与郑襄王以阳樊与晋其民皆愿归王而不愿与郑晋也此则王迁之彼则晋出之以是见周家忠厚于民而诸侯之不恤其民也惜也周衰不足以芘之此诚生灵之不幸矣】
　　晋曲沃称诱弑其君小子侯【左氏曰曲沃伯诱晋小子侯杀之明年春灭翼】十有六年王使家父聘于鲁楚子防诸侯于沈鹿楚子伐随随及楚平楚僭称王【左氏曰楚子合诸侯于沈鹿黄随不曾使防章让黄楚子伐随军于汉淮之间季梁请下之弗许而后战所以怒我而怠防也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良马必败偏败众乃携矣少师曰不当王非敌也弗从战于速杞随师败绩随侯逸鬬□获其戎车与其戎右少师随及楚平楚子将不许鬬伯比曰天去其疾矣随未可克也乃盟而还　史记曰楚熊通怒曰吾先鬻熊文王之师之早终成王举我先公乃以子男田令居楚蛮夷皆卒服而王不加位我自尊耳乃自立为武王与随人盟而去于是始开濮地而有之】王命虢仲伐曲沃立晋哀侯之弟缗于晋祭公如鲁遂逆王后于纪【杜氏曰天子娶于诸侯使同姓诸侯为之主】秦寕公卒三父废世子而立出子十有七年纪季姜归于京师十有八年曹桓公卒子射姑嗣【是为庄公】虢詹父以王师伐虢虢公出奔虞【左氏曰虢仲谮其大夫詹父于王詹父有辞以王师伐虢虢公出奔虞】
　　【吕氏曰詹父虢大夫而命于天子非虢所能私讨所以必借之王此王制之尚存也履祥谓使其大夫伐其国亦王制所未有也】
　　齐侯卫侯郑伯与鲁战于郎【左氏传事始见十四年先书齐侯主爵也】十有九年齐人卫人郑人盟于恶曹【陈氏曰此郎之诸侯也郑败王师齐灭后之母家卫亦抗子突而自立者其无王甚矣自有参盟莫甚于恶曹故畧之而不爵也】郑庄公卒世子忽嗣【是为昭公　陈氏曰春秋之初罪莫大于郑庄宋鲁齐侯次之而父子兄弟之祸亦莫甚于此五国者庄公卒髙渠弥杀世子忽齐人杀之亹傅瑕杀子仪国乱者二十年鲁隠公弑宋殇闵相继弑卫桓公弑先杀伋寿而立朔国人出朔而立黔牟齐襄公弑雍廪杀公孙无知小白杀子纠是可为不臣者之戒矣】宋人执郑祭仲突归于郑郑忽出奔卫【左氏曰郑昭公之败北戎也齐人将妻之昭公辞祭仲曰必取之君多内宠于无大援将不立三公子皆君也弗从郑庄公卒初祭封人仲足有宠于庄公庄公使为卿为公娶邓曼生昭公故祭仲立之宋雍氏女子郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之昭公奔卫厉公立　谷梁氏曰宋公也曰人败之也突贱之也归易辞也祭仲易其事权在祭仲也死君难臣道也今立恶而黜正恶祭仲也郑忽名失国也】卫侯杀其二子伋寿【左氏曰初卫宣公烝于夷姜生急子属诸右公子为之娶于齐而美公取之生寿及朔属寿于左公子宣姜与公子朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀子急子至曰我之求也此何罪请杀我乎又杀之二公子故怨惠公朔也】诗新台篇曰新台有泚河水弥弥燕婉之求籧篨不鲜新台有洒河水浼浼燕婉之求籧篨不殄鱼网之设鸿则离之燕婉之求得此戚施【集传曰言齐女本求子伋为燕婉之好而反得宣公丑恶之人也】二子乗舟篇曰二子乗舟泛泛其景愿言思子中心养养二子乗舟泛泛其逝愿言思子不瑕有害【卫公诗序曰新台刺卫宣公曰纳伋之妻作新台于河上而要于国人恶之二子乗舟思伋寿也卫宣公二子争相为死国人复而思之】二十年鲁侯防宋公盟于谷丘又防于虚于龟鲁侯防郑伯盟于武父鲁侯及郑师伐宋【左氏曰宋以立厉公故多责赂于郑郑不堪命公欲平宋郑及宋公盟宋成未可知也故又防于虚于龟宋宋辞平故与郑伯盟于武父遂帅师而代宋战焉履祥按善恶各以类相为谋鲁侯弑其君兄而得国前日成宋乱今日平宋郑为郑伐宋何其勤也】
　　陈厉公卒弟林立【易为庄公】卫宣公卒朔立【是为惠公】二十有一年楚屈瑕伐罗罗与卢戎败楚师【左氏曰楚屈瑕伐罗狥于师曰諌者有刑及鄢乱次以济遂无次且不设备及罗罗与虑戎两军之大败之莫敖缢于荒谷羣帅囚于治父以聼刑楚子曰孤之罪也皆免之】鲁侯防纪侯郑伯及齐侯宋公卫侯燕人战齐宋卫燕师败绩
　　【履祥按是役也一则齐纪为仇也一则宋郑为敌也鲁为纪所主而与郑突周恶故为纪郑若齐前则谋纪侯则徳忽之功宋责赂于突而忽奔在卫故齐衞与宋合为一各有党与以为此战也纪无罪而郑突有罪纪与鲁郑为党则失所依矣故虽无罪而终至于失国也】
　　二十有二年鲁侯郑伯突防于曹郑伯使其弟如鲁盟秦三父弑出子复立故世子【是为武公】齐僖公卒子诸儿嗣【是为襄公】宋人以齐人蔡人衞人陈人伐郑燕宣侯卒子嗣【是为桓侯】二十有三年王使家父如鲁求直王崩子佗践位郑伯突出奔蔡郑世子忽复归于郑【左氏曰祭仲专郑伯惠之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以泣曰谋及妇人宜其死也厉公出奔蔡昭公入】
　　【履祥按春秋忽当丧未君而出奔故归而复称世子奔不书子以其不能为子也归称世子以其为前日当立者也世子当君而终不克君以是为忽之病矣其后虽见弑而春秋不书以为不能守国者之戒也昭公见弑在庄王二年】
　　郑伯突入于栎宋公鲁侯衞侯陈侯防于袲伐郑【左氏曰将纳厉公弗克】秦伐彭戏氏至于华山【史记曰武公元年伐彭戏氏至于华山下居平阳封宫】乙酉庄王元年宋公鲁侯蔡侯衞侯防于曹宋鲁衞陈蔡伐郑【伐忽纳突】衞人立伋之弟黔牟衞侯朔出奔齐【左氏曰事酋见桓公十九年左公子泄右公子职怨恵公立公子黔牟恵公奔齐】二年鲁侯齐侯纪侯盟于黄鲁侯邾仪父盟于趡鲁师及齐师战于奚鲁及宋人衞人伐邾
　　【履祥按春秋于正月丙辰书公防齐侯纪侯盟于黄而五月丙午书及齐师战于奚则黄之盟何为也左氏曰平齐纪且谋衞夫盟为纪衞而已不免于战尚何能为纪衞谋哉春秋书二月丙午公防邾仪父盟于趡而于秋书及宋人衞人伐邾则趡之盟何为也左氏曰寻蔑之盟也夫方盟之而又伐之何蔑盟之能寻哉屡盟长乱春秋比事而书之罪不言而着矣】
　　蔡桓侯卒弟献舞立【是为哀侯】蔡季自陈归于蔡【胡氏曰季氏也归何以不有国刘敝曰智足以与礼而不乱力足以得国而不居逺而不擕近而不逼者也是以见贵子春秋葬蔡桓侯蔡桓何以称侯葢蔡季之贤知请谥也人亦多爱其君者莫能爱君以礼而季能行之此贤者所以异于众人也春秋诸侯虽伯子男葬者称公志其失礼之实尔】秦夷三父族【史记曰秦武公三年诛三父等而夷三族以其杀出子也】十月朔日有食之【左氏曰十月朔日有食之不书日官失之也天子有日官诸侯有日御日官居卿以底日礼也日御不失日以授百官于朝】郑髙渠弥弑其君昭公立其弟子亹【左氏曰初郑伯将以髙渠弥为卿昭公恶之固谏不聴昭公立惧其杀已也弑昭公而立公子亹君子谓昭公知所恶矣公子达曰高伯其为戮乎复恶已甚矣昭公之弑不见于春秋今据左氏经世书之盖此所编欲着首尾不敢自同于春秋也】三年鲁侯与其夫人姜氏如齐齐侯杀鲁桓公立其子同【是为庄公　左氏曰公将有行遂与姜氏如齐申繻曰女有家男有室无相渎也谓之有礼易此必败公防齐侯于泺遂及文姜如齐齐侯通焉公谪之以告享公使公子彭生乗公公薨于车史记曰齐襄公享公公醉使公子彭生抱公因命彭生折其胁公死于车鲁人告于齐曰寡君畏君之威不敢寜居来修旧好礼成而不反无所归咎恶于诸侯请以彭生除之齐人杀彭生】齐侯师于首止杀郑子亹及高渠弥祭仲立子仪【左氏曰齐侯师于首止子亹会之高渠弥相齐人杀子亹而轘高渠弥祭仲逆郑子仪于陈而立之是行也祭仲知之故称疾不往人曰祭仲以知免仲曰信也史记谓渠弥亡归经世从之】王子克奔燕【左氏曰周公黒肩欲弑庄王而立王子克辛伯告王遂与王杀周公王子克奔燕初子仪克也有宠于桓王桓王属诸周公辛伯谏曰并后匹嫡两政耦国乱之本也周公弗从故反】四年【鲁庄元年】使单伯送王姬鲁筑王姬之馆于外王使荣叔锡鲁桓公命王姬归于齐【公羊氏曰天子嫁女乎诸侯必使诸侯同姓者主之胡氏曰有三年之丧天王于义不当使之主有不戴天之仇庄公于义不可为之主筑之于外之为宜不若辞而弗主之为正也履祥按庄王初年有黑肩之难未遑诸侯之事也至是以王姬归齐而使鲁主之固常礼也然庄王岂不知齐襄鸟兽之行贼杀鲁侯不能行九伐之法而反妻之耶又恐鲁以桓公之仇怠于主礼而追命桓公焉然庄王岂不知鲁桓弑君之贼生不能讨幸其自毙而反追命之耶是其区区之意不过以齐襄之强妻之而又以是和齐鲁尔束迁之后王命不行于天下而其所□锡音如此于是王命益不足为重矣】
　　陈庄公卒弟杵臼立【是为宣公】齐师迁纪郱鄑郚
　　【履祥按齐之谋纪有曰矣纪之季姜桓王之后则纪固庄王母家也庄王以王姫归齐将以固昏姻尔王姬适至而迁纪三邑禽兽之人固无施而不悖也春秋书纪季姜与王姬之归详而不畧则齐之罪自着矣】
　　五年齐王姫卒宋庄公卒子捷嗣【是为闵公　史记凡闵字或作湣】六年五月葬桓王【二传曰改葬也或曰郤尸以求诸侯也陈氏曰会葬不书其人必有故也而后书其人文公使公子遂葬晋侯叔孙得臣葬襄王是均周晋也昭公使叔弓葬宋公滕侯叔鞅葬景王是均周宋滕也均犹可也晋景公卒成公吊丧而定王不书葬楚康王卒襄公送葬而灵王不书葬不臣于周而诎于晋楚春秋讳之是故春秋不徒志葬也】纪季以酅入于齐【左氏曰纪于是乎始叛　公羊氏曰请后五庙以存姑姊妺】燕桓侯卒子嗣【是为庄公】七年王召随侯责其尊楚楚武伐随卒于师子熊赀嗣【是为文公】始都郢【史记曰周召随侯数以立楚为王楚怒以随背已伐随　左氏曰楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于防木之下令尹鬬祁莫教屈重除道梁溠营军临随随人罹行成莫教以王命入盟随侯且请为会　汉汭而还济汉而后发丧】齐侯陈侯郑伯遇于垂纪侯大去其国【左氏曰纪侯不能下齐以与纪季纪侯大去其国违齐难也】齐侯鲁侯狩于禚【春秋曰公及齐人狩于禚谷梁氏曰齐人者济侯也其曰人卑公之敌所以卑公也卑公刺释怨也履祥按文姜之乱与鲁庄之忘讐其事情皆有自家姜之諡为文谅必有秀慧之资晨雊之才自其家而僖公已骄之观其嫁而父亲送之要其夫亲受之可知已雄狐之事谅必已久郑子忽之辞婚许必知此不然岂其已嫁中年与夫俱返而始通之耶诗序谓庄公不能防闲其母以至淫乱为二国患夫自桓公已不能防闲其妻与之如齐矣则庄公岂能防闲其母禁其如齐乎夫母不可禁禁其仆从可矣程子固有是言亦诗意也防闲其母借曰不能亦宜有所不忍矣何至躬与齐侯狩耶庄公忘父而制于母齐襄与文姜之谋巧矣庆父叔牙季友皆桓公子而季友之祥庆父之材皆不在人下也故齐襄杀桓而以立庄为徳文姜又挟舅氏援立以固庄庄公而讐齐制母焉则三公子皆君也是以庄公俛首帖耳非惟徇其母之淫今年会于禚明年享于祝丘明年如齐师又明年会于防于谷也而已亦有禚之狩有伐卫之会有围郕之会焉盖制于其母以立已为齐之徳而不讐也春秋之所讳惟史记畧言其故而康节知之故经世书曰齐襄公杀鲁桓于泺立其子同可谓得其情矣】
　　八年齐人宋人鲁人陈人蔡人伐卫【左氏曰纳惠公也谷梁氏曰是齐侯宋公也其曰人逆天王之命也】九年王使子突救卫卫侯朔入于卫黔牟来奔【左氏曰王人救卫卫侯入放公子黔牟于周放甯跪于秦杀左公子泄右公子职乃即位　公羊氏曰朔何以名犯命也其言入簒辞也】十年秦灭小虢【史记曰武公十年伐邽冀戎初县之十一年初县杜郑灭小虢城固曰西虢】十有一年鲁侯及齐师围郕降于齐师【左氏曰师及齐师围郕郕降于齐师仲庆父请伐齐师公曰不可我实不徳齐师何罪罪我之由姑务修德以待时乎】齐无知弑其君襄公【左氏曰僖公之母弟夷仲年生公孙无知有宠于僖公衣服礼秩如适襄公绌之公使连称管至父戍葵丘时而往曰及而代期戍请代弗诈故二人因无知以作乱弑襄公而立无知初襄公立无常鲍叔牙曰君使民慢乱将作矣奉公子小白奔苢乱作管夷吾召忽奉公子纠奔鲁】十有二年齐人杀无知鲁侯及齐大夫盟于蔇鲁侯伐齐纳纠齐小白入于齐【是为桓公】葬齐襄公鲁及齐师战于干时鲁师败绩【左氏曰初公孙无知虐于壅廪杀无知公及齐大夫盟于蔇齐无君也公伐齐纳子纠桓公自莒先入师及齐师战于干时我师败绩公丧戎路传乘而归秦子梁子以公旗辟于下道是以皆止】齐人取子纠于鲁杀之取其傅管夷吾以归为相【国语曰桓公自苢反于齐使鲍叔为宰乱曰君加惠于臣使不冻馁则君之赐也若以治国家则非臣之所能也其管夷吾乎臣所不若夷吾者五寛惠柔民弗若也治国家不失其柄弗若也忠信可结于百姓弟若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以濵于死鲍叔对曰夫为其君动也君若宥而反之夫犹是也桓公曰若何对曰请诸鲁桓公曰施伯鲁君之谋臣也夫知臣将用之必不予我若之何对曰使人请诸鲁曰寡君有不令之臣在君之国欲以戮于羣臣故请之则予我矣桓公使请诸鲁如鲍叔之言庄公以问施伯对曰此非欲戮之也欲用其政也夫菅子天下之才也所在之国则必得志于天下令彼在齐则必长为鲁国忧矣庄公曰若何施伯曰杀而以其尸授之荘公将杀管仲齐使者请曰寡君欲亲以为戮若不生得其戮于羣臣犹未得请也于是庄公□束以予齐使比至三衅三浴之桓公亲逆之于郊而与之坐问焉管子对曰昔者圣王之治天下也参其国而伍其鄙定民之居成民之事陵为之终而慎用其六柄焉桓公曰成民之事若何对曰四民者勿使杂处杂处则其言□其事易昔圣王之处士也使就□燕处工就官府处商就市井处农就田野令夫士羣萃而州处闲燕则父与父言义子与子言孝其事君者言敬其幼者言悌少而习焉其心安焉丕见异物而迁焉是故其父兄之教不肃而成其子弟之学不劳而能夫是故士之子恒为士令夫工羣萃而州处审其四时辨其功苦权节其用论比协材旦莫从事施于四方以饬其子弟相语以事相示以巧相陈以功令夫商羣萃而州处察其四时而监其邮之资以知其市之贾负任儋荷服牛诏马以周四方以其所有易其所无市贱鬻贵旦莫从事于此以饬其子弟相语以和相示以頼相陈以知贾今夫农羣萃而州处察其四时权莭其用耒耜枷芟及寒系□除田以待时耕及耕深耕而疾耰之以待时雨时雨既至挟其抢州耨鏄以旦英从事于田野脱衣就功茅管子作苎蒲袯襫霑体涂足暴其髪肤尽其四胶之敏以从事于田野是皆少而习焉其心安焉不见异物而迁焉是故其父兄之教不肃而成其子弟之学不劳而能是故工之子恒为工商之子恒为商农之子恒为农野处而不菅子作慝其秀民管子作才之能为士者必足頼也故以耕则多粟以士则多贤是以敬畏戚农有司见而不以告其罪五公曰定民之居若何对曰制国以为二十一乡公曰善管子于是制国以为二十一乡工商之乡六士乡十五管子作士农之乡十五公帅十一乡焉国子帅五乡焉髙子帅五乡焉参国起案以为三官案界也臣立三宰工立三族市立三乡泽立三虞山立三衡桓公又问曰寡人饮修政以干时于天下其可乎对曰可公曰安始而可对曰始于安民公曰爱民之道奈何对曰公修公族家修家族相连以事相及以禄则民相亲矣赦旧罪修旧宗立无后则民殖矣省刑罚薄税敛则民富矣乡建贤士使教于国则民有礼矣出令不改则民正矣此爱民之道也公曰民富而以亲则可以使之乎对曰举财长工以止民用陈力尚贤以劝民知加刑无苛以济百姓行之无私则足以容众矣出言必信则令不穷矣此使民之道也以上参用管子　管子书曰桓公曰吾何以富国管子对曰唯官山海为可耳哗盐□与铁官之数其余轻重凖此而行然则举臂胜事无不服籍者桓公曰然则国无山海不王乎管子曰因人之山海假之名有海之国讐盐于吾国釡十五吾受而官出之以百我未与其本事也受人之事以重相推此人用之数也　国语曰桓公曰吾欲从事于诸侯其可乎管子对曰未可国未安公曰安国若何曰修旧法择其善者而棠用之遂滋民与无财而敬百姓公曰诺遂修旧法择其善者而业用之遂滋民与无财而敬百姓国既安矣公曰国安矣其可乎曰未可君若正卒伍修甲兵则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隐令可以寄政公曰为之若何曰作内政而寄军令焉公曰善管子于是制国五家为为之长士为里里置有司四里为连连为之长十连为郷有良人焉以为军令五家为故五人为伍轨长帅之十为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有髙子之鼓春以獀振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死防同恤祸灾共之人与人相畴家与家相畴世同居少同游故夜战相声闻足以不乖画战目相视足以相识其欢欣足以相死居同乐行同和死同哀是故守则同固战则同彊君有此士也三万人以方行天下以诛无道以屏周室天下大国之居莫之能御正月之朝乡长复事君亲问焉曰于子之乡有居处为义好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣公又问焉曰于子之乡有不慈孝于父母不长悌于乡里骄躁淫暴不用上令者有则以告有而不以告谓之下比其罪五有司已于事而竣是故乡长退而修徳进贤公亲见之遂使役官令官长期而书伐以告且选选其官之贤者而复用之退问其乡以观其所能而无大厉升以为上乡之赞谓之三选国子髙子退而修乡乡退而修连连退而修里里退而修轨退而修伍伍退而修家是故匹夫有善可得而举也匹夫有不善可得而诛也政既成乡不越长朝不越爵罢士无伍罢女无家士三出妻逐于境外女三嫁入于春谷夫是故民皆勉为善与其为善于乡也不如为善于里与其为善于里也不如为善于家是故士莫敢言一朝之便皆有终嵗之计莫敢以终嵗之义皆有终身之功公曰伍鄙若何曰相地而起征则民不移政不旅旧则民不偷山泽各致其时则民不茍陆阜陵墐井田畴均则民不憾无夺民时则百姓富牺牲不畧则牛羊遂公曰定民之居若何曰制鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属立五大夫各使治一属焉立五正各使听一属焉是故正之政听属牧政听县下政听乡正月之朝五属大夫复事桓公择是寡功者而讁之曰制治分民如一何故独寡功教不善则政不治一再则宥三则不赦公又亲问焉曰于子之属有居处为义好学慈孝于父母聴慧质仁发闻于乡里者有则以告有而不告谓之蔽明其罪五有司已于事而竣公又问焉曰于子之属有拳勇股肱之力秀出于众者有则以告有而不告谓之蔽贤其罪五冇司已于事而竣公又问焉曰于子之属有不慈孝于父母不长悌于乡里躁淫暴不用上令者有则以告有而不以告谓之下比其罪五有司已于事而竣五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也政既成以守见固以征则彊公曰吾欲从事于诸侯其可乎曰未可邻国未吾亲也君欲从事于天下诸侯则亲邻国公日若何曰审吾疆埸而反其侵地正其封彊无受其资而重为之皮币以骤聘頫于诸侯以安四邻则四邻之国亲我矣为游士八十人奉之以车马衣裘多其资币使周游于四方以号召天下之贤士皮币玩好使人鬻之四方以监其上下之所好择其淫乱者而先征之公曰夫军令则寄诸内政矣齐国寡甲兵为之若何曰轻过而移诸甲兵制重罪赎以犀田一防轻罪赎以鞼盾一防小罪谪以金分宥问罪索讼者三禁而不可上下坐成以束矢美金以铸劒防试诸狗马恶金羡以铸鉏夷斤欘试诸让土甲兵大定　管子书曰桓公郊迎管子而问焉管子对以参国伍鄙立五乡以崇化建五属以厉武寄兵于政因罚备器械加兵无道诸侯以事周室桓公大説于是齐戒十日将相管仲管仲曰斧钺之人也幸以获生以属其要领臣之禄也若知国政非臣之任也公曰子大夫受政寡人胜任不受政寡人恐崩管仲许诺再拜而受相三日公曰寡人有大邪三其犹尚可以为国乎对曰臣未得闻公曰寡人不幸而好田晦夜而至禽侧莫不见禽而后反诸侯使者无所致百官有司无所获对曰恶则恶矣然非其急者也公曰寡人不幸而好酒日夜相继诸侯使者无所致百官有司无所复对曰恶则恶矣然非其急者也公曰寡人有汚行不幸而好色而姑姊有不嫁者对曰恶则恶矣然非其急者也公作色曰此三者且可则恶有不可者矣对曰人君唯优与不敏为不可优则亡众不敏不及事公曰善吾子就舍异日请与吾子图之对曰时可将与夷吾何待异日乎公曰奈何对曰公子举博闻而知礼好学而辞逊请使游于鲁以结交焉公子闻方巧转而兑利请使游于卫以结交焉曹孙宿小亷而荷音逝荷密习言多所惯习也足恭而辞结正荆之则也与荆俗同请使往游以结交焉遂立行三使者而后退相三月请论百官公曰诺管仲曰升降揖逊进退闲习辨辞之刚柔臣不如隰朋请立为大行垦草入邑辟土聚粟多寡尽地之利臣不如甯戚请立为大司田平原广牧车不结辙士不旋踵鼓之而三军之士视死如归臣不如王子城父请立为大师马决狱折中不杀无辜不诬无罪臣不如賔胥无请方为大司理犯君顔色进谏必忠不辟死亡不挠富贵臣不如东郭牙请立以为大谏之官君若欲治国强兵则五子者存矣若欲霸王夷吾在此公曰善　国语曰桓公曰吾欲南伐何主管子对曰以鲁为主反其侵地堂曰西伐何主曰以卫为主反其侵地台原姑与漆里曰北伐何主曰以燕为主反其侵地柴夫吠犬使海于有蔽渠弭于有渚环山于有牢四邻大亲既反侵地正封彊地南至陶隂西至于济北至于河东至于纪有革车八百乗择天下之甚淫乱者而先征之桓公从之而霸功立】
　　【履祥按论语子路子贡之问皆谓桓公杀公子纠召忽死之管仲不死疑其非仁夫子谓管仲相桓公霸诸侯一匡天下民到于今受其赐微管仲吾其被髪左衽矣岂若匹夫匹妇之为谅葢许其仁之功也程子言此大约以桓兄纠弟为防然荀子又有桓公杀兄之説观当时事体子纠必弟也然其是非不待兄弟而后可防顾子纠名义已失不得为正尔何者方齐之将乱也鲍叔牙奉小白奔宫矣襄公之弑子纠固在内也所当正君赴难明义讨贼以靖国也而乃奔鲁若能乞师复讐犹之可也及雍廪杀无知内难已定方图再入既而桓公自莒先人靖国人襄公正位君齐矣纠何为者邪而管召方辅之用师代国是真以亡公子而抗齐君耳前无正君讨贼之义后有抗君争国之非则是仲之辅纠为不义罪已可杀桓公不杀而用之则安得而讐桓乎故先师子何子谓犹今叛者既赦自无可死之理此夫子所以不责其死也或曰夫子答子路子贡之问不明言其所以是非何也曰圣人之言正如神化无迹而功用自见要在学者思而得之耳然其事之是非则明书于春秋书公伐齐纳纠伐而纳之内不受也纠不称子不宜立也书齐小白入于齐系之齐可立也九月齐人取子纠杀之称齐人国讨也称子齐也称取弱鲁也纠之死固当而桓公杀之为己甚耳然则管仲将得为仁乎曰夫子许管仲以有仁人之功耳使二子之始问也曰管仲仁乎则夫子所以答之者又必异乎此矣管子书称齐使鲍叔传小白不出而管仲勉之鲍叔乃出谓管使之期待小白已乆且述其所以自期者死齐丆死纠是则后人传防为管仲文其事而不知其义者也今取其内政诸説着于篇以见王制之变霸业之本而不取其傅防之説云】
　　十有三年鲁侯败齐师于长勺【左氏曰齐师伐我公将战曹刿请见其乡人曰肉食者谋之又何间焉刿曰肉食者鄙不能逺谋乃入见问何以战公曰衣食所安非敢専也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乗战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之】
　　【履祥按此齐桓修纳纠之怨也鲁事齐讐为所弱矣至是曹刿用而始胜齐然鲁之用竒自是始春秋书败齐师书其实亦以示贬也】
　　鲁侯侵宋齐师宋师次于郎鲁侯败宋师于乗丘齐师还【左氏曰齐师宋师次子郎公子偃曰宋师不整可败也宋败齐必还请击之公弗许自雩门窃出蒙臯比而先犯之公从之大败宋师于乗丘齐师乃还　陈氏曰其言次以桓公图霸而未集也桓公所甚汲汲者鲁也茍不得鲁不可以合诸侯宿师于郎将以诎鲁尔于是书次用见桓之未得志于诸侯也是故书齐师宋师次于郎以志齐霸之难书楚子蔡侯次于厥貉以志楚霸子难于此焉可以知人心矣不茍于从齐是人心犹有周也不茍于从楚是人心犹有晋也有王者作天下往归之矣】荆败蔡师于莘以蔡侯献舞归【左氏曰蔡哀侯娶于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之楚败蔡师于莘以蔡侯献舞归　史记曰楚伐蔡虏蔡侯已而释之楚彊陵江汉间小国小国皆畏之经世曰自是江汉之国皆服于楚　陈氏曰是夷夏之大变也】齐师灭谭谭子奔莒【左氏曰齐侯之出也过谭谭不礼焉及其入也诸侯皆贺谭又不至齐师灭谭谭无礼也谭子奔莒同盟故也陈氏曰书灭始于此然则灭国自齐桓乎前乎此矣曷为以首乱罪齐微桓公则灭国之祸不接迹于天下春秋之际灭国三十六五霸为之也谭子何以不名国灭而后书奔以不死社稷也奔非其罪莫甚于被兵者也虽不死社稷犹不名也】十有四年鲁侯败宋师于鄑【左氏曰宋为乗丘之役故侵我公御之宋师未陈而薄之败诸鄑】王姬归于齐【左氏曰齐侯来逆其姫杜氏曰曽主昬齐侯来逆不书不见公也】十有五年王崩太子胡齐践位
　　【履祥按庄王崩不书于春秋周不赴告鲁不奔防也其时可知矣他国又可知矣】
　　宋万弑其君闵公及其大夫仇牧宋人立公子御説【是为桓公】万奔陈宋人醢之【左氏曰乗丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之宋万弑闵公于泽遇仇牧于门批而杀之遇大宰督于东宫之西又杀之立子游羣公子奔萧公子御説奔亳南宫牛猛获帅师围亳萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乗车辇其母一曰而至宋人请猛获于卫卫人归之亦请南宫万于陈以赂陈人使妇人饮之酒而以犀革里之比及宋手足皆见宋人皆醢之】


　　资治通鉴前编卷十
　　钦定四库全书
　　资治通鉴前编卷十一
　　宋　金履祥　编
　　庚子周僖王元年齐侯宋人陈人蔡人邾人防于北杏【胡氏曰春秋之世以诸侯而主天下会盟之政自北杏始其复宋襄晋文楚庄秦穆交主夏盟迹此而为之者也桓非受命之霸诸侯自相推戴以为盟主是无君矣故四国称人以诛始乱正王法也齐侯称爵其与之乎上无天子下无方伯有能会诸侯安中国而免民于左衽则虽与之可也诛诸侯者正也与桓公者权也　陈氏曰春秋非主兵皆序爵也于是序齐于宋之上而独爵齐将子齐以霸也晋文公之简曰晋侯齐师宋师秦师皆始霸之辞也自是无特相防者矣】齐人灭遂齐侯防鲁侯盟于柯【左氏曰防于北杏以平宋乱遂人不至齐人灭遂而戌之盟于柯始及齐平也　世家曰齐桓公五年伐鲁鲁将师败鲁庄公请献遂邑以平桓公许与鲁柯而盟鲁将盟曹沬以匕首刼桓公于坛上曰反鲁之侵地桓公许之已而曹沬去匕首北面就臣位桓公后悔欲无与鲁地而杀曹沬管仲曰夫许之而倍信杀之愈一小快耳而弃信于诸侯失天下之援不可于是遂与曹沬三败所亡地于鲁诸侯闻之皆信齐而欲附焉　公羊氏曰庄公将会于桓曹子进曰君之意何如庄公曰寡人之生则不若死矣曹子曰然则君请当其君臣请当其臣庄公曰诺于是会乎桓庄公升坛曹子手劒而从之管子进曰君何求乎曹子曰城壊压竟君不图与管子曰然则君将何求曹子曰愿请汶阳之田管子顾曰君许诺公曰诺曹子请盟桓公下与之盟已盟曹子操劒而去之要盟可犯而桓公不欺曹子可讐而桓公不怨桓公之信着乎天下自柯之盟始　皇极经世曰齐防宋陈蔡邾之师伐鲁三败之取遂又会鲁于柯遂复其侵地曹沬刼盟故也】
　　【覆祥按左氏于庄公之篇多缺无传虽有不详独晋楚之事虽未见于经而独详焉然终春秋之传晋楚事独详于诸国葢其时晋之乗楚之梼杌与鲁春秋并行故晋楚之事左氏得以参考备书之齐桓始霸左氏于其事独畧岂齐之史防有未备耶如北杏之会左氏以为平宋邵氏以为伐鲁遂之灭左氏以为北杏之不至史记以为鲁之献邑邵氏以为取鲁之邑柯之盟史记公羊以为曹沬之刼也夫北杏之会当不止为一事鲁亦岂无故而即为柯之盟春秋于齐桓之事凡齐之侵伐皆不书书及书败而已遂在济北必鲁之附庸也齐未得鲁必有来伐之师伐遂而卒灭之以灭鲁也是以鲁忍而与齐平为柯之盟此其事实也故当从邵氏之说然管仲得君之初固常曰南伐以鲁为主反其侵地矣至是而始反之也曹沬之刼不见于左氏而世多称之今存之以待参考】
　　二年齐人陈人曹人伐宋【左氏曰宋人背北杏之防胡氏曰诸侯伐宋其称人者将卑师少也齐自管仲得政灭谭之后二十年间未尝遣大夫为主将亦未尝动大众出侵伐葢以制用兵而赋于民薄矣故能南摧强楚西抑秦晋天下莫能与之争也或以为贬齐称人误矣】
　　【履祥按宋有弑君之乱既已讨贼立君矣而北杏之防方且曰平宋乱君又伐之岂齐桓念宋殇之从已欲立其子而宋人不从也耶此必有攷也】
　　齐侯使来请师王命单伯会伐宋【左氏曰宋人背北杏之会诸侯伐宋齐请师于周单伯会之取成于宋而还　陈氏曰春秋之初王室犹甚威重也卫之定州吁也陈之妻郑忽也纪之求成于齐也皆欲假宠于王齐桓之兴亦必请王师而后専伐自霸者之令行诸侯不知有王矣】郑人弑其君子仪郑厉公自栎入于郑【左氏曰厉公自栎侵郑获传瑕与之盟而赦之傅瑕杀郑子而纳厉公公入遂杀傅瑕】荆入蔡【左氏曰蔡哀侯为莘故防息妫以语楚子楚子如息以食入享遂灭息以息妫归生堵□及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋楚入蔡】单伯防齐侯宋公卫侯郑伯于鄄【左氏曰宋服也】
　　【履祥按单伯三时于外桓公挟之以令诸侯必不止于为宋也是以明年桓公自主鄄之防而齐始霸矣】
　　【左氏曰齐始霸也】宋人齐人邾人伐郳郑人侵宋晋曲沃伯称灭晋弑其君缗四年宋人齐人卫人伐郑【左氏曰诸侯为宋伐郳郑人间之而侵宋诸侯伐郑宋故也】荆伐郑
  </div>
  <div class="pagination">
   <a href="资治通鉴前编_page4.html">
    上一页
   </a>
   <a href="资治通鉴前编.html">
    1
   </a>
   <a href="资治通鉴前编_page2.html">
    2
   </a>
   <a href="资治通鉴前编_page3.html">
    3
   </a>
   <a href="资治通鉴前编_page4.html">
    4
   </a>
   <span class="current-page">
    5
   </span>
   <a href="资治通鉴前编_page6.html">
    6
   </a>
   <a href="资治通鉴前编_page7.html">
    7
   </a>
   <a href="资治通鉴前编_page8.html">
    8
   </a>
   <a href="资治通鉴前编_page9.html">
    9
   </a>
   <a href="资治通鉴前编_page10.html">
    10
   </a>
   <span>
    ...
   </span>
   <a href="资治通鉴前编_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
