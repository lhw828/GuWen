<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 191 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 191 页/共 334 页
  </h1>
  <div class="content">
   6帝以光化公主妻吐谷浑可汗世伏；〔妻，七细翻。吐，从暾入声。谷，音浴。可，从刊入声。汗，音寒。〕世伏上表请称公主为天后，上不许。〔伏上，时掌翻。〕
十七年〔（丁巳、五九七）〕
1春，二月，癸未，太平公史万岁击南宁羌，平之。〔史万岁袭爵太平县公。隋志：太平县，属绛郡。南宁之地，汉属牂柯，蜀汉属南中，晋属宁州，梁为南宁州。其后为爨氏所据，自云本安邑人，七世祖晋南宁太守，中国乱，遂王蛮中。考之晋志，未始有南宁郡。西爨，蛮也，非羌也，通鉴因隋纪成文。〕初，梁睿之克王谦也，〔见一百七十四卷陈宣帝太建十二年。〕西南夷、獠莫不归附，唯南宁州酋帅爨震恃远不服。〔獠，鲁皓翻。酋，慈秋翻。帅，所类翻。爨，七乱翻。〕睿上疏，以为：「南宁州，汉世牂柯之地，〔牂柯，音臧柯。上，时掌翻。〕户口殷众，金宝富饶。梁南宁州刺史徐文盛为湘东王征赴荆州，〔征兵以讨侯景，文盛赴之。〕属东夏尚阻，未遑远略，〔属，之欲翻。夏，户雅翻。〕土民爨瓒遂窃据一方，〔瓒，从旱翻。〕国家遥授刺史，其小震相承至今。而震臣礼多亏，贡赋不入，乞因平蜀之众，略定南宁。」〔【章：甲十一行本「宁」下有「帝以天下初定，未之许」九字；乙十一行本同；孔本同。】〕其后南宁夷爨翫来降，拜昆州刺史，〔就其地置昆州。降，户江翻；下同。〕既而复叛。乃以左领军将军史万岁为行军总管，帅众击之，〔复，扶又翻。帅，读曰率。〕入自蜻蛉川，至于南中。〔蜻蛉川，汉蜻蛉县之地。蜻，仓经翻。蛉，郎丁翻。〕夷人前后屯据要害，万岁皆击破之；过诸葛亮纪功碑，〔唐史：南诏王凤迦异筑柘东城，有诸葛亮石刻故在。〕渡西洱河，〔按唐史，太宗击西爨，开蜻蛉、弄栋为县。弄栋西有大勃弄、小勃弄二州蛮，其西与黄瓜、叶榆、西洱河接。西洱河，即叶榆河也。苏轼曰：南诏有西洱河，即牂柯江也。河形如月抱珥，故名之为西洱河。洱，而止翻，又而志翻。〕入渠滥川，行千余里，破其三十余部，虏获男女二万余口。诸夷大惧，遣使请降，献明珠径寸，于是勒石颂美隋德。万岁请将爨翫入朝，〔使，疏吏翻。朝，直遥翻。请将，音如字，携也，领也。〕诏许之。爨翫阴有贰心，不欲诣阙，赂万岁以金宝，万岁于是舍翫而还。〔为史万岁得罪张本。还，从宣翻，又如字。〕
2庚寅，上幸仁寿宫。
3桂州俚帅李光仕作乱，〔始安郡，梁置桂州。俚，音里。帅，所类翻；下渠帅同。〕帝遣上柱国王世积与前桂州总管周法尚讨之，法尚发岭南兵，世积发岭北兵，俱会尹州。〔隋志：郁林郡，梁置定州，后改为南定州，平陈改尹州。〕世积所部遇瘴，不能进，〔瘴，之亮翻，热病。〕顿于衡州，〔隋志：衡山郡，牛陈置衡州。〕法尚独讨之。光仕战败，帅劲兵走保白石洞。〔白石洞，在今寻州南六十里。帅，读曰率；下同。〕法尚大获家口，其党有来降者，辄以妻子还之，居旬日，降者数千人；〔降，户江翻。〕光仕众溃而走，追斩之。
帝又遣员外散骑侍郎何稠募兵讨光仕，稠谕降其党莫崇等，〔姓苑：何氏出自周成王母弟唐叔虞，其后封于韩，韩灭，子孙分散，江、淮间音以「韩」为「河」，字随书变，后遂为何氏。莫姓，楚莫敖之后。散，悉亶翻。骑，奇寄翻。〕承制署首领为州县官。稠，妥之兄子也。〔妥，他果翻。〕
上以岭南夷、越数反，〔数，所角翻。〕以汴州刺史令孤熙为柱州总管十七州诸军事，许以便宜从事，刺史以下官得承制补授。熙至部，大弘恩信，其溪洞渠帅更相谓曰：〔令，力丁翻。帅，所类翻。更，工衡翻。〕「前时总管皆以兵威相胁，今者乃以手教相谕，我辈其可违乎！」于是相帅归附。先是州县生梗，〔先，悉荐翻。〕长吏多不得之官，〔长，知两翻。〕寄政于总管府，熙悉遣之，为建城邑，〔为，于伪翻。〕开设学校，华、夷感化焉。俚帅〔帅，所类翻。〕宁猛力，在陈世已据南海，隋因而抚之，拜安州刺史。猛力恃险骄倨，未尝参谒，熙谕以恩信，猛力感之，诣府请谒，不敢为非熙奏改安州为钦州。〔隋志：宁越郡，梁置安州，今改钦州。〕
4帝以所在属官不敬惮其上，事难克举，三月，壬辰，诏「诸司论属官罪，有律轻情重者，听于律外斟酌决杖。」于是上下相驱，迭行捶楚，以残暴为干能，以守法为懦弱。〔捶，止橤翻。懦，乃卧翻，又奴乱翻。〕
帝以盗贼繁多，命盗一钱以上皆弃市，或三人共盗一瓜，事发即死。于是行旅皆晏起早宿，〔恐邂逅触罪也。考异曰：刑法志作「晚宿」，必早字误耳。〕天下懔懔。有数人劫执事而谓之曰：「吾岂求财者邪！〔邪，音耶。〕但为枉人来耳。而为我奏至尊：自古以来，体国立法，未有盗一钱而死者也。而不为我以闻，吾更来，而属无类矣！」帝闻之，为停此法。〔自古以来，闾里奸豪持吏短长者，则有之矣，未闻持其上至此者，宜隋季之多盗也。天下之富，一钱之积，是以古之为政，欲其平易近民。为，于伪翻。而为、而不、而属之而，犹言汝也。〕
帝尝乘怒，欲以六月杖杀人，大理少卿河东赵绰固争〔隋制：九寺各置卿、少卿各一人。河东县，蒲州河东郡治。少，始照翻。〕曰：「季夏之月，天地成长庶类，〔长知两翻；下同。〕不可以此时诛杀。」帝报曰：「六月虽曰生长，此时必有雷霆；我则天而行，有何不可！」遂杀之。
大理掌固来旷上言大理官司太宽，〔掌固，盖即汉之掌故。唐省、台、寺、监皆有掌固，因隋制也。上，时掌翻。〕帝以旷为忠直，遣每且于五品行中参见。〔遣，犹使也。行，户刚翻。见，贤遍翻。〕旷又告少卿赵绰滥免徒囚，帝使信臣推验，初无阿曲，帝怒，命凓之。绰固争，以为旷不合死，帝佛衣人合。绰矫言，「臣更不理旷，自有他事，未及奏闻。」帝命引入合，绰再拜请曰：「臣有死罪三，臣为大理少卿，不能制御掌固，使旷触挂天刑，一也。囚不合死，而臣不能死争，二也。臣本无他事，而妄言求入，三也。」帝解颜。会独孤后在坐，〔坐，徂卧翻。〕命赐绰二金杯酒，并杯赐之。旷因免死，徒广州。
萧摩诃子世略在江南作乱，摩诃当从坐，上曰：「世略年未二十，亦何能为，以其名将之子，为人所逼耳。」〔将，即亮翻。〕因赦摩诃。绰固谏不可，上不能夺，欲绰去而赦之，因命绰退食。绰曰：「臣奏狱未决，不敢退。」上曰：「大理其为朕特赦摩诃也！」因命左右释之。〔为，于伪翻。〕
刑部侍郎辛亶尝衣绯裈，〔衣，于既翻。裈，古浑翻，亵衣也。〕俗云利官；上以为厌蛊，〔厌，一协翻，又于琰翻。〕将斩之。绰曰：「法不当死，臣不敢奉诏。」上怒甚，曰：「卿惜辛亶而不自惜也！。」命引绰斩之。绰曰：「陛下宁杀臣，不可杀辛亶。」至朝堂，解衣当斩，上使人谓绰曰：「竟何如﹖」对曰：「执法一心，不敢惜死。」上拂衣而入，良久，乃释之。明日谢绰，劳勉之，赐物三百段。〔劳，力到翻。〕
时上禁行恶钱，有二人在，以恶钱易好者，武候执以闻，〔武候，属左右武候将军，掌昼夜巡察、执捕奸非也。〕上令悉斩之，绰进谏曰：「此人所坐当杖，杀之非法。」上曰：「不关卿事。」绰曰：「陛下不以臣愚暗，置在法司，欲妄杀人，岂得不关臣事！」上曰：「撼大木，不动者当退。」对曰：「臣望感天心，何论动木。」上复曰：「啜羹者热则置之，〔复，扶又翻；下同。啜，音悦翻。〕天子之威，欲相挫邪！」〔邪，音耶。〕绰拜而益前，诃之，不肯退，〔诃，虎何翻。〕上遂入。治书侍御史柳彧复上奏切谏，上乃止。〔治，直之翻。复上，时掌翻。〕
上以绰有诚直之心，每引入合中，或遇上与皇后同榻，即呼绰坐，评论得失，前后赏赐万计。与大理卿薛冑同时，俱名平恕；然冑断狱以情而绰守法，俱为称职。〔断，丁乱翻。称，尺证翻。〕冑，端之子也。〔薛端仕周，为蔡州刺史，无他异称。〕
帝晚节用法益峻，御史于元日不劾武官衣剑之不齐者，〔劾，户盖翻，又户得翻。〕帝曰：「尔为御史，纵舍自由。」命杀之；谏议大夫毛思祖谏，又杀之。〔隋门下省置谏议大夫七人。〕将作寺丞以课麦齄迟晚，〔齄，圭玄翻。类篇曰：麦茎也。〕武库令以署庭荒芜，〔武库令，属卫尉寺。〕左右出使，或授牧宰马鞭、鹦鹉，〔使，疏吏翻。「授」，当作「受」。〕帝察知，并亲临斩之。
帝既喜怒不恒，不复依准科律，〔恒，户登翻。复，扶又翻；下同。〕信任杨素；素复任情不平，与鸿胪少卿陈延有隙，〔少，始照翻。〕尝经蕃客馆，庭中有马屎，又众仆于毡上樗蒲，以白帝。帝大怒，主客令乃朽蒲者皆杖杀之，棰陈延几死。〔隋志：鸿胪寺统典客令，即主客也。屎，式尔翻，粪也。棰，止橤翻。几，居依翻，又音祁。〕
帝遣亲卫大都督长安屈突通往陇西检覆群牧，〔隋氏置左．右勋卫、左．右翊卫，百大都督、帅都督、都督等官。炀帝改大都督为校尉，帅都督为旅帅，都督为队正。屈突，虏复姓，其先昌黎徒河人，徙家长安。陇西郡，渭州。屈，九勿翻。〕得隐匿马二万余匹，帝大怒，将斩太仆卿慕容悉达及诸监官千五百人。〔太仆卿，掌牧畜之政，故欲诛之。〕通谏曰：「人命至重，陛下柰何以畜产之故杀千有余人！臣敢以死请！」帝瞋目叱之，〔瞋，昌真翻。〕通又顿首曰：「臣一身分死，〔分，扶问翻。〕就陛下忙千余人命。」帝感寤，曰：「朕之不明，以至于此！赖有卿忠言耳。」于是悉达等皆减死论，擢通为左武候将军。〔隋志：左、右武候，掌军驾出，先驱后殿，昼夜巡察，执捕奸非，烽候道路，水草所置；巡狩师田，则掌其营禁也。〕
5上柱国〔【章：甲十一行本「国」下有「彭公」二字；乙十一行本同；孔本同。】〕刘昶与帝有旧，帝甚亲之；其子居士，任侠不遵法度，数有罪，〔数，所角翻。〕上以昶故，每原之。居士转骄恣，取公卿子弟雄健者，辄将至家，以车轮括其项而棒之，〔榛，蒲项翻。〕殆死能不屈者，称为壮士，释而与交。党与三百人，殴击路人，〔殴，乌口翻。〕多所侵夺，至于公卿妃主，莫敢与校。或告居士谋为不轨，帝怒，斩之，公卿子弟坐居士除名者甚众。
6杨素、牛弘等复荐张冑玄历术。〔去年帝劳徕冑玄，既而罢之。复，扶又翻。〕上令杨素与术数人立议六十一事，皆旧法久难通者，令刘晖等与冑玄等辩析。晖杜口一无所答，冑玄通者五十四，上乃拜冑玄员外散骑侍郎兼太史令，赐物千段，令参定新术。〔散，悉亶翻。骑，奇寄翻。〕至是，冑玄历成。夏，四月，成寅，诏颁新历；前造历者刘晖四人并除名。
7秋七月，桂州人李世贤反，上议讨之。诸将数人请行，〔将，即亮翻。〕上不许，顾右武候大将军虞庆则曰：「位居宰相，爵乃上公，〔开皇初，庆则尝为尚书右仆射，宰相之职也。授上柱国，封鲁国公，上公也。〕国家有贼，遂无行意，何也﹖」庆则拜谢，恐惧，乃以庆则为桂州道行军总管，讨平之。
8秦王俊，幼仁恕，喜佛教，〔喜，许记翻。〕尝请为沙门，不许。及为并州总管，〔俊为并州总管见上卷十年。〕渐好奢侈，违越制度，盛治宫室。俊好内，〔始，直之翻。好，呼报翻。〕其妃崔氏，弘度之妹也，性勡，于瓜中进毒，由是得疾，征还京师。上以其奢纵，丁亥，免俊官，以王就第。崔妃以毒王，废绝，赐死于家。左武卫将军刘升〔曹魏置武卫将军，自晋至子高齐，并属左、右卫；至隋始与左、右卫并列于十二卫府。〕谏曰：「秦王非有他过，但费官物，营廨舍而已，〔廨，古隘翻。〕臣谓可容。」上曰：「法不可违。」杨素谏曰：「秦王之过，不应至此，不应至此，愿陛下详之！」〔复，扶又翻。〕上曰：「我是五儿之父，上五子：太子勇、晋王广、秦王俊、蜀王秀、汉王谅。〕非兆民之父。若如公意，何不别制天子儿律！以周公之为人，尚诛管、蔡，我诚不及周松远矣，安能亏法乎！」卒不许。〔杨素逢君之恶者也，他日赞决以废勇立广，盖有见于此。卒，子恤翻。〕
9戊戌，突厥犬利可汗来逆女，〔厥，九勿翻。可，从刊入声。汗，音寒。〕上舍之太常，教习六礼，〔六礼，纳采、问名、纳吉、纳征、请期、亲迎。〕妻以宗女安义公主。上欲离间都蓝，故特厚其礼，〔妻，七细翻。间，古苋翻。〕遣太常卿牛弘、纳言苏威、民部尚书斛律孝卿相继为使。〔开皇三年，改度支尚书为民部尚书。使，疏吏翻。〕
10九月，甲申，上至自仁寿宫。
11何稠之自岭南还也，〔是年二月，何稠讨岭南。〕宁猛力请随稠人朝，调见其疾笃，遣还钦州，与之约曰：「八九月间，可可诣京师相见。」使还，奏状，上意不怿。〔使，疏吏翻；下同。〕冬，十月，猛力病卒。十谓稠曰：「汝前不将猛力来，今竟死矣！」稠曰：「猛力与臣约，假令身死，当遣子入侍。〔令，力丁翻。〕越人性直，其子必来。」猛力临终，果戒其子长真曰：「我与大使约，不可失信，〔使，疏吏翻。〕汝葬我毕，宜即登路。」长广嗣为刺史，如言入朝。〔嗣，祥吏翻。〕上大悦曰：「何稠着信蛮夷，乃至于此！」
12鱼公虞庆则之讨李世贤也，以妇弟赵什住为随府长史。〔长，知两翻。〕什住通于庆则爱妾，恐事泄，乃宣言庆则不欲此行，上闻之，礼赐甚薄。庆则还，至潭州临桂岭，〔隋书虞庆则传作「潭州临杜岭」。宋白曰：隋平陈，改湘州为潭州。杜佑曰：取昭潭为名。〕观眺山川形势，曰：「此诚险固，加以足粮，若守得其人，攻不可拔。」使什住驰诣京师奏事，观上颜色，什住因告庆则谋反，下有司按验。〔下，假稼翻。〕十二月，壬子，庆则坐死，拜什住为柱国。
13高丽王汤闻陈亡，大惧，治兵积谷，为拒守之策。〔丽，力知翻。治，直之翻。〕是岁，上赐汤玺书，责以「虽称藩附，诚节未尽」。且曰：「彼之一方，虽地狭人少，〔玺，斯氏翻。少，诗沼翻；下同。〕今若黜王，不可虚置，终须更选官属，就彼安抚。王若洒心易行，〔洒，读曰洗。行，下孟翻。〕率由宪章，即是朕之良臣，何劳别遣才彦！王谓辽水之广，何如长江﹖高丽之人，多少陈国﹖〔少，诗沼翻。〕朕若不存含育，责王前愆，命一将军，何待多力！殷勤晓示，许王自新耳。」汤得书，惶恐，将奉表陈谢。会病卒，〔卒，子恤翻。〕子元嗣立，上使使拜元为上开府仪同三司，袭爵辽东公。〔使使，疏吏翻；下同。〕元奉表谢恩，因请封王，上许之。〔自时隋终以高丽为意，后遂以佳兵亡国。〕
14吐谷浑大乱，〔吐，从暾入声。谷，音浴。〕国人杀世伏，立其弟伏允为主，遣使陈废立之事，并谢专命之罪，且请依俗尚主；上从之。自是朝贡岁至。〔朝，直遥翻。〕
十八年〔（戊午、五九八）〕
1春，二月，甲辰，上幸仁寿宫。
2高丽王元帅靺鞨之众万余寇辽西，〔隋书：靺鞨在高丽之北，凡有七种：其一号栗末部，与高丽接；其二曰伯咄部，在栗末之北；其三曰安车骨部，在伯咄东北；其四曰拂涅部，在伯咄东；其五曰号室部，在拂涅东；其六曰黑水部，在安车骨西北；其七曰白山部，在栗末东南。而黑水部犹为劲健，即古之肃慎氏也。辽西郡治柳城，隋置营州总管府。靺，莫拨翻。鞨，户葛翻。〕营州总管韦冲击走之。上闻而大怒，乙巳，以汉王谅、王世积并为行军元帅，将水陵三十万伐高丽，〔帅，所类翻。将，即亮翻。〕以尚书左仆射高颎为汉王长史，〔长，知两翻。〕周罗黄为水军总管。
3延州刺史独孤陀〔隋志：延安郡，后魏置东夏州，西兜改延州。陀徒河翻。〕有婢曰徐阿尼，〔阿，乌葛翻。尼，女夷翻；下同。〕事猫鬼，能使之杀人，云每杀人，则死家财物潜移于畜猫鬼家。会独孤后及杨素妻郑氏俱有疾，医皆曰：「猫鬼疾也。」〔隋书陀传云：徐阿尼事猫鬼，每以子夜祀之，言子者，鼠也。陀尝从家中索酒，其妻曰：「无钱可酤。」陀因谓阿尼曰：可令猫鬼向越公家，使我足钱也。阿尼便菷之。居数日，猫鬼向素家。」十一年，上初从并州还，陀谓阿尼曰：「可令猫鬼向皇后所，使多赐吾物。」阿尼复菷之，遂入宫中。大理丞杨远乃于门下外省遣阿尼呼猫鬼，阿尼于是夜中置香粥一盆，以匙扣而呼之曰：「猫女可来，无住宫中。」久之，阿尼色正青，若被牵曳者。云猫鬼已至。由是其事具得实。畜，吁玉翻；下同。〕上以陀，后之异母弟，陀妻，杨素异母妹，由是意陀所为，令高颎等杂治之，具得其实。〔治，直之翻。〕上怒，令以犊车载陀夫妻，将赐死，〔【章：甲十一行本「死」下有「于家」二字；乙十一行本同；孔本同。】〕独孤后三日不食，为之请命曰：〔为，于伪翻；下同。〕「陀若蠹政害民者，妾不敢言；今坐为妾身，敢请其命。」陀弟司勋侍郎整诣阙求哀，〕司勋侍郎属吏部尚书。于是免陀死，除名为民，以其妻杨氏为尼。先是，有人讼其母为猫鬼所杀者，上以为妖妄，怒而遣之。〔妖，于骄翻。〕至是，诏诛被讼行猫鬼家。〔先，悉荐翻。被，皮义翻。〕夏，四者，上以为妖妄，怒而遣之。〔妖，于骄翻。〕至是，诏诛被讼行猫鬼家。〔先，悉荐翻。被，皮义翻。〕夏，四月，辛亥，诏：「畜猫鬼、蛊毒、厌媚、野道之家，〔隋书志：江南诸郡往往畜蛊，而宜春偏甚。其法以五月五日聚百种虫，大者至蛇，小者至虱，合置器中，令自相啖，余一种存者留之，蛇则曰蛇蛊，虱则曰虱蛊，行以人，因食入人腹内，食其五藏，死则其产移入蛊主之家。三年不杀他人，则畜者自锺其弊。累世子孙相传不绝，亦有随女子嫁者。厌，于琰翻。魅，音媚。〕并投于四裔。」
4六月，丙寅，下诏黜高丽王元官爵。〔丽，力知翻。〕汉王谅军出临渝关，〔临渝关，在柳城西四百八十里，所谓卢龙之险也。渝汉书音喻。〕值水潦，馈运不继，军中乏食，复遇疾疫。〔复，扶又翻。〕周罗黄自东莱泛海趣平壤城，〔隋书：平坏城东西六里，随山屈曲，南临浿水。杜佑曰：平坏城则古朝鲜国王险城也。趣，七喻翻。〕亦遭风，船多飘没。秋，九月，己丑，师还，死者什八九。高丽王元亦惶惧遣使谢罪，〔使，疏吏翻；下同。〕上表称「辽东粪土臣元」，上于是罢兵，待之如初。
百济王昌遣使奉表，请为军导，帝下诏谕以「高丽服罪，朕已赦之，不可致伐。」厚其使而遣之。高丽颇知其事，以兵侵掠其境。
5辛卯，上至自仁寿宫。
6冬，十一月，癸未，上祀南郊。
7十二月，自京师至仁寿宫，置行宫十有二所。
8南宁夷爨翫复反。〔复，扶又翻。〕蜀王秀奏「史万岁受赂纵贼，致生边患。」上责万岁，万岁诋谰；〔谰，落干翻，又力诞翻。诋，拒讳也。谰逸辞也。〕上怒，命斩之。高颎及左卫大将军元旻等固请曰：「万岁雄略过人，将士乐为致力，虽古名将，未能过也。」上意少解，于是除名为民。〔将，即亮翻。乐，音洛。少，诗沼翻。〕
十九年〔（己未、五九九）〕
1春，正月，癸酉，赦天下。
2二月，甲寅，上幸仁寿宫。〔仁寿宫成于开皇十五年。方其成也，文帝怒，欲罪杨素，独孤后喜而赏之，继此屡幸仁寿宫，至仁寿末，卒死于仁寿宫。仁者寿，帝穷民力以作离宫，可谓仁乎﹖其不得死于是宫，宜矣。帝怒杨素而不加之罪，其后嘉则亦从而喜之，岂非奢侈之能移人，触境而动，至于流连不知反，卒诒万世笑。是知君德以节俭为为贵也。〕
3突厥突利可汗因长孙晟奏言都蓝可汗作攻具，欲攻大同城。〔唐志：自夏州北渡乌水，行五百三十余里，过棋水，又行百一十九里至安乐戍。戍在河西壖，东壖有古大同城，今大同城，古永济栅也。厥，九勿翻。可，从刊入声。汗，音寒。长，知两翻。晟，承正翻。〕诏以汉王谅为元帅，〔帅，所类翻。〕尚书左仆射高颎出朔州道，〔隋志：马邑郡，旧置朔州。〕右仆射杨素出灵州道，灵武郡，后魏置灵州。〕上柱国燕荣出幽州道以击都蓝，〔燕，因肩翻。〕皆取汉王节度；然汉王竟不临戎。
都蓝闻之，与达头可汗结盟，合兵掩袭突利，大战长城下，突利大败。都蓝尽杀其兄弟子侄，遂渡河入蔚州。〔隋志：鴈门郡灵丘县，后周置蔚州。蔚，纡勿翻。〕突利部落散亡，夜，与长孙晟以五骑南走，〔骑，奇寄翻；下同。〕比旦，行百余里，〔比，必寐翻，及也。〕收得数百骑。突利与其下谋曰：「今兵败入朝，一降人耳，〔朝，直遥翻；下同。降，户刚翻。〕大隋天子岂礼我乎！玷厥虽来，本无冤隙，〔冤，犹怨也。〕若往投之，必相存济。」晟知之，密遣使者入伏远镇，〔使，疏吏翻。〕令速举烽。突利见四烽俱发，以问晟，晟绐之曰：「城高地迥，必遥见贼来。我国家法，若贼少，举二烽；〔绐，荡亥翻。少，诗沼翻。〕来多，举三烽；大逼，举四烽。彼见贼多而又近耳。」突利大惧，谓其众曰：「追兵已逼，且可投城。」既入镇，晟留其达官执室领其众，自将突利驰驿入朝。〔将，如字。〕夏，四月，丁酉，突利至长安。帝大喜，以晟为左勋卫骠骑将军，〔隋制：骠骑将军正四品。骠，匹妙翻。骑，奇寄翻。〕持节护突厥。
上令突利与都蓝使者因头特勒相辩诘，突利辞直，上乃厚待之。都蓝弟郁〔【章：甲十一行本「郁」作「都」；乙十一行本同；孔本同。】〕速六弃其妻子，与突利归朝，〔使，疏吏翻。〕上嘉之，使突利多遗之珍宝以忍其心。〔遗，于季翻。〕
高颎使上柱国赵仲卿将兵三千为前锋，至族蠡山，〔将，即亮翻。蠡，音黎。〕与突厥遇，交战七日，大破之；追奔至乞伏泊，复破之，虏千余口，杂畜万计。突厥复大举而至，仲卿为方陈，〔厥，九勿翻；下同。畜，许又翻。复，扶又翻。陈，读曰阵；下同。〕四面拒战，凡五日。会高颎大兵至，合击之，突厥败走，追度白道，踰秦山七百余里而还。〔还，从宣翻，又如字。〕杨素军与达头遇。先是诸将与突厥战，应其骑兵奔突，皆以戎车步骑相参，设鹿角为方陈，骑在其内。〔此古法也，虽卫青、刘裕未之能易心，所谓先为不可胜以待敌之可胜者也。先，悉荐翻。骑，奇寄翻；下同。〕素曰：「此乃自固之道，未足以取胜也。」于是悉除旧法，令诸军为骑陈。达头闻之，大喜曰：「天赐我也！」下马仰天而拜，帅骑兵十余万直前。上仪同三司周罗黄曰：「贼陈未整，请击之。」帅精骑逆战，素以大兵继之，突厥大败，达头被重创而遁，杀伤不可胜计，其众号哭而去。〔魏舒毁车崇卒以败狄，杨素除戎车为骑陈以破突厥，皆鼓儳而胜耳。帅，读曰率。胜，音升。号，户高翻。〕
4六月，丁酉，以豫章王暕为内史令，〔暕，古限翻。〕
5宜阳公王世积为凉州总管，其亲信安定皇甫孝谐有罪，〔王世积封宜阳郡公。隋志：河南郡宜阳县，后魏置宜阳郡。武威郡，旧置凉州。安定，郡旧置泾州。〕吏捕之，亡抵世积，世积不纳。孝谐配防桂州，〔配防者，配隶军伍，使之防守。〕因上变，称」世积尝令道人相其贵不，〔上，时掌翻。令，力丁翻。相，息亮翻。不，读曰否。〕道人答曰：『公当为国主，又将之凉州。』〔之，往也。〕其所亲谓世积曰：『河西天下精兵处，可图大事。』世积曰：『凉州土旷人希，非用武之国。』」世积坐诛，拜孝谐上大将军。
6独孤后性勡忌，后宫莫敢进御。尉迟迥女孙，有美色，先没宫中，〔尉，纡勿翻。先，悉荐翻；下同。〕上于仁寿宫见而悦之，因得幸。后伺上听朝，〔伺，相吏翻。朝，直遥翻。〕阴杀之，上由是大怒，单骑从苑中出，不由径路，入山谷间二十余里。高颎、杨素等追及上，扣马苦谏。上太息曰：「吾贵为天子，不得自由！」高颎曰：「陛下岂以妇人而轻天下！」上意少解，〔少，诗沼翻。〕驻马良久，中夜方还宫。后俟上于合内，及至，后流涕拜谢，颎、素等和解之，〔还，音旋，又如字。〕因置酒极欢。先是后以高颎父之家客，甚见亲礼，〔颎父宾，为独孤信参佐，信被诛，后以宾父之故吏，数往来其家。〕至是，闻颎谓己为一妇人，遂衔之。
时太子勇失爱于上，潜有废立之立志，从容谓颎曰：〔从，千容翻。〕「有神告晋王妃，言王必有天下，若之何﹖」颎长跪曰：「长幼有序，其可废乎！」〔【章：甲十一行本「乎」下有「上默然而止」五字；乙十一行本同；孔本同。】长幼之长，知两翻。〕独孤后知颎不可夺，阴欲去之。〔为后谮颎张本。去，羌吕翻。〕
会上令选东宫卫士以入上台，颎奏称：「若尽取强者，恐东宫宿卫太劣。」上作色曰：「我有时出入，宿卫须得勇毅。太子毓德春宫，左右何须壮士！此极弊法。如我意者，恒于交番之日，分向东宫，上下团伍不别，〔三百人为团，五人为伍。恒，户登翻。上，时掌翻。下，遐嫁翻。别，彼列翻。〕岂非佳事！我熟见前代，公不须仍踵旧风。」颎子表仁，娶太子女，故上以此言防之。
颎夫人卒，〔卒，子恤翻。〕独孤后言于上曰：「高仆射老矣，而丧夫人，〔丧，息浪翻。〕陛下何能不而已，〔朝，直遥翻。〕虽陛下垂哀之深！至于维室，非臣所愿。」上乃止。既而颎爱妾生男，上闻之，极喜，后甚不悦。上问其故，后曰：「陛下尚复信高颎邪﹖〔复，扶又翻。邪，音耶。〕始陛下欲为颎娶，颎心存爱妾，面欺陛下。今其诈已见，〔见，贤遍翻。〕安得信之！」上由是疏颎。
伐辽之役，〔去年伐辽。〕颎固谏，不从，乃师无功，后言于上曰：「颎初不欲行，陛下强遣之，〔强，其两翻。〕妾；固知其无功矣！」又，上以汉王年少，〔少，诗照翻。〕专委军事于颎，颎以任寄隆重，每怀至公，无自疑之意，谅所言多不用。让甚衔之，及还，泣言于后曰：「儿幸免高颎所杀。」上闻之，弥不平。
及击突厥，出白道，进图入碛，〔碛，大碃也，即所谓大漠。碛，七迹翻。〕遣使请兵，〔使，疏吏翻。〕近臣缘此言颎欲反。上未有所答，颎已破突厥而还。〔此即谓前跛突厥事。还，从宣翻，音旋，又如字。〕及王世积诛，推核之际，有宫禁中事，云于颎处得之，上大惊。有司又奏「颎及左右卫大将军元旻、元冑，并与世积交通，受通，受其名马久赠。」旻、冑坐免官。上柱国贺若弼、吴州总管宇文鹱、〔若，入者翻。鹱，古弼字。〕刑部尚书薛里冑、〔开皇三年，改都官尚书为刑部尚书。〔民部尚书斛律孝卿、兵部尚书柳述等门颎无罪，上愈怒，皆以属吏，〔属，之欲翻。〕自是朝臣无敢言者。〔朝，直遥翻。〕自是朝臣无敢言者。〔朝，直遥翻。〕秋，八月，癸卯，颎坐免上柱国、左仆射，以齐公就第。
未几，上幸秦王俊第，召颎侍宴。颎歔欷悲不自胜，〔几，居岂翻。歔，音虚。欷，音希，又许既翻。胜，音升。〕独孤后亦对之泣。上谓颎曰：「朕不负公，公自负也。」因谓侍臣曰：「我于高颎，胜于儿子，虽或不见，常似目前；自其解落，瞑然忘之，〔解落，谓解官落职也。瞑，莫定翻。〕如本无高颎。人臣不可以身要君，〔要，一遥翻。〕自云第一也。」
顷之，颎国令上颎阴事，〔隋制，王国、公国皆有令有尉。上，时掌翻。〕称其子表仁谓颎曰：「司马仲达初托疾不朝，遂有二天，〔司马懿，字仲达，事见魏邵陵厉公纪。朝，直遥翻。〕公今遇此，焉知非福！」〔颎国官承望上指，以此诬颎，盖亦习见赵什住、皇甫孝谐受赏而利之也。焉，于虔翻。〕于是上大怒，囚颎于内史省而鞫之。宪司复奏沙门真觉尝谓颎云：「明年国有大丧。」〔宪司，法司也。复，扶又翻。丧，息郎翻。〕尼令晖复云：「十七、十八年，皇帝有大厄，十九年不可过。」上闻而益怒，顾谓群臣曰：「帝王岂可力求！孔子以大圣之才，犹不得天下。颎与子言，自比晋帝，此何心乎！」有司请斩之。上曰：「去年杀虞庆则，今兹斩王世积，如更诛颎，天下其谓我何！」于是除名为民。
颎初为仆射，〔帝受禅，颎即为仆射。〕其母戒之曰：「汝富贵已极，但有一斫头耳，尔其慎之！」颎由是常恐祸变。至是，颎欢然无恨色。先是国子祭酒元善言于上曰：「杨素粗疏，苏威怯懦，元冑、元旻正似鸭耳。〔楚辞曰：「宁泛泛若水中之凫，与波上下，以全吾躯乎﹖」元善之意谓此。先悉荐翻。〕可以付社稷者，唯独高颎。」上初然之。及颎得罪，上深责之，善忧惧而。〔卒，子恤翻。〕
7九月，〔【章：甲十一行本「月」下有「乙丑」二字；乙十一行本同；退斋校同。】〕以太常卿牛弘为吏部尚书。弘选举先德行而后文才，务在审慎，虽致停缓，其所进用，并多称职。〔先，悉荐翻。行，下孟翻。后，户遘翻。称，尺证翻。〕吏部侍郎高孝基鉴赏机晤，清慎绝伦，然爽俊有余，迹似轻薄，时宰多以此疑之；唯弘深识其真，推心任委。隋之选举得人，于斯为最，时论弥服弘识度之远。
8冬，十月，甲午，以突厥突利可汗为意利珍豆启民可汗，华言「意智健」也。〔厥，九勿翻。可，从到入声。汗，音寒。〕突厥归启民者男女万余口，上命长孙晟将五万人于朔州，筑大利城以处之。〔长，知两翻。晟，承正翻。将，即亮翻；下同。大利城，在云内县东北。隋志：定襄郡，治大利县。处，昌吕翻；下同。〕时安义公主已卒，〔十七年，安义公主嫁突厥。卒，子恤翻。〕复，使晟持节送宗女义公主以妻之。〔复，扶又翻。妻，七细翻。〕
晟奏：「染干部落，归者益众，虽在长城之内，犹被雍虞闾抄掠，不得宁居。〔抄，楚交翻。〕请徙五原，以河为固，〔盐州五原之地。〕于夏、胜两州之间，〔隋志：朔方郡，后魏置夏州。榆林郡，开皇二十年置胜州。杜佑曰：胜州治榆林县，汉沙南县地有云中城拂云堆，金河、紫河自马邑郡善阳界流入，县西有汉五原城。夏，户雅翻。〕东西至河，南北四百里，掘为棋堑，〔堑，七艳翻。〕令处其内，〔令，力丁翻。处，昌吕翻。〕使得任情畜牧。」上从之。
又令上柱国赵仲卿屯兵二万为启民防达头，〔为，于伪翻。〕代州总管韩洪等将步骑一万镇恒安。〔隋志：鴈门，后周置肆州，开皇五年改曰代州。旧唐志：恒安镇，在隋马邑邵云内县界，唐为云州云中县，即后魏所都平城之地。恒，户登翻。〕达头骑十万来寇，韩洪军大败，〔骑，奇寄翻。〕仲卿自乐宁镇邀击，斩首千余级。
9帝遣越公杨素山灵州，行军总管韩僧寿出庆州。〔弘化郡，开皇十六年置庆州。〕太平公史万岁出燕州，〔涿郡怀戎县，后齐置北燕州，后周去「北」字。燕，因肩翻。〕大将军武威兆辩出河州，〔枹罕郡，旧置河州。〕以击都蓝。师未出塞，十二月，乙未，都蓝为部下所杀，达头自立为步迦〔音加。〕可汗，其国大乱。长孙晟言于上曰：「今官军临境，战数有功，〔数，所角翻。〕虏内自携离，其主被杀，乘此招抚，可以尽降。请遣染干部下分道招慰。」上从之。降者甚众。〔被，皮义翻。降，户江翻。〕
资治通鉴卷第一百七十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
隋纪三〔起上章涒滩（庚申），尽昭阳大渊献（癸亥），凡四年。〕
高祖文皇帝中
开皇二十年〔（庚申、六○○）〕
1春，二月，熙州人李英林反。〔隋志：同安郡，梁置豫州，后改晋州，后齐改江州，陈复曰晋州，开皇初曰熙州，因晋熙郡名州也。〕三月，辛卯，以扬州总管司马河内张衡为行军总管，〔隋制，总舌府置长史、司马。河内郡置怀州。〕帅步骑五万讨平之。〔帅，读曰率。骑，奇寄翻。〕
2贺若弼复坐事下狱，〔若，人者翻。复，扶又翻。下，遐嫁翻。〕上数之曰：〔数，所具翻。又，所主翻。〕「公有三太猛：嫉勡心太猛，自是、非人心太猛，无此太猛。」既而释之。他日，上谓侍臣曰：「弼将伐陈，谓高颎曰：『陈叔宝可平也。不作高鸟尽、良弓藏邪﹖』〔颎，居永翻；下同。范蠡告大夫种尝有是言。邪，音耶；下同。〕颎云：『必不然。』及平陈，遽索内史，又索仆射。〔索，山客翻。射，寅谢翻。〕我语颎曰：〔语，牛倨翻；下同。〕『功臣正宜授勋官，〔隋置上柱国至帅都督凡十一等，为勋官。〕不可预朝政。』〔朝，直遥翻。〕，弼后语颎：『皇太子于己，出口入耳，无所不尽。公终久何必不得弼力，何脉脉邪！』〔脉，脉，有言不得吐之意。〕意图广陵，又图荆州，皆作乱之地，音终不改也。」
3夏，四月，壬戌，突厥达头可汗犯塞，〔厥，九勿翻。可，从刊入声。汗，音寒。〕诏命晋王广、杨素出灵武道，〔即灵州道。〕汉王谅、史万岁出马邑道〔即朔州道。〕以击之。
长孙晟帅降人为秦州行军总管，〔天水郡置秦州。长，知两翻。晟，承正翻。帅，读曰率。降，户江翻。〕受晋王节度。晟以突厥饮泉，易可行毒，〔易，以豉翻。〕因取诸药毒水上流，突厥人畜饮之多死，于是大惊曰：「天雨恶水，〔雨，于具翻。〕其亡我乎！」因夜遁。晟追之，斩首千余级。〔考异曰：炀帝纪曰：「出灵武，无虏而还。」突厥传曰：「晋王出灵州，达头遁逃而去。」晟传曰：「达头与王相抗。」盖达头闻王来而遁，晟将兵从别道与达头相遇耳。〕
史万岁出塞，至大斤山，与虏相遇。达头遣使问：「隋将为谁﹖」候骑报：「史万岁也。」突厥复问：「得非敦煌戍卒乎﹖」〔史万岁戍敦煌事，见一百七十五卷陈长城公至德元年。使，疏吏翻；下同。将，即亮翻。骑，奇寄翻。复，扶又翻；下同。敦，徒门翻。〕候骑曰：「是也。」达头惧而引去。万岁驹追百余里，纵击，大破之，斩数千级；逐北，入碛数百里，虏达遁而还。〔碛，七迹翻；下同。还，从宣翻，又如字。考异曰：帝纪，十九年六月史万岁破贼，据本传在饮夫，纪误也。按「破贼」当作「破达头」。〕诏遣长孙晟复还大利城，安抚新附。
达头复遣其弟子俟利伐从碛东攻启民，上又发兵助启民守要路；俟利伐退走人碛。启民上表陈谢曰：「大隋圣人可汗怜养百姓，如天无不覆，〔上，时掌翻。覆，敷又翻。〕地无不载。染干如枯木更叶，枯骨更肉，千世万世，常为大隋典羊马也。」〔为，木伪翻。〕帝又遣赵仲卿为启民筑金河、定襄二城。〔隋志：榆林郡金河县隋初置榆关总管。定襄，即云内县之恒安镇。〕
4秦孝王俊之疾未能起，遣使奉表陈谢。上谓其使者曰：「我戮力创兹大业，作训垂范庶臣下守之；汝为吾子而欲败之，〔使，疏吏翻。败，补迈翻。〕不知何以责汝！」俊凓怖，〔怖，普布翻。〕疾遂笃，乃复拜俊上柱国；六月丁丑，俊薨。〔帝五子，独俊病死耳。〕上哭之，数声而止；俊所为侈丽之物，悉命焚之。王府僚佐请立碑，〔隋亲王置师、友、文学、长史、司马、咨议参军、掾、属、主簿、录事、功曹、记室、户．仓．兵等曹、骑兵．城局等参军、东．西合祭酒、参军事、法．田．水．铠．士等曹行参军、行参军、长兼行参军、典签等。释名：碑者，葬时所设，臣子追述君父之功以书其上。初学记：碑，悲也；所以悲往事也。〕，上曰：「欲求名，一卷史书足矣，何用碑为！若子孙不能保家，徒与人作镇石耳。」〔镇，之人翻，压也。〕俊子浩，崔妃所生也；庶子日湛。群臣希旨，奏：「汉之粟姬子荣、郭后子强皆随母废，〔粟姬子荣事见十六卷汉景帝六年、七年。郭后子强事见四十三卷汉光武建武十七年、十九年。斯二事者，二帝之失也，何以为法乎！〕今秦王二子，母皆有罪，不合承嗣。」上从之，以奏国官为丧主。
5初，上使太子勇参决军国政事，时有损益；上皆纳之，勇性宽厚，率意任情，无矫饰之行。〔行，下孟翻。〕上性节俭，勇尝文饰蜀铠，〔蜀铠，蜀人所作也。蜀人工巧，所作铠甲已精丽，而勇又文饰之。〕上见而不悦，戒之曰：「自古帝王未有好奢侈而能之长者。汝为储后，〔后，君；储后犹言储君也。好，呼到翻。〕当以俭约为先，乃能奉承宗庙。吾昔日衣服，各留不物，时复观之以自警戒。恐汝以今日皇太子之心忘昔时之事，故赐汝以我旧所带刀一枚，并葅酱一合，〔淹菜为葅。酱，醢也。肉酱、豉酱皆谓之醢，又菜葅谓之酱。内则：芥酱。〕汝昔作上士时常所食也。〔谓勇仕周时。〕若存记前事，应知我心。」
后遇冬至，百官皆诣勇，勇张乐受贺。上知之，问朝臣曰：「近闻至日内外百官相帅朝东宫，此何礼也﹖」太常少卿辛亶对曰：「于东宫，乃贺也，不得言朝。」〔朝，直遥翻。帅，读曰率。少，始照翻。〕上曰：「贺者正可三数十人，随情各去，何乃有司征召，一时普集！太子法服设乐以待之，何乎﹖」〔隋制：太子衮冕，垂白珠九旒；青纩充耳；犀笄；玄衣、纁裳。衣，山、龙、华虫、火、宗彝五章；裳，藻、粉、米、黼、黻四音；织成为之。白纱内单。黼领青褾、邝裾。革带，金钩鐷；爻带、素带，不朱里，亦纰以朱绿。祓随裳色，火、山二章。玉具剑、火珠镖首，瑜玉双佩，朱组。双大绶，四采赤、白、缥、绀，纯朱质，长一丈八尺，三百二十首，广九寸；小双绶长二尺六寸，色同大绶而首半之，间施二玉环。朱聩、赤舄，以金饰。褾，彼小翻。邝，雏免翻。鍱，丑例翻，又彼列翻。纰，频弥翻。镖，纰招翻。绶，音受。缥，匹沼翻。纯，之尹翻。长，直亮翻。广，苦旷翻。〕因下诏曰：「礼有等差，君臣不杂。皇太子虽居上嗣，义兼臣子，而诸方岳牧正冬朝贺，任土作贡，别上东宫；〔别上，时掌翻。〕事非典则，宜悉停断。」〔断，丁管翻。〕自是恩宠始衰，渐生猜阻。
勇多内宠，昭训云氏尤幸。〔姓苑：云姓缙云氏之后。又魏书官氏志：达宥氏，后改云氏；此其后也。〕其妃元氏无宠，遇心疾，二日而薨，〔恶妃薨见一百七十七卷十一年。〕独孤后意有他故，甚责望勇。自是云昭训专内政，生长宁王俨，平原王裕，安成王筠；高良娣生安平王嶷，襄城王恪；王良媛生高阳王该，建安王韶；成姬生颍川王煚；〔娣，音弟。嶷，鱼力翻。媛，于眷翻、煚；居永翻。〕后宫生孝实，孝范。后弥不平，颇遣人伺察，求勇过恶。
晋王广弥〔【章：甲十一行本「弥」上有「知之」二字；乙十一行本同；孔本同；张校同；退斋校同。】〕自矫饰，唯与萧妃居处，〔伺，相吏翻。处，昌吕翻。〕后庭有子皆王育，后由是数称广贤。〔数，所角翻。〕大臣用事者，广皆倾心与交。〔谓杨素等。〕上及后每遣左右至广所，无贵贱，广必与萧妃迎门接引，为设美馔，〔为，于伪翻。馔，士恋翻；说文，具食也。〕申以厚礼；〔申，重也。〕婢仆往来者，无不称其仁孝。上与后尝幸其第，广悉屏匿美姬于别室，〔屏，必郢翻。〕唯留老丑者，衣以缦彩，〔衣，于既翻。缦，莫半翻。缯无文者也。〕给事左右；屏帐改用缣素；故绝乐器之弦，不令拂去尘埃。〔去，羌吕翻。〕上见之，以为不好声色，还宫，以语侍臣，〔好，呼到翻。语，牛倨翻。〕意甚喜，侍臣皆称庆，由是爱之特异诸子。
上密令善相者来和〔相，息亮翻。〕徧视诸子，对曰：「晋王眉上双骨隆起，贵不可言。」上又问上仪同三司韦鼎：「我诸儿谁得嗣位﹖」对曰：「至尊、皇后所最爱者当与之，非臣敢预知也。」〔来和、韦鼎皆识帝于潜跃，故尤信之。〕上笑曰：「卿不肯显言邪！」〔邪，音耶。〕
晋王广美姿仪，性敏慧，沈深严重；〔沈，持林翻。〕好学，善属文；〔好，呼到翻。属，之欲翻。〕敬接朝士，礼极卑屈；由是声名籍甚，〔言声名狼籍甚盛。朝，直遥翻；下同。〕冠于诸王。〔冠，古玩翻。〕
广为扬州总管，入朝，将还镇，入宫辞后，伏地流涕，后亦泫然泣下。〔泫，户畎翻。〕广曰：「臣性识愚下，常守平生昆弟之意，不知何罪失爱东宫，恒蓄盛怒，欲加屠陷。〔恒，户登翻。〕每恐谗谮生于投杼，〔用曾参母子事。〕鸩毒遇于杯勺，〔杯、勺，皆饮器。周礼梓人为饮器，勺一升。勺，市若翻。〕是以勤忧积念，惧履危亡。」后忿然曰：「睍地伐渐不可耐，〔勇小字睍地伐。〕我为之娶元氏女，〔为于伪翻。〕竟不以夫妇礼待之，专宠阿云〔阿，乌葛翻。〕使有如许豚犬。〔曹操曰：「如袁本初、刘景升儿，豚犬耳。」后遂以诋其子。〕前新妇遇毒而夭，〔夭，于绍翻〕我亦不能穷治，〔治，直之翻。〕何故复于汝发如此意！〔复，扶又翻。〕我在尚尔，我死后，当鱼肉汝乎！每思东宫竟无正嫡，至尊千秋万岁之后，遣汝等兄弟向阿云儿前再拜问讯，此是几许苦痛邪！」〔几，居岂翻。邪，音耶。〕广又拜，呜咽不能止，后亦悲不自胜。〔胜，音升。〕自是后夬意欲废勇立广矣。
广与安州总管宇文述素善，〔安陆郡置安州。〕欲述近己，奏为寿州刺史。〔淮南郡旧属南则为豫州，属北则为扬州，开皇九年改曰寿州。近。其靳翻。〕广尤亲任总管司马张衡，衡为广画夺宗之策。广问计于述，述曰：「皇太子失爱已久，令德不闻于天下。大王仁孝著称，才能盖世，数经将领，频有大功；〔谓南平陈、北伐突厥也。数，所角翻。将，即亮翻。〕主上之与内宫，咸所钟爱，〔内宫，即中宫，避国讳，故云然。〕四海之望，实归大王。然废立者国家大事，处人父子骨肉之间，诚未易谋也。〔处，昌吕翻。易，以豉翻。〕然能移主上意者，唯杨素耳，素所与谋者唯其弟约。述雅知约，请朝京师，与约相见，共图之。」〔朝，直遥翻。〕广大悦，多赍金宝，资述入关。
约时为大理少卿，〔少，始照翻。〕素凡有所为，皆先筹于约而后行之。述请约，盛陈器玩，与之酣畅，因而共博，每阳不胜，所赍金宝尽输之约。约所得既多，稍以谢逋，述因曰：「此晋王之赐，令述与公为欢乐耳。」〔此吕不韦之故智耳。〕约大惊曰：「何为尔﹖」述因通广意，说之曰：〔说，输芮翻。〕「夫守正履道，固人臣之常致：反经合义亦达者之令图。〔夫，音扶。令，力正翻。〕自古贤人君子，莫不与时消息以避祸患。公之兄弟，功名盖世，当涂用事有年矣，朝臣为足下家所屈辱者，可胜数哉！〔朝，直遥翻。胜，音升。数，所具翻。〕又，储后以所欲不行，每切齿于执政；公虽自结于人主，而欲危公者固亦多矣！主上一旦弃群臣，公亦何以取庇！今皇太子失爱于皇后，主上素有废黜之心，此公所知也。今若请立晋王，在贤兄之口耳。诚能因此时建大功，王必永铭骨髓，斯败去累卵之危，成太山之安也。」约然之，因以白素。素闻之，大喜，抚掌曰：「吾之智思〔思，相吏翻。〕殊不及此，敕汝启予。」约知其计行，复谓素曰：〔复，扶又翻。〕「今皇后之言，上无不用，宜因机会早自结托，则长保荣禄，传祚子孙。兄若迟疑，一旦有变，令太子用事，恐祸至无昌矣！」〔令，力丁翻。〕素从之。
后数日，素入侍宴，微称「晋王孝悌恭俭，有类至尊。」用此揣后意。〔揣，初委翻。〔后泣曰：「公言是也！吾儿大孝爱，每闻至尊及我遣内使到，〔内使犹言中使。使，疏吏翻。〕必迎于境首；言及违离，未尝不泣。又其新妇亦大可怜，我使婢去，常与之同寝共食。岂若睍地伐与阿云对坐，终日酣宴，昵近小人，〔昵，尼质翻。〕疑阻骨肉！我所以益怜阿齑者，〔广小字阿齑，齑，眉波翻。〕常恐其潜杀之。」素既知后意，因盛言太子不才。后遂遗素金，〔遗，于季翻。〕使赞上废立。
勇颇知其谋，忧惧，计无所出，使新丰人王辅贤造诸厌胜；〔新丰县属京兆。厌，于协翻。〕又于后园作庶人村，室屋卑陋，勇时于中寝息，布衣草褥，冀以当之。上知勇不自安，在仁寿宫，使杨素观勇所为。素至东宫，偃息未入，勇束带待之，素故久不进以激怒勇；勇衔之，形于言色。素还言：「勇怨望，恐有他变，愿深防察！」上闻素谮毁，甚疑之。后又遣人伺觇东宫，〔伺，相吏翻；下同。觇，丑廉翻，又丑艳翻。〕纤介事皆闻奏，因君诬饰以成其罪。
上遂疏忌勇，乃于玄武门达至德门〔玄武门，隋大兴宫城正北门。至德门，在宫城东北隅。〕量置候人，以伺动静，皆随事奏闻。〔量，音良。〕又，东宫宿卫之人，侍官以上，〔侍官，谓直合、直寝、直斋、直后、备身、直长等，盖东宫率府所统，略同十二卫府。〕名籍悉令属诸卫府，有勇健者咸屏去之。〔屏，必郢翻。去，羌吕翻。〕出左卫率苏孝慈为淅州刺史，〔苏孝慈有器干，故出之。隋志：淅阳郡，西魏置淅州。〕勇愈不悦。太史令袁充言于上曰：「臣观天文，皇太子当废。」上曰：「玄象久见，〔见，贤遍翻。〕群臣不敢言耳。」充，君正之子也。〔袁君正见一百六十二卷梁武帝太清三年。〕
晋王广又令督王府军事姑臧段达〔姑臧县，凉州武威郡治所。〕私赂东宫幸臣姬威，令伺太子动静，密告杨素；于是内外諠谤，过失日闻。段达因胁姬威曰：「东宫过失，主上皆知之矣。已奉密诏，定当废立；君能告之，则大富贵！」威许诺，即上书告之。〔上，时掌翻。〕
秋，九月，壬子，上至自仁寿宫。〔考异曰：帝纪：丁未，至自仁寿宫。今从太子勇传。〕翌日，御大兴殿，〔开皇三年，上入亲都，名其城曰大兴城，正殿曰大兴殿，宫曰大兴宫，宫北苑曰大兴苑。或曰：帝由大兴郡袭封随公以登大位，故似名新都宫殿城苑。〕谓侍臣曰：「我新还京师，应开怀欢乐；〔乐，音洛。〕不知何意翻邑然悉苦！」吏部尚书牛弘对曰：「臣等不称职，故至尊忧劳。」〔称，尺证翻。〕上既数闻谮毁，疑朝臣悉知之，〔数，所角翻。〕故于众中发问，冀闻太子之过。弘对既失旨，上因作色，谓东宫官属曰：「仁寿宫此去不远，而令我每还京师，严备仗卫，如入敌国。我为下利，〔令，力丁翻。还，从宣翻，音旋，又如字。〔利〕泄利也。为，于伪翻。〕不解衣卧。昨夜欲近厕，〔厕，圊也。近，其靳翻。〕故在后房恐有警急，还移就前殿，岂非尔辈欲坏我家国邪！」〔坏，音怪。邪，音耶。〕于是执太子左庶子唐令则等数人付所司讯鞠；命杨素陈东宫事状以告近臣。
素乃显言之曰：「臣奉敕向京，令皇太子检校刘居士余党。〔言自仁寿宫奉敕向长安。刘居士事见上卷十七年。〕太子奉诏，作色奋厉，骨肉飞腾，语臣云：〔语，牛倨翻。〕『居士党尽伏法，遣我何处穷讨！尔作右仆射，委寄不轻，〔射，音夜，寅谢翻。〕自检校之，何关我事！』又云：『昔大事不遂，我先被诛，〔谓禅代时事。被，皮义翻。〕今作天子，竟乃令我不如诸弟，一事以上，不得自遂！』〔上，时掌翻。〕因长叹回视云：『我大觉身妨。」〔去音。〕上曰：「此儿不堪承嗣久矣，皇后恒劝我废之。〔恒，户登翻；下同。〕我以布衣时所生，地复居长，〔复，扶又翻。长，知两翻。〕望其渐改隐忍至今。勇尝指皇后侍儿谓人曰：『是皆我物。』此言几许异事！〔几，居岂翻。〕其妇初亡，〔谓元妃薨时也。〕我深疑其遇毒，尝责之，勇即怼曰：『会杀元孝矩。』〔孝矩，元妃之父。怼，直类翻。〕此欲害我而迁怒耳。长宁初生，〔勇长子俨，封长宁王。〕朕与皇后共抱养之，自怀彼此，连遣来索。〔索，山客翻。〕且云定兴女，在外私合而生，想此由来，何必是其体胤！昔晋太子取屠家女，其儿即好屠割。〔事见八十三卷晋惠帝元康九年。好，呼到翻。〕今傥非类，便乱宗祏。〔祏，音石。〕我虽德凓尧、舜，终不以万姓付不肖子！〔言尧、舜知朱、均不肖，不付以天下。〕我恒畏其加害，如防大敌；今欲废之以安天下！」〔恒，户登翻。〕
左卫大将军五原公元旻谏曰：〔元旻封五原郡公。五原郡，丰州。〕「废立大事，诏旨若行，后悔无及。谗言罔极，惟陛下察之。」
上不应，命姬威悉陈太子罪恶。威对曰：「太子由来与臣语，唯意在骄奢，且云：『若有谏者，正当斩之，不杀百许人，自然永息。』〔以理观之，「不」字必误。〕营起台殿，四时不辍。前孝慈解左卫率，〔率，如字。〕太子奋髯扬肘曰：『大丈夫会当有一日，终不忘之，决当快意。』又宫内所须，〔须，求也，索也。〕尚书多执法不与，辄怒曰：『仆射以下，吾会戮一二人，使知慢我之祸。』每云：『至尊恶我多侧庶，〔恶，乌路翻。〕高纬、陈叔宝岂呩子乎！』〔言二君皆嫡出而亡国。呩，鱼列翻。说文：庶子曰呩。〕尝令师姥卜吉凶，〔师姥，巫媪也。姥，女老称。姥，莫补翻。〕语臣云：〔语，牛倨翻。〕『至尊忌在十八年，此期促矣。』」上泫然曰：「谁非父母生，乃至于此！朕近览齐书，〔是时李百药所撰齐书未出，帝所览者，盖崔子发齐纪也。泫，户畎翻。〕见高欢纵其儿子，不胜忿愤，安可效尤邪！」于是禁勇及诸子，部分收其党与。〔胜，音升。邪，音耶。分，扶问翻。〕杨素舞文巧诋，锻炼以成其狱。
居数日，有司承素意，奏元旻常曲事于勇，情存附托，在仁寿宫，勇使所亲裴弘以书与旻，题云「勿令人见」。上曰：「朕在仁寿宫，有纤介事，东宫必知，疾于驿马，怪之甚久，岂不下直者，为防元旻耳。」〔为，于伪翻。〕上以旻柔裴弘付狱。
先是，勇见老枯槐，问：「此堪何用﹖」或对曰：「古槐尤宜取火。」〔先，悉荐翻。〕时卫士皆佩火燧，〔燧，取火之木也。〕勇命工造数千枚，欲以分赐左右；至是，获于库。又药藏局贮艾数斛，〔隋志：东宫门下坊，统司经、宫门、内直、典膳、药藏，斋帅六局。藏，徂浪翻。贮，直吕翻。〕索得之，〔索，山客翻。〕大以为怪，以问姬威，威曰：「太子此意别有所在，至尊在仁寿宫，太子常饲马千四，〔饲，祥吏翻。〕云：『径往守城门，自然饿死。』」素以威言诘勇，〔诘，去吉翻。〕勇不服，曰：「窃闻公家马数万匹，勇忝备太子，马千匹，乃是反乎！」素又发东宫服玩，似加琱饰者，悉陈之于庭，以示文武群臣，为太子之罪。上及皇后迭遣使责问勇，勇不服。〔使，疏吏翻；下见使同。〕
冬，十月，乙丑，上使人召勇，勇见使者惊曰：「得无杀我邪﹖」〔邪，音耶。〕上戎服陈兵，御武德殿，〔武德殿，在延恩殿西。〕集百官立于东面，诸亲立于西面，〔诸亲，谓属籍宗亲也。〕引勇及诸子列于殿庭，命内史侍郎薛道衡宣诏，废勇及其男、女为王、公主者。〔【章：甲十一行本「者」下有「并为庶人」四字；乙十一行本同；孔本同；张校同；退斋校同。】〕勇再拜言曰：「臣当伏尸都市，为将来鉴戒；幸蒙哀怜，得全性命！」言毕，泣下流襟，既而舞蹈而去，左右莫不闵默。〔哀之而不敢言。〕长宁王俨上表乞宿卫，辞情哀切；〔上，时掌翻。〕上览之闵然。杨素进曰：「伏望圣心同于螫手，〔蝮蛇螫手，壮士断腕。杨素以谗慝灭人天性之亲，以此为喻，亦太甚矣。螫，施只翻。〕不宜复留意。」〔复，扶又翻。〕
己巳，诏：「元旻、唐令则及太子家令邹文腾、〔隋志：太子家令，掌刑法、食膳、仓库、什物、奴婢等事。〕左卫率司马夏侯福、〔隋左、右卫率各置长史、司马。夏，户雅翻。〕典膳监元淹、〔隋志：典膳局，置监、丞各二人，属门下坊。〕前吏部侍郎萧子宝、前主玺下士何竦立〔主玺下士，后周官也。〕玺，斯氏翻。并处斩，妻章子孙皆没官。〔处，昌吕翻。〕车骑将军榆林阎毗、〔阎毗，榆林盛乐人，以车骑将军宿卫东宫。阎，姓也。左传，晋有阎嘉。骑，音奇寄翻。〕东郡公崔君绰、游骑尉沈福宝、〔开皇六年，置武骑、屯骑、骁骑、游骑、飞骑、旅骑、云骑、羽骑八尉，其品则正六品以下，从九品以上。绰，昌约翻。〕瀛州术士章仇太翼，〔瀛州，河间郡。是后炀帝谓太翼曰：「卿姓章仇，四岳之冑，与卢同源」。于是赐姓为卢氏。孙愐曰：汉有章弇，因避仇，加仇字为章仇氏。〕特免死，各杖一百，身及妻子、资财、田宅皆没官。副将作大匠高龙叉、率更令晋文建、〔隋率更令，掌东宫伎乐、漏刻。更，工衡翻。〕通直散骑侍郎元衡〔隋制，东宫亦有通直散骑侍郎。散，悉亶翻。骑，音奇寄翻。〕皆处尽。」〔处其罪使自尽。处，昌吕翻。〕于是集群臣于广阳门外，宣诏戮之。乃移勇于内史省，给五品料食。赐杨素物三千段，元冑、杨约并千段，赏鞫勇之功也。
文林郎杨孝政上书谏曰：「皇太子为小人所误，宜加训诲，不宜废黜。」〔上，时掌翻。〕上怒，挞其胸。
初，云昭训父定兴，出入东宫无节数，进奇服异器以求悦媚；〔数，所角翻。〕左庶子裴政屡谏，〔隋制，左庶子领门下坊。〕勇不听。政谓定兴曰：「公所为不合法度。又，元妃暴薨，道路籍籍此于太子，非令名也。公宜自引退，不然，将及祸。」定兴以告勇，勇益疏政，由是出为襄州总管。〔襄阳郡置襄州。〕唐令则为勇所昵狎，〔昵，尼质翻。〕每令以弦歌教内人，右庶子刘行本责之〔隋制，右庶子领典书坊。〕曰：「庶子当辅太子以正道，何有取媚于房帷之间哉！」令则甚凓而不能改。时沛国刘臻、〔隋志无沛国，刘臻先世仕于江南，江南侨置中原郡县，犹以沛国为贯。〕平原明克襄、〔克襄以平原为贯，犹刘臻也。〕魏郡陆爽，〔魏郡置相州。〕并以文学为勇所亲；行本怒其不能调护，每谓三人曰：「卿等正解读书耳！」〔言但能读书而不能行其所学。解，户买翻。〕夏侯福尝于合内与勇戏，福大笑，声闻于外。〔闻，音问。夏，户雅翻。〕行本闻之，待其出，数之曰：〔数，所具翻。〕「殿下宽容，赐汝颜色。汝何物小人，敢为亵慢！」因付执法者治之。〔治，直之翻；下同。〕数日，勇为福致请，乃释之。〔为，于伪翻。〕勇尝得良马，欲令行本乘而观之行本正色曰：「至尊置臣于庶子，欲令辅导殿下，非为殿下作弄臣也。」勇凓而止。及勇败，二人已卒，上叹曰：「向使裴政、刘行本在，勇不至此。」
勇尝宴宫臣，唐令则自弹琵琶，歌脗媚娘。〔脗音武。〕洗马李纲〔隋制：门下坊司经局置洗马四人。洗，悉荐翻。〕起白勇曰：「令则身为宫卿，职当调护；〔左、右庶子谓之宫卿。汉高帝谓四皓曰：「烦公卒调护太子。」故言东宫官职当调护。〕乃于广坐自比倡优，〔坐，徂卧翻。倡，音昌。〕进淫声，秽视听。事若上闻，令则罪在不测，岂不为殿下之累邪！〔，累，力瑞翻。邪，音耶。〕臣请速治其罪！」勇曰：「我欲为乐耳，〔治，直之翻。乐，音洛。〕君勿多事。」纲遂趋出。及勇废，上召东宫官属切责之，皆惶惧无敢对者。纲独曰：「废立大事，今文武大臣皆知其不可而莫肯发言，臣何敢畏死，不一为陛下别白言之乎！〔为，于伪翻；下皆为、日为同。别，彼列翻。〕太子性本中人，可与为善，可与为恶。向使陛下择正人辅之，足以嗣守鸿基。今乃以唐令则为左庶子，邹文腾为家令，二人唯知以弦歌鹰犬娱悦太子，安得至于是邪！〔邪，音耶。〕此乃陛下之过，非太子之罪也。」因伏地流涕呜咽。上惨然良久曰：「李纲责我，非为无理，然徒知其一，未知其二，我择汝为宫臣，而勇不亲任，虽更得正人，何益哉！」对曰：「臣所以被亲任者，良由奸人在侧故也。〔被，皮义翻。〕陛下但斩令则、文腾，更选贤才以辅太子，安知臣之终见疏弃也。〔更，工行翻。〕自古〔【章：十一行本「古」下有「国家」二字；乙十一行本同；孔本同；张校同。】〕废立耱嫡，鲜不倾危，〔鲜，息浅翻。〕愿陛下深留圣思，无贻后悔。」上不悦，罢朝，〔朝，直遥翻；下同。〕左右皆为之股栗。〔为，于伪翻。〕会尚书右丞缺，有司请人，上指纲曰：「此佳右丞也！」即用之。
太平公史万岁还自大斤山，杨素害其功，言于上曰：「突厥本降，〔厥，九勿翻。降，户江翻。〕初不为寇，来塞上畜牧耳。」遂寝之。万岁数抗表陈状，〔陈其功状也。数，所角翻。〕上未之悟。上废太子，方穷东宫党与。上问万岁所在。时所将将士在朝堂称冤者数百人，〔令，力丁翻。将，即亮翻；下同。〕万岁谓之曰：「吾令日为汝极言于上，事当决矣。」〔为，于伪翻。〕既见上，言「将士有功，为朝廷所抑！」词气愤厉。上大怒，令左右暴杀之。〔暴，弼角翻，又匹角翻，击也。〕既而追之，不及，因下诏陈其罪状，天下共冠惜之。
  </div>
  <div class="pagination">
   <a href="资治通鉴注_page190.html">
    上一页
   </a>
   <span>
    ...
   </span>
   <a href="资治通鉴注_page186.html">
    186
   </a>
   <a href="资治通鉴注_page187.html">
    187
   </a>
   <a href="资治通鉴注_page188.html">
    188
   </a>
   <a href="资治通鉴注_page189.html">
    189
   </a>
   <a href="资治通鉴注_page190.html">
    190
   </a>
   <span class="current-page">
    191
   </span>
   <a href="资治通鉴注_page192.html">
    192
   </a>
   <a href="资治通鉴注_page193.html">
    193
   </a>
   <a href="资治通鉴注_page194.html">
    194
   </a>
   <a href="资治通鉴注_page195.html">
    195
   </a>
   <a href="资治通鉴注_page196.html">
    196
   </a>
   <span>
    ...
   </span>
   <a href="资治通鉴注_page192.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
