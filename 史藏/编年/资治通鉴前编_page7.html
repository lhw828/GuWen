<!DOCTYPE html>
<html>
 <head>
  <meta charset="utf-8"/>
  <title>
   资治通鉴前编 - 第 7 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴前编 - 第 7 页/共 22 页
  </h1>
  <div class="content">
   资治通鉴前编卷十二
　　钦定四库全书
　　资治通鉴前编卷十三
　　宋　金履祥　编
　　癸卯周顷王元年毛伯如鲁求金二月葬襄王鲁侯使叔孙得臣来防葬
　　【履祥按襄王之防公孙敖之□不至于是有求金之使焉顷王初政如此其后顷之崩葬遂不见于春秋矣鲁固不恪而顷王为已亵也】
　　楚人伐郑晋人宋人鲁人卫人许人救郑【左氏曰范山言于楚子曰晋君少不在诸侯北方可图也楚子师于狼渊以伐郑郑及楚平公子遂会晋赵盾宋华耦卫孔达许大夫救郑不及楚师卿不书缓也以惩不恪】曹共公卒子寿嗣【是为文公】楚侵陈【左氏曰楚侵陈克壶丘以其服于晋也秋楚公子朱自东夷伐陈陈人败之获公子茷陈惧乃及楚平】燕襄公卒桓公立二年秦伐晋【陈氏曰狄秦也归成风之禭使术来聘秦习于礼矣则其狄之何楚之霸秦之力也自灭庸之后秦为楚役自晋主诸夏之盟舍秦无加兵于晋者也会于夷仪之嵗秦晋成而不结又明年盟于宋而南北之势成楚子曰释齐秦他国请相见也是战国之萌也于序书系秦于周末于作春秋由韩原之后秦师无君大夫皆夫子所以深致意于秦也吾闻用夏变夷矣未闻变于夷者也于是狄秦夏之变于夷秦人为之也又三十年而狄郑又五十年而狄晋狄郑犹可也狄晋甚矣】苏子盟鲁于女粟【左氏曰顷王立故也】狄侵宋楚子蔡侯次于厥貉【左氏曰陈侯郑伯会楚子于息遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右孟郑伯为左孟期思公复遂为右司马子朱及文之无畏为左司马命夙驾载燧宋公违命无畏抶其仆以狥或谓子舟曰国君不可戮也子舟曰当官而行何彊之有　胡氏曰楚灭江六平陈与郑于是乎为伐宋之举次于厥貉当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有狄难葢有不得已者非所欲也蔡无四境之虞则是得已不已志从夷狄矣故削三国书蔡侯以恶之】三年楚子伐麇晋人鲁人会于承匡【左氏曰叔仲恵伯会郤缺于承匡谋诸侯之从于楚者】鲁叔孙得臣败狄于咸【左氏曰鄋瞒侵齐遂伐我公使叔孙得臣追之侯叔夏御绵房甥为右富父终甥驷乗败狄于咸获长狄侨如富父终甥桩其喉以戈杀之埋其首于子驹之门初宋武公之世鄋瞒伐宋司徒皇父帅师御之耏班御公子谷甥为右司防牛父驷乗以败狄于长丘获长狄縁斯晋之灭潞也获侨如之弟焚如齐襄公之二年鄋瞒伐齐齐王子成父获其弟荣如埋其首于周之北门卫人获其季弟简如鄋瞒由是遂亡】四年楚人围巢【左氏曰楚成嘉为令尹羣舒叛楚子孔执舒子平及宗子遂围巢】秦伯使术聘于鲁【左氏曰秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞賔答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以籍寡君之命结二国之好是以敢致之襄仲曰不有君子其能国乎国无陋矣厚贿之】
　　【履祥按春秋自韩原之后秦师无君大夫秦康之战伐狄之人之而于其聘鲁也称秦伯书其大夫焉恶其兵而嘉其礼也然其时秦楚交聘于鲁前书椒后书术虽皆嘉之而不书其族以秦楚之未有族秦后封至穆公始文至是再加礼于鲁且言将伐晋鲁主晋而重违秦故厚贿之非徒以其文也】
　　晋人秦人战于河曲【左氏曰秦为令狐之役故秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦军掩晋上军赵穿追之不及反怒曰裹粮坐甲固敌是□敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两军之士皆未憗也明日请相见也臾骈曰使者目动而言肆惧我也将遁矣薄诸河必取之胥甲赵穿当军门呼曰死伤未而弃之不恵也不待期而薄人于险无勇也乃止秦师夜遁复侵晋入瑕明年晋侯使詹嘉处瑕以守桃林之塞晋人患秦之用士会也六卿相见于诸浮赵宣子曰随会在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随会能贱而有耻柔而不犯其知足使也且无罪乃使魏寿余伪以魏叛者以诱士会执其帑于晋使夜逸请自归于秦秦伯许之履士会之足于朝秦伯师于河西魏人在东寿余曰请东人之能与夫二三有司言者吾与之先使士会士会辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑有如河乃行绕朝赠之以防曰子无谓秦无人吾谋适不用也既济魏人噪而还秦人归其孥其处者为刘氏】
　　【履祥按秦晋亟战春秋之所深厌是以交人之秦晋亟战而楚霸矣晋主夏盟而君幼国偷军谋不一其始见于河曲之战其甚见于邲之败葢一輙也】
　　五年陈共公卒【子平】国嗣【是为灵公】邾文公卒子貜且嗣【是为定公　左氏曰邾文公卜迁于绎史曰利于民而不利于君邾子曰茍利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民茍利矣迁也吉莫如之遂迁于绎五月邾文公卒君子曰知命】鲁侯朝于晋卫侯防鲁侯于沓狄侵卫鲁侯及晋侯盟郑伯防鲁侯于棐【左氏曰公如晋朝且寻盟卫侯会公于沓请平于晋公还郑伯防公于渠亦请平于晋公皆成之】楚熊商臣死子旅嗣【是为庄公　左氏曰楚庄立于孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还二子以楚子出将如商密卢戢黎及叔麋诱之遂杀鬬克及公子燮初鬬克囚于秦秦有殽之败而使归求成成而不得志公子燮求令尹而不得故二子作乱】六年王崩子班践位【是为匡王　左氏曰顷王崩周公阅与王孙苏争政故不赴】尹氏聃启如晋【左氏曰周公将与王孙苏讼于晋王叛王孙苏而使尹氏与聃启讼周公于晋赵宣子平王室而复之】齐昭公卒子舍嗣宋公鲁侯陈侯卫侯郑伯许男曹伯会晋赵盾同盟于新城【左氏曰从于楚者服且谋邾也　陈氏曰向也扈之盟不序诸侯此其复序何诸夏之志也晋救江无功救郑无功与秦亟战而楚浸强交聘于中国得蔡次厥貉矣而晋遂不竞于是公朝晋卫侯来会公还自晋郑伯来会诸夏之惧甚矣汲汲于晋而为此盟如之何勿序也以诸夏之汲汲于晋也而徒以赵盾主是盟书曰同盟众辞也自幽以来未之有也则不予晋以主是盟也】晋人纳防菑于邾弗克纳【左氏曰邾文公之卒也公使吊焉不敬邾人来讨伐我南鄙故恵伯伐邾邾文公元妃齐姜生定公二妃晋姬生防菑文公卒邾人立定公防菑奔晋晋赵盾以诸侯之师八百乗纳防菑于邾邾人辞曰齐出貜且长宣子曰辞顺而弗从不祥乃还　谷梁氏曰其曰人防之也长谷五百乘緜地千里过宋郑滕薛夐入千乘之国欲变人之主至城下然后知何知之晚也　陈氏曰楚方交聘中国得蔡次厥貉矣而晋区区纳亡公子于邾又以少陵长见辞于邾人自败于令狐盟于扈救郑战河曲赵盾皆不书由是讫灵公之篇兵车之会自参以上贬人之赵盾为之也】齐公子商人弑其君舍而自立【是为懿公】单伯如齐齐人执单伯执其君舍之母鲁子叔姬【左氏曰子叔姬妃齐昭公生舍叔姬无宠舍无威公子商人骤施于国而多聚士尽其家货于公有司以继之昭公卒舍即位秋商人弑舍而譲元元曰尔求之久矣我能事尔尔不可使多蓄憾将免我乎尔为之襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬　谷梁氏曰舍未逾年而曰君成舍之为君所以重商人之弑也　胡氏曰执王人执其母皆商人也而以为齐人何也商人弑君之罪已彰而齐人党贼之恶未着商人以财诱国人而济其恶齐人懐商人之私恵弑其君而不能讨执其母而莫之救则举国之人皆罪也】己酉匡王元年鲁季孙行父如晋宋司马华耦如鲁盟曹伯朝于鲁
　　【履祥按鲁晋宋曹之交畏齐楚也】
　　六月辛丑朔日有食之单伯自齐及于鲁【左氏曰齐人许单伯请而赦之使来致命十二月齐人来归子叔姬王故也】晋郤缺帅师伐蔡入之【左氏曰新城之盟蔡人不与晋郤缺以上军下军伐蔡曰君弱不可以怠入蔡以城下之盟而还】齐人侵鲁诸侯盟于扈【左氏曰齐人侵我西鄙故季文子告于晋晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难公不会书曰诸侯盟于扈无能为故也】齐人侵鲁遂伐曹【左氏曰齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰汝何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也畏天之威于时保之不畏于天将何能保以乱取国奉礼以守犹惧不终多行无礼弗能在矣】蔡庄侯卒子申嗣【是为文侯】二年楚人秦人巴人灭庸【左氏曰楚大饥戎伐其西南又伐其东南庸人帅羣蛮以叛楚麇人率百濮聚于选将伐楚于是申息之北门不啓楚人谋徙于阪高蒍贾曰不可我能往防亦能往不如伐庸夫麇与百濮谓我饥不能师故伐我也我若出师必惧而归百濮离居将各走其邑虽暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城庸人逐之囚子扬窻三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯禆鯈鱼人实逐之庸人曰楚不足与战矣遂不设备楚子乗驿防师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸】
　　【履祥按楚恃其强陵蔑小国其臣属之者待之必无恩礼故一旦饥弱则羣起而攻之矣庸小国也而幸其饥弱率羣蛮叛之此灭亡之招也楚庄初年内有鬬克公子夑之乱外有庸麇之难而卒以霸祸患之有益于人国如此】
　　宋人弑其君昭公而立其弟鲍【是为文公左氏曰宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也襄夫人助之施昭公无道夫人将使公田而杀之荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死冬将田孟诸未至夫人王姬使师甸攻而杀之荡意诸死之书曰宋人杀其君杵臼君无道也文公即位世家云襄夫人使卫伯杀昭公】三年晋人卫人陈人郑伐宋诸侯会于扈【左氏曰晋荀林父卫孔违陈公孙宁郑石楚伐宋讨曰何故弑君犹立文公而还卿不书失其所也晋侯搜于黄父遂复合诸侯于扈平宋也公不与会齐难故也书曰诸侯无功也于是晋侯不见郑伯以为贰于楚也郑子家使执讯而与之书以告赵宣子曰寡君即位三年召蔡侯而与之事君九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑往朝于君往年正月烛之武往朝夷也八月寡君又往朝以陈蔡之宻迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余防又曰鹿死不择音小国之事大国也德则其人也不德则其鹿也铤而走险急何能择命之罔极亦知亡矣将悉敝贼以待于鯈唯执事命之文公二年六月壬申朝于齐四年二月壬戌为齐侵蔡亦获成于楚居大国之间而从于强令岂其罪也大国若弗图无所逃命晋巩朔行成于郑赵穿公壻池为质焉冬郑太子夷石楚为质于晋】甘歜败戎于邥垂四年鲁文公卒子赤嗣【左氏赤作恶】秦康公卒子稻嗣【是为共公】齐人弑其君商人立公子元【是为惠公　左氏曰齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗夏公逰于申池二人浴于池歜以扑抶职职怒歜曰人夺女妻而不怒一挟女庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元】
　　【履祥按宋昭公不能其君祖母以及国人襄夫人使人杀之商人弑君之贼故邴歜阎职不书盗而二君皆称国人以弑商人书君罪齐人尝君之也】
　　鲁公子遂弑其君之子赤及公子视立公子倭【是为宣公左氏曰文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公丹务人止之曰入必死叔仲曰死君命可也公丹务人曰若君命可死非君命何聴弗聴乃入杀而埋之马矢之中公丹务人奉其孥以奔蔡既而复叔仲氏夫人姜氏归于齐将行哭而过市曰天乎仲为不道杀嫡立庻市人皆哭鲁人谓之哀姜】莒弑其君纪公【左氏曰莒纪公生太子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司防出诸竟曰今日必达公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见失礼于其君者诛之如鹰鹯之逐鸟雀也先君周公制周礼曰则以观徳徳以处事事以度功功以食民作誓命曰毁则为贼掩贼为藏窃贿为盗盗器奸主藏之名頼奸之用为大凶徳有常无赦在九刑不忘行父还观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也保而利之则主藏也以训则昬民无则焉不度于善而皆在于凶徳是以去之】
　　【履祥按春秋弑君之罪自宋昭至齐莒书法皆变葢自其君无道而乱臣贼子皆有所因也春秋之法弑君而变置则立者为首恶襄仲弑赤而立宣公季孙行父上不能为季友次不能为惠伯専莒仆之事以刼宣公之短已而为之使齐纳赂自是政权卒归季氏矣】
　　五年【鲁宣公元】齐侯鲁侯防于平州齐人取鲁济西田【左氏曰公子遂如齐逆女遂以妇姜至自齐季文子如齐纳赂以请会会于平州以定公位东门襄仲如齐拜成齐人取济西之田为立公故以赂齐也】
　　【履祥按鲁昭姬适齐生舍为商人所弑而反鲁齐哀姜适鲁生赤为遂所弑而反齐二事葢一类也然齐哀姜弑舍恵公之为公子也则恶之终不曰君曰夫人氏及既自立矣则许襄仲之请而立鲁宣公赤视其自出也见杀而不顾哀姜其姑姊妺也大归而不恤徒以利重赂利嫁女利济西之田故尔岂不思子赤之死犹舍之死宣之立犹商人之立哀姜之归犹昭姬之归乎在已则恶之在人则许之不能充羞恶之心以至于此也鲁宣公之立重宝土田既输之齐外为强齐所抑内为三家所専何乐于为君而为此哉吾故曰齐恵见利而忘义鲁宣见利而忘害也】
　　楚子郑人侵陈遂侵宋【左氏曰宋人之弑昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋胡氏曰楚书爵而人郑者贬之也郑伯本以晋之取赂为不足与而受盟于楚今乃附楚而亟病中国何义乎　陈氏曰南北之势于是始也后十五年而宋楚平后十五年而晋赵武楚屈建同盟于宋诸夏分为晋楚之从矣南北之势于是始故谨书之也】晋赵盾帅师救陈宋公陈侯卫侯曹伯会晋师于棐林伐郑【左氏曰楚蒍贾救郑遇于北林囚晋解晋人乃还】晋人宋人伐郑【左氏曰报北林之役也于是晋侯侈赵宣子为政骤谏而不入故不竞于楚】
　　【履祥按赵宣子辅幼君不为置贤师傅而徒强谏北宣子之失也】
　　六年宋华元帅师及郑公子归生帅师战于大棘宋师败绩获宋华元【左氏曰郑公子归生受命于楚伐宋宋华元乐吕御之战于大棘宋师败绩囚华元获乐吕及甲车四百六十乘俘二百五十人馘百人将战华元杀羊食士其御羊斟不与及战曰畴昔之羊子为政今日之事我为政与入郑师故败宋人以兵车百乗文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔】秦师伐晋【左氏曰晋欲求成于秦赵穿曰我侵崇秦急崇必救之吾以求成焉赵穿侵崇秦弗与成秦师伐晋以报崇也遂围焦】晋人宋人卫人陈人侵郑【左氏曰晋赵盾救焦遂自隂地及诸侯之师侵郑楚鬬椒救郑次于郑以待晋师赵盾曰彼宗竞于楚殆将毙矣姑益其疾乃去之又明年鬬椒将攻楚子遂灭若敖氏　陈氏曰此晋赵盾以诸侯之师曷为贬称人以晋为甚不竞于楚也楚方图伯而晋以大夫用诸侯由是兵车之会自参以上贬人之而自栁棼之役楚皆称子矣　胡氏曰郑居大国之间从于强令岂其罪乎不能以徳镇抚而日争之庸何愈于楚乎自是责楚益轻罪在晋矣】晋赵盾弑其君灵公迎襄公弟黒臀于周立之【是为成公　左氏曰晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也会请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉犹不改宣子骤諌公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之鬬且出提弥明死之灵輙与为公介倒防以御公徒而免之遂自亡也注谓灵輙亡当时宣子自出亡赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁宣子曰呜呼我之懐矣自贻伊慼其我之谓矣宣子使赵穿逆公子黒臀于周立之初骊姬之乱诅无畜羣公子自是晋无公族及成公即位乃宦卿之适而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姫氏则臣狄人也公许之】
　　【履祥按左氏引孔子曰董狐古之良史也书法不隠赵宣子古之良大夫也为法受恶惜也越竟乃免此非夫子之言也方灵公欲杀赵盾至于伏甲攻之盾力鬬而出于是出亡而赵穿攻灵公于后穿何怨于公而为此是必有所受命矣盾非果奔也故未出山实使穿也故不讨贼夫子书法因董狐之旧岂又为是言乎而反为赵盾谋也且盾成弑君之故矣纵使越竟又可免于弑逆之罪乎以是知决非夫子之言也】
　　十月王崩弟瑜立乙卯定王元年正月塟匡王【胡氏曰四月而塟王室不君其礼畧也】楚子伐陆浑之戎王使王孙满劳楚子【左氏曰楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎昔夏之方有德也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休桀有昏德鼎迁于商载祀六百商纣暴虐鼎迁于周德之休明虽小重也其奸囘昏乱虽大轻也天祚明德有所底止成王定鼎于郏鄏卜世三十卜年七百天所命也周德虽衰天命未改鼎之轻重未可问也　胡氏曰夷狄相攻不志此其志何也为陆浑在王都之侧戎夏杂处族类不分也而楚又至洛观兵问鼎故特书于防以谨华夷之辨禁猾夏之阶也】
　　【履祥按传所称楚子窥周逼王为罪大矣而春秋书曰楚子伐陆浑之戎无贬辞何也自秦晋迁陆浑之戎于伊川世谓周室之忧所谓逼我郊甸戎有中国谁之咎也以楚子伐戎为窥周则秦晋迁戎不亦逼周之甚乎夷狄相攻中国之福楚之伐戎未必非周室之幸也王城洛邑今河南之河南县陆浑所居今河南之陆浑县戎逼郊甸瓖地益相入也则其观兵于疆未必如秦师之过北门也而其问鼎亦未必如楚灵之求九鼎也亦不过以其为三代相传之器诸侯未见之寳因语及之遂为王孙所警尔王孙满之言葢王室防制之意夫鼎实九州图籍嫁言神奸国之利器不可以示人葢周室之意也治春秋者当以经为断子以为有王者作将比今之诸侯而诛之乎经无贬辞愚以是疑当时楚庄之心或无罪也且天下之罪莫大于逼王而楚国之利莫大于得陈郑楚庄他日尚能县陈而复陈得郑而赦郑而谓其首有逼周之师此必不然矣春秋诛心之书楚庄无是心宜春秋不以是为罪也】
　　楚人侵郑【左氏曰晋侯伐郑郑及晋平王会入盟夏楚人侵郑郑即晋故也】郑穆公卒子夷嗣【是为灵公】二年秦共公卒子嗣【是为桓公】郑公子归生弑其君灵公弟坚立【是为防公　左氏曰楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公郑人立子良辞曰以贤则去疾不足以顺则公子坚长乃立襄公将去穆氏而舎子良子良不可曰穆氏宜存则固愿也若将亡之则亦皆亡去疾何为乃舍之皆为大夫郑七穆所以盛八年郑子家卒郑人讨幽公之乱斵子家之棺而逐其族改幽公諡之曰灵】楚子伐郑三年鲁侯朝于齐齐侯止之为高固请昏【胡氏曰宣公比年如齐春秋皆致之葢危之也夫以簒弑谋于齐而取国以土地赂齐而请会以卑屈事齐而求安上不知有天王下不知有方伯惟利交是奉而可保乎至是如齐而高固使齐侯止公请叔姬焉秋高固来逆叔姬罪宣公也夫以郑国褊小楚公子围之贵骄强大来娶于郑子产辞而郤之使馆于外防不得抚有其室而宣公以鲁国周公之后逼于高固请昏其女强委禽焉而不能止惟不知以礼为守身之干以定其位是以得此辱也】楚人伐郑四年晋赵盾卫孙免侵陈【左氏曰往年楚子伐郑陈及楚平晋卫侵陈陈即楚故也】王使子服求后于齐召公逆王后于齐五年河徙【西汉书曰王横言往者天尝连雨东北风海水溢西南出浸数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也】王使王叔会晋侯宋公卫侯郑伯曹伯于黒壤诸侯盟于黒壤【左氏曰春卫侯使孙良夬来盟谋会晋也郑及晋平公子宋之谋也故相郑伯以防冬盟于黒壤王叔桓公临之以谋不睦晋侯之立也公不朝焉又不使大夫聘晋人止公于会盟于黄父公不与盟以赂免故黒壤之盟不书讳之也】燕桓公卒宣公立六年晋师白狄伐秦楚人灭舒蓼盟吴越七月甲子日有食之既楚师伐陈【左氏曰陈及晋平楚师伐陈取陈而还】王使单子聘于宋遂自陈聘于楚【国语曰定王使单襄公聘于宋遂假道于陈以聘于楚火朝觌矣道茀不可行侯不在疆司空不视涂泽不陂川不梁野有庾积功未毕道无列树垦田若蓻饍宰不致饩司里不授馆国无寄寓县无施舍民将筑台于夏氏及陈陈灵公与孔宁仪行父南冠以如夏氏留賔弗见单子归告王曰陈侯不有大咎国必亡王曰何故对曰夫辰角见而毕天根见而水涸木见而草木节解驷见而陨霜火见而清风戒寒故先王之教曰雨毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁其时儆曰收而场功偫而畚梮营室之中土功其始火之初见期于司里此先王之所以不用财贿而广施德于天下者也今陈国火朝觌矣而道路若塞野场若弃泽不陂障川无舟梁是废先王之教也周制有之曰列树以表道立鄙舍以守路国有郊牧畺有寓望薮有圃草囿有林池所以御灾也其余无非谷士民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不收民罢于逸乐是弃先王之法制也周之秩官有之曰敌国賔至关尹以告行理以节逆之侯人为导卿出郊劳门尹除门宗祝执祀司里授馆司徒具徒司空视涂司防诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官各以物至宾入如归是故小大莫不懐爱其贵国之宾至则以班加一等益防至于王使则皆官正涖事上卿监之若王巡守则君亲监之今虽朝也不才有分族于周承王命以为过宾于陈而司事莫至是蔑先王之官也先王之令有之曰天道赏善而罚淫故凡我造国无从非彜无即慆淫各守尔典以承天休今陈侯不念续之常弃其伉俪妃嫔而帅其卿佐以淫于夏氏不亦渎姓矣乎陈我大姬之后也弃衮冕而南冠以出不亦简彜乎是又犯先王之令也昔先王之教懋帅其德也犹恐陨越若废其教而弃其制蔑其官而犯其令将何以守国居大国之间而无此四者其能久乎】七年王使征聘于鲁鲁侯朝于齐使仲孙蔑入聘【左氏曰王使来征聘夏孟献子聘于周王以为有礼厚贿之】晋侯宋公卫侯郑伯曹伯会于扈晋荀林帅师伐陈晋成公卒于扈子据嗣【是为景公】师还楚子伐郑晋郤缺帅师救郑【左氏曰会于扈讨不睦也陈侯不会晋荀林父以诸侯之师伐陈晋侯卒于扈乃还楚子为厉之役故伐郑晋却缺救郑郑伯败楚师于柳芬国人皆喜唯子良忧曰是国之灾也吾死无日矣胡氏曰楚兵加郑数矣或称人或称爵何也郑自晋成公初立舍楚而从中国正也楚人为是兴师而加郑不义矣故宣公三年书人书侵罪之也次年郑公子归生弑其君诸侯未有声罪致讨者而楚师至焉故特书爵与之也然兴师动众贼则不讨惟服郑之为事则非义举矣故又次年传称楚子伐郑而经书人再贬之也至是称爵岂与之乎君将不言帅师是以重兵临郑矣下书帅师则知其非与之也】卫成公卒子遫嗣【是为穆公】八年齐人归鲁济西田四月丙辰日有食之齐恵公卒子无野嗣【是为顷公】陈夏征舒弑其君灵公【左氏曰陈灵公与孔宁仪行父通于夏姬皆衣其衵服以戏于朝泄冶谏曰公卿宣淫民无效焉且闻不令公告二子遂杀泄冶陈灵公与孔宁仪行父饮酒于夏氏公谓行父曰征舒似女对曰亦似君征舒病之公出自其廐射而杀之二子奔楚】晋人宋人卫人曹人伐郑【左氏曰郑及楚平诸侯之师伐郑取成而还】王使王季子聘于鲁【国语曰定王八年使刘康公聘于鲁发帑于大夫季文子孟献子皆俭叔孙宣子东门子家皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰何故对曰臣闻之为臣必臣为君必君寛肃宣恵君也敬恪恭俭臣也寛所以保本也肃所以济时也宣所以教施也恵所以和民也本有保则必固时动而济则无败功教施而宣则徧恵以和民则阜若本固而功成施徧而民阜乃可以长保民矣其何事不彻敬所以承命也恪所以守业也恭所以给事也俭所以足用也以敬承命则不违以恪守业则不懈以恭给事则寛于死以俭足用则逺于忧若承命不违守业不懈寛于死而逺于忧则可以上下无隙矣其何任不堪上作事而彻下能堪其任所以为令闻长世也今夫二子者俭其能足用矣用足则族可以庇二子者侈侈则不恤匮匮而不恤忧必及之若是则必广其身且夫人臣而侈国家弗堪亡之道也王曰防何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡十六年鲁宣公卒赴者未及东门氏来告乱子家奔齐简王十一年鲁叔孙宣伯亦奔齐】楚子伐郑【左氏曰楚子伐郑晋士会救郑遂楚师于颍北诸侯之师戍郑】九年楚子陈侯郑伯盟于辰陵【左氏曰楚子伐郑及栎子良曰晋楚不务徳而兵争与其来者可也晋楚无信我焉得有信乃从楚楚盟于辰陵陈郑服也】楚人杀陈夏徴舒楚子入陈纳公孙宁仪行父于陈迎灵公子午于晋而立之【是为成公　左氏曰楚子为陈夏氏乱故伐陈谓陈人无动将讨于少西氏遂入陈杀夏徴舒因县陈陈侯在晋申叔时使于齐反曰夏徴舒弑其君其罪大矣讨而戮之君之义也抑人有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎楚子曰善哉吾未之闻也反之可乎对曰吾侪小人所谓取诸其懐而与之也乃复封陈　胡氏曰公孙宁仪行父从君于昬宣淫于朝诛戮谏臣使其君见弑葢致乱之臣也而又使陈人用之故春秋外二人于陈而特书纳纳者不受而强纳之者也为楚庄者宜如何潴徴舒之宫封泄冶之墓尸孔宁仪行父于朝谋于陈众定其君而去其庻几乎】甲子十年楚子围郑【左氏曰厉之役郑伯逃归自是楚未得志焉郑既受盟于辰陵又徼事于晋春楚子围郑旬有七日国人大临楚子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君懐怒以及敝邑孤之罪也敢不唯命是聴其浮诸江南以实海濵亦唯命其翦以赐诸侯使臣妾之亦唯命若惠顾前好徼福于厉宣桓武不冺其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦楚庄曰其君能下人必能信用其民矣庸可几乎退三十里而许之平潘尫入盟子良出质】
　　【履祥按楚庄之于郑围之甚久然入而不取也故春秋罪其围而不罪其入以楚庄为善于此矣】
　　晋荀林父帅师及楚子战于邲晋师败绩【左氏曰晋师救郑荀林父将中军先縠佐之士会将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之随武子曰善会闻用师观衅而动德刑政事典礼不易不可敌也楚军讨郑怒其贰而哀其卑伐叛刑也柔服德也昔嵗入陈今兹入郑民无罢劳君不怨讟政有经矣荆尸而举商农工贾不败其业而卒乘辑睦事不奸矣军行右辕左追辱前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加恵旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌强而退非夫也以中军佐济知庄子曰此师殆哉果遇必败彘子尸之虽免而归必有大咎韩献子谓桓子曰彘子以偏师防子罪大矣子为元帅师不用命谁之罪也失属亡师为罪已重不如进也事之不防恶有所分与其専罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师既济欲还嬖人伍参欲战令尹孙叔敖弗欲曰昔嵗入陈今兹入郑不无事矣战而不防参之肉其足食乎南辕反斾伍参言于楚子曰晋之从政者新未能行令其佐先縠刚愎不仁未肯用命其三帅者専行不获听而无上众谁适从此行也晋师必败且君而逃臣若社稷何楚子病之告令尹改乘辕而北次于管以待之晋师在敖鄗之间郑皇戌使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡蝐筚路篮缕以啓山林箴之曰民生在勤勤则不匮不可谓骄先大夫子犯有言曰师直为壮曲为老我则不德而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从赵括赵同曰率师以来唯敌是求克敌得属又何俟必从彘子赵庄子曰栾伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室母废王命今郑不率寡君使羣臣问诸郑岂敢辱候人彘子以为謟使赵括更之曰行人失辞寡君使羣臣迁大国之迹于郑曰无辟敌羣臣无所逃命楚子又求成于晋晋人许之盟有日矣楚许伯御乐伯摄叔为右以致晋师晋人逐之晋魏锜求公族未得而怒欲败晋师请致师弗许请使许之遂往请战而还楚潘党逐之赵旃求卿未得且怒于失楚之致师者请挑战弗许请召盟许之郤献子曰二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰若二子怒楚楚人乘我丧师无日矣不如备之楚之无恶除备而盟若以恶来有备不败且虽诸侯相见兵卫不彻警也彘子不可士季使巩朔韩穿帅七覆于敖前赵婴齐使其徒具舟于河赵旃夜至楚军席于军门之外使其徒入之乙卯楚子乗左广以逐赵旃旃弃军而走林屈荡搏之逢大夫授旃绥以免晋人惧二子之怒楚师也使軘车逆之潘党望其尘使聘而告曰晋师至矣楚人亦惧楚子之入晋军也逐出陈孙叔曰进之宁我薄人无人薄我遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使告唐恵侯使潘党率游阙四十乘从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败楚熊负羁囚知防知庄子以其族反之下军之士多从之曰不以人子吾子其可得乎射连尹襄老载其尸射公子谷臣囚之以二者还及昏楚师军于邲晋之余师不能军宵济亦终夜有声楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰夫文止戈为武夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而强争诸侯何以和众利人之防而安人之乱以为己荣何以丰财武有七德我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还晋师归桓子请死晋侯欲许之士贞子谏曰城濮之役晋师三日谷文公犹有忧色曰得臣犹在忧未歇也困兽犹鬬况国相乎及楚杀子玉曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜无乃久不竞乎林父之事君也进思尽忠退思补过社稷之卫也夫其败也如日月之食焉何损于明晋侯使复其位明年晋杀其大夫先縠】
　　晋屠岸贾杀赵朔于下宫【史记曰晋景公时赵盾卒子朔嗣朔娶晋成公姊是为庄姬屠岸贾者始有宠于灵公至景公之三年贾为司冦乃治灵公之贼徧告诸将曰盾虽不知犹为贼首以臣弑君子孙在朝何以惩罪请诛之韩厥曰灵公遇贼赵盾在外吾先君以为无罪故不诛今诛其后非先君之意妄诛谓之乱臣有大事而君不闻是无君也贾不听韩厥告赵朔趣亡朔不肯曰子必不絶赵祀朔死不恨厥许诺贾擅与诸将攻赵氏于下宫杀赵朔朔妻有遗腹走公宫匿朔客公孙杵臼谓朔友程婴曰胡不死程婴曰朔之妇有遗腹幸而男吾奉之即女也吾徐死耳居无何而朔妇生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴谓公孙杵臼曰今一索不得后必且复索之柰何杵臼曰立孤与死孰难程婴曰死昜立孤难耳杵臼曰赵氏先君遇子厚子疆为其难者吾为其易者请先死乃二人谋取他人婴儿负之衣以文葆匿山中新序即程婴子程婴出谬与诸将曰谁能与我千金吾告赵氏孤处诸将许之遂攻公孙杵臼杵臼谬曰小人程婴昔下宫之难不能死与我谋匿赵孤今又卖之乎诸将遂杀杵臼与孤儿以为赵氏孤已死然赵氏真孤乃在程婴卒与俱匿山中居十五年韩厥具以实告于是景公乃与韩厥谋召赵氏孤儿匿之宫中名曰武】
　　【赵氏之祸左氏谓赵婴通于赵庄姬原屛放诸齐庄姬以是怨原屛谮杀之而赵氏灭武从姬氏育于宫中史记则谓屠岸贾讨灵公之贼杀朔与婴齐同括而赵氏灭程婴杵臼匿赵氏二説不同而史记之説人多不信以左氏所不载也独邵氏经世歴书之履祥按屠岸贾杀赵朔自一事赵庄姬谮杀同括又一事但史记以为杀朔而尽灭同婴齐则传闻之失遂与左氏谬戾尔】
　　楚子灭萧【左氏曰楚子伐萧宋华椒以蔡人救萧萧人囚熊相宜僚及公子丙楚子曰勿杀吾退萧人杀之怒遂围萧萧溃　胡氏曰楚庄假于讨贼而灭陈春秋以讨贼之义重也末减而书入恶其贰已而入郑春秋以退师之情恕也未减而书围至是肆其强暴灭无罪之国其志已盈虽欲赦之不得也故传称萧溃经以灭书断其罪也】晋人宋人卫人曹人同盟于清邱宋师伐陈卫人救陈【左氏曰晋原縠宋华椒卫孔达曹人同盟于清邱曰恤病讨贰于是卿不书不实其言也宋为盟故伐陈卫人救之孔达曰先君有约言焉若大国讨我则死之】十有一年楚子伐宋【左氏曰以其救萧也君子曰清邱之盟唯宋可以免焉晋以卫之救陈也讨焉使人弗去曰罪无所归将加而师孔达曰茍利社稷请以我説罪我之由我则为政而亢大国之讨将以谁任我则死之缢而死卫人以説于晋而免】
　　【履祥按邲之师士会栾书軰非不知楚之所以得不幸而为彘子之谋所败为晋计者亦盍知所惩艾息民修政于国而布徳加礼于诸侯庶为可耳顾汲汲于讨贰又使彘子主清邱之盟且楚方加恩于陈而使宋伐之卫方有恤陈之师而晋又讨之遂使宋致楚师而不能救卒亦并宋失之矣传称清邱之盟唯宋可以免愚谓伐陈不可免惟救萧可免耳】
　　十有二年曹文公卒子庐嗣【是为宣公】晋侯伐郑【左氏曰晋侯伐郑为邲也故告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之】楚子围宋【左氏曰楚子使申舟聘于齐曰无假道于宋亦使公子冯聘于晋不假道于郑申舟无畏也以孟诸之役恶宋曰郑昭宋聋晋使不害我则必死楚子曰杀汝我伐之见犀而行及宋华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇劔及于寝门之外车及于蒲胥之市秋围宋】十有三年宋人及楚人平【左氏曰宋人使乐婴齐告急于晋晋侯欲救之伯宗曰虽鞭之长不及马腹天方授楚未可与争虽晋之彊能违天乎国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子赂之使反其言不许三而许之登诸楼车遂致其君命楚子将杀之曰尔既许不谷而反之速即尔刑对曰君能制命为义臣能承命为信信载义而行为利义无二信信无二命君之赂臣不知命也受命以出有死无霣臣之许君以成命也死而成命臣之禄也楚子舍之以归夏楚师将去宋申犀稽首于马前曰毋畏知死而不敢废命王弃言焉申叔时仆曰筑室反耕者从之宋人惧使华元夜入楚师登子反之牀起之曰寡君使元以病告曰敝邑易子而食析骸以防虽然城下之盟有以国毙不可从也去我三十里唯命是听子反惧与之盟而告退三十里宋及楚平华元为质盟曰我无尔诈尔无我虞】王札子杀召伯毛伯【左氏曰王孙苏与召伯毛伯争政使王子防杀召戴公及毛伯卫卒立召襄　谷梁氏曰两下相杀不志乎春秋此其志何也矫王命以杀之故曰以王命杀也王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也】晋侯使赵同来献狄俘【左氏曰潞子婴儿之夫人晋景公之姊也鄷舒为政而杀之又伤潞子之目晋荀林父败赤狄于曲梁灭潞鄷舒奔卫卫人归诸晋杀之晋侯赏桓子狄臣千室亦赏士伯曰吾获狄土子之功也防子吾防伯氏矣晋侯使赵同献狄俘于周不敬刘康公曰不及十年原叔必有大咎天夺之魄矣】鲁初税亩【左氏曰非礼也谷出不过借　杜氏曰公田之法十取其一今又履其余亩复十收其一故哀公曰二吾犹不足遂以为常故曰初】十有四年晋人灭赤狄甲氏及留吁来献俘王以黻冕命晋士防【左氏曰晋士防帅师灭赤狄甲氏及留吁铎辰三月献狄俘晋侯请于王以黻冕命士会将中军且为太傅于是晋国之盗逃奔于秦羊舌职曰吾闻之禹称善人迩不善人逺善人在上则国无幸民谚曰民之多幸国之不幸也是无善人之谓也】成周宣榭火【左氏曰人火之也人火曰火天火曰灾】王孙苏奔晋晋侯使士防入聘【国语作聘　左氏曰为毛召之难故王室复乱王孙苏奔晋晋人复之晋侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有礼荐宴有折俎公当享卿当宴王室之礼也武子归而讲求典礼以修晋国之法】十有五年蔡文侯卒子固嗣【是为景侯】六月癸夘日有食之晋侯鲁侯卫侯曹伯邾子同盟于防道【左氏曰晋侯使郤克征防于齐齐顷公帷妇人使观之郤子登妇人笑子房跛而登阶故笑献子怒出而誓曰所不此报无能涉河献子先归请伐齐弗许齐侯使高固晏弱蔡朝南郭偃防及敛盂髙固逃归夏防于断道讨贰也辞齐人执晏弱蔡朝南郭偃苗贲皇使见晏桓子归言于晋侯曰举言羣臣不信诸侯皆有贰志齐君恐不得礼故不出而使四子来或沮之曰君不出必执吾使故髙子及敛盂而逃夫三子者曰若絶君好寕归死焉为是犯难而来吾若善逆彼以懐来者又执之以信齐沮又久之以成其悔使反者得辞而害来者以惧诸侯将焉用之缓之逸范武子老郤献子为政】鲁侯之弟叔肸卒【谷梁氏曰春秋书公弟叔肸贤之也宣弑而非之也非之则胡为不去之兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋】十有六年晋侯卫世子臧伐齐齐侯会晋侯盟于缯楚庄卒子审嗣【是为共】鲁宣公卒子黒肱嗣【是为成公　左氏曰公孙归父以襄仲之立宣公也有宠欲去三桓以张公室谋而聘于晋欲以晋人去之公薨季文子言于朝曰使我杀嫡立庶以失大援者仲也夫臧宣叔怒曰当其时不能治也后之人何罪遂逐东门氏子家还及笙坛帷复命于介袒括髪即位哭踊奔齐】十有七年【鲁成元年】晋侯使瑕嘉来平戎王使单子如晋王季子伐茅戎王师败绩于茅戎【左氏曰晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎败绩于徐吾氏】鲁作邱甲【左氏曰邱甲邱自为甲也二十五人为两四两为卒卒出长毂一乗也于甸乎取之于是有甲士邱十六井也而自为甲是邱赋一乗也火司马之制上地家可用者三人中地二家五人下地家二人皆胜兵也必四邱之甸也而后备一卒出长毂一乗则是从征少而休多也作邱甲休少而从征多矣】十有八年齐侯伐鲁败卫师于新筑【左氏曰齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而诸城上齐侯亲鼓士陵城三日取龙遂南侵及巢邱卫侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也石成子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免】晋郤克鲁季孙行父臧孙许叔孙侨如公孙婴齐卫孙良夫曹公子首及齐侯战于鞌齐师败绩【左氏曰孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乘郤子曰此城濮之赋也有先君之明与先大夫之肃故防克于先大夫无能为役请八百乘许之郤克及士燮栾书韩厥将以救鲁卫臧宣叔逆晋师且道之季文子帅师会之师从齐师于萃至于靡笄之下齐侯使请战对曰晋兴鲁卫兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命师陈于鞌邴夏御齐侯逢丑父为右晋解张御郤克郑邱缓为右齐侯曰余姑剪灭此而后朝食不介焉而驰之郤克伤于矢流血及屦未絶鼓音曰余病矣张侯曰师之耳目在吾旗鼓进退从之此车一人殿之可以集事若之何其以病败君之大事也病未及死吾子勉之左并辔右援枹而鼔马逸不能止师从之齐师败绩逐之逢丑父与公易位韩厥执絷马前再拜稽首奉觞加璧以进曰寡君使羣臣为鲁卫请曰无令舆师防入君地下臣不幸属当戎行无所逃隠且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯求丑父三入三出入于狄卒狄卒皆抽戈楯冒之以入卫师卫师免之晋师从齐师入自邱舆击马陉齐侯使賔媚人赂以纪甗玉磬与地不可则聴客之所为晋人不可曰必以萧同叔子为质按萧同叔子即笑郤克者而使齐之封内尽东其畞对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母其若王命何且是以不孝令也诗曰孝子不匮永锡尔类若以不孝令于诸侯其无乃非徳类也乎先王疆理天下物土之宜而布其利故诗曰我疆我理南东其畞今吾子疆理诸侯而曰尽东其畞唯吾子戎车是利无顾土宜无乃非先王之命也乎反先王则不义何以为盟主其晋实有阙寡君之命使臣则有辞矣曰子以君师辱于敝邑不腆敝赋以犒从者畏君之震师徒挠败吾子惠徼齐国之福不冺其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是聴鲁卫谏曰齐疾我矣子若不许雠我必甚唯子则又何求子得其国寳我亦得地而纾于难其荣多矣晋人许之对曰羣臣帅赋舆以为鲁卫请茍有以借口而复于寡君敢不唯命是聴秋七月晋师及齐国佐盟于袁娄使齐人归鲁汶阳之田晋师归范文子后入武子曰无为吾望尔也乎对曰师有功国人喜以逆之先入必属耳目焉是代师受名也故不敢武子曰吾知免矣郤伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也爕何力之有焉栾伯见公亦如之对曰爕之诏也士用命也书何力之有焉】宋文公卒子固嗣【是为共公　左氏曰宋文公卒始厚用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君子恶也何臣之为】卫穆公卒子臧嗣【是为定公左氏曰晋三子自役吊焉哭于大门之外卫人逆之妇人哭于门内送亦如之遂常以葬】晋侯
　　使巩朔献齐捷王命委于三吏【左氏曰晋侯使巩朔献齐捷于周王弗见使单襄公辞焉曰蛮夷狄戎不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王畧王命伐之告事而已不献其功所以敬亲昵禁淫慝也今叔父克遂有功于齐而不使命卿镇抚王室所以来抚余一人而巩伯实来未有职司于王室又奸先王之礼余虽欲于巩伯其敢废旧典以忝叔父夫齐甥舅之国也而太师之后也宁不亦淫从其欲以怒叔父抑岂不可諌诲士庄伯不能对王使委于三吏礼之如侯伯克敌使大夫告庆之礼降于卿礼一等王以巩伯晏而私贿之曰非礼也勿籍】楚师郑师侵卫遂侵鲁鲁侯防楚公子婴齐于蜀遂及楚人秦人宋人陈人卫人郑人齐人曹人邾人薛人鄫人盟于蜀【左氏曰宣公使求好于楚楚庄卒宣公薨不克作好成公即位受盟于晋会晋伐齐卫人不行使于楚而亦受盟于晋从于伐齐故楚令尹子重为阳桥之役以救齐将起师子重曰师众而后可乃大户已责逮鳏救乏赦罪悉师卒尽行彭名御戎蔡景公为左许灵公为右冬楚师侵卫遂侵我师于蜀侵及阳桥孟孙请往赂之公衡为质以请盟楚人许平十一月公及楚公子婴齐蔡侯许男秦右大夫説宋华元陈公孙宁卫孙良夫卿公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也是行也晋辟楚畏其众也】十有九年晋侯宋公鲁侯卫侯曹伯伐郑【左氏曰讨邲之役也郑公子偃帅师御之使东鄙覆诸鄤败诸邱舆皇戍如楚献防】郑公子去疾帅师伐许晋人归公子谷臣于楚楚人归知防于晋【左氏曰晋人归楚公子谷臣与连尹襄老之尸于楚以求知防于是荀首佐中军矣故楚人许之楚子送知防曰子归何以报我对曰以君之灵累臣得归骨于晋寡君之以为戮死且不朽若从君之恵而免之以赐君之外臣首首其请于寡君而以戮于宗亦死且不朽若不获命而使嗣宗职次及于事而帅偏师以修封疆虽遇执事其弗敢违其竭力致死无有二心以尽臣礼所以报也楚子曰晋未可与争重为之礼而归之】晋作六军【杜氏曰僭王也】郑伐许【陈氏曰狄郑也楚之霸郑为之也由齐桓以来争郑于楚桓公卒郑始朝楚诸夏之变于夷郑为乱阶也至辰陵郑帅诸夏而事楚矣败晋于邲盟十四国之君大夫于蜀皆郑为之是故狄秦而后狄郑防秦郑中国无左衽矣】
　　【履祥按郑之可狄久矣独于是年贬贬必于甚者是嵗也覆诸夏之师于鄤败之于邱舆献诸夏之俘于楚再动干戈于许于是狄之以为郑之恶甚矣而明年襄公死襄公于是终于为狄矣】
　　二十年郑襄公卒子费嗣【是为悼公】郑伯伐许燕宣公卒昭公立二十有一年梁山崩王崩子夷践位晋侯齐侯宋公鲁侯卫侯郑伯曹伯邾子杞伯同盟于虫牢【左氏曰往年郑公孙申疆许田许人败诸展陂郑伯伐许晋栾书荀首救许伐郑楚子反救郑郑伯与许男讼焉子反曰君若辱在寡君寡君与其二三臣共听两君之所欲成其可知也不然侧不足以知二国之成许灵公愬郑伯于楚郑悼公如楚讼不胜楚人执皇戍及子国郑伯归使公子偃请成于晋秋郑伯及晋赵同盟于垂棘冬同盟于虫牢郑服也宋公辞以难】吴子去齐卒子乗嗣【是为夀梦　史记世家曰太伯作吴传弟仲雍仲雍卒子季简立厯叔达周章熊遂柯相彊鸠夷余桥疑吾河卢周繇屈羽夷吾禽处转颇髙句卑去齐夀梦凡十九世吴始益大称王】












　　资治通鉴前编卷十三
&lt;史部,编年类,资治通鉴前编&gt;
　　钦定四库全书
　　资治通鉴前编卷十四
　　宋　金履祥　编
　　丙子周简王元年晋伯宗夏阳说卫孙良夫甯相郑人伊雒之戎陆浑蛮氏侵宋【左氏曰以其辞会也师于鍼卫人不保说欲袭卫曰虽不可入多俘而归有罪不及死伯宗曰不可卫唯信晋故师在其郊而不设备若袭之是弃信也虽多卫俘而晋无信何以求诸侯乃止师还卫人登陴】晋迁于新田【左氏曰晋人谋去故绛诸大夫皆曰必居邭瑕氏之地沃饶而近盬国利君乐不可失也公谓韩献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄佚近寳公室乃贫不可谓乐公说迁于新田】郑悼公卒弟睔立【是为成公】楚公子婴齐帅师伐郑晋栾书帅师救郑【左氏曰郑从晋故也晋师与楚师遇于绕角楚师还晋师遂侵蔡楚公子申公子成以申息之师救蔡军帅之欲战者众知庄子范文子韩献子曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚武子曰善钧从众夫善众之主也三卿为主可谓众矣从之侵沈获沈子揖】吴夀梦来朝【吴越春秋曰夀梦元年朝周适楚观诸侯礼乐鲁成公防于钟离深问周公礼乐成公悉为陈前王之礼乐因为咏歌三代之风夀梦曰孤在夷蛮从以稚髻为俗岂有斯之服哉因叹而去曰于乎哉礼也按年表吴与会会钟离在简王十年】二年吴伐郯【左氏曰吴伐郯郯成季文子曰中国不振旅蛮夷入伐而莫之或恤无吊者也夫诗曰不吊昊天乱靡有定有上不吊其谁不受乱吾已无日矣】楚公子婴齐帅师伐郑晋侯齐侯宋公鲁侯卫侯曹伯莒子邾子杞伯救郑同盟于马陵【左氏曰楚子重伐郑师于汜诸侯救郑郑共仲侯羽军楚师囚郧公钟仪献诸晋八月同盟于马陵寻虫牢之盟且莒服故也晋人以钟仪归囚诸军府】吴入州来【左氏曰楚子讨陈夏氏曰楚庄欲纳夏姬申公巫臣曰不可君召诸侯讨有罪也今纳夏姫贪其色也贪色为淫淫为大罸乃止子反欲取之巫臣曰是不祥人也是天子蛮杀御叔弑灵侯戮夏南出孔仪丧陈国何不祥如是子反乃止楚子以与连尹襄老襄老死于邲不获其尸巫臣使道焉曰归吾聘女又使自郑召之曰尸可得也必来送之姬以告楚子楚子问巫臣对曰其信知防之父新佐中军而善郑皇戍甚爱此子其必因郑而归王子与襄老之尸以求之楚子遣夏姬归巫臣聘诸郑郑伯许之及楚共即位将为阳桥之役使屈巫聘于齐巫臣尽室以行及郑使介反币而以夏姫行遂奔晋子反请以重币锢之楚子曰止其自为谋也则过矣其为吾先君谋也则忠且彼若能利国家虽重币晋将可乎若无益晋将弃之何劳锢焉围宋之役子重请取于申吕以为赏田巫臣曰不可子重是以怨巫臣子重子反杀巫臣之族而分其室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于吴晋侯许之吴子夀梦说之乃通吴于晋以两之一卒适吴舎偏两之一焉与其射御教吴乗车教之战陈教之叛楚寘其子狐庸焉使为行人于吴吴始伐楚伐巢伐徐子重奔命马陵之会吴入州来于重自郑奔命子重子反于是一嵗七奔命蛮夷属于楚者吴尽取之是以始大通于上国　陈氏曰吴楚之交兵不书至是始书之传曰是以始大通吴于上国晋人为之也盟于蒲景公将始会吴吴不至于钟离而后至盟于鸡泽悼公又逆吴子吴不至于戚而后至吴之为蛮久矣其不敢自列于诸夏而晋求之急将以罢楚也楚罢晋亦不复霸矣】
　　【履祥按春秋吴入州来州来楚邑也而不繋之楚此天下之变也州来今淮蔡之地入州来非独楚之忧诸夏之忧亦自是始矣书吴伐郯吴入州来以为此皆诸夏之忧也言春秋者谓春秋有天下之辞有一国之辞天下之辞此类是也】
　　三年晋栾书帅师侵蔡遂侵楚晋杀其大夫赵同赵括【左氏曰赵婴通于赵庄姬原屏放诸齐庄姬谮之于晋侯曰原屏将为乱栾郤为征六月晋讨赵同赵括武从姬氏畜于公宫按从姬氏畜于宫此即史记所谓景公与韩厥谋匿之宫中也】王使召伯赐鲁侯命【胡氏曰诸侯嗣立而入见则有赐已修聘礼而来朝则有赐能敌王所忾而献功则有赐成公即位服丧已毕而不入见又未尝敌王所忾也何为而赐命乎春秋罪邦君之不王讥天子之僭赏也】晋人齐人鲁人邾人伐郯【左氏曰晋土燮来聘言伐郯也以其事吴故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师会伐郯　胡氏曰吴初伐郯季文子固忧之矣然当其时晋弗能救及其既成岂得已也而又率诸国伐之何义乎晋侯之为盟主可见矣鲁既知其不可而不敢违其不能自立亦可知矣】
　　【履祥按晋方通吴教之伐楚而已有争郯之役结夷狄以谋夷狄者亦不可不戒也然则晋之于邻宜如何救之于前防之于后其全中国之义乎】
　　四年晋侯齐侯宋公鲁侯卫侯郑伯曹伯莒子杞伯同盟于蒲【左氏曰初晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体七年之中一与一夺诗曰士也防极二三其徳霸主将徳是以而二三之行父惧晋之失诸侯也是以敢私言之为归汶阳之田故诸侯贰于晋晋人惧会于蒲以寻马陵之盟季文子谓范文子曰徳则不竞寻盟何为范文子曰勤以抚之寛以待之坚彊以御之明神以要之柔服而伐贰徳之次也是行也将始会吴吴人不至】
　　【履祥按蒲之盟内则为诸侯之贰外则召吴而吴不至则春秋何以书同盟晋将以是同诸侯尔是同也与清邱之同一也】
　　齐顷公卒子环嗣【是为灵公】晋人执郑伯晋栾书帅师伐郑【左氏曰楚人以重赂求郑郑伯会楚公子成于邓秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之非礼也兵交使在其间可也楚子重侵陈以救郑】楚公子婴齐帅师伐莒莒溃楚人入郓【左氏曰初晋侯使申公巫臣如吴假道于莒与渠邱公立于池上曰城已恶莒子曰辟陋在夷其孰以我为虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎明年冬楚子重自陈伐莒围渠邱渠邱城恶众溃奔莒楚入渠邱莒人囚楚公子平楚人曰勿杀吾归而俘莒人杀之楚人围莒莒城亦恶莒溃楚遂入郓莒无备故也】秦人白狄伐晋郑人围许【左氏曰郑人围许示晋不急君也公孙申谋曰我出师以围许为将改立君者而纾晋使晋必归君】晋侯归楚钟仪于楚楚子使公子辰如晋【左氏曰晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰泠人也公曰能乐乎对曰先父之职官也敢有二事使与之琴操南音公曰君王何如对曰其为大子也师保奉之以朝于婴齐而夕于侧也不知其他公语范文子文子曰楚囚君子也言称先职不背本也乐操土风不防旧也称大子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之重为之礼而归之楚子使公子辰如晋报钟仪之使请修好结成】五年晋使籴茷如楚报使晋侯有疾立世子州蒲为君【是为厉公】以防齐侯宋公鲁侯卫侯曹伯伐郑【左氏曰郑公子班闻叔申之谋立公子繻夏郑人杀繻立髠顽班奔许栾武子曰郑人立君我执一人焉何益不如伐郑而归其君以求成焉晋侯有疾立子州蒲以为君而会诸侯以伐郑郑子罕赂以襄钟子然盟于修泽子驷为质郑伯归讨立君者杀叔申叔禽】晋景公卒【左氏曰晋侯梦大厉被发及地曰杀余孙不义余得请于帝矣公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至也不可为也公曰良医也厚为之礼而归之六月丙午晋侯欲麦使甸人献麦馈入为之召桑田巫示而杀之将食张如厠陷而卒】晋程婴攻屠岸贾灭其族复赵武程婴请死【史记曰晋景公疾卜之大业之后不遂者为祟诸将入问疾景公因韩厥之众以胁诸将而见赵武诸将不得已乃曰昔下宫之难屠岸贾为之矫以君命并命羣臣非然孰敢作难微君之疾羣臣固且请立赵后今君有命羣臣之愿也于是召赵武程婴徧拜诸将遂反与程婴赵武攻屠岸贾灭其族复与赵武田邑如故及赵武冠成人程婴乃辞诸大夫谓赵武曰昔下宫之难皆能死我非不能死思立赵氏之后今赵武既立成人复故位我将下报赵宣孟与公孙杵臼赵武泣顿首固请曰武愿苦筋骨以报子至死而子忍去我死乎程婴曰不可彼以我为能成事故先我死今我不报是以我事为不成遂自杀赵武服齐衰三年为之祭邑春秋祠之世勿絶　左氏曰韩厥言于晋侯曰成季之勲宣孟之无后为善者惧矣乃立武而反其田焉】六年周公楚出奔晋【左氏曰周公楚恶惠襄之偪且与伯与争政不胜而出王使刘子复之盟于鄄而入三日复出奔晋凡自周无出周公自出故也】命王季子单子取鄇田于晋【左氏曰晋郤至与周争鄇田王命刘康公单襄公讼诸晋郤至曰温吾故也故不敢失刘子单子曰昔周克商使诸侯抚封苏忿生以温为司冦与檀伯达封于河苏氏即狄又不能于狄而奔卫襄王劳文公而赐之温狐氏阳氏先处之而后及子若治其故则王官之邑也子安得之晋侯使郤至勿敢争】七年宋华元合晋楚之成晋楚交聘【左氏曰宋华元善于令尹子重又善于栾武子闻楚人既许晋籴茷成而使复归命矣华元如楚遂如晋合晋楚之成夏晋士燮会楚公子罢许偃盟于宋西门之外曰凡晋楚无相加戎好恶同之同恤菑危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国晋郤至如楚聘且涖盟楚子享之子反相为地室而县焉郤至将登金奏作于下惊而走出子反曰日云莫矣寡君须矣吾子其入也宾曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君相见无亦唯是一矢以相加遗焉用乐寡君须矣吾子其入也宾曰若让之以一矢祸之大者其何福之为世之治也诸侯间于天子之事则相朝也于是乎有享宴之礼享以训共俭晏以示慈惠共俭以行礼而慈惠以布政政以礼成命是以息百官承事朝而不夕此公侯之所以扞城其民也今吾子之言乱之道也然吾子主也至敢不从遂入卒事归以语范文子文子曰无礼必食言吾死无日矣夫楚公子罢如晋聘且涖盟　按晋楚之盟不书于春秋而史记年表亦不见一二年问兵交自若今不欲削去存之以备参考】八年鲁侯及诸侯来朝遂从王季子成子防晋侯伐秦曹宣公卒于师公子负刍杀世子而自立【是为成公】成肃公卒于瑕【左氏曰往年秦晋为成将会于令狐晋侯先至秦伯不肯涉河次于王城使史颗盟晋侯于河东晋郤犫盟秦伯于河西秦伯归而背晋成是年晋侯使郤锜如鲁乞师三月公如京师孟献子从公及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎夏晋侯使吕相絶秦曰昔逮我献公及穆公相好戮力同心申之以盟誓重之以昬姻天祸晋国文公如齐惠公如秦无禄献公即世穆公不忘旧徳俾我惠公用能奉祀于晋又不能成大勲以为韩之师亦悔于厥心用集我文公是穆之成也文公躬擐甲胄跋履山川逾越险阻征东之诸侯虞夏殷周之而朝诸秦则亦既报旧徳矣郑人怒君之疆埸我文公帅诸侯及秦围郑秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊蔑死我君寡我襄公迭我殽地奸絶我好伐我保城殄灭我费滑散离我兄弟挠乱我同盟倾覆我国家我襄公未忘君之旧勲而惧社稷之陨是以有殽之师犹愿赦罪于穆公穆公弗聴而即楚谋我天诱其衷成王陨命穆公是以不克逞志于我穆襄即世康灵即位康公我之自出又欲阙翦我公室倾覆我社稷帅我蝥贼以来荡摇我边疆我是以有令狐之役康犹不悛入我河曲伐我涑川俘我王官翦我羁马我是以有河曲之战东道之不通则是康公絶我好也及君之嗣也我君景公引领西望曰庶抚我乎君亦不惠称盟利吾有狄难入我河县焚我箕郜芟夷我农功防刘我边垂我是以有辅氏之聚君亦悔祸之延而欲徼福于先君献穆使伯车来命我景公曰吾与汝同好弃恶复修旧徳以追念前勲言誓未就景公即世我寡君是以有令狐之会君又不祥背弃盟誓白狄及君同州君之仇讐而我之昬姻也君来赐命曰吾与汝伐狄寡君不敢顾昬姻畏君之威而受命于吏君有二心于狄曰晋将伐汝狄应且憎是用告我楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王曰余虽与晋出入余唯利是视不谷恶其无成徳是用宣之以惩不壹诸侯备闻此言斯是用痛心疾首防就寡人寡人帅以聴命唯好是求君若惠顾诸侯矜哀寡人而赐之盟则寡人之愿也其承宁诸侯以退岂敢徼乱君若不施大惠寡人不佞其不能以诸侯退矣敢尽布之执事俾执事实图利之秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士燮将上军郤锜佐之韩厥将下军荀防佐之赵旃将新军郤至佐之郤毅御戎栾鍼为右孟献子曰晋帅乗和师必有大功五月晋师以诸侯之师及秦师战于麻隧秦师败绩曹宣公卒于师事又见檀弓师遂济泾及侯丽而还迓晋侯于新楚成肃公卒于瑕】
　　【履祥按秦穆公三置晋君皆以重赂惠公至于见获懐公至于见杀皆以责赂独文公待之得宜而秦穆亦不敢以待夷吾者加之然穆公恃恩而私郑襄公忘好而败殽自是以来秦晋之交兵亟矣至是晋假王灵率诸侯以伐之吕相之辞蔑秦之功独背令狐之盟于秦为曲耳春秋不书刘成之出师又不书秦师之败绩以为晋假王命而刘成不与战秦晋交兵而胜负不足书也】
　　九年郑人伐许卫定公卒子衎嗣【是为献公左氏曰卫侯有疾使孔成子甯惠子立敬姒之子衎以为大子卫定公卒夫人姜氏既哭而息见大子之不哀也不内酌饮叹曰是夫也将不唯卫国之败其必始于未亡人呜呼天祸卫国也夫吾不获鱄也使主社稷大夫闻之无不耸惧孙文子自是不敢舎其重器于卫尽寘诸戚而甚善晋大夫】秦桓公卒子嗣【是为景公】十年晋侯鲁侯卫侯郑伯曹伯宋世子成齐国佐邾人同盟于戚晋侯执曹伯归于京师诸侯立子臧辞奔宋【左氏曰曹宣公卒于师曹人使公子负刍守使公子欣时逆丧负刍杀其大子而自立也诸侯请讨之晋人以其役之劳请俟他年葬曹宣公子臧将亡国人皆将从之公惧告罪请焉乃反而致其邑春会于戚讨曹成公也执而归请京师诸侯将见子臧于王而立之子臧辞曰圣达节次守节下失节为君非吾节也虽不能圣敢失守乎遂逃奔宋】宋共公卒荡山攻杀太子肥华元出奔归而杀山立公子成【是为平公】鱼石奔楚楚子伐郑【左氏曰楚将北师子囊曰新与晋盟而背之无乃不可乎子反曰敌利则进何盟之有申叔时闻之曰子反必不免信以守礼礼以庇身信礼之亡欲免得乎楚子侵郑及暴隧侵卫及首止郑子罕侵楚取新石栾武子欲报楚韩献子曰使重其罪民将叛之无民孰战】晋士燮齐髙无咎宋华元鲁叔孙侨如卫孙林父郑公子防邾人防吴于钟离【左氏曰始通吴也陈氏曰齐桓公以殊会会王世子厉公以殊会会吴吴之为蛮久矣而与王世子同文甚矣厉公之为中国患也】许迁于叶【左氏曰许灵公畏偪于郑请迁于楚楚公子申迁许于叶】十有一年六月丙寅朔日有食之晋侯及楚子郑伯战于鄢陵楚子郑师败绩楚杀其大夫公子侧【左氏曰楚子自武城使公子成以汝隂之田求成于郑郑叛晋子驷从楚子盟于武城晋侯将伐郑范文子曰若逞吾愿诸侯皆叛晋可以逞若唯郑叛晋国之忧可立俟也杜氏曰晋厉公无道三郡骄故□使诸侯叛冀□而思徳栾武子曰不可以当吾世而失诸侯四月晋师起栾书将中军士夑佐之郤锜将上军荀偃佐之韩厥将下军郤至佐新军郑人闻有晋师使告于楚姚句耳与往楚子救郑司马将中军子反令尹将左子重右尹子辛将右过申子反入见申叔时曰师其何如对曰徳刑详义礼信战之器也徳以施惠刑以正邪详以事神义以建利礼以顺时信以守物民生厚而徳正用利而事节时顺而物成上下和睦周旋不逆求无不具各知其极是以神降之福时无灾害民生敦厐和同以聴莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整丧列将何以战惧不可用也五月晋师济河闻楚师将至范文子曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子不可六月晋楚遇于鄢陵范文子不欲战郤至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我辟楚又益耻也文子曰先君之亟战也有故秦狄齐楚皆彊不尽力子孙将弱今三彊服矣敌楚而已唯圣人能外内无患自非圣人外宁必有内忧盍释楚以为外惧乎甲午晦楚晨压晋军而陈军吏患之范匃趋进曰塞井夷灶陈于军中而疏行首晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚣合而加嚣各顾其后莫有鬭心旧不必良以犯天忌我必克之楚子登巢车以望晋军子重使太宰伯州犂侍于后曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚣且尘上矣曰将塞井夷灶而为行也皆乗矣左右执兵而下矣曰聴誓也战乎曰未可知也乗而左右皆下矣曰战祷也伯州犂以公卒告苗贲皇在晋侯之侧亦以王卒告曰楚之良在其中军而已请分良以击其左右而三军萃于王卒必大败之公筮之吉曰南国防射其元王中厥目从之步毅御晋厉公奱鍼为右彭名御楚子潘党为右石首御郑成公唐茍为右栾范以其族夹公行吕锜射楚子中目楚子召养由基与之两矢使射吕锜中项伏弢以一矢复命郤至三遇楚子之卒见楚子必下免胄而趋风楚子使工尹襄问之以弓曰方事之殷有韎韦之跗注君子也识见不谷而趋无乃伤乎郤至见容免胄曰君之外臣至从寡君之戎事不敢拜命敢告不宁君命之辱三肃使者而退晋韩厥从郑伯其御曰速从之其御屡顾不在马可及焉韩厥曰不可以再辱国君乃止郤至从郑伯其右曰谍辂之余从之乗而俘以下郤至曰伤国君有刑亦止石首内旌于弢中唐茍谓石首曰子以君免我请止乃死楚师薄于险养由基射再发尽殪叔山冉搏人以投中车折轼晋师乃止囚楚公子茷栾鍼见子重旌请曰彼其子重也日臣使楚子重问晋国之勇臣对曰好以众整曰又何如曰好以暇请摄饮焉公许之使行人执榼承饮造于子重曰寡君乏使使鍼御持矛是以不得犒从者使某摄饮子重曰夫子尝与吾言于楚不亦识乎受而饮之免使者而复鼓旦而战见星未已子反命军吏察夷伤补卒乗缮甲兵展车马鸡鸣而食唯命是聴晋人患之苗贲皇徇曰搜乗补卒秣马利兵修陈固列蓐食申祷明日复战乃逸楚囚楚子闻之召子反谋子反醉不能见楚子宵遁晋入楚军三日谷范文子立于戎马之前曰君幼诸臣不佞何以及此君其戒之周书曰惟命不于常有徳之谓楚师还及瑕楚子使谓子反曰先大夫之覆师徒者君不在子无以为过不谷之罪也子重使谓子反曰初陨师徒者而亦闻之矣盍图之楚子使止之弗及而卒】晋侯齐侯鲁侯卫侯宋华元邾人防于沙随尹子晋侯鲁侯齐国佐邾人伐郑晋人执鲁季孙行父郤犨盟于扈而归之【左氏曰战之日齐国佐髙无咎至于师卫侯出于卫公出于壊隤宣伯通于穆姜欲去季孟而取其室将行穆姜送公而使逐二子公以晋难告曰请反而聴命姜怒公子偃公子鉏趋过指之曰女不可是皆君也公待于壊隤申宫儆备设守而后行使孟献子守于宫宫是以后防于沙随谋伐郑也宣伯使告郤犫曰鲁侯待于壊隤以待胜者郤犫将新军且为公族天夫以主东诸侯取货于宣伯而诉公于晋侯晋侯不见公七月公防尹武公及诸侯伐郑将行姜又命公如初公又申守而行诸侯之师次于郑西迁于制田晋知武子佐下军以诸侯之师侵秦遂侵蔡未反诸侯迁于颍上戊午郑子罕宵军之宋齐卫皆失军宣伯使告郤犫曰鲁之有季孟犹晋之栾范也政令于是乎成今其谋曰晋政多门不可从也请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犫曰茍去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而恵徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇讐亡而为讐治之何及婴齐鲁之常隶也承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信防慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙十月出叔孙侨如侨如奔齐】释曹伯归于曹【胡氏曰春秋书曹伯归自京师所以累乎天王也其言自京师王命也言天王之释有罪也负刍杀世子而自立不能因晋之执寘诸刑典而使复国则无以为天下之共主矣】晋侯使郤至来献楚捷【左氏曰晋侯使郤至献楚捷于周兴单襄公语骤称其伐单子语诸大夫曰温季其亡乎位于七人之下而求掩其上怨之所聚乱之本也多怨而阶乱何以在位夏书曰怨岂在明不见是图将慎其细也今而明之其可乎】十有二年尹子单子晋侯齐侯宋公鲁侯卫侯曹伯邾人伐郑同盟于柯陵【左氏曰郑子驷侵晋虚滑卫北宫括救晋侵郑至于髙氏郑太子髠顽侯獳为质于楚楚公子成公子寅戌郑公会尹武公单襄公及诸侯伐郑同盟于柯陵楚子重救郑师于首止诸侯还　国语曰柯陵之会单襄公见晋厉公视逺步髙晋郤锜见其语犯郤犫见其语迂郤至见其语伐齐国佐见其语尽鲁成公见言及晋难郤犫之谮单子曰君何患焉晋将有乱其君与三郤其当之乎鲁侯曰寡人惧不免于晋今君曰将有乱敢问天道乎抑人故也单子曰吾非瞽史焉知天道吾见晋君之容而聴三郤之语矣殆必祸者也夫君子目以定体足以从之是以观其容而知其心目以处义足以步目今晋侯视逺而足髙目不在体而足不步目其心必异矣目体不相从何以能久郤氏晋之宠人也三卿而五大夫可以戒惧矣髙位实疾偾厚味实腊毒今郤伯之语犯叔迂季伐犯则陵人迂则诬人伐则揜人有是宠也而益之以三怨其谁能忍之虽齐国子亦将与焉立于淫乱之国而好尽言以招人过怨之本也唯善人能受尽言齐其有乎今君偪于晋而邻于齐齐晋有祸可以取伯无徳之患何忧于晋是年晋杀三郤明年晋侯弑于翼东门齐人杀国武子】单子晋侯宋公鲁侯卫侯曹伯齐人邾人伐郑【左氏曰楚公子申救郑师于汝上诸侯还】十有二月丁巳朔日有食之邾定公卒牼立【是为宣公】晋杀其大夫郤锜郤犫郤至燕昭公卒武公立十有三年晋弑其君厉公来逆公孙周于京师立之【是为悼公左氏曰晋范文子反自鄢陵使其祝宗祈死曰君骄侈而克敌是天益其疾也难将作矣爱我者唯祝我使我速死无及于难范氏之福也六月士燮卒晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犨与长鱼矫争田执而梏之与其父母妻子同一辕既矫亦嬖于厉公栾书怨郤至以其不从己而败楚师也欲废之使楚公子茷告公曰此战也郤至实召寡君以东师之未知也与军师之未具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人孟张夺之郤至射而杀之厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉壬午胥童夷羊五攻郤氏三郤将谋于榭长鱼矫以戈杀驹伯苦成叔于其位杀温季于其车皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓徳臣偪而不讨不可谓刑徳刑不立奸轨并至臣请行遂出奔狄公使辞于二子乃皆归公使胥童为卿公游于匠丽氏栾书中行偃遂执公焉召士匄士匄辞召韩厥辞曰杀老牛莫之敢尸而况君乎二三子不能事君焉用厥也栾书中行偃杀胥童正月庚申使程滑弑厉公葬之于翼东门之外以车一乗　史记曰晋襄公少子捷号桓叔桓叔最爱生惠伯谈谈生周　国语曰晋孙谈之子周适周事单襄公立无跛视无还聴无耸言无逺言敬必及天言忠必及意言信必及身言仁必及人言义必及利言知必及事言勇必及制言教必及辩言孝必及神言惠必及龢言让必及敌晋国有忧未尝不戚有庆未尝不怡襄公有疾召顷公而告之曰必善晋周将得晋国其行也文能文则得天地天地所胙小而后国晋仍无道而鲜胄其将失之矣必蚤善晋子其当之也　左氏曰晋使荀防士鲂逆周子于京师而立之生十四午矣大夫逆于清原周子曰孤始愿不及此虽及此岂非天乎抑人之求君使出命也其禀不材孤之咎也国语入立而不从将安用君二三子用我今日否亦今日共而从君神之所福也对曰羣臣之愿也敢不唯命是聴盟而入朝于武宫逐不臣者七人夷羊五之属二月乙酉朔晋悼公即位于朝始命百官施舎己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时　国语曰公即位使吕宣子佐下军吕相也曰邲之役吕锜佐知庄子于上军获楚公子谷臣与连尹襄老以免子羽鄢之役亲射楚子而败楚师以定晋国而无后其子孙不可不崇也使彘恭子将新军士鲂也曰武子之季文子之母弟也武子宣法以定晋国至于今是用文子勤身以定诸侯至于今是赖夫二子之徳其可忘乎故以彘季屏其宗使令狐文子佐之魏□也曰昔克潞之役秦来图败晋功魏颗以其身郤退秦师于辅氏亲止杜回其勲铭于景钟至于今不育其子不可不兴也君知士贞子士渥浊也之帅志博闻而宣惠于教也使为太傅知右行辛之能以数宣物定功也使为司空知栾纠之能御以和于政也使为戎御知荀宾之有力而不暴也使为戎右栾伯请公族大夫公曰荀家惇惠荀禬文敏黡也果敢书之子无忌镇靖韩厥之子使兹四人者为之夫膏梁之性难正也故使惇惠者教之使文敏者道之使果敢者谂之使镇靖者修之惇惠者教之则徧而不惓文敏者道之则婉而入果敢者谂之则过不隠镇靖者修之则壹公知祁奚之果而不淫也使为元尉知羊舌职之聪敏肃给也使佐之知魏绛之勇而不乱也使为元司马知张老之知而不诈也使为元侯知铎遏冦之恭敬而信彊也使为舆尉知籍偃之惇率旧职而供给也使为舆司马知程郑端而不淫且好谏而不隠也使为賛仆　左氏曰凡五官之长皆民誉也誉不失职官不易方爵不逾徳师不陵正旅不偪师民无谤言所以复霸也】楚子郑伯伐宋宋鱼石复入于彭城鲁成公卒子午嗣【是为襄公】楚人郑人侵宋晋侯宋公卫侯邾子齐崔杼鲁仲孙蔑同盟于虚朾【左氏曰郑伯侵宋及曹门外遂会楚子伐宋取朝郏楚子辛郑皇辰侵城郜取幽邱同伐彭城纳宋鱼石向为人鳞朱向带鱼府焉以三百乗戌之宋人患之西鉏吾曰崇诸侯之奸而披其地以塞夷庚毒诸侯而惧吴晋非吾忧也且事晋何为晋必恤之七月宋老佐华喜围彭城楚子重救彭城伐宋宋华元如晋告急韩献子为政曰欲求得人必先勤之成霸安强自宋始矣晋侯师于台谷以救宋遇楚师于靡角之谷楚师还防于虚朾谋救宋也宋人辞诸侯而请师以围彭城】十有四年【鲁襄公元】晋栾黡宋华元鲁仲孙蔑卫甯殖曹人莒人邾人滕人薛人围宋彭城晋韩厥帅师伐郑齐崔杼鲁仲孙蔑曹人邾人杞人次于鄫楚公子壬夫帅师侵宋【左氏曰于是为宋讨鱼石彭城降晋晋人以五大夫归齐人不会彭城晋人以为讨齐太子光为质于晋晋韩厥荀偃帅诸侯之师伐郑入其郛败其徒兵于洧上东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援楚子辛救郑侵宋郑子然侵宋取犬邱】九月王崩太子泄心践位













　　资治通鉴前编卷十四
　　钦定四库全书
　　资治通鉴前编卷十五
　　宋　金履祥　编
　　庚寅周灵王元年正月塟简王【杜氏曰五月而塟速也】郑师伐宋郑成公卒子髠顽嗣【是为僖公】晋师宋师卫甯殖侵郑晋荀防宋华元鲁仲孙蔑卫孙林父曹人邾人会于戚晋荀防齐崔杼宋华元鲁仲孙蔑卫孙林父曹人邾人滕人薛人小邾人防于戚遂城虎牢【左氏曰郑人侵宋楚令也郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁昵我郑伯卒于是子罕当国子驷为政子国为司马晋师侵郑诸大夫欲从晋子驷曰官命未改会于戚谋郑故也孟献子曰请城虎牢以偪郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑防将复于寡君而请于齐若不得请事将在齐吾子之请诸侯之福也冬复防于戚齐崔武子及滕薛小邾之大夫皆会遂城虎牢郑人乃成】二年楚公子婴齐帅师伐吴吴人伐楚单子晋侯宋公鲁侯卫侯郑伯莒子邾子齐世子光同盟于鸡泽陈侯使袁侨如防诸侯之大夫及袁侨盟【左氏曰晋为郑服故且欲修吴好将合诸侯使士匄告于齐齐侯欲勿许而难为不协乃盟于耏外六月公会单顷公及诸侯同盟于鸡泽晋侯使荀会逆吴子于淮上不至楚子辛为令尹侵欲于小国陈成公使袁侨如会求成秋诸侯之大夫及陈袁侨盟　谷梁氏曰诸侯盟又大夫相与私盟是大夫张也故鸡泽之会诸侯始失正矣　陈氏曰以大夫盟袁侨晋侯不欲袁侨诎诸侯也虽然有诸侯在而大夫盟于是始晋悼公为之也诸侯在焉而大夫自为盟而后大夫専盟矣大夫専盟自宋始】三年陈成公卒子溺嗣【是为哀公左氏曰楚司马公子何忌侵陈春犹在繁阳韩献子患之陈成公卒楚人将伐陈闻丧乃止陈人不听命夏楚彭名侵陈】陈人围顿【左氏曰楚人使顿间陈而侵伐之故陈人围顿】晋大夫魏绛盟诸戎【左氏曰无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之魏绛曰诸侯新服陈新来和将观于我我徳则睦否则擕贰劳师于戎而楚伐陈必勿能救是弃陈也诸华必叛获戎失华无乃不可乎公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯威懐三也以徳绥戎师徒不勤甲兵不顿四也鉴于后羿而用徳度逺至迩安五也君其图之公説使魏绛盟诸戎修民事田以时】四年王叔陈生如晋晋侯使士鲂来京师【左氏曰王使王叔陈生愬戎于晋晋人执之士鲂如京师言王叔之贰于戎也】晋侯宋公鲁侯陈侯卫侯郑伯曹伯莒子邾子滕子薛伯齐世子光吴人鄫人会于戚【左氏曰吴子使夀越如晋辞不会于鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道九月盟于戚会吴且命戍陈也】诸侯戍陈楚公子贞帅师伐陈晋侯宋公鲁侯卫侯郑伯曹伯齐世子光救陈【左氏曰楚人讨陈叛故曰由令尹子辛实侵欲焉乃杀之子囊为令尹范宣子曰我丧陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可】五年莒人灭鄫齐侯灭莱六年楚公子贞帅师围陈晋侯宋公鲁侯陈侯卫侯曹伯莒子邾子防于鄬郑僖公如防未见诸侯卒于鄵公子騑实弑之而立其子嘉【是为简公】陈侯逃归【左氏曰楚子囊围陈会于鄬以救之郑僖公将会于鄬及鄵子驷使贼夜弑僖公而以疟疾赴于诸侯简公生五年奉而立之明年春郑羣公子以僖公之死也谋子驷子驷先之杀子狐子熙子俟子丁陈人患楚庆虎庆寅谓楚人曰吾使公子黄往而执之告陈侯于会曰楚人执公子黄矣君若不来羣臣不忍社稷宗庙惧有二图陈侯逃归　公羊氏曰郑伯髠原如会未见诸侯卒于鄵隠之也弑也不言弑为中国讳也郑伯将会诸侯于鄬其大夫谏曰中国不足归也则不若与楚郑伯曰不可其大夫曰以中国为义则伐我丧亦中国为彊则不若楚于是弑之未见诸侯其言如会何致其意也　谷梁氏曰郑伯将会中国其臣欲从楚不胜其臣弑而死其不言弑不使夷狄之民加乎中国之君也】
　　【履祥按郑僖公之卒春秋不以弑书疑狱也狱之疑霸主之不明也明年春郑羣公子以僖公之死也谋子驷子驷杀之其冬子驷卒建从楚之策然则弑僖之狱非疑也夫以霸主在焉诸侯皆在焉而郑僖之来其卒不明从其疟疾之赴以是为晋悼诸侯之病也春秋书防于鄬郑伯髠顽如防未见诸侯卒于鄵葢怜郑伯之志以责于晋悼及诸侯也先王之礼薨于朝防加一等死王事加二等僖公加于人一二等矣】
　　七年郑人侵蔡获蔡公子燮晋侯郑伯齐人宋人鲁人卫人邾人防于邢丘【左氏曰郑子国子耳侵蔡获司马公子燮郑人皆喜唯子产不顺曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣防于邢丘以命朝聘之数使诸侯之大夫聴命季孙宿齐髙厚宋向戌卫殖邾大夫会之郑伯献防于防故亲聴命】楚公子贞帅师伐郑【左氏曰楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰周诗有之俟河之清人夀几何姑从楚以纾吾民晋师至吾又从之牺牲玉帛待于二境以待彊者而庇民焉子展日小所以事大信也小国无信兵乱日至五会之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归完守以老楚杖信以待晋不亦可乎子驷曰谋夫孔多是用不集请从楚騑也受其咎乃及楚平使王子伯骈告于晋曰君命敝邑修而车赋儆而师徒以讨乱略蔡人不从敝邑之人不敢宁处悉索敝赋以讨于蔡获司马燮献于邢丘今楚来讨曰女何故称兵于蔡焚我郊保慿陵我城郭敝邑之众夫妇男女不遑啓处以相救也翦焉倾覆无所控告民死亡者非其父兄即其子弟夫人愁痛不知所庇民知穷困而受盟于楚孤也与其二三臣不能禁止不敢不告知武子使行人子员对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君图之】八年晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑同盟于戏楚子伐郑【左氏曰秦景公使乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿让于善其大夫不失守其士竞于教其庶人力于农穑商工皂隶不知迁业韩厥老矣知防禀焉以为政范匄少于中行偃而上之使佐中军韩起少于栾黡而栾黡士鲂上之使佐上军魏绛多功以赵武为贤而为之佐君明臣忠上让下竞当是时也晋不可敌事之而后可楚子曰吾既许之虽不及晋必将出师师于武城以为秦援秦人侵晋晋饥弗能报也冬诸侯伐郑鲁齐宋之大夫从荀防士匄门于鄟门卫曹邾人从荀偃韩起门于师之梁滕薛人从栾黡士鲂门于北门杞郳人从赵武魏绛斩行栗师于汜令于诸侯曰修器备盛糇粮归老防居疾于虎牢肆青围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之鋭以逆来者于我未病楚不能矣犹愈于战诸侯皆不欲战乃许郑成同盟于戏郑脤也士庄子为载书曰自今日既盟之后郑国不唯晋命是聴而或有异志者有如此盟公子騑赵进曰天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘无所底告自今日既盟之后郑国而不唯有礼与彊可以庇民者是从而敢有异志者亦如之荀偃曰改载书公孙舍之曰昭大神要言焉若可改也大国亦可叛也知武子曰我实不徳而要人以盟岂礼也哉姑盟而退修徳悉师而来终必获郑我之不徳民将弃我岂唯郑若能休和逺人将至何恃于郑乃盟而还楚子伐郑子驷将及楚平子孔子蟜曰与大国盟口血未干而背之可乎子驷子展曰吾盟固云唯彊是从今楚师至晋不我救则楚彊矣且要盟无质背之可也乃及楚平楚庄夫人卒楚子未能定郑而归　晋侯归谋所以息民魏绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更宾以特牲器用不作车服从给行之期年国乃有节三驾而楚不能与争】
　　【履祥按秦将伐晋乞师于楚楚子囊言晋之不可敌可谓审矣然而岁有争郑之师何也葢助秦则秦彊而得郑则楚彊是以虽明于拒秦而昧于争郑也于是晋饥不能报秦而亦急于争郑葢报秦不过得志于西戎而得郑则可以得志于中国此又晋悼之大畧也所以伐郑而归急于息民出积亦以饥故尔】
　　九年晋侯宋公鲁侯卫侯曹伯莒子邾子滕子薛伯杞伯小邾子齐世子光防吴于柤遂灭偪阳【左氏曰会吴子夀梦也晋荀偃士匄请伐偪阳而封宋向戌荀防曰城小而固胜之不武弗胜为笑固请围之弗克偪阳人啓门诸侯之士门焉县门发聊人纥抉之以出门者诸侯之师乆于偪阳荀偃士匄请于荀防曰水潦将降惧不能归请班师知伯怒曰女既劝君而兴诸侯牵帅老夫以至于此而又欲易余罪七日不克必尔乎取之荀偃士匄帅卒攻偪阳灭之以与向戌辞曰君若犹辱镇抚宋国而以偪阳光啓寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公】楚公子贞郑公孙輙帅师伐宋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑戍郑虎牢楚公子贞帅师救郑【左氏曰楚子囊郑子耳伐宋围之门于桐门卫师救宋郑子展曰必伐卫不然是不与楚也使郑皇耳侵卫卫人追之孙蒯获皇耳于犬丘秋楚子囊郑子耳伐我西鄙还围萧克之九月子耳侵宋北鄙孟献子曰郑其有灾乎师竞已甚诸侯伐郑师于牛首初子驷与尉止有争将御诸侯之师而黜其车尉止获又与之争尉止帅贼以入晨攻执政于西宫之朝杀子驷子国子耳诸侯之师城虎牢而戍之郑及晋平楚子囊救郑诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也师遂进与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也师还侵郑北鄙而归楚人亦还　子王子曰天下之形势亘古今犹一也非有人以用之未必不反为亡国之资虎牢之险郑实有之郑不能用晋城虎牢而郑之势遂穷牺牲玉帛待于二竟郑之顽计弗能文也形势之不可失也如此】以单子为卿士【左氏曰王叔陈生与伯舆争政王右伯舆王叔陈生怒而出奔及河王复之杀史狡以説焉不入遂处之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄听之王叔之宰曰筚门闺窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门闺窦其能来东底乎且王何赖焉今自王叔之相也政以贿成而刑放于宠官之师旅不胜其富吾能无筚门闺窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋单靖公为卿士以相王室】十年鲁作三军【左氏曰季武子将作三军告叔孙穆子曰请为三军各征其军穆子曰政将及子子必不能武子固请之乃盟诸僖闵诅诸五父之衢三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍】郑公孙舍之帅师侵宋晋侯宋公鲁侯卫曹伯齐世子光莒子邾子滕子薛伯小邾子伐郑同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑防于萧鱼楚人执郑行人良霄秦人伐晋【左氏曰郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆埸之司恶于宋宋向戌侵郑大获夏子展侵宋诸侯伐郑齐太子光宋向戌先至门于东门其莫晋荀防至东侵旧许卫孙林父侵其北鄙六月诸侯防于北林师于向右还次于琐围郑观兵于南门郑人惧乃行成同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸无留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家楚子囊乞旅于秦秦右大夫帅师从楚子将以伐郑郑伯逆之丙子伐宋九月诸侯悉师以复伐郑郑人使良霄石防如楚告将服于晋曰孤以社稷之故不能懐君君若能以玉帛绥晋不然则武震以摄威之孤之愿也楚人执之诸侯之师观兵于郑东门郑人使王子伯骈行成晋赵武入盟郑伯郑子展出盟晋侯会于萧鱼赦郑囚皆礼而归之纳斥候楚侵掠晋侯使叔肸告于诸侯郑人赂晋侯以师悝师触师蠲广车軘车淳十五乘甲兵备凡兵车百乘歌钟二肆及其镈磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也九合诸侯诸侯无恩君之灵也二三子之劳也臣何力之有焉抑臣愿君安其乐而思其终也夫乐以安徳义以处之礼以行之信以守之仁以厉之而后殿邦国同福禄来逺人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也子其受之魏绛于是乎始有金石之乐　胡氏曰程子曰会于萧鱼郑又服而请会也不书郑会谓其不可信也而晋悼公推至诚以待人信郑不疑礼其囚而归焉纳斥候禁侵掠遣叔肸告于诸侯而郑自此不复背晋者二十四年至哉诚之能感人也而悼公又能谋于魏绛以息民听于知武子而不与楚战故三驾而楚不能与之争虽城濮之绩不越是矣】十有一年吴子夀梦卒考异【春秋作乘】长子诸樊立【史记曰夀梦有子四人长曰诸樊次曰余祭次曰余昧次曰季札季札贤而夀梦欲立之季札让不可于是立长子诸樊　左氏曰吴子诸樊既除丧将立季札季札曰有国非吾节也固立之弃其室而耕乃舍之】楚公子贞帅师侵宋【左氏曰报晋之取郑也】王使隂里聘后于齐【左氏曰灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人齐侯许昬王使隂里结之】十有二年晋作三军【左氏曰荀防士鲂卒晋侯搜于绵上以治兵使士匄将中军辞曰伯游长荀偃将中军士匄佐之使韩起将上军辞以赵武又使栾黡辞曰臣不如韩起起愿上赵武君其听之使赵武将上军韩起佐之栾黡将下军魏绛佐之新军无帅晋侯难其人使其什吏率其卒乘官属以从于下军礼也晋国之民是以大和诸侯遂睦】
　　【履祥按鲁以三分公室而作三军晋亦以新军无帅而复三军非能复古也然以魏绛之能而不以为帅初使佐新军至是废新军而复佐下军非特晋悼不以为帅而诸卿譲善亦不及焉又不知其何説也汉马谡善谋孔明使为将而卒败晋悼此举或者其无孔明之失与】
　　楚共卒子招立【是为康公】世子出奔吴【左氏曰楚子疾告大夫曰不谷不徳少主社稷生十年而丧先君未及习师保之教训而应受多福是以不徳而亡师于鄢以辱社稷为大夫忧其多矣若以大夫之灵获保首领以殁于地唯是春秋窀穸之事所以从先君于祢庙者请为灵若厉大夫择焉莫对及五命乃许秋楚共卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之】吴侵楚败绩十有三年晋士匄齐人宋人鲁季孙宿叔老卫人郑公孙虿曹人莒人邾人滕人薛人杞人小邾人防吴于向【左氏曰吴告败于晋防于向为吴谋楚故也范宣子数吴之不徳也以退吴人执莒公子务娄以其通楚使也将执戎子驹支范宣子亲数诸朝曰来姜戎氏昔秦人迫逐乃祖吾离于州乃祖吾离被苫葢防荆棘以来归我先君我先君惠公有不腆之田与女剖分而食之今诸侯之事我寡君不如昔者葢言语漏泄则职女之由诘朝之事尔无与焉与将执女对曰昔秦人负恃其众贪于土地逐我诸戎惠公蠲其大徳谓我诸戎是四岳之裔胄也毋是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舍戌焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以擕诸侯而罪我诸戎我诸戎饮食衣服不与华同防币不通言语不逹何恶之能为不与于会亦无瞢焉赋青蝇而退宣子辞焉使即事于会成恺悌也　陈氏曰向之会悼徳衰矣数吴之不徳以退吴人而卒防吴执莒公子务娄以其通楚使也而卒防莒诸侯之大夫从晋伐秦而悼不自将诸侯之师及泾不济荀偃栾黡二帅争而大还晋人谓之迁延之役是故伐秦之役不书晋侯志晋侯之怠也则诸侯之大夫有不亲事于会者矣有伯者之令而大夫不亲事于是始悼公为之也】二月乙未朔日有食之晋荀偃齐人宋人鲁叔孙豹卫北宫括郑公孙虿曹人莒人邾人滕人薛人杞人小邾人伐秦【左氏曰诸侯之大夫从晋侯伐秦报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向具舟鲁人莒人先济郑子蟜见卫北宫懿子曰与人而不固若社稷何二子见诸侯之师而劝之济济泾而次秦人毒泾上流师人多死郑子蟜帅郑师以进师皆从之至于棫林不获成荀偃令曰鸡鸣而驾惟余马首是瞻栾黡曰晋国之命未是有也余马首欲东乃归下军从之伯游乃命大还晋人谓之迁延之役栾鍼曰此报栎之败也又无功晋之耻也与士鞅驰秦师死焉士鞅反栾黡谓士匄曰余弟死而子来是而子杀余弟也弗逐余亦将杀之士鞅奔秦秦伯问曰晋大夫其谁先亡对曰栾氏秦伯曰以其汰乎对曰然栾黡汰虐已甚犹可以免其在盈乎武子之徳在民如周人之思召公爱其甘棠况其子乎黡死盈之善未能及人武子所施没矣而黡之怨实章将于是乎在秦伯以为知言为之请于晋而复之师归自伐秦舍新军】卫侯出奔齐卫人立公孙剽【左氏曰卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使大师歌巧言之卒章辞师曹请歌之以怒孙子蒯惧告文子文子曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近关出公使子蟜子伯子皮与孙子盟于丘宫孙子皆杀之子展奔齐公如鄄使子行于孙子孙子又杀之公出奔齐孙氏追之败公徒于阿泽子鲜从公公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冢卿以为师保而蔑之二罪也余以巾栉事先君而暴妾使余三罪也告亡而已无告无罪鲁襄公使厚成叔吊于卫大叔仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命语臧武仲曰卫君其必归乎有大叔仪以守有母弟鱄以出或抚其内或营其外能无归乎齐人以郲寄卫侯及其复也以郲粮归卫人立公孙剽孙林父甯殖相之以听命于诸侯臧纥如齐唁卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见臧纥与之言道臧孙説谓其人曰卫君必入夫二子者或挽之或推之欲无入得乎师旷侍于晋侯晋侯曰卫人出其君不亦甚乎对曰或者其君实甚良君将赏善而刑淫养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皂隶牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴諌大夫规诲士传言庻人谤商旅于市百工献艺故夏书曰道人以木铎徇于路官师相防工执艺事以谏正月孟春于是乎有之諌失常也天之爱民甚矣岂其使一人肆于民上以从其淫而弃天地之性必不然矣　胡氏曰殖将死曰吾得罪于君名在诸侯之防曰孙林父殖出其君诸侯之防则晋乘鲁春秋之类是也今春秋书卫侯出奔齐而不曰孙林父甯殖出其君葢仲尼笔削不因旧史之文也臣而逐君其罪已明矣人君擅一国之名宠神之主而民之望也所为见逐无乃肆于民上从其淫虐以失天地之性乎春秋端本清源之书故不书所逐之臣而以自奔为名所以警乎人君为后世鉴非圣人莫能修之为此类也】楚公子贞帅师伐吴败绩王使刘子赐齐侯命【左氏曰王使刘定公赐齐侯命曰昔伯舅大公右我先王股肱周室师保万民世胙大师以表东海王室之不壊繄伯舅是赖今余命女环兹率舅氏之典纂乃祖考无忝乃旧敬之哉无废朕命杜氏曰因昬加褒王室不能命有功】晋士匄宋华阅鲁季孙宿卫孙林父郑公孙虿莒人邾人防于戚【左氏曰晋侯问卫故于中行献子对曰不如因而定之卫有君矣成之未可以得志而勤诸侯其定卫以待时乎会于戚谋定卫也】十有四年刘夏逆王后于齐【左氏曰卿不行非礼也】齐侯伐鲁围成【左氏曰范宣子假羽毛于齐而弗归齐人始贰齐人围成贰于晋故也】八月丁巳日有食之邾人伐鲁南鄙晋悼公卒子彪嗣【是为平公左氏曰邾人伐鲁南鄙使告于晋晋将为鲁以讨邾莒襄十一年十二年莒人伐鲁未之讨也晋侯有疾乃止冬晋悼公卒遂不克防】十有五年晋侯宋公鲁侯卫侯郑伯曹伯莒子邾子薛伯杞伯小邾子防于溴梁大夫盟晋人执莒子邾子以归【左氏曰葬晋悼公平公即位羊舌肸为传张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下会于溴梁会归侵田以我故执邾宣公莒犂比公且曰通齐楚之使晋侯与诸侯宴于温髙厚逃归于是诸大夫盟曰同讨不庭】郑伯晋荀偃鲁叔老卫甯殖宋人伐许【左氏曰许男请迁于晋诸侯遂迁许许大夫不可晋人归诸侯郑子蟜相郑伯以从诸侯之师伐许次于函氏晋荀偃栾黡帅师伐楚以报宋扬梁之役楚公子格帅师及晋师战于湛阪楚师败绩晋师遂侵方城之外复伐许而还】齐侯再伐鲁北鄙鲁叔孙豹如晋【左氏曰穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也】十有六年邾宣公卒华立【是为悼公】宋人伐陈卫石买帅师伐曹齐侯伐鲁北鄙围桃齐髙厚帅师伐鲁北鄙围防邾人伐鲁南鄙【左氏曰卫孙蒯田于曹隧饮马于重丘毁其瓶重丘人闭门而訽之曰亲逐而君尔父为厉是之不忧而何以田为夏卫石买孙蒯伐曹取重丘曹人愬于晋齐侯伐我北鄙髙厚围臧纥于防聊叔纥臧畴臧贾帅甲三百宵犯齐师送之而复齐师去之齐人获臧坚齐侯使夙沙卫唁之且曰无死坚稽首曰拜命之辱抑君之赐不终姑又使其刑臣礼于士以抉其伤而死邾人伐我南鄙为齐故也】十有七年齐师伐鲁北鄙晋侯宋公鲁侯卫侯郑伯曹伯莒子邾子滕子薛伯杞伯小邾子同围齐曹成公卒于师子滕嗣【是为武公】楚公子午帅师伐郑【左氏曰晋侯伐齐将济河中行献子以朱丝系玉二防而祷曰齐环怙恃其险负其众庶弃好背盟陵虐神主曾臣彪将率诸侯以讨焉其官臣偃实先后之茍防有功无作神羞官臣偃无敢复济唯尔有神裁之沈玉而济冬会于鲁济寻溴梁之言同伐齐齐侯御诸平隂堑防门而守之广里诸侯之士门焉齐人多死范宣子告析文子曰吾知子敢匿情乎鲁人莒人皆请以车千乘自其乡入若入君必失国子家以告公恐晏婴闻之曰君固无勇而又闻是弗能久矣齐侯登巫山以望晋师晋人使司马斥山泽之险虽所不至必斾而疏陈之使乘车者左实右伪以斾先舆曳柴而从之齐侯见之畏其众也乃脱归齐师夜遁师旷告晋侯曰乌乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁入平隂遂从齐帅夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两矢夹脰皆衿甲面坐于中军之鼓下荀偃士匄以中军克京兹魏绛栾盈以下军克邿赵武韩起以上军围卢及秦周伐雍门之荻范鞅门于雍门孟庄子斩其槆以为公琴焚雍门及西郭南郭刘难士弱率诸侯之师焚申池之竹木焚东郭北郭范鞅门于扬门州绰门于东闾左骖迫还于门中以枚数阖齐侯驾将走邮棠太子与郭荣扣马曰师速而疾略也将退矣君何惧马且社稷之主不可以轻轻则失众君必待之将犯之大子抽劒断鞅乃止东侵及潍南及沂　郑子孔欲去诸大夫将叛晋而起楚师以去之使告子庚弗许楚子闻之使杨豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫圗之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之若可君而继之不可收师而退君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城工棘遂涉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还涉于鱼齿之下甚雨及之楚师多冻役徒防尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之徳也】燕武公卒文公立十有八年诸侯盟于祝阿晋人执邾子齐灵公卒子光【是为庄公】晋士匄帅师侵齐至谷闻齐侯卒乃还【左氏曰春诸侯还自沂上盟于督扬曰大毋侵小执邾悼公以其伐我故遂次于泗上疆我田取邾田自漷水归之于我晋侯先归公享晋六卿于蒲囿赐之三命之服军尉司马司空舆尉侯奄皆受一命之服贿荀偃束锦加璧乘马先吴寿梦之鼎荀偃卒而视不可含宣子盥而抚之曰事吴敢不如事主犹视栾懐子曰其为未卒事于齐故也乎乃复抚之曰主茍终所不嗣事于齐者有如河乃暝受含宣子出曰吾浅之为丈夫也季武子如晋拜师归以所得于齐之兵作林钟而铭鲁功焉臧武仲谓季孙曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彛器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也齐侯娶于鲁曰顔懿姬其侄鬷声姬生光以为太子诸子仲子戎子戎子嬖仲子生牙属诸戎子戎子请以为太子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东太子光使髙厚傅牙以为太子夙沙卫为少傅齐侯疾崔杼微逆光而立之光杀戎子尸诸朝非礼也妇人无刑虽有刑不在朝市齐灵公卒庄公即位执公子牙于句渎之丘以夙沙卫易已卫奔髙唐以叛晋士匄侵齐及谷闻丧而还】王赐郑大夫公孙虿大路以葬【左氏曰郑公孙虿卒赴于晋大夫范宣子言于晋侯以其善于伐秦也晋侯请于王王追赐之大路使以行】郑杀其大夫公子嘉子产为大夫十有九年晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊【左氏曰齐成故也】蔡杀其大夫公子燮【左氏曰蔡公子燮欲以蔡之晋蔡人杀之初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死】十月丙辰朔日有食之二十年晋栾盈出奔楚【左氏曰范鞅以其亡怨栾氏栾祁与其老州宾通懐子患之祁惧其讨也愬诸宣子曰盈将为乱以范氏为死桓主而专政矣范鞅为之征懐子好施士多归之宣子畏其多士也信之懐子为下卿宣子使城着而遂逐之秋栾盈出奔楚宣子杀其党羊舌虎十人囚伯华叔向籍偃祁奚乘驿而见宣子曰夫谋而鲜过惠训不倦者叔向有焉社稷之固也犹将十世宥之以劝能者今壹不免其身若之何其以虎也弃社稷宣子説与之乘以言诸公而免之不见叔向而归叔向亦不告免焉而朝叔虎美而有勇力栾懐子嬖之故羊舌氏之族及于难栾盈过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使候出诸轘辕知起中行喜州绰邢蒯出奔齐皆栾氏之党也乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也】九月庚戌朔日有食之十月庚辰朔日有食之晋侯齐侯宋公鲁侯卫侯郑伯曹伯莒子邾子防于商任【左氏曰锢栾氏也】二十有一年晋人徴朝于郑【左氏曰晋人征朝于郑郑人使少正公孙侨对曰在晋先君悼公九年我寡君于是即位即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戏之役楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢擕贰于楚我四年三月先大夫子蟜又从寡君以观衅于楚晋于是乎有萧鱼之役谓我敝邑迩在晋国譬诸草木吾臭味也而何敢差池楚亦不竞寡君尽其土实重之以宗器以受齐盟遂帅羣臣随于执事以会岁终贰于楚者子侯石孟归而讨之溴梁之明年子蟜老矣公孙夏从寡君以朝于君见于尝酎与执燔焉间二年间君将靖东夏四月又朝以听事期不朝之间无岁不聘无役不从以大国政令之无常国家罢病不虞荐至无日不惕岂敢忘职大国若安定之其朝夕在庭何辱命焉若不恤其患而以为口实其无乃不堪任命而翦为仇譬敝邑是惧其敢忘君命委诸执事执事实重图之】晋侯齐侯宋公鲁侯卫侯郑伯曹伯莒子邾子薛伯杞伯小邾子防于沙随【左氏曰栾盈自楚适齐晏平仲言于齐侯曰商任之防受命于晋今纳栾氏将安用之小所以事大信也失信不立君其圗之弗听退告陈文子曰君人执信臣人执共忠信笃敬上下同之天之道也君自弃也弗能久矣防于沙随获锢栾氏也栾盈犹在齐晏子曰祸将作矣齐将伐晋不可以不惧】郑大夫公孙黒肱卒【左氏曰郑公孙黒肱有疾归邑于公召室老宗人而使黜官薄祭曰吾闻之生于乱世贵而能贫民无求焉可以后亡敬共事君与二三子生在敬戎不在富也伯张卒】孔子生【史记世家曰孔子名丘字仲尼其先宋人父叔梁纥母顔氏以鲁襄公二十二年庚戌之岁十一月庚子生孔子于鲁昌平乡陬邑生而圩顶因名曰丘为儿嬉戏常陈俎豆设礼容及长为委吏料量平为司职吏蓄蕃息　本姓解曰孔子殷人之后其先出自黄帝黄帝生嚣嚣生蟜极蟜极生帝喾生契为帝尧臣始封于商赐姓子是为子姓之祖契生昭明昭明生相士相士生昌若昌若生曹圉曹圉生防生振振生微微生报丁报丁生报乙报乙生报丙报丙生主壬主壬生主癸生天乙是为成汤夏桀无道成汤革夏而有天下遂号曰殷成汤生太丁太丁生太甲太甲生太戊太戊生河亶甲河亶甲生祖乙祖乙生祖辛祖辛生祖丁祖丁生小乙小乙生武丁是为髙宗梦赉良弼殷道复兴武丁生祖甲祖甲生庚丁生武乙武乙生太丁太丁生帝乙帝乙生微子啓及帝纣啓帝乙之元子纣之庶兄以畿内诸侯入为王卿士纣无道微子去之周武王克殷封纣之子武庚于朝歌武王崩而与三叔作难周公相成王东征之乃命微子为殷后国于宋以奉汤祀其弟曰仲思名衍嗣微子之后号微仲生宋公稽二微虽为宋公而犹以微之号自终至于稽乃称公焉宋公生丁公申申生缗公共及襄公熙熙生弗父何及厉公方祀弗父何以下世为宋卿何生宋父周宋父周生世子胜胜生正考父正考父生孔父嘉宋卿至是五世亲尽别为公族始以孔为氏孔父嘉生木金父木金父生睾夷睾夷生防叔避华氏之祸而奔鲁防叔生伯夏伯夏生叔梁纥叔梁纥有九女无子其妾生孟皮有足疾于是求婚于顔氏顔氏三女其防曰征在顔父问三女曰陬大夫父祖为卿士然乃先圣王之裔今其人身长十尺武力絶伦虽年长性严不足为疑三子孰能为之妻三子莫对征在进曰从父所制将何问焉父曰即尔能矣遂以妻之生孔子三岁而父叔梁纥卒葬于防】集览【料量平掌委积之官为司职吏畜蕃息职读为樴见周礼与杙同葢系养牺牲之所此官即孟子所谓乘田也】质实【公谷二传皆谓鲁襄公二十一年孔子生而史记独曰二十二年或春秋用夏正史记如秦法然不可考按襄公二十一年日再食决非生圣人之年也当从史记】考证【防子啓纣之庶兄也微国名子爵国于宋以奉汤祀宋人葢本诸此　孔父嘉一曰孔父者生时所赐之号也当是时郑有孔张卫有孔悝魏有孔达三孔者皆出姬姓葢姓同而族异也独子姓孔氏为孔父嘉其孙奔鲁者因居焉今世为鲁人云睾夷或曰木金父生祈父即睾夷也】
　　【履祥孔子裔出先圣之后孟僖子曰孔丘圣人之后也其祖弗父何以有宋而授厉公孔子将殁亦语子贡曰丘殷人也则吾夫子为殷汤之后宋之子孙无疑也成汤恩及禽兽而子孙为万世帝王之师仁者之后有如是夫今之议者有曰后世之士有一才一徳遭逢显用皆得封赠祖父及有葬祭之锡叔梁纥笃生大圣而天下文庙春秋二祭咸不得与焉葢一阙典也宜令郡县各于文庙之后别立一庙以祀之因以顔路曽晢孔鲤之徒附享焉则圣贤得以尽其尊亲之心而学校明伦之地亦不为无补也愚谓圣子王祀其父不得血食贤子配享一堂之上其父列坐两庑之下揆之情理诚有不安顺者矣】
　　二十有二年二月癸酉朔日有食之晋栾盈复入于晋入于曲沃齐侯伐卫遂伐晋鲁叔孙豹帅师救晋次于雍榆晋人杀栾盈齐侯袭莒【左氏曰晋将嫁女于吴齐侯使析归父媵之以藩载栾盈及其士纳诸曲沃栾盈夜见胥午而告之对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子以昼入绛乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻丧王鲋使宣子墨缞冒绖二妇人辇以如公奉公以如固宫范鞅逆魏舒则成列既乘将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乘持带遂超乘右抚劒左援带命驱之出仆请鞅曰之公宣子逆诸阶赂之以曲沃栾氏之力臣曰督戎国人惧之斐豹隷也着于丹书谓宣子茍焚丹书我杀督戎督戎逾入豹自后击而杀之范氏之徒在台后栾氏乘公门宣子谓鞅曰矢及君屋死之鞅用劒以帅卒栾氏退摄车从之栾乐死栾鲂伤栾盈奔曲沃晋人围之秋齐侯伐卫先驱申驱曹开御戎晏父戎为右贰广啓胠大殿自卫伐晋晏平仲曰君恃勇力以伐盟主不济国之福也不徳而有功忧必及君崔杼谏弗听崔子曰羣臣若急君于何有文子退曰崔子将死乎谓君甚而又过之齐侯遂伐晋取朝歌为二队入孟门登大行张武单于荧庭戍郫邵封少水以报平隂之役乃还赵胜帅东阳之师追之获晏牦鲁叔孙豹帅师救晋次于雍榆晋人克栾盈于曲沃尽杀栾氏之族党齐侯还自晋不入遂袭莒门于且于伤股而退莒人获杞梁　陈氏曰自袁娄以来齐世从晋于是始叛则晋霸之衰而诸侯贰矣晋之衰诸夏之忧也书救晋则天下益多故矣盟于宋而南北之势成防于申而淮夷至战于鸡父而吴之败者六国于越入吴春秋终焉葢于是焉始】集览【先驱前锋也申驱次车也御戎公车也贰广公副车也啓左翼也胠右翼也大殿复车是也】谷洛鬭【国语曰灵王二十二年谷洛鬭将毁王宫王欲壅之大子晋諌曰不可晋闻古之长民者不堕山不崇薮不防川不窦泽夫山土之聚也薮物之归也川气之导也泽水之钟也夫天地成而聚于髙归物于下疏为川谷以导其气陂塘汚庳以钟其美是故聚不阤崩而物有所归气不沈滞而亦不散越是以民生有财用而死有所葬然后无夭昬札瘥之忧而无饥寒乏匮之患故上下能相固以待不虞古之圣王惟此之慎今吾执政无乃实有所避而滑夫二川之神使至于争明以妨王宫王而饰之无乃不可乎王将防鬬川以饰宫是饰乱而佐鬭也其无乃章祸且遇伤乎自我先王厉宣幽平而贪天祸至于今未弭我又章之惧长及子孙王室其愈卑乎自后稷以来宁乱及文武成康而仅克安民自后稷之始基靖民十五王而文始平之十八王而康克安之其难也如是厉始革典十四王矣基徳十五而始平基祸十五其不济乎吾惟儆惧其何徳之修而少光王室以逆天休将焉用饰宫以徼乱也度之天神则非祥也比之地物则非义也类之民则则非仁也方之时动则非顺也上非天刑下非地徳中非民则方非时动而作之者必不节矣作又不节害之道也王卒壅之】二十三年齐人来城郏鲁叔孙豹来贺城【左氏曰齐人城郏穆叔如周聘且贺城王嘉其有礼也赐之大路　杜氏曰郏王城也于是谷洛鬬毁王宫齐叛晋欲求媚于天子故为王城之】郑伯如晋齐楚交聘晋侯宋公鲁侯卫侯郑伯曹伯莒子邾子滕子薛伯杞伯小邾子防于夷仪楚子蔡侯陈侯许男伐郑【左氏曰范宣子为政诸侯之币重郑伯如晋子产寓书于子西以告宣子曰子为晋国四邻诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家壊何没没也将焉用贿夫令名徳之舆也徳国家之基也有基无壊无亦是务乎有徳则乐乐则能久诗云乐只君子邦家之基有令徳也夫上帝临女无贰尔心有令名也夫恕思以明徳则令名载而行之是以逺至迩安毋宁使人谓子子实生我而谓子浚我以生乎象有齿以焚其身贿也宣子説乃轻币郑伯请伐陈齐侯既伐晋而惧欲见楚子楚子使防啓彊如齐聘且请期齐侯闻将有晋师使陈无宇从防啓彊如楚辞且乞师崔杼帅师送之遂伐莒会于夷仪将以伐齐水不克楚子伐郑以救齐门于东门次于棘泽诸侯还救郑晋侯使张骼辅跞致楚师楚子自棘泽还使防啓彊帅师送陈无宇】七月甲子朔日有食之既八月癸巳朔日有食之燕文公卒懿公立二十有四年齐崔杼弑其君庄公立其弟杵臼【是为景公】晋侯宋公鲁侯卫侯郑伯曹伯莒子邾子滕子薛伯杞伯小邾子防于夷仪伐齐齐庆封如师诸侯同盟于重丘郑公孙舍之帅师入陈卫侯入于夷仪【左氏曰齐崔杼伐我以报孝伯之师公患之孟公绰曰崔子将有大志不在病我必速归其来也不冦使民不严异于他日齐师徒归初崔杼娶齐棠公之妻庄公通焉骤如崔氏以崔子之冠赐人崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公崔子称疾公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能聴命近于公宫陪臣干掫有淫者不知二命公逾墙又射之中股反坠遂弑之贾举八人皆死祝佗父祭于髙唐至复命死于崔氏申蒯侍渔者与其宰皆死晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭之兴三踊而出人谓崔子必杀之崔子曰民之望也舍之得民崔杼立景公而相之庆封为左相太史书曰崔杼弑其君崔子杀之其弟嗣书而死者二人其弟又书乃舍之南史氏闻太史尽死执简以往闻既书矣乃还崔氏侧庄公于北郭葬诸士孙之里四翣不跸下车七乘不以兵甲晋侯济自泮会于夷仪伐齐以报朝歌之役齐人以庄公説使隰鉏请成庆封如师赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之同盟于重丘齐成故也　初陈侯防楚子伐郑当陈隧者井堙木刋郑人怨之六月郑子展子产帅车七百乘伐陈宵突陈城入之陈侯扶其太子偃师奔墓子展命师无入公宫与子产亲御诸侯陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地及还郑子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大惠弃我姻亲介恃楚众以凭陵我敝邑不可忆逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺乃授之子西复伐陈陈及郑平　晋侯使逆卫侯将使与之夷仪崔子止其帑以求五鹿卫献公入于夷仪】晋使赵武为政【左氏曰赵文子为政令薄诸侯之币而重其礼穆叔见之谓穆叔曰自今以往兵其灭弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭】吴子遏伐楚门于巢卒弟余祭立【左氏曰吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隠于短墙以射之卒　史记曰王诸樊卒有命受弟余祭欲传以次必致国于季札而上以称先王夀梦之意且嘉季札之义兄弟皆欲致国令以渐至焉季札封于延陵故号延陵季子】二十有五年卫甯喜弑其君剽卫孙林父入于戚以叛卫侯衎复归于卫【左氏曰襄之二十年卫甯惠子疾召悼子曰吾得罪于君名藏在诸侯之策曰孙林父甯殖出其君君入则掩之若能掩之则吾子也悼子许诺遂卒献公使与甯喜言甯喜曰必子鲜在不然必败公使子鲜辞敬姒强命之对曰君无信臣惧不免敬姒曰以吾故也子鲜以公命与甯喜言曰茍反政由甯氏祭则寡人喜告蘧伯玉伯玉曰瑗不得闻君之出敢闻其入遂行告右宰谷谷曰不可获罪于两君天下谁畜之悼子曰吾受命于先人不可以贰谷曰请使焉而观之反曰君淹恤在外十二年矣而无忧色亦无寛言犹夫人也悼子曰子鲜在谷曰何益多而能亡于我何为悼子曰虽然弗可以已大叔文子闻之曰甯子视君不如奕棊其何以免乎孙文子在戚孙襄居守甯喜右宰谷伐孙氏不克甯子出舍于郊伯国死孙氏夜哭国人召甯子复攻孙氏克之杀子叔及太子角孙林父以戚入晋卫侯入大夫逆于竟者执其手而与之言道逆者自车揖之逆于门者颔之而已使譲大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有一罪敢亡其死乃行从近闗出公使止之卫人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之获殖绰复愬于晋】鲁侯晋人郑良霄宋人曹人防于澶渊晋人执卫甯喜【左氏曰公会晋赵武宋向戌郑良霄曹人于澶渊以讨卫疆戚田取卫西鄙六十以与孙氏于是卫侯会之晋人执甯喜卫侯如晋执之而囚于士弱氏齐侯郑伯为卫侯故如晋晋侯兼享之齐侯赋蓼萧郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何晋侯言卫侯之罪使叔向告二君国子赋辔之柔矣子展赋将仲子兮晋侯许归卫侯卫侯归卫姬于晋乃释卫侯君子是以知平公之失政也】许灵公卒于楚楚子蔡侯陈侯伐郑【左氏曰许灵公如楚请伐郑曰师不兴孤不归矣卒于楚楚子曰不伐郑何以求诸侯乃伐郑郑人将御之子产曰晋楚将平诸侯将和楚子是故昧于一来不如使逞而归入南里堕其城涉于汜而归而后葬许灵公】集览【许灵公如楚请伐郑襄十六年晋伐许他国皆大夫往独郑伯自行故许恚欲报之】晋侯使士起入聘【左氏曰晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧】齐庆封诛崔杼之族専国政考证【左氏在明年经世在此年左氏曰齐崔杼生成及彊而寡娶东郭姜生明东郭姜以孤入曰棠无咎与东郭偃相崔氏崔成有疾废之而立明成请老于崔偃与无咎弗予成与彊告庆封曰夫子唯无咎与偃是从父兄莫得进矣大恐害夫子庆封以告卢蒲嫳卢蒲嫳曰彼君之讐也天或者将弃彼矣彼实家乱子何病焉崔之薄庆之厚也他日又告庆封曰茍利夫子必去之难吾助女成彊杀偃无咎于朝崔子怒而出遂见庆封封曰崔庆一也请为子讨之使卢蒲嫳师甲以攻崔氏杀成与彊尽俘其家其妻缢遂灭崔氏嫳复命于崔子且御而归至则无归矣乃缢崔明奔鲁庆封当国】二十有六年晋赵武楚屈建鲁叔孙豹蔡公孙归生卫石恶陈孔奂郑良霄许人曹人防于宋诸侯之大夫盟于宋【左氏曰宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐陈文子曰晋楚许之我焉得已且人曰弭兵而我弗许则固贰吾民矣许之告于秦亦许之皆告于小国为会于宋五月甲辰晋赵武至于宋丙午郑良霄至六月戊中叔孙豹齐庆封陈须无卫石恶至甲寅晋荀寅至丙辰邾悼公至壬戌楚公子黒肱先至成言于晋丁卯宋向戌如陈从子木成言于楚戊辰滕成公至子木谓向戌请晋楚之从交相见也庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐左师复言于子木子木使驿谒诸楚子楚子曰释齐秦他国请相见也秋七月戊寅左师至赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶赵孟曰吾左还入于宋若我何辛巳将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来脤不信是弃其所以服诸侯也固请释甲子木曰晋楚无信久矣事利而已茍得志焉焉用有信大宰退曰令尹将死矣赵孟患楚防甲以告叔向叔向曰以信召人而以僭济之必莫之与也安能害我且吾因宋以守病则夫能致死与宋致死虽倍楚可也季武子使以公命谓叔孙曰视邾滕既而齐人请邾宋人请滕皆不与盟叔孙曰邾滕人之私也我列国也何故视之乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向曰诸侯归晋之徳非归其尸盟也子务徳无争先且诸侯盟小国固必有尸盟者乃先楚人书先晋晋有信也宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于防门之外子木问于赵孟曰范武子之徳何如对曰夫子之家事治言于晋国无隠情其祝史陈信于鬼神无愧辞子木归以语楚子楚子曰尚矣哉能歆神人宜其光辅五君以为盟主也子木又语楚子曰宜晋之霸也有叔向以佐其卿楚无以当之不可与争晋荀寅如楚涖盟楚防罢如晋涖盟宋左师请赏公与之邑六十以示子罕子罕曰凡小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必防所以亡也天生五材民并用之废一不可谁能去兵兵之设久矣所以威不轨昭文徳也圣人以兴乱人以废废兴存亡昬明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏削而投之左师辞邑　陈氏曰晋楚初同主诸夏盟也以诸侯分为晋楚之从而交相见也于是始则是南北二伯也此天下之大变也于溴梁而无君臣之分于宋而无夷夏之辨昭定哀之春秋将以终于吴越焉尔矣于是晋楚争先乃先楚人则春秋书先晋何春秋不以夷狄先中国也自宋以来晋不専主盟矣虢之盟读旧书加于牲上而已至剸陵而齐主诸侯至臯鼬则鲁及诸侯晋之不足以主夏盟自宋始宋之盟赵孟之偷也】卫杀其大夫甯喜【左氏曰卫甯喜专公患之公孙免余请杀之公曰微甯子不及此吾与之言矣事未可知只成恶名止也对曰臣杀之君勿与知乃攻甯氏杀甯喜及右宰糓尸诸朝子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公丧之如税服终身公与免余邑六十辞使为卿辞曰大叔仪不贰能赞大事乃使文子为卿】十有一月乙亥朔日有食之【左氏曰辰在申司歴过矣再失闰矣】二十有七年齐侯陈侯蔡侯北燕伯杞伯胡沈子白狄朝于晋宋公鲁侯陈侯郑伯许男朝于楚楚康卒子麇嗣【是为郏敖左氏曰宋之盟故也蔡侯之如晋也郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驲奔问诸晋而以告子大叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也寡君是故使吉奉其皮币以岁之不易聘于下执事今执事有命曰女何与政令之有必使而君弃而封守防涉山川犯霜露以逞君心小国将君是望敢不唯命是聴无乃非盟载之言以阙君徳而执事有不利焉小国是惧不然其何劳之敢惮子大叔归复命告子展曰楚子将死矣不修其政徳而贪昧于诸侯以逞其愿欲久得乎公如楚及汉楚康卒公欲反叔仲昭伯曰我楚国之为岂为一行人也遂行宋向戌曰我一人之为非为楚也姑归而息民待其立君而为之备宋公遂反楚人使鲁公亲禭乃使巫以桃茢先祓殡楚人悔之楚郏敖即位子围为令尹郑行人子羽曰是谓不宜必代之昌松栢之下其草不殖】王崩太子晋母弟贵践位【左氏曰王人来告丧问崩日以甲寅告又曰至于灵王生而有頿王甚神圣无恶于诸侯　逸周书曰晋平公使叔誉于周见太子晋而与之言五称而五穷逡巡而退不遂归告公曰太子晋行年十五而臣不能与言君请归辇就复与之田若不反及有天下将以为诛师旷曰请使溟臣往师旷见太子先称曰吾闻王子之语髙于泰山夜寝不寐昼居不安不逺长道愿闻须一言王子曰吾闻太师将来吾甚喜既已见子喜而又惧吾年甚少见之而慑尽忘吾度师矌曰吾闻王子古之君子其成不骄自晋如周行不知劳王子曰古之君子其行至慎委积施门道路无限百姓悦之柑将而逺逺人来驩视道如尺师旷告善又称曰古之君子其行可谓由舜而下其孰有广徳王子曰如舜者天舜尽其所以利天下奉翼逺人皆得己仁此之谓天如禹者圣劳而不居则利天下好善取与与必度正是之谓圣如文王者其大道仁其小道惠三分天下而有其二敬人无方服事于商既有其众而延夫其身此之谓仁如武王者义杀一人而以利天下异姓同姓各得其仪此之谓义师旷告善又称曰宣辩名命王侯君公何以为尊何以为尚王子曰人生而丈夫谓之胄子胄子成人能治上官谓之士士率众时作谓之伯伯能移善于众与百姓同谓之公公耐名物与天道俱谓之侯侯耐成羣谓之君君能广徳分任诸侯而敦信曰予一人善至于四海曰天子达于四荒曰天王四荒皆至无有怨訾乃登为帝师旷罄然又称曰温恭敦敏方徳不改闗物下学以起尚登帝臣乃参天子自古谁已王子曰穆穆虞舜明明赫赫立义治律万物皆作分均天财万民熙熙非舜而谁能师旷躅足曰善哉善哉王子请入敷广注瑟师旷歌无射曰国诚宁矣逺人来观修义经矣好乐无荒乃注瑟于王子王子歌蟜师旷请归王子赐之乘车四马曰太师亦善御之师旷对曰御吾未学也王子曰汝不为夫诗云马之刚矣辔之柔矣马亦不刚辔亦不柔志气麀麀取予不疑以是御之师旷对曰暝臣无见为人辩也惟耳之恃而耳又寡闻而易穷王子汝将为天下宗乎王子曰太师何如戏我手自太皥以下至于尧禹未有一姓而再有天下者且吾问汝人之年长短告也师旷对曰汝声清汗汝色赤白火色不夀王子曰吾后二年上宾于帝所汝慎无言族将及汝师旷归未及三年告死者至太子晋之贤观于晋壅谷洛可见此篇虽浅陋亦或附会然存之以见其慧而早夭】燕懿公卒子欵嗣【是为简公】
  </div>
  <div class="pagination">
   <a href="资治通鉴前编_page6.html">
    上一页
   </a>
   <span>
    ...
   </span>
   <a href="资治通鉴前编_page2.html">
    2
   </a>
   <a href="资治通鉴前编_page3.html">
    3
   </a>
   <a href="资治通鉴前编_page4.html">
    4
   </a>
   <a href="资治通鉴前编_page5.html">
    5
   </a>
   <a href="资治通鉴前编_page6.html">
    6
   </a>
   <span class="current-page">
    7
   </span>
   <a href="资治通鉴前编_page8.html">
    8
   </a>
   <a href="资治通鉴前编_page9.html">
    9
   </a>
   <a href="资治通鉴前编_page10.html">
    10
   </a>
   <a href="资治通鉴前编_page11.html">
    11
   </a>
   <a href="资治通鉴前编_page12.html">
    12
   </a>
   <span>
    ...
   </span>
   <a href="资治通鉴前编_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
