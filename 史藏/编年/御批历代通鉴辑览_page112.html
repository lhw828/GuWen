<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 112 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 112 页/共 306 页</h1>
    <div class="content">　　以李靖为定襄道行军总管统诸军讨突厥
　　初薛延陀真珠可汗遣其弟入贡突厥颉利可汗大惧始遣使称臣请尚公主【代州都督张公谨上言突厥可取之状曰颉利纵欲逞暴诛忠良昵奸佞一也诸部皆叛二也突利诸设皆得罪无所自容三也塞北霜旱糇粮乏絶四也疏其族类亲委诸部大军一临必生内变五也华人入北所在啸聚大军出塞自然响应六也】上以颉利既请和亲复援梁师都命李靖为行军司马将军总管讨之以张公谨为副复以李世勣柴绍薛万彻为诸道总管众合十余万皆受靖节度分道出撃突厥
　　十二月突厥突利可汗入朝
　　上曰往者太上皇以百姓之故称臣于突厥朕尝痛心马今单于稽颡可雪前耻
　　上防朕今治安中国而四夷自服岂非上策乎
　　闰月蛮酋谢元深【东谢蛮也又有南谢蛮皆南蛮别种在黔州之西】等来朝时逺方诸国来朝贡者甚众服装诡异中书侍郎顔师古请作王防图【汲冡周书有王防篇】以示后从之【是嵗户部表中国人自塞外归及四夷前后附降者男女一百二十余万口】
　　【庚寅】四年春二月李靖袭破突厥于阴山颉利可汗遁走李靖帅骁骑三千自马邑进夜袭定襄破之颉利不意靖仓卒至大惊徙牙于碛石靖复遣谍离其心腹颉利所亲康苏密以隋萧后及杨政道来降李世勣出云中【此古云中城也注见前唐于恒安镇置云州亦曰云中郡今大同府是】战于白道【在今归化城北水经注芒干水西南径白道南谷口即此】亦大破之颉利既败窜于鐡山【在阴山之北】众尚十余万遣执失思力入见谢罪求朝上遣鸿胪卿唐俭等慰抚之又诏李靖将兵迎之颉利外为卑辞内实犹豫谋走碛北靖引兵与世勣防白道谋袭颉利【靖等谋曰颉利虽败其众犹盛走度碛北则难图矣今诏使至彼敌必自寛若选万骑袭之不战可擒矣张书公曰诏书许降使者在彼奈何击之靖曰此韩信所以破齐也唐俭辈何足惜】遂勒兵夜发世勣断之颉利见俭来大喜靖前锋去牙帐七里颉利始知之乘千里马先走其众遂溃唐俭脱身得归靖杀义成公主斩首万余级系男女十余万世勣军碛口酋长皆帅众降世勣虏五万余口而还
　　三月四夷君长诣阙请帝为天可汗许之
　　四夷君长诣阙请上为天可汗上曰我为大唐天子又下行可汗事乎羣臣及四夷皆称万嵗是后以玺书赐西北君长皆称天可汗
　　蔡公杜如晦卒【諡曰成】
　　如晦疾笃上遣太子问疾又自临视之及卒上语及必流涕谓房元龄曰公与如晦同佐朕今独见公不见如晦矣
　　夏四月行军副总管张宝相擒突厥利可汗以献颉利败走往依沙鉢罗设【突厥官名】苏尼失【啓民之弟】部落任城王道宗引兵逼之使苏尼失执颉利军行副总管张宝相取之以献苏尼失举众来降漠南遂空上御楼受俘馆之太仆上皇闻之叹曰汉高祖困白登不能报今吾子能灭突厥吾付托得人复何忧哉【突厥既亡其部落或北附薛延陀或西奔西域其降唐者尚十万余口诏羣臣议区处之宜温彦博请汉建武故事置于塞下顺其土俗以实空虚之地使为中国扞蔽魏征以为突厥弱则请服彊则叛乱若留之中国数年之后蕃滋倍多必为腹心之疾西晋之祸前世之明鉴也宜纵之使还故土便上卒用彦博策处突厥降众东自幽州西自灵州分突利故地为四州又分颉利故地为六州左置定襄右置云中二都督府以统其众以突利为顺州都督颉利为右卫大将军其余拜官有差因而入居长安者近万家　定襄都督侨治宁朔云中都督侨治朔方顺州都督侨治营州南五栁戍】
　　诏讼不决者听于东宫上啓
　　诏讼者经尚书省判不服听于东宫上啓委太子裁决然后闻奏
　　六月修洛阳宫
　　给事中张元素上书曰陛下初平洛阳凡隋氏宫室之宏侈者皆令毁之曾未十年复加营缮何前日恶之而今日效之也且以今日财力何如隋氏陛下役疮痍之人袭亡隋之弊恐又甚于炀帝矣上即为之罢役魏徴闻之叹曰张公论事有回天之力可谓仁人之言矣【已而复命将作大匠窦璡修之璡凿池筑山雕饰华靡大怒遂令毁之免璡官】
　　秋七月甲子朔日食
　　勅百司诏勅未便者皆执奏
　　上问房元龄萧瑀曰隋文帝何如主也对曰文帝勤于为治临朝或至日昃五品以上引坐论事卫士传餐而食虽性非仁厚亦励精之主也上曰公得其一未知其二文帝不明而喜察不明则照有不通喜察则多疑于物事皆自决不任羣臣一日万几岂能一一中理羣臣既知其意唯取决受成虽有愆违莫敢谏诤此所以二世而亡也朕则不然择天下贤才置之百官天下之事闗由宰相审熟便安然后奏闻有功则赏有罪则刑谁敢不竭心力以修职业乎因勅百司自今诏敕行下有未便者皆应执奏母阿从
　　以李大亮为西北安抚大使
　　西突厥种落散在伊吾【注见前】诏以李大亮为安抚大使贮粮碛口以赈之大亮言欲懐逺者必先安近中国如本根四夷为枝叶疲中国以奉四夷犹防本根以益枝叶也今招致西突厥但有劳费未见有益不如罢之其或自立君长求内属者羁縻受之使居塞外为中国藩蔽上从之【未几伊吾来降以其地置西伊州　唐伊州故城在今哈宻境】
　　诏定常服差等
　　三品以上服紫四品五品服绯六品七品服緑八品服青妇人从其夫色
　　九月以张俭【字师约京兆新丰人】检校代州都督
　　思结部落饥贫张俭招集之其不来者仍居碛北亲属私相往还俭亦不禁及俭代去思结将叛诏俭往察之俭单骑説谕徙之代州即以俭捡校代州都督俭因劝使营田嵗大稔俭又恐其蓄积多有异志奏请和籴以充边储部落喜营田转力而边备实焉
　　冬十一月除鞭背刑
　　上读明堂鍼灸书云人五脏之系咸附于背故有是命
　　高昌王麴文防入朝
　　文防入朝西域诸国皆因文防请朝上令文防使人迎之魏徴谏曰昔光武不听西域送侍子置都防以为不以蛮夷劳中国前者文防之来縁道供亿甚苦若诸国皆来将不胜其弊姑听其商贾往来与边民交市则可矣倘以賔客遇之非中国之利也时所使人已行上遽止之
　　大有年
　　先是元年闗中饥米斗直绢一匹二年天下蝗三年大水上勤而抚之民虽东西就食未尝嗟怨是嵗天下大稔流散者咸归乡里米斗不过三四钱终嵗断死刑才三十九人东至海南及五岭皆外戸不闭行旅不赍粮取给于道路焉【上之初即位也尝与羣臣语及教化上曰今承大乱之后恐斯民未易化也魏征对曰不然久安之民骄佚骄佚则难教经乱之民愁苦愁苦则易化譬饥者易为食渴者易为饮也上深然之封徳彞曰三代以还人渐浇讹故秦任法律汉杂霸道葢欲化而不能岂能之而不欲耶魏征书生不识时务信其虚论必败国家征曰五帝三王不易民而化汤武皆承大乱之后身致太平若谓古人淳朴渐至浇讹则至于今日当悉化为鬼魅矣人主安得而治之上卒从征言至是上谓长孙无忌曰贞观之初言者皆云人主当独运威权不可委之臣下又云宜震耀威武征讨四夷惟魏征劝朕偃武修文中国既安四夷自服朕用其言今颉利成擒其酋长并帯刀宿卫皆袭衣冠征之力也但恨不使封徳彝见之耳徴爯拜谢曰此皆陛下威徳臣何力之有焉帝曰朕能任公公能称朕所任则其功岂独在朕乎上又谓侍臣曰朕有二喜一惧比年丰稔斗粟三钱一喜也北方久服边鄙无虞二喜也治安则骄侈易生骄侈则危亡立至此一惧也房元龄奏阅府库甲兵逺胜隋世上曰甲兵武备诚不可阙然帝甲兵岂不足邪卒亡天下若公等尽力使百姓乂安此乃朕之甲兵也】
　　【辛夘】五年春正月诏僧道致拜父母
　　皇太子冠
　　有司言皇太子冠用二月吉请造兵备仪仗上曰东作方兴宜改用十月少傅萧瑀奏据阴阳书不若二月上曰吉凶在人若动依阴阳不顾礼义吉可得乎循正而行自与吉防农时急务不可失也
　　诏诸州刬削京观加土为坟
　　以金帛赐突厥赎男女八万口
　　秋八月杀大理丞张蕴古
　　河内人李好徳有心疾妄为妖言大理丞张蕴古按之奏好德实被疾不当坐治书侍御史权万纪【京兆万年人】劾奏蕴古相州人而好徳兄厚徳为其刺史故蕴古阿意纵之上怒斩之既而悔之因诏自今有死罪虽令即决仍三覆奏乃行刑【万纪与李御史李仁发俱以告讦有宠大臣数被谴怒魏征谏曰此等小人不识大体以讦为直以谗为忠陛下非不知其无堪但取其无所避忌欲以警防羣臣耳而彼挟恩依势逞其奸谋凡所弹射皆非有罪陛下纵未能举善以厉俗奈何昵奸以自损乎上黙然既而万纪等皆得罪】
　　九月帝猎于后苑
　　上逐兎于后苑将军执失思力【本突厥酋长】谏之曰天命陛下为华夷父母奈何自轻上又将逐鹿执失思力脱巾解跪而固谏上为之止
　　冬十月诏议封建
　　初上问公卿以享国久长之策萧瑀对曰三代封建而长久秦孤立而速亡上以为然至是令羣臣议之【魏征以为京畿税少多资畿外若尽以封建经费顿阙又燕秦赵代俱带外夷若有警急追兵内地难以奔赴李百药以为勲戚子孙皆有民社易世之后将骄滛自恣攻战相残害民尤深不若守令之迭居也顔师古以为不若分王宗子勿令过大间以州县杂错而居互相维持足扶京室为置官僚皆省司选用法令之外不得擅作威刑朝贡礼仪具为条式一定此度万代无虞于是诏宗室勲贤宜令作镇籓部贻厥子孙所司明为条例定等级以闻】
　　十一月林邑新罗【弁韩苗裔居汉乐浪地今为朝鲜□庆尚道】入贡
　　先是林邑献大珠【石珠也日中以艾借珠辄火出】有司以其表辞不顺请讨之上不许至是林邑复献五色鹦鹉新罗献美女【魏征以为不宜受上曰林邑鹦鹉犹能自言其苦寒思归其国况女逺别亲戚乎】各付使者归之
　　十二月开党项【注见前】之地为十六州
　　党项内属者前后三十万口
　　制自今决死刑者皆覆奏决日彻乐减饍
　　上谓侍臣曰朕以死刑至重故令三覆葢欲思之详熟也而有司须臾之间三覆已讫又断狱者惟据律文虽情在可矜而不敢违法其间岂能尽无寃乎古者刑人君为之彻乐减饍朕庭无常设之乐然常为之不啖酒肉但未有着令耳于是制决死囚者二十中五覆奏下诸州者三覆奏行刑之日尚食勿进酒肉内教坊【武徳中置以防乐】及太常不举乐皆令门下覆视有据法当死而情可矜者录状以闻由是全活甚众【上尝与侍臣论狱魏征曰炀帝时尝有盗发捕得拷讯服罪者二千余人悉令斩之大理丞张元济寻其状惟五人尝为盗余皆平民竟不敢执奏尽杀之上曰此岂惟炀帝无道其臣亦不尽忠君臣如此何得不亡公等宜戒之上又尝谓执政曰朕常恐因喜怒妄行赏罚故欲公等极谏公等亦宜受人谏不可以已之所欲恶人违之茍自不能受谏安能谏人】
　　康国【西域国其王姓温本月支氏居祁连北为突厥所破稍南依葱岭即有其地支数分为九国康其一也】求内附
　　康国求内附上曰前代帝王好招来絶域以求逺服之名无益于用而糜弊百姓今康国内附傥有急难于义不得不救师行万里岂不疲劳劳百姓以取虚名朕不为也遂不受【上谓侍臣曰治国如治病病虽愈犹宜将防傥遽自放纵病复作则不可救矣今中国幸安四夷俱服诚自古所稀然朕日甚一日惟惧不终故欲数闻卿辈谏争也魏征曰内外治安臣不以为喜惟喜陛下居安思危耳】
　　【壬辰】六年春正月乙卯朔日食
　　羣臣请封禅不许
　　初羣臣数请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝不若始皇邪且事天扫地而祭何必登泰山之巓封数尺之土然后可以展其诚敬乎已而羣臣固请不已上亦欲从之魏征独以为不可上曰公不欲朕封禅者以功未髙邪徳未厚邪中国未安四夷未服邪年谷未丰符瑞未至邪对曰今虽有此六者然戸口未复仓廪尚虚车驾东巡供顿劳费又伊洛以东灌莽极目而逺夷君长皆当扈从此乃引戎狄入腹中而示之以虚弱也况赏赉不赀未厌逺人之望给复连年不偿百姓之劳崇虚名而受实害陛下焉用之防河南北数州大水事遂寝【明年羣臣复以为请上喻以旧有疾恐登髙増剧乃止】
　　【范氏祖禹曰封禅实自秦始古无有也太宗方明而佞者犹倡其议独魏征以为时未可而亦不以为非也后议其礼征亦与焉髙宗明皇遂踵而行之终唐之世惟栁宗元以封禅为非世俗之惑可胜叹焉】
　　三月如九成宫【即隋仁寿宫帝修之因更名】
　　上幸九成宫避暑监察御史马周上疏曰大安宫【太上皇所居】在城西制度卑小而车驾独为避暑之行是太上皇留暑中而陛下居凉处也温凊之礼臣窃有所未安且太上皇春秋已髙陛下宜朝夕视膳今九成宫去京师三百余里太上皇或时思念陛下陛下何以赴之然今行计已成不可复止愿速示返期以解众惑上深纳之
　　以长乐公主【帝第五女长孙皇后所生】嫁长孙冲
　　长乐公主出降敕有司资送倍于永嘉长公主【髙祖女唐制姑为大长公主姊妹为长公主女为公主】魏徴谏曰昔汉明帝欲封皇子曰我子岂得与先帝子比皆令半楚淮阳今奈何资送公主反倍于长主乎上入告皇后后叹曰妾数闻陛下称重魏征不知其故今观其引礼义以抑人主之私情乃知真社稷之臣也因请遣中使厚赐征且语之曰闻公正直乃今见之愿公常秉此心勿转移也【上尝罢朝怒曰会须杀此田舍翁后问谓谁上曰魏征毎廷辱我后退具朝服曰妾闻主明臣直今魏征直由陛下之明故也妾敢不贺上乃悦】
　　秋闰七月宴近臣于丹霄殿
　　上宴近臣于丹霄殿长孙无忌曰王珪魏征昔日仇雠不谓今日得同此宴上曰征珪尽心所事故我用之然征每谏我不从我与之言辄不应何也魏征对曰臣以事为不可故谏若陛下不从而臣应之则事遂施行故不敢应上曰应而复谏何伤对曰昔舜戒羣臣尔无面从退有后言臣心知其非而口应陛下乃面从也岂稷契事舜之意邪上大笑曰人言魏征举止疎慢我视之更觉妩媚正为此耳征起拜谢曰陛下开臣使言故臣得尽其愚若陛下拒而不受臣何敢数犯顔色乎【上谓王珪曰元龄以下卿宜悉加品藻且自谓与数子何如曰孜孜奉国知无不为臣不如房元龄才兼文武出将入相臣不如李靖敷奏详明出纳唯允臣不如彦博处繁治剧众务毕举臣不如戴冑耻君不及尧舜以谏诤为己任臣不如魏征至于激浊扬清嫉恶好善臣于数子亦有征长上深以为然众亦服其确论　上指殿屋谓侍臣曰治天下如建此屋营构既成勿数改移茍易一欀正一瓦践履动摇必有所损若慕竒功变法度不恒其徳劳扰实多　上曰人主惟一心而攻之者甚众或以勇力或以辩口或以谄防或以奸诈或以嗜欲辐辏攻之各求自售以取宠禄人主稍懈而受其一则危亡随之此其所以难也　丄尝临朝谓侍臣曰朕为人主常兼相之事给事中张行成退而上书以为禹不矜伐而天下莫与之争陛下拨乱反正羣臣诚不足望清光然不必临朝言之以万乘之尊乃与羣臣校功争能臣窃为陛下不取上甚善之】
　　九月如庆善宫【元和志在武功县南临渭水】
　　庆善宫上生时故宅也因宴赋诗被之管弦命曰功成庆善乐使童子八佾为九功之舞大宴防与破陈舞偕奏于庭【同州刺史尉迟敬徳与坐者争长殴任城王道宗目几眇上不怿而罢谓敬徳曰朕欲与卿等共保富贵然卿居官数犯法乃知韩彭葅醢非髙祖之罪也敬徳由是始惧而自戢】
　　【癸巳】七年春正月宴元武门奏七徳九功舞
　　更名破陈乐曰七徳舞太常卿萧瑀以为形容未尽请并写武周仁杲建徳世充擒获之状上曰彼皆一时英雄朝臣或尝北面事之覩其故主屈辱之状能不伤乎瑀谢不及【魏征欲上偃武修文毎侍宴见七徳舞辄俛首不视见九功舞则谛观之】
　　王珪罢以魏征为侍中
　　上与侍臣论安危之本温彦博曰愿陛下常如贞观初则善矣上曰朕比来怠于为政乎魏征曰贞观之初陛下节俭求谏不倦比来营缮微多谏者颇有忤防此所以异耳帝欣然纳之【上问魏征曰羣臣上书可采及召对多失次何也对曰臣观百司奏事常数日思之及至上前三分不能道一况谏者拂意触忌非陛下借之辞色岂敢尽其情哉上由是接羣臣辞色愈温尝曰炀帝多猜忌对羣臣多不语朕则不然君臣相亲如一体耳上谓侍臣曰朕比来决事或不能皆如律令公辈以为事小不复执奏夫事无不由小以致大此乃危亡之端也昔龙逄忠谏而死朕每痛之焬帝骄暴而亡公辈所亲见也公辈常宜为朕思焬帝之亡朕常为公辈念龙逄之死何患君臣不相保乎　上谓魏征曰为官择人不可造次用一君子则君子皆至用一小人则小人竞进对曰然天下未定则専取其才不考其行丧乱既平则非才行兼备不可用也】
　　造浑天仪
　　直太史李淳风【岐州雍人】以灵台候仪【后魏斛兰所作】制度疎畧但有赤道更请造浑天黄道仪至是奏之【淳风上言自汉洛下闲作浑仪其后贾逵张衡皆有之而推验七曜并循赤道葢浑仪无黄道久矣上因诏为之仪表里三重一曰六合仪二曰三辰仪三曰四游仪皆用铜为之】
　　秋九月山东四十余州水遣使赈之
　　赦死囚三百九十人
　　先是上亲録系囚见应死者悯之纵使归家期以来秋来就死仍敕天下死囚皆纵遣使至期来诣京师至是皆如期自诣朝堂上皆赦之
　　冬十一月以长孙无忌为司空
　　无忌固辞曰臣忝预外戚恐天下谓陛下为私上曰吾为官择人惟才是与茍不才虽亲不用如有才虽讐不弃今日之举非私亲也
　　十二月帝奉太上皇置酒未央宫
　　上从上皇宴故汉未央宫上皇命颉利可汗起舞冯智戴【盎之子】咏诗既而笑曰胡越一家古未有也帝捧觞上寿曰此皆陛下教诲非臣智力所及昔汉髙祖亦从太上皇宴此宫妄自矜大臣不取也上皇大悦
　　赐太子庶子于志宁孔頴达等金帛
　　帝谓志宁曰朕年十八犹在民间民之疾苦情伪无不知之及区处世务犹有差失况太子生长深宫百姓艰难耳目所未渉能无骄逸乎卿等不可不极谏太子好嬉戏颇亏礼法志宁与頴达数直谏上闻而嘉之各赐金一斤帛五百匹
　　削工部尚书段纶阶
　　纶奏征巧匠上令试之纶使造傀儡【木偶戏也列子周穆王时偃师为木人能歌舞即此】上曰求巧工以供国事今先造戏具岂百工相戒毋作淫巧之意邪乃削纶阶
　　【甲午】八年春正月以李靖等为黜陟大使分行天下上欲分遣大臣循行黜陟未得其人李靖荐魏征上曰征箴规朕失不可一日离左右乃命靖等十三人分行天下察长吏贤不肖问民间疾苦礼髙年赈穷乏褒善良起淹滞俾使者所至如朕亲覩
　　夏五月辛未朔日食
　　秋七月山东河南大水
　　冬十月以李靖为特进
　　先是靖拜右仆射【靖性沉厚毎与时宰议政恂恂如不能言】既而以疾辞位上曰朕嘉公意欲以公为一代楷模故不相违乃拜特进俟疾小瘳间三二日一至中书门下平章政事【欧阳修曰平章事之名始于此】
　　吐蕃【本西羌属姓勃窣野居析支水西在吐谷浑西南今西藏地是】遣使入贡【刘友益曰此吐蕃通中国之始】
　　吐蕃自隋以来未尝通中国其王称赞普俗不言姓王族皆曰论官族皆曰尚近世浸彊胜兵数十万赞普弃宗弄赞有勇畧四邻畏之遣使入贡仍请昏诏遣使者往慰谕之
　　吐谷浑寇凉州以李靖为大总管帅诸军讨之
　　吐谷浑可汗伏允老耄其臣天柱王用事数入塞侵盗诏大举讨之上欲以李靖为将为其老重劳之靖闻之请行上大悦以靖为西海道行军大总管节度诸军讨之
　　聘郑氏为充华【唐妇官九嫔之一】既而罢之
　　帝聘郑仁基女为充华册使发魏征闻其尝许嫁士人陆爽遽上表諌帝大惊自责命停册使房元龄等奏许嫁无显状爽亦表言初无此议帝谓征曰羣臣或容希合爽亦自陈何也对曰彼以陛下为外虽舍之或隂加罪谴故尔帝笑曰朕之言不能使人必信如此邪
　　以皇甫徳参为监察御史
　　中牟丞皇甫徳参上言修洛阳宫劳人收地租厚敛俗好髙髻葢宫中所化上怒谓房元龄等曰徳参欲国家不役一人不收斗租宫人皆无髪乃可其意邪欲罪之魏征曰言不激切不能动人主之心陛下择焉可也上曰朕罪此人则谁复敢言者乃赐绢二十匹他日征奏言陛下近日不好直言虽勉强含容非曩时之豁如上乃更加优赐拜监察御史【中书舍人髙季辅上言外官卑品犹未得禄饥寒切身难保清白宜量加优给然后可责以不贪比见帝子拜诸叔叔皆答拜紊乱昭穆宜训之以礼上善之髙季辅名冯以字行徳州蓚人】
　　【乙未】九年夏五月太上皇崩
　　先是上皇徙居大安宫【在三年】及是崩于垂拱殿
　　李靖伐吐谷浑破之
　　任城王道宗击破吐谷浑其可汗伏允悉烧野草轻兵走入碛诸以为马无草未可深入侯君集曰虏一败之后鼠逃鸟散取之易于拾芥此而不乗后必悔之李靖从之中分其军为两道靖与薛万均李大亮由北道君集与道宗由南道靖等败吐谷浑于牛心堆【在今西宁边外湟河西水经注牛心川水东北流迳牛心堆又东北入湟水】又败诸赤水源【在今青海南隋于此置赤水县】君集道宗引兵行无人之境二千余里盛夏降霜人龁氷马噉雪追及伏允于乌海【在青海汉哭山西】与战大破之靖督诸军经积石河源【唐书吐谷浑传君集道宗次星宿川望积石山览观河源星宿川即元史所云星宿海积石山即唐人所云大积石注俱详见前】穷其西境袭破伏允牙帐斩首数千级获杂畜二十余万伏允子顺斩天柱王来降伏允脱身走众散稍尽为左右所杀国人立顺为可汗诏以为西平郡王顺未能服其众【顺久质中华国人不附】命李大亮将精兵数千为其声援既而顺竟为国人所杀上复使侯君集将兵立其子诺曷鉢为可汗【总管髙甑生后军期李靖按之甑生诬靖谋反按验无状甑生坐减死徙邉或言甑生秦府功臣宜寛其罪上曰国家功臣多矣若甑生获免则人人犯法安可复禁乎靖自是阖门杜絶宾客虽亲戚不见】
　　秋七月诏礼官议庙制
　　谏议大夫朱子奢请立三昭三穆而虚太祖之位于是増修太庙附农府君【名重耳凉武昭王之孙】及髙祖并旧神主四为六室房元龄等议以凉武昭王为始祖于志宁以为武昭王非王业所因不可为始祖上从之
　　冬十月葬献陵【在今西安府三原县东南】
　　初诏山陵依汉长陵【汉髙祖陵】故事秘书监虞世南上疏以为陛下圣徳度越唐虞葬亲乃以秦汉为法臣窃为陛下不取愿依白虎通为三仞之坟节损制度刻石陵旁藏书宗庙用为子孙之法疏奏不报世南复奏上乃诏有司议之房元龄等以为汉长陵九丈原陵【光武陵】髙六丈今九丈则太崇三仞则太卑请依原陵之制从之【又诏太原立髙祖庙秘书监顔师古以为寝庙应在京师汉世郡国立庙非礼乃止】
</div>
    <div class="pagination">
<a href="御批历代通鉴辑览_page111.html">上一页</a><span>...</span><a href="御批历代通鉴辑览_page107.html">107</a><a href="御批历代通鉴辑览_page108.html">108</a><a href="御批历代通鉴辑览_page109.html">109</a><a href="御批历代通鉴辑览_page110.html">110</a><a href="御批历代通鉴辑览_page111.html">111</a><span class="current-page">112</span><a href="御批历代通鉴辑览_page113.html">113</a><a href="御批历代通鉴辑览_page114.html">114</a><a href="御批历代通鉴辑览_page115.html">115</a><a href="御批历代通鉴辑览_page116.html">116</a><a href="御批历代通鉴辑览_page117.html">117</a><span>...</span><a href="御批历代通鉴辑览_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
