<!DOCTYPE html>
<html>
 <head>
  <meta charset="utf-8"/>
  <title>
   御定资治通鉴纲目三编 - 第 66 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定资治通鉴纲目三编 - 第 66 页/共 73 页
  </h1>
  <div class="content">
   御定资治通鉴纲目三编卷三十五
&lt;史部,编年类,御定资治通鉴纲目三编&gt;
　　钦定四库全书
　　御定资治通鉴纲目三编卷三十六
　　【起甲戌明庄烈崇祯七年尽两子明庄烈崇祯九年】凡三年
　　【甲戌】七年春正月以陈竒瑜总督河南山陜川湖军务讨流贼
　　【初流贼既自秦入晋掠河北畿南闗中寇患少纾竒瑜时为延绥巡抚复分遣文武将吏擒斩贼渠截山虎等百七十七人他贼多解散独钻天哨开山斧据永寜闗前阻山险下临黄河贠固数年不下竒瑜谓是不可以力取乃隂简鋭士阳言总制机檄发兵令贺人龙将之而西身为后劲直抵延川俄策马东曰视吾马首所向潜师疾走入山贼不虞大兵至惊溃焚其巢斩首千六百有竒二贼俱馘分兵击斩贼首一座城等获首级五百五十延水羣盗尽平竒瑜威名著闗陜至是贼南渡河躙湖广窥四川廷议诸镇抚事权不一宜设大臣统之多推荐洪承畴以承畴方督三边不可易乃擢竒瑜兵部侍郎兼右佥都御史总督五省军务专办流贼】质实【永寜闗即延水闗注见前陈竒瑜字玉铉保徳州人】
　　贼自郧阳渡汉遂入四川二月陷夔州
　　【先是贼既渡河张应昌追败之灵寳汤九州李卑又败之嵩县内乡及入湖广卑又败之光化贼闻官军至辄以老弱委之而精鋭多前走故诸将动称捷报功贼势弥炽郧阳诸属邑皆先后陷房县知县贡从贵保康知县方国儒竹溪训导王绍正死之贼遂自郧阳渡汉薄谷城犯襄阳羣贼毕防分陷紫阳平利而拥众南攻兴山破其城杀知县刘定国縦掠归州巴东夷陵突入四川攻夔州城中仓猝无备通判推官悉遁同知何承光摄府事率吏民固守力竭城陷承光整衣冠危坐贼入杀之投尸于江又陷大寜杀知县髙日临训导髙锡廵检陈国俊其他部连陷巫山通江巡检郭缵化指挥王永年力战死自贼起陜西转寇山西畿辅河南北及湖广四川陷州县以数十计未有破大郡者夔州地称天险及是失守逺近震动会秦良玉自石砫赴援川北副将张令复以兵扼诸要害贼不敢进乃析其党为二一走还楚一自通江走广元冲百丈闗杀守备郭震展指挥田实由七盘阳平闗入秦以抵巩昌总督洪承畴御之秦州贼遂越两当袭破鳯县主簿吉永昌教谕李之蔚乡官魏炳皆遇害贼又析其党为二一由鳯县奔实维汧阳一向汉中取间道犯城固洋县东下石泉汉险投乡官杨呈秀会于汉中兴安以窥商雒商州防守阎调化勦贼于雒被执不屈死而张献忠亦自应山西奔商雒以十三营流入汉南】质实【光化宋析谷城县地置干徳寻改光化谷城隋置明并属襄阳府今因之紫阳明正徳八年于金川地立紫阳堡寻升县属兴安州以于汉中府今升兴安为直隶州县仍属马归州唐置明洪武元年废寻复置以秭归县省入隶荆州府　本朝雍正六年升直隶州十三年改属宜昌府巴东隋置明初属夷陵州隆庆四年改属归州今属宜昌府夷陵汉县北周为硖州隋唐宋为夷陵郡治元为硖州路治明初为硖州府治洪武九年降夷陵州属荆州府　本朝雍正十三年改设东湖县为宜昌府治七盘闗在广元县北一百六十里七盘岭上两当后魏置明属徽州以隶于巩昌府　本朝雍正七年改属秦州鳯县西魏鳯州明降县属汉中府今因之城固汉县洋县唐洋州明降县与城固并属汉中府今因之石泉西魏置元省明复置并属兴安州以隶于汉中府今属兴安直隶州贡从贵元城人方国儒字道醇歙人事母以孝闻贼大入湖广将吏率望风先奔保康邑小素无兵贼至国儒率乡兵出御力不支城陷被执骂贼中七刄死何承光镇远人死事后赠夔州知府髙日临字俨若鄱阳人贼攻大寜见势弱不能御齧指书牒乞援上官率众捍贼北门兵败被执大骂不屈贼碎其体焚之高锡之妻女陈国俊之妻亦皆遇害吉永祚挥县人为鳯县主簿谢事将归会贼至知县弃城遁永祚倡义拒守城破北面再拜曰臣虽小吏尝食禄于朝不敢以谢事逃责子士枢士模皆死事闻赠汉中府经歴同死难之李芝蔚魏炳赠恤有差杨呈秀官顺庆知府大计罢归贼至佐有司守御力战被执大骂贼磔之其弟呈芳单骑入贼营斩贼数十重创死阎调化商州人以武进士署商州防守事六年冬奉檄入雒剿贼至是殉节　本朝乾隆四十一年追諡方国儒吉永祚髙日临王永年郭震辰田实杨呈秀烈愍贡从贵何承光阎调化节愍王绍正等并入祠】
　　三月丁亥朔日有食之
　　夏四月山西陜西大饥
　　【山西赤地数千里大饥人相食给事中吴甘来疏请发粟以赈且言山西总兵张应昌等多杀难民冒功中州诸郡畏官军甚于贼陛下生之而不能武臣杀之而不顾臣实痛之又言赏罚者将将大机权也陛下加意边陲赏无延格乃闽海献捷黔蜀争功待勘累年急则用其死绥缓则东以文法况封疆之罚武与文二内与外二士卒与将帅二受命建牙或逮或逐而跋扈将帅罪状已暴止于戴罪偏禆不能令士卒将帅不能令偏禆督抚不能令将帅将聴贼自来自去谁为陛下翦其凶逆者疏入诏发帑赈饥而军政无章如故】
　　五月大旱
　　【帝因旱求言给事中黄绍杰乃疏论温体仁畧言汉世灾异策免三公宰执亦因罪以求罢今者乆旱陛下修明政治纳谠言可谓应天以实矣而雨译不降何哉天有所甚怒而不觧也次辅温体仁者秉政数载上干天和无嵗不旱防无日不风霾无处不盗贼无人不愁怨秉政既乆窥益工中外趋承益巧一人当用则曰体仁意未遽尔也一事当行则曰体仁闻恐不乐也覆一疏建一议又曰虑体仁有他属不然则体仁忌讳无撄其凶锋也凡此召变之尤愿陛下罢体仁以回天意体仁罢而甘霖不降杀臣以正欺君之罪帝方眷体仁贬绍杰一秩体仁疏辨且讦其别有指授绍杰言廷臣言事指及乗舆犹荷优容一字涉体仁必遭贬黜谁不自爱为人指授耶因列其罪状且曰臣所仰祝圣明洞烛体仁奸欺者其説则有两端下惟朋党一语可以箝言官之口挑善类之祸上惟票拟一语可以激圣明之怒葢偾悮之愆体仁犹辨且以明党为言绍杰遂言体仁受铜商王诚金体仁长子俨受巡抚沈棨及两淮巡盐髙钦顺等金皆万计体仁用门客王治东南之利皆其转输体仁私邸两被盗失黄金寳玉无算匿不敢言帝怒调为上林苑署丞迁行人司副】
　　六月陈竒瑜围贼于车箱峡贼伪降竒瑜縦遣之贼遂叛防所过州县
　　【先是竒瑜檄诸将会兵陜州图进勦而廷议以郧阳属邑皆陷逮抚治将元仪擢大名副使卢象升代之助竒瑜勦贼防贼之自蜀还楚者张应昌击之五岭山败绩身中一矢退还贼遂大入又分其党为三一犯均州往河南一犯郧阳往淅川一渡河犯商南竒瑜乃驰至均州檄陜西巡抚练国事驻商南遏其西北河南巡抚元黙驻卢氏遏其东北湖广巡抚唐晖驻南漳遏其东南竒瑜偕象升由竹谿至平利之乌林闗十余战大破之总兵官邓玘及别将杨化麟杨世恩周任鳯杨正芳等分道击贼复连胜副将刘迁等搜竹溪平利贼先后斩馘三千有竒擒其魁十余人防将贺人龙等逐贼八昼夜至紫阳贼死者万余人竒瑜以湖广贼多鼓行而西谓贼不足平乃遣游击唐通防汉中以防藩封防将贺人龙刘迁夏镐扼畧阳沔县防贼西遁副将杨正芳余世任扼褒城防贼北遁自督副将杨化麟栁国镇等驻洋县防贼东遁又檄练国事卢象升元黙各守要害截贼奔逸贼见官军四集大惧悉遁兴安之车箱峡诸渠魁髙迎祥李自成张献忠等咸在焉峡四面巉立中亘四十里易入难出贼误入其中山上居民下石击或投以炬火且累石塞其口路絶无所得食困甚又大雨二旬弓矢尽脱马乏刍死者过半自成窘甚用其党顾君恩谋以重寳赂竒瑜左右及将帅伪请降竒瑜意轻贼有骄色遽许之悉籍其名劳遣归农每百人以一安抚官防之檄所过州县具糗粮传送诸将无邀击以挠抚事贼既出栈道即大噪叛尽杀安抚五十余人屠所过七州县署麟游知县董时和死之而贼之屯汉兴者亦自略阳来防闗中大震竒瑜悔失计因委罪他人以自解贼初叛猝至鳯翔诱开城守者知其诈绐以缒城上杀其先登者三十六人余噪而去其犯寳鸡者亦为知县李嘉彦所挫竒瑜遂劾嘉彦又鳯翔乡官孙鹏等挠抚局帝怒遣嘉彦鹏及士民五十三人竒瑜又委罪练国事国事上言汉南贼尽入栈道竒瑜檄止兵臣未知所抚实数及见竒瑜疏八大王部万三千余人蝎子块部万五伯余人张妙手部九千一百余人八大王又一部八千三百余人臣不觉仰天长叹夫一月内抚强寇四万余尽从栈道入内地食饮何自出安得无剽掠且官军防防一大帅止将三千人而一贼魁反拥万余众安能受纪律耶贼皆借口归借然延安州县骤増四万余人安集何所合诸征勦兵不满二万而降贼逾四万岂内地兵力所能支宜其连陷名城而不可救也若咎臣不堵勦则先有止兵檄矣若云贼已受抚因误杀使人致然则未误杀之先何为破麟游永夀为今之计惟急调大将致讨若仍以愿回原籍禁兵勿勦三秦之楇安所终极哉疏入事已不可为遂逮国事下狱】质实【车箱峡在兴安州界五岭山在均州界均州战国时为均陵隋置均州明属襄阳府今因之淅州后魏置后周省入中乡县五代梁复置浙水金省入内乡明成化时复置属邓州以隶于南阳府今径属南阳府乌林闗在平利县东南二百七十里一名武陵闗襄城汉褒中隋改褒城明属汉中府今因之永夀唐析新平县地置明属干州以隶于西安府今升干州为直隶州县仍属焉唐晖歙人董时和阳武人以扶风县丞署麟逰县事城陷遇害时麟游生员赵应璧随母避贼贼至母投崖死应璧从之本朝乾隆四十一年追諡时和节愍应璧入祠】
　　发明【车箱峡之役实为流贼殄灭之一机时李自成张献忠同困峡中进退不可刍粮俱尽已成束手待毙之势而陈竒瑜遣分防截其遁逸于兵法亦握胜算一旦举而殱之易如反掌积年巨冦得以扫荡芟夷天时地利未有若斯之宜者何乃为左右所愚寻杨鹤之覆辙而縦之使逝至令困兽出柙反噬益甚厥后盗氛日张毒流海宇延祸无穷史称流贼之肆毒始于杨鹤而成于陈竒瑜信矣庄烈不早烛受降之失计至连陷名城犹聴其饰词卸过转逮御冦之孙鹏李嘉彦以为流贼报仇及练国事之疏叙竒瑜失策之罪极为透悉复以事不可为而逮国事下狱政刑颠倒坐失事机明之亡岂尽天为之哉】
　　秋七月我
　　大清兵入上方堡至宣府京师戒严
　　【先是宣府巡抚沈棨遣使乞和于大清与我阿什违尔汉达雅齐龙什卫塞桑等刑白马乌牛定议寻二哨卒出边被获大清以约既定即遣还之有三人私入边者斩一人界上鞭二人百贯其耳还所取物于边吏我大兵征察哈尔道出宣府边城多頽坏我】
　　【太宗文皇帝谕军士无或蹂躙而廷议责棨専擅尚书熊明遇曲为棨解帝不悦逮棨下吏明遇亦为言官劾罢于是辽东诸将间出边扰我属部戕害二十余人张家口守臣复多匿逋逃】
　　【大清屡谕责之怙不悛及察哈尔既下林丹汗走死其宰桑巴图鲁噶尔马济农等率众降独卜内额尔等携察哈尔汗之二妻一妹及其部众奔榆林西宣大寜锦诸边吏欲冐为功争招纳之】
　　【大清兵由察哈尔凯旋因入边问罪四路并进自宣府趋应州畧大同下得胜堡防将李全自缢进攻保安知州阎生斗集吏民拒守城破被执死之守备徐国泰判官李师圣吏目王本立训导张文魁生员姚时中张师载亦同死旋入灵邱知县蒋秉采募兵坚守力屈众溃投缳死合门殉之守备于世竒把总陈彦武马如豸典史张标教谕路登甫并战死又守备张修身常汝忠亦先后殉节死沿边城堡多失守逺近】
　　【震慴特诏总兵陈洪范守居庸保定巡抚丁魁楚守紫荆雁门总兵尤世威吴襄等援边而以宣大总督张宗衡节制各镇援兵宗衡暨总兵曹文诏张全昌等皆不敢战代王母杨太妃命宗衡等求和我】
　　【六清亦布告以申讨之意既下万全左卫遂班师宗衡文诏全昌及巡抚胡沾恩等并遣戍山西巡抚吴甡请留文诏全昌勦晋贼自赎帝可之兵部议令文诏驰勦河南贼甡复抗疏争请先平晋贼后入豫帝不许而文诏以甡有恩意取道太原为甡所留时山西降盗王刚王之臣通天柱等已为前巡抚戴君恩所斩独贺宗汉刘浩然王加计犹拥众自恣剽掠城邑垣曲典史秦宗恩黎城布衣李养裕先后以督乡勇捍贼死甡阳为招抚宻令参将猛如虎虎大威刘光祚等图之山西盗尽平明年鳯阳告陷文诏遂整兵南】质实【得胜堡在大同县北八十里东至边墙三里北至边墙三里明嘉靖十八年筑城今日得胜路灵邱汉县明属蔚州以隶于大同府今径属大同府垣曲汉垣县宋改垣曲明属绛州以隶于平阳府今升绛州为直隶州县仍属焉阎生斗汾西人徐国泰上虞人妻薛氏妾王氏阖门十三人皆殉节李师圣隆谷人薛秉采全州人秦忠文武阳人　本朝乾隆四十一年追諡徐国泰烈愍李全阎生斗蒋秉采于世竒张修身常汝忠节愍李师胜秦宗文李养裕等并入祠丁魁椘永城人代王传防代简王桂十一世孙崇祯间袭封】
　　冬十一月陈竒瑜有罪下狱以洪承畴代之
　　【给事中顾国寳御史傅永淳交章劾竒瑜受贿縦贼诏锦衣官逮讯而以洪承畴代时贼已蔓延不可扑灭大学士温体仁谓山西巡抚吴甡曰流贼癣疥疾不足忧也竒瑜罪当死有庇之者未防谪戍边】质实【顾国寳南通州人傅永淳灵夀人】
　　贼自陜西出犯河南
　　【贼既轶出车箱峡大掠所过州县拥众而西陷澄城围郃阳比洪承畴兵至解围去转冦平凉邠州进攻隆徳破其城杀知县费彦芳乡官杨秦初生员杨泰运皆殉节死遂薄静海州固原参政陆梦龙率游击贺竒勲都司石崇徳御之贼初不满千已而大炽梦龙所将止三百余人被围数重贼矢石如雨突围不得出二将抱梦龙泣梦龙挥之曰何作此妇孺态大呼奋击手馘数人与二将俱战死未防复围陇州贺人龙驰救之贼悉众环攻李自成以人龙同里闬遣其将髙杰遗书招之令反人龙不报固守两月左光先救至围始解廷议以贼聚陜西诏河南兵入潼华湖广兵入商雒四川兵由兴汉山西兵出蒲州韩城共讨贼而湖广一军寻覆于雒南副总兵杨正芳及禆将张上达皆死之当是时贼二十余万往来闗中连营辄百余里别贼万余屯雒南阌乡蹂躙郡邑数十诸将先后以死事著者有总兵殷体信游击丁孔应指挥孝学牧守备史大勲昌平镇将凌元机胡良翰花马池营千总蔡应昌而甘泉知县蒲来举崇信知县厐瑜山阳知县董三谟珍州知州娄琇麟游知县吕鸣世则皆以长吏殉城死其士民仗义者泾阳布衣王祚以捍贼死耀州生员宋绪汤以詈贼死贼氛方日炽闻承畴将合诸路兵进勦贼渠髙迎祥李自成遂窜入终南防西寜兵变杀将领承畴还军定乱贼又出终南分陷闗陇及承畴自甘肃引兵而东贼乃悉众东奔陷陈州灵寳汜水荥阳河南复震贼每营数万兵更畨进皆因粮宿饱官军寡备馈饷或不继贼介马驰一日夜数百里官军步多骑少行数十里辄疲乏以故多畏贼时左良玉扼新安渑池陈治邦驻汝州陈永福扼南阳皆坐甲自保良玉前在怀庆与督抚议不合因是生心缓追养寇多收降者以自重督抚檄调不时应命渐有跋扈端实无意杀贼而贼传良玉且至移壁梅山溱水间】质实【邠州西魏置豳州唐改豳曰邠明属西安府　本朝雍正三年直隶陜西省隆徳金升徳顺州之龙徳寨为县明属静寜州以隶于平凉府今径属平凉府崇信唐于原州地筑崇信城宋始置县泾州唐置明并属平凉府今因之梅山在郑州西南三十五里与新郑县接界费彦芳崇徳人按崇徳明属嘉兴府　本朝康熙元年改石门杨泰初官松江通判方里居贼陷城与子生员善俱赴井死杨泰运为贼所执骂不絶口断舌死陆梦龙浙江山隂人赠太仆卿殷体信朔州人战殁于阵丁孔寜夏人被执不屈遇害李学牧亦寜夏人陷贼中与王风木等谋举义事泄北面再拜受刅史大勲长安人率兵逐贼马蹶被执为所杀凌元机胡良翰皆汤九州部将贼屯阌乡九州遣元机良翰搜山败殁蔡应昌寜夏中卫人赴勦血战死蒲来举蓬溪人贼犯甘泉守备孙守发拥兵不救城陷来举手刃数贼死之赠光禄少卿厐瑜字坚白公安人崇信故无城遭兵荒县止贫户百余瑜知贼必至集士民筑土垣以守流涕誓死职防天大雨土垣尽圯贼大至瑜急解印遣家人赍送上官端坐堂上贼捽令跪瑜骂曰贼奴敢辱官长拔刀胁之骂益厉贼掠城中无所有执至野外剖心裂腹而死赠固原知州董三谟黎平人与父嗣成弟三元俱殉难妻李氏亦携子女偕死赠光禄丞娄琇湘隂人知泾州城陷死赠太傼少卿吕鸣世福建人麟游屡被贼鸣世抚居民有恩城陷贼不忍加害自絶食六日卒按湖广通志有知府简而可者遂安人亦于是年殉节死　本朝乾隆四十一年追諡陆梦龙忠烈费彦芳贺竒勲石崇徳杨正芳张上达殷体信蒲来举厐瑜娄琇烈愍杨泰初凌元机胡良翰丁孔应李学牧吏大勲董三谟吕鸣世简而可节愍杨泰运蔡应昌等并入祠】
　　【乙亥】八年春正月诏洪承畴出潼闗讨贼
　　【帝以河南贼炽命承畴出潼闗与山东巡抚朱大典协勦时贼方屯梅山溱水乗间陷上蔡固始诸县闻承畴将出闗遂大会羣贼于荥阳老回回曹操革里眼左金王改世王射塌天横天王混十万过天星九条龙顺天王及髙迎祥张献忠共十三家七十二营议敌官军未决李自成进曰匹夫犹奋况十万众乎官兵无能为也宜分定所向利钝聴之天皆曰善乃议革里眼左金王当川湖兵横天王混十万当陜兵过天星扼河上缀河南兵迎祥献忠及自成畧东方老回回九条龙往来策应陜兵鋭益以射塌天改世王所破城邑子女玉帛惟均众如自成言始迎祥与献忠并起比肩而自成乃迎祥支党不敢与献忠偶及是遂相颉颃与俱东掠自固夀扺霍邱陷其城县丞张有俊教谕倪可大训导何炳若乡官戴廷对田既庭举人王毓贞张灿恒死焉遂燔夀州攻颍州知州尹梦鼇通判赵士寛方谒上官于鳯阳骤闻贼至立驰还贼已抵城下率民壮固守城北有髙楼可瞰城中诸生刘廷传请先据之梦鼇以为然而廷传所统皆市人不可用贼遂据楼以攻且凿城頽数丈城上人皆走止之不可梦鼇持大刀独当城壤处杀贼十余人身被数刃贼众毕登遂投城下乌龙潭死城既陷士寛率众巷战力竭亦赴水死颍川卫左州治西北隅贼分攻卫指挥李从师王廷俊千户孙升田三震百户罗元庆田得民王之麟前所百户汪檀俱乗城战死卫经歴胡士定及廷传以骂贼死致仕尚书张鹤鸣暨其弟防政鹤腾子大同阖门皆遇害中书舍人田之颍光禄寺署正李生白署丞李元白黄岩知县刘道逺会寜知县杨南同殉节死其他官绅士庶死难者共一百三人城中妇人殉节者二十七人烈女八人一时忠烈称独盛城破后亦无一人向贼乞怜者贼怒遂屠之】质实【霍邱隋置明属夀州以隶于鳯阳府　本朝雍正二年改属颖州十三年升颍州为府县仍属焉颍州卫明洪武初置隶河南都司以属于右军都督府今废倪可大仪征人贼犯霍邱知县逸去可大督民壮逆战以竒策斩贼首数百分守城中贼以礟攻陷南门被执齧指血喷贼被磔死妻女皆自缢仆倪表亦死何炳若河南人戴廷对官福州通判田既庭官淮安教授尹梦鼇云南太和人弟侄七人皆从死赵士官字汝良掖县人官鳯阳通判驻颍州妻李氏携三女登楼自焚仆王丹亦骂贼死胡士定广济人刘廷传故布政使九光从子九光子廷石分守西城中贼刃未殊口授友人方畧令缮书上当事旋卒张鹤腾官云南参政行谊醇笃誉过其兄鹤鸣贼执鹤鸣兄弟倒悬鹤鸣于树皆骂不絶口死后给事中林正亨录上其状赠梦鼇光禄少卿士寛光禄丞余赠恤有差　本朝乾隆四十一年追諡尹梦鼇忠节倪可大张鹤腾烈愍戴廷对赵士寛李从师王廷俊田之颖李生白李元白刘道逺杨南节愍胡炳若孙升胡士定刘廷传廷石等及死难官绅士庶各见史乗者为夔州府训导丁嘉遇侯选经歴汪邦弼举人白精忠郭三杰贡生李茂丛杨得坤甯俭生员韩光祖檀之槐李维纪王致志张维黄刘大济田大生闻于阶弟于邦王国泰亓鳯翔卞文斗王干亨丁嘉运刘栻姚克智丁崇先郭之英姚同寅尚日暄陈纯李孕生王致和申华郭之豪田之萃郭玮马负图钱人玮卢元贞马宷国马柱国韩仲佐杨于世王启昌邢元锡熊协梦王维新李汝珽卢传世喻天锡杨士贞郭之产郭獬贺嘉贞闻慎言监生王文焕田之蔚田之茂田之尹武举尚日跻李承训医官张济民礼生孔道隆儒士田之蕙于振先布衣鹿劲亓中元严克长王尚亷元旋祁标王公枋张肃范王之干赵谦祁瀛潘守仁汪茂椿张思明王国王九成王印王聘汝陈继信并入祠韩光祖母李氏妻武氏偕一妹二女赴井死妾李氏方有娠被剖腹死次子定策孙日曦皆骂贼死檀之槐防母柩不去被磔死李维纪妻赵氏及子女十八人投井死王致志妻唐氏同殉节】
　　贼陷鳯阳留守朱国相等死之
　　【先是南京兵部尚书吕维祺惧贼南下请防防鳯阳陵寝不报给事中孙晋亦以为忧言于兵部尚书张鳯翼鳯翼曰贼起西北不食稻米贼马不饲江南草公南人何忧贼遂不设备贼渐逼江北鳯翼乃请敇漕运都御史杨一鹏移镇鳯阳温体仁格其议鳯翼亦不能再请事益急给事中许誉卿请速调五千人守鳯阳而贼已自夀州分部来犯鳯阳故无城国相率指挥袁瑞征吕承防郭希圣张鹏翼周时望李郁岳光祚千户陈宏祖陈其忠金龙化等以兵三千逆战上窑颇有斩获顷之贼数万至矢集如猬官军败国相自刎死余皆阵殁一鹏在淮安逺不及敕贼遂燔皇陵大肆杀掠千户陈永龄百户盛可学卫经歴胡尚防府照磨萧懋烈等四十余人推官万文英子元亨及举人蒋思宸布衣陈自修等六十余人皆殉节死公私邸舍被焚者二万余问光烛百里贼渠张帜自称古元真龙皇帝合乐大饮自成从献忠求皇陵小阉善鼓吹者献忠不与自成怒偕迎祥西趋归徳复谋入闗献忠独东攻卢州州民乗墉捍贼有张四哲者偕弟四美四竒奋力迎战败死州城坚贼百计攻不克去攻舒城知县章可试塞三门开西门诱】
　　【贼入陷于坑奔溃死者千人遂走围卢江士民具财帛求免贼伪许之俄袭陷其城里居叅政卢谦举人张受毕伊周死之连陷无为巢潜山太湖宿松屠其城太和霍山六安亳州悉被残破其别部复分陷罗田徐州及虞城商邱汝寜真阳新蔡是时诸州邑殉难死者无为则知州张化枢巢县则知县严觉潜山则知县赵士彦太和则知县金应元守备赵防赵继春训导扈永寜宿松则生员刘之暄袁师率万民望柴维焕布衣陈昌言夏时行石思行太和则生员秦培笃秦思允霍山则教谕龚元祥训导姚允恭六安州生员梅国秀亳州则布衣李心惟李如龙李犹龙罗田则知县梁志仁教谕吴鳯来训导罗大受典史单思仁徐州则知州陈桂栋商邱则举人贾遂李明开武举史懋明虞城则生员宋鼎延真阳则知县王信汝寜则江陵生员刘楷贼既蹂躙江北流扰蕲黄汝寜归徳之间围桐城者数月应天巡抚张国维率副将许自强东西奔击解桐城围遣守备朱士允趋潜山把总张其威趋太湖士允战死自强遇贼宿松杀伤相当安庆山民磔石以投贼贼多死乃越英霍走麻城以去变闻于朝帝以皇陵毁素服避殿逮一鸣下狱弃市以朱大典代之誉卿等愤体仁鳯翼玩寇速祸疏言流冦发难已乆枢臣因东南震邻始有淮抚操江移镇之请识者已恨淇晚而阁臣票拟则曰不必移镇臣观各地稍有兵力贼即不敢轻犯鳯阳何地使巡抚早移岂有今日今枢臣以曾请移镇借口抚臣以不必移镇为词则辅臣欲辞玩冦之罪其可得哉帝以誉卿苛论妄言切责之】质实【上窑镇在怀逺县南五十里宋史李谷传周显徳三年谷败吴军数千于来逺又破千余人于山口镇进攻上窑即此卢江汉初置舒县文帝十六年建庐江国治此后为庐江郡治隋废郡改县曰庐江明属庐州府今因之巢县夏商时南巢地汉置居巢县唐改巢县明属无为州以隶于庐州府今径属庐州府潜山元析怀寜县置太湖汉皖县地刘宋以豫部蛮民立太湖县明并属安庆府今因之商邱汉睢阳明洪武初省嘉靖中置商邱为归徳府治真阳汉慎阳隋真阳明属汝寜府今改县曰正阳仍属汝寜府鳯阳卫在鳯阳县东南十三里今废英山春秋时英氏地宋初为蕲州罗田县地咸淳时分置英山县明属六安州以隶于庐州府今属六安直隶州麻城隋置明属黄州府今因之朱国相榆林卫人吕维祺字介孺新安人孙晋桐城人杨一鹏临湘人胡尚防淳安人贼犯鳯阳卫城独击却之后贼复至被执不屈死萧懋归化人万文英南昌人方卧病贼索之子元亨年十六泣语父曰儿不得复事亲矣出门呼曰若索官何为我即官也贼絷之极口大骂断胫死文英获免蒋思宸投缳死陈自修绕父柩哀鸣被害灵谦字吉甫官山西右参政引疾归庐江陷谦服命服危坐中门贼至欲屈之骂曰吾朝廷宪臣肯为贼屈邪鼠辈灭在即安敢无礼贼怒杀之投尸于池池水尽赤张化枢云南永平人严觉归安人一门皆尽节金应元会稽人流贼至据城东大濠奸人导贼渡濠为所执斫未殊自经死赵防吴江人贼袭营被执不屈死赵继春与献贼战于洪家岭无援死之扈永寜霍邱人刘之暄代父死贼释其父万民望代母死贼释其母袁师臯见贼欲杀其母力与相持受数刃死柴维焕与三子同遇害秦培笃与妻王氏俱死秦思允被贼执挟之攻城呼告城上曰贼以牛皮冒车避矢石所惧惟火耳贼杀之城上投薪焚贼车城得全龚元祥长洲人贼犯霍山知县先遁元祥督民固守城破与子炳衡俱被杀事闻赠国子助教建祠曰忠孝以其子配之姚允恭盱眙人李心维李犹龙皆以守亲柩遇害心维子果从死如龙犹龙从弟贼执其母奋刀击贼为所杀梁志仁南京人保定侯铭之裔也罗田界湖广江北之交志仁日夕儆备罗汝才以其长者不忍加兵会邑豪江犹龙与贼通志仁捕下狱犹龙知必死潜遣人导汝才别校来攻城陷志仁持长矛巷战杀六贼力屈被絷骂贼支解死妻唐氏亦被杀典史单思仁等并死汝才在英山闻之驰至以擅害长者斩其别校吴鳯东福建人卢大受寳庆人诏赠志仁知州思仁主簿鳯来助教大受学录陈桂栋邻水人王信陜西寜州人出抚土冦会流贼猝至被执胁之赚城信大骂不从断头剖腹而死赠光禄卿建祠奉祀时又有一王信官新蔡知县亦于是年殉节刘楷江陵人常率义勇解荆州围贼犯汝宁从叅将王某以三千人赴援战死张国维字玉笥东阳人鲁王时殉节　本朝乾隆四十一年追諡张国维忠敏真阳知县王信忠烈朱国相袁瑞征吕承荫郭希圣张鹏翼周时望李郁岳光祚陈永龄卢谦严觉赵士彦金应元龚元祥梁志仁新蔡知县王信朱士允烈愍陈桂栋张化枢赵防赵继春节愍陈宏祖等并入祠】
　　发明【是时寇贼蔓延所在充斥乘势南下事所必有鳯阳陵寝重地自宜预为防防张鳯翼身任本兵不知早为筹画乃以贼起西北不食稻米贼马不饲南草竟不设备此与儿童之见何异谬妄甚矣及贼逼江北始请淮推操江移镇已为援不及时而温体仁复格阻之至使祖陵燔毁原庙震惊二臣之罪上通于天矣庄烈倚任奸辅转以许誉卿为苛论妄言然则玩冦祸谁实致之沦胥以亡有由来矣】
　　夏五月吴宗达罢
　　【温体仁専政宗违能为之下在阁六年交驩无间至是以衰老乞归】
　　六月贼复走陜西总兵官曹文诏勦贼于真寜死之【初洪承畴出闗至信阳诸将毕会贼见河南兵贼复分路奔还陜西张献忠亦由麻城入陜以防髙迎祥李自成承畴侦贼尽入闗中议还顾根本乃防师汝州命邓玘尤翟文张应昌许成名戍樊城防汉江左良玉汤九州控吴村瓦屋尤世威陈永福徐来朝分驻永寜卢氏山中以扼雒南朱阳之险亲统大军俟曹文诏至偕入闗进勦时文诏击贼随州未至也邓玘抵樊城其部将王允成以克饷鼔噪杀其二仆玘惧登楼越墙堕地死承畴闻变急檄秦羽明代统玘军以奏限六月平贼期且迫遂率贺人龙张全昌等西行约文诏会商州比次灵寳文诏至承畴以贼党屯商雒闻官兵大集必先走汉中而大军由潼闗入反在其后乃令文诏由阌乡取山路至雒南商州直贼巢复从山阳镇安洵阳驰入汉中遏其奔轶曰此行也道路回逺将军甚劳苦吾集闗中兵以待将军拊其背而遣之文诏跃马去既至商州贼去城三十里而营文诏夜半率从子变蛟等击败贼深林中贼退据险以千骑逆战变蛟大呼防阵诸军并进贼败走已而迎祥献忠诸贼犯鳯翔趋汧阳陇州文诏自汉中驰赴贼尽向静寜泰安清水秦州间众且二十万承畴以文诏所部合张全昌张外嘉军止六千众寡不敌告急于朝未得命而官军遇贼乱马川前锋刘鸿烈被执死之俄副将艾万年栁国镇等战殁于襄乐文诏闻之瞠目大骂急诣承畴请行承畴喜曰非将军不能灭此贼顾吾兵已分无可策应者将军行吾将由泾阳趋淳化为后劲文诏乃以三千人自寜州进遇贼真寜之湫头镇从子变蛟先登斩首五百追三十里交诏率步兵击之贼伏数万骑合围矢猬集贼不知为文诏也有小卒防急大呼曰将军救我贼中叛卒识之惎贼曰此曹总兵也贼喜围益急文诏左右跳荡手击杀数十人转鬬数里力不支拔刃自刎死游击平安以下死者二十余人贼乗胜掠地火照西安城中承畴力遮之泾阳三原间贼不得过文诏忠勇冠时称良将第一其死也贼中为之相庆】质实【樊城在襄阳县北南临汉水与襄阳城对峙吴村一统志作胡村在淅川县西北九十里瓦屋在内乡县西南春秋时诸侯防盟于瓦屋即此永寜后周始置熊耳县隋改曰永寜明属河南府今因之朱阳闗在卢氏县西南五十里随州汉随县唐为随州治明洪武初降县寻复置州以随县省入属徳安府今因之襄乐城在庆阳府寜州东六十里汉曰襄洛县后汉废后魏置县曰襄洛元废真寜唐置明属寜州以隶于庆阳府今改曰正寜径属庆阳府湫头镇一名显圣镇在真寜州东文诏死节后庄烈帝闻之震悼赐祭世廕指挥佥事有司建祠春秋致祭　本朝乾隆四十一年追諡文诏忠果艾万年忠烈栁国镇平安烈愍刘鸿烈节愍】
　　秋七月以文震孟张至发并为礼部侍郎兼东阁大学士预机务
　　【震孟在讲筵每因事规諌帝数逮系大臣震孟讲鲁论君使臣以礼反复陈説帝为出尚书乔允升侍郎胡世赏于狱帝尝足加于膝适讲五子之歌至为人上者奈何不敬以目视帝足帝即袖掩之徐为引下贼焚鳯阳陵寝震孟歴陈致乱之源谓当事诸臣不能忧国奉公一统之朝强分畛域又言陛下宜行抚绥实政先收人心以遏冦盗徐议濬财之源母徒竭泽而渔语多切中时至是帝将増置阁臣以翰林不习时务思用他官参之召廷臣数十人各授一疏令票拟震孟引疾不与至发所拟独当帝意特命至发与震孟并入阁至发以县令起家累擢居政府盖异数也越二年至发代体仁为首辅一切守其所为而才智机变稍不及时人比之传衣鉢云】
　　贼复东犯总兵官尤世威败绩
　　【贼为洪承畴所遮张献忠将由蓝田走卢氏复扼于世威仍入商雒山中防将徐来朝所部三千人不肯入山大噪贼至来朝逃一军尽疫世威军暴露乆大疫与贼战失利败走贼遂哭出朱阳闗杀禆将徐来臣分十三营东犯惟髙迎祥李自成留陜西】质实【蓝田秦县故城在县西后周移治于此明属西安府今因之徐来臣朱阳闗守将本朝乾隆四十一年追諡烈愍】
　　八月以卢象升总理江北河南湖广四川军务讨流贼【廷议以贼势益张洪承畴一人不能顾乃擢象并总理承畴督闗中兵办西北象升督闗外兵办东南寻进象升兵部侍郎加总督山西陜西赐尚方劔】
　　九月洪承畴破贼于渭南
　　【时迎祥自成在闗中分道出犯迎祥畧武功扶风以西自成畧富平三原以东承畴遣将追自成小捷至醴泉贼将髙杰通于自成妻邢氏惧事泄被害挟之来降承畴复身追自成大战渭南临潼自成大败东走迎祥亦屡败东逾华隂南原絶岭偕自成出朱阳闗与献忠合】质实【武功汉县明属干州以隶于西安府今升干州为直隶州县仍属焉】
　　王应熊罢
　　【应熊为杨一鹏所取士初一鹏奏鳯阳失事应熊恐帝震怒留其疏未上及报恢复同奏之遂拟防令一鹏戴罪而帝以皇陵遭毁非寻常失事乃逮一鹏论死于是给事中范淑泰等争刻应熊朋比误国言一鹏恢复疏以正月二十七日核察失事情形疏以正月二十八日天下有未失事先恢复者哉应熊改填日月欺诳之罪难辞且劾其他受贿事帝眷应熊厚不聴应熊亦屡疏辩谓座主门生谊不容薄不敢辞朋比之名票拟实臣起草不敢辞误国之罪言官益愤给事中何楷屡疏纠之最后复疏言故事奏章非发钞外人无由闻非奉防邸报不许钞传臣疏六月初十日上十四日始奉明防应熊乃于十三日奏辩防尚未下应熊何由知臣不觧者一且防下必由六科钞发臣疏十四日下而百户赵光修先送锦衣堂上官则疏可不由科钞矣臣不觧者二应熊始惧具疏引罪帝下其家人及直日中书于狱狱具家人戍边中书贬二秩应熊乃屡疏乞休去乗传赐道里费行人防行帝亦知应熊不协人望特已所拔擢不欲以人言去也】质实【何楷字元子漳州镇海卫人】
　　总兵官张全昌败绩于沈邱被执
　　【先是全昌从洪承畴西入闗与祖大弼贺人龙屡败贼未防都司田应龙张应龙战死而艾万年曹文诏已相继殁官军益衰贼尽趋西安承畴急檄全昌曹变蛟先赴渭华格其前亲督军尾其后击却之贼奔南承畴又命全昌及赵光逺率兵三千截潼闗大谷部卒大哗阑入荥泽劫杀人河南巡抚元黙请急救卢氏不聴光逺擅归闗中全昌迤至颍州至是追蝎子块于沈邱战败被执贼挟之攻靳黄全昌因代贼求抚总理卢象升不许责全昌丧师辱国曰贼果欲降可灭其党示信贼不聴命乆之全昌脱归】质实【大谷闗在阌乡县西南秦山谷张应龙与田应龙御贼清水县之张家川中伏战死　本朝乾隆四十一年并追諡忠烈】
　　冬十月贼陷陜州攻洛阳
　　【贼拥众三十余万自潼闗出犯阌乡灵寳尘埃涨天络绎百里左良玉祖寛御之不能支贼遂分部薄陜州知州史记言募敢死士出击之斩数十级生擒三十余人老回回愤率数万人攻城不克乗雪夜来袭所募士方调他郡城遂破记言縦火自焚或掖之出曰死此何以自明乃越女墙下贼追获之令降叱曰有死知州无降知州也遂被杀指挥李君赐杀数贼而死训导王诚心里居教谕张敏行姚良弼指挥杨道泰阮我疆镇抚陈三元百户明完璧亦不屈死陜州既陷贼乃进攻洛阳巡抚陈必谦率良玉寛赴援献忠走嵩县迎祥自成走偃师良玉寛分逐之迎祥等由巩县畧鲁山叶县陷光州防卢象升自湖广帅师至合寛等击败之于确山贼南奔复流入江北围滁州再陷巢县乗势掠含山袭和州知州黎鸿业与乡官马如蛟麾壮士出击两战皆捷贼将奔适风雪大作不辨人色守者皆溃贼遂入城如蛟急下令能击贼者予百金须臾得百余人巷战贼多伤力屈遂战死鸿业系印于肘跪告其母李氏曰儿不肖贪微官以累母奈何母泣谕曰汝勿以我为意事至此有死而已遂自缢妻杨氏妾李氏及女四人继之鸿业北而痛哭再拜自刎未殊濡颈血大书曰为臣尽忠为子尽孝何惜一死贼入伤数刃而死州判钱大用偕妻妾子妇俱死吏目景一髙被创死学正康正諌偕妻汪氏子妇章氏赴水死训导赵世选不屈死如蛟兄如蚪如虹家属十四人亦死乡官鲁一恵张元祯贡生鲁一璠生员陶应陶廖赵世光鲁可为张宏门姚承夀王鼐臣王梦阳雷乡祚布衣王良翰杨鳯墀宋龄成建中李寅阳郝万秋马文举王之节□唐□美皆遇害是年贼自江北而楚而豫而秦又自秦突出闗迤而南以至江北蔓延防半天下其死难之可纪者陜西则陇州知州胡尔纯永夀知县薄匡宇咸阳知县赵跻昌延长知县万代芳教谕谭恩驿丞罗文魁扶风知县王国训主簿夏尚忠典史陈绍南教谕张宏纲训导陈繻生员王守祥守徳澄城主簿李可受乡官王廷賔阶州学正孙仲嗣乡官赵明盛孟宗孔寜羌卫镇抚曹云梯鳯翔生员屈学曾临潼生员张国桢韩城生员梁民泰河南则卢氏知县白楹济源知县杨于堦荥阳典史周崇礼湖广则郧西知县曹同署上津知县龚懋泽广济教谕曾发祥黄冈生员业道暹江北则临淮都司陈保山而四川总兵杨玉振以赴雒勦贼兵溃遇害】质实【鲁山汉鲁阳刘宋省隋复置鲁县唐曰鲁山明属汝州确山宋置明属汝寜府含山唐置明属和州延长西魏析肤施县置明属延安府今并因之寜羌卫在寜羌州治北本沔阳县地名羊鹿坪明洪武二十九年羌民田九成作乱讨平之三十年于此置寜羌卫成化二十二年巡抚郑时以地僻山险流民聚集奏设州治于卫治南　本朝顺治十六年裁卫史记言字司直当涂人赠光禄少卿黎鸿业字孟扩顺徳人赠太仆少卿马如蛟原官浙江山隂县知县赠太仆少卿康正谏祁门人赠国子监丞赵世选赠国子监学录马如科候选盐司判官马如虬州学生员鲁一惠原官把总与妻王氏赴水死张元桢原官鸿胪寺序班陶应陶廖同母兄弟母鲁氏九十一龄闻难赴水死应廖从之赵世光姚承夀亦从母赴水死承夀家人死者十余人陈问世以身卫母被杀鲁可为一忠子张宏门元桢子王良翰骂贼死妻鲁氏弟妇耿氏及妹女四媳皆自焚死杨鳯墀阖门自焚死胡尔纯山东人贼犯陇州固守五十余日城陷自缢死赵跻昌解州人万代芳辽东人妻刘氏妾梁氏俱从死王国训解州人贼犯扶风捍贼两月余援絶城破骂贼死王廷宾官永城知县有治行里居城陷不屈死孙仲嗣肤施人当事委以城守贼至悉力御守比陷与妻子十余人同死赵明盛原官太原府照磨孟宗孔原官汉阳教谕屈学曾督乡勇杀贼陷阵死白楹莘县人已被劾将去官贼陷城率民巷战力竭自刎杨于堦保徳人周崇礼浙江山隂人贼犯荥阳守小西门比陷巷战被执骂贼死曹同巢县人城破贼索印大骂不与贼击之骨肉糜烂以死龚懋泽闽县人以湖广都司经歴署上津州事极力御贼以死鲁发祥钟祥人易道暹好学著书尚气节贼至被执遇害子为琏殉之为瑚于崇祯十六年奉母避贼被执骂贼死陈保山与贼战于隆平寺败殁　本朝乾隆四十一年追諡史记言忠烈黎鸿业马如蛟忠节李君赐杨道泰阮我疆陈保山烈愍胡尔纯薄匡宇赵跻昌万代芳王国训王廷宾杨于堦曹同龚懋泽杨玉振节愍钱大用等并入祠】
　　十一月罢大学士何吾驺文震孟
　　【震孟既入阁体仁每拟防必商之有所改必従喜谓人曰温公虚怀何云奸也吾驺曰此人机深讵可轻信未防体仁窥其疎所拟不当己意辄令改不从则径抹去震孟大愠以诸疏掷体仁前体仁亦不顾给事中许誉卿者故劾忠贤有声震孟及吾驺欲用为南京太常卿体仁忌誉卿伉直讽其私人诬劾誉卿为福建布政使申绍芳营求美官体仁拟以贬谪度帝欲重拟必发改已而果然遂拟斥誉卿为民绍芳提问震孟争之不得咈然曰科道被诬见斥是天下极荣事頼公玉成也体仁遽以闻帝果怒责吾驺震孟徇私挠乱吾驺罢震孟落职间住震孟刚方贞介有古大臣风惜三月而斥未竟其用】质实【申绍芳大学士时行之孙】
　　下庶吉士郑鄤于狱
　　【初鄤忤魏忠贤削籍帝即位起故官丁内外艰未赴服除应召温体仁重鄤名见于朝从容问曰君自南来闻济议谓何鄤曰谓有君无臣耳体仁鄂然日天下事已不可为咎岂在吾辈鄤曰推贤任能练兵选将何为不可体仁怫然起曰君与湛持任此吾乆欲归矣湛持大学士文震孟字也体仁方欲倾震孟而鄤与震孟同年友善又面讦体仁过体仁憾甚震孟既罢去憾未释摭鄤事无所得遂诬劾鄤假乩仙判词通父振先杖母言出其从母舅旧辅吴宗逹时宗达谢政归已七阅月矣帝震怒下鄤刑部狱部臣言蔑伦大罪不可以风闻坐乞饬鄤同乡官覆奏帝责其瞻徇移鄤诏狱事迄无左证乆不决体仁乃募诸生许曦证之曰汝证成鄤狱以中书舍人报汝曦因附会杖母事杂以帷薄亵语编书布中外谓之放郑小史而腾章极论鄤愿与鄤共对簿曰此实鄤二十五年前事鄤诘曦曰尔年防何曰年二十四鄤大呼曰寃乎奈何以二十四嵗人而证二十五年前事乎曦语塞狱亦未竟而曦果擢舍人鄤従父振元上掲讼寃侍郎刘宗周谕徳黄道周先后论救锦衣吴孟明覆谳抗疏申辨之帝深入体仁言皆不聴竟磔鄤西市】质实【郑鄤字谦止武进人】
　　发明【郑鄤杖母之狱法司不敢承锦衣不敢决而徒以风闻一语邃定爰书是何信体仁之深也夫体仁之据以劾鄤者谓其言出吴宗逹耳立召宗达而面质之尚恐其依阿槯辅首鼠两端乃并置宗达于不问而转任年不及事之人挺身对簿荒诞为已甚矣书曰惟察惟法其审克之庄烈偏聴生奸虽治蔑伦大狱犹不察不审如此则其时庶戮之不辜者可胜道哉】
　　【丙子】九年春正月卢象升败贼于滁州
　　【贼既袭陷和州益分部南犯巡抚张国维遣游击陈于王守六合守备蒋若来守江浦贼方攻江浦浦口守御姚九畴陷闱死若来急入城与知县李维樾固守贼登城若来拒却之缒下击贼矢着其颊左臂伤里血还战贼乃退六合无城若来与于王特角捍贼贼亦寻解去合部众数十万西犯滁州环山为营包络原隰知州刘太巩南京太仆寺卿李觉斯登陴固守贼云梯冲輣百道环攻城上火轮巨礟相续发出贼不意投火燔其云梯縦死士出击贼贼衂者众敛兵稍退夜复进攻掘为支河泄濠以涸之薄城益急而象升自鳯阳防诸路师来援总兵官祖寛将邉军为前锋游击罗岱以火器三营为后劲躬率麾下三百骑居中督战昩爽扺城下贼空营出攻城麾起大军至贼不虞也祖寛跃马进奋击大呼诸军无不一当百战至晡罗岱阵斩贼渠揺天动夺其骏马连营皆溃自城东五里桥逐北三十里至朱龙桥积尸填委滁水为之不流象升初受命时官军屡败诸将率畏惧不前象升每慷慨洒泣激以忠义军中尝絶三日饷象升亦水浆不入口以故得将士心战辄有功方其会师鳯阳以前此议兵筹饷多未得机要乃上疏曰贼横而后调兵贼多而后増兵是为后局兵至而后议饷兵集而后请兵是为危形况请饷未敷兵将従贼为冦是八年前所请之兵皆贼党所用之饷皆盗粮也又言总督总理宜有専兵専饷请调咸寜甘固之兵属总督蓟辽闗寜之兵属总理又言各直省抚臣俱有封疆重任毋得一有贼警即求援求调不应则秦越也分应之何以支持又言台谏者臣不问难易不顾死生専一求全贵备虽有长材从何展布臣与督臣有勦法无堵法有战法无守法其言皆切中时宜而朝廷不能尽用也】质实【六合汉尉氏县隋改六合明洪武三年属扬州府十一年改属应天府今属江寜府朱龙桥一统志作朱龙桥镇在滁州西北三十里滁水自庐州府合肥县界东流入经全椒县三十里又东北经州东南六十里又东入江寜府六合县界亦名天河陈于王字丹衷吴县人姚九畴江寜人　本朝乾隆四十一年入祠】
　　以前礼部侍郎林釬兼东阁大学士预机务
　　【初釬以忤魏忠贤去忠贤诛起官至礼部侍郎谢病归至是与刘宗周同召见帝问人才兵食及流冦状宗周言陛下求治太急用法太严布令太烦进退天下士太轻故有人而无人之用又问兵事宗周言御外以治内为本愿陛下以尧舜之心行尧舜之政则天下自平矣帝迂其言命釬以原官入阁】
　　二月山西饥人相食
　　【时河南南阳亦饥有母烹其女者唐王聿键闻于朝乃命赈南阳饥蠲山西被灾州县新旧二饷】质实【聿键唐定王桱八世孙崇祯五年嗣封】
　　前副总兵官汤九州击贼于嵩县败绩死之
　　【先是滁州溃贼北趋鳯阳漕臣朱大典遣总兵官杨御蕃以重兵御之贼不敢犯转攻夀州故御史方震孺督乡勇坚守乃走颍霍陷萧县生员梁宏道戴奋翼縦四通朱道光郭复性郭复初李荷春布衣王基贞任如龙郝维聪死之复突砀山灵璧虹窥曹单总兵刘泽清拒于河贼掠考城仪封而西其东奔者为别将刘良佐所扼西走池河取间道出南冈守御刘光辉以五百人格闘力竭赴水死一军尽殁贼袭其甲帜渡河守者不觉也既毕渡夺路走总兵杜宏域自浦口驰追之不及遂折入归徳祖大乐邀击之贼乃北向开封陈永夀败之朱仙镇贼走登封与伊嵩贼合汤九州期左良玉夹剿良玉半道归九州以孤军千二百人由嵩县深入贼屡败穷追四十余里悮入深崖遇贼数万据险攻围九州势不敌夜移营为贼所乗遂战殁灵象升开九州军覆贼已分趋裕州南阳乃合祖寛祖大乐罗岱兵驰击贼于七顶山殱李自成精骑殆尽次师南阳令大乐备汝寜寛备邓州而躬率诸军蹙贼遣使告湖广巡抚王梦尹郧阳抚治宋祖舜曰贼疲矣东西邀击前阻汉江可一战殱也两人竟不能御贼遂自光化潜渡汉入郧象升遣总兵秦翼明副将雷时声由南漳谷城入山击贼寛等骑军不利阻隘副将王进忠军哗罗岱刘肇基兵多逃追之则弯弓内向象升乃调川兵搜捕圴州贼是时椘豫贼及迎祥等俱在秦楚蜀之交万山中象升自南阳趋襄阳进兵贼多兵少而河南大饥饷乏适兵益汹汹洪承畴及象升议闗中平旷利骑兵移祖寛兵入陜而襄阳均州宜城谷城上津南漳环山皆贼象升渡浙河而南追贼至郧西贼分窜山谷迄不能平】质实【砀山秦砀县后汉砀山明属徐州　本朝雍正十一年升徐州为府县仍属西池河在贵池县西五里一名贵池亦曰杜坞河北流过镇山入江登封唐改嵩阳县置明属河南府今因之七顶山亦曰七峯山在裕州北宜城汉县明属襄阳府今因之汤九州官昌平副总兵崇祯八年春被劾褫官从军自効既战殁従孙文琼伏阙三上书请卹不报刘肇基字鼎维辽东籍贑榆人　本朝乾隆四十一年追諡九州忠烈梁宏道等并入祠】
　　寜夏兵乱杀巡抚王楫
　　【寜夏兵苦饥楫不能措饷兵噪而杀之副使丁启睿捕斩首恶六人乱乃定】质实【王楫泰安人丁启睿永城人】
　　以武举陈启新为给事中
　　【启新上书言天下有三大病士子作文髙谈孝弟仁义及服官恣行奸慝此科目之病也国初典史授都御史秀才授尚书嘉靖时犹三途并用今惟一途一举进士横行放诞此资格之病也旧制给事御史教官得为之今惟用进士知县监司郡守承奉不暇此行取考选之病也请停科目罢行取考选以除积蠲灾伤田赋以苏民困専拜大将以便宜行事帝大恱擢吏科给事中朝士深恶之纷然谕劾帝皆不聴后启新以受赃匿丧削籍下抚按追赃竟逃去】质实【陈启新淮安人】
　　三月延绥总兵官俞冲霄击李自成于安定败绩死之【贼既潜渡汉江留其党屯郧襄山谷间而髙迎祥李自成分道再入陜迎祥趋兴安汉中自成突商雒走延绥犯巩昌北境诸将左光先曹变蛟破之自成奔还县未防官军败于罗家山尽亡士马器仗贼南出安定俞冲霄縦兵击之战竟日斩获多乗胜逐北贼伏起冲霄持矛冲哭贼来益众围之数重援兵絶遂残于阵自成势复振进围绥徳欲东渡河山西兵遏之复西掠米脂呼知县边大绶曰此吾故乡也勿虐我父老将袭榆林为贺人龙所败河水骤长贼淹死甚众乃改道从韩城而西】质实【罗家山在庆阳府正寜县东罗川水出焉隋时名县曰罗川以此俞冲霄靖边卫人边大绶任邱人　本朝乾隆四十一
　　年追諡冲霄忠烈】
　　夏四月我
　　太宗文皇帝建国号曰大清改元崇徳元年
　　【我太宗文皇帝纉承丕绪励精图治规模宏逺伐叛抚降人心】
　　【向附于是诸贝勒大臣外藩防古贝勒台吉及满洲蒙古汉人文武各官捧表上】
　　【皇上承天眷佑应运而兴爱育羣黎辑寜诸国逆者以兵威之顺者以徳抚之征服朝鲜混一防古更获玉玺符命昭然请上尊号曰】
　　【寛温仁圣皇帝太宗初未允从臣工固请再三始】
　　【俞所请乃于是月十一日祭告天地】
　　【太庙筑坛于徳盛门外即皇帝位建国号曰大淸改元为崇徳元年时制度大备营
　　建天坛】
　　【太庙悉如典礼复定宫殿名正殿为崇政殿后为淸寜宫东为翔鳯楼西为飞鳯阁大殿为笃恭殿建制壮丽百司官舍以次备列】质实【元代传国玺初元顺帝北迁携玺至应昌寻失之越二百余年有牧羊于山冈下者见一山羊三日不齧草时以蹄触地牧者发之遂得玺归于元裔博硕克图汗后复归于林丹汗及林丹汗西奔图白忒其子孔果尔额哲自托里图来降额哲母乃以玺献璠璵为质交龙为钮文曰制诘之寳盖汉篆也徳盛门　盛京城周九里三百三十二步门八南之左曰徳盛南之右曰天裕北之】
　　【东曰福胜北之西曰地载东之南曰抚近东之北曰内治西之南曰懐逺西之北曰外攘】
　　【天坛在徳盛门外四周一百一十丈南面三门东西北三面各一门太庙在抚近门外门南向东西广三十五丈南北袤四十丈大门三楹东西角门二前殿三楹正殿五楹后寝
　　六楹】
　　罢大学士钱士升削御史詹尔选籍
　　【时体仁以刻覈导帝上下嚣然士升因撰四箴以献大指谓寛以御众简以临下虚以宅心平以出政其言深中时病帝优防报闻而意不怿有武生李璡者请括江南富户令报名输官行首寔籍没之法士升恶之拟防下刑部逮问帝不许体仁遂改轻拟士升曰此乱本也当以去就争之乃疏言自陈启新言事擢置省阖比来借端幸进者实繁有徒然未有诞肆如璡者也其曰缙绅豪右之家大者千百万中者百十万以万计者不能枚举臣不知其所指何也就江南论之富者数亩以对百计者什六七千计者什三四万计者千百中一二耳江南如此何况他省且郡邑有富家固贫民衣食之源也地方水旱有司令出钱粟均粜济饥一遇冦警令助城保守御富家未尝无益于国周礼荒政十二保富居一今秦晋楚豫已无寜宇独江南数郡稍安此议一倡无赖亡命相率而与富家为难不驱天下之民胥为流冦不止报曰即欲沽名前疏已足致之毋庸汲汲前疏谓四箴也士升惶惧引罪乞休帝即许之于是御史詹尔选上疏曰辅臣因咎求黜邃奉回籍之谕夫人臣所以不肯言者其源在不肯去尔辅臣肯言肯去臣寔荣之独不能不为朝廷惜此一举也璡以非法导主上其端一开大乱将至辅臣忧心如焚忽奉改拟之命遂】
　　【尔执奏陛下方嘉许不暇顾以沽名责之人主不以名誉鼓天下使其臣尸位保宠亦非必国家利况今日所行一切皆苟且之政当局者或拊心愧恨旁观或对众欷歔辅臣不过偶因一事代天下发愤耳而竟鬰鬰以去恐后之大臣无复有敢言者矣大臣不敢言而小臣愈难望其言矣所日与陛下言者惟苛细刻薄不识大体之徒似忠似直如狂如痴售则挺身招揺败则潜形逋窜骇心志而爚耳目毁成法而酿忧天下事尚忍言哉疏入帝震怒召见武英殿诘之曰辅臣之去前防甚明汝安得为此言对曰陛下大开言路辅臣乃以言去国恐后来大臣以言为戒非求言意帝曰建言乃谏官事大臣何建言对曰大臣虽在格心然非言亦无由格大臣止言其大者决无不言之理大臣不言谁当言者帝曰汝言一切苟且之政何者为苟且对曰加派帝曰加派因贼未平贼平何难停汝尚有言乎对曰搜括抽扣亦是帝曰此供军国之用非输之内帑汝更何言对曰即捐助亦是帝曰本令捐者聴何尝强人时帝声色俱厉左右皆震慑而尔选词气不挠帝命锦衣提下尔选叩头曰臣死不足惜陛下听臣事尚可为即不听亦可留为他日思帝愈怒罪且不测诸大臣力救乃命繋于直庐下都察院议罪止论停俸复令吏部同议请镌五级以襍职用复不许乃削籍归自后言者屡荐皆不聴】质实【詹尔选字思吉抚安人】
　　六月林釬卒以孔贞运贺逢圣黄士俊并为礼部尚书兼东阁大学士预机务
　　【逢圣性亷静初官翰林湖广建魏忠贤生祠或传上梁文出逢圣手忠贤诣谢逢圣曰无之借衔陋习耳翌日遂削籍帝即位召还至是与贞运士俊俱入阁三人皆不能有所匡益】质实【孔贞运句容人至圣六十三代孙也贺逢圣字克繇江夏人黄士俊广东顺徳人】
　　秋七月
　　大清兵入塞
　　【大清兵入喜峯口巡闗御史王肇坤拒战败还保昌平与总兵官巢丕昌户部主事王一桂赵悦摄知州事保定通判王禹佐分门守城破肇坤被四矢两刄而死丕昌出降一桂悦禹佐及判官胡惟忠吏目郭永学正解怀亮训导常时光守备咸贞吉皆死之禹佐佐子亦从父死一挂妻妾子女暨家众二十七人悉赴井死未防大清兵攻顺义知县上官荩与游击冶国器都指挥苏时雨等拒守城既下荩自经国器时雨及训导陈所蕴皆死寻下寳坻知县赵国鼎主簿樊枢典史张六师训导赵士秀皆死下定兴教谕熊嘉志在籍太常少卿鹿善继知州薛一鹗殉节死下安肃知县郑延任与妻同殉教谕耿三麟亦死之下大城知县武维周中流矢死下雄县安州知州崔维嵂巷战触阶死妻牟氏子妇陈氏自缢雄县布衣唐中頴依八旬父弗去亦死时都城戒严诏征诸镇入援给事中王家彦以陵寝震惊劾兵部尚书张鳯翼坐视鳯翼惧自请督师命与中官罗维寜宣大总督梁廷栋相犄角然皆不敢战言官交章论鳯翼廷栋两人益惧度解严后必罹重谴日服大黄药祈死而已】质实【定兴金析范阳黄村地置安州宋顺安军金置葛城县为安州治明洪武初省县入州寻改州为县十四年复为州与定兴并属保定府今因之王肇坤字亦资兰谿人赠大理卿王一桂黄冈人与赵悦并赠太仆少卿王禹佐萧山人胡维忠徽州人上官荩曲沃人治县亷执有声赵国鼎山西乐平人熊嘉志滦州】
　　【人鹿善继字百顺家于定兴县之江村父正苦节自砺逺近称鹿太公善继入捍城以死家人奔告太公太公曰吾儿素以身许国今果然何憾事闻赠大理卿諡忠节勅有司建祠薛一鹗字百当原官兰州知州郑延任临清人耿三麟灵夀人武维周太谷人崔维嵂平度州人　本朝乾隆四十一年追諡王肇坤王一桂忠烈赵悦王禹佐咸贞吉上官荩冶国器苏时雨赵国鼎薛一鹗郑延任武维周崔维嵂节愍胡维忠等并入祠】
　　陜西巡抚孙傅庭击髙迎祥于盩厔擒之送京师伏诛【先是闗中贼过天星九条龙等屡为总兵官栁绍宗左光先所败穷蹙乞降陜西巡抚甘学濶受之寘其众数万人于延安寻出刼掠如故秦之士大夫哗于朝乃推边才用傅庭以是年三月受代傅庭沈毅多筹畧既莅秦严防发期会一从军兴法贼首整齐王据商雒诸将不敢攻檄副将罗尚文击斩之以迎祥于贼中最强躬督贺人龙等勦之盩厔大破其众于黒水峪迎祥就擒并其伪领哨黄龙总管刘哲等献俘阙下磔死闗中贼稍慑而贼党之窜郧襄者常乘间突入豫犯荥阳杀知县王恒言总兵官解进忠抚之浙川被杀然亦屡挫衂及罗象升既北去苗胙土巡抚湖广不习兵张献忠乃约马守应诸贼以二十万众自均州新安唐县分道犯襄阳总兵秦翼明兵寡不能御贼部四出剽掠而应城旋告陷方贼之攻应城也知县张绍登及教谕李之经训导张国勋乡官饶可乆徐晤可悉力御之国勋曰贼不一创城不易守率壮士出击力战一日夜斩获甚众贼去邑有侍郎王珹子权结怨于族党怨家潜导贼复来攻国郧佐绍登力守乞援于上官副将邓祖禹赴救守西南国勋守东北绍登往来策应会贼射书索权权惧斩北闗以出贼乘间登南城绍登还署端坐堂上贼至奋拳击之羣贼大至被杀纵火焚文庙投国勋烈焰中祖禹之经可乆晤可皆不屈死侍郎瑊亦被磔是时湖广震动献忠欲乘势窥仪淮遂合守应等沿江南下而闗中贼复推李自成为闯王连犯阶徽汧陇鳯翔于是自成献忠分冦西南各相雄长矣】质实【黒水峪一名芒谷在盩厔县东南应城刘宋析安陆县置明洪武初省入云梦寻复置属徳安府今因之孙傅庭字伯雅代州振武卫人王恒言慈谿人治邑有恵政贼逼境城守援絶胁降不屈死张绍登字振夫南城人赠尚寳少卿李之经永兴人张国勋黄陂人赠国子监学正饶可乆初知大兴县后歴知府艰归贼入语妻程氏曰臣死忠妇死节分也妻女相对自经可乆被执不屈死徐晤可官锦衣百户邓祖禹蕲水人　本朝乾隆四十一年追諡邓祖禹忠烈张绍登王瑊烈愍觧进忠王恒言饶可乆节愍李之经等及固始布衣朱曜麟游贡生杨世谦生员杨四可入祠曜率乡勇杀贼手馘数十人陷伏被执骂贼死四谦四可以父被贼执兄弟争代死皆遇害事并在是年】
　　谕廷臣助饷
　　【未防又括勋戚文武诸臣马开银铁铜铅诸矿】
　　八月唐王聿键起兵勤王废为庶人锢之
　　【先是流贼起王蠲金筑南阳城又援潞藩例乞増兵三千人不许至是京师戒严王倡义勤王将抵开封诸大吏惴恐集议曰留之不聴行守上者且得罪杞县知县申佳允曰惟周王可留之众称善用其议聿键乃止不行寻下诏切责勒还国事定下部议废为庶人幽之鳯阳】质实【周王恭防定王橚十世孙万厯十七年封世子既而袭封申佳允字孔嘉永年人】
  </div>
  <div class="pagination">
   <a href="御定资治通鉴纲目三编_page65.html">
    上一页
   </a>
   <span>
    ...
   </span>
   <a href="御定资治通鉴纲目三编_page61.html">
    61
   </a>
   <a href="御定资治通鉴纲目三编_page62.html">
    62
   </a>
   <a href="御定资治通鉴纲目三编_page63.html">
    63
   </a>
   <a href="御定资治通鉴纲目三编_page64.html">
    64
   </a>
   <a href="御定资治通鉴纲目三编_page65.html">
    65
   </a>
   <span class="current-page">
    66
   </span>
   <a href="御定资治通鉴纲目三编_page67.html">
    67
   </a>
   <a href="御定资治通鉴纲目三编_page68.html">
    68
   </a>
   <a href="御定资治通鉴纲目三编_page69.html">
    69
   </a>
   <a href="御定资治通鉴纲目三编_page70.html">
    70
   </a>
   <a href="御定资治通鉴纲目三编_page71.html">
    71
   </a>
   <span>
    ...
   </span>
   <a href="御定资治通鉴纲目三编_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
