<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 149 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 149 页/共 334 页
  </h1>
  <div class="content">
   太子恂自平城将迁洛阳，元隆与穆泰等密谋留恂，因举兵断关，规据陉北。〔陉北，即恒、朔二州之地。关，即鴈门之东陉、西陉二关也。断，丁管翻。陉，音刑。〕丕在并州，隆等以其谋告之。丕外虑不成，口虽折难，〔折，之列翻。难，乃旦翻。〕心颇然之。及事觉，丕从帝至平城，帝每推问泰等，常令丕坐观。有司奏元业、元隆、元超罪当族，丕应从坐。帝以丕尝受诏许以不死，听免死为民，留其后妻、二子，与居于太原，杀隆、超、同产乙升，〔同产，同母兄弟。〕余子徙敦煌。〔敦，徒门翻。〕
初，丕，叡与仆射李冲、领军于烈俱受不死之诏。叡既诛，帝赐冲、烈诏曰：「叡反逆之志，自负幽冥；违誓在彼，不关朕也。反逆既异，余犯虽欲矜恕，如何可得﹖然犹不忘前言，听自死别府，〔不就恒州刺史府赐死而死于狱，故曰别府。〕免其拏【章：十二行本「拏」作「孥」；乙十一行本同；孔本同；熊校同。〕戮。〔书甘誓曰：予则拏戮汝。孔安国注曰：拏，子也。免其拏戮，谓叡妻子免死徙辽西也。拏，音奴。〕元丕二子、一弟，首为贼端，连坐应死，特恕为民。朕本期始终而彼自弃绝，违心乖念，一何可悲！故此别示，想无致怪。谋反之外，皎如白日耳。」冲、烈皆上表谢。
臣光曰：夫爵禄废置，杀生予夺，人君所以驭臣之大柄也。〔此周礼所谓八柄驭群臣者也。予，读曰与。〕是故先王之制，虽有亲、故、贤、能、功、贵、勤、宾，苟有其罪，不直赦也；必议于槐棘之下，〔此周礼所谓八议也。槐棘，公卿之位。王制：狱成，大司寇听之于棘木之下。〕可赦则赦，可宥则宥，可刑则刑，可杀则杀；轻重视情，宽猛随时。故君得以施恩而不失其威，臣得以免罪而不敢自恃。及魏则不然，勋贵之臣，往往豫许之以不死；彼骄而触罪，又从而杀之。是以不信之令诱之使陷于死地也。〔诱，音酉。〕刑政之失，无此为大焉！
8是时，代乡旧族，多与泰等连谋，唯于烈【章：十二行本「烈」下有「一族」二字；乙十一行本同；孔本同；张校同。】无所染涉，帝由是益重之。帝以北方酋长及侍子畏暑，〔酋，自秋翻。长，知两翻。〕听秋朝洛阳，春还部落，时人谓之「鴈臣」。〔以鴈避寒而南来，望暖而北还也。朝，直遥翻。〕
9三月，己酉，魏主南至离石。〔离石，汉县，属西河郡，隋为离石郡，唐为石州。〕叛胡请降，诏宥之。〔降，户江翻。〕夏，四月，庚申，至龙门，遣使祀夏禹。〔水经注：龙门上口在汉河东北屈县西，所谓孟门也。龙门下口在河东皮氏县西北，大禹所凿，故于此祠焉。〕癸亥，至蒲，祀虞舜。〔皇甫谧云：舜都蒲，故又于此祀焉。，音反。〕辛未，至长安。
10魏太子恂既废，颇自悔过。御史中尉李彪表恂复与左右谋逆，〔复，扶又翻。〕魏主使中书侍郎邢峦与咸阳王禧奉诏赍椒酒诣河阳，赐恂死，〔椒味辛，大热，有毒，其合口者尤甚。汉桓思后之议，李咸捣椒自随；帝煮椒二斛，以杀高、武诸子孙；皆是物也。〕敛以粗棺、常服，瘗于河阳。〔敛，力赡翻。瘗，一计翻。〕
11癸未，魏大将军宋明王刘昶卒于彭城，葬【章：十一行本「葬」上有「追加九锡」四字；乙十一行本同；孔本同；张校同；退斋校同。】以殊礼。谥法：思虑果远曰明。谓昶远虑，果于违难而归魏也。〕
12五月，己丑，魏主东还，〔还，从宣翻，又如字。〕泛渭入河。壬辰，遣使祀周文王于丰，武王于镐。〔亦于故都祀之也。周之丰、镐，汉时悉在上林苑中。使，疏吏翻。〕六月，庚申，还洛阳。
14魏穆泰之反也，中书监魏郡公穆罴与之通谋，赦后事发，削官爵为民。罴弟司空亮以府事付司马慕容契，上表自劾，〔劾，户概翻，又户得翻。〕魏主优诏不许；亮固请不已，癸亥，听亮逊位。
15丁卯，魏分六师以定行留。
16秋，七月，【章：十二行本「月」下有「甲午」二字；乙十一行本同；孔本同；退斋校同。】魏立昭仪冯氏为皇后。后欲母养太子恪；恪母高氏自代如洛阳，暴卒于共县。〔冯昭仪既谮废其妹，又潜杀太子之母，其心盖枭獍也。以魏主之明，而使之正位椒房，他日不死于其手者幸耳。共县，自汉以来属河内郡，晋及后魏属汲郡，唐卫州，共城县即其地。共，音恭。〕
17戊辰，魏以穆亮为征北大将军、开府仪同三司、冀州刺史。
18八月，丙辰，魏诏中外戒严。〔将南伐也。〕
19壬戌，魏立皇子愉为京兆王，怿为清河王，怀为广平王。
20追尊景皇所生王氏为恭太后。〔帝即位，尊始安贞王曰景皇。称皇不称帝，用汉制也。〕
21甲戌，魏讲武于华林园；庚辰，军发洛阳。使吏部尚书任城王澄居守；〔任城王澄至是始为真吏部尚书。守，式又翻。〕以御史中丞李彪兼度支尚书，〔「中丞」，当作「中尉」。【章：十二行本正作「中尉」，孔本同；张校同。】度，徒洛翻。〕与仆射李冲参治留台事。〔治，直之翻。〕假彭城王勰中军大将军，〔勰，音协。〕勰辞曰：「亲疏并用，古之道也。臣独何人，频烦宠授！昔思求而不允，〔曹魏文帝时，陈思王植上表求自试以攻吴、蜀，帝不许。〕愚臣不请而得，何否泰之相远也！〔天地交曰泰，天地不交曰否。陈思于魏文，上下之情不通，故曰否。勰则君臣、兄弟之情无间，故曰泰。否，皮鄙翻。〕魏主大笑，执勰手曰：「二曹以才名相忌，〔二曹，谓魏文帝、陈思王也。〕吾与汝以道德相亲。」
22上遣军主、直合将军胡松助北襄城太守成公期戍赭阳，〔赭，音者。〕军主鲍举助西汝南、北义阳二郡太守黄瑶起戍舞阴。〔萧子显齐志：西汝南属雍州，北义阳属雍州宁蛮府，自宋未有双头郡太守，率治一处。舞阴县，自汉以来属南阳郡，为西汝南、北义阳二郡治所。〕
23魏以氐帅杨灵珍为南梁州刺史。灵珍举州来降，〔魏置梁州于仇池，置南梁州于武兴。帅，所类翻。降，户江翻；下同。〕送其母柔子于南郑以为质，〔质，音致。遣其弟婆罗阿卜珍将步骑万余袭魏武兴王杨集始，〔将，即亮翻。骑，奇寄翻。〕杀其二弟集同、集众；集始窘急，请降。九月，丁酉，魏主以河南尹李崇为都督陇右诸军事，将兵数万讨之。
24初，魏迁洛阳，荆州刺史薛真度劝魏主先取樊、邓。〔此时魏荆州犹治鲁阳，樊、邓逼近洛阳，欲先取之以广封略。〕真度引兵寇南阳，太守房伯玉击败之。〔此谓去年沙堨之败也。击败，补迈翻。〕魏主怒，以南阳小郡，志必灭之，遂引兵向襄阳，彭城王勰等三十六军前后相继，众号百万，吹唇沸地。〔吹唇者，以齿啮唇作气吹之，其声如鹰车。其下者以指夹唇吹之，然后有声，谓之啸指。〕辛丑，魏主留诸将攻赭阳，自引兵南下；癸卯，至宛，夜袭其郛，克之。〔宛，于元翻。郛，芳无翻。城之外郭曰郛。〕房伯玉婴内城拒守，魏主遣中书舍人孙延景〔考异曰：齐书作「公孙云」，今从魏书。〕谓伯玉曰：「我今荡壹六合，非如向时冬来春去，不有所克，终不还北。卿此城当我六龙之首，〔易曰：时乘六龙以御天。人君之象也。〕无容不先攻取，远期一年，近止一月。封侯、枭首，事在俯仰，宜善图之！〔枭，坚尧翻。〕且卿有三罪，今令卿知：卿先事武帝，蒙殊常之宠，不能建忠致命而尽节于其雠，罪一也。〔明帝夷灭武帝子孙，故谓之雠。〕顷年薛真度来，卿伤我偏师，罪二也。今鸾辂亲临，不面缚麾下，罪三也。」伯玉遣军副乐稚柔对曰：「承欲攻围，期于必克。卑微常人，得抗大威，真可谓获其死所！外臣蒙武帝采拔，岂敢忘恩！但嗣君失德，主上光绍大宗，〔言帝自小宗入为高宗第三子，以绍大宗。〕非唯副亿兆之深望，抑亦兼武皇之遗敕；是以区区尽节，不敢失墬。往者北师深入，寇扰边民，辄厉将士以修职业。〔将，即亮翻。〕反己而言，不应垂责」。
宛城东南隅沟上有桥，魏主引兵过之。伯玉使勇士数人，衣班衣，戴虎头帽，〔人衣，如既翻。虎头帽者，帽为虎头形。〕伏于窦下，突出击之，魏主人马俱惊；召善射者原灵度射之，〔度射，而亦翻。〕应弦而毙，乃得免。
25李崇槎山分道，出氐不意，表里袭之；〔槎，士下翻，逆斫木也。〕群氐皆弃杨灵珍散归，灵珍之众减太半，崇进据赤土。〔魏收志，南秦州武阶郡有赤土县。五代志：武都郡覆津县，后魏置武阶郡。〕灵珍遣从弟建【章：十二行本「建」下有「帅五千人」四字；乙十一行本同；孔本同；张校同；退斋校同。】屯龙门，自帅精勇一万屯鹫峡；〔按魏收志，东益州武兴郡有石门县。五代志：武都将利县，旧曰石门。又，仇池山下有飞龙峡，以氐酋杨飞龙据仇池得名。又，今龙州江油县东二十里有龙门山；又，江油县东百里有石门戍。武兴，今为兴州；龙州去兴州甚远，杨建所屯者必非江油之龙门也。水经注：仇池东北有龙门戍，此其是欤！鹫峡当在龙门西南。从，才用翻。帅，读曰率；下同。鹫，音就。〕龙门之北数十里中，伐树塞路；鹫硖之口，【章：十二行本「口」下有「积大木」三字；乙十一行本同；孔本同；张校同；退斋校同。】聚礌石，临崖下之，以拒魏兵。〔塞，悉则翻。礌，卢对翻；埤苍曰：推石自高而下也。汉书李陵传：乘隅下垒石。师古曰：言放石以投人，因山隅曲而下也。垒，音卢对翻，与此礌音同。〕崇命统军慕容拒帅众五千从他路入，夜，袭龙门，破之，崇自攻鹫峡；灵珍连战败走，俘其妻子，遂克武兴，梁州刺史阴广宗、参军郑猷等将兵救灵珍；崇进击，大破之，斩杨婆罗阿卜珍，生擒猷等，灵珍奔还汉中。魏主闻之，喜曰：「使朕无西顾之忧者，李崇也。」以崇为都督梁?秦二州诸军事、梁州刺史，以安集其地。
26丁未，魏主发南阳，留太尉咸阳王禧等攻之。己酉，魏主至新野，新野太守刘思忌拒守。冬，十月，丁巳，魏军攻之不克，筑长围守之，遣人谓城中曰：「房伯玉已降，汝何为独取糜碎！」思忌遣人对曰：「城中兵食犹多，未暇从汝小虏语也！」魏右军府长史韩显宗将别军屯赭阳，〔右军府，右军将军府也。将，即亮翻；下同。〕成公期遣胡松引蛮兵攻其营，〔胡松时助戍赭阳。〕显宗力战，破之，斩其裨将高法援。显宗至新野，魏主谓曰：「卿破贼斩将，殊益军势。朕方攻坚城，何为不作露布﹖」〔五代史志曰：后魏每攻战克捷，欲天下闻知，乃书帛建于竿上，名曰露布。魏主谓显宗若露布上闻行在所，则增益魏军之胜势，可以摇城中坚守之心。〕对曰：「顷闻镇南将军王肃获贼二、三人，驴马数匹，皆为露布；臣在东观，私常哂之。〔韩显宗对策甲科，除著作郎，故云在东观。观，古玩翻。哂，矢引翻；笑不坏频曰哂。〕近虽仰凭威灵，得摧丑虏，兵寡力弱，擒斩不多。脱复高曳长缣，虚张功烈，尤而效之，其罪弥大。〔左传曰：尤而效之，罪又甚焉。尤，责也，过也，甚之之辞也。复，扶又翻。〕臣所以不敢为之，解上而已。」〔丁度集韵，解，居隘翻，闻上也。上，时掌翻。自下而闻于上谓之上。〕魏主益贤之。
上诏徐州刺史裴叔业引兵救雍州。〔雍，于用翻；下同。〕叔业启称：「北人不乐远行，唯乐钞掠。〔乐，音洛。〕若侵虏境，则司、雍之寇自然分矣。」上从之。叔业引兵攻虹城，〔此即汉沛郡之虹县城也。师古曰：虹，音贡。南北兵争，其地在下邳夏丘县界；唐复为虹县，属泗州。虹，今读如绛。〕获男女四千余人。
甲戌，遣太子中庶子萧衍、右军司马张稷救雍州。十一月，甲午，前军将军韩秀方等十五将降于魏。〔将，即亮翻。降，户江翻。〕丁酉，魏败齐兵于沔北，〔败，补迈翻。〕将军王伏保等为魏所获。
27丙辰，以杨灵珍为北秦州刺史、〔考异曰：齐氐传作「北梁州」，今从齐书。〕仇池公、武都王。
28新野人张独帅万余家据栅拒魏，〔独，与猪同，陟鱼翻。帅，读曰率；下同。〕十二月，庚申，魏人攻拔之。雍州刺史曹虎与房伯玉不协，故缓救之，顿军樊城。〔考异曰：齐据虏传云「均口」，今从虎传。余谓曹虎之顿军樊城，不特因与房伯玉不协而然，亦由畏魏兵之强而不敢进也。〕
庚午，魏主南临沔水；〔沔，弥兖翻。〕戊寅，还新野。
将军王昙纷【严：「纷」改「分」。】以万余人攻魏南青州黄郭戍，〔魏收志：东魏孝静帝武定七年置义塘郡，治黄郭城。又按五代志：海州怀仁县，梁置南北二青州；东魏废州，立义塘郡及怀仁县。昙，徒含翻。〕魏戍主崔僧渊破之，举军皆没。将军鲁康祚、赵公政将兵万人侵魏太仓口，〔据傅永传：太仓口在魏豫州界。是时魏置豫州于汝南新息县广陵城，与齐义阳隔淮对垒，则太仓口当在淮北岸，以魏人积仓粟于此而有是名也。〕魏豫州刺史王肃使长史清河溥永将甲士三千击之。康祚等军于淮南，永军于淮北，相去十余里。永曰：「南人好夜斫营，〔好，呼到翻；下好学同。〕必于渡淮之所置火以记浅。【章：十二行本「浅」下有「处」字；乙十一行本同；孔本同；张校同。】乃夜分为二部，伏于营外；又以瓠贮火，〔瓠，户误翻。匏也。贮，丁吕翻，盛也。〕密使人过淮南岸，于深处置之，戒曰：「见火起，则亦然之。」〔然，与燃同。〕是夜，康祚等果引兵斫永营，伏兵夹击之。康祚等走趣淮水，〔趣，七喻翻。〕火既竞起，不知所从，溺死及斩首数千级，〔溺，奴狄翻。〕生擒公政，获康祚之尸以归。豫州刺史裴叔业侵魏楚王戍，〔裴叔业盖自徐州迁为豫州。水经注：鲖县有葛陵城，城东北有楚武王耱，民谓之楚王瑟城。魏盖于此置戍，因谓之楚王戍。〕肃复令永击之。〔复，扶又翻。〕永将心腹一人驰诣楚王戍、令填外堑，〔堑，七艳翻。〕夜伏战士千人于城外。晓而叔业等至城东部分，将置长围。〔分，扶问翻。〕永伏兵击其后军，破之。叔业留将佐守营，自将精兵数千救之。〔将，即亮翻。〕永登门楼，望叔业南行数里，即开门奋击，大破之，获叔业伞扇、鼓幕、甲仗万余。叔业进退失窃，遂走；左右欲追之，永曰：「吾弱卒不满三千，彼精甲犹盛，非力屈而败，自堕吾计中耳。既不测我之虚实，足使丧胆，〔丧，息浪翻。〕俘此足矣，何更追之！」魏主遣谒者就拜永安远将军、汝南太守，封贝丘县男。〔守，式又翻。〕永有勇力，好学能文。魏主常叹曰：「上马能击贼，下马作露版，唯傅修期耳！」〔言永有武干，又有文才也。傅永，字修期。〕
29曲江公遥欣好武事，〔好，呼到翻。〕上以诸子尚幼，内亲则仗遥欣兄弟，外亲则倚后弟西中郎长史彭城刘暄、内弟太子詹事江佑；〔帝母景皇后，祏之姑也，故曰内弟。〕故以始安王遥光为扬州刺史，居中用事；遥欣为都督荆?雍等七州诸军事、荆州刺史，镇据西面。而遥欣在江陵，多招材勇，厚自封殖，上甚恶之。〔恶，乌路翻。〕遥欣侮南郡太守刘季连，季连密表遥欣有异迹；〔包藏祸心者，谓之异志。形见于事为，谓之异迹。〕上乃以季连为益州刺史，〔为后刘季连据益州张本。〕使据遥欣上流以制之。季连，思考之子也。〔思考，刘遵考之弟。〕
30是岁，高昌王马儒遣司马王体玄入贡于魏，请兵迎接，求举国内徙；魏主遣明威将军韩安保迎之，剖伊吾之地五百里以居儒众。儒遣左长史顾礼、右长史金城曲嘉将步骑一千五百迎安保，而安保不至；〔将，即亮翻。骑，奇寄翻。〕礼、嘉还高昌，安保亦还伊吾。安保遣其属朝【严：「朝」改「韩」。】兴安等使高昌，〔朝，姓也。汉有鼌错，史纪作朝错。朝，直遥翻。使，疏吏翻。〕儒复遣顾礼将世子义舒迎安保，〔复，扶又翻；下同。〕至白棘城，去高昌百六十里。高昌旧人恋土，不愿东迁，相与杀儒，〔魏太和五年，马儒始王高昌，至是为国人所杀。〕立曲嘉为王，〔曲氏得高昌始此。嘉，字灵凤，金城榆中人。〕复臣于柔然。安保独与顾礼、马义舒还洛阳。
永泰元年〔（戊寅、四九八）是年四月始改元。〕
1春，正月，癸未朔，大赦。
2加中军大将军徐孝嗣开府仪同三司，孝嗣固辞。
3魏统军李佐攻新野，丁亥，拔之，缚刘思忌，问之曰：「今欲降未﹖」〔降，户江翻。〕思忌曰：「宁为南鬼，不为北臣！」〔史言刘思忌忠于所事。〕乃杀之。于是沔北大震。〔沔，弥兖翻。〕戊子，湖阳戍主蔡道福、〔湖阳县，故蓼国，汉属南郡、晋、宋省，齐于此置戍。湖阳既入魏，置西淮安郡，唐为湖阳县，属唐州。〕辛卯，赭阳戍主成公期、壬辰，舞阴戍主黄瑶起、南乡太守席谦相继南遁。瑶起为魏所获，魏主以赐王肃，肃脔而食之。〔黄瑶起杀王肃父奂，见一百三十八卷世祖永明十一年。〕乙巳，命太尉陈显达救雍州。〔雍，于用翻。〕
4上有疾，以近亲寡弱，忌高、武子孙。时高、武子孙犹有十王，〔十王，下所杀者是也。〕每朔望入朝，〔朝，直遥翻。〕上还后宫，辄叹息曰：「我及司徒诸子皆不长，〔意呼遥光为司徒也。考之遥光传，时未拜司徒。详考齐史，帝弟安陆昭王缅先帝卒，建武元年赠司徒，此盖指言缅诸子也。〕高、武子孙日益长大！」〔长，皆音丁丈翻，今知两翻。〕上欲尽除高、武之族，以微言问陈显达，对曰：「此等岂足介虑！」以问扬州刺史始安王遥光，遥光以为当以次施行。遥光有足疾，〔遥光生而有躄疾。〕上常令乘舆自望贤门入，〔望贤门，华林园门也，本名凤庄门，以遥光父讳凤改焉。〕每与上屏人久语毕，上索香火，呜咽流涕，明日必有所诛。〔左右以此觇知之。屏，必郢翻。索，山客翻。〕会上疾暴甚，绝而复苏，〔复，扶又翻。〕遥光遂行其策；丁未，杀河东王铉、临贺王子岳、西阳王子文、永阳王子峻、南康王子琳、衡阳王子、湘东王子建、南郡王子夏、桂阳王昭粲、巴陵王昭秀，于是太祖、世祖及世宗诸子皆尽矣。〔铉，太祖子。子岳至子夏，皆世祖子。昭粲、昭秀，世宗子。夏，户雅翻。〕铉等已死，乃使公卿奏其罪状，请诛之，下诏不许；再奏，然后许之。〔难将一人手，揜尽天下目，齐明帝之诏类如此。〕南康侍读济阳江泌哭子琳，泪尽，继之以血，〔济，子礼翻。泌，薄必翻，又兵媚翻。〕亲视殡葬毕，乃去。
5庚戌，魏主如南阳。二月，癸丑，诏左卫将军萧惠休等救寿阳，〔是时魏不攻寿阳，疑「寿」字误。〕甲子，魏人拔宛北城，房伯玉面缚出降。〔宛，于元翻。降，户江翻。〕伯玉从父弟思安为魏中统军，数为伯玉泣请，魏主乃赦之。〔宋泰始三年，房法寿降魏，故房氏群从多仕于魏，而思安得为伯玉请。从，才用翻。数为，上所角翻，下于伪翻。〕庚午，魏主如新野。辛巳，以彭城王勰为使持节、都督南征诸军事、中军大将军、开府仪同三司。〔勰，音协。使，疏吏翻。〕
三月，壬午朔，崔慧景、萧衍大败于邓城。〔邓县，汉属南阳郡；宋大明末，割襄阳西界为京兆郡，邓县属焉。其地在隋襄阳郡赡养县界。唐贞元中，又改赡养县为邓城县。今邓城县在襄阳城北二十里，隔汉水。按南北对境图：自邓城南过新河至樊城。〕时慧景至襄阳，五郡已陷没，〔五郡，谓南阳、新野、南乡、北襄城并西汝南、北义阳二郡太守也。〕慧景与衍及军主刘山阳、傅法宪等帅五千余人进行邓城，魏数万骑奄至，〔帅，读曰率。行，下孟翻。骑，奇寄翻。〕诸军登城拒守。时将士蓐食轻行，皆有饥惧之色。衍欲出战，慧景曰：「虏不夜围人城，待日暮自当去。」既而魏众转至。慧景于南门拔军去，诸军不相知，相继皆遁。魏兵自北门入，刘山阳与部曲数百人断后死战，〔断，丁管翻。〕且战且却行。慧景过闹沟，〔据萧子显齐书，闹沟近沙堨。沙堨在宛县界，盖堨水入此沟南流径邓城界而入于汉也。〕军人相蹈藉、〔藉，慈夜翻。〕桥皆断坏。魏兵夹路射之，〔射，而亦翻。〕杀傅法宪，士卒赴沟死者相枕，〔枕，之鸩翻。〕山阳取袄仗填沟乘之，得免。魏主将大兵追之，晡时至沔。山阳据城苦战，〔沔北有樊城；山阳所据，盖即此城也。〕至暮，魏兵乃退。诸军恐惧，是夕，皆下船还襄阳。庚寅，魏主将十万众，羽仪华盖，以围樊城，曹虎闭门自守。魏主临沔水，望襄阳岸，乃去，如湖阳；辛亥，如悬瓠。
魏镇南将军王肃攻义阳，裴叔业将兵五万围涡阳以救义阳。〔涡阳城在汉沛郡山桑县东南，涡水径其南，时为魏南兖州治所。杜佑曰：唐为亳州蒙城县地。涡，音戈。〕魏南兖州刺史济北孟表守涡阳，〔魏南兖州领下蔡及梁、谯、沛等郡。济，子礼翻。〕粮尽，食草木皮叶。叔业积所杀魏人高五丈以示城内；〔高，居傲翻。〕别遣军主萧踭等攻龙亢，〔龙亢县，汉属沛郡，晋属谯国，后省。魏太和十九年，置下蔡郡，龙亢县属焉。晋灼曰：亢，音刚。龙亢城南临涡水。踭，公回翻。〕魏广陵王羽救之。叔业引兵击羽，大破之，追获其节。魏主使安远将军傅永、征虏将军刘藻、假辅国将军高聪救涡阳，并受王肃节度。叔业进击，大破之，聪奔悬瓠，永收散卒徐还。叔业再战，凡斩首万级，俘三千余人，获器械杂畜财物以千万计。魏主命锁三将诣悬瓠；〔将，即亮翻。〕刘藻、高聪免死，徙平州；〔魏平州治肥如城，领辽西、北平二郡。〕傅永夺官爵；黜王肃为平南将军。肃表请更遣军救涡阳，魏主报曰：「观卿意，必以藻等新败，故难于更往。朕今少分兵则不足制敌，〔少，诗沼翻。〕多分兵则禁旅有阙，卿审图之！义阳当止则止，当下则下；若失涡阳，卿之过也！」肃乃解义阳之围，与统军杨大眼、奚康生等步骑十余万救涡阳。叔业见魏兵盛，夜，引军退；明日，士众奔溃，魏人追之，杀伤不可胜数。〔胜，音升；下不胜同。〕叔业还保涡口。〔涡口，涡水入淮之口也。涡口对淮南县即齐马头郡。杜佑曰：「涡口，今临淮涟水县；非也。〕
6初，魏中尉李彪，家世孤微，〔李彪，卫国顿丘人；家素寒微，少孤贫而好学。〕朝无亲援；初游代都，以清渊文穆公李冲好士，倾心附之。〔清渊县，汉属魏郡，晋以来属阳平郡。朝，直遥翻。好，呼到翻。〕冲亦重其材学，礼遇甚厚，荐于魏主，且为之延誉于朝，〔为，于伪翻。延誉者，为之声誉，使所闻者远。〕公私汲引。〔既公言之于朝而荐之于上，又私语同列，引而进之。引水而上曰汲，取此义也。〕及为中尉，弹劾不避贵戚，〔弹，徒丹翻。劾，户概翻，又户得翻；下同。〕魏主贤之，以比汲黯。彪自以结知人主，不复藉冲，稍稍疏之，唯公坐敛袂而已，无复宗敬之意，冲浸衔之。〔复，扶又翻。坐，徂卧翻。〕
及魏主南伐，彪与冲及任城王澄共掌留务。彪性刚豪，意议多所乖异，数与冲争辩，形于声色；〔数，所角翻。〕自以身为法官，他人莫能纠劾，事多专恣。冲不胜忿，乃积其前后过恶，禁彪于尚书省，上表劾彪「违傲高亢，〔胜，音升。亢，苦浪翻。〕公行僭逸，坐舆禁省，〔言侳舆而入禁省也。汉法不下公门为不敬。〕私取官材，辄驾乘黄，〔乘黄，御马也。乘，绳证翻。杜佑曰：汉有未央厩令，魏改为乘黄厩，乘黄，古之神马，因以为名。或亦名飞黄，背有角，日行万里。淮南子云：天下有道，飞黄伏皁。〕无所惮慑。臣辄集尚书已下、令史已上于尚书都座，〔尚书都坐，录、令、仆射、尚书圆坐处。〕以彪所犯罪状告彪，讯其虚实，彪皆伏罪。请以见事免彪所居职，付廷尉治罪。」〔见事，谓彪见所犯之事也。见，贤遍翻。治，直之翻。〕冲又表称：「臣与彪相识以来，垂二十载。〔载，子亥翻。〕见其才优学博，议论刚正，愚意诚谓拔萃公清之人。后稍察其人酷急，犹谓益多损少。自大驾南行以来，彪兼尚书，〔彪以中尉兼度支尚书。〕日夕共事，始知其专恣无忌，尊身忽物；听其言如振古忠恕之贤，〔振古，自古也。〕校其行实天下佞暴之贼。〔行，下孟翻。〕臣与任城卑躬曲己，若顺弟之奉暴兄，其所欲者，事虽非理，无不屈从。依事求实，悉有成验。如臣列得实，〔列，谓陈列其事。〕宜殛彪于北荒，以除乱政之奸；〔诗曰：取彼谮人，投畀有北。毛注云：北方寒凉而不毛。〕所引无证，宜投臣于四裔，以息青蝇之谮。」〔诗曰：营营青蝇，止于棘。谗人罔极，交乱四国。〕冲手自作表，家人不知。
帝览表，叹怅久之，曰：「不意留台乃至于此！」既而曰：「道固可谓溢矣，而仆射亦为满也。」〔李彪，字道固。仆射，谓冲也。〕黄门侍郎宋弁素怨冲，而与彪同州相善，〔弁，广平人；彪，顿丘人；二郡皆属相州。〕阴左右之。〔左，音佐。右，音佑。〕有司处彪大辟，〔处，昌吕翻；下久处同。辟，毗亦翻。〕帝宥之，除名而已。〔魏孝文于此可谓明矣。〕
冲雅性温厚，及收彪之际，亲数彪前后过失，瞋目大呼，投折几案，御史皆首面缚。〔数，所具翻。瞋，昌真翻。呼，火故翻。折，而设翻。中尉得罪，而御史皆泥首面缚以谢冲，以朝仪言之，无是理也。魏主所谓「仆射亦为满」，亦不信哉！〕冲詈辱肆口，遂发病荒悸，言语错缪，时扼腕大骂，称「李彪小人」，〔悸，其季翻。腕，乌贯翻。〕医药皆不能疗，或以为肝裂，〔怒气伤肝。怒甚发病而医不能疗，故以为肝裂。〕旬余而卒。帝哭之，悲不自胜，〔胜，音升。〕赠司空。
冲勤敏强力，久处要剧，〔处，昌吕翻。〕文案盈积，终日视事，未尝厌倦，职业修举，纔四十而发白。兄弟六人，凡四母，少时每多忿竞。〔少，诗照翻。〕及冲贵，禄赐皆与共之，更成敦睦。然多援引族姻，私以官爵，一家岁禄万匹有余，时人以此少之。〔少，诗沼翻；下同。〕
7魏主以彭城王勰为宗师，〔魏置宗师，见一百二十三卷晋安帝元兴三年。勰，音协。〕诏使督察宗室，有不帅教者以闻。〔帅，读曰率。〕
8夏，四月，甲寅，改元。〔改元永泰。〕
9大司马会稽太守王敬则，自以高、武旧将，心不自安。〔会，工外翻。将，即亮翻。〕上虽外礼甚厚，而内相疑备，〔疑备者，疑其为变而为之防。〕数访问敬则饮食，体干堪宜。〔堪，胜也。宜，适也。问其尚能胜兵及适用与否也。数，所角翻。〕闻其衰老，且以居内地，故得少宽。〔少，诗沼翻。〕前二岁，上遣领军将军萧坦之将斋仗五百人行武进陵，〔齐自武帝以上诸陵皆在武进。行，下孟翻。〕敬则诸子在都，忧布无计。〔怖，普布翻。〕上知之，遣敬则世子仲雄入东安尉之。〔自建康东入会稽。尉，与慰同。〕
仲雄善琴，上以蔡邕焦尾琴借之。〔蔡邕在吴，吴人有烧桐以爨者，邕闻火烈之声，知其良木，因请而裁为琴，果有美音，而其尾犹焦，时人因名焦尾琴。白虎通曰：琴，禁也。禁止于邪以正人心也。广雅曰：琴长三尺六寸六分，象三百六十六日；五弦象五行。桓谭新论：五弦第一弦为宫，其次商、角、征、羽。文王、武王各加一弦，以为少宫、少商。〕仲雄于御前鼓琴作懊鲺歌，〔晋志曰：懊鲺歌者，隆安初俗间讹谣之曲。歌云：「春草可揽结，女儿可揽撷。」杜佑曰：懊鲺歌，石崇妾绿珠所作，丝布枧难缝一曲而已，懊，于报翻。鲺，如冬翻。仲雄仿其曲而作歌。〕曰：「常叹负情侬，〔侬音农；吴语也。〕郎今果行许。」又曰：「君行不净心，那得恶人题！」〔恶，乌路翻。〕上愈猜愧。
上疾屡危，乃以光大夫张緕为平东将军、吴郡太守，〔緕，古回翻。守，手又翻。〕置兵佐以密防敬则。中外传言，当有异处分。〔处，昌吕翻。分，扶问翻。〕敬则闻之，窃曰：「东今有谁，只是欲平我耳；东亦何易可平！〔易，以豉翻。〕吾终不受金罂！」金罂，谓鸩也。〔赐死者，以金罂盛鸩酒，故云然。〕
敬则女为徐州行事谢朓妻，〔朓，土了翻。〕敬则子太子洗马幼隆遣正员将军徐岳以情告朓，〔官至将军而未有军号者，为正负将军，次为员外将军。洗，悉荐翻。〕「为计若同者，当往报敬则。」朓执岳，驰启以闻。敬则城局参军徐庶，家在京口，其子密以报庶，庶以告敬则五官掾王公林。〔自晋以来，诸郡有五官掾。〕公林，敬则族子也，常所委信。公林劝敬则急送启赐儿死，单舟星夜还都。敬则令司马张思祖草启，既而曰：「若尔，诸郎在都，要应有信，且忍一夕。」〔言且迟一夜也。〕
其夜，呼疗佐文武樗蒲，谓众曰：「卿诸人欲令我作何计﹖」莫敢先答。防合丁兴怀曰：「官祗应作尔！」〔言应作如此事，谓应反也。〕敬则不应。明旦，召山阴令王询、台传御史锺离祖愿，〔台传御史，台所遣督诸郡钱谷者。传，株恋翻。〕敬则横刀跂坐，〔跂坐，垂足而坐，跟不及地。跂，去智翻。〕问询等：「发丁可得几人﹖库见有几钱物﹖」〔见，贤遍翻。〕询称「县丁猝不可集」；祖愿称「库物多未输入」。敬则怒，将出斩之，〔将，引也。〕王公林又谏曰：「凡事皆可悔，唯此事不可悔；官讵不更思！」〔讵，岂也。〕敬则唾其面曰：「我作事，何关汝小子！」【章：十二行本「子」下有「丁卯」二字；乙十一行本同；孔本同。】敬则举兵反，招集，配衣，〔配，分给也。衣，于既翻。分给袍甲以衣被之。〕二三日便发。
前中令何胤，弃官隐居若邪山，〔若邪山在会稽东南四十里。邪，读曰耶。〕敬则欲劫以为尚书令。长史王弄璋等谏曰：「何令高蹈，必不从；不从，便应杀之。举大事先杀名贤，事必不济。」敬则乃止。胤，尚之之孙也。〔何尚之柄用于宋文、武两朝。〕
10庚午，魏发州郡兵二十万人，期八月中旬集悬瓠。〔复，欲南伐也。〕
12上闻王敬则反，收王幼隆及其兄员外郎世雄、〔此即敬则世子仲雄也。「仲」、「世」二字必有一误。〕记室参军季哲、〔敬则为大司马，以其子为记室参军。〕其弟太子舍人少安等，皆杀之。〔少，诗照翻。〕长子黄门郎元迁将千人在徐州击魏，〔长，知两翻。将，即亮翻。〕敕徐州刺史徐玄庆杀之。前吴郡太守南康侯子恪，嶷之子也，〔豫章王嶷，武帝之弟。嶷，鱼力翻。〕敬则起兵，以奉子恪为名；子恪亡走，未知所在。始安王遥光劝上尽诛高、武子孙，于是悉召诸王侯入宫。晋安王宝义、江陵公宝览等处中书省，〔宝义，皇子；宝览，侄也。处，昌吕翻；下同。〕高、武诸孙处西省，〔据萧子恪传，西省，永福省也，至唐分三省，以门下省为西省，中书省为东省。〕敕人各从左右两人，过此依军法；孩幼者与乳母俱入。其夜，令太医煮椒二斛，都水办棺材数十具，〔前汉都水属水衡都尉；后汉光武省水衡都尉并少府，都水属郡国；晋属大司农。萧子显志无都水，都官尚书有水曹。以此考之，都水当属将作大匠。然齐大匠卿不常置，故都水之官不见于志。孩，何开翻。〕须三更，当尽杀之。〔须，待也。三更，丙夜也。更，工衡翻。〕子恪徒跣自归，二更达建阳门，刺启。〔书姓名于奏白曰刺。启，奏也。既达姓名，又启陈其事。〕时刻已至，而上眠不起，中书舍人沈徽孚与上所亲左右单景隽共谋少留其事。须臾，上觉，〔单，上演翻。少，诗沼翻。觉，古孝翻。寝而寤谓之觉。〕景隽启子恪已至。上惊问曰：「未邪，未邪﹖」景隽具以事对。上抚曰：「遥光几误人事！」〔单景隽具以子恪所启之事对。上乃谓几为遥光所误而滥杀。几，居希翻。〕乃赐王侯馔，〔馔，雏恋翻，又雏皖翻。〕明日，悉遣还第。以子恪为太子中庶子。宝览，缅之子也。〔缅，上弟也。缅，弥兖翻。〕
敬则帅实甲万人过浙江。〔今之钱唐江也。帅，读曰率。〕张緕遣兵三千拒敬则于松江，〔松江在吴郡吴县南，古笠泽也，今属苏州吴江县。〕闻敬则军鼓声，一时散走，緕弃郡，逃民间。敬则以旧将举事百姓担篙荷锸，随之者十余万众；〔将，即亮翻。担，都甘翻。篙，古劳翻，竹竿也，用以16船。荷，下可翻。锸，楚洽翻，锹也。〕至晋陵，南沙人范修化杀县令公上延孙以应之。〔公上，复姓也。敬则本晋陵南沙人，故范修化举县应之。〕敬则至武进陵口，恸哭而过。〔萧氏之先俱葬武进。高帝之殂也，从其先兆，亦葬武进，号泰安陵。敬则怀高帝恩，故恸哭而过。陆游曰：自常州西北至吕城，过陵口，见大石兽偃仆道旁，已残缺，盖南朝陵墓，齐明帝时王敬则反，至陵口恸哭而过是也。距丹阳县三十余里。丹阳，古所谓曲阿，或曰云阳。宋白曰：吴大帝改丹阳为武进县，吴末并入晋陵县。〕乌程丘仲孚为曲阿令，敬则前锋奄至，仲孚谓吏民曰：「贼乘胜虽锐，而乌合易离。今若收船舰，凿长冈埭，〔长冈在曲阿县界，今谓之上、下夹堈，埭即今之上金斗门。易，以豉翻。舰，户黯翻。埭，徒耐翻。〕泻渎水以阻其路；得留数日，台军必至，如此，则大事济矣。」敬则军至，值渎涸，果顿兵不得进。
五月，【章：十二行本「月」下有「壬午」二字；乙十一行本同；孔本同；张校同；退斋校同。】诏前军司马左兴盛、后军将军崔祖、辅国将军刘山阳、龙骧将军?马军主胡松筑垒于曲阿长冈；〔骧，思将翻。〕右仆射沈文季为持节都督，屯湖头，备京口路。〔湖头，玄武湖头也。其地东接蒋山西岩下，西抵玄武湖堤，地势坦平，当京口大路。〕恭祖，慧景之族也。〔前书后军将军崔恭祖。按魏、晋以来官制，左、右、前、后将军，是为四军。恭祖位号未能至此。齐书王敬则传作「后军将军、直合将军茌崔恭祖。」恭祖若为后军将军，不应下带直合将军，此必有误。〕敬则急攻兴盛、山阳二垒，台军不能敌，欲退，而围不开，各死战。胡松引骑兵突其后，白丁无器仗，皆惊散。敬则军大败，索马再上，不能得，崔恭祖刺之仆地，〔索，山客翻。上，时掌翻。刺，七亦翻。〕兴盛军客袁文旷斩之，〔「军客」，齐书王敬则传作「军容」。南史有军容、马容；如相康为齐高帝军容，萧摩诃马容陈智深斩陈叔陵。盖皆简拔魁健有武艺之士，使之前驱，以壮军马之容，故以为名。〕乙酉，传首建康。
是时上疾已笃，敬则仓猝东起，朝廷震惧。太子宝卷使人上屋，望见征虏亭失火，〔上，时掌翻。征虏亭在方山南。自玄武湖头大路北出至征虏亭。〕谓敬则至，急装欲走。〔急装，谓缚袴也。戎装谓之急装。〕敬则闻之，喜曰：「檀公三十六策，走为上策，计汝父子唯有走耳！」盖时人讥檀道济避魏之语也。敬则之来，声势甚盛，裁少日而败。〔裁少日，谓不及二旬也。少，诗沼翻。〕
台军讨贼党，晋陵民以附敬则应死者甚众。太守王瞻上言：「愚民易动，不足穷法。」〔穷法，谓尽法绳之。易，以豉翻。〕上许之，所全活以万数。瞻，弘之从孙也。〔王弘之以仕晋，宋武帝辟召无所就。从，才用翻。〕
上赏谢朓之功，迁尚书吏部郎。〔唐六典曰：吏部郎，职在选举。魏、晋用人，妙于时选，其诸曹郎功高者，迁吏部郎，历代品秩皆高于诸曲郎。魏、晋、宋、齐，吏部郎品第五，诸曹郎品第六。〕朓上表三让，上不许。中书疑朓官未及让，国子祭酒沈约曰：「近世小官不让，遂成恒俗。〔恒，户登翻。〕谢吏部今授超阶，让别有意。〔朓自兼殿中郎迁吏部郎，故曰超阶。朓耻以告妻父得官，故曰让别有意。〕夫让出人情，岂关官之大小邪！」朓妻常怀刃欲杀朓，朓不敢相见。
13秋，七月，魏彭城王勰表以一岁国秩、职俸、亲恤裨军国之用。〔国秩，彭城国秩也；职俸，勰所居职合授之俸也；亲恤，亦魏朝给勰以恤亲者。勰音协。〕魏主诏曰：「割身存国，理为远矣。职俸便停，亲、国听三分受一。」〔亲、国，谓亲恤、国秩也。〕壬午，又诏损皇后私府之半，六宫嫔御、五服男女供恤亦减半，〔嫔，毗宾翻。〕在军者三分省一，以给军赏。
14癸卯，以太子中庶子萧衍为雍州刺史。〔为后萧衍以雍州起兵张本。雍，于用翻。〕
15己酉，上殂于正福殿。〔年四十七。〕遗诏：「徐令可重申前命。〔徐令，谓徐孝嗣也。孝嗣为尚书令，建武四年加开府同三司，辞不受。重，直龙翻。〕沈文季可左仆射，江祏可右仆射，江祀可侍中，刘暄可卫尉。军政可委陈太尉；〔陈太尉谓显达。〕内外众事，无大小委徐孝嗣、遥光、坦之、江祏，其大事与沈文季、江祀、刘暄参怀。心膂之任可委刘悛、萧惠休、崔慧景。」〔悛，七伦翻，又丑缘翻。〕
上性猜多虑，简于出入，竟不郊天。〔天子即立，当奉珪币以见上帝于南郊。〕又深信巫觋，〔觋，刑狄翻。〕每出先占利害。东出云西，南出云北。初有疾，甚秘之，听览不辍。久之，敕台省文簿中求白鱼以为药，外始知之。〕本草曰：白鱼，味甘平，无毒；主胃气，开胃下食，去水气，令人肥健。大者六七尺，色白，头昂，生江湖中。按此求文簿中白鱼，则所谓蠹书鱼也；本草谓之衣鱼，亦曰白鱼。利小便，疗偏风口喎。衍义曰：衣鱼多在故书中，久不动衣帛中或有之；身有厚粉，手搐之则粉落。〕太子即位。
16八月，辛亥，魏太子自洛阳朝于悬瓠。〔朝，直遥翻；下同。〕
17壬子，奉朝请邓学以齐兴郡降魏。〔武帝永明三年，置齐兴郡，属郢州，其地当在西阳、弋阳二郡界。〕
18魏主之入寇也，遣使发高车兵。高车惮远役，奉袁纥树者为主，相帅北叛。〔帅，读曰率。〕魏主遣征北将军宇文福讨之，大败而还，〔还，从宣翻，又如字。〕福坐黜官。更命平北将军江阳王继都督北讨诸军事以讨之，自怀朔以东悉禀节度，仍摄镇平城。继，熙之曾孙也。〔熙，道武之子。〕
19八月，葬明皇帝于兴安陵，〔陵在曲阿。〕庙号高宗。东昏侯恶灵在太极殿，欲速葬，〔恶，乌路翻。〕徐孝嗣固争，得踰月。帝每当哭，辄云喉痛。太中大夫羊阐入临，〔临，力鸩翻，哭也。〕无发，号恸俯仰，帻遂脱地，帝辍哭大笑，谓左右曰：「秃鹙啼来乎！」〔号，户高翻。汉五行志曰：鹈鹕，或曰秃鹙。师古曰：鹈鹕、一名淘河，腹下胡大如数升襄，好群入泽中抒水食鱼，因名。秃鹙，亦水鸟也。陆佃埤雅曰：鹙性贪恶，今俗呼秃鹙，一名扶老。状如鹤而大，长颈赤目；其毛辟水毒，头高八尺，善与人，好啖蛇。鹙，音狄。〕
20九月，己亥，魏主闻高宗殂，下诏称「礼不伐丧」，〔春秋左氏传曰：晋士伹侵齐，及谷，闻丧而还，礼也。公羊传曰：还者何﹖善辞也。何善尔﹖大其不伐丧也。〕引兵还。庚子，诏北伐高车。
21魏主得疾甚笃，旬日不见侍臣，左右唯彭城王勰等数人而已。勰内侍医药，外总军国之务，远近肃然，人无异议。右军将军丹阳徐謇善医，〔徐謇，丹阳人，宋明帝之世客青州。慕容白曜克东阳，謇遂为魏所获。謇，九辇翻。〕时在洛阳，急召之。既至，勰涕泣执手谓曰：「君能已至尊之疾，当获意外之赏；不然，有不测之诛；非但荣辱，乃系存亡。」勰又密为坛于汝水之滨，依周公故事，告天地及显祖，乞以身代魏主。〔周公金縢之事，以周公之至诚行之则可，若王莽则伪翻。〕魏主疾有间，〔间，如字。朱元晦曰：间，少差也。〕丙午，发悬瓠，舍于汝滨，集百官，坐徐謇于上席，称扬其功，除鸿胪卿，封金乡县伯，赐钱万缗；〔胪，陵如翻。诸王别饷赉，各不减千匹。冬，十一月，辛巳，魏主如邺。
22戊子，立妃褚氏为皇后。
23魏江阳王继上言：「高车顽昧，避役遁逃，若悉追戮，恐遂扰乱。请遣使，镇别推检，〔言六镇各遣一使，令各推检一镇。使，疏吏翻。〕斩魁首一人，自余加以慰抚。若悔悟从役者，即令赴军。」〔令赴南伐之军也。〕诏从之。于是叛者往往自归。继先遣人慰谕树者。树者亡入柔然，寻自悔，相帅出降。〔帅，读曰率。降，户江翻。〕魏主善之，曰：「江阳可大任也。」十二月，甲寅，魏主自邺班师。〔北征至邺而高车已降，遂班师。〕
24林邑王诸农入朝，海中值风，溺死，〔武帝永明十年，范诸农得国。朝，直遥翻。溺，奴历翻。〕以其子文款为林邑王。
资治通鉴卷第一百四十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪八〔屠维单阏（己卯），一年。〕
东昏侯上〔讳宝卷，字智藏；明帝第二子也；本名明贤，明帝辅政后，改焉。明帝长子宝义有废疾，故立帝为太子。其后萧衍、萧颖冑以荆、雍起兵辅南康王宝融以攻帝，废帝为东昏侯。荆、雍在西，谓帝以昏虐居东，故废为东昏侯。〕
永元元年〔（己卯、四九九）〕
1春，正月，戊寅朔，大赦，改元。
2太尉陈显达督平北将军崔慧景军四万击魏，欲复雍州诸郡；〔去年，魏克雍州五郡。雍，于用翻。〕癸未，魏遣前将军元英拒之。〔元英即拓跋英；魏既改姓元氏，史因而书之。〕
3乙酉，魏主发邺。〔去年十二月甲寅，魏主自邺班师，今车驾始自邺发。〕
4辛卯，帝祀南郊。
5戊戌，魏主至洛阳，过李冲耱。〔冲死见上卷上年。魏主令葬冲于洛阳覆舟山，近杜预耱，今自邺还过其耱。按魏主诏代人迁洛者葬洛，余州从便。冲，陇西人也，以其贵宠，亦令葬洛。〕时卧疾，望之而泣；见留守官，语及冲，辄流涕。〔李冲与任城王澄等同守留台。魏主还洛，见留守官，而冲已死，故语及辄流涕，念之之甚也。守，式又翻。〕
魏主谓任城王澄曰：「朕离京以来，旧俗少变不﹖」〔任，音壬。离，力智翻。少，诗沼翻；下同。不，读曰否。〕对曰：「圣化日新。」帝曰：「朕入城，见车上妇人犹戴帽、着小袄，〔此代北妇人之服也。乘车妇人，皆贵臣之家也。着，陟略翻。袄，乌浩翻，夹衣也。〕何谓日新！」对曰：「著者少，不著者多。」帝曰：「任城，此何言也！必欲使满城尽着邪﹖」澄与留守官皆免冠谢。〔史言魏主汲汲于用夏变夷。〕
甲辰，魏大赦。魏主之幸邺也，李彪迎拜于邺南，且谢罪。〔彪既得罪，归乡里，故迎魏主于邺南。〕帝曰：「朕欲用卿，思李仆射而止。」慰而遣之。会御史台令史龙文观告：「太子恂被收之日，〔恂被收见一百四十卷明帝建武三年。被，皮义翻。〕有手书自理，彪不以闻。」尚书表收彪赴洛阳。帝以为彪必不然；以牛车散载诣洛阳，〔散，悉但翻。散载者，不加絷缚。〕会赦，得免。
6魏太保齐郡灵王简卒。
7二月，辛亥，魏以咸阳王禧为太尉。
8魏主连年在外，〔魏主自明帝建武元年南伐，至是首尾四年。〕冯后私于宦者高菩萨。〔菩，蓬晡翻。萨，桑葛翻。〕及帝在悬瓠病笃，〔事见上卷上年。〕后益肆意无所惮，中常侍双蒙等为之心腹。〔双，姓；蒙，名。姓谱：颛帝后封于双蒙城，其后以为氏。〕
彭城公主为宋王刘昶子妇，寡居。〔昶，丑两翻。〕后为其母弟北平冯夙求婚，帝许之；公主不愿，后强之。〔后为，于伪翻。强，其两翻。〕公主密与家僮冒雨诣悬瓠，诉于帝，且具道后所为。帝疑而秘之。后闻之，始惧，阴与母常氏使女巫厌祷，〔厌，于叶翻，又于琰翻。〕曰：「帝疾若不起，一旦得如文明太后辅少主称制者，〔文明太后，后之姑也；其包藏祸心若此，岂非姑之教邪！少，诗照翻。〕当赏报不赀。」〔赀，即移翻。赀之为言量也。不赀，言无量之可比也。〕
帝还洛，收高菩萨、双蒙等，案问，具伏。帝在含温室，夜引后入，赐坐东楹，去御榻二丈余，命菩萨等陈状。〔陈后淫泆之状。〕既而召彭城王勰、北海王详入坐，〔勰，音协。〕曰：「昔为汝嫂，今是路人，但入勿避！」又曰：「此妪欲手刃吾胁！〔妪，威遇翻。老妇曰妪。〕吾以文明太后家女，不能废，但虚置宫中，有心庶能自死；〔言若有人心，必当自取尽也。〕汝等勿谓吾犹有情也。」二王出，赐后辞诀；后再拜，稽首涕泣。〔稽，音启。〕入居后宫，诸嫔御奉之犹如后礼，〔嫔，毗宾翻。〕唯命太子不复朝谒而已。〔太子，储君也；命不复朝谒，绝之，不使以母礼事之。复，扶又翻。朝，直遥翻。〕
初，冯熙以文明太后之兄尚恭宗女博陵长公主。〔景穆太子庙号恭宗。长，知两翻。〕熙有三女，二为皇后，一为左昭仪，〔二后，废后及幽后也。昭仪早卒。瑶光寺之练行尼，魏主忍为之，废后非得罪于宗庙也；幽后所为彰灼如此，乃不能正其罪；废后独其文明家女邪！〕由是冯氏贵宠冠群臣，赏赐累巨万。〔汉书音义曰：巨万，万万也。冠，古玩翻。〕公主生二子，诞，修。熙为太保，诞为司徒，修为侍中、尚书，庶子聿为黄门郎。黄门侍郎崔光与聿同直，〔庶子，妾御所生。以此观之，魏以黄门郎与黄门侍郎为两官。同直，同直禁中也。〕谓聿曰：「君家富贵太盛，终必衰败。」聿曰：「我家何所负，而君无故诅我！」〔诅，庄助翻，菷也。〕光曰：「不然。物盛必衰，此天地之常理。若以古事推之，不可不慎。」后岁余而修败。修性浮竞，诞屡戒之，不悛，〔悛，丑缘翻。〕乃白于太后及帝而杖之。修由是恨诞，求药，使诞左右毒之。事觉，帝欲诛之，诞自引咎，恳乞其生。帝亦以其父老，杖修百余，黜为平城民。及诞、熙继卒，〔太和十九年，冯诞卒，是年二月也；四月，冯熙又卒。〕幽后寻废，〔太和二十年，幽后废。〕聿亦摈弃，冯氏遂衰。〔史言外戚罕有能全保其福禄者。〕
9魏【章：十二行本「魏」上有「癸亥」二字；乙十一行本同；孔本同；退斋校同。】以彭城王勰为司徒。〔勰，音协。〕
10陈显达与魏元英战，屡破之。攻马圈城四十日，〔按陈显达传，马圈在南乡界。杜佑曰：马圈城去襄阳三百里，在今南阳郡界穰县北。杜佑曰：后魏马圈镇，汉涅阳县地。圈，渠篆翻。〕城中食尽，噉死人肉及树皮。〔噉，徒滥翻，又徒览翻。〕癸酉，魏人突围走，斩获千计。显达人城，将士竞取城中绢，遂不穷追。〔史言齐师贪卤掠以纵敌。将，即亮翻。〕显达又遣军主庄丘黑进击南乡，拔之。〔庄丘，复姓也。萧子显曰：南乡城，顺阳旧治也。〕
魏主谓任城王澄曰：「显达侵扰，朕不亲行，无以制之。」〔任，音壬。〕三月，庚辰，魏主发洛阳，命于烈居守，〔守，音狩；凡留守、太守之守皆同。〕以右卫将军宋弁兼祠部尚书，摄七兵以佐之。〔摄七兵事者，摄尚书七兵曹事也。杜佑曰：魏始置五兵尚书，谓中兵、外兵、别兵、骑兵也。晋又分中、外兵各为左、右，后魏遂为七兵尚书。〕弁精勤吏治，〔治，直吏翻。〕恩遇亚于李冲。
癸未，魏主至梁城。〔魏收志：北荆州汝北郡有梁县、汝源县。五代志：襄城郡承休县，旧曰汝源，置汝北郡。唐志：汝州临汝郡，本襄城郡治梁县，又有梁县故城在西南四十五里。〕崔慧景攻魏顺阳，顺阳太守清河张烈固守；〔五代志：邓州顺阳县，旧置顺阳郡，唐武德六年，省顺入冠军，贞观元年，省冠军入新城，其地在今邓州菊潭、临湍二县之间也。杜佑曰：汉顺阳故城，在邓州穰县西，亦后汉穰县地。〕甲申，魏主遣振威将军慕容平城将骑五千救之。〔将，即亮翻。骑，奇寄翻。〕
自魏主有疾，彭城王勰常居中侍医药，昼夜不离左右，〔离，力智翻。〕饮食必先尝而后进，蓬首垢面，衣不解带。帝久疾多忿，近侍失指，动欲诛斩；勰承颜伺间，多所匡救。〔伺，相吏翻。间，古苋翻；下间道同。〕丙戌，以勰为使持节、都督中外诸军事。〔使，疏吏翻。〕勰辞曰：「臣侍疾无暇，安能治军！愿更请一王，使总军要，〔军要，犹言军权也。左传曰：握兵之要。杜预注云：威权在己。治，直之翻。〕臣得专心医药。」帝曰：「侍疾、治军，皆凭于汝。吾病如此，深虑不济；安六军、保社稷者，舍汝而谁！何容方更请人以违心寄乎！」〔心寄，谓推心以托之也。〕
丁酉，魏主至马圈，命荆州刺史广阳王嘉断均口，〔水经曰：均水出淅县北山，南流过其县之东，又南，当涉都县邑北，南入于沔。注云：即郡国志糂阳县之涉都乡，均水于此入沔，谓之均口。断，丁管翻。〕邀齐兵归路。嘉，建之子也。〔楚王建，见一百二十五宋文帝元嘉十七年。〕
陈显达引兵渡水西，〔均水之西也。〕据鹰子山筑城；人情沮恐，〔沮，在吕翻。〕与魏战，屡败。魏武卫将军元嵩免冑陷陈，〔陈，读曰阵。〕将士随之，齐兵大败。嵩，澄之弟也。戊戌，军【章：十二行本「军」上有「夜」字；乙十一行本同；孔本同；张校同；退斋校同。】主崔恭祖、胡松以乌布幔盛显达，数人担之，〔幔，莫半翻。盛，时征翻。担，都甘翻，负也。〕间道自分碛山出均水口南走。〔碛，七迹翻。〕己亥，魏收显达军资亿计，班赐将士，追奔至汉水而还。〔还，从宣翻，又如字；下同。〕左军将军张千战死，〔考异曰：魏书作「张千达」，今从齐书。〕士卒死者三万余人。
显达之北伐，军入汋均口。〔水经注：顺阳县西有石山，南临汋水。汋水又南流，注于沔水，谓之汋口。详考经及注，汋水、均水，实一水也，故谓之汋均口。汋，实若翻。〕广平冯道根〔沈约宋志：广平太守，江左侨立，治襄阳；宋为实土，以汉朝阳县地立广平郡及广平县，领酇阴、比阳等县。按水经注：朝阳在新野西，白水又出其西。〕说显达曰：「汋均水迅急，易进难退；〔说，输芮翻。易，以豉翻。〕魏若守隘，则首尾俱急。不如悉弃船于酇城，陆道步进，〔酇县，即汉萧何所封之邑，属南阳郡，晋属顺阳郡，江左侨立广平郡，酇县属焉。冯道根，广平酇人也。水经：沔水自均口东南过酇县之西南。五代志：襄州阴城县，西魏置酇城郡。隘，乌懈翻。酇，音赞。〕列营相次，鼓行而前，破之必矣。」显达不从。道根以私属从军，〔私属者，家之奴客及其亲党，非官之所调发者。〕及显达夜走，军人不知山路，道根每及险要，辄停马指示之，众赖以全。诏以道根为汋均口戍副。〔凡边戍有戍主、戍副。〕显达素有威名，至是大损。〔陈显达之败，固是弱不可以敌强，亦天为之也。齐师溃于戊戌，魏主殂于丙午。傥显达更能支持数日，安知不能转败为功邪！〕御史中丞范袖奏免显达官，显达亦自表解职；皆不许，更以显达为江州刺史。〔考异曰：齐明帝纪：「永泰元年，七月，癸卯，以显达为江州。」本传：「显达败于马圈，求降号，不许，乃除江州。」又云：「东昏立，显达弥不乐京师，得此授甚喜。」按明帝末，显达方以三公将兵击魏，不容无故除江州。今从本传。〕崔慧景亦弃顺阳走还。
11庚子，魏主疾甚，北还，至谷塘原，谓司徒勰曰：「后宫久乖阴德，〔记曰：天子理阳道，后治阴德。郑注云：阴德，谓主阴事，阴令也。〕吾死之后，可赐自尽，葬以后礼，庶免冯门之丑。」又曰：「吾病益恶，殆必不起。虽摧破显达，而天下未平，嗣子幼弱，社稷所倚，唯在于汝。霍子孟、诸葛孔明以异姓【章：十二行本「姓」下有「犹」字；乙十一行本同；孔本同。】受顾托，〔汉武帝托昭帝于霍光，昭烈帝托后主于诸葛亮事，并见前。〕况汝亲贤，可不勉之！」勰泣曰：「布衣之士，犹为知己毕命；〔古语有之，士为知己者死。为，于伪翻。〕况臣托灵先帝，依陛下之末光乎！〔托灵，托体，皆兄弟同气之谓也。〕但臣以至亲，久参机要，宠灵辉赫，海内莫及；所以敢受而不辞，正恃陛下日月之明，恕臣忘退之过耳。今复任以元宰，〔复，扶又翻。〕总握机政；震主之声，取罪必矣。昔周公大圣，成王至明，犹不免疑，而况臣乎！如此，则陛下爱臣，更为未尽始终之美。」〕彭城王勰虑祸避权如此，犹终不免于高肇之手，况咸阳王禧、北海王详等邪﹖〕帝默然久之，曰：「详思汝言，理实难夺。」乃手诏太子曰：「汝叔父勰，清规懋赏，〔樊，美也。〕与白云俱洁；厌荣舍绂，以松竹为心。吾少与绸缪，〔绂，音弗。少，诗照翻。郑康成曰：绸缪，犹缠绵也。绸，直留翻。缪，莫侯翻。〕未忍暌离。百年之后，其听勰辞蝉舍冕，遂其冲挹之性。」以侍中、护军将军北海王详为司空，镇南将军王肃为尚书令，镇南大将军广阳王嘉为左仆射，尚书宋弁为吏部尚书，与侍中?太尉禧、尚书右仆射澄等六人辅攻。夏，四月，丙午朔，殂于谷塘原。〔年三十三，谥孝文皇帝，庙号高祖。〕
  </div>
  <div class="pagination">
   <a href="资治通鉴注_page148.html">
    上一页
   </a>
   <span>
    ...
   </span>
   <a href="资治通鉴注_page144.html">
    144
   </a>
   <a href="资治通鉴注_page145.html">
    145
   </a>
   <a href="资治通鉴注_page146.html">
    146
   </a>
   <a href="资治通鉴注_page147.html">
    147
   </a>
   <a href="资治通鉴注_page148.html">
    148
   </a>
   <span class="current-page">
    149
   </span>
   <a href="资治通鉴注_page150.html">
    150
   </a>
   <a href="资治通鉴注_page151.html">
    151
   </a>
   <a href="资治通鉴注_page152.html">
    152
   </a>
   <a href="资治通鉴注_page153.html">
    153
   </a>
   <a href="资治通鉴注_page154.html">
    154
   </a>
   <span>
    ...
   </span>
   <a href="资治通鉴注_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
