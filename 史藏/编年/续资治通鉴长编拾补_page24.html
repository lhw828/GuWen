<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 24 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 24 页/共 59 页</h1>
    <div class="content">
　　４、戊寅，诏：“河南府草土（案：字似有误。裴筠上书，乞崇修崆峒观，给付常住地土是盐池化水之源，四京建二相庙、邱吕诲铭是化水之本。） 及妄议熙宁以来常平、免役、市易、保马、盐法、契头、义仓等事，并请上感虫蝗水旱、凶贼交起、日蚀地震、盐池变海等。语言狂悖，事理诞妄，讬意盐池，潜图奸利，理当惩罚，以戒乱化之民。其裴筠特送五百里外州军编管，所有讲议司许陈言利害文字指挥勿行。”（《纪事本末》卷百三十二。原注：裴筠当考。） 

　　５、辛巳，讲议司言：“修定解盐地分收到碱土及淋卤水，依私盐法，土三斤、水三升、计一斤之数等条。”从之。（《纪事本末》卷百三十二。案：《文献通考》卷十六云：崇宁元年，解州贾考南北团池修治畦眼、柏磨布种，通得盐百七十八万二千七百馀斤，州具以闻。） 

　　《续宋编年资治通鉴》云：冬十月，蒋之奇罢。案：《东都事略本纪》，癸亥罢。《宋史》本传云：除观文殿学士、知杭州。以弃河、湟事夺职，由正议大夫降中大夫。以疾告归，提举灵仙观。后录其尝陈绍述之言，尽复官职。

　　又：云：建外学於国南，以待四方之士，赐名“辟雍”。案：《九朝编年备要》云：以国子祭酒总治内外学，别置外学，司业以下官处上舍。内舍於太学处，外舍於外学，待其岁考行艺升之。太学上舍三百人，内舍六百人，外舍三千人。至是诏赐外学名“辟雍”。《玉海》卷百十二云：崇宁元年八月己卯，建辟雍小学。十月十七日戊辰，初建辟廱，外圆内方，为屋一千八百七十二楹。《文献通考》卷四十二云：太学上舍本额一百人，内舍二百人。今贡士盛集，欲增上舍至二百人，内舍六百人，外舍三千人。外学为四讲堂、百斋，斋列五楹，一斋可容三十人，按上舍三百人，《宋选举志》同，当依《文献通考》作二百人为是。王栐《宋朝燕翼诒谋录》云：崇宁元年，徽宗创立辟廱，增生徒共三千八百人。内上舍生二百人，内舍生六百人，教养於太学，外舍生三千人。

　　１、十一月（案：钱氏《朔闰考》：是月壬午朔。） 甲辰，诏曰：“元符之末下诏求直言，盖欲广朕闻见，裨益政治。比以所上章疏，付之有司，考其言邪正。今具名来上，其间昌言谠议，指陈阙失，皆有所嘉纳，不能释手，至其言当於理，力（案：元本作“又兹”，依《东都事略》改正。） 陈父子兄弟继述友恭之义者四十一人，悉加精擢用；劝多士内有附会奸慝诬毁先帝政事者总百四十人。（案：当依《十朝纲要》、《东都事略》作“总五百四十一人”，详见上九月己未。） 然言有浅深，罪有轻重，取其诋讥谤斥言之尤甚者三十八人，（案：《十朝纲要》同《东都事略》作“三十人”，非，依九月己未所书，又作“三十九人”。） 览之流涕，费忍再观，得罪宗庙，朕不敢贷，可责逐远方。次等者四十一人，其言亦多诋讥，各与等第降官，责远小处监当，以戒为臣之不忠者。”勘会邪上尤甚係范柔中等三十八人，内郭执中已除名勒停，吴朋、王古已身亡，朱纮致仕老疾；邪上次等係梁宽等四十一人，内陈唐、扈充、许安修已身亡，刘吉甫係承务郎致仕。诏：“范柔中等并特勒停，永不收叙，朱纮免羁管外，馀分送逐处羁管：范柔中雷州，邓考甫筠州，封觉民简州，李新遂州，衡钧淄州，胡端修广安军，案：三年四月甲辰作“广德军”。赵令畤蔡州，（案：三年作“颍州”。） 周谊郴州，安信之同州，孙琮荆门军，高公应随州，郭执中成州，王察深州，赵峋处州，李杰唐州，李贲单州，石芳曹州，吴安逊濮州，（案：三年四月作“汉州”。） 周永徽眉州，金极庐州，张集濰州，（案：“濰”字疑说，详三年四月甲辰。） 吕谅卿亳州，鲜于绰河阳，黄策登州，高渐抚州，张夙广济军，王贯棣州；梁宽、曹兴宗、陈师锡、刘勃、黄安期、沈千、罗鼎臣、高遵恪，各降两官，宽等六人，并添差监当，鼎臣、遵恪仍致仕。于肇、黄迁、莫仲正、许尧辅、杨朏、胡良、李修、梅君俞、张居、黄才、寇宗颜、曹盥、林肤、葛辉、逢纯熙、王交、（案：“王交”，当依九月己未所记作“王炎”。） 张溥、胡潜、董祥、蒋津、王守、王阳、张裕、王拯、侯顾道、周遵道、宋寿岳、谢潜、王公彦二十九人并訩替，係私事理重，仍不得改官。”（《纪事本末》卷百二十三。原注：《实录》无此段，此据诏旨及《宣和录》二年九月十三日可考。陈唐，崇宁二年九月二十四日、五年正月十七日当考；许安修，崇宁五年正月十七日。） 

　　２、壬子，讲议司言：“江淮盐铺户，每遇阙盐，止用金银等抵当出卖客钞，坐邀贱售，商贾折阅，乞行止绝；金部以为抵当元丰法也，过一年者没官，乞改为半年。”从之。（《纪事本末》卷百三十二。） 

　　《续宋编年资治通鉴》云：十一月，置两京宗正司。案：《宋史本纪》係癸巳日。《玉海》卷百十二云：元祐六年，宗室令铄请建宗学。於是诏宗正按熙宁敕诸院建小学。建中靖国元年，世雄、仲爰言之，四月九日己亥，诏复置宗学。崇宁元年十一月十二日，诸宫增大小二学，增置教授二员，立考选法。二十九日，诏诸宫学令、宗正寺长贰提举。四年，改称某王宫宗子博士，位国子博士上。程大昌《续演繁露》卷二云：绍兴十五年十一月，臣僚劄子：“昨来国子监申请行在宗室并赴监试，如外任及宫庙，并赴漕试。其监试有官锁应七人取三人，无官应举七人取四人，无官袒免亲取应文理通者为合格，不限人数，惟赴运司试，所取之数与进士一同，非所以奖进宗子。乞除行在宗子依见法外，诸路宗子不以有官无官，如愿试行在应举锁应，并依熙宁旧制，试赴监试请解省；如不愿前来，依见行《崇宁贡举法》。”案：此所言崇宁运司取数必少於熙宁，盖崇宁非不欲优之为亲远属疏，比熙宁不同。

　　１、十二月癸丑，御史中丞钱遹言：“仰惟哲宗用王赡策，取青唐邈川，可谓不世出之略矣。前日权臣挟爱憎之私情，逞一偏之曲说，以欺朝廷，尽委而弃之，更以他罪戮及赡身，骁俊勍敌之臣闻之，莫不丧胆。臣以为今日朝廷不追正当时主弃地权臣之罪而显黜之，则无以伸往者之冤而激忠勇折訩之气。”於是责授武泰军节度副使、衡州安置曾布责授贺州别驾，依旧衡州安置；（《纪事本末》卷百三十。） 韩忠彦责授崇信军节度副使，济州安置。（《纪事本末》卷百三十九及注参补。案：原注：云：元年十一月一日，忠彦等初责。当作十二月三日。《宋编年通鉴》云：论弃湟州罪，再贬韩忠彦等九人。《宋史本纪》云：论弃湟州罪，贬韩忠彦为崇信军节度副使，曾布为贺州别驾，安焘为宁国军节度副使，范纯礼分司南京。又卷百三十九注引《青唐录》云：姚雄亦降皇城使，勒停，光州居住。） 

　　２、庚申，臣僚上言：“臣闻谥以易名，所以昭其美恶，而宠辱之宜不可以忽也。夫虑国忘家之谓忠，美闻周达之谓宣。为范纯仁者，以‘忠宣’命之，可乎？当时定议之博士，覆议之郎官，承顺风旨，不恤国是，谥其美而上之，其谥议具存，而议之者固在也。其世济忠直，既不得名其碑，则前日未当之谥，理所应论，不特纯仁而已。有如司马光之谥文正，吕公著之谥正献，其类不一，顾於此时，皆当夺本议，各谥其恶，以训万世。”诏：“范纯仁谥定议、覆议官各罚铜十斤，其范纯仁神道碑如已镌立，令颍昌府毁磨。”（《纪事本末》卷百二十一。案：吴曾《能改斋漫录》卷十四云：崇宁二年六月，臣僚上言：“范纯仁谥曰忠宣，其谥诰去年已追夺，并元定议、覆议官各罚铜十斤。”今节录谥议如后。考功员外郎邓忠臣议有曰：“每思捐身而献策，常愿休兵而息民。祗知扶危而济倾，宁恤跋前而疐后。”又曰：“方谗言乱国，而明蔡确之无实；洎奸党投石，而谓大防之可原。当众人莫敢言之时，在偏州无可用之地。义形正色，愤激至诚，非特救当世正人端士之网罗，直欲戒后世乱臣贼子之迷罔。徇公忘己，为国惜贤。”又曰：“侧席南望，而抉浮云之蔽；趣节东归，而咏零雨之闬。”又曰：“法座想见其风采，诏书相望於道途。”奉圣旨，权发遣汝州邓忠臣，差管傒南京鸿庆宫。案：邓忠臣於崇宁二年九月庚寅添入党籍。） 

　　３、丙寅，诏：“应责降安置及编管、羁管人，令所在州军依元符令常觉察，不得放出城。”（《纪事本末》卷百二十一。） 

　　４、丁丑，诏：“诸邪说诐行，非先圣之书，并元祐学术政事，不得教授学生，犯者屏出。”

　　５、诏：“诸路教授序官外，官小者并在本州录事参军之上，其供给承务郎以上依佥判，馀依职官例。”（《纪事本末》卷百二十六。） 

　　６、戊寅，宰臣蔡京等上《诸路州县学敕令格式》，乞镂板颁降，从之。尚书右仆射蔡京等言：“臣等昨具陈乞诸路置学养士，伏承诏旨，令讲议司立法施行。谨以元陈请画一并参酌太学敕令格式，取其可以行於外者，修立成《诸路州县敕令格式》并一时指挥，凡十三册，谨缮写上进以闻。如得允当，乞下本司镂板颁行。其看详者，乞送国子监收掌；所有今日以前应州县学校条件，已係新书收载者，更不行用。”诏疾速镂板颁行。（《纪事本末》卷百二十六。案：又卷百三十二系此事於十一月戊寅，误。） 

　　《续宋编年资治通鉴》云：蔡京言：“十三山茶场庆历以前岁收五百馀万，今岁入不过八十馀万，欲复行禁榷，令客人於在京榷货入纳，请长短引，赴诸场受茶贩易。”明年，置淮、浙路茶场。案：《文献通考》卷十八云：崇宁元年，右仆射蔡京议大改茶法，谓：“宜荆湖、江、淮、两浙、福建七路所产茶，仍旧禁榷官买，勿复科民，即产茶州县，随所置场，申商人园户私易之禁，凡置场地园户皆籍名数，岁鬻於官吏，皆用仓法，园户自前茶租，折税仍旧。产茶州军许其民赴场输息，量限斤数，给短引，於旁近郡县便鬻；馀悉听商人於榷货务入纳金银、缗钱，或并边粮草，即本务给钞，取便算请於场，别给长引，从所指州军鬻之。商税自场给长引，沿路登时批发，至所指地，然后计税尽输，则在道无苛留。买茶本钱以度牒、末盐钞、诸色封桩、坊场常平剩钱通三百万缗为率，给诸路，诸路措置，各分命官。”诏悉听焉。俄定诸路措置茶事官置司。四年，京复议更革，遂罢官置场，商旅并即所在州县或京师请长短引，自买於园户。茶储以笼篰，官为抽盘，循第叙输息讫，批引贩卖，茶事益加密矣。 

　

卷二十一

　

　　徽宗

　　△崇宁二年（癸未，一一○三） 

　　１、正月（案：据《朔闰考》，是年癸未，正月辛巳朔。甲申，诏：“诸路教授自外任移者，除依条通理考任，许就仕升改，其教导有方贡试如法者，仍听保明再任，内广南路应升改者，减举主一人。”《纪事本末》卷百二十六。） 

　　２、乙酉，中书检会任伯雨等上言云云。诏：“任伯雨除名勒停，编管昌化军；陈瓘除名勒停，编管廉州；龚夬除名勒停，编管象州；马涓除名勒停，编管澧州；陈祐除名勒停，编管归州；李深除名勒停，编管复州；张庭坚除名勒停，编管鼎州。江公望责授衡州司马，永州安置；邹浩除名勒停，昭州居住，以上并永不得收叙。王觌除名勒停，临江军居住；责授道州别驾、台州安置丰稷除名勒停，建州居住；奉议郎、监中岳庙陈次升除名勒停，建昌军居住；降授承议郎、管勾玉隆观谢文瓘除名勒停，邵武军居住；责授楚州团练副使张舜民除名勒停，房州居住。”（《纪事本末》卷百二十一。案：《治迹统类》云：知枢密院蔡卞追雠元符之末言者疏己罪恶，而任伯雨论其欲追废宣仁一事尤为切至，乃上疏自辨，以伯雨为首。於是三省检伯雨等所奏，乙酉，分贬邹浩、陈瓘等十人於诸州，独伯雨远谪昌化军。） 

　　３、己丑，诏许茅山道士刘混康修建道观，仍令直奏灭福，无得隐匿。混康有节行，颇为神宗所敬重，故上礼信之。（《纪事本末》卷百二十七。原注：此据蔡绦《史补》增入。当考混康是何许人。七月二十三日赐“先生”号。蔡绦《史补》：道家者流，上嗣服之初，於释、老好尚，未有适莫。鲁公喜佛，因导上以性理天下，始建崇宁万寿寺，后改天宁。又尝於端午日因内道场上焚香再拜，以礼佛身，其舍利四散，迸出於水晶匣外，上为之赞焉。方士刘混康有节行，为上所听信，大诋佛氏。案：《宋史蒋静传》云：茅山道士刘混康以技进，赐号“先生”。其徒倚为奸利，夺民苇场，彊市庐舍，词讼至府，吏观望不敢治。蔡绦《国史》补有节行语，不尽可信。） 

　　４、辛丑，诏：“学校长善育材，无以文胜质；选贤兴能，无以私挠法。毋恪於始而怠於终，毋便己私而挠官事。”（《纪事本末》卷百二十六。） 

　　５、丁未，东上邠门副使、新知岢岚军王厚权发遣河州兼洮》西沿边安抚司公事。（《纪事本末》卷百三十九。原注：此据王厚奏议正月二十八日状云：二十七日奉敕授前件差遣，今用之，去年十二月八日迁邠副。《王厚传》：自鄯、湟之弃，畔羌多罗巴等迎陇拶之弟曰谿赊罗撒复国。朝廷赐陇拶姓名曰赵怀德，拜河南节度使，还邈川，谿赊罗撒之党谋掩杀之，怀德惧奔河南，郎阿章及缅什罗等更挟以令众种落。议者谓诸羌连结，且生边患，朝廷方谋镇辑，而大臣有荐厚者。於是诏供职邠门，因问复故地，厚对状，命知河州兼洮西安抚。厚请择人以自助，诏遣内客省使童贯与偕往。按：七月五日，童贯方自供奉官转皇城使、果州刺史，初遣时安得便为内客省使？本传盖因《王厚行状》致误。《王厚行状》：议者以为诸羌连结，且生边患，上方锐意绍述，愤奸谋蹙国，决策复诸郡，历选将帅，无以易公，大臣亦多论荐，是冬诏公供职邠门公事。恢复故地，当以恩信招纳为本，俟其顽悖不服乃加诛，不过破荡一二族则皆定。以湟州旧治，人情浃洽，往则可得鄯、廓，须逾年再出，然后可定此故地也。大河之南，河源、积石之域，土广人众，隐然自成一国，亦宜以时抚有大挌新疆。上嘉纳之，赐对崇政殿，知河州兼洮西安抚。熙帅复异议，公请择人协力。诏遣令内客省使童贯以往，协济军谋，天威益振。公条具赏予降人冠带、金币、旂盾等，及军须要阙，上皆亲为区处，出自御府，传置相望於道。召熙帅赴阙，以公权行帅事。附塞羌闻公来，驰书迎於境，乃分遣间谍深入谕恩信，阴送款者甚众。遂檄岷州高永年及公弟端等，各令招纳。案：王厚少从父韶兵间，畅习羌事。元祐弃河、湟，厚疏陈不可，且诣政事堂言之。蔡京既治元祐弃地之罪，仍欲开边，故有是命。《宋史王厚传》：命厚安抚洮西，遣内客省使童贯皆往。仍沿旧传之譌，当用《续长编》注正之。又《宋史吐蕃传》，以谿赊罗撒为谿巴温之子，亦与《续长编》注所引《王厚传》不合。） 

　　６、蔡京为右光禄大夫、尚书左仆射兼门下侍郎。（《纪事本末》卷百三十一。原注：制词云：“适远戎之弗率，繄多算之图功。师不逾时，虑无遗策。”盖以荆湖挌土功也。） 

　　《续宋编年资治通鉴》云：春正月，辰、沅州蛮纳土。案：《东都事略》系乙未日，《十朝纲要》、《宋史》系之乙酉。《东都事略舒亶传》云：亶知南康军。辰州蛮叛，以直龙图阁、知荆南州亶选形势，得飞山福纯坡，建新城为控扼之要，以功除待制。《编年备要》云：辰州故黔中地。汉、唐皆建郡县，五代弃而不通。自熙宁始复置沅、辰，元祐又弃之。猺人恃险作过。去秋，诏以知南康军舒亶知荆南府。又以荆南去辰州七百里，非用兵应急之术，令亶交府事与监司，亲往辰州措置。至是奏知辰州杨晟臻等一千六百馀人及李阅奏知徽州杨昌佥等六百馀人并纳土讫。诏奏告太庙及永裕陵，加亶待制，并臣表贺。未几，曲赦荆湖两路，改诚州为靖州。《宋史蒋之奇传》云：徽宗立，复为翰林学士，拜同知枢密院。明年，知院事。沅州蛮扰边，之奇请遣将讨之，以其地为徽、靖二州。崇宁元年，知杭州。考蒋之奇知院事在建中靖国元年，沅州蛮扰在崇宁元年，得地在崇宁二年。《十朝纲要》云：崇宁二年正月，改诚州为靖州，徽州为莳竹县。《蒋之奇传》语皆失实。

　　１、二月（案：据《朔闰考》，是月庚戌朔。） 癸丑，讲议司言：“市舶合措置事，乞令逐路转运司相度以闻。”从之。（《纪事本末》卷百三十二。） 

　　２、戊辰，讲议司言：“修立产茶州军不得私卖京东西、河东北路许商旅以官茶兴贩条，告捕支赏等依《元符令》、《格》。”从之。（《纪事本末》卷百三十二。案：《宋编年通鉴》系於元年十二月，《文献通考》同陈氏《通鉴续编》亦系於是月，云：茶自嘉祐通商，至熙宁中，李稷稍复榷法，而利复归於官。至是蔡京请仍旧禁榷官买，即产茶州县随所置场，申商人、园户私易之禁令。商人於在京榷货务及所在州郡自买於场户茶，储於笼篰，官为抽盘循第叙收息讫，批引贩卖，岁入百万缗以进御。自是盗贩公行，民滋病矣。） 

　　３、庚午，（案：下事，《十朝纲要》、《东都事略》并系甲子，《宋史·食货志》又系五月。） 初令陕西铸折十铜钱并夹锡钱，左仆射蔡京奏：“据陕西转运使许天启（案：《文献通考》卷九云副使。《宋史·食货志》云许天启者，京之党也。时为陕西转运副使，迎合京意，请铸当十钱。） 申送到新铸铜铁钱样，已降指挥，铜钱於岁终须管铸钱二十万贯，铁钱铸二百万贯。自来铸钱，张官置吏，招刺军兵，所费不少，而军兵之役最为辛苦，官得至薄，率三钱得一钱之利，盖是久失擘画。今陕西、河中府等处民间私铸最多，召募私铸人，令赴官充铸钱工匠；广为营屋，许其一家之人在营居止，不必限其出入；官给物料，尽其一家人力鼓铸。计其工直，率十分中支若干分数充其工价，又可收私铸人在官。盖昔人招天下亡命，即山铸钱之意。欲令许天启相度，疾速准此施行，仍与旧来军工相兼鼓铸。今来所铸铜钱，除陕西、四川、河东係铁钱地分更不得行使外，诸路并令折十行用其钱。惟令陕西铁钱地分铸造，却於铜钱地分行使，贵绝私铸之患。如有私铸，并以一文计小钱十科罪。又陕西铜钱至重，每一钱当铁钱三或四，今夹锡铸造，样制精好，欲一钱当铜钱二支用。令许天启相度依此施行。”从之。（《纪事本末》卷百三十六。案：《纪事本末》字多错误，兹依《文献通考》卷九校改。蔡绦《史补》云：国朝铸钱，沿袭五代及南唐故事，岁铸之额日增。至庆历、元丰閒为最盛，铜、铁钱岁无虑三百万贯，及元祐、绍圣而废弛。崇宁初，则已不及祖宗之数多矣。鲁公秉政，思复旧额，以铜少终不能得，考夫古人之训，子母相权之说，因作大钱，以一当十。《文献通考》云：夹锡钱始於二年。河东运判洪中孚言：“二虏以中国钱铁为兵器，若杂以铅、锡，则脆不可用，请改铸夹锡，当二当十铁钱。”从之。尚书省言：“崇宁监铸御书当十钱，每贯重一十四斤七两，用铜九斤七两二钱，铅四斤一十二两六钱，锡一斤九两二钱，除火耗一斤五两，每钱重三钱。”） 

　　４、丙子，诏诸路学田，一路所管户绝田多寡不同，以有馀不足相补，通一路支用。从讲议司奏请也。（《纪事本末》卷百三十二。） 

　　５、戊寅，王厚言：“熙宁间，神宗皇帝以熙河边事委任先臣韶，当时中外臣僚凡有议论熙河事者，蒙朝廷批送先臣看详可否，议论归一，无所摇夺。今朝廷措置一方边事已究见利害本末，欲乞自今中外臣僚言涉青唐利害者，乞依熙宁故事，并付本路经略司及所委措置官看详。”从之。（《纪事本末》卷百三十九。） 

　　６、诏：“青唐自神宗以来遣人绥纳，久有向汉之心。昨王赡等因其归顺朝廷，许之招怀，只缘帅司不务协心，致其疑沮，故一方功绪，终未克就。自那回兵马后来，彼土酋领向慕中国其心不已。今差知河州王厚专切招纳，走马承受童贯往来勾当，仰本路经略、安抚、都总管司公共协力济办。”（《纪事本末》卷百三十九。原注：厚二年二月二十八日奏为应接招纳事，此密劄诏旨，不得其实日，今附此。初草於二月十七日，再命入内供奉官童贯重修建临平山旧塔。初草盖据温州报状，然王厚二十八日所被密劄云，已差走马承受童贯往来西河路勾当，不应此时却差至杭州。今不取，要考蔡京临平修塔事，姑存此。） 

　　《续宋编年资治通鉴》云：二月，尊元符皇后为太后。案：《东都事略》，甲寅日，宫名崇恩。《十朝纲要》同。

　　又：云：诏立殿中监尚食、尚药、尚酝、尚米、尚辇凡六局。案：《十朝纲要》、《宋史本纪》系辛酉置六尚，缺一，当补“尚舍”二字。周城《宋东京考》卷三云：六局：尚食、尚药、尚酝、尚衣、尚舍、尚辇。此云“尚米”，当为“尚衣”字之误也。《编年备要》云：自唐以来，殿中、内侍各自有省。元丰官制，虽未及新作，殿中省及除人。按本《志》云，监、少、丞皆与秘省官相联，则亦是文臣之职矣。本《志》又云：旧制，判省事二人，以无职事朝官充。虽有六尚局，名别而事存。凡官随局而移，不领於本省；而殿中监视秘监，为寄禄官而已。又《续长编》载张诚一尝请以内侍为殿中省官，神宗不可。或谓盖不欲外官与宦官同，意或然欤？盖唐六尚之职，今多属宦者。大抵元丰更制，武官及内侍皆未暇及，非独此也。崇宁监、少、丞亦用文臣，惟六尚乃用宦者，北司之盛，此亦一端。

　　又：云：内侍郝随复以修内司进用。於是缮修大内及诸司、庶府、景灵宫工役大作。案：陈次升《谠论集》有《奏弹郝随复进三官状》。考次升於元年九月前已贬黜，此年正月除名，郝随之进用，当在元年次升》未贬之前，此盖为缮修事追书之也。《十朝纲要又书於下月戊戌。

　　１、三月（案：《纪事本末》卷百二十四注云二年三月乙酉，六日是庚辰朔也。） 乙酉，讲议司言：“诸路州学生，以前举终场人数二百人以上，以一百人为额，数少者，以二州或三州并附一州聚学。今聚学尚有不及二百人之处，即於法未有定额，欲将所并聚学并旧有教授不及二百人之处听以前举终场三分之二立为定额。其上舍、内舍及拨定人，并视一百人之额随数减定。”（案：《文献通考》卷四十六云：县学则裁其见籍，率三而汰一。从之。《纪事本末》卷百二十六，又卷百三十二。） 

　　２、诏：“应元祐及元符之末党人亲子弟，不论有官无官，并令在外居住，不得擅到阙下。令开封府界各据地分觉察。如当职官知而不纠，或不用心探缉，遂致容隐，别因事败露者，并重行黜责。其应缘趋附党人罢任在外、指射差遣及得罪停替臣僚，并依党人子弟施行。”（《纪事本末》卷百二十一。） 

　　３、辛卯，朝奉郎、管勾玉隆观黄庭坚除名勒停，送宜州编管，以湖北转运判官陈举》奏庭坚撰《荆南承天院碑》，语言涉谤讪也。（《纪事本末》卷百二十一。原注：本传云，采摘其间数语以为幸灭，此碑今不传。案：《编年备要》载碑记较《续宋编年通鉴》所录为详。其文略曰：“儒者尝论，一佛寺之费，盖中民万家产也，实生民穀帛之蠹，虽余亦谓之然。然自余省事以来，以观天下财力屈竭之端，国家无大军旅、勤民丁赋之政，则旱蝗水溢，或疾疫连数十州，此岂生民之共业！盈虚有数，非大力所能胜者邪！然天下之善人少，而不善常多。王者之刑赏以治其外，佛者之祸福以治其内，则於世教，岂小补哉！而儒者常欲合而轧之，是何理也？”又《名臣言行续录云：“承天寺僧为先生乞塔记，文成书碑，碑尾但书作记者黄某，立石者马某。陈举前请曰：‘某愿讬名不朽，可乎？’先生不答，举由此憾之。举知先生昔在河北与赵挺之有怨，挺之执政，遂以墨本上之，谓幸灭谤国。除名勒停，羁管宜州。”） 

　　４、庚子，诏：“刘混康肃恭祀事，达於上境，自春以来，时雨未降，朕甚忧之。当体至怀精，加祷请所建殿宇，赐名天宁、万寿。”（《纪事本末》卷百二十七。） 

　　５、癸卯，诏知河州王厚权管勾熙河兰会路经略司职事。（《纪事本末》卷百三十九。） 

　　《续宋编年资治通鉴》云：三月，亲试举人，赐霍端友以下五百馀人及第有差。案：《宋史·本纪》：三月癸卯，赐进士及第、出身五百三十八人。《治迹统类》云：知举安惇上合格进士李阶等。丁亥，御集英殿策试，乃赐霍端友、蔡佃、宇文粹中、王赏、彭俊民、杨时、汪藻、王次翁、王庚、刘湜、史汝士、任稼、孟庚、任居实、汪伯彦、张守等以下五百三十八人。阶，深之子而陈瓘甥也。时特奏名安忱对策，言使党人之子阶魁，南官多士，无以示天下，遂夺阶出身，而赐忱第。忱，惇兄也。《编年备要》云：又黄定等十八人皆上书邪等，上临轩，召谓之曰：“卿等攻朕短可也，神宗、哲宗何负於卿等？”亦并黜之。后因大观四年赦，并与改官。《通鉴续编》云：其尝上书在正等者升甲，邪等者黜之，蔡京请之也。叶梦得《石林燕语》云：熙宁初，改经义取士，兴建太学，讫崇宁罢科，秋赋每榜魁，南省皆迭为得失。始余中榜，邵刚魁得；次徐驿榜，余干落；时彦榜，黄中魁得；次黄裳榜，侯绶落。惟焦蹈榜，陶直夫落，差一榜。次七榜李常宁、毕渐、李釜、蔡薿榜，章綡、李朴、蔡靖、陈国林皆得；马涓、何昌言，霍端友榜，费元量、王瞻、陈宾皆落，不差一人，亦何怪也。时谓之“雄雌解元”。

　　又：云：复市易务抵当库。案：《十朝纲要》系癸卯日。

　　１、四月（案：钱氏《朔闰考》：是月己酉朔。癸丑，张商英为尚书左丞。《纪事本末》卷百三十一。案：《东都事略》、《宋史》俱系於戊寅。） 

　　２、丁巳，诏焚毁苏轼《东坡集》并《后集》印板。（《纪事本末》卷百二十一。原注：臣僚上言，当考，姓名明著之，只云从某人之言即可，不失事实，其言不须具载，诏旨有之。案：吴曾《能改斋漫录》卷十一云：崇宁二年，有旨天下，碑碣榜额係东坡书撰者，并一例除毁。盖本於淮南西路提点刑狱霍英所请，当与此同时事也。） 

　　３、戊午，诏：“提举司每路教授及十人以上者，岁举改官增三人，不及者一人不许举。他官有能训导学生中太学上舍数及八分者，提举学事官保明以闻，国子监验实，依《太学博士正录法》改官。”（《纪事本末》卷百二十六。） 

　　４、癸亥，讲议司乞下诸路茶场具开场以来商旅所纳钱数申国用房。从之。（《纪事本末》卷百三十二。） 

　　５、甲子，诏付王厚：“委汝以招纳青唐事，措置施设，蕃中情伪如何，审量羌人诚心向化，有无端绪。已上设施方略，应酬对答语言，并仰具确实事状奏来。”（《纪事本末》卷百三十九。） 

　　６、戊辰，诏：“应自元祐以来将元丰、熙宁臣僚责降，及自元符三年责降绍圣、元符臣僚，除已降指挥牵复外，其合得恩数有尚拘存亡之限，仰吏部勘会。元非犯赃罪，看详指实，计其合得官，除俸给外，不以存亡，并特与给还。应见贬谪命官，除元祐奸臣及到贬所未及年外，未量移者，与量移；应合叙用人，依该非次赦恩与叙。”（《纪事本末》卷百二十一。） 

　　７、己巳，童贯至熙州。（《纪事本末》卷百三十九。原注：此据王厚四月二十四日奏。若据申密院功状，则云贯五月至熙州。按此月二十四日奏又云先遣贯往河州，五月十五日奏贯宣谕云云，必功状误也。王厚三年六月二十四日申密院功状云：“二年三月二十四日至熙州体问，得元符弃地之后，诸羌因我城垒聚粮，准备结集兵众，以为固守之计。又湟州境内巴金、癿当、把拶宗等处，形势险阨，自来羌人负以为固，有一夫当之、万众莫前之说。议者因此多言湟、鄯难复得，亦难守。然厚久已详察诸羌情状，分离不一，互相窥伺，必不能并力同心，保有其地。若奉扬国威，示以恩信，必能瓦解来降。其违命者亦不过一二族，则皆破胆矣。厚先在湟州日，镇抚境内，颇见畏怀。闻厚复来领帅，各已欣赖，间通信息，愿为中国用者甚众。於是选委通判兰州事王端、将官李忠、王亨等勾当招纳，散遣亲信人深入说谕。有禄厮结族首领巴金城主遵巴，及聂农族首领羌贼用事者癿当多罗巴之副结令乾等大种名豪，相继出降。各补授官爵，给以财物，使其党归，广布恩威。其馀深在羌中为凶党胁制不能自拔者，亦往往阴送降款，奸猾彊悍之徒闻，各忧惧，聚众自守。厚以为事机如此，当速用兵出塞，服畔招携，指期可集，若稍犹豫，变不可知。节次具状奏闻及申禀朝廷去讫。厚自到熙州计度军需粮仗之属，分委诸州通判催督，运至河州安乡关及兰州京玉关下，两月皆办。是岁五月，童贯至自京师，传语劳军，将士皆奋，遂奏请师期。诏以六月十四日出熙州。”按厚自叙如此，然童贯以四月二十一日至熙州，方此时厚至熙州才一月耳。既称两月，故不得不以贯五月乃至。然则厚所自叙，要不可凭，姑附注此。） 

　　８、庚午，诏国子监印书赐诸州县学。（《纪事本末》卷百二十六。） 
</div>
    <div class="pagination">
<a href="续资治通鉴长编拾补_page23.html">上一页</a><span>...</span><a href="续资治通鉴长编拾补_page19.html">19</a><a href="续资治通鉴长编拾补_page20.html">20</a><a href="续资治通鉴长编拾补_page21.html">21</a><a href="续资治通鉴长编拾补_page22.html">22</a><a href="续资治通鉴长编拾补_page23.html">23</a><span class="current-page">24</span><a href="续资治通鉴长编拾补_page25.html">25</a><a href="续资治通鉴长编拾补_page26.html">26</a><a href="续资治通鉴长编拾补_page27.html">27</a><a href="续资治通鉴长编拾补_page28.html">28</a><a href="续资治通鉴长编拾补_page29.html">29</a><span>...</span><a href="续资治通鉴长编拾补_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
