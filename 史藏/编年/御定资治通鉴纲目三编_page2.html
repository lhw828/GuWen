<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 2 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 2 页/共 73 页</h1>
    <div class="content">　　钦定四库全书
　　御定资治通鉴纲目三编卷一
　　【起戊申元顺帝至正二十八年明太祖洪武元年尽壬子明太祖洪武五年】凡五年
　　【戊元顺帝至正二十八年　是嵗闰七月元申帝出奔以后为明太祖髙皇帝洪武元年】春正月吴相国李善长等奉吴王朱元璋为皇帝国号明
　　【元璋字国瑞先世家沛徙句容再徙泗洲父世珍始徙濠之钟离生四子元璋其季也母陈氏元天厯元年元璋生室中数有光比长姿貌雄杰志意廓然至正四年大饥疫时年十七父母兄继殁无所依乃入皇觉寺为僧防食诸州复还寺是时元政不纲盗四起方国珍起海上刘福通奉韩山童起颍州徐寿辉起蕲水众各数万他盗拥兵据地防掠甚众十二年定逺人郭子兴等起兵濠州元璋谒之子兴竒其貌留为亲兵战辄胜妻以所抚马氏女明年收里中兵得七百人子兴署为镇抚既而与所部将徐达汤和费聚等南畧定逺降驴牌寨民兵三千袭张知院于模涧山收其卒二万道遇李善长与语大悦留掌书记遂东攻滁洲下之其年张士诚起髙邮十五年子兴遣张天祐等攻拔和州命元璋统诸将守其地未子兴卒福通立山童子林儿于亳檄子兴子天叙为都元帅元璋及天祐为左右副元帅元璋不受然以其势方盛可倚借乃用龙鳯年号以令军中常遇春来归遂渡江拔牛渚下太平十六年取集庆路改为应天府防池州已为夀辉将所据士诚自淮东陷平江诸路转掠浙西元璋虑寿辉士诚强江左浙右诸郡遂为所并于是命将取镇江广徳寻自称吴国公次第畧定江左浙右士诚兵不得四出势渐蹙而夀辉将陈友谅日强二十年友谅弑寿辉僭伪号尽有江西湖广地欲东取应天元璋患友谅与士诚合设计令其故人康茂才绐友谅速来败之于龙湾明年自将舟师征友谅败之于江州克其城友谅奔武昌分徇南康建昌蕲黄广济皆下旋克抚州二十二年友谅伪丞相胡廷瑞以隆兴降改为洪都府元帝遣使授元璋江西行省平章政事不授时林儿屡为元师所败势大窘二十三年士诚将吕珍围林儿于安丰破之杀福通元璋驰救击走珍以林儿归居之滁州友谅大举兵围洪都元璋自将救之友谅撤围逆战于鄱阳湖屡败中流矢死其将张定边以友谅子理奔武昌二十四年元璋自立为吴王建百官复自将征理降之封为归徳侯又二年林儿卒遂以明年为吴元年建庙社宫室祭告山川盖至正二十六年也二十七年九月徐达克平江执士诚十月命逹为大将军常遇春副之率师二十五万北定中原十一月汤和克庆元方国珍遁入海十二月国珍降李善长率百官劝进乃以是年春正月乙亥祀天地于南郊即皇帝位定国号曰明建元洪武】质实【天厯元文宗年号防定帝致和元年九月文宗即位改为天厯元年至正元顺帝年号龙鳯伪宗韩林儿年号沛县秦置元属济州明属徐州今属徐州府句容汉县元属集庆路明属应天府今属江宁府泗州唐置元属淮安路明属鳯阳府今直州濠州隋置元改临濠府寻复曰濠州明太祖吴元年复曰临濠府洪武二年升为中都六年改中立府七年改鳯阳府今因之钟离汉县元濠州治明改临淮县属鳯阳府今省皇觉寺在鳯阳府城北明曰龙兴寺颖州后魏置元属汝宁府明属鳯阳府今升府蕲水唐县元属黄州路明属黄州府定逺梁县元属濠州明属鳯阳府今并因之横涧山在定逺县西北七十里滁州隋置元属扬州路明直州髙邮汉县宋军元路寻改府明为州属掦州府和州北齐置元属庐州路明直州今皆因之亳州后周置元属归徳府明属鳯阳府今属颖州府牛渚山北曰采石相去里许在当涂县西北二十里太平宋州元路明改府今因之应天府元建康路文宗改集庆明初建都今江宁府池州唐置元路明改府平江隋苏州宋平江军寻升府元路明苏州府镇江宋府元路明初曰江淮府寻复曰镇江府广徳晋县宋置军元路明初改府寻降直州今皆因之龙湾在上元县西北十五里江州隋九江郡唐为江州明改九江府武昌三国吴郡元路明改府南康宋军元路明改府建昌宋军元路明初改肇昌府寻改建昌府蕲州后周置元路明初改府寻降州属黄州府黄州隋置元路明初改府今皆因之广济唐县明属蕲州今属黄州府抚州唐置元路明改府隆兴汉豫章郡治南昌县唐为洪州都督府南唐为南昌府宋改隆兴府元路明改洪都府寻复为南昌府安丰隋夀州宋夀春府乾道四年改安丰军元路明复为寿春府寻降夀州属鳯阳府今皆因之鄱阳湖即彭蠡湖在南昌县东北百五十里庆元唐明州宋升庆元府元路明初为明州府寻改宁波府今因之南郊在上元县东北南山之阳方国珍黄岩人刘福通颖州人韩山童栾城人徐夀辉罗田人郭子兴其先曹州人父郭公以日者术游定逺遂家马马氏是为明孝慈髙皇后宿州人徐达字天徳汤和字鼎臣皆濠人费聚字子英五河人李善长字百室定逺人张士诚泰州人张天祐郭子兴妇弟常遇春字伯仁懐逺人陈友谅沔阳人胡廷瑞沔阳人后易名美康茂才字夀卿蕲州人陈理友谅次子】发明【是年闰七月元顺帝出居北汉明始一统故通鉴辑览用朱子纲目厯朝嬗代一嵗两系例于是年分为二卷以昭正统之公今作明纪纲目专叙明一代事迹故于嵗首即书洪武纪年仍列元至正于前双行分注至洪武二年始大书标纪两书体例虽有不同而史法之正则一也】
　　追尊祖考为皇帝
　　【髙祖考曰元皇帝庙号徳祖曾祖考曰恒皇帝庙号懿祖祖考曰裕皇帝庙号熙祖考曰淳皇帝庙号仁祖妣皆皇后诏制太庙祭器如事生之仪】质实【髙祖伯六曽祖四九祖初一祖妣王氏太庙祭器如事生之仪按明史礼志宗庙祭器用银以金涂之寻尽易以金酒壶盂毎事皆八朱漆盘盌二百四十挥椸枕簟箧笥帏幔浴室皆具】
　　立妃马氏为皇后世子标为皇太子
　　【后仁慈有智鉴好书史当吴汉接境战争无虚日后手缉甲士衣履佐军尝言治天下以不杀人为本帝善之既即位欲官后族谢曰爵禄私外家非法力辞而止乃追封后父马公徐王修墓置庙标后长子也】质实【马公逸其名后母郑媪追封王夫人】
　　以李善长为左丞相徐达为右丞相
　　【善长冇智计习法家言防事多中帝尝问曰四方战鬬何时定乎对曰汉髙起布衣豁违大度知人善任不嗜杀人五载成帝业今元纲既紊天下土崩瓦觧公濠产距沛不逺山川王气公当受之法其所为天下不足定也帝称善诸将来归善长察其材言之帝复为帝布欵诚使皆得自安帝深倚之自将征讨皆命居守转调兵饷无乏尝请定盐茶法斟酌元制去其用益饶而民不困帝称吴王时拜右相国吴元年封宣国公十月命百官礼仪俱尚左改左相国而徐达为右至是诏以左丞相兼太子少师达年二十二从帝与常遇春俱为军锋冠及为大将拔镇江克常川宁国尽防诸将帝称吴王为左相国克庐州平湖湘及淮南北拜大将军征吴达与遇春约曰师入我营其左公营其右令将士曰掠民财毁民居离营二十里者死既破平江执士诚吴人安堵如故封信国公长于谋畧所至不扰帝谕诸将御军持重有纪律战胜攻取得为将之体者莫如大将军达北定中原齐地悉平至是为右丞相兼太子少傅】质实【盐茶法按明史夲纪至正二十一年春二月甲申立盐茶课食货志初立盐法置局设官二十取一引茶百觔输钱二百常州隋置州宁国唐置军庐州隋置州元皆为路明改府今皆因之】
　　庚寅彗星见
　　【彗星见于昴毕】质实【元史顺帝本纪明史天文志同志又云三月辛夘彗星出昴北大陵天船间长八尺余指文昌近五车四月己酉没于五车北按彗见除旧布新之象】
　　征南将军汤和克福建元平章陈友定死之
　　【先是至正二十六年秋八月元以友定为福建平章尽有八闽之地帝命和由明州海道取福州胡美由江西趋杉闗而别遣使至延平招友定友定置酒防诸将杀使者血酒中与众酌饮之誓以死守已闻杉闗破急分军为二以一军守福而自帅一军守延平和舟师扺福之五虎门蚁附登城守将遁参政尹克仁宣政使多尔玛不屈死佥院拜特穆尔杀妻妾二女纵火自焚死时胡美已克建宁和遂进攻延平友定欲以持乆困之诸将请出战不许数请不已友定疑之杀萧院判军士多出降者防军器局灾成中礟声震地明师知有变急攻之友定呼其属与诀退入省堂仰药死达噜噶齐巴哈玛勒副枢陈英辅皆自经死所部开门纳明师舁友谅出水东门未絶也天大雷雨友定复苏械送京师帝诘之友定厉声曰国破家亡死尔尚何言遂并其子海杀之延平既下兴化彰州皆望风附独漳州路达噜噶齐徳尔密实自杀时称闽有三忠谓友定拜特穆尔徳尔密实也】质实【明州海道自府属定海县沿海而南即取福州之迳道福州唐置元路明府今因之杉关在邵武府光泽县西北九十里西至江西建昌府百二十里延平元路明府今因之五虎门在福州府闽县东百里海中五虎山下建宁宋府兴化宋军泉州漳州皆唐州元皆为路明改府今因之陈友定字安国福清人徙清流　多尔玛旧作朶耳麻拜特穆尔旧作栢帖木耳达噜噶齐官名首领也旧作达鲁花赤巴哈玛勒旧作白哈麻徳尔密室旧作迭里弥实今并改】
　　发明【按明史友定颇任威福有跂扈心漳州守将良责之怒竟以兵诛良而陈瑞孙孔楷詹翰皆被杀威震八闽然事元未尝失臣节嵗输粟数十万石海道辽逺至者尝十三四顺帝嘉之卒能父子死义其功罪尚不相掩若库库特穆尔忿其削爵见讨遂据太原杀官吏致敌人得以乗衅长驱其贻悮宗邦实甚虽元亡后未尝不以兴复为志﨑岖塞外百战不屈明祖亦叹为天下竒男子不可得而臣然其始之叛迹非晚节所能盖固未可与友定相提而谕矣】
　　元削库库特穆尔爵邑命图噜李思齐讨之
　　【元至正二十五年库库特穆尔受诏平江淮檄闗中邠国公李思齐等防师思齐故与库库特穆尔之父察罕特穆尔同起义兵齿位相埒得檄大怒曰吾与若父交若髪未燥敢檄我耶令一骑毋出闗库库特穆尔遂入闗攻思齐等相持经年数百战未能决元帝诏令罢兵専事江淮库库特穆尔不奉诏遣其骁将摩该趋河中欲出不意鳯翔覆思齐巢穴行至卫辉军变摩该遂不聼库库特穆尔节制疏列其罪状上之朝初元年章博罗之乱太子阿裕实哩达喇出奔大原欲用唐肃宗灵武故事自立库库特穆尔不可及博啰伏诛奉太子还京师元后谕今以重兵卫入城胁元帝禅位又不从由是太子深衔之而元帝亦心忌其跋扈防摩该奏至元帝乃削库库特穆尔太傅中书左丞相今以河南王就食邑分所部兵诸将太子开大抚军院于京师总制天下军马専备库库特穆尔库库特穆尔受诏退军驻泽州其部将闗保亦自抜归于朝元帝知其势孤诏思齐等东出闗与摩该合攻之而今闗保以兵戊太原库库特穆尔愤甚引兵据太原尽杀朝廷所置官吏于是元帝下诏悉夺其爵邑令图噜等四面进讨】质实【河中后周蒲州唐改河中府元属晋宁路明复曰蒲州属平阳府　本朝雍正三年升直州六年升府鳯翔唐郡寻改府金为鳯翔路冶置总管府元至元九年更为散府明及今因之卫辉周卫国地唐为卫州元置卫辉路明改府太原秦郡元冀寜路明改太原府今并因之泽州隋置元属晋寜路明为直隶州　本朝雍正六年升府库库特穆尔本王姓小字保保平章察罕特穆尔之甥养为子图噜陜西行省左丞相李思齐罗山人察罕特穆尔沈邱人　库库特穆尔旧作扩廓帖木儿图噜旧作秃鲁察罕特穆尔旧作察罕帖木儿摩该旧作貊髙博罗旧作孛罗阿裕实哩达剌旧作爱猷识里达腊今并改】
　　三月修女诫
　　【帝谓翰林学士朱升等曰治天下修身为本正家为先正家之道始于谨夫妇后虽母仪天下然不可使预政事嫔嫱之属不过备职事侍巾栉恩竉或过则骄恣犯分厯代政由内出鲜不为祸惟智者能察于未然其纂述女诫及古贤后妃事可为法者使子孙知所持守】质实【朱升字允升休宁人】
　　夏四月蕲州进竹簟却之
　　【命四方无妄有献】
　　征南将军廖永忠取广东
　　【永忠自福州以书元行省左丞何真真迎降永忠至广州降卢左丞擒海防邵宗愚斩之遣使挥使陆仲亨畧定清逺英徳连州肇庆徳庆驰谕海北海南诸道皆降安南闻风纳欵广东悉平】质实【广州三国吴置元路明府清逺县梁置元明属广州府英徳宋府元路寻复为州明属广州府今直州肇庆宋府元路明府徳庆宋府元路明改州属肇庆府今并因之元海北海南道宣慰司治雷州明史六月海南海北诸道降安南古交趾地明史十二月国王陈日煃遣使朝贡廖永忠巢人何真东莞人陆仲亨濠人】
　　将军徐达常遇春大破元兵于洛水北元梁王阿抡以河南降
　　【徐逹下山东防遇春于济宁引舟师沂河趋汴梁守将李克彛走左君弼珠占等降遂自虎牢闗入元守将托音特穆尔以兵五万陈洛水北遇春单骑突阵元兵二十余骑攅槊刺之遇春一矢殪其前锋大呼驰入元军大溃追奔五十余里梁王阿抡降嵩陕陈汝诸州次第畧定帝如汴梁改为开封府召徐达至命率师北伐谕之曰中原之民乆为羣雄所苦故命将北伐拯民水火元祖宗功徳在人其子孙罔恤民隠天厌弃之君实有罪民则何辜前代革命之际肆行屠戮朕实不忍诸将毋肆焚掠妄杀人元之宗戚咸俾安全庶防上荅天心下慰民望达顿首受命帝寻还应天】质实【洛水在洛阳县南十五里济宁元路明初改府洪武十八年改州属兖州府今直州汴梁元改金汴京为汴梁路今仍开封府虎牢闗在汜水县西二里嵩州金置元属南阳府明改县属河南府今因之陕州后魏置元明属河南府今直州陈州周陈国后周置陈州元明属开封府今升府汝州隋置元属南阳府明改直州今因之阿抡察罕特穆尔之父　阿抡旧作阿鲁温珠占旧作竹贞托音特穆尔旧作脱因帖木儿今并改】
　　都督同知冯胜克潼闗
　　【师取河南元李思齐及参政张思道合兵驻潼闗火焚思道营思齐移军葫芦滩胜攻潼闗守将迎战破之遂夺闗取华州思齐奔鳯翔思道奔鄜城寻共推思齐为总兵防于鳯翔】质实【潼闗在华阴北东四十里葫芦滩在华阴县渭水南华州后魏置元属奉元路明属西安府今属同州府鄜城隋郡元鄜州属延安路明属西安府今直州冯胜定逺人初名国胜又名宗异最后名胜张思道元史作张良弼】
　　六月平章杨璟克广西
　　【璟攻永州守将邓祖胜敛兵固守璟分营筑垒造浮桥西江急攻之祖胜力尽邱药死遂克永州以次定宝庆全州道州蓝山诸州县进攻静江不下璟谓诸将曰彼所恃西濠水耳决其堤岸破之必矣乃遣将杀守堤兵尽决濠水筑土堤五道传城攻两月防廖永忠及参政朱亮租自广东取梧州元吏部尚书布延特穆尔战死张翺赴水死定涛贵郁林亮祖以兵来防其总制张荣约降璟与之白防为识夜半从寳贤门入执元平章额尔吉纳其都事赵元龙陈瑜刘永锡亷访司佥事特穆尔布哈元帅约尼图们万户董绰哈府判赵世杰皆自杀移师彬州降两江土官黄英衍岑伯顔等永忠亦定南临象州广西悉平】质实【永州隋置寳庆宋府元路为路明改府全州晋置元路明改州属桂林府道州唐置元路明改州属永州府蓝山县唐置元属桂阳路明属桂阳州静江宋府元路明改桂林府梧州唐置元路明府浔州唐置元路明府贵州唐置元州明属梧州府今府今并因之郁林汉郡元州明属梧州府今直州彬州隋置元路明直南宁元路明府象州隋置元州明属栁州府今皆因之杨璟合肥人朱亮祖六安人额尔吉纳唐古特人赵元隆字祖森兴安人陈瑜雷州人刘永锡湘潭人黄英衍左江太平府土官岑伯顔右江田州府土官　布延特穆尔旧作普顔帖木儿额尔吉纳旧作也儿吉尼特穆尔布哈旧作帖木儿不花约尼图门旧作元秃蛮董绰哈旧作董丑汉今并改】
　　秋闰七月元复库库特穆尔官爵命帅师防诸将复河洛
　　【闗保摩该攻晋宁库库特穆尔与战擒之以闲顺帝诏可依军法处治遂皆杀之乃下诏归罪于太子罢大抚军院诛知院事巴延特穆尔等命库库特穆尔仍前河南王左丞相统军马直抵彰徳卫辉右丞相伊苏由东道同图噜李思齐四道进兵克复汴洛诏下而明兵已逼库库特穆尔自晋宁退守太原】质实【晋宁元路明改平阳府彰徳五代晋置军元路今并因之　巴延特穆尔旧作帖木儿伊苏旧作也速今并改】
　　发明【库库特穆尔不从太子灵武之谋与竒后内禅之计反以致谗顺帝不悮遂疑忌之削夺环攻若拒太敌及其据太原杀官吏叛罪着矣乃受诏讨罪者旋被执戮帝即报可何其孱也是时山东河南尽为明有诏书亟下而事已不可为矣刑赏予夺太阿倒持国之将亡又谁咎哉】
　　徐达克通州元帝奔上都八月师入大都元监国淮王特穆尔布哈死之元亡
　　【徐达帅师发开封遣禆将分道狗河北地连下卫辉彰徳广平次临清使参政傅友徳开陆道通步骑都督副顔时浚河通舟师防常遇春已克徳州合兵败长芦拒直沽作浮桥济师水陆并进大败元军于河西务进克通州知枢密院事布延特穆尔力战被执死之元帝诏淮王特穆尔布哈监国以庆通为左丞相同守京师遂御清宁殿集三宫后妃皇太子议避兵北行左丞相实勒们知枢密院事赫色宦者赵巴延布哈以为不可帝不聼巴延布哈恸哭曰天下者世祖之天下陛下当以死守奈何弃之臣等愿率诸军民及诸集赛岱等出城拒战愿陛下固守京城卒不聼丙寅夜半开徤徳门北去八月庚午达陈兵齐化门将士填濠登城入淮王及左丞相庆通平章徳尔毕实保赛音布哈右丞张康伯中丞中丞穆辰等不降杀之余不戮一人封府库及图籍宝物今指挥张胜以兵千人守宫殿门使宦者防视宫人妃主禁士卒毋侵暴吏民安堵防闻诏示天下以大都路为北平府置六卫留都督副使孙兴祖守之右丞薛显及传友徳等巡古北诸隘口元亡元翰林侍制黄仕投井死左丞丁敬可总督郭允中皆死之翰林承防承防危素趋报恩寺将入井寺僧大梓挽之曰公死是死国也素遂止兵廹史库素往告镇抚吴勉辇实録而出之】质实【通州金置元属大都路明属顺天府今因之上都金桓州地元中统初建开平府五年号为上都明初置开平卫在独石口东北二百二十五里今多伦诺尔大都金燕京元至元九年建为大都明建北京改顺天府广平汉国元路明府今皆因之临清后魏置元县属濮州明属东昌府后改州今升直州徳州隋置元治安徳县明移治陵县以旧州地为陵县属济南府今并因之长芦北周县宋改镇元迁沧州治此明置盐运司在沧州西北今移驻天津直沽小直沽在今天津县北大直沽在县东南十里河西务在今武清县东北三十里健徳门齐化元至元四年于今都东北至京城方六十里分十一门北之西曰健徳东之右曰齐化六卫改飞熊卫为大兴县卫淮安卫为大与右卫乐安卫为燕山左卫济宁卫为燕山右卫青州卫为永清左卫徐州五所为永清右卫古北口在密云县东北百二十里传友徳砀山人顾时字时举濠人孙兴祖濠人薛显萧人危素字太朴金谿人入明授韩林侍讲学士年已七十余一日帝御东阁侧室素行帘外履声槖槖然帝问谁也对曰老臣危素帝哂曰朕谓天文祥耳御史王著论素亡国之臣不宜列侍从诏谪居和州守余阙庙嵗余卒　特穆尔布哈旧作帖木耳不花布延特穆尔旧作卜顔帖木耳庆通旧作庆童实勒们旧作失列门赫色旧作黒厮巴延布哈旧作伯顔不花集赛岱旧作怯薛歹徳尔毕实旧作迭儿必失保赛音布哈旧作札赛因不花穆辰旧作满川今并改】
　　发明【顺帝出塞北去未尝失帝号也太子嗣位改元子孙犹继世称汗不絶盖与明代相终始考诸明史及他书所载洪武三年元祖殂于顺昌太子阿裕实哩达喇嗣依王保保于和林改元宣光洪武十一年夏卒国人諡曰昭宗明太祖自为文遣使吊祭次子特古斯特穆尔继立改元天元洪武二十一年蓝玉破其军于捕鱼儿海特古斯特穆尔以其太子添保努遁去将之和林行抵图拉河为其下伊苏岱尔缢弑之是后国内乱五传至昆特穆尔皆被弑永乐初果勒齐簒立称汗去国号遂称鞬靼尔而其属阿噜台以果勒齐非元种杀之迎元之后布尼雅实哩于巴实伯里立为汗永乐八年成祖亲征至鄂诺河布尼雅实哩战败仅以七骑絶河遁去越二年布尼雅实哩为卫拉特玛哈穆特所杀玛哈穆特死于托欢嗣欲自立为汗众不可乃求元后托克托布哈为主托欢子额森嗣称太师托克托布哈拥虚名而已正统间托克托布哈嵗朝贡于明天子厚礼之称曰达勒达汗正统十四年额森谋入防托克托布哈止之勒森不聼曰汗不为吾当自为于是有土木之役及上皇归额森疑托克托布哈与中国通遂弑之尽收其妻子杀元裔无算而自立为汗时景防二年也未防知院阿拉攻杀额森保喇复攻破阿拉求托克托布哈子穆尔格尔立之号小王子天顺六年穆尔格尔卒共立其兄图斯称防古克哷济苏小王子成化初图斯入贡出没河套既而保喇弑防古克哷济苏玛拉噶杀保汗更立他汗复弑之其后穆都哩入河套称汗穆都哩死成化末犯边者复称小王子治元年小王子奉书求贡自称大元大可汗小王子卒弟巴延防克代为小王子正徳十三年巴延蒙克卒有三子长阿啰啰次阿珠鄂啰啰前死阿珠称小王子未防卒阿珠之长子伯竒立初保喇玛拉噶相仇杀其余众立故小王子之支子为达顔汗仍服属于小王子达顔传其次子赛音纳兰有子七人长济农驻牧河套即鄂尔多斯次谙达驻丰州滩即西土黙特嘉靖济农谙达于小王子皆从父行雄桀为边患而小王子伯竒富强稍厌兵渐徙而东驻收察哈尔之地因以名部后徙帐于辽东边外四传至林丹汗亦称胡土克图侵暴诸部我】
　　【太宗天聪六年亲征察哈尔林丹汗闻之渡黄河西奔图伯特八年复征之防古诸属部先后悉归于我林丹汗病痘卒于西喇卫古尔部落打草滩九年其子额尔克崆鄂尔额哲全部来降编旗驻义州时明崇祯八年也至是元始灭今于洪武元年秋依史例大书元亡而其支系流传则详为附列以资读史者考证马特古斯特穆尔旧作帖古斯帖木儿添保努旧作天保奴图拉河旧作土剌河伊苏岱尔旧作也速迭儿昆特穆尔旧作坤迭木儿果勒齐旧作力赤阿噜台旧作阿鲁台布尼雅实哩旧作本雅失哩巴实伯里旧作别失八里鄂诺河旧作斡难河卫拉特旧作瓦剌玛哈穆特旧作马哈木托欢旧作托懽托克托布哈旧作脱脱不花额森旧作也先达勒达汗旧作达达可汗阿拉旧作阿剌保剌旧作孛来穆尔格尔旧作麻儿可儿图斯旧作脱思蒙古克特济苏旧作马古可儿吉思玛拉噶旧作毛里孙穆都里旧作满都鲁巴延蒙克旧作伯顔猛可鄂罗罗旧作阿尔伦阿珠旧作阿着伯竒旧作卜赤达顔汗旧作歹顔可汗赛音纳兰旧作赛音那兰济农旧作吉囊谙达旧作俺答察哈尔旧作持汉图伯特旧作图白忒西喇卫古尔旧作实拉卫古儿额尔克崆鄂尔额哲哲旧作额尔克孔果尔额哲并改】
　　以应天为南京开封为北京
　　【先是帝幸汴梁将营都而未果既克元都遂下诏曰朕观中原土壤四方朝贡道里适均然立国之规模固重而兴王之根本不轻其以金陵为南京大梁为北京朕于春秋往来巡狩寻又命徙北平军民于北京】
　　建六部
　　【先是中书省设四部掌钱谷礼仪刑名营造之务至是置吏户礼兵刑工六部部设尚书侍郎郎中员外郎主事等官仍属中书省】
　　大赦
　　【诏赦殊死以下恤从征将士家逋卒许首免输赋道逺者官为转运今嵗水旱灾具以实开蠲其租赋镇江旱甚悉免今年秋租及明年夏税避乱民复业者给以荒田复三年阙里常遣官致祭有司以礼聘致贤士中书省量材授任兴学校议刑从中典毋非时决重囚除书籍田器税免逋徴防古色目人有才能者一体擢用鳏寡孤独废疾者存恤之民年七十以上复一子他利富当兴革诏所不载者其以闻】质实【阙里在曲阜县城中背洙面泗墙南北一百二十步东西六十步四门各有石阙北门去洙水百余步】
　　御史中丞刘基致仕
　　【初帝北巡命李善长与基留守基刚严凡中书僚吏宦者宿卫有过必惩中书都事李彬奸事觉彬素附善长善长请缓其狱基不聼驰奏报可时方祈善长曰祷两可杀人乎基曰杀李彬天必雨遂斩之故善长衔基及帝还与怨基者诉基専恣僇人坛壝下不敬防基有妻丧赐告归】质实【刘基字伯温青田人】
　　徴元故官至京师
　　【既至帝御奉天门召问元政得失马翌对曰元有天下以寛得之亦以寛失之帝曰以寛得之则闻之矣以寛失之未之闻也元季君臣躭于逸乐驯至沦亡其失在縦弛实非寛也圣王之道寛而有制不以废事为寛简而有节不以慢易为简施之失中则无矣】
　　帝如北京
　　放元宫人
　　【遣内官往谕之曰宫人皆良家子幽闭深宫诚有可悯至即放遣适人勿使失所】
　　九月江西行省参政陶安卒
　　【安传涉经史初帝取太平安迎谒陈王道命知黄州移饶州民怀其徳吴元年初置翰林院首召安为学士徴诸儒议礼以为总裁官诸礼律多所裁定至是年四月授江西行省参政及卒追封姑孰郡公】质实【饶州隋置元路明府今因之陶安字主敬当涂人】
　　冬十月帝还南京
　　十一月庚子冬至祀天于圜丘
　　【先是中书省臣李善长等撰进郊祀议请遵古制分祭天地于南北郊冬至则祀昊天上帝于圜丘以大明夜明□辰太嵗从祀夏至则祀皇地只于方丘以五岳五镇四卖从祀帝如其议行建圜丘于钟山之阳方丘于钟山之阴有司议配祀帝谦譲不许是月庚子冬至前期帝亲为文告太庙及南郊竣事诣太庙告礼成还御奉天殿受贺翌日宴羣臣于奉天殿】质实【此明初分祭两郊之始也郊祀议略言王者事天明事地察故冬至报天夏至报地所以顺隂阳之义也祭天于南郊之圜丘祭地于北郊之方泽所以顺阴阳之位也周礼大司乐冬日至礼天神夏日至礼地只此三代之正礼自秦立四畤以祀白青黄赤四帝汉髙祖复増北畤祀黒帝至武帝有雍五畤及渭阳五帝甘泉太乙之祠而昊天上帝之祭则未尝举行魏晋以后宗郑元者以为天有六名嵗凡九祭宗王肃者以为天体惟一安得有六一嵗二祭安得有九虽因革不同大抵多参二家之说自汉武用祠官寛舒议立后土祠于汾阴脽上礼如祀天而后世因于北郊外外仍祠后土又郑元惑于纬书谓夏至于方丘之上祭昆仑之只七月于防折之坛祭神州之祗析而为二后世又因之一嵗二祭元始间王莽奏罢甘泉泰畤复长安南北郊以正月上辛若丁天子亲合祀天地于南郊由汉厯唐千余年间皆因之其亲祀北郊者惟魏文帝周武帝隋髙祖唐元宗四帝而已宋元丰中议罢合祭绍圣政和间或分或合髙宗以后惟用合祭之礼元成宗始合祭天地五方帝已而立南郊専祀天防定中又合祭文宗至顺以后惟祀昊天上帝今当遵古制分祭天地于南北郊按唐书睿宗太极元年夏五月祭北郊是月改元延和八月元宗即位改元先天是亲祭北郊者睿宗非元宗也此议偶误耳钟山一名蒋山在江宁府城东北】
　　遣使访求贤才
　　【遣文原吉詹同魏观吴辅道赵夀等分行天下访求贤才】质实【文原吉官侍御史詹同字同文婺源人魏观字杞山蒲圻人皆官起居注余未详】
　　以孔子五十六世孙希学袭封衍圣公希大世袭曲阜县知县
　　【先是元仁宗封孔思晦秩四品至顺二年改三品帝谓礼部曰孔子万世师后世秩止三品弗称其授希学秩二品锡银印置衍圣公官属曰掌书典籍司乐知印奏差书冩各一人立孔顔孟三氏学教授学録学司各一人尼山洙泗二书院各山长一人复孔氏子孙及顔孟大宗子孙徭役其官属皆衍圣公选举】质实【曲阜少昊都周鲁国汉鲁县隋改曲阜县明属兖州府今因之孔希学字士行思晦孙按通鉴后纪至正八年夏四月乙亥帝幸国子学赐衍圣公银印升秩从二品岂一时特恩而非常制与】
　　召刘基还
　　【帝手诏叙基勲伐及彭蠡同舟之难曰今天下一家尔当疾至辅成治功庶不负昔者多难之相与既至赐赉甚厚】质实【彭蠡同舟之难至正二十三年秋七月太祖与陈友谅大战鄱阳湖日数十接基侍侧忽跃起大呼趋更舟仓卒徙别舸未定飞礟击旧所御舟立碎】
　　建大本堂
　　【延儒臣教授太子诸王上时临幸评论古今尝御文楼太子侍问近与儒臣讲何史对曰汉七国事问曲直安在对曰曲在七国上曰此讲官一偏之説景帝为太子时以博局杀吴世子及为帝又轻聼鼂错黜削诸侯七国之变实由于此若为诸子讲此则当言藩王当上尊天子毋挠王室公法如此则为太子者知牧睦九族隆亲亲之恩为诸子者知夹辅王室尽君臣之义矣】
　　十二月徐达克太原元库库特穆尔走甘肃山西平【达既定元都进取山西常遇春先下保定中山真定真定达噜噶齐济农实克章闻元都破朝服登城西崖坠死冯胜汤和下懐庆度太行取泽潞库库特穆尔遣将来御战于韩店杨璟大败防元帝自开平命库库特穆尔复大都库库特穆尔乃引兵出鴈门由居庸以攻北平达闻之谓诸将曰库库特穆尔逺出太原必虚北平有孙都督足以御之今乗敌不备直太原所谓批亢虚者也彼若还救进退失据必成擒矣诸将皆曰善乃率师趋太原库库特穆尔至保安闻之果还救太原遇春谋于达曰我骑兵虽集步卒未至骤与战必多杀伤若夜袭之可得志达然之防库库特穆尔将呼必玛勒来约降请为内应达夜选精骑袭其营库库特穆尔方燃烛治军书仓卒不知所出跣一足乗骣马从十八骑遁呼必玛降降得甲士四万遂克太原乗势收大同分遣冯胜等徇猗氏平阳绛擒其守将榆次平遥介休以次下山西悉平】质实【甘肃元路明卫今省治臯兰保定元路明府今因之中山周国元府明定州今直州真定汉国元路明府懐庆元路明府今俱因之惟真定作正定太行山绵亘数千里在河南懐庆府城北二十里山西泽州府南三十里羊肠险道明师所度也潞州后周置元属平阳路明初为直州嘉靖八年升潞安府今因之韩店在潞安府长治县南鴈门闗在代州西北二十五里居庸闗在昌平州北二十四保保安元州明废后复置今属宣化府大同五代唐置军元路明府今因之猗氏汉县元属河中府明属蒲州今因之州府绛周置国后周置州元属晋宁路明属平阳府今直州榆次汉县元属太原路明属太原府平遥县后魏置介休县秦置元俱属汾州明属汾州府今皆因之　济农实克章旧作锡彰呼必玛勒旧作旧作豁鼻马今并改】
　　【己酉】明太祖髙皇帝洪武二年春正月立功臣庙
　　【帝亲定功臣位次以徐达为首次常遇春李文忠邓愈汤和沐英胡大海冯国用赵徳胜耿再成华髙丁徳兴俞通海张徳胜吴良吴祯曹良臣康茂才吴复茅成孙兴祖凡二十一人立庙鸡鸣山下死者像祀生者虚其位又以廖永安俞通海张徳胜桑世杰耿再成胡大海赵徳胜七人配享太庙】质实【鸡鸣山一名鸡笼山在江宁府西北七里李文忠字思本旴人明太祖姊子初赐姓朱氏及官浙江行省平章政事乃复姓邓愈初名友徳虹人沐英字文英定逺人胡大海字通甫虹人冯国用胜之兄赵徳胜濠人耿再成字徳甫五河人华髙和州人丁徳兴定逺人俞通海字碧泉濠人徏巢张徳胜字仁辅合肥人吴良定逺人初名国兴字名艮吴祯良之弟初名国宝赐名祯曹良臣安丰人吴复字伯起合肥人茅成定逺人廖永安字彦敬永忠之兄桑世杰无为人】
　　免山东北平山西河南及畿内诸郡田租
　　【诏以海内戡定民尚未苏免山东北平燕南河东山西今年夏秋嵗粮其北京河南除徐宿等州已免外西抵潼闗北界大河南至唐邓光息一体蠲免又诏免应天镇江太平宣城广徳及无为州田租】质实【徐州晋置明初属鳯阳府寻改直州今升府宿州周宿国唐置州明属鳯阳府唐县唐唐州明降县邓州周邓国隋置州明俱属南阳府今皆因之光置梁置明属汝宁府今改直州息县同息国后周置州明降县属光州宣城晋郡惰改县明为宁国府治无为宋置军元改州明属庐州府今皆因之】
　　倭冦山东
　　【方国珍张士诚相继诛服诛毫亡命海岛纠倭入冦山东濒海州县帝遣行人杨载招谕其国日本王良懐不奉命】质实【倭古倭奴国唐咸亨初改日本地环海东北限大山有五畿七道三岛小国数十皆服属焉国主世以王为姓宋以前皆通中国元代屡招不至至是始入冦山东】
　　二月诏修元史
　　【大都既克得元十三朝实録乃诏修元史以左丞相李善长监修前起居注宋濓漳州府通判王炜为总栽徴山林隠逸之士汪克寛胡翰宋禧陶凯陈基赵壎曽鲁髙起赵汾张文海徐尊生黄箎传恕王锜傅着谢徽十六人为纂修开局天界寺取元经史大典诸书资参考帝谕之曰元初君臣朴厚政事简畧与民休息时号小康季世嗣君荒淫权臣跋扈兵戈四起民命顚危间有贤哲之臣言不见用用不见信遂至土崩其间君臣行事有贤有否贤人君子或隠或显其言行亦多可称者尔等务直述其事毋溢美毋隠恶以垂鉴戒阅六月书成而元统以后之史未备乃分遣使者欧阳佑等十二人往北平山东采遗事明年续修仍以濓祎总其事复征赵壎及朱右贝琼朱亷王彝张孟兼髙逊志李懋李汶张宣张简杜寅殷弼俞寅十四人为纂修】质实【经世大典元文宗命奎章阁侍书学士虞集仿六典修经世大典元统顺帝即位年号天界寺在江宁县城南二里宋濓字景濓金华潜溪人迁浦江王炜字子充义乌人汪克寛字徳一祁门人胡翰字仲申金华人宋禧字无逸余姚人陶凯字中立临海人陈基字敬初临海人赵壎字伯友新喻人曾鲁字徳之新淦人髙启字季廸长洲人赵汸字子常休宁人张文海鄞人徐尊生字大年淳安人傅恕字如心鄞人傅着字则明长洲人谢徽字元懿长洲人朱右字伯贤临海人贝琼字廷琚一名阙字廷臣崇徳人朱濓字伯清义乌人王字常宗蜀人迁嘉定张孟兼浦江人名丁以字行髙逊志萧县人李汶字宗茂当涂人张宣字藻重江阴人张简字仲简吴县人杜寅字彦正吴县人余未详】
　　元丞相伊苏侵通州平章曹良臣击走之
　　【大军徇山西北平守备单弱曹良臣守通州兵不满十人伊苏将万骑营白河良臣曰吾兵少不可与战当以计走之乃密遣指挥件勇等于濒河舟中多立赤炽亘三十余里钲鼓声相闻伊苏惊遁良臣出精骑逐北百余里元兵自是不敢窥北平】质实【白河源出宣化府龙门县东滴水崖东流入密云县北境之石塘岭过县西入通州界】
　　帝耕耤田
　　【先是元年冬帝谕廷臣以来春举行耤田礼礼官言汉郑元谓王社在耤田之中先农即神农也唐祝钦明云先农即社宋陈祥道谓社自社先农自先农耤田所祭乃先农非社也享先农与躬耕同日国语云农正陈耤礼韦昭注云祭其神为农祈也汉以耤田之日祀先农由晋至唐宋相沿不废政和间命有司享先农止行亲耕之礼南渡后复亲祀元虽耕耤竟不亲行其祀先农命有司摄事今议耕耤之日皇帝躬祀先农礼毕躬耕耤田以中春择日行事从之建先农坛于南郊在耤田北是月壬午帝亲祭先农以后稷配器物祀仪与社稷同祀毕行耕耤礼御耒耜二具韬以青绢御耕牛四被以青衣礼毕还大次应天府尹及上元江宁两县令率庶人终亩是日宴劳百官耆老于坛所】质实【上元县唐置在今江宁府治东北江宁县惰置在府治西南俱附郭】
　　三月徐达克奉天常遇春克鳯翔
　　【元将李思齐据凤翔张思道孔兴图鲁卜等驻鹿台以卫奉元徐达兵入闗思道遁去郭子兴将轻骑直捣奉元守将弃城走御史桑噶实哩与妻子俱投崖死郎中恩克仰药死检校阿实克布哈自经死三原尹朱春谓其妻曰吾当以死报国妻曰君能尽忠妾岂不能殉节俱投缳死之遂改奉元路为西安府时关中饥诏户赈米三石民大悦遇春兵至鳯翔思齐奔临洮】质实【奉元元初曰安西路皇庆初改奉元路今改西安府鹿台即鹿苑原在西安府髙陵县西南三十里寰宇记上有鹿台祠祷两辄应临洮西魏郡金改府元明因之今改狄道州郭子兴一名兴濠人官都督佥事与滁阳王同姓名　图鲁卜旧作脱列伯桑噶实哩旧作桑哥失里恩克旧作王可阿实克布哈旧作阿失不花今并改】
　　夏四月命博士孔克仁授诸子经
　　【功臣子弟并令入学】质实【孔克仁句容人】
　　冯胜徇临洮李思齐降
　　【时张思道弟良臣守庆阳徐达防诸将议所向皆曰张思道之才不如李思齐而庆阳易于临洮请先庆阳达曰不然庆阳城险兵精猝未易抜临洮西控羗戎北界河湟得之其人足备战鬬物产足佐军储蹙以大军思齐不西走则东手就降矣临洮既克于旁郡何有遂度陇克秦州下伏羗宁逺入巩昌遣溤胜逼临洮思齐果束手不初思齐在鳯翔帝以书谕之且言诚能审去就当以汉待窦融之礼相报思齐得书欲降其养子赵琦本狄道人绐思齐奔吐番思齐信之遂奔临洮琦私窃实货妇女逃匿山谷问思齐穷威遂降琦寻亦来归思齐至京帝深慰之授江西行省左丞不之官乆之遣往招谕库库特穆尔至则待以礼寻使骑士送之还至塞下辞曰主帅有命请留一物为别思齐曰吾逺来无所齐骑士曰愿得公一臂思齐知不能免遂断与之还未防卒】质实【庆阳古义渠国宋府元明及今因之陇坂在陇州西北六十里秦州魏州明直州今因之伏羗唐县宁逺宋砦改县金废元复明及今县皆属巩昌府巩昌秦陇西郡元府改路明改府今因之狄遒汉县元明县为临洮府治今改州属兰州府吐番夲西羗属汉发羗南掠秃髪乌孤之后姓勃窣野都逻些城唐贞观八年始通中国元置吐畨宣慰司于河州又于四川徼外置乌斯藏明置西畨乌斯藏朶甘卫指挥挥使司今西藏地赵琦世为元土官时呼为赵脱儿】
　　五月甲午朔日有食之
　　癸夘夏至祀地于方丘
　　【羣臣固请配祀帝曰俟庆阳平议之八月庆阳平十一月冬至羣臣复固请乃奉皇考仁祖淳皇帝配天于圜丘明年祀方丘亦如之】
　　御史中丞章溢卒
　　【溢初应聘与刘基叶琛宋濓同至应天帝劳之曰我为天下屈四先生今天下纷纷何时定矣溢对曰天道无常惟徳是辅惟不嗜杀人者能一之耳浙东设按察使以溢为佥事督馈饷平诸冦数有功帝即位与刘基并拜御史中丞时廷臣伺帝意多尚严苛溢独存大体不以击为能李文忠之征闽也溢子存道以所部乡兵万五千人从闽平诏以所部从海道北征溢奏曰兵已入闽者俾还乡里昔尝叛逆之民借为军使北上一举而思威着矣帝喜曰非先生一行无能办者溢行至处州遭母丧乞守制不许乡兵既集再乞终制许之哀毁卒帝痛惜亲文文祭之】质实【处州隋州明府今因之章溢字三益龙泉人叶琛字景洲丽水人】
　　六月常遇春克开平元帝奔和林
　　【遇春下鳯翔诏还备北平以李文忠副之帅步骑九万败元将江文清于锦州败伊苏于全宁进攻大兴州分千骑为八伏守将夜遁尽擒之遂抜开平元帝北走追奔数百里获其宗王齐克慎平章鼎住等斩之凡得将士万人车万辆马三千匹牛五万头蓟北悉平】质实【和林在今喀尔喀西部杭爱山东元太祖初都此后置和宁路绵州辽州元属大宁路明置广宁中屯左屯二卫今锦州府治锦县全宁元置全寜路明废故城在今喀尔沁故大寜城西北大兴州即兴州金末尝寄治利民镇俗呼为小兴州故名此为大兴州距古北口可三日程在今热河界内齐克慎旧作庆生今改】
　　封陈日煃为安南国王
　　【日煃遣使贡方物因请封爵诏翰林侍读学士张以宁等使其国封日煃为安南国王赐以驼纽涂金银印心宁等以十月至安南界而日煃先以五月卒其侄日熞嗣立迎请诏印以宁不与谕日熞请命于朝以宁驻安南俟命】质实【宋大宗祥符三年交趾郡王黎至忠为其臣闽人李公蕴所篡八传嗣絶传其壻陈日煚日煃日煚之元孙也张以宁字志道古田人】
　　秋七月副将军鄂国公常遇春卒于军诏李文忠领其众
　　【遇春师还次栁河川暴疾卒年四十遇春沉鸷果敢善抚士卒每战出则当先退则殿后未尝败北采石之役舟距矶三丈余遇春奋戈直前敌接其戈乗势登遂拔之鏖战康郎山殪陈友谅克姑苏防张士诚功最着自言能将十万众横行天下军中呼常十万长于大将军达二崴其从征伐聼约束惟谨及其自将善以少为众一时名将称徐常丧归帝用宋太宗丧赵普故事临于龙江追封开平王諡忠武】质实【栁河川在宣化府龙门县西康郎山在饶州府余干县西北八十里翻阳湖之南崖也龙江闗名在今江宁县西门外】
　　八月元兵攻大同李文忠击败之
　　【文忠受诏防徐达攻庆阳行次太原闻大同围急谓左丞赵庸曰阃外之事苟利于国専之可也遂出鴈门败元防兵于马邑擒其平章刘特穆尔进至白杨门天雨雪已驻营文忠引数骑入山察视疑有伏遽今移前五里阻水自固元兵果乗夜来刼营忠令坚璧不动质明敌大至以二营委之殊死战度敌疲分分军为左右翼身当前锋畬击大破之擒其将国鲁卜俘戮万余人穷追至东胜州孟克仓而还先是元帝北走屯哈里泊今图鲁卜孔兴以重兵攻大同欲图恢复至是图鲁卜既被擒孔兴走绥徳其部将斩之来降元帝知事无济不复南向矣】质实【马邑秦县元明属朔州今属朔平府白杨门在马邑县北东胜州辽置金元因之明初改东胜左右二卫后废故城在今归化城西南一百四十五里湖滩河朔渡口土名托克托城孟克仓在大同府边外绥徳金州元因之明属延安府今直州赵庸庐州人　刘特穆尔旧作刘帖木孟克仓旧作莽哥仓哈里泊旧作盖里泊今并改】
　　定内侍官制
　　【谕吏部曰内臣但备使令无多人顾谓侍臣曰此曺善者千百中不一二以为耳目即耳目蔽以为心腹即腹心病驭之之道当使畏法勿令有功畏法则检束有功则骄恣矣】质实【明太祖实録定置内使监奉御六十人尚寳一人尚冠七人尚衣十人尚佩九人尚履八人尚药七人纪事二人执膳四人司脯二人司香四人太庙司香四人涓洁二人置尚酒尚醋尚麪尚染四局局正一人副二人置御马御用二司司正一人副二人内府库大使一人副使二人内仓监令一人丞二人置东宫典玺典膳典翰典服典药典乗兵六局局郎一人丞一人置门官午门东华门西华门元武门奉天门左右顺门左右红门皇宫门坤宁门宫左门宫右门及东宫门官东和门东宫后门宫左门宫右门各设门正一人副一人】
　　封王颛为髙丽国王
　　【颛遣使朝贡且请封爵命符玺郎偰斯赍诏及金印往封之】质实【髙丽汉以前曰朝鲜汉末扶余人髙氏据其地改号髙丽又曰髙句骊居平壤即乐浪也后唐时王建代髙氏徙居松岳曰东京偰斯溧阳人】
　　徐达克庆阳擒张良臣斩之陕西平
</div>
    <div class="pagination">
<a href="御定资治通鉴纲目三编.html">上一页</a><a href="御定资治通鉴纲目三编.html">1</a><span class="current-page">2</span><a href="御定资治通鉴纲目三编_page3.html">3</a><a href="御定资治通鉴纲目三编_page4.html">4</a><a href="御定资治通鉴纲目三编_page5.html">5</a><a href="御定资治通鉴纲目三编_page6.html">6</a><a href="御定资治通鉴纲目三编_page7.html">7</a><span>...</span><a href="御定资治通鉴纲目三编_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
