<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 479 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 479 页/共 607 页</h1>
    <div class="content">　　【二二】复以差役为未便章子厚荆公门下士两句原脱，据同上书补。
　　【二三】议之不详行之太速「不详行之」四字原脱，据同上书补。
　　【二四】中国乱始罢原作「中国罢乱」，据同上书改。
　　【二五】申明行下「行下」原作「徐行」，据阁本、宋会要食货一三之一三、六五之三九及长编纪事本末卷一○八差役改。
　　【二六】故令各具所见指陈利害「指陈」原作「指挥」，据阁本、宋会要食货一三之一五、六五之四○改。
　　【二七】引宋史全文一段小注，当为后人所增，原脱，据阁本补。
　　【二八】将见面黥衣赭充塞道路矣「面」原作「当」，据宋史卷三三七范百禄传、卷一七七食货志上五及长编纪事本末卷一○八差役改。
　　【二九】吕公着乞陕西帅漕同计五年之蓄「同」原作「司」，据阁本改。
续资治通鉴长编
卷三百六十八
卷三百六十八
　　起讫时间 起哲宗元佑元年闰二月己丑尽是月己亥
　　卷　　名 续资治通鉴长编卷三百六十八
　　帝　　号 宋哲宗
　　年　　号 元佑元年（丙寅，1086）
　　全　　文
　　闰二月己丑朔，右司谏苏辙言：
　　臣顷论奏蔡确、韩缜才不足用，及多过恶，乞赐罢免。至今未见施行。确近已上章求退，而缜安然未有去意。臣恐陛下隐忍不决，久失天下之望。
　　窃惟先帝在位，仅二十年，厉精政事，变更法度，将以力致太平，追复三代。是以擢任臣庶，至有起于小臣，十余年间，致位公相，用人之速，近世无比者。究观圣意，本欲求贤自助，以利安生民，为社稷长久之计。夫岂欲使左右大臣偷合苟容，出入唯唯，危而不持，颠而不扶，窃取利禄，以奉养妻子而已哉！然自行新法以来，民力困敝，海内愁怨。先帝晚年，寝疾弥留，照知前事之失，亲发德音，将洗心自新，以合天意。而此志不遂，奄弃万国。天下闻之，知前日弊事，皆先帝之所欲改，思慕圣德，继之以泣。是以皇帝践阼，圣母临政，奉承遗旨，罢导洛，废市易，捐青苗，止助役，□保甲，免买马，放修城池之役，复茶、盐、铁之旧，黜□居厚、吕孝廉、宋用臣、贾青、王子京、张诚一、吕嘉问、蹇周辅等。命令所至，细民鼓舞相贺。
　　臣愚不知朝廷以为此数事者，谁之过也。上则大臣蔽塞聪明，逢君之恶；下则小臣贪冒荣利，奔竞无耻。二者均皆有罪，则大臣以任重责重，小臣以任轻责轻，虽三尺童子，所共知也。今朝廷既已罢黜小臣，至于大臣，则因而任之，将复使燮理阴阳，陶冶民物。臣窃惟朝廷之意，将以礼貌大臣，待其愧耻自去，以全国体。今确、缜自山陵以后，犹端然在职，不肯引咎辞位，以谢天下。臣谨按确、缜，受恩最深，任事最久，据位最尊，获罪最重，而有腼面目，曾不知愧。确等诚以昔之所行为是，则今日安得不争，以昔之所行为非，则昔日安得不言。穷究其心，所以安而不去者，不过以为是皆先帝之所为，而非吾罪也。夫为大臣，忘君徇己，不以身任罪戾，而归咎先帝，不忠不孝，宁有过此！臣窃不忍千载之下，书之简策，大臣既自处以无过之地，则先帝独被恶名。此臣所以痛心疾首，当食不饱，至于涕泗之横流也。
　　确等皆碌碌常才，无过人之实。朝廷将取其德，则不闻其孝弟可称；将取其才，则不闻其功业可纪；将取其学，则不闻其经术可师。徒以悦媚上下，坚固宠禄。陛下何不正确、缜之罪，上以为先帝分谤，下以慰天下之望？今独以法绳治小臣而置确、缜，大则无以显扬圣考之遗意，小则无以安反侧之心。故臣窃谓，大臣诚退，则小臣非建议造事之人，可一切不治，使得革面从君，竭力自效，以洗前恶。臣不胜狂愚，忘身为国，乞宣示此疏，使确、缜自处进退之分。臣虽万死，不以为恨。
　　又言：「臣窃观蔡确所上表，虽外迫人言，若欲求退，而论功攘善，实图自安。所云收拔当世之耆艾，以陪辅王室者，臣谓当世之耆艾，乃确昔日之所抑远者也。所谓蠲省有司之烦碎，以慰安民心，臣谓有司之烦碎，乃确昔日之所创造者也。此二者皆确为相无状，以累先帝之明，非陛下卓然独见，孰能行此？确既不自引咎，又反以为功，着之表疏，传之天下，则是确等所造之恶，皆归先帝，而陛下所行之善，皆归于确。臣不胜愤懑，乞赐详酌施行。」
　　左正言朱光庭奏：（据编类章疏增入闰二月一日。）
　　臣自供职以来，累具章疏，言退三奸，进三贤。乞陛下早行睿断，以幸天下。今日蔡确请去，是天欲去一奸臣矣，愿陛下因其自请，去之勿疑。臣已两进愚忠于天听，愿陛下留神果断，以顺天意。外有章惇奸臣，尚安厥位，亦欲陛下早行屏去。窃惟惇之所为，更甚于确。自知素履不为清议所与，向日妄作荆南边事【一】，欺罔朝廷，侥幸大用；自陛下临御以来，百端沮抑圣政，肆为辨说，内怀观望，动出俚语，市井小人之不若。今日蔡确请去，窃恐惇犹次进，设使若惇之小人进至宰辅，则朝廷治乱，从可知矣。盖任小人，未有不乱之理，臣愿陛下察其奸慝，早行屏去，不可令更进大任，以害生灵。臣愿戒之谨之，深留圣虑。又若韩缜，素无行义，不自度德，因缘阀阅，遂至大用。然而内有贤兄，外有贤士大夫，顾利怀宠，不为引避。盖只知爵禄之为荣，不知名教之为贵，可谓无耻之甚矣。是亦固位之奸臣，臣愿陛下早行屏去，勿使侥幸大任，以遂其贪。此三奸在陛下之朝，犹四凶之在舜朝，舜能去之，然后天下咸服。恭惟陛下睿明公正，冠越今古，愿法虞舜之所以去四凶，以去今之三奸，则太平可立而待。
　　臣所谓进三贤者，亦尝具闻于上矣。今若蔡确先去，则乞进司马光，以补蔡确之阙，进范纯仁，补门下侍郎之阙；若章惇、韩缜继去，则乞进范纯仁，补韩缜之阙，进韩维，补章惇之阙。孔子曰：「举直错诸枉，则民服。」臣愿陛下特奋睿断，退三奸，进三贤，一举错而天下之能事毕矣，又何患太平之不成哉！臣愚不胜惓惓。
　　贴黄：「今日治乱安危之所系，惟在陛下退三奸，进三贤，一举错之间尔。此天下之几事，不可失也。臣愿陛下留神，特奋睿断施行。」
　　御史王岩叟尝入对，极言：「蔡确阴邪巧佞，深阻难知，又擅自封殖，耽宠固权，未尝以国家为念。臣疏远小臣，于蔡确素无雠嫌，于司马光等亦非亲旧，但愤奸邪用意如此。近日荐高遵惠、韩宗文、张琎，遵惠，太皇太后之叔；宗文，右仆射韩缜之侄；琎，中书侍郎张璪之弟。盖其意不在三人，而在谄其亲，不在谄其亲，而在资其身。不知此等事，合教天下人道奸邪否！陛下虚心委政大臣，阴阳不和，非陛下失德，皆大臣之过。臣观两汉故事，凡水旱灾异，则策免公卿【二】。今自当策免之时，此等人在左右，极于官家无益。」上曰：「难得人！」对曰：「全材则难得，优于此人者易得。」上又曰：「止为他受遗。」对曰：「启陛下，不可受遗后长占定此地位。况自太皇太后已定大议，此辈只是请得熟成，滥为受遗，其实何功之有。假令受遗，不知比韩琦如何？韩琦厚陵复土后，先帝坚留，至竟求去。」又论蔡确纵弟硕不法，曰：「硕少无行，初为密州司理，已尝奸赃败官，坐废于家。则硕之所为，确非不知也。确方当国，硕又尝冒法，于市易务赊罗九十匹段，限满不还官钱。太府少卿□安持发其事，奏既上，硕方从后使人纳之，伪为先纳者，反诬安持为妄言。确遂付安持于吏议，乃风谕知开封府蹇周辅逼胁，安持不得已，自诬服。天下称其冤。确于是时，复矫为奏章，救解安持，则是确与硕为余地，以纵其奸，非一日矣。硕为军器监，请自辟官二员，经制军器物料。工部勘当，断以为不可，忽从尚书省直降指挥，如军器之请。硕辟官之私意，确不容不知【三】。硕用度奢侈，过于君相，少监俸入能有几何，而飨奉如此，确同居岂不一见之？固当问所从来【四】，不当坐视而不问也。今不黜确，后日大臣子弟必自肆而不置意于法矣。」上曰：「待便行。」（此并据王岩叟朝论增入。）
　　庚寅，正议大夫、守尚书左仆射、兼门下侍郎蔡确，依前官充观文殿大学士、知陈州。从所请也。台谏累有章疏论确，朝廷讫不肯正其罪，世以为恨云。（苏辙自序云：蔡确、韩缜、章惇皆坐言者逐去，然卒不以前后反复归咎先帝罪之，世以为恨。）
　　正议大夫、守门下侍郎司马光，依前官守尚书左仆射、兼门下侍郎。光方以病再乞宫观，未报，而有是命，光固辞，不许。令合门就赐光制书，光又固辞，乞留制书合门，须疾损入对，又不许。（旧录云：始确受遗辅立，光乘变故入觐，因得辅政，挟怨酬君，乃黜确，光即登用。人主孤立，天下寒心，由是法度大变矣。新录辨曰：蔡确受遗辅立，本无是事。元佑时及安焘枢密所记，备见其详。「挟怨酬君」之语，可谓厚诬，「人主孤立，天下寒心」，尤为诞谩。略无忌惮，一至于此。「始确」至「法度大变矣」四十二字【五】，并删去。）
　　司马光言【六】：「臣闻书曰『人惟求旧』，盖以其历事之多也。夫老成之人，辅相累世，如周之太公、周公、召公、毕公，唐之郭子仪、裴度，皆难得之贤臣也。臣窃见文彦博沈敏有谋略，知国家治体，能断大事。自仁宗以来，出将入相，功效显著，天下之所共知也。年踰八十，精力尚强。臣初除门下侍郎日，已曾奏，乞召彦博置之百僚之首，以镇安四海。寻蒙陛下遣梁惟简宣谕，以彦博名位已重，又得人心，今天子幼冲，恐其有震主之威。且于辅相中无处安排，又已致仕，难为复起。臣当时新入朝，恭承诏旨，更不敢复言。今蔡确出知陈州，以臣代之，臣方敢再有叙陈。窃惟彦博，一书生耳，年逼桑榆，富贵已极，夫复何求！非有兵权死党可畏惧也。假使为相，陛下一旦欲罢之，止烦召一学士，授以词头，白麻既出，则一匹夫耳，何难制之。有震主之威，窃恐防虑太过也。若依今官制，用之为相，以太师兼侍中，行左仆射，亦有何不可？傥不欲以剧务烦老臣，则凡常程文书，只委右仆射以下签书发遣，惟事有难决者，方就彦博咨禀，在陛下临时优礼耳。自古国家藉其才谋，致仕复起者，盖非一人，何为不可。彦博今年八十一，朝廷不过得其数年之力耳，愿急用之。臣但乞为门下侍郎，彦博为政，庶亦时有小补。今不以彦博为首相，而以臣处之，是犹舍骐骥而策驽骀，弃玙璠而收碔砆，臣窃为朝廷惜之。臣今自书此札子，不令人见，陛下若允臣所奏，乞自以圣意行之。若以已除臣左仆射，难以无故以他人易之，则臣欲露表，举彦博自代，乞御批依臣所奏，以臣表付学士院草麻施行。」不听。（四月己丑，乃召彦博。）
　　资政殿大学士、正议大夫、知太原府吕惠卿知扬州，正议大夫、知瀛州谢景温为宝文阁直学士，知太原府。景温寻召入知开封府。（景温知开封府在此月二十二日，惠卿三月二十日宫祠。）
　　三省言：「霍翔、吕公雅提举保马不循诏旨，至减朝廷元立年限之半，督责收买，急图己功，两路骚然，民力困弊。昨来虽各移任，然其欺罔害民之罪，未加黜责，无以惩沮。」诏霍翔差管勾太平观，吕公雅添差监舒州盐、酒税务。
　　诏堂除差遣，除在京职事官外，并替成资阙。
　　又诏：「已差官详定役法，令诸路且依二月初六日指挥定差。仍令州、县及转运司、提举司，各递与限两月体访役法民间的确利害。县具可施行事申州，州为看详保明申转运、提举司，转运、提举司看详保明闻奏。仍令逐州县出榜，许旧来系纳免役钱、今来合差役人户，各具利害实封自陈。」（二月二十八日差官。）
　　刘挚言：「免役钱之为天下害也久矣，陛下一旦罢去，复用祖宗差法，中外罔不欣快。臣寻曾奏，乞坚守差法大意【七】，力行无疑，勿为异论所动。其有条目未备、措置未尽之事，外则已有前敕，许州、县监司申明；内则已蒙选官置局详定。今敕命若止于展限则可也，而其间命令有未安者，臣于是疑陛下于此法之意，似已为异论所摇矣。且命令之出，要在必行，岂可却云且行！则天下奉承者，岂不疑惑！怀私之人，岂不观望！又令旧纳钱者、今被差者，皆具论列。缘四海百姓，向来无不纳钱，则是竭天下之人，使之实封议法，则求言无乃太广乎！实封之状，州县疲于递送【八】，其达于朝廷者，计须山积，则考阅何时可遍，而所谓差役之法，何年可见其成也！不知谁建此论者，盖欲为迁延之谋、动摇之术，不意朝廷从而行之。甚哉，邪说之可以移主听也！故免役与差役【九】，利害明若观火，易见也。参差不齐，在所修立者，其大不过十余条目而已。今已选官建局，但宜趣具画一，宣布行下。大法既先定，如州县奉行委有未便，方听依限申请，然后随事修备，则岂不简直易行！而何用此纷纷，以遂沮害之计，召天下之疑哉！伏望速赐契勘，如已颁行，即乞于敕内，自『仍令逐州、县出榜』以下三十字，更不施行。」
　　又言：「先王顺人情以立政，故政令之行，自合于人情，莫不服也。今设官建局，以议大法，但思所以便安于人可也，何至篃问天下百姓，使人为之说，此古今所无也。天下百姓实封之议，杂然而至，将如何去取哉！此止欲稽滞以生变，不可不察也。」
　　王岩叟言：「臣伏以陛下差法，大意已善，而更欲曲尽事情，故选用近臣，令加详定。命出之日，上下同辞，称为至当。详定官当自于新、旧法中，参取便事，裁而成书，颁之天下，必皆允惬。不须朝廷别降指挥，更下四方，惑乱觽心。窃观近降指挥，全与前来敕意异同，乃是为陛下谋者，未容详定，先欲鼓纷纷之论，以摇良法。又前敕为已见民间免役之害，故复差法，而今敕方云限两月体访利害，朝廷岂不知昨来四方应诏上书之人以千万计，皆是斥言免役不便，足为信矣，何须更烦体访，故作逗遛！前日民言若不为信，则后来之语如何可凭？前敕不以委提举司，而今敕又令提举司看详保明，朝廷岂不知提举官多是护持弊法之人？人人利于且为监司，惟恐便行废罢，见此指挥，必生观望，以为免役可存，妄有陈述，奸人得以借口诳惑圣聪，动摇善政，误陛下仁民爱物之良法。伏望特赐收还近敕，候详定成法日，别取旨施行。庶命令无反复之嫌，中外无二三之惑。」（闰月八日，朱光庭、王觌又奏，初十日遂降指挥。）
　　尚书省言：「礼部以掌贡举为职，伏见朝廷用经术设科，盖欲人知礼义，学探原本。近岁以来，承学之士，闻见浅陋，辞格卑弱。其患在于治经者专守一家，而略去诸儒传记之说；为文者惟务解释，而不知声律、体要之学。深虑人材不继，而适用之文，从此遂熄。兼一经之内，凡可以为义题者，牢笼殆尽，当有司引试之际，不免重复。若不别议更张，寖久必成大弊。欲乞朝廷于取士之法，更加裁定。」
　　又礼部言，乞置春秋博士及进士专为一经。
　　又侍御史刘挚言：
　　伏见国朝以来，取士设科，循用唐制。进士所试诗、赋、论、策，行之百余岁，号为得人。熙宁初，神宗皇帝崇尚儒术，训发义理，以兴人才【一○】，谓章句破碎大道，乃罢诗、赋，试以经义，儒士一变，皆至于道。夫取士以经，可谓知本。然古人治经，无慕乎外，故其所自得者，内足以美己【一一】，而外足以为政。今之治经，以应科举，则与古异矣。以阴阳性命为之说，以泛滥荒诞为之辞，专诵熙宁所颁新经、字说，而佐以庄、列、佛氏之书，不可究诘之论，争相夸尚【一二】。场屋之间，髃辈百千，浑用一律，主司临之，懡玉朱紫，困于眩惑。其中虽有深知圣人本旨、该通先儒旧说，苟不合于所谓新经、字说之学者，一切在所弃而已【一三】。至于蹈袭他人，剽窃旧作，主司猝然亦莫可辨。盖其无所统纪，无所檃括，非若诗、赋之有声律、法度，其是非工拙，一披卷而尽得知也。诗、赋命题，杂出于六经、诸子、历代史记，故重复者寡。经义之题，出于所治一经，一经之中可为题者，举子皆能类聚，裒括其数【一四】，豫为义说，左右逢之。才十余年，数牓之间，所在义题，往往相犯。然则文章之体，贡举之法，于此其弊极矣。
　　诗赋之与经义，要之，其实皆曰取人以言而已。贤之与不肖，正之与邪，终不在诗赋、经义之异。取于诗赋，不害其为贤，取于经义，不害其为邪。自唐以来，至于今日，名臣巨人致君安民，功业轩天地者，磊落相望，不可一二数，而皆出于诗赋，则诗赋亦何负于天下哉！或取一诗赋，或取一经义，无异道也。但有司考言之法【一五】，有难有易。有难易，故有利害，有利害，故去取或失其实，则所系者大矣。然则法不可以不改也，臣愚欲乞试法复诗赋，与经义兼用之。进士第一场试经义，第二场试诗赋，第三场试论，第四场试策。经义以观其学，诗赋以观其文，论以观其识，策以观其才。前二场为去留，后二场为名次。其解经义，仍许通用先儒传注或己之说，而禁不得引用字解及释典，庶可以救文章之弊，而适乎用；革贡举之弊，而得其人。亦使学者兼通他书，稍至博洽【一六】。又言：
　　汉制，因天见灾异，或政有阙失，则诏郡国及在位，举贤良文学之士，天子亲策，以求其言。至于国朝，沿袭故事，于是置为贤良、茂材科目，随贡举召试。其于得人，视古为盛。近时之制，遂罢此科。臣窃以为国家之道，得士欲广，故取之非一途，谓常选不足以致异人，故设制科，以收超绝之才，而每举中等，不过一二人而已。今夫官人之法，入流门户日益增多，未有澄汰，而于三年取一二非常之人，则废其科不用，此何谓也！臣愚伏乞复置贤良方正及茂材异等科，每遇贡举，诏近臣依旧制举试，所以广言路，求人材，继祖宗之制也。又言：
　　近制明法举人试以律令、刑统大义及断案，谓之新科【一七】。明法登科者，吏部将司法员阙先次差注，在进士及第人之上。臣窃以先王之治天下，以礼义为本，而刑法所以助之者也。惟君子用法，必傅之以经术，法之所治，理之所在也，故恶有所惩，而常不失忠恕之道。旧制，明法最为下科，然其所试，必有兼经，虽不知其义而止于诵数，而先王之意犹在也。今新科罢其兼经，专于刑书，则意若止欲得浅陋刻害之人、固滞深险之士而已。又所取之数，比旧猥多，调拟之法，失其次序。臣以谓宜有更张，欲乞新科明法，并加论语、孝经大义，登科之额，裁减其半，及注官之日，并依科目资次。所贵从事于法者稍不远义，而士之流品不失其分。伏望圣慈裁酌，如赐开允，即乞今年
　　降诏，并自元佑五年秋试为始。诏礼部与两省学士、待制、御史台、国子司业，集议闻奏。所有将来科场，且依旧法施行。（旧录云：侍御史刘挚言：「乞贡举进士添诗赋，复置贤良、茂材科，新科明法添兼经大义及减人数。」诏礼部与两省学士、待制、御史台、国子司业集议闻奏。所有将来科场，且依旧法施行。先帝迪士以经术，罢雕虫篆刻之习，士始知义理之学。挚遽言复之。新录辨曰：国朝用诗、赋取士，得人为多，至是复祖宗之旧。挚乞添诗、赋，非不用经术也。自「先帝迪士」至「遽言复之」二十六字，并削去。新、旧录于挚所言才举一二语，今全录之。此后或可载司马光议，自三月五日移入此。据范纯仁谓光元宰，则附三月五日为允。此年四月三日、六月十二日、十一月二十四日，二年十一月十二日，三年九月九日、十一月十日。）
　　诏岁举官升陟者，承务郎以上，并依合举改官及充幕职官县令之数；大使臣，准小使臣法；通判，许举承务郎以上，依知州举充幕职官之数。
　　诏河北诸路总管、副总管更不兼将，并令提举训练觉察本路军马公事。
　　又诏府界、五路提举保甲司，指挥州县，如有见送纳军器，若不是非理损坏不堪，或事件不全，止据见在受纳【一八】，不得须令修整、赔直。仍晓示，若有隐藏、换易元给官弓弩者，限一月首纳，特与原罪。限满不首，即依私有禁兵器法告赏。
　　礼部言，董□等贡乳香及温溪心贡穷牛，合行回赐。诏并增二分赐之，其阿里骨近差到进奉首领等，仍并依董□改赐例支赐。
　　诏以右正言苏辙所论蜀茶五害札付黄廉，其蒲宗闵，仍不得预签书事。（二月二十四日，辙论蜀茶五害，已见本日。）
　　泾原经略司言西界蕃部哩博晋巴投报西贼点集得实。诏：哩博晋巴与都虞候，仍于近里族分住坐。
　　陕西转运副使吕大忠言，乞延渭秦庆州、永兴军通判，许本司选定奏差一次。从之。
　　苏辙言：「臣近奏乞取问开封府官吏，明知熙宁以前旧法役人数目显有□长，并不依近降指挥相度申请，便尽数差拨，及朝旨本无日限，辄敢差人监勒于数日内蹙迫了当，故意扰民，以坏成法，乞赐行遣，以戒天下挟邪坏法之人。至今未蒙施行。谨按权知开封府蔡京，职在近侍，身为民官，若不知旧法人数之□，是不才；若知而不请，是不忠。京新进小生，学行无闻，徒以王安石姻戚，蔡确族从，因缘幸会，以至于此。近者段继隆公事，道路皆知其私徇。继隆出于胥吏，兄弟数人布列三省，京尝为检正官，与此辈狎昵。继隆赃污显露，理在不疑，而大理寺官吏畏避观望，数月不决。今者方欲推行差役旧法，王畿之政，为天下表仪，而使怀私之人，窃据首善之地，四方瞻望，何所取法？乞赐指挥，先罢京开封府，仍敕大理寺疾速结绝前件公事。所贵官吏不至观望首鼠，以长奸私。」
　　先是，有李雍者，经开封府诉知济州段继隆卖进奉恩泽，蔡京初判追人，事连门下省守阙令史段处约，当申省，京已判申字，寻抹申字，止判追余人，就问处约。及处约分析到，即令勘雍。吏言处约偏辞，恐未可信，京遂抹勘字，别判放字，不复究雍所诉事。即而御史台察举，诏送大理寺，依法施行。处约兄处厚，中书省令史；弟处信，尚书省令史。兄弟三人，并隶三省。京前任中书检正，继隆乃堂后官，京曲法庇之，故台谏皆以为言也。（此月十八日，苏辙又言大理寺未曾结绝。）
　　辛卯，诏新除观文殿大学士、知陈州蔡确，如前宰相仪。
　　朝奉大夫、天章阁待制、知成德军刘瑾卒。（闰二月三日。）
　　壬辰，金紫光禄大夫、尚书左丞吕公着为门下侍郎。
　　给事中王震为龙图阁待制、知蔡州。震初附王安石以进，及司马光当国，震不自安，欲引去。会光以州郡谳狱情理可悯、刑名疑虑得贷者觽，虽有生比，不肯用。震见光省中，曰：「天下奏案一耳，前此例贷死，今何杀之？」光曰：「刑轻于古，致民易犯，矧刑名疑虑，引例求贷，皆古所无。」震曰：「汉约法三章，伤人及盗抵罪，今盗固有至死者，罪疑从轻。与其杀不辜，宁失不经，皆圣人在上，悯元元之意也。且汉有决事比，何谓无之？」明日，以光所断当生而杀者，具其名数，诵言于朝。而御史王岩叟累奏言震不当居封驳之任，乃命出守。（旧录云：司马光变乱法度，震度不能争云云，遂求补外。新录改云：司马光为相，震心不自安。余并从旧录。然诵言于朝事，尚须考详，未可信也。岩叟言附。震初给事中时，去年十一月十四日甲戌。又去年七月甲寅，八月癸酉可考。）
　　光禄大夫、知扬州滕元发为龙图阁直学士、知郓州，朝议大夫、仓部郎中王说知密州，（刘挚有言。）朝请大夫、鸿胪少卿韩正彦知曹州。
　　朝议大夫、前知洪州孔宗翰辞司农少卿，乞依世家例，知□州，以奉孔子祀。从之。（宗翰除农少，在去年十一月丙申，今并此。）
　　环庆路经略、安抚使范纯粹奏，乞差监中岳庙、编修礼部贡籍文字、承议郎韩川管勾本司文字。从之。（旧录有此，新录削去。要见韩川本末，故特存此。川，贤者，当立传，而史阙之。当并考。）
　　诏府界提点磨勘司，见催扶沟县人户耗草及鄢陵县人户肉赃钱，特与除放。（新录削去。）
　　三省言：「元丰八年三月六日赦恩以前，命官诸色人被罪，今来进状诉理，据案已依常法，虑其间有情可矜恕，或事涉冤抑，合从□减者，欲委官看详、闻奏。」诏御史中丞刘挚、右谏议大夫孙觉看详以闻。（十八日孙升言，可考。）
　　江南西路按察司言：「荆湖南路旧卖淮盐，蹇周辅请般广盐数百万代淮盐。差转运判官陈偲等相度。湖南路般运广盐往全道郴州、桂阳监出卖，却将四处所卖淮盐均于衡、潭等州添卖。蹇周辅盐法抑勒骚扰，亦乞运广盐，而陈偲、张士澄附会推行周辅之法，顿增盐数，肆行抑配。」除陈偲已死，诏张士澄特冲替，送吏部，与合入差遣。（初委陈偲、张士澄，在元丰六年十二月甲申。八年四月丁丑，初遣陈次升察举江西，五月戊申，次升兼领湖南。元佑元年二月，蹇周辅等先责。是月末，吕陶论盐事尤详备。）
　　诏户部勘会应系诸色欠负窠名数目，若干系官本，若干系息或罚，及逐户已纳过息罚钱数，并抛下免役及坊场净利等钱，仍以欠户见今有无抵当物力，速具保明以闻。从苏辙甲戌所奏也。（二月十五日甲戌，苏辙具奏。旧录云：先帝理财，裕民足国，辙以为重敛致旱，其后省并罢废，无所不至，而水旱连年。新录辨曰：省并罢废，所以□民力也。因此而致水旱连年，岂其理哉！自「先帝理财」至「水旱连年」三十字，并删去。闰月二十九日丁巳，改此指挥。）
　　右司郎中张汝贤言：「准朝旨，按察福建路州、军比年增起盐额之弊，就四州、军所苦为甚者较之，则邵武军立额最重，受害尤深。行法之初，知军张德源务在增羡，过有抑配。将乐知县杨永天资残忍，用刑惨酷。宣化知县赵侁、光泽知县曹格因缘趁卖，决人稍多。虽在赦前，伏望朝廷特行黜责。内杨永仍乞候南剑州奏到，其余罪犯公案，一处照会。」诏：张德源特冲替；赵侁、曹格差替；杨永候案到，令刑部奏取指挥。（杨永，后如何行遣，当考。）
　　录故左侍禁李公度男适为三班差使。公度监熙州市易务，市籴场收息，计缗钱一十八万有畸故也。
　　复庆州平戎镇。（中丞刘挚、监察王岩叟入对，当在初四日，但实录不载耳。当考。）
　　甲申【一九】，右谏议大夫孙觉、右司谏苏辙进对，有旨：「俟帘下，内臣尽出，方得敷奏。」（此下附觉、辙劾韩缜疏。辙有月日可见，觉必与辙同也，须觉集考证乃善。邢恕孙绎，录其祖父言行，有云「莘老与苏子由首攻韩缜」，虽所言未必可信，然两人同时上章或不虚耳。绎录已附正月二十四日癸未。）
　　觉言：「臣窃见右仆射韩缜素无德望，稔有愆恶，百揆之任，非缜所宜。前后台谏臣僚章疏不一，未闻缜有避位之心，臣不胜愤懑。以为朝廷今日四夷窥测之时，天下延颈之际，必得重德伟望、才谋出世之人，以为辅相，则敌人不敢外侮，奸雄不敢生心。自缜在位，敌使见之，相顾央竟，适足以遗朝廷之羞，增边陲之气。唐宰相裴度功名震四夷，使外国者，其君长必问度年今几何，状貌孰似，天子用否？其威名德业比郭汾阳，而用不用，常为天下重轻。今者皇帝陛下春秋方幼，太皇太后陛下垂帘听政，此宜旁求遴选有德有望，内足以操制奸雄，外足以厌服边境，与司马光同心一德，佐佑圣政，维持纪纲，天下幸甚！韩缜物情不归，人望不属，言者纷纭，久烦圣听，迟迟不急免罢，深恐为朝廷生事。」
　　辙言：
　　臣伏见陛下采听髃言，罢左仆射蔡确，中外释然。具知朝廷清明，邪正曲直，不可复欺。而右仆射韩缜独端然据位，略无动意，觽情疑惑。臣忝备谏官，不敢默己。谨按韩缜才质凡鄙，性气麤暴，文学政事，举无寸长，比之蔡确，远所不及。陛下圣明，必无贤缜之理，特以先帝新弃天下，未欲从外别擢宰相，不免循例，以次迁补。今已逾年，即位改元，政令一新。确既已罢去，而缜任遇如故，是以觽议纷纷，未肯弭服。臣闻韩缜家法不正，虽其父子，不能相安。聭官猛暴，至以酣酗鞭杀指使，过恶虽着，而无与国事，臣不敢一一烦言。如缜昔奉使定契丹地界，举祖宗山河七百余里以资敌国，坐使中华之俗，陷没契丹。敌人得乘高以瞰并、代，朝廷虽有劲兵良将，无所复施。其后擢为枢密使，职在安边，而西戎无衅，用兵深入，致使诸将败衄，前后丧师数十万觽，天下疲弊，帑廪空竭。虽得兰州及安疆、米脂等五寨地，而厉阶一生，至今为梗。存之则耗□中国，为祸日深；弃之则戎人不请，无缘强与。遂使朝廷皇皇议论，经年不知所出，而缜曾无计以救前失。据缜二罪，虽伏斧锧以谢天下，不为过也。而况备位宰相以来，怙恃作威，任情不法，髃下汹汹，侧目畏之。宗道、宗古皆缜之亲侄，缜任在中书，职当进拟，并引二侄同升列卿。因台官弹奏，始自举觉，各与降等差遣。朝廷知其不可信任，遂令三省自此同书进拟。缜之兄绛，移守北京。（绛守北京，在八年八月八日。）知父子无同领帅权之理，而乞以其子宗师同管勾安抚司公事，知转运判官以按察，已而乞以所亲信人杜纯为之。（杜纯以权发遣河北运判为运判在八年二月二十四日【二○】，韩宗师同管帅事，今实录不书，必缘抽回指挥故也。）坏法乱纪，莫斯为甚。缜公行私意，废法徇兄，以行其言。父子同领大权，古无此事，惟东晋之衰，司马道子与其子元显共执国政，自非季世，安有此例！赖陛下圣明，抽回指挥，若其不然，遂为四方口实。
　　臣又窃观言事之官，每有论奏缜事，缜怀忮恨，不拘久近，或罢其言职，或因事责降，必报而后已。先帝朝翟思为台官，言缜在枢府，令所辖边将买马亏价，自髃牧司迁官，盗使公使库钱不还。先帝隐忍不行。翟思近以司业作诗失韵，非有大过，而缜逐思，止与知军差遣。缜初作相，台官黄降言缜平生过恶，不堪大用。陛下业已用缜，未欲即罢，缜畏其复言，除降国子司业，虽似迁擢，实夺其言事之权。是以髃臣震慑，不敢忤缜。臣知今日言缜，异日缜必报臣，然念臣起于迁逐之余，误蒙圣恩收拔至此，不敢上负朝廷，下辜公议，是以为国排奸，有死无二，惟陛下裁察。（三省自此同进拟文字，与八年七月戊戌、九月乙巳、此年正月末刘挚所言合。当参考。）
　　朝请郎、司门郎中吕陶为殿中侍御史，从御史中丞黄履、侍御史刘挚所举也。（二月四日，履已罢中丞，十三日，挚已除中丞，不知新、旧录何故如此书，或是二人先曾荐陶。当考。）
　　承议郎、殿中侍御史刘次庄为江南西路转运判官。（次庄之出，必有因依。当考。）
　　左正言朱光庭奏：（据编类章疏增入闰二月五日。）「臣累具奏陈，乞行睿断，屏去奸臣，以幸天下。今蔡确一奸臣退矣，中外之臣，莫不叹服朝廷刚决之明，实宗庙社稷之福。外有章惇、韩缜二奸臣未退，窃惟天下大任，非奸臣所当处，如章惇之轻肆鄙俚，敢为邪说，以沮抑圣政；韩缜之冒宠固位，不知引避其贤兄，是皆天下之奸臣，去之则朝廷清明矣。伏望圣慈检会臣前后累奏，特赐睿断施行。」
　　贴黄：「今日既用司马光为宰相，又用吕公着为门下侍郎矣，所有尚书左丞阙，乞用范纯仁补之。天下大政，得此觽贤，然后大治。臣愿陛下留神。」
　　又贴黄：「臣累奏乞退三奸，进三贤，今蔡确一奸退矣，章惇、韩缜不知进退廉耻之分，臣愿陛下特赐睿断施行。」
　　右谏议大夫、兼侍讲孙觉为给事中，觉言：「臣窃闻有旨除臣给事中，圣恩深厚，所不敢当。然臣伏见前后执政大臣，每台谏臣僚言有及之者，多迁官以宠之，使罢言职，寻复令人剔发微细过失【二一】，逐之使去，以报其私忿。今言事官不顾大臣之威，斥言其罪，乞行黜免者，所以报主上之恩，行言守之责也。至有人言未绝于口，而身已摈于外。不惟人主威福移于大臣之家，又使上为朝廷不顾忌讳、直节敢言之士，栗栗畏惧，不保其身，岂不可为朝廷惜哉！臣近因御史翟思在神宗朝论韩缜受人私馈马，先朝不为施行，擢思为国子司业，思进神宗挽词，误落韵，亦小过，且言者及之，谪守临江军；御史黄降言缜为相非才，即迁降国子司业，罢其言职。臣见仁宗朝言事臣僚，为国进忠、于大臣无所避忌者，仁宗终始保全之，故言者敢直言，以报国恩。一时名臣，多由此出。如臣微渺，流落于外十有五年，神宗晚岁，始赐召还。皇帝陛下、太皇太后陛下临政之始，首蒙擢置经筵。去年九月中，始供谏职。如臣愚贱，前后言事不合圣意者，不可胜数，宜在斥逐之日久矣。今日蒙恩迁给事，于臣之私，极为荣幸。然臣前后论缜，未蒙施行。一日去职，使缜得挟怨中伤，臣实未知死所。今日在得言之地，尚可布露本末，为陛下言之。一日去职，怨嫌已成，恐如翟思、黄降，臣虽欲自辨，不可得也。伏望圣慈特赐指挥，收还给事中新命，使臣且供谏职，他日韩缜去位之后，别有差遣，臣不敢辞。」后二十日，诏觉复为谏议大夫。（二十六日甲寅，觉复为谏议大夫。）
　　觉又言：「窃见已降制除司马光左仆射，中外欢庆，以为得人。然臣见光论役法文字，颇或疏略。寻有圣旨更差韩维等四人专切详定，立法推行，可以永久矣。光之学业行义，髃臣莫与比者，如再得忠亮笃实、才识敏明之人，相与左右揆度，则万务无不举矣。今韩缜人品污下，才薄望轻，先朝以为枢密院都承旨，本以辅相期之。陛下临御未几，擢为右仆射，士大夫无不失望。今左相之位，以处司马光，论者以为得矣。韩缜尚为右相，则贤不肖混淆，人材杂处，所谓冰炭同器也。伏愿圣慈罢缜相位，别求贤材，使与司马光协心共济，则天下不难治矣。惇虽小有才，而为性强愎，操心不公，庙堂之上，以恶言相加，所谓具瞻之地，若此可乎？张璪闇缪荒疏，尤非所处。若惇与璪，可并罢去。伏乞别赐推选有德有言，堪其任者，擢以代之。」
　　诏：「自今观文殿学士、资政殿大学士班序，杂压在六曹尚书之上。资政殿学士曾任执政官者，准此。」
　　甲午，诏尚书省立法。先是，门下侍郎司马光言：
　　窃以洪范八政，食货为先，故古者国用，必使冢宰制之。祖宗之制，天下钱谷，自非常平仓隶司农寺外，其余皆总于三司，一文一勺以上，悉申帐籍，非条例有定数者，不敢擅支。故能知其大数，量入为出，详度利害，变通法度，分画移用，取彼所余，济彼不足，指挥百司、转运使、诸州，如臂使指。朝廷常遴选健吏精于理财者为三司官，如陈恕、林特、李参之类，皆称职有名者也。其余非通晓钱谷者，亦罕得叨居其任。理资序，受厚俸而已。故仓库充溢，用度有余，民不疲乏，邦家乂安。
　　自改官制以来，备置尚书省六曹二十四司及九寺三监，各有职事。将旧日三司所掌事务，散在六曹及诸寺监，户部不得总天下财赋。既不相统摄【二二】，帐籍不尽申户部，户部不能尽知天下钱谷之数，五曹各得支用钱物，有司得符，不敢不应副，户部不能制。户部既不能知天下钱谷出纳见在之数，无由量入为出，五曹及内百司各自建白理财之法，申奏施行，户部不得一一关预，无由尽公共利害。今之户部尚书，旧三司使之任也。左曹□尚书，右曹不□尚书，天下之财分而为二，视彼有余，视此不足，不得移用。天下皆国家之财，而分张如此，无专主之者，谁为国家公共爱惜、通融措置者乎？譬如人家有财，必使一人专主管支用，使数人主之，各务己分，所有者多互相侵夺。又人人得取用之，财有增益者乎？故利权不一，虽使天下财如江海，亦恐有时而竭，况民力及山泽所出有限制乎！此臣所以日夜为国家深忧者也。
　　今纵未能大有更张，欲乞且令尚书兼领左右曹，侍郎分职而治，其右曹所掌钱物，尚书非奏请得旨，不得擅支。诸州钱、谷、金、帛，隶提举常平仓司者，每月亦须具文帐申户部。六曹及寺监欲支用钱物，皆须先关户部，符下支拨，不得一面奏乞，直支应掌钱物。诸司不见户部符，不得应副。其旧日三司所管钱谷财用事，有散在五曹及诸寺监者【二三】，并乞收归户部。若以如此户部事多官少，难以办集，即乞减户部冗末事务，付闲曹比司兼领，而通隶户部。如此则利权归一。若更选用得人，则天下之财，庶几可理矣。（七月二十四日乃施行【二四】。旧录云：先帝董正治官，各有常法，左曹典司邦国常用，右曹治常平敛散，不相紊。今遽奏改。新录辨曰：财用并归户部，事权出于一，此于先帝董正治官之意，不相紊也。自「先帝董正治官」至「今遽奏改」三十二字【二五】，并删去。）
　　司门郎中吕陶言：「初，熙宁十年，朝廷依李□、蒲宗闵、刘佐等起请，尽数榷买川茶，收息出卖，远方不便。本州岛茶户累有陈诉，及堋口茶场减价亏损园户，臣尝三具论列，已蒙施行。后来李稷贪功急利，欺罔滋甚，皆臣论奏。后来寖生弊害，岁月愈久，为害愈深。近闻遣使入川按察，所有臣昔年奏状并今来条析利害，伏乞详酌指挥。」诏札与黄廉。（吕陶所论茶事，大抵不过苏辙二月二十四日所论五害，疑辙得之陶也，今不复重出。）
　　枢密院言：「武臣战功酬銟，自来不以诸司使、副大小使臣，每一资并于见任官上改一官。内皇城使一资便转遥郡刺史，或除入横行；并合门使以上，每一资亦转一官。即此，其余大小使臣改转轻重，未为均当。」诏：「合门副使、左藏库副使以上，每两资与转一官；客省使及皇城使以上，每三资与转一官。以上应减年者，并回授有服亲；应转资者，每资转一官，或循一资，即不得转。至朝奉郎及诸司副使并幕职州县官改官，应减年者对减。磨勘年限不同者，依赏格准折。」
　　诏：「陕西、河东缘边诸巡绰、把截、探事人，接引到西界投来强壮人口，每名支钱二贯，即将投来人戮杀，妄作斗敌获级、冒求恩赏者，许人告捕，每名转一资。」（新录削去。）
　　河东路经略安抚司言：「火山军北界，顺义军牒理会垒起石墙事，已指挥缘边安抚使【二六】，依前后朝旨审度便毁拆，及重别定写北界牒本去讫【二七】。」诏可。（二月辛巳并此月丙午，可考。）
　　枢密院言：「元丰四年，陕西、河东兵进讨，权宜重立赏格，诱激将士，以备大敌。自获级、重伤等第转资外，重加赐绢，及捕获分厘功五等之赏，并特优厚，所以酬大阵之功。昨自还塞后来，凡遇巡绰、探事之类，逢贼斗敌，因循尚用此格，显涉侥幸。看详除所立功状尤异，合临时取旨推恩外，今别修立捕获赏格。」从之。
　　丙申，详定役法吕大防、孙永、韩维、范纯仁进对，太皇太后曰：「役法大事，自来出役钱人，下户不易，卿等各宜子细。仍辟属官四员曾历知县差遣者，要知民事。」又曰：「今后文字，直降卿等。」（戊戌十日诏可考。旧录云：元佑间，哲宗恭默听政，帘帏处分，皆非宣仁所言，乃司马光、吕公着、吕大防前为供具节目，拟入宣谕之状，陈衍誊写作榜目，以御侍小宫人执持，假口宣示，盖政柄实出于奸人之言也。新录辨曰：哲宗皇帝尝曰：「宣仁，妇人之尧、舜也。」观宣仁尝为髃臣言：「知卿等公正，朝廷有阙失，一一言之。」知人为难，尧、舜犹然，盖亦以此道自处而已。史官乃以元佑间帘帏处分，皆大臣前一日供具节目，中官录之，御侍执持，假口而宣示之。岂不厚诬圣德！故删去之。）
　　命宰臣司马光提举编修神宗皇帝实录，著作佐郎范祖禹为实录院检讨官，校书郎孔文仲为礼部员外郎。
　　诏：皇太妃殿，每遇圣节及生日，各更与骨肉一名恩泽。
　　先是，司马光言：
　　臣闻书称「明王立政，不惟其官，惟其人。」臣少时，见天圣中，诸路止各有转运使一员，亦无提点刑狱。惟河北、陕西以地重事多，置转运使两员，然朝廷必择朝士累任知州有声迹、晓钱谷者，乃得为之，未尝轻以授人。凡一路之事，无所不总，使按察官吏、荐贤发奸、爱养百姓、兴利除害【二八】，或朝廷有本路事务，未能细知利害者，则委之相度措置。当是之时，官少民安，事无不举，公私饶乐，海内晏清。景佑初，始复置提点刑狱，其后或时置转运判官，以其□长害事，寻复废罢。
　　自王安石执政以来，欲力成新法，诸路始置提举常平、广惠、农田水利官。其后每事各置提举官，皆得按察官吏，事权一如监司。又增转运副使、判官等员数，皆选年少资浅轻俊之士为之，或通判、知县、监官资序【二九】。又选人以权及权发遣处之，有未尝历亲民即为监司者，能顺己意，则不次迁擢，小有乖违，则送审官院与合入差遣，更加责降。彼年少则历事未多，资浅则觽所不服，轻俊则举措率易。历事未多，故措置百事，往往乖方；觽所不服，故倚势立威以行号令；举措率易，故虑事不熟，坏法害民。又利禄诱于前，罪戾俟于后。由是往往上不顾国家事体，下不恤百姓怨咨，止务希合，以图进取，致今日天下籍籍如此，皆由此来也。
　　陛下幸念民为邦本、本固邦宁，知元元困穷，于国家非便，欲救而安之，诏青苗钱不得抑配，免役钱□剩不得过二分。窃闻诸路提举官，州县犹有于春首抑配青苗钱，勒百姓供情愿状，别作名目，占免役□剩钱，但取文具而已。如此，则朝廷号令废格，不得行于臣下，恩泽壅塞，不被于黎民，徒存空文，何以为政！臣闻去草者绝其本，救水者塞其源，提举官者，乃病民之本原也。陛下必欲苏息疲瘵，乞尽罢诸路提举官。其转运使，除河北、陕西、河东外，余路只置使一员、判官一员。提点刑狱分两路者，合为一路，共差文臣两员。凡本路钱谷财用事，悉委转运使，刑狱、常平、兵甲、贼盗事，悉委提点刑狱管勾。仍选知州以上资序、累历亲民差遣、所至有政绩、聪明公正之人，方得为监司。聪明则知官吏贤不肖，公正则黜陟无私，部下官吏皆得人，事务安有不干集，百姓安有不富庶，此乃国家镇抚四方之本也。若以提举官累年积蓄钱谷财物不少，恐转运司一旦得之，妄有耗散，即乞尽桩作常平仓钱物，委提点刑狱一面交割主管，依旧常平仓法，谨伺谷价，贱籴、贵粜，及准备灾伤赈贷，其余不得支用。若转运司委的窘乏，须至兑那常平钱物者，必须具数，先奏朝廷得旨，乃得移牒支破【三○】。若以监司数少，路分阔远处巡历及管勾不办，即乞只依旧法，每岁篃巡诸州，更不篃巡诸县。自非要切大事，朝廷不令监司亲往勾当，只令选差本部官。除司理、司法、县尉、独员监当之类，旧条不许差出外，其旧条不得隔州差选人勾当，差及被差之人皆有罪，新条诸州管勾官及主簿当给散月分【三一】，不得令差出之类指挥，更不施行。所贵监司有官可差，干得事务。若遇有贼盗，乞朝廷只委提点刑狱差官，或行移文字，监督捕盗官捉杀，不令亲入山监逐。如此，则监司巡历管勾，职事简要，易为办集。诏：「诸路转运使，除河北、陕西、河东外，余路只置使一员，副使或判官一员，其诸路提举官并罢。提点刑狱，分两路者合为一路【三二】。共差文臣两员，本路钱谷财用事，悉委转运司，刑狱、常平、兵甲、贼盗事，悉委提点刑狱司管勾。其转运使、副、提刑，今后选一任知州以上，转运判官，选通判一任，实曾历亲民差遣，并所至有政迹人。至提举官累年积蓄钱谷财物，尽桩作常平仓钱物，委提点刑狱交割主管，依旧常平仓法。监司今后每岁篃巡诸州外，更不篃巡诸县。如差本部官勾当，除司理、司法、县尉、独员监当之类，旧条不许差出外，其旧条不得隔州差选人勾当，新条诸州管勾官及主簿当给散月分，不得令差出之类指挥，更不施行。贼盗，委提点刑狱差官或行移文字，监督捕盗官捉杀，察其不称职及有可以代之者，先令权摄，仍奏乞替换。许一面相度贼盗强弱，立赏钱数目，捕盗官若有功，许随功大小，保明闻奏，朝廷临时详酌比类恩泽，直降赐指挥。」（五月二十九日上官均疏、七月二十一日刘挚疏，皆云「闰二月八日圣旨罢散青苗」，当考详增修。旧录但书：司马光言：「诸路转运使，除河北、陕西、河东外，余路置使一员，副使或判官一员。其诸路提举官并罢。提点刑狱，分两路者合为一路，共差文臣两员。」从之。提举官专行苗役之政，法、官随罢焉【三三】。新录惟削去「提举」以下十五字，余并用旧录。今以光奏疏及当时条贯增入。）
　　吏部尚书吕大防等言：「国朝之制，奉禧祖皇帝、太祖皇帝、太宗皇帝以配郊丘外，所有季秋大飨，自唐及本朝皆用严父之义。伏请宗祀神宗皇帝于明堂，以配上帝。」诏：恭依。
　　试给事中兼侍讲范纯仁言：「近除门下侍郎吕公着文字，并不经臣书读【三四】，兼不得见。尚书吏部，合与不合将不经门下省文字直便行下，及虑别有被授指挥。按门下省自来缴覆中书省录黄、枢密院录白，内有与侍郎妨碍，或是亲戚，并于亲书名下具贴黄声说奏知。欲今后如系侍郎两员俱系合避亲及有妨碍，或只系独员，有上件因依除依旧奏知外，许给事中系书缴覆。」诏令别出画黄，送门下省，仍今后急速不系出告文字，不过门下省，并关门下省照会。
　　兵部言：「提举京西保马司奏：『准朝旨，京西路见管保马，令取会本路及陕西路将下见阙马军分数并马铺，据格尺依条支填合销分数外，余数起发上京，赴太仆寺送纳。其牝马并送同州沙苑监，不及格尺并病色不堪支配者，并烙退印，给与人户，令取便变转，止纳元给官钱。』具到看详申请事件，仍乞令京东路准此。」从之。（新录削去。）
</div>
    <div class="pagination">
<a href="续资治通鉴长编_page478.html">上一页</a><span>...</span><a href="续资治通鉴长编_page474.html">474</a><a href="续资治通鉴长编_page475.html">475</a><a href="续资治通鉴长编_page476.html">476</a><a href="续资治通鉴长编_page477.html">477</a><a href="续资治通鉴长编_page478.html">478</a><span class="current-page">479</span><a href="续资治通鉴长编_page480.html">480</a><a href="续资治通鉴长编_page481.html">481</a><a href="续资治通鉴长编_page482.html">482</a><a href="续资治通鉴长编_page483.html">483</a><a href="续资治通鉴长编_page484.html">484</a><span>...</span><a href="续资治通鉴长编_page480.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
