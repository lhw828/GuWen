<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 242 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 242 页/共 334 页</h1>
    <div class="content">29郭子仪等将兵五万自河北至灵武，灵武军威始盛，人有兴复之望矣。八月，壬午朔，以子仪为武部尚书﹑灵武长史，以李光弼为户部尚书﹑北都留守，〔武后天授元年以太原为北都；中宗神龙元年罢；开元十一年复置；天宝元年曰北京；是年复曰北都。〕并同平章事，余如故。光弼以景城﹑河间兵五千赴太原。
先是，河东节度使王承业军政不修，朝廷遣侍御史崔众交其兵，寻遣中使诛之；众侮易承业，〔先，悉荐翻。易，弋豉翻。〕光弼素不平。至是，敕交兵于光弼，众见光弼，不为礼，又不时交兵，光弼怒，收斩之，军中股栗。〔考异曰：肃宗实录：「八月，壬午，子仪﹑光弼皆于常山郡嘉山大破贼，子仪等俱奉诏，领士马五万至自河北；以子仪为某官，光弼为某官。」汾阳家传：「六月八日，破史思明于嘉山之下。公谓光弼曰：『贼散矣，其余几何，可长驱而南，以定天下。』其月，发恒阳，至常山。中使邢延恩至，奉诏取河北路，席卷而南。会哥舒翰败绩，玄宗幸蜀，肃宗如朔方，公闻之，独总精兵五万奔肃宗行在。玄宗有诰，以肃宗嗣皇帝位；肃宗奉诏歔欷，哀不自胜。公谏云云；跪上天子玺，以七月十三日即皇帝位。二十七日，制：可武部尚书﹑平章事。」幸蜀记：「六月十一日，玄宗追郭子仪赴京，李光弼守太原。」河洛春秋：「六月二十五日，大破贼于嘉山。二十六日，覆陈。二十七日，有诏至恒阳，云：潼关失守，驾幸剑南，储君又往灵武。由是拔军入井陉口。」邠志：「六月八日，败史思明于嘉山，会潼关失守，二公班师。」唐历：「七月二十八日，子仪﹑光弼并加平章事。又诏子仪收军赴朔方，光弼赴太原。」河洛春秋又云：「光弼至太原，杀王承恩，固守晋阳。」旧纪与实录同。子仪传：「七月，肃宗即位，以贼据两京，方谋收复，诏子仪班师。八月，子仪与光弼帅步骑五万至自河北。」光弼传：「肃宗理兵于灵武，遣中使刘智远追光弼﹑子仪赴行在。」又云：「以景城﹑河间之卒五千赴太原。」玄宗实录：「六月，壬午，光弼﹑子仪破史思明于嘉山。」旧纪：「六月，癸未朔。庚寅，哥舒翰败于灵宝。其日，光弼破史思明于嘉山。」子仪﹑光弼传皆云「六月」，无日。诸书言李﹑郭事不同如此。按岁朔历，六月﹑癸未朔，与旧纪同。玄宗实录云壬午，误也。肃宗实录「八月壬午」，朔日也，子仪﹑光弼皆于嘉山大破贼，领士马至自河北，以为某官﹑某官。盖壬午乃拜官日，因言已前事耳。汾阳家传﹑邠志皆云六月八日破思明，与旧纪同。家传云劝肃宗即位，上玺，则恐不然。哥舒翰以六月八日败，亦须旬日方传至河北。肃宗七月十三日即位，若六月二十七班师，七月十三日岂能便达灵武也！河洛春秋，二十五日破贼，与诸事皆不合，恐太后也。今据旧玄宗纪﹑汾阳家传﹑邠志﹑唐历，皆云六月八日破史思明，宜可从。幸蜀记，十一日，玄宗召子仪﹑光弼，事或如此。但二传皆云肃宗召之，恐是二人在河北，闻潼关不守，已收军赴难在道，遇肃宗中使，遂趋灵武。今从旧传。唐历拜相在七月二十八日，汾阳家传二十七日，肃宗实录八月一日，三书皆不相远。子仪传云八月，虽无日，与实录亦略相应。今从实录。据旧传，光弼亦曾到灵武，疑朔方兵尽从肃宗，故光弼但领河北兵赴太原耳。河洛春秋月日尤疏，所云杀王承恩，固守晋阳，必误也。
30回纥可汗﹑吐蕃赞普相继遣使请助国讨贼，宴赐而遣之。
31癸未，上皇下制，赦□□。〔考异曰：玄宗实录﹑旧纪皆云「八月﹑癸未朔」，肃宗实录﹑唐历﹑旧纪﹑长历皆云「壬午朔」，今从之。是时上皇尚未知太子即位于灵武。
北海太守贺兰进明遣录事参军第五琦入蜀奏事，琦言于上皇，以为：「今方用兵，财赋为急，财赋所产，江﹑淮居多，乞假臣一职，可使军无乏用。」上皇悦，即以琦为监察御史﹑江淮租庸使。〔开元十一年，宇文融除句当租庸地税使，此租庸使之始也。其后韦坚﹑杨国忠相继为之。
32史思明再攻九门，辛卯，克之，所杀数千人；引兵东围笹城。
33李庭望将蕃﹑汉二万余人东袭宁陵﹑襄邑，夜，去雍丘城三十里置营，张巡帅短兵三千掩击，大破之，杀获太半。庭望收军夜遁。
34癸巳，灵武使者至蜀，〔七月甲子即位，至是凡三十日，使者方至蜀。〕上皇喜曰：「吾儿应天顺人，吾复何忧!」〔复，扶又翻；下不复同。〕丁酉，制：「自今改制敕为诰，表疏称太上皇。四海军国事，皆先取皇帝进止，仍奏朕知；俟克复上京，朕不复预事。己亥，上皇临轩，命韦见素﹑房管﹑崔涣奉传国宝玉册诣灵武传位。〔考异曰：肃宗实录：「癸未，上奉表至蜀。」玄宗实录：「八月癸未朔，赦天下。时皇太子已至灵武，七月甲子即位，道路险枧，表疏未达。及下是诏，数日，北使方至，具陈群臣恳请﹑太子辞避之旨。辛卯，下诏，称太上皇。庚子，遣韦见素等奉册。」今从旧纪﹑唐历。
35辛丑，史思明陷藁城。
36初，上皇每酺宴，先设太常雅乐坐部﹑立部，继以鼓吹﹑胡乐﹑教坊﹑府﹑县散乐﹑杂戏；〔太常雅乐，唐初祖孝孙﹑张文收所定乐也。玄宗分乐为二部：堂下立奏，谓之立部伎；堂上坐奏，谓之坐部伎。立部八：一﹑安舞；二﹑太平乐；三﹑破阵乐；四﹑庆善乐；五﹑大定乐；六﹑上元乐；七﹑圣寿乐；八﹑光圣乐。坐部六：一﹑燕乐；二﹑长寿乐；三﹑天授乐；四﹑鸟歌万岁乐；五﹑龙池乐；六﹑小破阵乐。鼓吹，鼓吹署令所掌铙歌鼓吹曲也。胡乐者，龟兹﹑疏勒﹑高昌﹑天竺诸部乐也。教坊者，内教坊及梨园法曲也。府县者，京兆府及长安﹑万年两赤县。散乐，杂戏也。酺，音蒲。〕又以山车﹑陆船载乐往来；〔山车者，车上施棚阁，加以彩缯，为山林之状。陆船者，缚竹木为船形，饰以缯彩，列入于中，舁之以行。〕又出宫人舞霓裳羽衣；〔玄宗时，河西节度使杨敬述献霓裳羽衣曲十二遍。凡曲终必遽，惟霓裳羽衣曲终引声益缓。俚俗相传，以为帝游月宫，见素娥数百，舞于广庭，帝记其曲，归制霓裳羽衣舞，非也。〕又教舞马百匹，衔杯上寿；〔帝以马百匹，盛饰，分左右，施三重榻，舞倾杯数十曲；壮士举榻，马不动。刘昫曰：帝即内厩，引蹀马三十匹，为倾杯乐曲，奋首鼓尾，纵横应节。又施三层板床，乘马而上，抃转而舞。〕又引犀象入场，或拜，或舞。〔五坊使引大象入场，或拜或舞，动容鼓旅，中于音律。〕安禄山见而悦之，既克长安，命搜捕乐工，运载乐器﹑舞衣，驱舞马﹑犀﹑象皆诣洛阳。
臣光曰：圣人以道德为丽，仁义为乐；〔乐，音洛。〕故虽茅茨土阶，恶衣菲食，不耻其陋，惟恐奉养之过以劳民费财。明皇恃其承平，不思后患，殚耳目之玩，穷声技之巧，〔技，渠绮翻。〕自谓帝王富贵皆不我如，欲使前莫能及，后无所踰，非徒娱己，亦以夸人。岂知大盗在旁，已有窥窬之心，卒致銮舆播越，生民涂炭。〔卒，子恤翻。〕乃知人君崇华靡以示人，适足为大盗之招也。
37禄山宴其群臣于凝碧池，〔唐六典：洛阳禁苑中有芳树﹑金谷二亭，凝碧之池。〕盛奏众乐；梨园弟子往往歔欷泣下，〔梨园弟子见二百十一卷开元二年。〕贼皆露刃睨之。〔睨，五计翻，灏视也。〕乐工雷海清不胜悲愤，〔胜，音升。〕掷乐器于地，西向恸哭。禄山怒，缚于试马殿前，支解之。
禄山闻向日百姓乘乱多盗库物，既得长安，命大索三日，〔索，山客翻。〕并其私财尽掠之。又令府县推按，铢两之物无不穷治，〔治，直之翻。〕连引搜捕，支蔓无穷，民间骚然，益思唐室。
自上离马嵬北行，〔离，力智翻。〕民间相传太子北收兵来取长安，长安民日夜望之，或时相惊曰：「太子大军至矣！」则皆走，市里为空。贼望见北方尘起，辄惊欲走。京畿豪杰往往杀贼官吏，遥应官军；诛而复起，〔复，扶又翻。〕相继不绝，贼不能制。其始自京畿﹑鄜﹑坊至于岐﹑陇皆附之，至是西门之外率为敌垒，〔西门，谓长安城西门也。〕贼兵力所及者，南不出武关，北不过云阳，〔云阳县，汉属冯翊，后魏属北地郡，隋以来属京兆。〕西不过武功。〔武功县，汉﹑晋属扶风，隋﹑唐属京兆。〕江﹑淮奏请贡献之蜀﹑之灵武者，〔之，往也。〕皆自襄阳取上津路抵扶风，〔上津，汉汉中长利县地，梁置南洛州，后魏改曰上州；隋废州为上津县，唐属商州。〕道路无壅，皆薛景仙之功也。
38九月，壬子，史思明围赵郡，丙辰，拔之；又围常山，旬日，城陷，杀数千人。
39建宁王倓，性英果，有才略，从上自马嵬北行，兵众寡弱，屡逢寇盗；倓自选骁勇，居上前后，血战以卫士。上或过时未食，倓悲泣不自胜，军中皆属目向之。〔过，古禾翻，又古卧翻。胜，音升。属，之欲翻；下所属同。〕上欲以倓为天下兵马元帅，使统诸将东征，〔帅，所类翻。统，他综翻。将，即亮翻。〕李泌曰：「建宁诚元帅才；然广平，兄也。若建宁功成，岂可使广平为吴太伯乎！」上曰：「广平，冢嗣也，〔泌，毗必翻。嗣，祥吏翻。〕何必以元帅为重！」泌曰：「广平未正位东宫。今天下艰难，众心所属，在于元帅。若建宁大功既成，陛下虽欲不以为储副，同立功者其肯已乎！太宗﹑上皇，即其事也。」〔谓皆以有定天下功承大统。〕上乃以广平王俶为天下兵马元帅，诸将皆以属焉。〔考异曰：邺侯家传曰：「以李光弼为元帅左厢兵马使，出井陉，以攻常山，图范阳。郭子仪为右厢兵马使，帅众南取冯翊﹑河东。」按汾阳家传，时郭子仪方北讨同罗，未向河东也。邺侯家传又曰：「上召光弼﹑子仪议征讨计，二人有迁延之言。上大怒，作色叱之，二人皆仆地，不毕词而罢。上告公曰：『二将自偏裨，一年，遇国家有难，朕又即位于此，遂至三公﹑将相；看已有骄色，商议征讨，欲迁延；适来叱之，皆倒。方图克复而将已骄，朕深忧之。朕今委先生戎事，府中议事，宜示以威令，使其知惧。』对曰：『陛下必欲使畏臣，二人未见广平，伏望令王亦暂至府。二人至，时寒，臣与饮酒。二人必请谒王，臣因为酒令，约不起，王至，但谈笑，共臣同慰安。酒散，乃谕其修谒于元帅。则二人见元帅以帝子之尊俯从臣酒令，可以知陛下方宠任臣，军中之令必行，他时或失律，能死生之也。』上称善。又奏曰：『伏望言于广平，知是圣意，欲李﹑郭之畏臣，非臣敢恃恩然也。』上曰：『广平于卿，岂有形迹！』对曰：『帝子国储，以陛下故亲臣；臣何人，敢不惧！』明日，将晓，王亦至。及李﹑郭至，具军容，修敬，乃坐饮。二人因言未见元帅，乃使报王。王将至，执盏为令，并不得起。及王至，先公曰：『适有令，许二相公不起。』王曰：『寡人不敢。』遽就座饮。李﹑郭失色。谈笑皆欢。先公云：『二人起谢。』广平曰：『先生能为二相公如此，复何忧，寡人亦尽力。今者同心成宗社大计，以副圣意。』既出，李谓郭曰：『适来饮令，非行军，意皆上旨也，欲令吾徒禀令耳。』」按肃宗温仁，二公沈勇，必无面叱仆地之事。今不取。〕倓闻之，谢泌曰：「此固倓之心也！」
上与泌出行军，〔行，下孟翻。〕军士指之，窃言曰：「衣黄者，圣人也。衣白者，山人也。」〔衣，于既翻；下且衣同。〕上闻之，以告泌，曰：「艰难之际，不敢相屈以官，且衣紫袍以绝群疑。」泌不得已，受之；服之，入谢，上笑曰：「既服此，岂可无名称！」〔称，尺证翻。〕出怀中敕，以泌为侍谋军国﹑元帅府行事长史。〔创侍谋之官以处泌。〕泌固辞，上曰：「朕非敢相臣，以济艰难耳。俟贼平，任行高志。」泌乃受之。置元帅府于禁中，俶入则泌在府，泌入俶亦如之。泌又言于上曰：「诸将畏惮天威，在陛下前敷陈军事，或不能尽所怀；万一小差，为害甚大。乞先令与臣及广平熟议，臣与广平从容奏闻，〔从，千容翻。〕可者行之，不可者已之。」上许之。时军旅务繁，四方奏报，自昏至晓无虚刻，上悉使送府，泌先开视，有急切者及烽火，重封，隔门通进，〔重，直龙翻。凡宫禁﹑官府门侧置轮盘，或遇夜，门已闭，外有急切文书，纳诸轮盘，旋转向内以通之。〕余则待明。禁门钥契，悉委俶与泌掌之。〔为泌请还钥契张本。〕
40阿史那从礼说诱九姓府﹑六胡州诸胡数万众，聚于经略军北，〔时九姓胡皆居河曲，犹各带旧置府号。按旧书李吉甫传，经略军，唐末之宥州是也。天宝移经略军于灵州城内，以宥州寄治经略军。元和九年，遂于经略军故城置宥州六胡州，于郭下置延恩县。宋白曰：经略军，在夏州西北三百里。天宝中，王忠嗣奏于榆多勒城置军。今属灵武，去灵武六百余里。说，式芮翻。〕将寇朔方，上命郭子仪诣天德军发兵讨之。〔天德军在大同州。天宝十二年安思顺奏废横塞军，请于大同城西筑城置事，玄宗赐名天安军；干元后，改为天德军。东南至中受降城二百里，西渡河，至丰州百六十里，西至西受降城百八十里，北至碛口三百里，西北至横塞军二百里。考异曰：汾阳家传云：「甲兵五万，部落五十万。」今从旧子仪传。汾阳家传又云：「九月十九，驾欲幸彭原，命公赴天德军，伐叛蕃。」按实录，「戊辰，行幸彭原。」戊辰，十七日也。汾阳传误。〕左武锋使仆固怀恩之子玢别将兵与虏战，兵败，降之；既而复逃归，怀恩叱而斩之。〔玢，方贫翻。复，扶又翻。〕将士股栗，无不一当百，遂破同罗。
上虽用朔方之众，欲借兵于外夷以张军势，〔张，知亮翻。〕以豳王守礼之子承寀为敦煌王，与仆固怀恩使于回纥以请兵。又发拔汗那兵，且使转谕城郭诸国，〔北狄逐水草为行国。西域诸国皆有城郭，故谓之城郭诸国。〕许以厚赏，使从安西兵入援。李泌劝上：「且幸彭原，俟西北兵将至，进幸扶风以应之；于时庸调亦集，〔调，徒吊翻。〕可以赡军。」上从之。戊辰，发灵武。
41内侍边令诚复自贼中逃归，〔复，扶又翻。〕上斩之。
42丙子，上至顺化。〔上改庆州安化郡为顺化郡。〕韦见素等至自成都，奉上宝册，上不肯受，曰：「比以中原未靖，权总百官，岂敢乘危，遽为传袭！」群臣固请，上不许，寘宝册于别殿，朝夕事之，如定省之礼。〔礼记：凡为人子者，昏定而晨省。奉上，时掌翻。比，毗至翻。省，悉景翻。〕上以韦见素本附杨国忠，〔事见上卷天宝十三载﹑十四载。〕意薄之；素闻房管名，虚心待之。管见上言时事，辞情慷慨，上为之改容，〔为，于伪翻。〕由是军国事多谋于管。管亦以天下为己任，知无不为；〔【章：十二行本「为」下有「专决于胸臆」五字；乙十一行本同；孔本同；张校同；退斋校同。】〕诸相拱手避之。
43上皇赐张良娣七宝鞍，李泌言于上曰：「今四海分崩，当以俭约示人，良娣不宜乘此。请撤其珠玉付库吏，以俟有战功者赏之。」良娣自合中言曰：「乡里之旧，何至于是！」〔良娣母家新丰，泌居京兆，故云然。〕上曰：「先生为社稷计也。」遽命撤之。建宁王倓泣于廊下，声闻于上；〔闻，音问。〕上惊，召问之，对曰：「臣比忧祸乱未已，〔比，毗至翻。〕今陛下从谏如流，不日当见陛下迎上皇还长安，是以喜极而悲耳。」良娣由是恶李泌及倓。〔为良娣谮杀倓，泌不自安张本。恶，乌路翻；下亦恶同。〕
上尝从容与泌语及李林甫，欲敕诸将克长安，发其冢，焚骨扬灰，泌曰：「陛下方定天下，柰何雠死者！彼枯骨何知，徒示圣德之不弘耳。〔李林甫动摇东宫见二百十五卷天宝五载﹑六载。从，千容翻。〕且方今从贼者皆陛下之雠也，若闻此举，恐阻其自新之心。」上不悦，曰：「此贼昔日百方危朕，当是时，朕弗保朝夕。朕之全，特天幸耳！林甫亦恶卿，但未及害卿而死耳，柰何矜之！」对曰：「臣岂不知！〔【章：十二行本「知」下有「所以言者」四字；乙十一行本同；孔本同；张校同；退斋校同。】〕上皇有天下向五十年，太平娱乐，一朝失意，远处巴蜀。〔恶，乌路翻。乐，音洛。处，昌吕翻。〕南方地恶，上皇春秋高，闻陛下此敕，意必以为用韦妃之故，〔废韦妃事亦见二百十五卷天宝五载。〕内惭不怿。万一感愤成疾，是陛下以天下之大不能安君亲。」言未毕，上流涕被面，〔被，皮义翻。〕降阶，仰天拜曰：「朕不及此，是天使先生言之也！」遂抱泌颈泣不已。
他夕，上又谓泌曰：「良娣祖母，昭成太后之妹也，上皇所念。〔玄宗幼失昭成后，母亲良娣祖母，鞠爱笃备；帝即位，封为邓国夫人。其子去逸生良娣。泌，毗必翻。娣，大计翻。〕朕欲使正位中宫以慰上皇心，何如﹖」对曰：「陛下在灵武，以群臣望尺寸之功，故践大位，非私己也。至于家事，宜待上皇之命，不过晚岁月之间耳。」上从之。〔史言李泌能引君当道。〕
44南诏乘乱陷越巂会同军，据清溪关；〔越巂郡，巂州。会同军当在越巂会州县，当泸津关要路。清溪关，在大定城北。考异曰：唐历，是月吐蕃陷巂州。新传，是岁合罗凤乘衅取巂州会同军云云。盖二国兵共陷巂州也。〕寻传﹑骠国皆降之。〔新书：寻传蛮，俗无丝纩，跣履荆棘，不以为苦。射豪猪，生食其肉。战，以竹笼头，如兜鍪。骠，古朱波也，在永昌南二千里，去京师万四千里，南属海，北南诏。骠，匹妙翻。降，户江翻。〕
唐纪三十五〔起柔兆涒滩（丙申）十月，尽强圉作噩（丁酉）闰月，不满一年。〕
《肃宗文明武德大圣大宣孝皇帝中之上》
至德元年〔（丙申、七五六）〕
1冬，十月，辛巳朔，日有食之，既。
2上发顺化，〔宋白曰：庆州，贞观以来为弘化郡，天宝后为安化郡，至德为顺化郡。〕癸未，至彭原。
3初，李林甫为相，谏官言事皆先白宰相，退则又以所言白之；御史言事须大夫同署。至是，敕尽革其弊，开谏诤之涂。又令宰相分直政事笔、承旨，旬日而更，〔令宰相在政事堂，分日当笔及承上旨。更，工衡翻。〕惩林甫及杨国忠之专权故也。
4第五琦见上于彭原，请以江、淮租庸市轻货，泝江、汉而上至洋川，〔见，贤遍翻。上，时掌翻。洋川郡，洋州；本音羊，今人多读如祥。〕令汉中王瑀陆运至扶风以助军；〔考异曰：邺侯家传云：「荐元载，令于郧乡县置院以督运。」按载传，是时在苏州及洪州，未尝在郧乡。今不取。〕上从之。寻加琦山南等五道度支使。〔度支使始此。宋白曰：故事，度支案，郎中判入，，员外判出，侍郎总统押案而已，官衔不言专判度支。开元已后，时事多故，遂有他官来判者，乃曰度支使，或曰判度支，或曰知度支事，或曰勾当度支使，虽名称不同，其事一也。度，徒洛翻。〕琦作榷盐法，用以饶。〔琦变盐法，尽榷天下盐。就山、海、井、緖置监院，使吏出粜。旧业盐户并游民愿业者为亭户，免其杂傜。盗煮、私市者论以法。百姓除租、庸外无得横赋，人不益税而上用以饶。榷，古岳翻。〕
5房管喜宾客，〔喜，许记翻。〕好谈论，〔好，呼到翻。〕多引拔知名之士，而轻鄙庸俗，人多怨之。北海太守贺兰进明诣行在，上命管以为南海太守，兼御史大夫，充岭南节度使；〔南海郡，广州。是时兵兴，方镇重任必兼台省长官，以至外府僚佐亦带朝衔。迄于五季，遂为永制。其带台衔，自监察御史至御史大夫为宪衔。守，手又翻。〕管以为摄御史大夫。进明入谢，上怪之，进明因言与管有隙，且曰：「晋用王衍为三公，祖尚浮虚，致中原板荡。〔王衍事见晋纪。板、荡之诗，刺周室大坏，天下无纲纪、文章之诗也。后人率引此二诗，以谕天下大乱。毛氏传曰：板板，反也。正义曰：释训云，板板，僻也。邪僻即反戾之义，故为反也。郑曰：荡荡，法度废坏之貌。〕今房管专为迂阔大言以立虚名，所引用皆浮华之党，真王衍之比也！陛下用为宰相，恐非社稷之福。且管在南朝佐上皇，使陛下与诸王分领诸道节制，〔事见上卷。上即位于灵武，进驻彭原，其地在关山之北。上皇在成都，其地在关山之南，故谓之南朝。〕仍置陛下于沙塞空虚之地，又布私党于诸道，使统大权。〔盖指李岘、李承式、邓景山等。〕其意以为上皇一子得天下，则己不失富贵，此岂忠臣所为乎！」上由是疏之。〔考异曰：唐历：「上以房管有重名，虚己以待之，礼遇加等。管推诚謇谔，亦以天下为己任，知无不为。其所引进皆一时名士。其嫉恶太甚，雅有宰相望。其于弥纶天下，非所长也。后颇以直忤旨，上以名高隐忍，渐渐不能容矣。管遂请兵为元帅，许之。」今从实录。据考异，则上之疏管，非特因进明之言也。〕
房管上疏，请自将兵复两京；上许之，加持节、招讨西京兼防御蒲?漳〔【章：十二行本「漳」作「潼」；乙十一行本同；孔本同；退齐校同。】〕两关兵马?节度等使。管请自选参佐，以御史中丞邓景山为副，户部侍郎李揖为行军司马，给事中刘秩为参谋。既行，又令兵部尚书王思礼副之。管悉以戎务委李揖、刘秩，二人皆书生，不闲军旅。〔闲，习也。〕管请人曰：「贼曳落河虽多，安能敌我刘秩！」管分为三军：使裨将杨希文将南军，自宜寿入；〔天宝元年，更盩厔县曰宜寿，属凤翔郡。〕刘贵哲将中军，自武功入；李光进将北军，自奉天入。光进，光弼之弟也。
以贺兰进明为河南节度使。
6颍王伷之至成都也，〔见上卷。伷，公了翻。〕崔圆迎谒，拜于马首，伷不之止；圆恨之。伷视事两月，吏民安之。圆奏罢伷，使归内宅；〔京师有十宅，以处诸王未出合者。此时在成都，亦即行宫为内宅。〕以武部侍郎李峘为剑南节度使，代之。〔峘，胡登翻。考异曰：肃宗实录，明年正月甲寅，以峘为剑南节度使。盖峘已受上皇命，而肃宗申命之也。〕峘，岘之兄也。上皇寻命伷与陈王珪诣上宣慰，至是，见上于彭原。延王玢从上皇入蜀，追车驾不及；上皇怒，欲诛之。汉中王瑀救之，乃命玢亦诣上所。〔玢，音彬。考异曰：明皇杂录：「贺兰进明之初守北海也，城卑不完，储积于外，寇又将至，惧资其用，进明遂焚之。适有寺人至北海，求货于进明，不获，归，以损军用闻于上，遂诏罢郡守。属延王玢从上不及，遣中使访之，而加刑焉。会进明赴蜀，遇使，访于路，曰：『王罪不宜及刑，愿少留于路。』使者感而受约。既至蜀，进明言于上曰：『延王，陛下之爱子也，无兵权以变其心，无郡国以骄其志，间道于豺狼，乃责其不以时至，陛下罪之，人复何望！臣恐汉武望思之筑，将见于圣朝矣！』因遽驰使赦之；请进明曰：『俾父子如初，卿之力也！』遂遣进明往灵武，道遇延王，进明驰马，亦慰之。王望之，降车稽首而去。肃宗谓之曰：『卿解平原之围，阻贼寇之军，而不以谗口介意，复全我兄弟，乃社稷之臣：』因授御史大夫。」今从旧传。〕
7甲申，令狐潮、王福德复将步骑万余攻雍丘。〔复，扶又翻。〕张巡出击，大破之斩首数千级；贼遁去。
8房管以中军、北军为前锋，庚子，至便桥。辛丑，二军遇贼将安守忠于咸阳之陈涛斜。〔陈涛泽，在咸阳县东，其路斜出，故曰陈涛斜。又宋海求退朝录引唐人文集曰：唐宫人墓谓之宫人斜，四仲，遣使者祭之。然则陈涛斜者，岂亦因内人所葬地而名之邪﹖〕管效古法，用车战，以牛车二千乘，马步夹之；贼顺风鼓噪，牛皆震骇。贼纵火焚之，人畜大乱，〔乖，绳证翻。畜，许救翻。〕官军死伤者四万余人，存者数千而已。癸卯，管自以南军战，又败，〔南军，宜寿之军也。〕杨希文、刘贵哲皆降于贼上闻管败，大怒。李泌为之营救，〔为，于伪翻。〕上乃宥之，待管如初。
以薛景仙为关内节度副使。
9敦煌王承寀至回纥牙帐，〔承寀使回纥见上卷九月。敦，徒门翻。〕回纥可汗以女妻之，〔妻，七细翻。〕遣其贵臣与承寀及仆固怀恩偕来，见上于彭原。〔见，贤遍翻。〕上厚礼其使者而归之，赐回纥女号毗伽公主。〔伽，求迦翻。〕
10尹子奇围河间，四十余日不下，史圈明引兵会之。颜真卿遣其将和琳将万二千人救河间，思明逆击，擒之，遂陷河间；执李奂送洛阳，杀之。又陷景城，太守李暐赴湛水死。〔新书作赴河死。〕思明使两骑赍尺书以招乐安，乐安实时举郡降。〔乐安郡，棣州。景城既陷，乐安孤绝，实时降贼。盖人心危惧，城主不能守也。〕又使其将康没野坡将先锋攻平原，兵未至，颜真卿知力不敌，壬寅，弃郡渡河南走。思明即以平原兵攻清河、博平，皆陷之。〔清河郡，贝州。博平郡，博州。考异曰：河洛春秋云：「蔡希德引兵攻贝州，贝州陷。攻博州，五日，城陷。」今从肃宗实录。〕思明引兵围乌承恩于信都，承恩〔【章：十二行本「恩」下有「以城」二字；乙十一行本同；孔本同；退斋校同。】〕降，亲导思明入城，交兵马、仓库，马三千匹、兵万人。〔信都郡，冀州。降，户江翻。史言乌承恩兵力足以拒守。〕思明送承恩诣洛阳，禄山复其官爵。
饶阳裨将束鹿张兴，力举千钧，性复明辨；〔将，即亮翻。束鹿县，属饶阳郡，本鹿城县，天宝十五载更名。刘昫曰：束鹿，汉安定侯国，今县西七里故城是也。齐、周为安定县，隋改曰鹿县。明皇以安禄山反，改常山之鹿泉曰获鹿，饶阳之鹿城曰束鹿，以厌之。复，扶又翻。〕贼攻饶阳，弥年不能下。〔饶阳受攻，事始二百十七卷天宝十四载。考异曰：此事出河洛春秋。前云「贼攻深州，经月不下」。后云「兴战守弥年而城池转固」。盖前云经月者，今次攻城也；后云弥年者，并计前后之数也。〕及诸郡皆陷，思明并力围之，外救俱绝，太守李系窘迫，赴火死，〔守，式又翻。窘，渠陨翻。〕城遂陷。思明擒兴，立于马前，谓曰：「将军真壮士，能与我共富贵乎﹖」兴曰：「兴，唐之忠臣，固无降理。今数刻之人耳，〔张兴志在必死，自言命在晷刻。〕愿一言而死。」思明曰：「试言之。」兴曰：「主上待禄山，恩如父子，群臣莫及，不知报德，乃兴兵指阙，涂炭生人。大丈夫不能翦除凶逆，乃北面为之臣乎！仆有短策，足下能听之乎﹖足下所以从贼，求富贵耳，譬如燕巢于幕，〔引左传吴季札之言。〕岂能久安！何如乘间取贼，〔间，古苋翻。〕转祸为福，长享富贵，不亦美乎！」思明怒，命张于木上，锯杀之，詈不绝口，以至于死。〔如史所云，则河北二十四郡，惟张兴可以言义士耳。〕
贼每破一城，城中衣服、财贿、妇人皆为所掠。男子壮者使之负担，〔担，都滥翻。〕羸、病、老、幼皆以刀槊戏杀之。禄山初以杂一千人授思明，使定河北，至是，河北皆下之，〔按史思明与郭、李相持于常山、博陵，禄山盖屡益其兵。及郭、李入井陉，思明乃能下河北。此盖逆党称其才而史不削耳。〕郡置防兵三千，杂以胡兵镇之；思明还博陵。
尹子奇将五千骑渡河，略北海，欲南取江、淮。会回纥可汗遣其臣葛逻支将兵入援，〔逻，郎佐翻。〕先以二千骑奄至范阳城下，子奇闻之，据引兵归。
11十二〔【章：十二行本「二」作「一」；乙十一行本同；张校同，云无注本亦误「二」。】〕月，戊午回纥至带汗谷，〔新书作「呼延谷」，盖语转耳。汗，音寒。〕与郭子仪军合；辛酉，与同罗及叛胡战于榆林河北，〔榆林郡，胜州，大河经其北。〕大破之，斩首三万，捕虏一万，河曲皆平。子仪还军洛交。〔洛交郡，本鄜州上郡，天宝元年更郡名。〕
12上命崔涣宣慰江南，兼知选举。
13令狐潮帅众万余营雍丘城北，〔帅，读曰率。〕张巡邀击，大破之，贼遂走。
14永王璘，幼失母，〔璘，郭顺议之子也，顺仪早死。〕为上所鞠养，常抱之以眠；从上皇入蜀。上皇命诸子分总天下节制，〔事见上卷七月。〕谏议大夫高适谏，以为不可；上皇不听。璘领四道节度都使，镇江陵。时江、淮租赋山积于江陵，璘召募勇士数万人，日费巨万。璘生长深宫，不更人事，子襄城王玚，有勇力，好兵，有薛镠等为之谋主，〔长，知两翻。更，工衡翻。玚，徒杏翻，又音畅。好，呼到翻。镠，力求翻。〕以为今天下大乱，惟南方完富，璘握四道兵，封疆数千里，宜据金陵，〔康曰：楚威王埋金以镇王气，故曰金陵。〕保有江表，如东晋故事。上闻之，敕璘归觐于蜀；璘不从。江陵长史李岘辞疾赴行在，〔璘将称兵，岘不欲预其祸也。〕上召高适与之谋。适陈江东利害，且言璘必败之状。十二月，置淮南节度使，领广陵等十二郡，以适为之；置淮南西道节度使，领汝南等五郡，以来瑱为之；〔淮南节度使，领扬州广陵郡、楚州山阳郡、滁州全椒郡、和州历阳郡、寿州淮南郡、庐州合肥郡、舒州同安郡、光州弋阳郡、蕲州蕲春郡、安州安陆郡、黄州齐安郡、申州义阳郡、沔州汉阳郡，凡十三。淮南西道节度使，领蔡州汝南郡、郑州荥阳郡、许州颍川郡、光州弋阳郡、申州义阳郡。已上皆据新书方镇表。但义阳、弋阳已属淮南节度，当考。〕使与江东节度使韦陟共图璘。〔方镇表：至德二载，置江东防御使，治杭州。盖谓浙江之东也。韦陟所节度者，盖江南东道也。其巡属兼有浙东、西及升、宣、歙诸州。〕
15安禄山遣兵攻颍川。城中兵少，无蓄积，太守薛愿、长史庞坚悉力拒守，绕城百里庐舍、林木皆尽。期年，救兵不至，禄山使阿史那承庆益兵攻之，昼夜死鬬十五日，城陷，执愿、坚送洛阳，禄山缚于洛滨冰上，冻杀之。
16上问李泌曰：「今敌强如此，何时可定﹖」对曰：「臣观贼所获子女金帛，皆输之范阳，〔输，舂遇翻。〕此岂有雄据四海之志邪！〔邪，音耶。〕今独虏将或为之用，中国之人惟高尚等数人，自余皆胁从耳。以臣料之，不过二年，天下无寇矣。」上曰：「何故﹖」对曰：「贼之骁将，不过史思明、安守忠、田干真、张忠志、阿史那承庆等数人而己。〔将，即亮翻。骁，坚尧翻。过，古禾翻，又古卧翻。张忠志，即安忠志，此时已复旧养父之姓。〕今若令李光弼自太原出井陉，郭子仪自冯翊入河东，则思明、忠志不敢离范阳、常山，守忠、干真不敢离长安，〔令，力丁翻。陉，音刑。离，力智翻。〕是以两军絷其四将也，从禄山者，独承庆耳。愿敕子仪勿取华阴，〔华，户化翻。〕使两京之道常通，陛下以所征之兵军于扶风，与子仪、光弼互出击之，彼救首则击其尾，救尾则击其首，使贼往来数千里，疲于奔命，我常以逸待劳，贼至则避其锋，去则乘其弊，不攻城，不遏路。来春复命建宁为范阳节度大使，并塞北出，〔复，扶又翻，又音如字。使，疏吏翻。并，步浪翻。〕与光弼南北掎角以取范阳，〔泌欲使建宁自灵、夏并丰、胜、云、朔之塞，直捣妫、檀，攻范阳之北；光弼自太原取恒、定，以攻范阳之南。〕覆其巢穴。贼退则无所归，留则不获安，然后大军四合而攻之，必成擒矣。」〔使肃宗用泌策，史思明岂能再为关、洛之患乎！〕上悦。
时张良娣举李辅国相表里，皆恶泌。建宁王倓谓泌曰：「先生举倓于上，得展臣子之效，无以报德，请为先生除害。」〔娣，大计翻。恶，乌路翻。为，于伪翻。倓，徒甘翻。〕泌曰：「何也﹖」倓以良娣为言。泌曰：「此非人子所言，愿王姑置之，勿以为先。」倓不从。
17甲辰，永王璘擅引兵〔【章：十二行本「兵」作「舟师」二字；乙十一行本同；孔本同。】〕东巡，沿江而下，军容甚盛，然犹未露割据之谋。吴郡太守兼江南东路采访使李希言平牒璘，诘其擅引兵东下之意。〔璘，离珍翻。守，式又翻。诘，去吉翻。使，疏吏翻。方镇位任等夷者，平牒。〕璘怒，分兵遗其将浑惟明袭希言于吴郡，〔将，即亮翻。吴郡，苏州。〕季广琛袭广陵长史、淮南采访使李成式于广陵。〔琛，丑林翻。广陵郡，扬州。长，知两翻。〕璘进至当涂，希言遣其将元景曜及丹徒太守阎敬之将兵拒之，〔今之当涂，本汉丹阳县地。晋分丹阳置于湖县，成帝以江北当涂县流人寓居于湖，乃改为当涂县，仍侨置淮南郡。隋废淮南郡，以县属丹阳郡，唐属宣城郡。丹徒县带润州丹阳郡。唐未尝以丹徒名郡。「徒」，当作「阳」。守，式又翻。〕李成式亦遣其将李承庆拒之。璘击斩敬之以徇，景曜、承庆皆降于璘，江、淮大震。高适与来瑱、韦陟会于安陆，结盟誓众以讨之。〔韦陟盖赴镇，中道闻变，遂会于安陆。降，户江翻。瑱，他甸翻。〕
18于阗王胜闻安禄山反，命其弟曜摄国事，自将兵五千入援。〔阗，徒贤翻，又徒见翻。〕上嘉之，拜特进，兼殿中监。
19令狐潮、李庭望攻雍丘，数月不下，乃置杞州，筑城于雍丘之北〔令，力丁翻。雍丘，唐初置杞州，贞观元年废。贼复置之，筑城以逼雍丘。〕以绝其粮援。贼常数万人，而张巡众纔千余，每战辄克。河南节度使虢王巨屯彭城，假巡先锋使。是月，鲁、东平、济阴陷于贼。〔彭城郡，徐州。鲁郡，兖州。东平郡，郓州。济，子礼翻。〕贼将杨朝宗帅马步二万，将袭宁陵，断巡后。〔断，丁管翻。〕巡遂拔雍丘，东守宁陵以待之，〔帅，读曰率。范成大北使录：雍丘，百二十里至宁陵。〕始与睢阳太守许远相见。是日，杨朝宗至宁陵城西北，巡、远与战，昼夜数十合，大破之，斩首万余级，流尸塞汴而下，〔睢，音虽。守，式又翻。塞，悉则翻。〕贼收兵夜遁。敕以巡为河南节度副使。巡以将士有功，遣使诣虢王巨请空名告身及赐物，巨唯与折冲、果毅告身三十通，不与赐物。巡移书责巨，巨竟不应。〔使，疏吏翻。将，即亮翻。折，之舌翻。〕
20是岁，置北海节度使，领北海等四郡；〔领青州北海郡，密州高密郡，登州东牟郡，莱州东莱郡。〕上党节度使，领上党等三郡；〔领潞州上党郡，泽州长平郡，沁州阳城郡。〕兴平节度使，领上洛等四郡。〔领商州上洛郡，金州安康郡，岐州凤翔郡。方镇表止着三郡，余一郡当考。凤翔郡郿县东原先有兴平军，因置为节镇。〕
21吐蕃陷威戎、神威、定戎、宣威、制胜、金天、天成等军石堡城、百谷城、雕窠城。〔定戎军在石堡城北，隔涧七里。廓州西南百四十里有洪济桥、金天军，其东南八十里有百谷城。河州西八十里索恭川有天成军，西百余里有雕窠城。皆天宝十三载置。〕
22初，林邑王范真龙为其臣摩诃漫多伽独所杀，尽灭范氏。〔据新书，此事在贞观十九年。通鉴因其改国号环王，书之以始事。范氏自晋以来，世有林邑，至是而灭。〕国人立其王头黎之女为王，女不能治国，更立头黎之姑子诸葛地，请之环王，妻以女王。〔更，工衡翻。妻，七细翻。〕
二年〔（丁酉、七五七）〕
1春，正月，上皇下诰，以宪部尚书李麟同平章事，总行百司，命崔圆奉诰赴彭原。麟，懿祖之后也。〔懿祖光皇帝，讳天锡，太祖之父也。麟，懿祖次子乞豆之后。〕
2安禄山自起兵以来，目渐昏，至是不复睹物；〔复，扶又翻。〕又病疽，性益躁暴，左右使令，小不如意，动加棰挞，或时杀之。既称帝，深居禁中，大将希得见其面，皆因严庄白事。庄虽贵用事，亦不免棰挞，阉宦李猪儿被挞尤多，〔旧书曰：李猪儿，出契丹部落，十数岁事禄山，甚黠惠。禄山持刃尽去其势，血射数升，欲死，禄山以灰火傅之，尽日而苏。因为阉人，遂见信用。〕左右人不自保。禄山嬖妾段氏，生子庆恩，欲以代庆绪为后。庆绪常惧死，不知所出。庄谓庆绪曰：「事有不得已者，时不可失。」庆绪曰：「兄有所为，敢不敬从。」又谓猪儿曰：「汝前后受挞，宁有数乎！不行大事，死无日矣！」猪儿亦许诺。庄与庆绪夜持兵立帐外，猪儿执刀直入帐中，斫禄山腹。左右惧，不敢动。禄山扪枕旁刀，不获，〔旧书曰：禄山眼无所见，床头常有一刀。〕撼帐竿，曰：「必家贼也：「肠已流出数斗，遂死。掘床下深数尺，〔深，式浸翻。〕以毡裹其尸埋之，诫宫中不得泄。乙卯旦，庄宣言于外，云禄山疾亟。立晋王庆绪为太子，寻即帝位，尊禄山为太上皇，然后发丧。庆绪性昏懦，言辞无序，庄恐众不服，不令见人。庆绪日纵酒为乐，〔懦，奴过翻，又奴乱翻。令，力丁翻。乐，音洛。〕兄事庄，以为御史大夫、冯翊王，事无大小，皆取决焉；厚加诸将官爵以悦其心。〔将，即亮翻。〕
3上从容请李泌曰：「广平为元帅踰年，今欲命建宁专征，又恐势分。立广平为太子，何如﹖」对曰：「臣固尝言之矣，戎事交切，须即区处；〔从，千容翻。泌，毗必翻。帅，所类翻。处，昌吕翻。〕至于家事，当俟上皇。不然，后代何以辨陛下灵武即位之意邪！此必有人欲令臣与广平有隙耳；臣请以语广平，〔邪，音耶。语，牛倨翻。〕广平亦必未敢当。」泌出，以告广平王俶，俶曰：「此先生深知其心，欲曲成其美也。」乃入，固辞，曰：「陛下犹未奉晨昏，〔俶，昌六翻。谓人子晨省昏定之礼。〕臣何心敢当储副！愿俟上皇还宫，臣之幸也。」上赏慰之。〔还，从宣翻，又音如字。〕
李辅国本飞龙小儿，〔凡厩、牧、五坊、禁苑给使者，皆谓之小儿。李辅国以阉奴为闲厩小儿。〕粗闲书计，给事太子宫，上委信之。辅国外恭谨寡言而内狡险，见张良娣有宠，阴附会之，与相表里。建宁王倓数于上前诋讦二人罪恶，〔粗，坐五翻。娣，大计翻倓，徒甘翻。数，所角翻。讦，居谒翻。〕二人谮之于上曰：「倓恨不得为元帅，〔不用倓为元帅，见上卷上年九月。〕谋害广平王。」上怒，赐倓死。〔考异曰：邺侯家传曰：「肃宗自马嵬北行，至同官县，食于土豪李谦家。张良娣称腹痛不能乘马，并女小寄谦家而去。上即位，使人迎之。迎者或有他说，建宁闻而数以为言。」旧传曰：「倓屡言良娣颇专恣，与护国连结内外，欲倾动皇嗣。」未知孰是。实录、新旧本纪皆无倓死年月。列传云：「倓死，明年冬，广平王复两京。」然则倓死在至德元载也。按邺侯家传：「上从容言曰：『广平为元帅经年，今欲命建宁为元帅。』」则是至德二载倓犹在也。又云：「代宗使自彭原迎倓丧。」故置于此：「护国」，当作「辅国」。〕于是广平王俶及李泌皆内惧。俶谋去辅国及良娣，泌曰：「不可，王不见建宁之祸乎﹖」俶曰：「窃为先生忧之。」〔去，羌吕翻。为，于伪翻。考异曰：邺侯家传曰：「先公在内院未起，辅国体肥重，因近床语，遂以身压先公。先公素服气，乃闭气良久而去。」按泌方为上所厚，恐辅国亦不敢擅杀。今不取。〕泌曰：「泌与主上有约矣。〔谓上许泌，以贼平任行高志。见上卷上年九月。〕俟平京师，则去还山，庶免于患。」俶曰：「先生去，则俶愈危矣。」泌曰：「王但尽人子之孝。良娣妇人，王委曲顺之，亦何能为！」〔吾观代宗所以卒免张后之祸者，用李泌之言也。〕
4上谓泌曰：「今郭子仪、李光弼已为宰相，若克两京，平四海，则无官以赏之，奈何﹖」对曰：「古者官以任能，爵以酬功。汉、魏以来，虽以郡县治民，〔治，直之翻。〕然有功则锡以茅土，传之子孙，至于周、隋皆然。唐初，未得关东，故封爵皆设虚名，其食实封者，给缯布而已。〔唐制：食实封者，凡一户则以一丁之岁调给之。〕贞观中，太宗欲复古制，大臣议论不同而止。〔见一百九十五卷贞观十三年。〕由是赏功者多以官。夫以官赏功有二害，非才则废事，权重则难制。是以功臣居大官者，皆不为子孙之远图，务乘一时之权以邀利，无所不为。向使禄山有百里之国，则亦惜之以传子孙，不反矣。为今之计，俟天下既平，莫若疏爵土以赏功臣，则虽大国，不过二三百里，可比今之小郡，岂难制哉！于人臣乃万世之利也。」上曰：「善！」〔夫音扶。过，古大翻。考异曰：「邺侯家传曰：「泌既与上论封爵之事，因曰：『若臣者，受赏与他人异。』上曰：『何故﹖』公曰：『臣绝粒无家，禄位与茅土皆非所要。为陛下帷幄运筹，收京师后，但枕天子膝睡一觉，使有司奏客星犯帝座，一动天文，足矣。』上大笑。及南幸扶风，每顿，皆令先公领元帅兵先发，清行宫，收管钥，奏报，然后上至。至保定郡，先公于本院寐，上来入院，不令人惊，登床，捧先公首置于膝上，久方觉。上曰：『天子膝已枕睡了，克复效在何时，还朕可也。』欲起谢恩，持之不许。对曰：『当如郡名，必保定矣。』」此近戏谑，今不取。
5上闻安西、北庭及拔汗那、大食诸国兵至凉、鄯，甲子幸保定。〔保定郡，本泾州安定郡，去载更郡名。鄯，音善，又时战翻。〕
6丙寅，剑南兵买秀等五千人谋反，将军席元庆、临邛太守柳奕讨诛之。〔临邛郡，邛州。邛，渠容翻。守，式又翻。〕
7河西兵马使盖庭伦〔盖，古盍翻。〕与武威九姓商胡安门物等杀节度使周泌，〔使，疏吏翻。泌，毗必翻。〕聚众六万。武威大城之中，小城有七，〔武威郡，凉州，治姑臧，旧城匈奴所筑，南北七里，东西三里。张氏据河西，又增筑四城，箱各千步，并旧城为五。余二城未知谁所筑也。〕胡据其五，二城坚守。支度判官崔称与中使刘日新以二城兵攻之，旬有七日，平之。
8史思明自博陵，蔡希德自太行，高秀岩自大同，牛廷介自范阳，引兵共十万，寇太原。〔行，户刚翻。博陵郡，定州。蔡希德自上党下太行道也。高秀岩为贼守大同，自此趋太原。牛廷介自幽州，与史思明等合。〕李光弼麾下精兵皆赴朔方，余团练乌合之众不满万人。思明以为太原指掌可取，既得之，当遂长驱取朔方、河、陇。太原诸将皆惧，议修城以待之，光弼曰：「太原城周四十里，〔太原都城，左汾右晋，潜丘在中，长四千三百二十一步，广二千一百二十二步，周万五千一百五十三步。宫城在都城西北，周二千五百二十步。汾东曰东城，贞观十一年长史李绩所筑。两城之间曰中城，武后筑。以合东城周四十里者，止言都城耳。〕贼垂至而兴役，是未见敌先自困也。」乃帅士卒及民于城外凿壕以自固。作墼数十万，〔帅，读曰率。墼，古历翻，范土为之。〕众莫知所用；及贼攻城于外，光弼用之增垒于内，坏辄补之。思明使人取攻具于山东，以胡兵二千卫送之，至广阳，〔广阳，汉上艾县，后汉改石艾县，元宝元年更名，属太原府。井陉关在其东，苇泽关在其东北，皆通山东之道。〕别将慕容溢、张奉璋邀击，尽杀之。
思明围太原，月余不下，乃选骁锐为游兵，戒之曰：「我攻其北则汝潜趣其南，攻东则趣西，有隙则乘之。」〔趣，七喻翻。〕而光弼军令严整，虽寇所不至，警逻未尝少懈，贼不得入。光弼购募军中，苟有小技，皆取之，随能使之，人尽其用，得安边军钱工三，善穿地道。〔安边军在蔚州兴唐县。蔚州有铜冶，有钱官，故有钱工，时得其三人也。〕贼于城下仰而侮詈，光弼遣人从地道中中曳其足而入，临城斩之。自是贼行皆视地。贼为梯冲、土山以攻城，光弼为地道以迎之，近城辄陷。〔近，其靳翻。〕贼初逼城急，光弼作大炮，飞巨石，一发辄毙二十余人。贼死者什二三，乃退营于数十步外，〔退营于炮所不能及之地。炮，匹貌翻。〕围守益固。光弼遗人作与贼约，刻日出降，贼喜，不为备。光弼使穿地道周贼营中，搘之以木。〔搘，章移翻，拄也。〕至期，光弼勒兵在城上，遣裨将将数千人出，如降状，贼皆属目。〔属，之欲翻。〕俄而营中地陷，死者千余人，贼众惊乱，官军鼓噪乘之，俘斩万计。会安禄山死，庆绪使畋明归守范阳，留蔡希德等围太原。
9庆绪以尹子奇为汴州刺史、河南节度使。甲戌，子奇以归、檀及同罗、奚兵十三万趣睢阳。〔归，当作妫，妫州也。唐人杂史多有作归、檀者，盖误。趣，七喻翻。睢，音虽。〕许远告急于张巡，巡自宁陵引兵入睢阳。〔自宁陵东至睢阳四十五里。〕巡有兵三千人，与远兵合六千八百人。贼悉众逼城，巡督励将士，昼夜苦战，或一日至二十合；凡十六日，擒贼将六十余人，杀士卒二万余，众气自倍。远谓巡曰：「远懦，不习兵，〔将，即亮翻。懦，奴过翻，又奴乱翻。〕公智勇兼济；远请为公守，公请为远战。」自是之后远但调军粮；〔为，于伪翻。调，徒钓翻。〕修战具，居中应接而已，战鬬等画一出于巡。贼遂夜遁。
10郭子仪以河东居两京之间，〔【章：十二行本「响」下有「扼贼要冲」四字；乙十一行本同；退斋校同；张校同，云无注本亦无。】〕得河东则两京可图。〔河东郡，蒲州。自河东进兵攻取潼关，则两京之路中断，然后可图也。〕时贼将崔干佑守河东，丁丑，子仪潜遣人入河东，与唐官陷贼者谋，俟官军至，为内应。
11初，平卢节度使刘正臣自范阳败归，〔事见上卷上年。〕安东都护王玄志鸩杀之。禄山以其党徐归道为平卢节度使，亦志复与平卢将侯希逸袭杀之；〔复，扶又翻。〕又遣兵马使董秦将兵以苇筏渡海，与大将田神功击平原、乐安，下之。防河招讨使李铣承制以秦为平原太守。〔筏，音代。秦将，即亮翻，又音如字。守，式又翻。〕
12二月，戊子，上至凤翔。
13郭子仪自洛交引兵趣河东，〔宋白曰：廊州洛交郡，汉上郡雕阴之地，后魏为东秦州，又改为北华州，废帝改为廊州，取廊畤为名；隋自杏城移治五交城；天宝改洛交郡，治洛交郡县，取洛水之交也。趣，七喻翻。〕分兵取冯翊。〔冯翊郡，同州。兼取蒲、同，则跨据河东、西，以图关、陕，可以制贼。〕己丑夜，河东司户韩旻等翻河东城迎官军，〔新志：户曹司户参军事，掌户籍计帐、道路过所、蠲符、杂傜、逋负、良贱、刍笹、逆旅、婚姻、田讼、旌别孝悌。〕杀贼近千人。〔近，其靳翻。〕崔干佑踰城得免，发城北兵攻城，且拒官军，子仪击破之。干佑走，子仪追击之，斩首四千级，捕虏五千人。干佑至安邑，〔安邑县，时属解州。〕安邑人开门纳之，半入，闭门击之，尽殪。〔殪，一计翻。〕干佑未入，自白径岭亡去。〔白径岭，在解县东。〕遂平河东。
14上至凤翔旬日，陇右、河西、安西、西域之兵皆会，江、淮庸调亦至洋川、汉中。〔洁、淮庸、调，泝汉斤上梁、洋。调，徒吊翻。〕上自散关通表成都，信使骆驿。〔往来不绝曰骆驿。使，疏吏翻。〕长安人闻车驾至，从贼中自拔而来者日夜不绝。西师憩息既定，〔憩，去例翻。〕李泌请遣安西及西域之众，如前策并塞东北，自归、檀南取范阳。上曰：「今大众已集，庸调亦至，当乘兵锋捣其腹心，而更引兵东北数千里，先取范阳，不亦迂乎﹖」对曰：「今以此众直取两京，必得之。然贼必再强，我必又困，非久安之策。」上曰：「何也﹖」对曰：「今所恃者，皆西北守塞及诸胡之兵，性耐寒而畏暑，若乘其新至之锐，级禄山已老之师，其势必克。两京春气已深，贼收其余众，遁归巢穴，关东地热，官军必困而思归，不可留也。贼休兵秣马，伺官军之去，必复南来，然则征战之势未有涯也。〔伺，相吏翻。复，扶又翻。后果如泌所料。〕不若先用之于寒乡，除其巢穴，则贼无所归，根本永绝矣。」上曰：「朕切于晨昏之恋，〔言急于复两京，迎上皇。〕不能待此决矣。」〔言决不能从泌之策也。〕
15关内节度使王思礼军武功，兵马使郭英乂军东原，王难得军西原。〔此即武功之东原、西原也，蜀诸葛亮驻师之地。使，疏吏翻。〕丁酉，安守忠等寇武功，郭英乂战不利，矢贯其颐而走；王难得望之不救，亦走；思礼退军扶风。贼游兵至大和关，去凤翔五十里，凤翔大骇，戒严。
16李光弼将敢死士出击蔡希德，大破之，斩首七万余级；希德遁去。〔将，即亮翻，又音如字。〕
17安庆绪以史思明为范阳节度使，兼领恒阳军事，封妫川王；〔唐会要：恒阳军置于恒州郭下。恒，户登翻。妫，居为翻。〕以牛廷介〔【张：「介」作「玠」。】〕领安阳军事；〔时庆绪分兵屯邺郡安阳县，因所屯之地而曰安阳军。〕张忠志为常山太守兼团练使，镇井陉口；余各令归旧任，募兵以御官军。〔守，式又翻。陉，音刑。令，力丁翻。〕先是安禄山得两京，珍货悉输范阳。思明拥强兵，据富资，益骄横，〔先，悉荐翻。横，户孟翻。〕浸不用庆绪之命；庆绪不能制。〔为思明杀庆绪张本。〕
18戊戌，永王璘败死，〔璘，离珍翻。考异曰：新旧纪、传、实录、唐历皆不见璘败时在何处，唯云「璘进至当涂」。若在当涂，不应登城望见瓜步、扬子。李白永王东巡歌云：「龙盘虎踞帝王州，帝子金陵访古丘。」又云：「初从云梦开朱邸，更取金陵作小山。」如此，似已据金陵。但于诸书别无所见，疑未敢质。余详考下文，璘所登以望瓜步、扬子者，盖登丹阳郡城也。璘自当涂进兵，击斩丹阳太守阎敬之，遂据丹阳城，然后可以望见扬子及瓜步江津之兵。及其败也，自丹阳奔晋陵以趣鄱阳。其道里节次可验。〕其当薛镠皆伏诛。
时李成式与河北招讨判官李铣合兵讨璘，铣兵数千，军于扬子；〔扬子，本为镇，属江都县，高宗废镇置扬子县，即今真州治所。〕成式使判官裴茂〔新书作〔裴佋」。〕将兵三千，军于瓜步，广张旗帜，列于江津。璘与其子玚登城望之，始有惧色。季广琛召诸将谓曰：「吾属从王至此，天命未集，人谋已隳，不如及兵锋未交，早图去就。〔【章：十二行本「就」下有「不然」二字；乙十一行本同；孔本同；张校同。】〕死于锋镝，永为逆臣矣。」诸将皆然之；于是广琛以麾下奔广陵，浑惟明奔江宁，〔是年以丹阳之江宁县置升州江宁郡。〕冯季康奔白沙。〔今真州治所，唐之白沙镇也，时属广陵郡。〕璘忧惧，不知所出。其夕，江北之军多列炬火，光照水中，一皆为两，璘军又以火应之。璘以为官军已济江，据挈家属与麾下潜遁；及明，不见济者，乃复入城收兵，具舟楫而去。〔复，扶又翻。〕成式将赵侃等济江至新丰，〔新书曰「新丰陵」。考其地在晋陵界，盖南朝出陵之名。〕璘使玚及其将高仙琦将兵击之；侃等逆战，射玚中肩，〔射，而亦翻。中，竹仲翻。〕璘兵遂溃。璘与仙收余众，南奔鄱阳，〔鄱阳郡，饶州。〕收库物甲兵，欲南奔岭表，江西采访使皇甫侁〔江西，江南西道也。史从简便曰江西。侁，所臻翻。〕遣兵追讨，擒之，潜杀之于传舍；〔传，张恋翻。〕玚亦死于乱兵。
侁使人送璘家属还蜀，上曰：「侁既生得吾弟，何不送之于蜀而擅杀之邪！」遂废侁不用。
19庚子，郭子仪遣其子旰及兵马使李韶光、大将王祚济河击潼关，破之，〔考异曰：实录：「三月，朔方节度使郭子仪大破贼于潼关：「汾阳家传云：「正月二十八日，使宗子怀文潜募郭俊、苟文俊入河东，构忠义，与大军约其以翻城。公乃进军出洛交，分兵收冯翊。二月十一日，郭俊等伺大军将至，中夜举火，克斩幽、檀劲卒千人，崔干佑寻缒而免。干佑先置兵于城北废府，遂以三千兵攻城，自领马步五千伏于关城中。公使旰及仆固怀恩等先击之，贼大破，遽焚桥，我军蹈之而灭。干佑弃关城，寻自泾岭而逸，遂收河东郡。」旧子仪传曰：「二年三月，子仪大破贼于潼关崔干佑退保蒲津。时永乐尉赵复、河东司户韩旻、司士徐炅、宗子李藏锋等陷贼，在蒲州，四人密谋，伺王师至则为内应。及子仪攻蒲州，赵复等斩贼守陴者，开门纳子仪。干佑与麾下数千人北走安邑，百姓伪降，干佑兵入将半，下悬门击之。干佑未入，遂得脱身东走。子仪遂收陕郡永丰仓。自是潼、陕之间无复寇钞。」唐历云：「子仪收蒲州，又袭下潼关。」按潼关在河东、冯翊，安能先取潼关！又实录云：「三月取河东，」而下复载二月戊戌以后事，与旧传皆误也。今从汾阳家传及唐历。〕斩首五百级。安庆绪遣兵救潼关，郭旰等大败，死者万余人。李韶光、王祚战死，仆固怀恩抱马首浮渡渭水，退保河东。〔考异曰：汾阳家传云：「伪关西节度安守忠帅兵至。二十九日，公使仆固怀恩、王仲升陈于永丰仓南。及暮，百战，斩一万级。李韶光、王祚决战斤死。」唐历：「子仪袭下潼关及同州，盛兵潼关以守之。贼将李归仁来救，子仪战，大败，死者万余众，退守河东。归仁遂攻陷同州，刺史萧贲死之，尽屠城中。」旧仆固怀恩传云：「怀恩退至渭水，无舟楫，抱马以渡，存者仅半，奔归河东。」按子仪不得冯翊则西路不通，后奉诏赴凤翔，历冯翊而去，则冯翊不陷也。潼关者，两京往来之路，贼所必争也，子仪若不败，则何以弃潼关而不守！今参取众书可信者存之。〕
20三月，辛酉，以左相韦见素为左仆射，中书侍郎、同平章事裴冕为古仆射，并罢政事。
初，杨国忠恶宪部尚书苗晋卿，〔恶，乌路翻。〕安禄山之反也，请出晋卿为陕郡太守，兼陕、强农防御使。〔兼二郡防御。〕晋卿固辞老病，上皇不悦，使之致仕。及长安失守，晋卿潜窜山谷；上至凤翔，手敕征之为左相，军国大务悉咨之。
21上皇思张九龄之先见，〔谓识禄山有反相也。事见二百十四卷开元二十二年。〕为之流涕，〔为，于伪翻。〕遣中使至曲江祭之，〔张九龄，韶州曲江人。使，疏吏翻。宋白曰：曲江县，以浈水屈曲为名。〕厚恤其家。
22尹子奇复引大兵攻睢阳。〔复，扶又翻。〕张巡谓将士曰：「吾受国恩，所守，正死耳。但念诸君捐躯命，膏草野，〔膏，居号翻。〕而赏不酬勋，〔以虢王巨靳告身，不与赐物，恐将士怨望而不力战，故先以此言慰抚之。〕以此痛心耳。」将士皆激励请奋。巡遂椎牛，大飨士卒，尽军出战。贼望见兵少，笑之。巡执旗，帅诸将直冲贼陈，〔少，始绍翻。帅，读曰率。陈，读曰阵。贼乃大溃，斩将三十余人，杀士卒三千余人，逐之数十里。明日，贼又合军至城下，巡出战，昼夜数十合，屡摧其锋，而贼攻围不辍。
23辛未，安守忠将骑二万寇河东，郭子仪击走之，斩首八千级，捕虏五千人。〔将，即亮翻，又音如字。骑，奇寄翻。〕
24夏，四月，颜真卿自荆、襄北诣凤翔，〔真卿弃平原，渡河欲赴行在，而陜、洛为贼所梗，故南奔荆、襄，然后自荆、襄取上津路，北诣凤翔。〕上以为宪部尚书。〔宪部，刑部。尚，辰羊翻。〕
25上以郭子仪为司空、天下兵马副元帅，〔帅，所类翻。考异曰：唐历：「四月，子仪为司空。寻以广平王为元帅，子仪为副元帅。」按邺侯家传，广平在灵武已为元帅。唐历误也。〕使将兵赴凤翔。〔将，即亮翻，又音如字。庚寅，李归仁以铁骑五千邀之于三原北，〔三原，本汉池阳地，后魏置三原县。〕子仪使其将仆固怀恩、王仲升、浑释之、李若幽〔考异曰：汾阳家传作「桑如珪」，今从旧传。〕伏兵击之于白渠留运桥，杀伤略尽归仁游水而逸。〔白渠，汉白公所开，因名。〕若幽，神通之玄孙也。〔淮安王神通，隋义宁初起兵应高祖。〕
子仪与王礼军合于西渭桥，进屯潏西。〔唐都长安，跨渭为三桥：东曰东渭桥，中曰中渭桥，西曰西渭桥。程大昌曰：秦、汉、唐架渭者凡三桥：在咸阳西十里名便桥，汉武帝造；在咸阳东南二十二里者名中渭桥，秦始皇造；在万年县东南四十里者为东渭桥，不知始于何世。水经注：潏水出杜陵之樊川，过汉长安城西，而北注于渭。潏，音决。〕安守忠、李归仁军于京城西清渠。〔程大昌雍录有汉、唐要地参出图：唐京城西有漕渠，南出丰水，径延平、金光二门，至京城西北角，屈而东流，径汉故长安城，南至芳林园西，又屈而北流，入渭。清渠至漕渠之东，直秦又故杜南城稍东，即香积寺北。〕相守七日，官军不进。五月癸丑，守忠伪退，子仪悉师逐之。贼以骁骑九千为长蛇陈，〔陈，读曰阵。〕官军击之，首尾为两翼，夹击官军，官军大溃。判官韩液、监军孙知古皆为贼所擒，军资器械尽弃之。子仪退保武功，〔监，古衔翻。考异曰：汾阳家传曰：「贼帅安守忠、李归仁领八万兵，屯于昆明池西，五月三日，陈于清渠之侧。公大破之，追奔十余里，斩首二万级。六日，救兵至，又阵于清渠，我师败绩。以冒暑毒，师人多病，遂收兵赴凤翔。」今从旧传。〕中外戒严。
是时府库无蓄积，朝廷以官爵赏功，诸将出征，皆给空名告身，自开府、特进、列卿、大将军、下至中郎、郎将，听临事注名。其后又听以信牒授人官爵，有至异姓王者。〔信牒者，未有告身，先给牒以为信也。〕诸军但以职任相统摄，不复计官爵高下。及清渠之败，复以官爵收散卒。〔恐其溃散，畏罪而归贼，复以官爵收之。复，扶又翻。〕由是官爵轻而货重，大将军告身一通，纔易一醉。凡应募入军者，一切衣金紫，至有朝士僮仆衣金紫，称大官，而执贱役者。〔衣，于既翻。〕名器之滥，至是而极焉。
26房管性高简，时国家多难，〔难，乃旦翻。〕而管多称病不朝谒，〔朝，直遥翻。不以职事为意，日与庶子刘秩、谏议大夫李揖，高谈释、老，或听门客董庭兰鼓琴，庭兰以是大招权利。御史奏庭兰赃贿，丁巳，罢管为太子少师。〔房管既败师而不思补过，罢之为散官，犹轻典。〕也以谏议大夫张镐为中书侍郎、同平章事。上常使僧数百人为道场于内，晨夜诵佛。镐谏曰：「帝王当修德以弭乱安人，未闻饭僧可致太平也！」上然之。〔饭，扶晚翻。〕
27庚甲，上皇追册上母杨妃为元献皇后。〔妃，隋纳言士达之曾孙，景云初，入东宫为良媛，实生上。〕
28山南东道节度使鲁炅守南阳，贼将武令珣、田承嗣相继攻之。城中食尽，一鼠直钱数百，饿死者相枕藉。〔枕，职任翻。〕上遣宦官将军曹日升往宣慰，〔以宦官而为将军，故谓之宦官将军。〕围急，不得入。日升请单骑入致命，襄阳太守魏仲犀不许。会颜真卿自河北至，〔是年夏四月，颜真卿已自荆、襄北诣灵武。曹日升之至襄阳，盖在四月之前。〕曰：「曹将军不顾万死以致帝命，何为沮之！借使不达，不过亡一使者；达，则一城之心固矣。」日升与十骑偕往，贼畏其锐，不敢逼。城中自谓望绝，及见日升，大喜。日升复为之至襄阳取粮，〔复，扶又翻。〕以千人运粮而入，贼不能遏。炅在围中凡周岁，〔去年五月贼围南阳，至是周岁。〕昼夜苦战，力竭不能支，壬戌夜，开城帅余兵数千突围而出，奔襄阳。承嗣追之，转战二日，不能克而还。〔帅，读曰率。还，音旋，又如字。〕时贼欲南侵江、汉，赖炅扼其冲要，南夏得全。〔夏，户雅翻。〕
29司空郭子仪诣阙请自贬；〔以清渠之败也。〕甲子，以子仪为左仆射。
30尹子奇益兵围睢阳益急，张巡于城中夜鸣鼓严队，若将出击者；贼闻之，达旦儆备。既明，巡乃寝兵绝鼓。贼以飞楼瞰城中，无所见，遂解甲休息。巡与将军南霁云、〔南，姓也。周有南仲，鲁有大夫南遗。〕郎将雷万春等十余将各将五十骑开门突出，直冲贼营，至子奇麾下，营中大乱，斩贼将五十余人，杀士卒五千余人。巡欲射子奇而不识，乃剡蒿为矢，〔射，而亦翻；下云射同。剡，以用翻，削也。〕中者喜，〔中，竹仲翻。〕谓巡矢尽，走白子奇，乃得其状。使霁云射之，丧其左目，几获之。〔丧，息浪翻。几，居使翻。〕子奇乃收军退还。
31六月，〔【章：十二行本「月」下有「癸未」二字；乙十一行本同；孔本同；张校同；退斋校同。】〕田干真围安邑。会陕郡贼将杨务钦密谋归国，河东太守马承光以兵应之，务钦杀城中诸将不同己者，翻城来降。干真解安邑，遁去。
32将军王去荣以私怨杀本县令，当死。〔王去荣，富平人。〕上以其善用炮，壬辰，敕免死，以白衣于陕郡效力。〔时陕郡新复，介居两京之间，贼所必攻也。上欲免去荣之死而收其力用，而不计其隳国法也。考异曰：实录云：「于河东承天军效力。」据买至集，陕郡也。今从之。〕中书舍人买至不即行下，〔下，遐嫁翻；下上下同。〕上表，以为：「去荣无状，杀本县之君。易曰：『臣弒其君，子弒其父，非一朝一夕之故，其所由来者渐矣。』〔易坤卦文言之辞。〕若纵去荣，可谓生渐矣。议者谓陕郡初复，非其人不可守。然则他无去荣者，何以亦能坚守乎﹖阶下若以炮石一能即免殊死，今诸军技艺绝伦者，〔技，渠绮翻。〕其徒寔繁。必侍其能，所在犯上，复何以止之！〔复，扶又翻。〕若止舍去荣而诛其余者，则是法令不一而诱人触罪也。〔诱，音酉。〕今惜一去荣之材而不杀，必杀十如去荣之材者，不亦其伤益多乎！夫去荣，逆乱之人也，焉有逆于此而顺于彼，乱于富平而治于陕郡，悖于县君而不悖于大君欤！〔夫，音扶。去荣，县民也。县令，则其君也。大君，谓天子。治，直吏翻。悖，蒲妹翻，又蒲没翻。〕伏惟明主全其远者、大者，则祸乱不日而定矣。」上下其事，令百官议之。〔下，户嫁翻。〕
太子太师韦见素等议，以为：「法者天地大典，帝王犹不敢擅杀，是〔【章：十二行本「是」上有「而小人得擅杀」六字；乙十一行本同；孔本同；张校同；退斋校同。】〕臣下之权过于人主也。〔过，古禾翻，又古卧翻。〕去荣既杀人不死，则军中凡有技能者，亦自谓无忧，所在暴横。〔技，渠绮翻。横，户孟翻。〕为郡县者，不亦难乎！陛下为天下主，爱无亲疏，得一去荣而失万姓，何利之有！于律，杀本县令，列于十恶。〔唐初，房玄龄依隋定律，有十恶之条：一曰谋反，二曰谋大逆，三曰谋叛，四曰谋恶逆，五曰不道，六曰大不敬，七曰不孝，八曰不睦，九曰不义，十曰内乱。犯十恶者，不得依议请之例。其不义之条，注曰：谓杀本属府主、刺史、县令，见受业师，吏卒杀本部五品已上官长，及闻夫丧匿不举哀，若作乐、释服从吉及改嫁。〕而陛下宽□，王法不行，人伦道屈，臣等奉诏，不知所从。夫国以法理，军以法胜；有恩无威，慈母不能使其子。陛下厚养战士而每战少利，岂非无法邪！〔夫，音扶。少，始绍翻。邪，音耶。〕今陕郡虽要，不急于法也。有法则海内无忧不克，况陕郡乎！无法则陕郡亦不可守，得之何益！而去荣末技，陕郡不以之存亡；王法有无，国家乃为之轻重。此臣等所以区区愿陛下守贞观之法。」上竟舍之。〔陕，失冉翻。观，古玩翻。〕至，曾之子也。〔买曾见二百十卷先天元年。〕
33南充土豪何滔作乱，执本郡防御使杨齐鲁；〔南充郡，果州。〕剑南节度使卢元裕发兵讨平之。〔使，疏吏翻。〕
34秋，七月，河南节度使贺兰进明克高密、琅邪，杀贼二万余人。〔邪，音耶。〕
</div>
    <div class="pagination">
<a href="资治通鉴注_page241.html">上一页</a><span>...</span><a href="资治通鉴注_page237.html">237</a><a href="资治通鉴注_page238.html">238</a><a href="资治通鉴注_page239.html">239</a><a href="资治通鉴注_page240.html">240</a><a href="资治通鉴注_page241.html">241</a><span class="current-page">242</span><a href="资治通鉴注_page243.html">243</a><a href="资治通鉴注_page244.html">244</a><a href="资治通鉴注_page245.html">245</a><a href="资治通鉴注_page246.html">246</a><a href="资治通鉴注_page247.html">247</a><span>...</span><a href="资治通鉴注_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
