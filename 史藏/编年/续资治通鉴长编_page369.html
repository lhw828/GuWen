<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 369 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 369 页/共 607 页</h1>
    <div class="content">　　枢密院言【八】：「熙河驻泊、就粮、本城共五十三指挥，一万六千六百余人，其内七千一百余人在城，九千四百余人差出。今定以七千四百为在城人额。」从之，仍令减屯泊兵归营。先是，上批「契勘熙河路除本处住管及就粮、分番土兵外，其自京并他路差往屯泊军马【九】，见管若干数目，疾速进入」故也。其军马数目见御集十一月一日，今并书。
　　庚子，熙河路经略司言：「熙河开壕用二十六万八千余工，及修栋梀、五牟谷二堡各六万二千余工，北关堡十四万九千余工，通远军三面城除已役外，有三十三万七千余工，南川堡八万七千余工，赞长堡六万五千余工，噶硕克关五万九千余工，多农谷堡九万四千余工，安乡城十八万余工，及勘会保宁三千人，自今年二月十六日终十月五日，共役六十余万工，欲依所计工先后修筑。」诏先修通远军城，余以远近次第兴工。
　　荆湖北路转运使孙构【一○】言：「沅州招纳伪地、林、锦等十三州归明，得户三千九百一十，丁六千四百四十一，逐州分认，岁入课米以盐酬之，州界远者六十里，近者四十里，请补知州等官。」诏授地、林、锦州杨昌蛮等十三人为班行军将。构又言：「古、诚州【一一】杨昌衔【一二】等愿罢进奉授官，请补昌衔右班殿直，弟侄男等十人为三班奉职、借职、差使，下班殿侍，土军都头。」并从之。新纪书林、锦等十三州内附，盖因旧纪也。旧纪又云古、诚州水峒蛮内附。新纪不书水峒蛮，当考。
　　河东经略使郭逵言：「如北人强来侵夺封疆，未知听其建立铺寨，或以兵焚毁？」诏：「分画未定，如北人强来，即先以理约栏；不听，即审观机便，或实时应敌，或候彼人马归焚毁。」九年十月二十五日戊申，又申明此指挥。
　　诏鄜延、环庆、泾原、秦凤路经略司，同本路转运司相度，如缘边钱粮阙乏，即量减上番就粮兵归营。
　　赐权监察御史里行蔡承禧绯章服。承禧数言事，人多危之，上独称其忠，故有是赐，面谕承禧曰：「聊以旌卿谠言耳。」苏颂作承禧墓铭曰：「承禧为御史，论大臣之任事估权者，放用亲党，篃布要路，非国家之福。章言廷争，前后数十。神宗悟，为之罢免，并其党者数人。又论用兵交趾，不可与争旦夕利，而所遣北军难以深入，及不宜用中人主兵柄，唐季之事可用鉴也。此皆近臣所难言者，人危之，而上独称其忠荩而赐绯衣银鱼。谓曰：『聊以旌卿谠言耳。』」承禧论李宪副赵焑南征，出命不自二府，见九年正月末。又论宪不当为陕西统帅，是九年十二月十九日。当赐章服时，未尝论宪也。苏颂云云，当考。
　　辛丑，都大提举疏浚黄河范子渊言：「怀、卫州界沿堤林木甚多，欲选材创四百料船二百只，以给浚河之用。」从之，仍以五十只给李公义，诏岁支钱五百千给范子渊、李公义，令量两司供给人数均分，充本司公用。
　　诏职方员外郎张祥、宋璋各追两官勒停。祥等为诸王宫教授，宗室令戚、令志等皆从受业，因荐就试受其家白金为谢事觉，法寺以赃论故也。
　　壬寅，以翰林学士兼侍读学士、判太常寺、兼髃牧使、工部侍郎元绛参知政事，龙图阁直学士、起居舍人、兼枢密都承旨、同髃牧使曾孝□为枢密直学士、同签书枢密院事。
　　诏故司农卿赵尚□知唐州曰，兴复水利功甚博，可于遗表外，特与亲属堂除差遣一次。
　　御史蔡承禧言：「手实之法，搔扰民户，已诏废罢，而司农张谔辄移诸路转运司，令未得尽废。开封府界民欠负，委是贫阙，展限一年作两料纳，而司农寺令诸县实贫阙方得保明展限，诸县虑保明失实，遂各催理。乞下所属施行。」十月二十三日罢手实，承禧奏议有此全章，今附注此：「臣伏以当今之弊，莫大于上下之情不通。若下情不通而主恩不宣，则天下之事殆矣。臣闻国家近日以手实之法搔扰人户，遂行废罢。而司农张鄂却牒帖诸路运使，令未得尽行罢废，听候当寺指挥。臣又闻中书札子，圣旨指挥以府界人户欠负，委是贫缺，展限一年，作两料送纳。而司农寺行帖，令诸县保明，必须实有贫缺，方得依此展限。诸县官员若欲钞札，贫缺人户恐或起动搔扰；若欲依圣旨指挥尽与展限，又虑保明失实，遂各一面且行催理。是朝廷之实惠，遂为空言，而不及民。伏乞下所属勘会。其张鄂实有此，乞与施行；其司农寺实令诸县保明，诸县不曾展限，亦乞勘逐。今来人户枷锢、笞棰、监逐如此而无以供纳，必是贫缺。乞且依圣旨与展限一年，作两料送纳，一年之中与免追呼催理，所贵帝泽实及于下民，四方咸荷于圣意。」
　　又言：「先尝论知亳州俞希旦前任两浙转运使，以转运司职田交易江阴职田，地利未见收附，并以船横江道，纵舟人受赂，并妄作知常州徐九思、知县郭暨等事，未闻行遣，乃知大藩闻希旦与两浙转运使张靓是亲，若下本路体量，必不得实。今又闻开常州运河日，希旦以转运使巡历苏、常州，自谕吏，令已与部役官一例破开河食钱，共数百缗入已。乞再根究，仍先罢希旦亳州之命。」诏苏澥、章岵案实以闻。朱史签帖此一项无施行，又非朝廷急务，合删。苏澥两浙转运使，十月二十六日除。章岵两浙转运使，十月二十六日已除。
　　又言：「闻大理寺丞方泽当吕惠卿与郑膺连结张若济，于秀州华亭县姓朱、姓汤人借钱买田之时，泽亦挟惠卿势，借钱数百缗。惠卿又以钱七百缗，令姓王人贩纱罗，已纳千余缗，而惠卿责索无厌，致自经死，孤遗二子，养于泽家，其人与泽是亲，缘此惠卿于觽亲中力为荐举，遂得为提举官。根究施行【一三】。」诏送根究公事所。朱本云方泽不曾勘断，系无施行事。合删。
　　又言：「鄂州新城县令曹登为手实之法，趣功过甚，措置苛酷。乞下邻路根究。」诏江西转运使案实以闻。承禧奏议有劾曹登全章，今附注此：「臣伏闻鄂州新城县令曹登为手实之法，趣功过甚，措置苛酷，用民桑柘量丈尺，计所养蚕多少纽为贯，迫令出役钱。仍自令人出榜岳州之类，令依其式样，为知岳州周岳取其榜缴纳察访司，察访司亦不闻举劾。登作新城县廨宇，民间被害，每一条木即令连纳数条。为手实之法，每一出乡，笞挞篃野。酷暴如此，本路察访司并提转司并不举劾，以至本人善替。伏乞诏邻路监司体量根究，如得实，乞不以去官赦降，并行停替，察访、提转司并令取旨，所贵远方之民有所控告，不为暴吏残虐。」
　　癸卯，置提举太医局所。从太常寺主簿单骧请也。
　　御史蔡承禧言：「户房检正官徐禧母黄氏私其貋莫秀才者，禧顷在洪州，迎之不至，再三恳求，遂与莫偕行，舟至池州建德县，莫溺死。议者谓禧与弟秘耻莫乱其母，饮之以酒，舁置大江，未知虚实。」诏江南东路转运司案实以闻。朱本云体量得无实事，删去。
　　甲辰，权荆湖南路转运副使、太常丞蔡烨，广南西路转运使、司封郎中李平一两易其任。寻有诏增权广南西路转运使一员，仍以平一为之。权增一员乃二十三日事，今并书。
　　赐荆湖南路上供米十万石，试监主簿、斋郎补牒、州助教敕，总十五道，以察访蒲宗孟言本路被灾伤为甚，乞赈济故也。
　　翰林学士陈绎、杨缯并兼侍读。
　　乙巳，皇子景国公僩卒，年四岁。僩未晬能颂经，握笔书画，识二十余字，傅母数试之不差。废朝五日不视事。又三日，赠太师、尚书令、冀王，谥冲孝。按僩以七年六月始生，八年十二月薨，安得云年四岁？实录必误，当考。
　　丁未，上始闻钦州陷，广西经略司奏至也。内殿承制谢季成、供备库副使张述为广南西路经略司准备将领。
　　诏自京至邕、桂以来置急龏递铺，差内侍一人点检，系阙人处，即差人贴铺。
　　上批：「交趾攻陷钦州未即退，恐须沿海东窥广州，不可不思审处置。其广西兵屯既寡弱，又已支分捍御，若不且责以城守，恐徒沮军声，滋长贼势。」遂诏广西路经略司，命逐州军但严城守，毋轻出战。
　　诏江南西路亦有灾伤军州谷价踊贵，令江、淮发运司同本路转运司体量有实，即许更于上供米支十万石付本路。
　　广南西路经略司乞差使臣十数人准备从军，诏蔡烨于湖南选差。又乞运致军器及并差峒丁应副军兴及暂移经略司往象州，并从之。遣内侍杨税、麦文柄管押安南行营什物器械，先取水路前去。
　　遣入内供奉官、勾当内东门司刘惟简往广南西路体量勾当公事。
　　己酉，广西经略司言交趾陷廉州。
　　改知宣州、卫尉少卿、直昭文馆石鉴知桂州。诏知桂州刘彝听旨于潭州。七年三月三日【一四】命彝体量沈起，八年十二月二十四日别命周沃、蔡烨。
　　诏广西经略司，相度交贼所向州县镇寨城郭不完，兵备寡弱，度必不可守处，听官吏据险保守。东路经略司依此施行，仍令两路经略、安抚使，转运、提点刑狱、提举司，如有钱帛粮草等，相度指挥勿以资贼。既而上批：「前降指挥，令广西州军不足守捍者，并仰官吏纠率民兵保险，弃城自便。再详，一路人情已不安，若所在官司尽有奔逃之计，则民听愈惶扰，可速追还前诏，经略司临事随宜指挥，毋得一燍行下。」
　　又诏支广南东路铸钱监钱十万缗，及进纳斋郎、助教等补牒，为钱五万缗，应副西路转运司。
　　中书言：「欲差官诸路转运司计置斛斗，著作佐郎任迪计置广南东路米五七万石、豆十万石，大理寺丞许选计置广南西路米五七万石，泗州推官蹇序辰计置荆湖南路米三万石，秘书丞范峋计置福建路米三万石，并许截留上供及借诸色钱物支用，仍计会广南西路运至于合支用州军输纳，其广东、福建、湖南常平斛斗权止支散，以备移用，兼令及时收籴。」序辰，周辅子。
　　商人王震等言：「熙河路入中刍粮，多是闲官、举人及四方浮浪之人结籴，有经年方输到，或以物折纳，类皆伍次轻弱，久之不能结绝。」又言：「边上买马，若不用匹帛折色，止支见钱，或折算川茶，则马价可减二分。」诏措置熙河路财利孙迥根究以闻。
　　又诏广南西路经略司选募丁壮三二千，守邕、宾等州城，不足，即选土丁。从其请也。
　　又诏广南西路经略司，遣使臣分诸州军【一五】，选配军少壮有胆勇堪披带者赴桂州，每约五百人团成一指挥教阅，以新澄海为名，不及，即据数收管，日支口食，候及半年教成，即依教阅澄海给请受，委经略使觉察，如作过凶恶，即于法外重断。
　　庚戌，祠部员外郎、史馆修撰、相度淮南水利刘瑾知广州，代苏寀也。九年二月十三日，瑾改虔州，寀复故。
　　发河北第三十五将赴桂州，第十九将驻潭州，以备广西经略司勾抽策应。
　　诏广西官吏与交贼战没者，经略司访求其家，倍加存恤，愿归岭北者，选人护送之。
　　又诏翰林医官院选治岚瘴药方五七种，下合药所修制。
　　又诏荆湖南、北路制木弓弩七千以给广西。
　　诏：「闻知潞州高赋处事乖方，令河东转运司体量。」已而转运司以状闻，乃差光禄卿史照代之。明年正月十三日乃除照，今并书。
　　上批：「淮南、江、浙、荆湖路今岁灾伤颇甚，向春艰食，贼盗可虞。宜下逐路转运、提点刑狱、钤辖司体量，巡检、县尉怯懦不职者以名闻。虽职事未见旷缺，而资性疲挆不任斗捕者，亦与对移监当差遣，如违，原体量监司当重黜，不以赦降去官原免。」墨本于明年正月庚午又载此，今削去。
　　中书言：「江、淮等路上供米累诏截留，赈救灾伤，欲委官疏浚广济河，增置漕舟，依旧运京东米上供。」从之，仍以殿中丞张士澄都大催遣辇运公事。天圣六年七月，熙宁七年十月可考详。
　　中书言：「都提举熙河路买马司奏，每年额外买官马，委李杞买场估买，欲令本司据所买马并茶钱，并拨与秦凤等路都转运司籴买粮草。」从之。
　　诏太常博士黄中庸编管亳州，坐恃酒骂黄州麻城县官及毁文书也。
　　辛亥，宝文阁待制、兼枢密都承旨李承之知延州。闰四月十九日知瀛州并不行，十年二月二十八日复入为都检正，蔡承禧云云可考。
　　龙图阁待制韩缜为枢密都承旨，兼判兵部、髃牧使。
　　命知延州、天章阁待制、吏部员外郎赵焑为安南道行营马步军都总管、经略招讨使、兼广南西路安抚使，昭宣使、嘉州防御使、入内押班李宪副之，龙神卫四厢都指挥使、忠州剌史燕达为副都总管，光禄寺丞温杲管勾机宜文字。初，上批令焑交职事与皮公弼【一六】，乘驿赴阙。中书言恐公弼出旁郡，欲令以职事付转运或提点刑狱官。上批：「延州当夏国往来，其于应接须量审谙熟边事，缓急或有生创乃能与夺，不致引惹。今本路监司除公弼外，叶康直、刘定皆新进，全未历事，难以倚仗，可止依批降指挥。」明年正月十六日，以公弼病，未能赴延州，且令焑交与次官，速赴阙。刘定，永兴宪，闰四月十九日除。叶康直，永兴运判，五月二十五日除。
　　诏：「闻侬美善归明，因沈起令薛举遣人招诱，及刘彝后来处置亦自乖方，遂致交趾入寇。令知桂州石鉴、广南西路转运判官周沃同蔡烨究实以闻。」二十二日彝听旨，明年正月九日又付招讨司。
　　王安石上再譔诗关睢义解。诏并前改定诸诗序解付国子监镂板施行。九月十二日安石云云可考。
　　诏河东经略司指挥缘边州军，候北界来增置铺屋，即对境临边亦安置铺屋，招弓箭手。
　　壬子，上批：「广西两日无奏报，可下经略、转运司，日具边事动息以闻。」
　　癸丑，辽主遣安东军节度司耶律世通【一七】、太常少卿昭文馆直学士李仲咨，辽国母遣奉国军节度使萧达、给事中王籍来贺正旦。
　　诏曰：「眷惟安南，世受王爵，抚纳之后，实自先朝，函容厥愆，以至今日。而乃攻犯城邑，杀伤吏民，干国之纪，刑兹无赦，致天之讨，师则有名。已差赵焑充安南道行营马步军都总管、经略招讨使、兼广南西路安抚使，李宪充副使，燕达充马步军副都总管，须兴师水陆兼进。天示助顺，既兆布新之祥；人知侮亡，咸怀敌忾之气。然王师所至，弗迓克奔，咨尔庶士，久沦涂炭。如能谕王内附，率觽自归，执俘献功，拔身效顺，爵禄赏赐，当倍常科，旧恶宿负，一皆原涤。干德幼稚，政非己出，造廷之日，待遇如初。朕言不渝，觽听毋惑。比闻编户，极困诛求，已戒使人，具宣恩旨。暴征横赋，到即蠲除。冀我一方，永为乐土。」王安石之辞也。
　　时交趾所破城邑，即为露布揭之衢路，言所部之民亡叛入中国者，官吏容受庇匿，我遣使诉于桂管，不报，又遣使泛海诉于广州，亦不报，故我帅兵追捕亡叛者。又言桂管点阅峒丁，明言欲见讨伐。又言中国作青苗、助役之法，穷困生民。我今出兵欲相拯济。安石怒，故自草此诏。安石最不信洪范灾变之说，于彗星乃推之交趾云。此据司马光记闻并鲜于绰传信录。按敕榜以八年十二月二十五日下，张守节败在九年正月四日，而记闻乃云「交人露布云张守节等辄相邀遮，士觽奋击，应时授首」，盖误也。今削去此段。或交人露布不一，守节败后复有之，但不应在敕榜先耳。王安石亲作敕榜，当时因露布言及苗、役故也。
　　诏：「交趾为寇，朝廷已议水陆攻讨，占城、占腊，于贼素有血雠。委许彦先、刘初同募海商三五人，作经略司委曲说谕彼君长，豫为计置，候王师前进，协力攻讨，平定之日，厚加爵赏。」刘初，广西安抚都监，五月二十七日落冲替。许彦先，八年三月三日除广西宪，五月二十六日改广东运副。
　　都水监言：「孙贾斗门之西，汴河北岸，共八处可置虚堤，渗水入西贾陂，并淤田司栏水开道一河，引水透入减水河，下注雾泽陂，为五丈河上源。乞差杨琰管勾修置，陈佑甫提举。」从之。
　　甲寅，中书言：「广南西路转运司奏，经略司不住发兵往钦州策应捕杀交贼，本司支粮米五千石，以奏禀不及，已牒横州募人负载，如无人可募，即乞从上三等户差夫，每夫日给钱，已奉旨依奏。今看详，当此急难，夫力必须倍邀价直，兼三等以上至少，恐因此破坏资产。欲止令本路随远近番次差保丁充夫，日量给钱米为便。」从之。
　　又诏：「自京至广西转运司，已指挥逐程各准备兵二万、马三千、一月刍粮。可更令自京至邕州，逐程各准备兵十万。其自京至广州，止准备兵二万，逐程一月粮。并限来年正月齐足，许借常平钱谷应副，以渐拨还。」
　　中书言，刑房删立职司资序以上，及带馆职人降差遣者，欲令每任取旨。从之。
　　判都水监侯叔献言：「刘瑾相度淮南合兴修水利仅十万余顷，皆并运河。乞候开运河毕工，以水利司钱募民，并运军、监军修筑圩□。又昨疏浚汴河，自南京至泗州，一燍疏深三尺至五尺，惟虹县以东有礓石三十余里，疏浚不行。乞以安抚司赈济米募民开修。」诏运河委叔献，汴河委都水监遣官相视，及未放水以前，检计工粮以闻。
　　熙河路经略司言：「知原州种古奏，熟户蕃部大半贫乏，所有地土数少，百姓以于法许典卖，多重迭放债【一八】，冀使充折，恐以故生边患。乞依旧条禁止。」诏依陕西一路旧敕详定。已而详定一司敕令所乞诸典买租赁合种蕃部地土者徒二年，内人材少壮者配本州岛蕃落，余配近里州军近上本城【一九】。从之。
　　三班借职陈景言：「天下州军都知、兵马使，年满解发赴阙授班行至大将者，大约三年有二百余人。旧日人多，比及解发，无不及四十年者。近年裁减，人数至少，迁转岁月，计须减半。今在京百司吏，新法皆三十年以上出官，不可使外州军优于省寺。乞都知、兵马使入仕及三十年方许解发。」从之。
　　熙河路经略司言：「摩宗城首领结布投宗哥，诱定羌城熟户日珠族青斯巴皆往，青斯巴不从，潜斩结布首来献。乞优补官职。」诏补青斯巴下班殿侍、本族巡检。
　　赐安南行营司公使钱三千缗。
　　上批：「河北等路及开封府界在京开修无用不急沟河，及筑堤柱占人兵处，来年一切权罢，以所役厢军应副安南征讨。」
　　乙卯，察访荆湖路常平等事蒲宗孟言：「鼎、澧道路之间，已有殍饿流离之民，尚催纳秋税及五分以上，并令倚阁。」从之。
　　丁巳，上批：「河北诸州军城壕，访闻甚有干浅者，可契勘那辍诸河合起人夫，早令开治了当。」又批：「契勘河北诸将下马步军元额【二○】，及画日已有见阙都大人数，疾速具奏。」
　　是月，复云安军云安监，置舒州同安监，京兆府、华耀陕州铸钱监及置河州阎精堡，兴元府茶场。实录于八年十二月末载，置「辰州会溪城、黔安寨」，此八字合除去。城寨赐名在明年二月十七日。改秦州诬穰寨为堡，废真定府灵寿县、延州延水县、陇州陇西寨并为镇。实录于此月末又书：「废锦州寨【二一】及招谕县入沅州麻阳县。」已于二月末书讫，此削去。
　　夷人献长宁等十州地，隶泸州淯井监。此据实录。
　　是岁，宗室子赐名授官者五十一人。天下上户部主户一千六十八万二千三百七十五，丁一千五百八十九万六千三百四；客户五百万一千七百五十四，丁七百九十一万八百六十一。断大辟一千三百九十七人。
　　自熙宁三年始制天下吏禄，而设重法以绝请托之弊。其年京师诸司支吏禄钱凡三千八百三十四贯有奇。及沈括为三司使，当熙宁八年，其年支吏禄凡三十七万一千五百三十三贯有奇，京师旧有吏禄者及天下吏禄，皆不预此数云。此据沈括笔谈，附见年末，当考。
　　注　　释
　　【一】愿罢司农官「农」下原衍「司」字，据阁本及上文删。
　　【二】澶州刍豆内免役□剩钱「钱」字原脱，据阁本补。
　　【三】十年十二月二十三日除集贤院学士「十年」原作「十二年」，据琬琰集删存卷三曾文肃公布传改。
　　【四】殿前都指挥使郝质「殿」原作「诏」，据东都事略卷八四、宋史卷三四九本传改。
　　【五】河北河东三路义勇保甲上蕃「上」原作「土」，据阁本、活字本改。又「蕃」疑当作「番」。
　　【六】取料钱历批上克折「折」原作「析」，据阁本改。
　　【七】合削去「合」原作「今」，据阁本改。
　　【八】枢密院言「言」字原脱，据阁本补。
　　【九】其自京并他路差往屯泊军马「路」字原脱，据阁本补。
　　【一○】荆湖北路转运使孙构「荆」下原衍「南」字，「构」原作「桷」，据宋史卷三三一本传删改。下同。
　　【一一】古诚州「诚」原作「城」，据宋会要蛮夷五之八六改。下文注同。
　　【一二】杨昌衔原作「杨昌御」，据阁本及上引宋会要改。下同。
　　【一三】根究施行据上下文，疑当作「乞根究施行」。
　　【一四】七年三月三日「三日」原作「一日」，据阁本及本书卷二五一熙宁七年三月庚子条改。
　　【一五】遣使臣分诸州军本句难解，疑「诸」为「诣」之误。
　　【一六】上批令焑交职事与皮公弼「职」原作「战」，据下文改。
　　【一七】辽主遣安东军节度司耶律世通按：辽官有节度使而无「节度司」，疑此处「司」为「使」之误。
　　【一八】多重迭放债「债」原作「积」，据阁本改。
　　【一九】余配近里州军近上本城「近里」二字原倒，据阁本乙正。
　　【二○】河北诸将下马步军元额「元」原作「死」，据阁本改。
　　【二一】废锦州寨「锦」原作「挠」，据宋会要方域六之三六、元丰九域志卷六改。
续资治通鉴长编
卷二百七十二
卷二百七十二
　　起讫时间 起神宗熙宁九年正月尽其月
　　卷　　名 续资治通鉴长编卷二百七十二
　　帝　　号 宋神宗
　　年　　号 熙宁九年（丙辰，1076）
</div>
    <div class="pagination">
<a href="续资治通鉴长编_page368.html">上一页</a><span>...</span><a href="续资治通鉴长编_page364.html">364</a><a href="续资治通鉴长编_page365.html">365</a><a href="续资治通鉴长编_page366.html">366</a><a href="续资治通鉴长编_page367.html">367</a><a href="续资治通鉴长编_page368.html">368</a><span class="current-page">369</span><a href="续资治通鉴长编_page370.html">370</a><a href="续资治通鉴长编_page371.html">371</a><a href="续资治通鉴长编_page372.html">372</a><a href="续资治通鉴长编_page373.html">373</a><a href="续资治通鉴长编_page374.html">374</a><span>...</span><a href="续资治通鉴长编_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
