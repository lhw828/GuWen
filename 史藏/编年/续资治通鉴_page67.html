<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 67 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 67 页/共 372 页</h1>
    <div class="content">　　壬午，罢陕西管内营田。
　　甲申，以枢密副使任中师为河东宣抚使，范仲淹为陕西宣抚使。仲淹既辞参知政事，愿与韩琦迭出行边，帝因付以西事。而仲淹又言河东亦当为备。中师尝守并州，帝即命使河东。两人留京师，第先移文两路云。
　　乙酉，元昊复遣吕你如定等与邵良佐俱来，所要请凡十一事，其欲称男而不为臣，犹执前议也。
　　先是欧阳修言：“贼使此来，意极不逊，须有以挫之，方能抑其骄慢。今若便于礼数之间过加优厚，则彼谓我为怯，知我可欺，议论之间，何由屈折！伏乞将元昊一行来人，凡事减勒，无令曲加优厚。”至是修又言：“闻朝廷欲以殿中丞任颛馆待元昊所遣来人，臣窃谓事体之间，所系者大。兵交之使，来入大国，必先窥伺将相勇怯，觇察国家强弱。若见朝廷威怒未息，事意莫测，必内忧斩戮，次恐拘留，使其偶得生归，自为大幸，则我弱形未露，壮论可持。今若过加厚礼，先为自弱，使其知我可欺，则议论愈益难合。必欲成就其事，尤须镇重为先，况其议未必成，可惜空损事体。前次元昊来人至少，朝廷只以一班行待之，今来渐盛，遂差朝士，若其后来者更盛，则必须差近侍矣。是彼转自强，我转自弱。况闻邵良佐昨来自彼，仅免屈辱而还。今元昊来人，欲乞更不差官馆待，送置驿中，不须急问；至于监视馈犒，传道语言，一了事班行足矣。”修虽有此议，然不能从。
　　以著作佐郎邵良佐为著作郎，仍赐五品服，赏使夏州之劳也。
　　先是元昊书至，既未肯称臣，及如定等来，又多所要请。两府厌兵，欲姑从之，独韩琦以为不可，屡请对于帝前。晏殊曰：“众议已同，惟韩琦独异。”帝顾问琦，琦历陈其不便。帝曰：“更审议之。”及至中书，琦持不可益坚，殊变色而起。琦退，复上章言：“屈意与和，恐有后患。望令中书、枢密院再三论难，使朝廷得大体，契丹无争端，以此议和，庶为得策。”
　　谏官蔡襄言：“元昊始以兀卒之号为请，及邵良佐还，欲更号‘吾祖’，足见羌、戎悖慢之意。纵使元昊称臣，而上书自称曰‘吾祖’，朝廷赐之诏书亦曰‘吾祖’，是何等语邪？”时欧阳修、余靖亦以为言。修又曰：“方今不羞屈志，急欲就和者，多不忠无识之人。而陕西之民亦欲急和，请因宣抚使告以朝廷非不欲和而贼未逊顺之意，然后深戒有司，宽其力役可也。其馀小人之论，望绝而不听。”
　　庚寅，元昊遣使上表于辽，请出师南伐，辽主不从。
　　甲午，枢密副使韩琦上疏曰：“臣闻汉文帝时国富刑措，而贾谊上书以为可痛哭太息。臣窃睹时事，谓可昼夜泣血，非直痛哭太息者，盖以西北二边，祸衅已成，而上下泰然，不知朝廷之将危，宗社之未安也。近者契丹遣使求关南之地，邀献纳之名，其轻视中国，意盖可见。而元昊僭号背恩，北连契丹，欲成鼎峙之势，累岁盗边，官军屡衄，今乘定川全胜之气，遣人约和，则知其计愈深而甚可虞也。议者或谓昨假契丹传导之力，必事无不合，岂不思契丹既能使元昊罢兵，岂不能使元昊举兵乎？臣恐契丹谓朝廷事力已屈，堕其誓约，长驱部众，直趋大河，复使元昊举兵深寇关辅，当是时，未审朝廷以何术御之？臣是以夙夕思惟，辄画当今所宜先行者七事：一曰清政本。宜诏中书、枢密院，凡苛碎眇末之务，悉归有司，使从容谋议，专论大计。二曰念边事。今政府但循旧制，才午即出，匆遽佥署；谓宜须未正方出，延此一时以专边论。三曰擢材贤。宜仿祖宗旧制，于武臣中不次超擢以试其能。四曰备河北。自契丹通好三十馀年，武备悉废，宜选转运使二员，密受经略，责以岁月，使营守御之备。五曰固河东。前岁昊贼陷丰州，掠河外属户殆尽，麟、府形势孤绝；宜责本道帅臣，度险要，建城堡，省转饷，为持久之计。六曰收民心。祖宗置内藏库，盖备水旱兵革之用，非私蓄财以充己欲也。自用兵以来，财用匮竭，宜稍出金帛以代边用。七曰营洛邑。今帝都无城隍之固以备非常，遽议兴筑，则为张皇劳民，不若阴葺洛都以为游幸之所，岁运太仓羡馀之粟以实其廪庚。”帝嘉纳之。
　　是月，获王伦。
　　八月，丙申，辽主谒庆陵。
　　戊戌，诏谏官日赴内朝。
　　己亥，出内藏库绸绢三百万，下三司以助经费，用韩琦之言也。
　　辛丑，辽燕国王洪基，加尚书令，知北南院枢密使事，进封燕赵国王。
　　丁未，以枢密副使范仲淹为参知政事，资政殿学士富弼复为枢密副使。弼犹欲固辞，会元昊使入辞，群臣班紫宸殿门，上俟弼缀枢密院班乃坐，又使章得象谕弼曰：“此朝廷特用，非以使契丹故也。”弼不得已乃受。晏殊以弼其女之婿，引嫌求罢相，又求解枢密，俱不许。
　　修缓张氏，宠冠後庭，忽感疾，进白帝曰：“资薄宠厚，所以召灾，愿贬秩为美人。”帝许之，戊申，以修缓张氏为美人。
　　癸丑，以枢密副使韩琦为陕西宣扶使。先是范仲淹及任中师分路宣抚，逾月皆未行。琦言于帝曰：“贼请和无它，则二人遥领宣抚事可矣。彼若未副所望，必乘忿盗边，当速遣仲淹；河东则臣方壮，可备奔走。中师宿旧大臣，毋劳往也。”诏琦代仲淹宣抚陕西，而中师卒不行。
　　以大理寺丞张子奭为秘书丞，与右侍禁王正伦使夏州。子奭，齐贤孙也。
　　戊午，罢武学。
　　庚申，辽裕悦耶律洪古卒。辽主闻之，曰：“惜哉善人！”亲临奠焉。
　　甲子，准布贡于辽。
续资治通鉴--●卷第四十六
●卷第四十六
　　　　【宋纪四十六】　昭阳协洽九月，尽阏逢涒滩七月，凡十一月。
　　　　 ○仁宗体天法道极功全德神文圣武睿哲明孝皇帝庆历三年（辽重熙十二年）
　　九月，丁卯，召辅臣及知杂御史以上于天章阁，朝谒太祖、太宗御容及观瑞物。既而帝问御边大略，久之，乃罢。
　　帝既擢任范仲淹、韩琦、富弼等，每进见，必以太平责之，数令条奏当世务。仲淹语人曰：“上用我至矣。然事有后先，且革弊于久安，非朝夕可能也。”帝再赐手诏督促，既又开天章阁召对，赐坐，给笔札，使疏于前。仲淹、弼皆惶恐避席，退而列奏，言十事：一曰明黜陟，二曰抑侥幸，三曰精贡举，四曰择官长，五曰均公田，六曰厚农桑，七曰修武备，八曰减徭役，九曰覃恩信，十曰重命令。帝方信向仲淹等，悉用其说，当著为令者，皆以诸事画一次第颁下；独请设府兵，辅臣共以为不可而止。
　　司徒吕夷简固请老，戊辰，授太尉，致仕，朝朔望及大朝会并缀中书门下班。谏官欧阳修言：“夷简为宰相，纪纲大坏。今筋力已衰，合杜门自守，不交人事。纵有未忘报国之意，凡事即合公言，岂可暗入文书，眩惑天德！乞赐止绝。”于是始命宰臣章得象监修国史。初，夷简罢相为司徒，犹带监修；及致仕，乃以还得象。
　　赐知谏院王素三品服，余靖、欧阳修、蔡襄王品服，面谕曰：“卿等皆朕所自择，数论事无所避，故有是赐。”
　　乙亥，枢密副使任中师罢。
　　丙子，以端有殿学士李淑为翰林学士。谏官欧阳修奏事延和殿，面论淑奸邪，退又上言：“淑朋附吕夷简，在三尸五鬼之数，望早与一外任差遣。”寻令淑知寿州。既仍不行，修又言：“窃闻中书须得淑自上章求出，方敢差除。此乃大臣避怨，不肯为陛下除去，望特出圣旨处分，以彰圣明之德。”
　　丁丑，诏：“执政大臣非假休，不许私第接见宾客。”从知谏院蔡襄言也。议者以为唐元和用兵时，裴度为相，请私第延见四方贤俊以广谋虑，今一切禁绝宾客，非谏官所宜言也。
　　是日，群盗晨入金州，劫府库兵仗，散钱帛与其党及贫民，知州王茂先将直兵二十四人御之，不敌，遂走。群盗恣行掠夺，日暮乃出城去。茂先具以闻。
　　枢密副使富弼言：“伏见西鄙用兵以来，物力穷困，朝廷不能存抚，遂使为盗。今张海、郭邈山等惊扰州县，杀伤吏民，巡检、县尉不敢向前，遂从京师遣兵，仍令中使监督，尚犹迁延日月，倔强山林，以至白昼公行，平入州县，开府库，劫货财，散募凶徒，啸聚渐众。陕府、西京、唐、汝、均、房、金、商、襄、邓千馀里，所在疮痍，诸郡无兵，各不自保。臣思京西诸州贼盗见今往来之处，长吏皆非其人，乞先选转运两人，令往彼体量诸州长吏不才及赃滥老病者，急罢之，令于辖下通判或知县中保举人权充知州，如不足，则朝廷下审官院选人填补。知州得人，则就令选部内知县、县令。昔前汉勃海盗起，丞相举龚遂，遂至郡，盗贼悉平；后汉朝歌盗贼屯聚，乃以虞诩为朝歌长，贼遂骇散；此守宰得人，贼自破灭之验也。
　　壬午，辽主谒怀陵。
　　丙戌，命王洙、余靖、孙甫、欧阳修同编修《祖宗故实》。
　　先是富弼请选官置局，将三朝典故及诸司所行可用文字，类聚编成一书，置在两府，俾为模范。帝纳其言，故命靖等编修，弼总领之。明年，九月，书成，分别事类，凡九十六门，二十卷。
　　丁亥，徙知庆州滕宗谅权知凤翔府。时郑戬发宗谅前在泾州枉费公用钱，而监察御史梁坚亦劾奏之，诏太常博士燕度往邠州鞫其事，宗谅坐是徙。
　　范仲淹言：“梁坚奏宗谅于泾州贱买人户牛驴，犒设军士。臣窃见去年葛怀敏败后，向西州军官员惊忧，计无所出。泾州无兵，贼已到渭州，宗谅起遣人户强壮数千人入城防守，时直苦寒，军情愁惨，得宗谅管设环庆路节次策应军马，酒食薪柴并足，众心大喜。虽未有大功，显是急难可用之人，所以举知庆州。仓卒收买牛驴犒军，纵有亏价，情亦可恕。今一旦逐之如一小吏，后来主帅，岂敢便宜行事！欲乞朝廷指挥，宗谅止在任句当，委范宗杰在邠州一面勘鞫。如宗谅显有欺隐入己及乖违大过，臣甘与宗谅同行贬黜。”
　　壬辰，翰林学士李淑罢知郑州，以权知开封府吴育言淑前在府多亵近吏人故也。
　　是月，桂阳洞蛮寇边，湖南提刑募兵讨平之。
　　冬，十月，乙未朔，徙知江宁府刘沆知潭州，经制蛮事。
　　知光化军韩纲，性苛急，不能拊循，士卒皆怨愤，员僚邵兴率众盗库兵，欲杀纲。戊戌，纲逾城逃，兴等遂焚掠居民，劫其指挥使李美及军士三百馀人趋蜀道，美自缢死。纲，亿长子也。
　　己亥，辽北院枢密使萧孝穆卒。孝穆廉谨有礼法，为政宽简，时称为国宝臣。追赠大丞相、晋国王，谥曰贞。其弟西北路招讨使孝友以葬兄还京师，拜南院枢密使。
　　庚子，辽诏诸路上重囚，遣官详谳。
　　壬寅，以玉清昭应宫田二十二顷赐国子监。
　　丙午，以盐铁副使张日之为河北都转运案察使，知谏院王素为淮南都转运案察使，盐铁判官沈邈为京东转运案察使，用富弼、范仲淹等言也。先是仲淹、弼等言：“今内外官虽多，然与陛下共理天下者，惟守宰最要耳。比来不加选择，非才、贪浊、老懦者，一切以例除之，其间良吏百无一二，使天下赋税不均，狱讼不平，水旱不得救，盗贼不得除，民无所告诉，而不思叛者，未之有也。救之之术，莫若守宰得人；欲守宰得人，请诏二府通选转运使。转运既得人，即委逐路自择知州；知州已得人，即委逐州自择知县。其不任事者，奏罢之。仍令久其官守，勿复数易，其异政者，宜就与升擢。则官修政举，朝廷唯总其大纳而振举之可也。”帝纳其言，于是日之等首被兹选。素入辞，帝谓曰：“卿今便去谏院，事有未言者，可尽言之。”
　　丁未，以右正言余靖为辽太后正旦使。
　　初，洺州肥乡县，田赋不平，久莫能治，转运使杨偕患之。大理寺丞郭谘曰：“是无难者，得一往，可立决也。”偕即以谘摄令，并遣秘书丞孙琳与其事。谘等用千步方田法括地，得其数，除无地之租者四百家，正无租之地者百家，收通赋八十万，流民乃复。而王素为谏官，建议均天下田赋。欧阳修即言：“谘与琳方田法，简而易行，愿召二人者。”三司亦以为然，且请于亳、寿、汝、蔡四州，择尤不均者均之。于是遣谘与琳先往蔡州，首括上蔡一县，得田二万六千九百三十馀顷，均其赋于民。既而谘言州县多逃田，未可尽括，遂罢。谘，赵州人也。
　　戊申，诏二府同选诸路提刑。
　　辽参知政事韩绍芳、三司使刘六符，与参知政事杜防不协，防以六符尝受宋赂，白其事。辛亥，绍芳出为广德军节度使，六符为长宁军节度使；防愈见亲任。
　　壬子，辽以夏人侵党项，遣延昌宫使高嘉努让之。
　　甲寅，复置诸路转运判官，仍诏中书、枢密院同选用。
　　乙卯，诏修兵书，翰林学士承旨丁度提举，集贤校理曾公亮等为检阅官。
　　己未，范仲淹言：“臣窃见京朝官、使臣、选人等进状，或理会劳绩，或诉雪过犯，或陈乞差遣，其事理分明可行、可罢者，则朝廷便有指挥。内有中书、枢密院未见根原文字及恐审官、三班院、流内铨别有例，难便与夺者，多批送逐司；其逐司为见批送文字，别无与夺，便不施行，号为送杀。以此官员、使臣三五度进状，不能结绝，转成住滞。乞特降圣旨，今后凡进状者，仰逐司主判子细看详，如内有合施行者，即与勘会，具条例情理定夺进呈，送中书、枢密院再行相度，别取进止。如不可施行，亦仰逐司告谕本人始委，庶免官员、使臣、选人等重叠进状，紊烦圣听。”从之。
　　壬戌，诏二府新定磨勘式。自是法密于旧。
　　甲子，陕西路经略安抚招讨使郑戬言：“德顺军生户大王家族元宁等以水洛城来献。其地西占陇坻，通秦州往来道路，陇之二水，环城西流，绕带河、渭，田肥沃，广数百里，杂氐十馀落，无所役属。寻遣静边寨主刘沪招集其酋长，皆愿纳质子，求补汉官。今若就其地筑城，可得蕃兵三五万人及弓箭手，共捍西贼，实为封疆之利。”从之。
　　谏官欧阳修言：“近来传闻燕度勘鞫滕宗谅事，枝蔓句追，囚系满狱，人人嗟怨，自狄青、种世衡等，并皆解体。乞告谕边臣以不枝蔓句追之意，兼令今后用钱，但不入己处，任从便宜，不须畏避，庶使安心用命立功。”修又言：“臣风闻边臣张亢，近为使过公用钱，见在陕西置院根勘，干连甚众。亦闻狄青曾随亢入界，见已句追照对。臣伏见兵兴以来，所得边将，惟狄青、种世衡二人，其忠勇材武，不可与张亢、滕宗谅一例待之。且青本武人，不知法律，纵有使过公用钱，必非故意偷谩，不过失于点检，乞特与免勘。”知渭州尹洙亦言：“青于公用钱物，无豪分私用，不可以细微诖误，令其畏惧。望特旨谕青，庶安心专虑边事。”
　　辽以北府宰相萧惠为北院枢密使。
　　十一月，丙寅，上清宫火。寻有诏以宫地为禁军营。
　　景祐初，置殿中侍御史里行、监察御史里行，凡四人。既而久阙不除，于是诏以两人为额。癸酉，以太常博士赵人李京、殿中丞合肥包拯并为监察御史里行，中丞王拱辰所荐也。京尝知魏县，奉法严正，吏不便之，欲以奇中京，遂相率遁去，监司果议以苛刻斥。知府任布曰：“如此，适堕吏计中矣。”京赖以免。拯尝知天长县，有诉盗割牛舌者，拯使归屠其牛，鬻之。既而又有告杀牛者，拯曰：“何为割某家牛舌而又告之？”盗者惊服。徙知端州，州岁贡砚，前守缘贡率取十倍以遗权贵人。拯命制者才足贡数，岁满，不持一砚归。
　　初，光化军贼邵兴帅其党趋蜀道，遇提举捉贼上官珙，杀之，又败兴元府兵于饶风岭，本府军校赵明以众降，乃自州北循山而东。捉贼使臣陈曙等领兵追击兴于壻水，及其党皆就禽。壬午，诏并凌迟处死。曙，若拙子也。
　　谏官欧阳修言：“臣窃见近日盗贼纵横，盖由威令不行。昨王伦既败之后，不诛家族。凡小人作事，亦须先计，成则获大利，不成则无大祸。有利无害，谁不欲反！只如淮南一带官吏，与王伦宴，率民金帛献送，开门纳贼，道左参迎。苟有国法，岂敢如此！而往来取勘，已及半年，未能断遣。古者称罚不逾时，所以威激士众。今迟缓如此，谁有惧心！遂致张海等，官吏依前迎奉，顺阳县令李正己，延贼饮宴，宿于县厅，恣其劫掠，鼓乐送出城外。其敢如此者，盖为不奉贼则死，不奉朝廷不死，所以畏贼过于畏国法。伏望陛下勿行小惠以误大事。其宣毅兵士，必有家族，乞尽戮于光化市中，使远近闻之悚畏，以止续起之贼。其正己闻已有台宪上言，亦乞斩于邓州，使京西一路官吏闻之，知国法尚存，不敢奉贼。”又言：“臣闻江、淮官吏等，各为王伦事奏案已到多时，尚未闻断遣，仍闻议者犹欲宽贷。此由权要之臣多方营救，不思国体，但植私恩。惟陛下以天下安危为计，出于圣断，以厉群下。其晁仲约等，乞重行朝典。”
　　初，群盗剽劫淮南，将过高邮，知军晁仲约度不能御，谕富民出金帛，具牛酒，使人迎劳，且厚遗之。盗悦，径去，不为暴。事闻，枢密副使富弼议诛仲约，参知政事范仲淹欲宥之，争于帝前。弼曰：“盗贼公行，守臣不能战守，而使民醵钱遗之，法所当诛，不诛则郡县无复肯守者矣。”仲淹曰：“郡县兵械足以战守，遇贼不御，法所当诛。今高邮无兵与械，虽仲约之义当勉力战守，然事有可恕，戮之恐非法意。”帝释然，从之。
　　癸未，诏：“馆职有阙，以两府、两省保举，然后召试补用。自今见任、前任两府及大两省已上官，不得陈乞子弟亲戚馆职并读书之类。”
　　丁亥，诏更廕补法：长子不限年，馀子孙年过十五、弟侄年过二十乃得廕。自是任子之恩稍杀矣。
　　辽以上京岁俭，复其民租税。
　　庚寅，诏陕西宣抚使韩琦、副使田况赴阙。谏官欧阳修言：“议和未决，乞仍令琦等在彼经略，以俟和议之决。”
　　辛卯，同修起居注欧阳修，请自今后，上殿臣僚退，令少留殿门，俟修注官出，面录圣语；从之。
　　壬辰，诏限职田。
　　诏详定国朝勋臣名次，本家见无人食禄者，录其下子孙一人。
　　司天监言五星皆在东方，主中国大安。
　　十二月，乙巳，桂阳监猺贼复寇边。
　　戊申，以秘书丞张子奭为祠部员外郎，右侍禁王正伦为左侍禁、閤门祗候，并以累使夏州之劳也。
　　辽改政事省为中书省。
　　己酉，诏转运使郭辅之等攻讨蛮、猺，并就便招抚之。
　　戊午，以南京府学为国子监。
　　庚申，许广州立学。
　　是月，澧州献瑞木，有文曰“太平之道”。谏官欧阳修言：“知州冯载，本是武人，不识事体，便为祥瑞以媚朝廷。方今元昊叛逆，契丹骄傲，加以西则泸戎，南则湖、岭，无一处无事。内则百姓困弊，盗贼纵横。以臣视之，实未见太平之象。臣顷见太平州曾进芝草，今又进瑞木，窃虑四方相效，争造妖妄。其所进瑞木，伏乞勿示臣僚，仍速诏天下，凡有奇兽、异禽、草木之类，并不得进献。”从之。
　　是岁，河北降赤雪。河东地震，五六日不止。谏官孙甫请省后宫浮费以消灾谴，帝嘉纳之。
　　韩琦至陕西，属岁大饥，群盗啸聚商、虢之郊，张海、郭邈山等为之渠率。琦遣属官乘传赍宣抚司榜，收集散军，谕以免罪归所属；仍召谢云行等将沿边士兵入山捕张海等，相继歼衄，禽捕馀党殆尽。是冬，大旱，河中、同、华等州饥民相率东徙。琦即选官分诣州县，发省仓以赈之，奏差提点刑狱许宗寿专切往来提举蒲、华、同三州，所活凡二百五十四万馀人，它州称是。时民力久困，琦乃蠲赋役。察官吏能否，升黜之。又以兵数虽多，而杂以疲老，耗用度，选禁军不堪征战者，停放一万二千馀人。
　　　　 ○仁宗体天法道极功全德神文圣武睿哲明孝皇帝庆历四年（辽重熙十三年）
　　春，正月，戊辰，辽主如混同江。
　　辛未，降天章阁待制、权知凤翔府滕宗谅知虢州，职如故；并代副部署张亢为本路钤辖。宗谅及亢皆置狱邠州，狱未具而有是命，从参知政事范仲淹言也。
　　先是仲淹力辩宗谅、亢等非有大过，乞免下狱。及是又言：“燕度勘到滕宗谅所用钱数分明，并无侵欺入己。张亢借公用钱买物，事未发前，已还纳讫。又因移任借却公用银，却留钱物准还，皆无欺隐之情。”宗谅及亢由是得免重劾。
　　壬申，西蕃摩戬入贡。
　　乙亥，荆王元俨薨。元俨性谨约寡欲，喜儒学，好文词。尝问诩善王涣曰：“元昊平未？”对曰：“未也。”曰：“如此，安用宰相！”及病，帝亲至卧内，手调药，屏人语久之，所献多忠言。及薨，赠天策上将军、徐、兗二州牧、燕王，谥恭肃。
　　丙戌，诏：“自今臣僚毋得以奏荐恩泽及所授命，为亲属乞赐科名及转官、升陟入通判以上差遣，其亲属尝降官、降差遣，亦毋得乞以恩泽牵复；若因累而为别更名奏廕者，重坐之。”
　　辛卯，太常礼院上新修《太常新礼》、《庆历祀仪》；赐提举、编修官器币有差。
　　二月，丙申，遣内侍赍奉宸库银三万两下陕西，博籴谷麦以济饥民。
　　壬寅，知光化军韩纲，除名英州编管，兵马监押许士从，追三官舒州编管，坐弃城也。
　　广西宜州蛮区希范作乱。希范，思恩人，狡黠，颇知书，尝举进士试礼部。景祐末，与其叔正辞应募从官军讨安化州叛蛮。既而希范击登闻鼓求录用，事下宜州，知州冯伸己言其妄，编管全州。正辞亦尝自言其功，不报。二人皆缺望。希范后辄遁归，与正辞率其族人及白崖山酋蒙趕、荔波洞蛮谋为乱，择日杀牛，建坛场，祭天神，推蒙趕为帝，正辞为奉天开动建国桂王，希范仲神武定国令公、桂州牧，以区丕绩为宰相，馀皆伪立名号，补署四十馀人。前月丙子，率众五百破环州，劫州印，焚其积聚，以环州为武成军。癸卯，事闻，诏转运钤辖司亟发兵捕击之。
　　乙巳，以上清宫田园、邸店赐国子监。
　　戊申，遣入内供奉官王昭明往宜州，召募勇敢人入洞捕击蛮贼。
　　徙知虢州滕宗谅知岳州。时中丞王拱辰言其盗用公使钱，止削一官，所坐太轻，故再谪。
　　庚戌，辽主如鱼儿泺。
　　甲寅，罢陕西四路都部署、经略安抚招讨使，复置逐路都部署、经略安抚招讨使，从韩琦议也。
　　以郑戬为永兴军都部署，兼知永兴军。初，命戬知永兴军，仍兼四路都部署，谏官欧阳修言：“戬虽名都部署，而诸路自各有将，又其大事不令专制，必禀朝廷。假如边将有大事，先禀于戬，又禀朝廷，朝廷议定下戬，戬始下于沿边，只此一端，自足败事。且大事戬既不专，小事又不由戬，则部署一职，虚名可废。若小事一一问戬，处分合宜，尚有迟缓之失，万一耳目不及，处置失宜，则为害不细。欲乞落其虚名，只令坐镇长安，抚民临政，以为关中之重，而使四路各责其将，则名体皆顺，处置合宜。”从之。
　　丙辰，辽以参知政事杜防为南府宰相。防生子，辽主幸其第，赐其子名旺满努。
　　丁巳，诏天章阁侍读曾公亮删定审官、三班院、流内铨条贯，从范仲淹请也。
</div>
    <div class="pagination">
<a href="续资治通鉴_page66.html">上一页</a><span>...</span><a href="续资治通鉴_page62.html">62</a><a href="续资治通鉴_page63.html">63</a><a href="续资治通鉴_page64.html">64</a><a href="续资治通鉴_page65.html">65</a><a href="续资治通鉴_page66.html">66</a><span class="current-page">67</span><a href="续资治通鉴_page68.html">68</a><a href="续资治通鉴_page69.html">69</a><a href="续资治通鉴_page70.html">70</a><a href="续资治通鉴_page71.html">71</a><a href="续资治通鉴_page72.html">72</a><span>...</span><a href="续资治通鉴_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
