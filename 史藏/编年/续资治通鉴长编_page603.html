<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 603 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 603 页/共 607 页</h1>
    <div class="content">　　戊寅，朝请大夫、直秘阁、知荆南吕仲甫，右朝议大夫、提举崇福宫贾青，朝散大夫、新除太府少卿邓佑甫，朝散大夫、新提点秦凤等路刑狱游嗣立，朝散大夫、新知同州李孝广，朝散大夫、新江东转运副使朱伯虎，承议郎、权福建转运判官张康国【一五】，通直郎、权两浙转运判官曾孝友【一六】，朝散郎【一七】、充睦亲、广亲北宅讲书郭附，朝奉郎、发运司管勾文字叶宗古，并特降一官，坐奉使淮浙等路，各用妓乐宴集，为察访司所纠故也。
　　诏入内供奉官、见寄皇城使、遥郡刺史刘瑗，授昭宣使，仍寄资；奉议郎、前知江都县吕振，追出身已来文字，除名勒停，抚州编管，坐自盗官木造禅黙等罪故也。
　　诏上清储祥宫住持洞元通妙大师刘昆康归茅山，从其请也。
　　诏宁塞城置知城一员，监押、巡检各二员，招置北城兵士一百人。
　　熙河兰会路经略使胡宗回言：今相度鄯州合置知州、通判、签判、司理司户参军兼录事、司法各一员，兵马监押、巡检各二员，置保宁一指挥。厢军湟州、宁塞城共置一将，正将于湟州，副将于宁塞城驻札。马军两指挥，步军三指挥，湟州北城一指挥，厢军本城一指挥。鄯州置一将，充熙河兰会路第八将。湟州、宁塞城共置一将，充第九将。所有将、副，令经略司选官闻奏。（旧特详，今从新。）
　　供奉官、夔州路走马承受程允武言：知南平军高权、通判张及不和，又转运司差前勾押官王佑之根括南平军地土租税等事稽滞。诏允武罢走马承受，转运司官不应差王佑之，各罚铜二十斤。（漕司官罚金，以布录增入。）
　　诏起发元丰库朝廷封桩钱物者，诸门限一日报元丰库；违限及辄令别库支纳者【一八】，杖一百。（新无。）
　　庚辰，右司郎中徐彦孚言：去年盐池被水，盖因冻水、姚暹渠、樊家堰、小池等处人户故盗决南岸，使水入池【一九】。缘冻水、姚暹渠两处堤岸，并更有小池樊家堰，自来止委逐县尉管认巡觑；又缘盐池周围及姚暹渠、冻水河堤堰地步不下数百里，照管不前。今欲乞更差兵士一百人，添小使臣一员，令分管姚暹渠、冻水河、小池樊家堰，并大池四围堤岸去处。从之。
　　诏鄯州支公使钱四万贯，湟州二万贯，龙支城三千贯。
　　枢密院言：泾原路经略司奏，第十二将折可适收接到蕃官格埒克归汉，系大首领。为无照据，故且补三班差使。近据统制副都总管王恩申，格埒克领部落子一十人，入西界，逢西贼人马斗敌，获一十四级，招降到七十二人。诏格埒克特补右侍禁。
　　熙河奏乞降空名宣札各一百五十，紫衣师号牒一百，以待新羌。从之。（布录庚辰。）
　　辛巳，通议大夫、守尚书右丞黄履罢尚书右丞，知亳州，以议论迂阔，朋比怀奸，动摇国政，命令已出，退有后言故也。邹浩之窜新州，履言，浩以陛下所自拔擢，平昔优銟之故，遂敢犯，逆鳞，而陛下遽斥之死地，人臣孰敢为陛下论得失乎？上愕然曰：「卿言甚有本末，朕当徐思之。」（此据履传，当考。）履退，递降责命。履是日留身奏事，有四札子置御榻上。曾布再对，上语笑如常。晚归西府，闻履罢政，然未知其详。履亦未之知也。章惇、蔡卞先于都省晚聚时，已得中批，然不以告履。翊日，履欲造朝，门下吏告之，乃止。告命四更已过门下，及指挥下阁门矣。履既贬，上谕布曰：「履有四札子救邹浩，当时不言，既已奉行，乃如此，必为人所使。」又曰：「吕嘉问两日前尝谒履。」又问：「□居厚可尹京否？」盖欲逐嘉问也。布再对，遂请于上曰：「履昨留四札子，所陈何事？」上曰：「四札子皆引故事：一、唐介，二、朱云，三、刘禹锡。」又曰：「履是吕氏客。」布曰：「履实出吕氏门下，然履惷野，不识忌讳。」上曰：「履纯惷不晓事，必为人所使。」又问：「嘉问几貋？」布曰：「不悉记。」上曰：「蹇序辰、曾诚皆是。」又曰：「曾诚如何人？闻多豫事。」布曰：「章惇不喜诚，云安焘倾惇，诚多预谋，然未知虚实。」又问：「蔡卞兄弟不协？」布曰：「外议多言如此，然不知其实，大抵言争先作执政尔。」上曰：「妻亦不和，至不相见？」布曰：「臣与之瓜葛，亦粗闻之，诚不相得，然不至不相见也。」是日，章惇留身甚久，布疑上所问，皆惇所奏也。（此当考详。佑圣邸报：三省同奉圣旨：黄履身居执政，议论迂阔，朋比怀奸，动摇国政。况履所行之事，悉出朝廷。奉行之始，既有未当，自合明议，以正得失；岂可面从，而退有后言？为臣不忠，无甚于此！可落职知亳州，替何琬，仍放谢辞。敕：朕惟二三执政股肱之臣，所与图事揆策，协心一虑，以同底于道。或异意以害政，则朕亦不得而私焉。具位黄履，论议迂阔，不足有为，朋比怀奸，动摇国政。况所行之事，悉出朝廷，得失是非，固当明辨；岂可命令已出，退有后言？为臣若斯，朕复何望！宜罢纲辖，往守藩条，其益省循，无重尤悔。可特罢尚书右丞，知亳州。郭知章行。又履到任谢表云：伏奉敕命，差知亳州，已于今月三日到任。祗奉宸綍，出守侯邦；初见吏民，已颁政令。中谢。伏念臣旧迹簄远，逢辰明昌，先帝拔为宪司，陛下登以政府。恩重泰华，身轻毫厘，窃慕古人，少裨圣治。既奉厚诬之遐弃，忽令将谂之无从，因思裴度已成之言，遂成汲黯屡发之戆。退量冒昧，合置诛夷，敢意深慈，犹除近郡。兹盖皇帝陛下，笃于舜孝，推以尧仁，致兹狷介之愚，膺是宣承之任。恐惧修省，志当励于崦嵫；篃覆包涵，德敢忘于旻昊。履所称「厚诬遐弃」「将谂无从」等语，或可考寻当时所坐事实，故附此。徽宗实录黄履传云：右正言邹浩论事窜新州，履奏浩以陛下所自拔擢，平昔优銟之故，遂敢犯逆鳞，而陛下遽斥之死地，人臣孰敢为陛下论得失乎？帝愕然曰：「卿言甚有本末，朕当徐思之。」又云：会邹浩以言事贬新州，履奏乞徙善地，出知亳州。传语重迭，殊不可解。当考。三月二日己亥，曾布云云可考。九月二十五日注忠佞录合移入此。）
　　陕州司理吕浚为匿税亡失官文书，前知苏州□县丞吕汴为令马永观去浙路闪避察访，及烧子弟往复书简，并候服阕，特依冲替人例。（新无。）
　　前知苏州王子京将发运司兵级公人借过钱米，判状缴申发运司，特罚铜二十斤。（新无。）
　　御史中丞安惇言，乞立法，应在京诸官司承受一时圣旨，并专置簿抄上，严切检举。从之。（新无。）
　　诏：诸供官之物，转运司豫先相度计置钱，令本州岛选官于出产要便处置场作料，次请比市价量添钱和买。并许先一年召保请钱，认数中卖。如辄抛降下县收买，及制造物色者，并以违制论，不以去官赦降原减。
　　提点永兴军等路刑狱刘何复任。（五月一日癸卯，刘何复任。）
　　曾布言：「臣待罪两府，凡措置应接边防事，无非臣躬亲斟酌草定，三省于其间不过移易一两句语言，其措置大燍，亦无以易臣所定。臣虽愚短，不敢不自竭。然亦尝恐思虑有所不至，但自度亦不至大段乖谬。近日以来，闻三省益不喜，每事掎摭窥伺，无所不至。昨放罢刘何，及陕西科配衲袄降官【二○】，并置西安州，以未进筑，了不关报。门下省闻皆以为非。此三事皆与三省同进呈。诚令不当，非独臣罪，况别无不当者。此等事度亦不敢于陛下开陈，但倡之于下，以疑觽听尔。臣不敢不一一奏知者，臣不言即陛下无由知尔。臣常以喋喋冒圣听为戒，然事不得已，须至开陈，望陛下恕臣喋喋之罪。」上曰：「岂有此事，皆三省同呈，何害？但云刘何不干他事，故与复差遣。」布唯唯而已。是日五月甲寅也。翌日以同罢刘何提点刑狱等三事进呈，因言：「刘何本以王发申陈鄜延保甲日雇一夫，陪钱三贯，吕惠卿及监司皆怒。后河中被雇者经察院讼保甲雇役七十余日，欠钱一百三十余贯不还。乃知发所陈不虚。蔡卞等觽议，以何缘此捃摭王发不公，故共罢之。何此罪甚明，无可疑者。又王发讼何私事，皆不经推究，不知三省何以知无罪便与复差遣。似此欺天罔上之事，皆臣所不敢为。」上色变。既而河中府推勘官王克柔申：「刘何差官体量王发不公事，又系替后及非所部，于法不当受理。见禁二百余人，皆无罪，有自去冬入禁者。」（布录此段在五月二十五日丁卯。）翌日，布独进呈克柔状，因言：「三省云刘何是奉行密院指挥勘慕容将美，以此为不当罢。今检到元文字，乃是三省同签书，兼王发指论刘何不公事，未经推究，而刘何按举王发又是违法，兼非所部，不知刘何如何便复差遣【二一】。」许将、蔡卞对臣亦以为当罢。卞又云：「章惇不曾商量，是立谈间复了刘何差遣。」上曰：「莫须曾商量。」布曰：「此事欺罔太甚，臣亦曾说与卞云：『此是诸公误丞相。』卞怒曰：『如何却是诸公误之？』布曰：『诸公随顺，便是误惇，若臣与惇同列，必以理争。如此则惇亦无过举矣。』此事当与三省同进呈，然不敢不先奏知。」退以推勘官状示惇，惇曰：「已见。」布曰：「如此刘何莫须罢。」惇曰：「好。」布曰：「不争则已、争则布可罢，刘何不可不罢。」又以同签书批状示惇。又翌日同进呈，布曰：「刘何按举王发违法，不合受理；兼王发指论刘何不公事，未见虚实。及刘何韑拾王发、慕容将美情状甚明，不知何以便复差遣。臣不敢喋喋，乞令三省敷陈。」惇曰：「刘何按慕容将美，似若无过，兼是密院指挥，故三省商量，与复差遣。」布曰：「蔡卞言不曾商量，只是立谈间复了。」惇、卞皆默然。布又曰：「刘何本以密院职事罢，若三省以为可复，亦须与密院商量；却一面进呈复差遣，是何意？外议皆言三省意谓密院罢何，三省却复，但欲形迹密院尔。然刘何职事乖谬如此，何可复作监司？」惇又曰：「刘何恐无若此事。」布曰：「惇与何是亲，岂可一向为何说道理？」惇曰：「臣不敢避此嫌。」布曰：「所言公，则不避嫌可也。王发实有罪，朝廷足可施行；刘何职事乖谬，亦当罢。」卞曰：「王发、刘何皆可推治，何且移一差遣或权罢皆可。」布曰：「以臣所见，刘何终身不可为监司，欲移之何地？权罢尤不可，依旧是本路监司，如何推鞫得实？何在永兴路怒王发不合申陈保甲陪钱【二二】，便韑拾王发。在秦凤路怒慕容将美直申秦凤妄冒功赏事，便勘将美。何为监司，所至怙权作威，蒙蔽朝廷如此，无乃不可。」上曰：「两人俱有罪，总令推勘。权罢亦不可，须令罢差遣。」许将曰：「自朝廷差勘官去为便。」上曰：「朝廷差大理官去。」布曰：「谁可差者？」许对曰：「大理正朱牧。」布曰：「臣未敢保牧。缘刘何是惇亲，又三省有曲主何意，勘官恐不免观望，乞谨选。三省能祸福人：若事如意，必迁擢；若违咈，祸患立至。枢密院不惟不能祸福人，兼臣亦不敢如此，人亦不畏。」既差开封府推官曹调为勘官。（曹调有传，在宣和元年九月，载调勘刘何，当考。李邦彦作曹调墓志云：永兴提刑刘何以事有劾，诏调即治，曰：「大臣与何不相能【二三】，中书、密院更状其罪。卿为朕往，其持平，无顾望。」调曰：「三尺天下平。罪有所丽，陛下不能使臣重轻，何大臣也！」哲宗叹其言，因使调勘之，果得实。）上曰：「此事莫不难勘。」布曰：「王发罪状已明，但刘何事要推究，恐观望尔。曹调必对，乞更赐戒饬。」布又欲于昨日所批圣旨内添入「刘何按举王发及勘慕容将美，有无韑拾因依情状，及观望出入人罪，制勘官吏，并当法外重行断遣。」惇指陈曰：「密院又于昨日圣旨内增添此数节。」上曰：「何故？」卞曰：「夜来三更方送来。」布曰：「王发事欲尽勘，刘何事岂可只勘一半？」卞曰：「刘何韑拾事状，只可看详，无可勘。」布曰：「如此，须是朝廷看详。欲移此一节在后，云刘何韑拾因依情状，候案到取旨。」上曰：「如此莫好。」卞亦以为然。布初以为王发不须勘，朝廷据罪状，勒停、冲替无不可。惇曰：「发有赃罪，何可不勘？」布曰：「如此只是要结正王发赃罪，为刘何快意尔。」上又问：「刘何勘将美，在申陈秦凤妄冒前或在后？」卞曰：「在先。」布遂检元申「将美是六月二十八日申，七月九日差徐彦孚制勘。刘何是七月二十三日方申勘将美，岂是在先？兼王发是前年十一月替，去年二月差官体量，至十月方牒转运提刑司施行，如此非韑拾而何？」布再对，又言：「两日以王发事喋喋，冒犯圣听，实负惶恐。然业已开陈，不尔则事理不明。三省近日以来，窥伺密院不一。臣亦曾说与蔡卞等云，人皆怕执政及台谏官，惟臣不怕。何以故？臣不作过，兼职事不至乖谬。但请搜寻点检，恐无不当者。三省职事，外议传笑者不一。叶祖洽尝云：『章惇为勘当他孙子理亲民，差遣不明，□他作「鹘突尚书」。』祖洽云『此固不敢避，但恐三省鹘突更甚尔。如孙杰自察访回，乞先次上殿，却送吏部勘当。』卞亦云：『岂独此事。锺正甫上殿乞选守令及学官，以厚风俗，亦送吏部勘当，此尤可笑。』」布对三省亦于上前云：「三省点检密院不当，若不于密院前开陈，或可信，若对密院开陈，恐难屈。三省文字，凡合与密院签书者，十有八九不当，须退难，如臣所改定，乃敢着字。」又曰：「刑部勘当刘何事，住滞不当，侍郎、郎官，皆降一官。乞令三省检寻自来六曹勘当公事住滞不当，有例曾降官否？」三省皆默然无以对。是日晚归，布谓许将曰：「两日喋喋，非得已也。」将曰：「如此亦足矣！」（此段在五月二十八日庚午。）于是勘官以具狱上。诏刘何与远小知州，王发特勒停。（闰九月十二日辛巳，何、发狱始竟。自五月末差勘官，至今凡一百三十余日。）
　　壬午，奉议郎、校书郎、国史编修官□伯举为著作佐郎。（伯举七月十二日校书，十二月二十二日为左史【二四】。）
　　权殿中侍御史左肤言，权知开封府吕嘉问慢令不钦，违法徇私等事，乞赐施行。又奏，嘉问先任发运使，就除知青州日，未赴任间，先令客司般载本家米往新任出粜，乞施行。又奏，近弹奏开封府通判引散官兑买姓李人茶肆，见行兑买未了，乞照会施行。诏令吕嘉问分析以闻。（新本自「又奏」以下至「施行」削去。布录乙酉闻左肤言嘉问六事，有旨令分析。）
　　王赡奏，已于收到青唐银绢内量行支赐将佐。（布录壬午，九月十九日可考。）
　　癸未，御史中丞安惇言，欲应陕西沿边收复故地并纳降疆界内有羌人坟□及灵祠寺观等，不得辄行发掘、毁折。从之。
　　泾原路准备将、皇城使孙文，副将、皇城副使许元凯降一官，并降充准备将领，依旧管勾第三将、副公事；权同副将、准备将领、西京左藏库副使翟士彦降一官，降充准备差遣：以不体采西贼动息，致八巡检入生界，为西人掩杀使臣并弓箭手故也。
　　乙酉，吏部侍郎徐铎言，乞今后知盗所在属实，而贼虽起离本处，能袭踪于五日内获者，并依条推告赏。从之。
　　诏东头供奉官、权镇戎军平夏城监押刘贲，特贷命除名勒停，留充本路极边巡防使唤。贲坐擅杀斗子李立，累立战功，特从□宥也。
　　丙戌，权殿中侍御史左肤言：「窃闻宗室果州团练使仲忽，得古方鼎一，饰以龙文，旁有隶识曰：『鲁公作文王尊彝。』铜色正绿，伏望宣取，诏儒臣博加考议。」诏令礼部取纳三省看验。（可削。）
　　枢密院再对，曾布言：「皇后殿内臣江有庆合转副使寄资。故事，非殿合使臣不得寄副使，而近例有特旨许并理磨勘，亦名异而实同尔【二五】。然太妃殿有两人，一寄资，一并理，未知太后、太妃、皇后殿，合作殿合否？」上曰：「恐非殿合，可令入内省详定闻奏，申枢密院。」布以为太后、太妃、皇后皆有殿，然恐非谓殿合也。（布录丙戌。）既而得旨，太后、太妃殿祗应使臣同殿合，皇后合准此。（布录十月己酉，今并此。）
　　丁亥，诏泾原路经略使、端明殿学士、太中大夫章楶降授中大夫，余如故。蔡卞以楶稽留朝廷命，不即修置烽台，白上亟责之。曾布谓楶奏报虽缓，然未阙事也。章惇殊不平之。
　　是日，河南叛酋郎阿章举兵围一公城。（此据陇右录。十月三十日，赵吉等乃突围出。）
　　戊子，三班奉职、合门祗候刘安民为供备库副使，合门通事舍人，带御器械右班殿直刘景年为西京左藏库副使兼合门通事舍人，三班奉职、合门祗候刘安泽为内殿崇班。
　　秦凤路奏，迭、宕一带部族大首领彭布锡卜萨等乞纳土归顺。诏令抚存接纳。（布录戊子。）
　　枢密院乞抽还鄜延一将兵马，以岁满故也。吕惠卿言：戍兵年满不代，人情未安，兼穷边物贵地寒，戍兵已截襟抽絮以自给。曾布谓惠卿言极激切，盖欲得戍兵为代耳。因白上，直抽归营。上深以为宜。布退与三省言，亦莫不笑惠卿也。（布录戊子。）寻又直抽秦凤戍兵五指挥。（布录壬辰，今并此。）
　　庚寅，诏催河北州军责限修城，仍令先具合责年限闻奏。（布录。）
　　辛卯，兵部侍郎兼权吏部侍郎黄裳等言：乞巡检除三路依材武格外，控扼重兵去处，五日排次限满，更满五日无应格人，即取守城随军被赏。免短使及呈试中武艺，升半年名次已上，并曾历巡检、监押任满无遗阙人，庶几差注稍通。从之。
　　枢密院言：熙河兰会路经略使胡宗回奏：近收复青唐了当，所有伪王子应干僭拟乘舆服御之物，金银佛像，本司已指挥王赡差使臣管押赴阙，及瞎征先进献真珠一黄绢袋，并传国印及朔方军节度使等印，共四十四面二匣。诏瞎征等僭拟乘舆物色等，令经略司选差使臣先次管押赴阙。
　　立吏部奏举使臣边任上枢密院铨量听差法。（布录。）
　　壬辰，诏沙苑监依旧拨属提举陕西等路买马，仍以提举陕西等路买马监牧司为名。
　　江淮发运司、两浙转运司言，今来润州京口、常州奔牛澳闸兴造毕，见依提举兴修澳闸两浙转运判官曾孝藉相度【二六】，立定法则，日限启闭【二七】，通放纲船，委是经久可行。从之。
　　先是，曾布具河北兵将数进呈。及熙宁中尝以相州一将兵出戍河东，欲令更戍秦晋，及别置额，减旧额以给新军，上深然之。退与三省议，亦皆以为可。是日诏遣河北第十三将戍泾原，第十七将戍河东。又以河北水灾，流民颇觽，于大名府等三十二州军，增置马步军共五十六指挥，共三万余人。（案布录云，遣河北第十三将戍河东，不言戍泾原。又大名等二十二州军增置马步军共五十六指挥，共二万余人，皆与此异。是年十月壬子诏旨正与布录同，应是此误。）马军以广威，步军以保捷为额，并依陕西蕃落保捷给例物请受，却于旧将兵内，每指挥减一百人，共减一万七千余人。布因为上言：「河北增兵及减旧兵额并差戍他路，皆前人所不敢议，若非圣断睿明，何敢建此议？然人情难测，万一小人有凶肆者，鼓倡挠法，或所不免，惟在朝廷主张弹压尔。京东土兵，亦尝杀巡检作过。先帝用兵西方，庆州亦有变，此事虽未必然，万一有之，不敢不先奏知。」上欣纳，三省亦称善。（十月十三日诏，当参考，或移此入彼。）
　　陆师闵奏，乞买马司依旧兼监牧，及增公使钱。从之。（布录壬辰。）
　　瞎征、拢拶虽相继出降，然其种人本无归汉之意，议者谓（议者即王愍与李远，言青唐四不可守。）远自有青唐录，汪藻删修，遂没愍、远姓名。）今王师不先修邈川以东城壁而取青唐，非计也。王赡不顾后患，遽入其地，可谓无策。以今日计之，青唐有不可守者四：自炳灵寺渡河至青唐，凡四百里，道险地远，缓急声援不相及，一也；羌若断炳灵之桥，塞省章之隘，我虽有百万之师，仓卒不能进，二也；提孤军以入，四向无援兵，羌人窥伺，必生他变，三也；设遣大军，而青唐、宗哥、邈川，食皆止可支一月【二八】，内地无粮可运，难以久处，四也。羌初谓汉举大兵来，今见人马止是，其反在旦夕耳。又军士自会川还者，皆憔悴，衣履穿缺，器仗不全。羌视之，益有轻汉心。九月末，心牟钦□日集羌百余人于伪宫禁前，比马首而语，解羌言者潜听之，皆不可闻，人知其必叛。是月辛未，捕得青唐所遣夏国乞兵者四人，斩于市。乃知心牟钦□等与洗纳阿结家谋【二九】，欲使逐渐各遣质入城，于闰月九日，内外相应，复夺青唐。及戊寅，山南诸羌果先叛。赡选轻骑二千付部将李忠【三○】等夜入冷谷系之，明日诸羌皆应。赡乃捕心牟钦□而下十八人囚之。羌篃满四山而呼，昼夜不息。赡自守西城，东城命王瑜等守之。羌十余万持薪负户，欲焚门而入。前三日有结□龊弟硕阿苏者，乞心白旗出城招抚，至是又率叛羌攻城甚力。会李忠逾南山入木敦谷讨荡山南族帐，乘胜解安儿之围而还，适与羌遇。始交锋，我军颇耱。蕃官李凌战纳吉，死之。鏖斗良久，羌大败而礶，自相蹂践，堕崖谷死者不可胜数【三一】。少顷，四山不见一人。辛巳，赡先戮大首领结□龊、心牟钦□、蔺逋叱巴金摩心牟冷麻钦捉剥兵龙□泷逋驴斯多搭捉马洛等九人，悉捕城中诸羌斩之，积级如山。宗哥首领嘉沁扎实擒硕阿苏以献，亦诛之。赡初入青唐，诘籛罗结曰：「尔既召王师，而复迎立拢拶何也？」对曰：「迎立拢拶，非欲拒官军。盖羌人贵王种，虽溪巴温事佛不校，而拢拶年渐长，恐为异日之患，故以计致之，欲绝祸根也。」赡深然之。而赡讽诸酋，籍羌人胜兵者，黥其臂。是时诸酋已畜奸计，故迁延未有应者。籛罗结自言请归率本部，先籍为兵，以倡诸酋。赡从之。籛罗结得去，遂连结外叛。青唐围解，籛罗结犹与嘉勒摩收合散亡，保青唐峗以自固。
　　先是，羌人以数千人围邈川。壬午，夏国遣仁多保忠、白峇牟等三监军，率觽助之，合十余万人。先断炳灵寺桥，烧省章峡栈道，四面急攻。城中兵纔二千四百余人，器械百无一二。总管王愍令军士撤户负之为盾，剡木墨之为戈；籍城中女子百余人，衣男子服以充军；童儿数十人，以瓦炒黍供饷；募敢死士三百人，冒以黄布巾。愍年六十七矣，身被甲跨马，率死士开门出战。门上豫穴窍投巨石磔数人死，羌莫敢前。城南隅多嵌窦，羌蔽以穴城，矢石不能及。愍乃撤屋为炬，掷穴上，火盛通穴，穴中人皆焦。羌人移攻北水寨，入之。愍率敢死士开门疾击，枭百余级。羌乃环射城中，城中之矢如猬。士多死伤，至取矢以爨。羌破兰宗堡，获城官刘文珪，驱至城中，曰：「吾所欲城与地耳，第以城归我，当送君等自金城关归汉。」愍谓文珪曰：「为我语夏贼，汉天子俾我守是，贼能杀我，城可得也。」伏弩射文珪不中，羌拥文珪去。邈川被围，自戊寅至壬辰，凡十六日。（戊寅闰月九日，壬辰闰月二十三日。）是日，羌于南门积薪数万，欲焚门及拒闉。城中忧惧，莫知所为。会经略司遣兰州苗履、河州姚雄提点秦凤等路兵渡河，及朝廷遣泾原路准备将领李忠杰将选锋来援。自臕哥、瓦吹、黑城转战而前，焚荡族帐，广数百里，鞕尘亘天。羌不知我兵觽寡，遽引兵渡湟水去，溺死者数千，生擒伪钤辖嵬名乞遇，并获绣旗等。当是时【三二】，邈川非王愍几殆，宗哥亦自戊寅被围至戊子，凡十日而解。（戊寅闰月九日，戊子闰月十九日。癸巳，差苗履、姚雄，见闰九月二十四日。实录于二十四日癸巳，书熙河都钤辖王愍、邈川知城马用诚等言：今蕃贼约四千人围湟州城，已分擘人兵于城上斗敌。经略司已差苗履、姚雄带秦凤等处兵马渡河前去，会合应援。诏：「已差发秦凤兵将及泾原路准备将领李忠杰，拣选部落兵前去应副外，令熙河兰会路经略司速指挥新差官兵将官等张大兵势，广远斥堠，务要稳审，决保万全。」按此事已用青唐录所修，今更不别出。唯诏语青唐录不载。然围既解矣，虽不载可也。实录又于十月十一日己酉，书枢密院言：「熙河兰会路经略司言：闰九月十日，邈川部族背叛，系王愍躬亲率将士掩击。次日夏国遣贼马数万，合势攻围。愍等昼夜掩击，杀贼约千余人，生擒伪钤辖嵬名乞遇，并夺到蠞旗等，贼兵寻已退散。」按此事青唐录所书已具，今更不别出。玉牒闰九月己酉云【三三】：「羌人挟邈川叛族入寇，统制官王愍败之，擒伪钤辖嵬名乞遇，获首千级。」曾布尔日录闰九月二十四日癸巳，同呈熙河及李譓申：「邈川蕃部作过，围遶城壁及兰宗堡，使臣等被杀伤，并陇朱、黑城等城攻破，青唐累日道路不通。」诏遣苗履、李忠杰及差秦凤兵将往同讨定。二十五日甲午，同呈熙河边奏：「是日金城关探报云：止是邈川人作过，宗哥至青唐一带无恙。然信息未通。」诏胡宗回、苗履等多募人至青唐以来侦探。十月四日壬寅，熙河奏青唐、邈川解围捷书至。鄯、湟皆被围，王赡时出兵击贼，斩首四千级，尽杀大首领结□龊、心牟钦□等九人。有阿苏者，乞心白旗往招抚叛觽。既而阿苏率觽攻城甚力。宗哥首领嘉沁扎实生擒阿苏以献，赡诛之。邈川城中兵民纔二千四百余人，城守之具未备。王愍、马用诚力战固守，蕃贼围遶者万计。又有西夏三监军人马助之。至二十三日积薪草欲焚城，而姚雄兵至。贼望见尘头，又有侦逻者还言汉兵将至，遂遁走。二十四日，雄兵与愍会，贼已溃散。愍擒西夏伪钤辖一名，遂讨荡余觽。是日同三省作圣旨，将士并与特支七百，苗履等所统续渡河者五百。又作帅司指挥，将佐痛戮作过部族，所得孳畜财物均给士卒，牛马喰即买入官。五日癸卯，会都堂，皆相庆曰：「朝廷已建两郡，万一败事，何以示四方后世？今兹解围，社稷之灵也。」王赡辈不通信息几二十日，孤军深在贼境，其不败事，乃幸耳。布录癸巳二十四日又载：「诏遣苗履、李忠杰及差秦凤兵将往熙河，同讨定邈川作过蕃部。」按此已从青唐录具载二十三日，布录云云，可削去。）
　　乙未，宰臣章惇言：提举详定编暣成书，已颁行；其详定官蔡京、刘赓，删定官葛奉世、莫砥、田登、崔彪、林摅、陈彦恭特减二年磨勘，仍支赐银帛有差。□熙候一司暣了日取旨。
　　诏宣义郎、起居舍人、崇政殿说书周常特降两官，添差监郴州茶盐酒税。先是，常以状申御史台自劾送黄履，又邓洵武等分析常言黄右丞之出为饯行者，及言邹浩复还，志在合俗，废法取名，故有是命。
　　诏胡宗回指挥苗履等，如蕃贼见官军渡河，虽即溃散，亦须痛行杀戮，务要翦灭作过之人净尽，仍不得滥及无辜。（布录乙未。）
　　河东八堡寨赏功【三四】，王文振以下及郭时亮转官、减年，支赐有差。（布录。）
　　皇子薨，辍朝三日，又不视事三日。追赐名茂，赠太师、尚书令，追封越王，谥冲献。（旧录云：越王茂薨【三五】。茂，上之长子，八月戊寅生，母皇后刘氏。生而伟大粹美。九月甲子疾病，命国医治疗，弗效，访医于民间，医又弗效薨。年一岁。上震悼，为辍视朝三日，又不视事三日，追赐名茂，赠太师、尚书令，追封越王，谥冲献。今皇帝嗣位，加赠兼中书令，追封邓王。按邹浩伪疏旧录亦不载。浩传又极簄略，当别出之。已附注九月二十五日。）
　　丁酉，诏医官卓顺之等六人，医治皇子无效，并除名勒停。卓顺之送衡州，李士爽永州，张倚全州，王周道随州，李士奭徐州，胡宗唐州，并编管。
　　皇第四女懿宁公主卒，年三岁；辍视朝三日，追封魏国公主。皇后刘氏所生也。翰林医官张永元追一官，勒停，石与龄、班公权并特勒停。（懿宁卒，布录在二十九日戊戌。）
　　泾原路经略司奏：「检准敢勇条节文，诸帅府敢勇以一百人为额，募有户籍行止，年二十已上，壮勇堪任使唤，稍识字，不曾犯徒，武艺中格人收补。又条诸招补格凡三等：第一等，步射弓一石一斗，马射九斗，每月料钱二贯文，米二石；第二等，步射弓一石，马射八斗，每月料钱一贯五百文，米一石五斗；第三等，步射弓九斗，马射七斗，每月料钱一贯文，米一石。已上兼习走马、射頾桩、马枪，及施用兵器稍熟收补。本司契勘，见管听候差使殿侍军将、守阙军将人数不少，其间有元系敢勇之人，因累立战功补授，各未有拨正差遣。见今逐人有状，各乞权充敢勇，准备出入，支给请受养赡。本司自今见管敢勇，有八十七人。其中多是新投，未谙出入。今相度欲将元系敢勇，立功补授殿侍军将、守阙军将【三六】，未有正任差遣之人取问，如愿充敢勇，依元补得敢勇及升降时等第高下，支与请受。如额足，即乞将见管敢勇内射弓浅软【三七】、事艺生簄人减罢。如殿侍军将、守阙军将却充敢勇之人，后来立到战功，即乞依逐人已得名目上转补。不惟出入得人战斗，兼逐人每月请得钱米赡养。如允所奏，即乞早降指挥。」黄贴子：「准条：敢勇一百人为额。本路见管八十七人，阙数不多，欲乞朝廷早降指挥，如允所奏，即乞将军将殿侍身分请受更不支给。」诏令泾原路经略司，将见管敢勇仔细拣试，内有事艺浅软、不应等第之人，先次放罢。据所阙人数，依本司所奏施行。（章楶闰九月二十一日奏，今附闰九月末。）
　　注　　释
　　【一】王高候服阕日准此「阕」原作「阙」，据阁本改。
　　【二】以诉理所言辂等进状语涉讥讪故也「言」原作「官」，据阁本、活字本改。
　　【三】尽定西羌之新宇「新宇」原作「部族」，据阁本改。
　　【四】蛇豕革心「蛇豕」原作「叛属」，据阁本改。
　　【五】或已先自困于兵戎「困」原作「出」，据阁本改。
　　【六】唐室欲收复而无从「欲」原作「却」，据阁本改。
　　【七】礼乐丕变于华风「礼乐」原作「遐方」，据阁本改。
　　【八】差入内供奉官李彀「彀」原作「谷」，据宋会要蕃夷六之三四及本书卷五一八元符二年十一月癸酉条改。
　　【九】熙河兰会路经略安抚司勾当公事王厚为东上合门副使「司」原作「使」，据阁本改。
　　【一○】河北都转运司言「司」原作「使」，据阁本改。
　　【一一】其人户居止「人」原作「入」，据阁本、活字本改。
　　【一二】其洮迭一带「一」原作「二」，据阁本、活字本改。
　　【一三】试给事中兼侍读赵挺之言「试」原作「诏」，据阁本、活字本改。
　　【一四】臣昨被旨看详诉理文字「臣」字原脱，据阁本补。
　　【一五】权福建转运判官张康国「转运」下原衍「使」字，据阁本删。
　　【一六】权两浙转运判官曾孝友「转运」下原衍「使」字，据阁本改。
　　【一七】朝散郎「郎」原作「大夫」，按此段史文，先睳各大夫，次及承议等诸郎，不宜于「通直郎」下，「朝奉郎」之上，忽插入「朝散大夫」，现据阁本改。
　　【一八】违限及辄令别库支纳者「及」字原脱，据阁本补。
　　【一九】使水入池「水」原作「冰」，据阁本、活字本改。
　　【二○】及陕西科配衲袄降官「配」原作「酌」，据阁本、活字本改。
　　【二一】不知刘何如何便复差遣「便」原作「使」，据阁本及下文改。
　　【二二】何在永兴路怒王发不合申陈保甲陪钱「合」原作「令」，据阁本改。
　　【二三】大臣与何不相能「能」原作「中」，据阁本改。
　　【二四】十二月二十二日为左史「二十二日」原作「一十二日」，与上句「七月十二日」文例相违，显有讹误，现据阁本、活字本改。
　　【二五】亦名异而实同尔「名」原作「各」，据阁本、活字本改。
　　【二六】见依提举兴修澳闸两浙转运判官曾孝藉相度「澳闸」二字原脱，据阁本补。
　　【二七】日限启闭「闭」原作「闸」，据阁本改。
　　【二八】食皆止可支一月「止可」，宋会要兵九之二作「不」字，宋史卷四九二瞎征传无「可」字。又「一月」，阁本作「半月」。
　　【二九】乃知心牟钦□等与洗纳阿结家谋「与」，宋会要蕃夷六之三四作「于」。
　　【三○】李忠宋史卷三五○王赡传，宋会要兵九之三均作「李宾」，下同。
　　【三一】堕崖谷死者不可胜数「堕」原作「随」，据阁本、活字本改。
　　【三二】当是时「当」字原脱，据阁本、活字本补。
　　【三三】玉牒闰九月己酉云各本同，按元符二年闰九月庚午朔，是月无己酉。又按上文有「闰九月十日，邈川部族背叛」之语，「十日」乃「己卯」，疑「己酉」系「己卯」之误。
　　【三四】河东八堡寨赏功「寨」原作「塞」，据阁本改。
　　【三五】越王茂薨「茂」字原脱，据阁本补。
　　【三六】守阙军将「军将」原作「将军」，据阁本乙正。
　　【三七】即乞将见管敢勇内射弓浅软「即」原作「既」，据阁本改。
续资治通鉴长编
卷五百十七
卷五百十七
　　起讫时间 起哲宗元符二年十月尽其月
　　卷　　名 续资治通鉴长编卷五百十七
　　帝　　号 宋哲宗
　　年　　号 元符二年（己卯，1999）
　　全　　文
　　冬十月己亥朔，诏新知河州种朴星夜赴任，计会苗履等，过河讨荡作过蕃部。又苗履言兵马寡弱，不敢自巴赞度河，已申经略司，赴河州与姚雄等会合应援。诏令熙河详履所申，指挥苗履、姚雄等，递相照应，互为声援，节次统制，或会合前去，具应援讨荡及解围次第以闻。是时，青唐、邈川信息不通已半月余。曾布曰：「可忧，奈何？」章惇遂有欲却以青唐还溪巴温之语。蔡卞曰：「此语未可轻出，如此可谓龙头鼠尾也。」布曰：「事未可知，若万一不保，则亦不免如此。但乌合之觽，无所统一，见官军则溃散矣。昔王韶在熙河亦如此，诸羌纷然而起，一遇王师，则奔窜而已，人负一木团牌，更不回顾。官兵追逐，尽得其首领。」觽颇以为然。
　　壬寅，熙河奏青唐、邈川解围。诏将士并与特支七百，苗履等所统续度河者五百。
　　癸卯，辅臣皆相庆，以为朝廷建两郡，万一败事，何以示四方，今兹解围，社稷之灵也。王赡军不通信息几二十日，孤军深在贼境，其不败事乃幸尔。
　　甲辰，诏青唐、邈川力战有功士卒作三等赐绢，十五匹、十匹、七匹，守御人五匹、三匹、二匹。
</div>
    <div class="pagination">
<a href="续资治通鉴长编_page602.html">上一页</a><span>...</span><a href="续资治通鉴长编_page598.html">598</a><a href="续资治通鉴长编_page599.html">599</a><a href="续资治通鉴长编_page600.html">600</a><a href="续资治通鉴长编_page601.html">601</a><a href="续资治通鉴长编_page602.html">602</a><span class="current-page">603</span><a href="续资治通鉴长编_page604.html">604</a><a href="续资治通鉴长编_page605.html">605</a><a href="续资治通鉴长编_page606.html">606</a><a href="续资治通鉴长编_page607.html">607</a><a href="续资治通鉴长编_page604.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
