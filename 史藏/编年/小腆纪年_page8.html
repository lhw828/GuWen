<!DOCTYPE html>
<html>
 <head>
  <meta charset="utf-8"/>
  <title>
   小腆纪年 - 第 8 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   小腆纪年 - 第 8 页/共 72 页
  </h1>
  <div class="content">
   四品下污伪职者，翰、詹四十九人：少詹吴县项煜，以门生黎志升荐，为伪太常寺丞（考曰：「北略」、「传信录」云：『煜字仲昭，号水心，南直吴县人；天启乙丑进士，官少詹兼侍读。伪太常寺丞贼党黎志升，其甲戌所取士也；荐煜大拜，煜即昌言于众曰：「大丈夫名节既不全，当立盖世功名，如魏征、管仲可也」。及授太常，气沮；奉伪命祀泰山，驰驿变服遁，径走南都』。「绥寇纪略」「补遗」云：『贼于三月十九日破京师，水心于四月十八日巳刻陪都嗣君即位，身与拜舞之列，为陈御史所纠，其月日可考。当时欲以污伪署杀之，以三千余里之远，不一月重茧而至，更有何地何日可以从贼』？鼒按：吴伟业于项煜、周锺事颇多开释，其说亦允。然究之不能死，则无可辨也）。信阳何瑞征，以牛金星考选首名，为伪弘文院掌院学士（考曰：「北略」云：『瑞征，河南汝宁信阳人，崇祯戊辰进士，教习庶吉士』。「传信录」云：『瑞征至院，衙门匾额有先朝年号者，悉去之』。「甲乙史」云：『瑞征敛庶常裴希度等银，请牛金星至署饮到任酒』）。庶子招远杨观光以理学名家为自成所重，又以论郊天见喜，授伪兵政府侍郎，寻改伪礼政府尚书（考曰：「北略」云：『观光，山东登州招远人，崇祯戊辰进士，官右庶子兼侍读、伪礼政府右侍郎』。徐凝生「国难纪」云：『四月初十日，贼召观光入文华殿，问「郊天何以不茹荤酒、不近女色、不行刑？亦有说乎」』？杨叩头曰：「天人一气所感，不茹荤酒，欲其心志清明；不近女色，欲其呼吸灵爽；不行刑，欲养天地慈和之气，以感格上穹」。贼云：「有理。以后先生常进来讲」。留坐侍茶。辞出打恭，自成送至檐下亦答躬。先于三月二十四日召一次，语不传』。「甲乙史」云：『是日，持门生刺见刘宗敏，四轿开棍，俨然都堂。四月十三日，观光以家眷随而出，至望风台，被杀』。「传信录」又云：『初授伪兵政府侍郎兼弘文院侍读学士，后改礼政府尚书』）。谕德嵩县韩四维输金求为国子监司业，贼鄙之，降授弘文院修撰（考曰：「北略」云：『四维，顺天昌平州籍，河南嵩县人；崇祯辛未进士，官谕德。愿输银二万求为国子监司业，贼鄙之，降为修撰』）。检讨番禺梁兆阳倡助饷说，投手版于宋企郊。谀自成神武不杀，比隆唐、虞；自成大喜，授伪兵政府侍郎（考曰：「北略」云：『兆阳，广东番禺人，崇祯庚辰进士，官检讨、伪兵政府侍郎。二十日，首创助饷之说，与同志求仕者各写五千金，托宋企郊先投手本。二十三日，即召见；叩头云：「先帝无甚失德，以刚复自用，故君臣血脉不通，以至万民涂炭、灾害并至」。闯贼云：「朕只为这几个百姓，故起义兵」。兆阳即叩头云：「我皇上救民水火，自秦入晋，历恒、代抵都，兵不血刃，百姓皆箪食壶浆以迎王师；真神武不杀，直可比隆唐、虞，若汤、武不足道也。臣遭逢盛世，敢不精白一心，以答殊恩」。闯贼大喜，留坐侍茶，意甚款曲。兆阳出语门生贡士伍世魁，因传于众』）。庶吉士金坛周锺，复社名士也；为牛金星、顾君恩所知，授伪简讨。时传其劝进表，最为诟病焉（考曰：「北略」云：『锺字介生，南直金坛人；崇祯癸未庶吉士，伪弘文馆简讨。贼中深慕其名，呼为周先生。劝进表实出其手；逢人便夸：「牛老师极为叹赏」。同馆多含涕忍耻，几幸生还；惟锺扬扬得意。乘马拜客，屡过梓宫，挥鞭不顾』。沈国元「大事纪」云：『劝进文有云：「比尧、舜而多武功，迈汤、武而无惭德」。甚至斥先帝为独夫，有臣子万不忍言者：传为锺笔。又有「存杞、存宋」句。龚鼎孳向人曰：「此语出吾手，周介生想不到此」』。「传信录」云：『顾君恩荐之牛金星，金星首用之。次日即至牛所递门生帖，撰登极诏。尝云：「江南不难平也」。或语锺以闯残杀太甚，万难成事；锺曰：「太祖初起亦然」』。「绥寇纪略」「补遗」曰：『介生不死，实大负生平。至所云劝进表，乃元末红巾语，见载「辍耕录」。遽以之入爰书，行大法，谗口嗷嗷，此何说乎？迹其祸本，刘泽清曾金币聘之，不应。介生有季弟，尝同饮阮怀宁家，坏坐大骂，介生不为谢；以此两人切齿，傅成其狱。李舒章（雯）以诗吊之曰：「乱世身名可自由，恨君不及郑台州；剧秦新论何曾草，月旦家评总世仇」。汝南从兄弟晚岁睚眦不合，缘饰讹传，外人遂指左验；舒章之诗，盖实录也』。鼒按：劝进文不必为锺笔，即其兄弟相仇、国亡不死，伦常之地全不可问，更安问其它乎！备载诸家说，见下流之不可居也）。修撰武进杨廷鉴以翦发授伪编修，与锺争草诏者也（考曰：「北略」云：『廷鉴，南直武进人，崇祯癸未状元，官修撰。翦发欲遁不得，降；授伪弘文馆编修。伪相牛荐杨与周锺草诏，两人互争，几至攘臂』）。编修授原官者，溧阳陈名夏（考曰：「北略」云：『名夏字伯史，南直溧阳人；崇祯癸未会元探花，官编修兼户、兵两科都给事中。一妾京师人，闻变送妾归母家，因匿焉。逢觇贼，缚解伪刑官王所。王遥见呼曰：「公得非溧阳陈伯史先生乎」？陈曰：「然」！王解所缚揖之曰：「先生识某否」？曰：「不识也」。王乃山西诸生，数年前南游无所遇；至溧阳，陈曾留一饭，赠银五星，久已忘之矣。至是王述其事，留寓中饮食之，荐授编修』）；授伪修撰者，静海高尔俨。检讨授伪编修者，肤施浏世芳；庶吉士授伪简讨者，周锺而外，华亭朱积，亦名士也；授原官者，祥符史可程，阁部史可法弟也。以长班报名被执授原官者，真定梁清标、夷陵黄灿、山阴鲁■、韩城李化麟、怀宁刘余谟、沾化李呈祥、丰城史垂誉、安邑吕崇烈、保山龚鼎也（考曰：龚鼎诸书作龚鼎云，涉下文「云南」字而误衍也；从「进士题名碑」校定。凡受职刑辱诸臣姓名舛误者，皆依「题名碑」改正，注不具详）。庶吉士项城赵频，以与牛金星同年，改伪直指使。检讨临川傅鼎铨、庶吉士会稽王自超、待诏韩城高来凤，俱改伪从事。庶吉士改外职者，遂平魏天赏为淮扬伪盐运使，秩最崇；次伪防御使西乡杨栖鹗（考曰：「史外」有杨梅鹗、「明史」又有梅鹗；或另是一人）、晋江杨明琅；明琅斥崇祯帝为亡国君者也。检讨改顺庆伪府尹者，南昌张之奇。检讨改伪州牧者，沂县孙一脉。庶吉士改伪州牧者，达州李长祥、安福刘肇国、麻城傅学禹、南昌罗宪汶，最下。改伪县令者，检讨赵玉森（考曰：「传信录」云：『玉森，南直无锡人，庚辰进士，官翰林院检讨。三月二十八日，授伪职，为四川内江县。玉森为宋企郊旧友，因请曰：「玉森能知顺逆，乃以词臣为下吏，何以风示来者」？企郊曰：「非不欲为公周旋，所托令亲一事，挽回上意，用力已竭耳」！玉森求改山东近地，企郊许之。后营改京职，未授。所云令亲者，秦汧也；汧之姑，玉森之妻。汧始触罪，赖玉森挽回，始得授职』）、庶吉士大名成克巩、崇德吴尔埙、桐城姚文然、蒙阴高珩、清苑张元锡、阳城白允谦、番禺刘廷琮也。授职不详何官者，武陵胡统虞、晋江李元琳、杞县何允光、待诏保定张国泰也。始不屈而终授原官者，庶吉士东莞张家玉也（考曰：「传信录」云：『家玉，广东东莞人。上书于闯曰：「前明朝翰林院庶吉士、今请宾归顺张家玉谨百拜称贺于大顺皇帝陛下，陈情左右：君王既定鼎于天下，必以尊贤敬德为基。是不没人之忠者，所以有忠臣；不没人之孝者，所以有孝子。家玉得君未及一年，有亲尚有四老，君王处此当宾礼而不臣之。且比例于晋处士陶潜，旌别其门曰「明翰林庶吉士张先生之庐」；庶不伤人臣子之心，不辜苍生之望。不然临以刀锯，设以鼎俎，家玉者形影相笑，从容而乐蹈之。耿耿此心，誓无后悔」。又上书曰：「前明翰林院庶吉士、今请宾归顺处士张家玉百拜陈情于大顺皇帝陛下：忠臣义士，于明为多；劝义奖忠，于顺为盛。是故如范景文、周凤翔等，当亟为明恤赠之；刘宗周、黄道周等，当亟为明隆礼之；又如史可程、魏学濂等，当亟为明尊养之。而非但为明隆礼尊养之，首孝而顺，人知有父；首忠而顺，人知有君也。至若家玉，殷人从周，愿学孔子；但区区宾礼而乞系之以明者，盖不特见御王之高，实欲遂君王之大也。当此多士多方尚在危疑惊惧之时，莫若将家玉旌而别之，刻其书以布之四方，得一人以收拾天下人心，胜精兵十万可知也。如其不允所请，决不堕泥涂为班皂，羞归乡里为父母僇；誓杀身为牲，少备天子大享上帝。刀锯鼎俎，谅非负气守节者所隐忍而规避也。荣之辱之惟命，生之死之惟命」。书上，闯见之。家玉见闯，长揖不跪。闯怒，缚午门外，欲刳之，颜色不变。卒操刀问曰：「降否」？家玉曰：「不降」！至三日，闯复逮入喝曰：「当凌迟汝」！家玉不为动色。又言：「当凌迟汝父母」！家玉乃跪，遂释。时家玉父母远在广东，凌迟非可骤及，不知家玉何以遽出于此？后四月十八日，闯遁，家玉潜遁归』）。降授司务而后赋诗死者，嘉善魏学濂也（考曰：「北略」、「传信录」云：『学濂，浙江嘉兴嘉善人，忠节公大中之仲子、孝子学洢弟也；癸未庶吉士。授伪职司务，大失其意。四月十九日，作绝命词自缢。诗曰：「忠孝千古事，于我只家风；一死轻鸿毛，临难须从容。有血洒微躯，官卑非侍中；有舌且存之，亦逊常山公。因约同志友，延颈受霜锋。不能张空拳，与彼争雌雄；不能奉龙种，再造成奇功。死且有余罪，何敢言丹忠。所痛母垂白，七十仍尸饔；未葬凡五丧，留与子侄封。人生谁百年？寿殀死所同。我比兄与弟，我年为独丰；高堂无复悲，譬不生阿侬。辞母却就父，生死犹西东。骸骨虽不归，即瘗此诗筒；墓木有拱时，清韵入楸松」。又曰：「始闻天子且出亡，继云亡后放还乡，既望义旗起四方；三者于今皆已矣，当死不死真羞惶。几家阖门自焚死？几人投缳从天子？王章不屈磔城楼，金铉跃入御河水。街头男女不读书，西城井中何累累！耳闻眼见羡杀人，羡人不已还自嗔。死忠死孝家常事，我竟不死将谁臣！君亡国破虽易代，正统日月虚悬在。待彼篡位我死之，我死固晚免下拜。但恨有书报老亲，云儿不死休酸辛；儿今羞惶活不得，为娘爱此全归身」。又贻书付子，谆谆以子孙非甲申以后生者；虽令读书，但期精通理义，不得仕宦为言。文学曹君尔坊曰：「结连豪杰，意在报韩；隐忍图存，冀翼皇嗣。至必死而未死、可归而不归，人臣处此，亦极难耳！卒以立孤勿克，感愤自经；虽不成程婴存赵之功，庶无忝姜维复汉之节』。鼒按：此论甚允，惟既不能早死，则百喙莫解耳！「北略」附载嘉兴公讨檄，出自仇口，无足信也）。年老贼弃不用者，晋江何九云也（考曰：「忠佞纪事」纪诸书伪职小异，如刘世芳改府尹，梁清标、李化麟、赵频俱外任，王自超原官。魏学濂虽改外，仍留京用）。

　　科、道二十七人：户科给事中祥符刘昌，以与牛金星同乡，授伪太常寺卿，最用事。工科宝鸡高翔汉（考曰：「解学龙传」云：『兵科高翔汉』），亦以与贼同乡，入城即授伪都直指使。以原官授伪谏议者，吏科沧州戴明说（考曰：「忠佞纪事」作『防御使』）、礼科嘉定申芝芳、刑科祁门光时亨（考曰：「北略」、「传信录」云：『时亨，南直祁门人，崇祯甲戌进士，官刑科。巡视东直门迎降。十九日，闯逆召见，面加奖励，谕以原官视事。时亨寄书其子有云：「诸葛兄弟分事三国，伍员父子亦事两朝。我以受恩大顺，汝等可改姓走肖；仍当勉力读书，以无负南朝科第」』）、进贤朱徽、工科永州彭管也。给事中改授伪直指使者，兵科合肥龚鼎孳也（考曰：「北略」云：『鼎孳，南直合肥籍，江西抚州临川人；崇祯甲戌进士，官兵科伪直指使。每谓人曰：「我愿死，奈小妾不肯何」？小妾者，所取秦淮娼顾媚也』。鼒按：鼎孳事亦见马士英疏及「贰臣传」）。御史以原官授伪直指使者，掌河南道南昌涂必泓（考曰：必泓事，详见聋道人「遇变纪略」）、四川道晋江蔡鹏霄、广东道南靖陈羽白、陕西道汾阳张懋爵（考曰：「解学龙传」云：『司员陈羽白、张懋爵』）、宗室朱朗荣也。御史改伪弘文院庶吉士者，陕西道韩城卫祯固（考曰：「史外」有卫祯国，当是固字之讹）、遵化裴希度也（考曰：「解学龙传」云：『司员裴希度』。「忠佞纪事」云：『裴希度为伪谏议』）；改伪从事者，户科松江杨枝起伪文谕院从事。故事，选司最重；宋企郊专政，枝起侍立唱名而已。同改者，巡按宁国江永诏、仁和金汝砺（考曰：「解学龙传」云：『举人金汝砺』）、刑科陇西郭充也（考曰：本「北略」）。改外职者，河南道咸宁韩文铨授伪山西太原节度使，为贼守城，力屈死之，迹最奇（考曰：「北略」谓：『韩文铨为伪谏议』。「传信录」则云：『李闯西遁，踉跄还陕，委以晋事。与伪权将军陈永福守太原，拒清兵甚力，城陷死之』。则为节度使近实，今从之）；次刑科青州孙承泽、安东苏京改伪防御使；次河南道麻城熊世懿、兵科金溪傅振铎分授伪府尹、同知。最下则兵科常熟时敏，叩吏部门大呼报名，得授伪四川宜宾县令（考曰：「北略」云：『敏，南直常熟人，崇祯丁丑进士，官兵科。敏当城破时，客问「作何计较」？敏徐曰：「天下将一统矣」！赴选时，适吏部门闭，叩门大呼曰：「我兵科时敏也」。既授伪选出都，闻贼败，遁归故里。其家已为里中儿借名焚掠，波及族党；敏归，公然张盖，讼之有司，自称本科。知南都理逆案，携家远避去）；刑科上海翁元益，初拟授谏议，夜被贼伤面，以貌陋，改伪四川县令焉（考曰：「传信录」以为原官。今从「北略」、「忠佞纪事」）。又有给事中长沙廖国遴、山东道上虞徐一抡者，不详授何职也。

　　六部属六十二人：礼部郎中江西刘大巩，授伪大理寺卿，秩最崇（考曰：「传信录」作刘大泽，误；依「题名碑」正。「传信录」又载刘大巩授伪从事，亦误以为二人耳）；吏部员外郑州金炼色授伪谏议，户部主事漳州张鸣骏（考曰：「明史」：『给事中张鸣骏』）授伪直指使（考曰：本「北略」引「国难录」。又载刑辱诸臣中）。次吏部高陵郭万象、解州侯佐、南昌熊文举、户部德清方延祚、宣城孙襄、济宁陈扆诵、□□徐有声、南和李甲、华州姬琨、光化陈联璧、礼部梁山涂原、新昌吴泰来（泰来者，殉难吴甘来之同胞弟也）、晋江吴之奇（考曰：本「传信录」。「题名碑」有之琦、之奇二人，俱晋江人）、兵部馆陶耿章光、南直朱国寿、诸暨方允昌、刑部沧州刘庆蕃、休宁吴文炽（考曰：本「北略」。「传信录」云：『朱国寿伪县令』）、□□李登云、工部江陵金震生（考曰：「烈皇小识」作金震出，俟核）、余姚潘同春（考曰：本「传信录」。「北略」误作潘国春，依「题名碑」正），皆以郎中主事原官分授伪六政府属者也；武进孙节云（考曰：「烈皇小识」误作孙节）、丰城叶澍、长沙赵开心、湘乡贺久邵，以原官授伪政府司务者也（考曰：参「北略」、「传信录」。贺久邵，「北略」作伪职从事）。改伪国子监助教者，工部钱塘缪沅，亦曰伪户政府从事也（考曰：参「北略」、「传信录」。「忠佞纪事」云：缪沅，助教）。改外职者，吏部郎中莱阳左懋泰，懋第之弟也，报名被掠，输银万两，授伪密云防御使；或曰选授伪兵政府侍郎，镇守山海关（考曰：「北略」云：『第二榜特选兵政府左侍郎左懋泰镇守山海关等处地方』）。光禄寺卿胶州张若麒，先以督战失机下狱，至是与侯恂、杨枝起同出狱；自成召见，若麒自称宁、锦督战之功，又言天下事坏于党人数十年。自成深然之，授伪山海关防御使。又有刑部主事常熟归起先者，亦授伪防御使；或曰县令也（考曰：「忠佞纪事」作防御使、「传信录」作县令）。海宁刘廷谏以吏部郎中改伪府尹（考曰：「北略」、「忠佞纪事」同。「传信录」作同知）。莆田吴篪（考曰：「北略」云：『贼不识字，其伪敕告示多别字，如废弛讹费弛，事务讹事骛。有户部吴篪为贼用，复其官。贼每呼其名为吴虎云』）以户部郎中、宁晋高去奢以礼部主事俱改伪州牧。以郎中主事改伪县令者，吏部公安侯伟时、曲周王显、户部晋江杨云鹤、汝阳傅鷟祥、礼部长洲汤有庆、无锡张琦、兵部南昌邹明魁、夏县张慎学、无锡秦汧、刑部怀远朱受佑、沅江黄昌允、工部□□王之凤、乐平赵之玺。最下授伪教谕者，江津程玉成也。授伪官不详何职者，户部渭南南廷铸、安肃郑尔圻、芮城王凤林、蒲州李锺秀、三原王高方、光州胡之彬、曲沃卫周祚、□□程之■〈王睿〉、礼部都昌余忠宸、晋江黄熙胤、兵部泸州黄纪、兖州修廷献、□□冯秉清也。

　　京堂以下二十人：通政司参议长洲宋学显，授伪验马寺卿。方诸伪官之劝进也，自成逊谢曰：『伊、周岂不能为汤、武？其不为汤、武者，伊、周之所以传也』。学显曰：『看书到此，非天授欤』？其谄谀类此（考曰：本「传信录」。计六奇曰：『「国难录」注学显原官，非也』）。自成改国子监为三堂：以司业为正堂、学录为左、博士为右；授司业怀庆薛所蕴原官，改大理寺正钱位坤并为伪司业（考曰：「传信录」云：『自成改国子监为三堂云云，必非无据』。「北略」、「忠佞纪事」谓：『所蕴伪祭酒，位坤伪助教』，与「传信录」异；今从「传信录」）。所蕴号召诸生作文字（考曰：「北略」云：『考监生首题「莅中国而抚四夷也」，又题为「厚也、高也」。一监生破题云：「地天交泰，圣人所以大统也」。所蕴大喜，列第一』），以待自成幸太学。位坤初不用，既夤缘宋企郊，赴部时语人曰：『我明日此时，便非凡人』。京中因有不凡人传。尚宝司卿歙县吴家周授伪太常寺卿（考曰：本「传信录」、「忠佞纪事」。而「北略」则云伪大理卿；又「传信录」曰：『家周见牛金星言：「南方脆弱，愿包纳饷银数十万，免其刑掠」。金星云：「如果包得，即与上疏；但干系非小」。家周逡巡而退』），太仆寺少卿曹钦程授伪文谕院从事，光禄寺少卿李元鼎授原官（考曰：本「贰臣传」。「北略」云：『元鼎太仆寺丞、伪太常寺卿』）。以大理寺评事改伪政府属者，罗山周兰；国子监博士改伪政府属者，掖县李森先（考曰：「北略」、「传信录」、「烈皇小识」作李森先。「忠佞纪事」作李春先。「题名碑」又作李林先。按作森是也）；助教改伪政府属者，桐城吴道新（考曰：「北略」、「忠佞纪事」同。「传信录」云伪学正）；行人改伪政府属者，新乡许作梅；光禄寺署丞改伪政府属者，武进吴刚思、吴江沈元龙。元龙颇用事，为吴中逋客主人焉。行人改伪学正者，孝义张元辅也（考曰：「烈皇小识」以元辅为官行人，「国变录」以元辅为员外）。改伪防御使者，光禄监事漳浦林□□（考曰：献贼叛榖城，杀巡按御史林铭球。而「北略」、「忠佞纪事」又云：『改伪防御使为光禄监事漳浦林铭球』。疑铭球二字有误，阙之俟考）、行人曲沃李丕着、中书科掌科刘明英也（考曰：「传信录」曰：『授夔州防御使』。「北略」列之刑辱诸臣中）。改伪府尹者，行人华阴王于曜、中书舍人掖县姜金允。改伪县令者，行人广信程兆科、学正□□王皋、中书舍人翼城史起明也（考曰：「传信录」作启明；依「题名碑」正）。授职不详何官者，行人□□吴允谦、□□李之奇、顺天照磨□□龚彝、□□侯以显也（考曰：「烈皇小识」所载『从贼诸臣不详伪职，亦有刑辱未受伪职者。吴允谦以下四人诸书不载；惟「南略」载：『七月二十五日，刘孔昭荐钱位坤疏云：长安所刻「国变录」，为奸徒借题害人，不止龚彝受屈』之语。然疏出孔昭，亦难凭信，姑识于此）。

　　外任者：顺天巡抚商州宋权，以首进降表，授原官伪顺天节度使。前豫楚总督益都任浚，被执不屈，寻释之，授伪四川防御使（考曰：本「传信录」。鼒按：宋权、任浚二人，诸书不载；盖以降大清后俱显爵，或讳之耳）。山东布政参议翼城王则尧，授伪顺天府尹（考曰：「传信录」云：『三月二十二日先授伪职，到任；四月初一日考试生员，题目：「天与之，若大旱之望云霓也」』）。又有江西陈之龙，以陕西监军降贼，授伪陕西节度使。邹平吕弼周，以河南驿传道佥事降贼，授伪淮安防御使；未详何时降也。或曰之龙降于宁夏云（考曰：陈之龙见「传信录」、「绥寇纪略注」。吕弼周见顾炎武「圣安本纪」纪路振飞、王爕事）。推官一人，无锡顾芬改伪同知（考曰：「传信录」亦云知县）。知县六人，无锡王孙蕙（考曰：「明史」以王孙蕙为礼部主事）谒宋企郊献表，大为自成所赏，授伪长芦盐运使（考曰：「传信录」曰：『孙蕙，南直无锡人，甲戌进士，历归善知县，调浚县知县。三月十六日应召对，孙蕙伏陛言君辱臣死之义，继以哭；改授铨曹。命未下，十九日城陷，城中哭声震沸，孙蕙语家人曰：「毋恐，吾自有定心丸在此」。命取竹一竿，曳黄布一幅，大书「大顺永昌皇帝万万岁」；将布悬门；遍拉同籍往迎，马素修太史不可。走语赵玉森曰：「百行以孝为先，君太公年高，图书锦足矣，不为徐庶，忍心为赵苞邪」？玉森颔之；出语张琦、秦汧，与语意合。二十日，同谒伪政府宋企郊，各执手板陈姓名。孙蕙袖中忽出一纸，拱手加额曰：「臣王孙蕙进表」。诸人出不意，虑触忌，殊恐。宋阅表微笑，且颔曰：「好文字」。众乃叹服弗如。是日，晨起，复过马太史；太吏方沐浴更衣，将就缢，端坐正寝。孙蕙覼缕道新天子仰慕德意；太史大怒，叱曰：「此言何为至于我」！孙蕙语犹未了，乃命从者挽出之。

　　即日孙蕙赴伪都督刘饮；二十六日，选授长芦运使。先是，顾芬、黄继祖、吴达俱选四川令；是日，秦汧、张琦、赵玉森亦授伪令，皆无锡人也。宋企郊语孙蕙曰：「贵里同事七人，公何以至此」？孙蕙曰：「皆新天子不弃之知、老大人甄拔之力」。宋曰：「非也。主上以公表及周庶常草诏堪作新朝双璧，薄以一官相报耳」！时选者止给伪印，孙蕙独加伪敕一道；伪帅高将军送马二匹，牛丞相以下皆饯行。时南人欲归者虑道梗，求附行。孙蕙曰：「新天子在上，万一耳目所及，谓我私挟南人，必严诘；不便」。皆固谢之。二十九日发都门，笥中锦袍失去，从马太史仆许姓强假以出。仪仗中列「钦命督盐」旗二面，锦袍、乘舆、张盖，设鼓吹前导。阑过先帝后梓宫前，见俯伏而哭者，孙蕙竦肩睁视，一瞥而去，不出舆一揖也。乘传所过，府以下迎送唯谨。行近德州，城中竖「大明中兴」旗号，询知为德州卢御史名世漼者纠集义师截杀伪官；又闻吴平西兵且入复京师。孙蕙乃弃仪仗、焚伪敕、埋印、磨灭行李上监运封识；又恐行李累重，复弃之。假作乞人以归，至中途倒毙』）。孙蕙而下，蕲水周寿明授伪扬州防御使，次之（考曰：「忠佞纪事」作周寿期；今从「题名碑」正）。次新昌黄国琦授伪扬州府尹（考曰：「传信录」、「国难录」同。「北略」、「忠佞纪事」作县令。又「南略」载：『十二月十二日，胡时亨奏，谓黄则伪吏部掌朱封者』），次太仓孙以敬改伪州牧（考曰：「北略」又云：『以敬集友人寓所；或言城破，友人仓皇辞去。孙徐步归寓，则贼将已拘家奴矣。问主人何在？不肯言，竟毙杖下。以敬竟投单，为伪刑政府从事』）。原官授伪县令者，黄继祖、吴达，皆无锡人也。不详授何伪职者，安福彭三益也（考曰：见「烈皇小识」）。进士授伪太仆寺丞者一人，丹阳贺王盛（考曰：「忠佞纪事」作贺武盛；依「题名碑」正）；授伪防御使者三人，泾阳武愫、孟津李际期（考曰：「传信录」曰：『际期服阕进京，二月二十五日为选司所厄，怒甚。闯既入，通其姻娅，遂授职』）、平阳王道成（考曰：「传信录」曰：『城陷即降，授伪职青州防御使。四月十九日，道成单骑至州，州中人皆请命，相视不敢动』）；伪府尹二人，顺天杨儆、河南锁青搢；伪州牧一人，鄞县徐家麟，或曰伪山东防御使也（考曰：「传信录」纪家麟于州牧中云：『斋伪印契出都，至山东，义兵截擒伪官，家麟弃印而逃』。「北略」引「国难录」云：『家麟伪山东防御使』）；伪县令五人，井研胡显、嘉定施凤仪、上饶徐敬时、扶风王秉鉴（考曰：「解学龙传」云：『山西副使王秉鉴』）、韩城高辛允也（考曰：「烈皇小识」以为推官。又「南略」：『胡时亨奏：施凤仪管仪仗时，语贼不可用亡国之器，愿自赔十金造者；未审以何伪职管仪仗也』。徐敬时见「忠佞纪事」：『后甲午正月，有进士徐敬时，举兵广信被杀，是亦傅鼎铨、张家玉流也，附志之』）；教职一人，清苑王尔禄也。举人授伪知政使者二人，王学先（考曰：「北略」云：『庚午举人』。「传信录」云：『壬午举人』）、王顺杞。学先里居未详；顺杞顺天人，以寇急探亲宣府，降贼随入京者也。伪防御使一人，山西王皇极。伪府尹一人，平定高丹桂。伪县令三人，武大正者，里居不可详，授山东伪平原令；又宛平王仙芑（考曰：「北略」云：『第三榜特授宛平县归顺举人王仙芑山东潍县令』）、福建郑逢兰，亦授伪县令焉。生员授伪县令者一人，顺天王明。伪府尹王则尧，考选吏政府除官第七名者也。爵里不可详者，伪弘文馆学士王华、伪鸿胪少卿张鲁、伪从事王奇才、程光贞、伪司务董献廷。又有冉希舜、韩士伟、俞忠宾、张应麟者，亦不详授何伪职也。未陷京师时，武臣降贼者不列书；降于陷后者，往往为贼杀死。惟都司武进董心葵（考曰：据某氏「谈往」：『心葵名廷献』），故周延儒门下客也。贼出之狱，心葵言中国情形及江南势要，自成大赏之；顾亦不详授何伪官焉。其有降贼而未授官者，求之宋企郊。企郊曰：『诸公何不解事？新天子御极，自当另用一番人』。诸人既绝望，始以渐逃归；既未授伪职，故名亦不着。自党崇雅以下，南都逆案漏略者，悉着稗官家；其有名列逆案而今不可详者，则王承曾、向列星、李棡、王之牧、梅鹗、吴嵩允、顾大成、姜荃林八人也。

　　徐鼒曰：诸臣先后降贼，概系之壬子何？琐事类书，无足日也。不曰叛降，曰降臣何？明诸臣之初心非有背逆，偷生畏死以至此极也。夫国亡君死，为人臣者仗戈匡复、宏济艰难，计之上也；能死者次之。既不能为其上，又不肯为其次；隐忍贪昧，廉耻道丧、名辱身危，愧恨莫及如魏学濂者，亦可哀矣！吴尔埙、张家玉、傅鼎铨之晚节，自盖所谓能改过者乎！余子琐琐，诛不胜诛，连类悉数，不已猥乎！呜乎！此「春秋」三叛人名之义也。

　　闯贼杀明勋卫武臣之投职名者。

　　自二十一日百官投职名，凡勋卫武臣聚一隅，不许星散。是日，斩诸平则门外，凡五百余人。

　　徐鼒曰：曰杀投职名者何？明诸臣之非以抗贼见杀也。

　　癸丑（二十五日），闯贼拷掠明臣之犹在其官者。

　　百官之投职名也，用者既分三等授伪职。其不用者，每官用马兵二人执刀随之，驱往西华门外四牌楼街；铁索锁五人一串，驱逐如羊豕然。少迟鞭梃雨下，有仆地晕倒者。顷之，忽传伪旨云：『前朝犯官送权将军刘处分』。既至，刘方拥妓欢饮，命兵士回营守之。明日，复至刘所，以次论赃：内阁十万，部院、京堂、锦衣帅七万，科道、吏部郎五万、三万，翰林一万，部属以千计，勋戚无定数。凡输纳见银加二，首饰十不当一，衣服罗缎以次定减，珠玉玩好概不用。能缴者立搜进之，不能即严刑。一贼将领长班五十人，缉访官民藏蓄。长班一人，限日访事二件，名曰公刺；如云某有金，即拷掠。刘又造新夹棍，木有棱，铁钉连缀，夹人辄骨碎死。门立二柱，磔人无虚日。刘署不可悉容，则分置伪权将军田虎、制将军李遇，以次转属部将；至各营兵官监押健儿，皆得夹人。又有炮烙、火尺、棚弦之法，目所未睹。有贼党所夙仇者至，缚而脔割之焉（考曰：「燕都日记」曰：『贼党有夙怨，无不立报。如总兵王朴重辟在狱，子琦以千金托陈君美营干，君美欺琦而没其金；至是，琦在贼党，遣召君美，缚而脔割之』）。初令百官助饷，犹禁淫掠民间。自各官输不足额，押令称贷商贾；金银罄，则继以紬缎，商人钱货一空。又令十家一保，一家逃则十家同斩；十家中有富户，则点取籍没马骡、铜器，至薪米亦令输营。饥死、掠死者甚众，顾其名氏不可纪。其勋戚、辅臣暨朝官之着于稗官家者，等而录之如左焉。

　　掠而纳银复被杀者，勋戚大臣武职为多。最著者，成国公朱纯臣。贼至，献齐化门，与陈演表劝进。寻自成入内阁，见崇祯帝命纯臣辅东宫朱谕，因诛之，籍其家（考曰：「传信录」云：『二十二日申刻，传伪旨处斩』。按「燕都日记」云：『二十六日，降贼臣朱纯臣、陈演率百官劝进』。是纯臣不死于二十二日）。襄城伯李国桢之就缚也，自成呵之曰：『汝受天子重任，既不能坚守、又不能死节，腼颜受缚，意将何求』？叱送权将军追赃。与其妻同掠死（考曰：「传信录」云：『追赃数四，残剥而毙。其妻亦为贼所掠，褫尽底衣，抱之上马，大呼曰：「此襄城伯李国桢之夫人也」。勋臣妇女被掠甚多，无辱甚于此者』）。大学士陈演、魏藻德拘闭刘宗敏家，演献银四万两，刘甚喜；一怨仆告之，贼掘金银珠宝如仆言，遂被刑。自成之东行拒吴三桂也，先一日，演与定国公徐允祯等皆见杀。藻德纳金银万计；刘宗敏诘以首辅致乱，藻德言：『先帝无道』。宗敏怒而批其颊，掠死；并逮其子斩之（考曰：「传信录」云：『二十日午刻，同陈演留闭刘宗敏家屋中。藻德自窗隙语人曰：「如欲用我，不拘如何皆可；锁闭此房何为」？二十一日，同邱、方二相发营中羁守之；辱加拷掠，吐金银以万计。四月朔，宗敏夹讯藻德曰：「若居首辅，何以致乱」？藻德曰：「本是书生，不谙政事；兼之先帝无道，遂至于此」。宗敏曰：「汝以书生擢状元，不三年为首辅；崇祯有何负汝？诋为无道」？呼左右掌其嘴数十，仍夹不放。藻德谓用事王旗鼓曰：「愿以女奉将军为箕帚妾」。王旗鼓鄙而蹴之，唾骂不绝，益加拷掠。凡六昼夜，夹脑至裂而毙。复逮其子讯之，对以「家实无银；若父在，犹可从门生故旧措置。今父已死，何处可得」！贼挥刀斩之』。又云『魏实无女，何忍污至此！此王旗鼓面与苕溪沈氏言之』）。邱瑜（考曰：「北略」云：『将投缳未决；是夜贼拥至窝铺，用两贼帮宿，求死不得。刘宗敏逼勒助饷，押归寓，乘间服冰片死』。「传信录」云：『四月十二日，闯命斩陈演、徐允祯等。邱、方二相所系主将命监押者杀之；因以缳具进，二相各自缢』。按「传信录」是也）、方岳贡（考曰：「北略」曰：『「京抄」云：「夹，献银四千两、布四百疋，尚拷不止；乃献下江南策」。方公颇自好，必不至此；疑出仇口。云间何刚等辨揭谓：「公屡自缢不死，贼骑拥去逼降。公不屈，詈不已，遂极拷掠；凡二日夜，搜寓所仅得布袍五袭、犀带一围、钦赐元宝二锭。贼大诧曰：阁老何一贫至此？于是独不释公。继而李贼问夹者何人？贼党指公名。李曰：方某清官，安得有金银？始得释。四月十三日，贼忽拥太子出都。十七，喧传太子坠马死。公抚膺大叫，勺水不进；二十六日，整衣冠绝吭而死」。又似有意为方公周旋』。蜀人吴邦荣「国变录」注：『夹二夹，完赃三千两；不死，留用。他单又有注同陈演戮死者，均不可信』。鼒按：「传信录」近实）被掠纳银，亦以贼东行先一日见杀。先后死者，吏部尚书李遇知（考曰：「北略」引「大事记」云：『入赃四万六千两，夹死』）、英国公张世泽（考曰：「传信录」云：『世泽父惟贤，挺鞭搜宫，立先帝，有佐命勋；世泽与其夫人被掠死，仁者伤之』）、定远侯邓文明、扬武侯薛濂（考曰：「传信录」曰：『濂天性暴戾，好搒挞平民掠财；善事权要，恶不上闻。贼追其赃，被掠最酷而死，闻者称快。初濂拷掠数日，囊已竭矣。不胜再掠，诡言藏金在宅，须自发之。贼令二人舁往，其宅已为贼将占久，诸物尽为贼有矣。舁还，越二日死』）、博平侯郭振明（考曰：「传信录」曰：『振明于戚臣中颇称贤。二月初，犹募宿儒于五城设教，令民间子弟负笈就学，使贫者不以脯修，当时贤之』）、武定侯郭培民、永康侯徐锡登、镇远侯顾肇迹、西宁侯宋裕德、怀宁侯孙惟藩、太康伯张国纪、清平伯吴遵周、新建伯王先通（考曰：「传信录」云：『遵周、先通戮以祭旗』）、永宁伯王长锡、彰武伯杨崇猷、安乡伯张光灿、南和伯方履泰、都督周鉴、李国柱、刘岱、冉孔悦、驸马都卫冉兴让、锦衣卫千户梁清宏、李国禄，或追赃掠死、或贼东行时杀死；以为殉难者，谬也（考曰：计六奇曰：『勋臣之死，多不可信；盖为袭爵地也。况主其事者为吾郡之宗伯某某乎！黄金有灵，青史无色矣』）！

　　三、四品京堂掠死者：太常寺卿金坛王都，或曰释而遁也（考曰：「传信录」云：『初八日释夹，舁至家即死』。而「北略」列之幸免诸臣、「忠佞纪事」列之遁迹之臣，未知孰是？又「北略」以为崇德人；误也。据「题名碑」改）。国子监祭酒清苑孙从度，以悍妻骂贼触怒，被掠死（考曰：「甲乙史」云：『从度病卧金台会馆，有罗将军来居，孙遣仆持名刺致意。罗大怒，即骑入内验疾。孙妻素悍，迎而骂之。罗命铁索絷其颈，并舁孙过己寓，拷孙立毙。妻十指俱断，乃承史藻寄窖多金，得七千两。由是，翰林皆坐饷万金』。「国变录」云：『夹四夹，追银四百两，死于家』。「传信录」云：『追银万计，死于寓所』。银数不同，疑「甲乙史」可据。又诸书皆云祭酒，「北略」以为官太仆卿）。科道，则给事中成都顾弦、青浦李世祺、御史莆田郑楚勋（考曰：本「传信录」）、新昌冯垣登（考曰：或作登垣、或作恒登，今从「题名碑」正）、零陵陈纯德（考曰：「传信录」云：『纯德督顺天学政，撤考还京；城陷被执，死于严刑』。「忠佞纪事」亦云：『受刑之臣』。「北略」引「国难录」：『二夹留用』），皆掠死。惟新昌俞志虞，尝奏太子宜监国南京，不见听；城陷，既自缢，家人救之。突逻卒至，遂被系受掠；释至家，愤病死（考曰：本「传信录」）。或曰：纯德亦殉难焉（考曰：「明史」暨「北略」谓：『陈纯德乃城陷后自缢死者』）。

　　部属以下掠死者：工部郎中青浦李逢甲、主事湖口邹逢吉、中书博士□□吴之瑞也。掠后死者，工部侍郎常熟陈必谦（考曰：「北略」云；『必谦，常熟人；夹二次，伤被幽。同幽者展转叹息，必谦枕一石块，鼾寝如常。逃归，遇土贼伤其掌指，数日病死』）、知兴化府会稽曹惟才也。掠死复生者，兵部主事长洲申济芳也（考曰：「北略」云：『济方，长洲人；为长班所首，被执。贼谓相国之后必多蓄，而济芳实贫；夹损一足，与陈必谦同幽一兵房中。是夜，死者数人，申亦与焉；移至馆，乃复活』。「甲乙史」云：『四月初九，东报已急，在絷者尽释；惟留申济芳数人，各予绳自缢死，后各人加五棍。济芳舁归，入殓复苏』）。

　　掠未死者：兵部侍郎泰州张伯鲸，遁最早；尚书新郑张缙彦，被掠后脱身走太原，挟壮士黄冠遯而南（考曰：「北略」附记张一方、蔡元吉事云：『缙彦脱身至太原，一方、元吉投伪将陈永福，差往河南；永福疑之，留驿符不发。及缙彦计脱，奔丰峪山；着黄冠，走盘驼，地皆土黔，炙人肝而食。贼追捕甚急，忽一方、元吉俱至，遂脱于难。他书以为戮死者，误也」）；吏部侍郎孝感沈惟炳、上元雷跃龙、兵部侍郎嘉兴金之俊、谕德南昌李明睿于贼东行时释出，遁。先后被掠者，通政司参议汉中赵京仕、给事中邓州李永茂、宁都曾应遴、太仓钱增、御史莆田黄熙能、武进何肇元、郎中大兴刘献绩、黄冈朱芾煌、惠安张正声、叙州聂一心、主事澄海萧时丰、锺祥李向中、常熟赵士锦、丹阳彭敦历、怀宁刘若宜、晋江杨元锡、华亭王锺彦、中书博士□□朱国诏、光禄寺丞仙游林兰友、太常博士江津龚懋熙、知巨野县同安蔡国光也。元锡十四岁登甲科，时人荣之；既败节，诋之尤甚焉。锺彦，或云自缢死也。

　　入银不掠者，嘉定伯周奎以身免（考曰：「北略」曰：『城既破，有兵数人到府，奎厚犒之即去。已而有贼将张姓者至，踞其室；奎夫人卜氏姑媳皆自缢，卜即先后所自出也。诸子皆缚去，兵士辱奎特甚。复有权将军李至，张避去。李见奎谦让之极，颇怜之，乃以小屋数间拨与，幸免于刑死。子铉夹未死，幼子镮锺、孙澄、清、泽俱存。一云李牟数奎平日鄙吝，督令负薪担水以辱之』。「殉难实录」云：『周奎正在求死就缢之际，被贼擒去。送伪刑官三夹不死，坐赃七十万，府第、藏库、什物、田产俱没入。将军李牟据其宅』。「传信录」云：『贼之杀勋戚大臣也，奎献银十万、美女十人，得不杀；仍赏银千两』。诸说不同，并存俟考）；刑部尚书掖县张忻及其子庶吉士端入银万两，释；工部堂邑张凤翔入银，释（考曰：「传信录」误作张凤山，盖漏翔字，又涉注中山东字而误衍山字也。「北略」引野史，又误作张允翔。今从「题名碑」改正）；户部侍郎吴履中入金银不免，复进揭祈哀，释（考曰：履中被拷掠，入黄金八十两、银六百两，复受夹。四月八日，履中进揭哀恳，署衔云『原任大理寺丞升户部侍郎到任十七日吴履中』；遂释。「北略」引「国难录」云：『托周锺贿王旗鼓授大理寺卿』。未知信否也）；詹事府詹事晋江张维机与其仆同被掠，仆夺刀自刎死，维机入银释（考曰：「北略」引「国变录」云：『维机夹二夹，头篐一篐；仍夹其仆二夹，夺贼刀自刎死』。计六奇曰：『夺刀自刎烈矣！惜乎其晚也』。按六奇误以仆之自刎为维机自刎也。「传信录」云：『维机官正詹，其仆同系，共拷掠。一仆不堪，夺刀自刎死；维机至夹及脑，入赃释』。无自刎事也。又「北略」以维机官吏部侍郎，与「传信录」亦异）。又少詹事井研胡世安、谕德济宁杨士聪（考曰：「传信录」云：『被执，以贼卒王敦武食其先公之德，力护不加刑；入赃，释』。「北略」以为伪户政府少堂；并引徐凝生「国难纪」云：『亲见门黏钦授官衔』。按伪户侍有杨王休、杨建烈二人，或因姓杨而传闻致误欤）、编修程乡李士淳、检讨桐城方以智（考曰：「北略」云：『以智充定王讲官，闻变走出；遇苏人陈伯明，仓卒通名，相与叹泣。陈留至寓所一宿，次早家人同四卒物色及之，挟往见伪刑官，逼认献银若干；后乘间逃归』）、御史山阴吴邦臣、前凤阳总督嘉祥高斗光、郎中顺天沈自彰（考曰：「史外」作沈日彰）、主事山阴丁时学，皆先后入银，释；侍讲方拱干以美婢赂贼将罗姓者，释（考曰：「北略」、「传信录」并云：『拱干闻城破，尚卧床上。引刀割须未及半，为家人抱持，旋止；竟为贼执。方以美婢四人赂贼将罗姓者，得免夹；随为何瑞征、杨廷鉴力荐可为宰相。盖瑞征乃其同年、廷鉴其门生也；方家眷悉住廷鉴寓中。四月初三夜，伪尚书张嶙然骑至方所，深谈良久；云「不日大用，老先生无过虑」。此系方一小童逃回南都所言。小童甚狡，罗将复欲得之，方已许赠；此童畏贼，逃回。回时方尚未实授官，但青衣小帽，额帖黄纸「顺」字耳』）！

　　释而留用者，户部侍郎淄川王鳌永、静海王正志、工部侍郎宛平刘余佑（考曰：「北略」引「野史」云：『贼兵大索本地乡绅，如周锵、刘余佑、梁以樟、米万锺、吴邦臣、沈自彰等，咸蜂聚其家，恣意掠取，与籍没无异』。按周锵、梁以樟、米万锺不见他书，附志于此）、顺天府尹栖霞郝晋也（考曰：「传信录」以为官刑部侍郎。又郝晋、郝杰，郝皆作霍，误也。今从「题名碑」正）。

　　入银仍不释被掠者，御史平湖曹溶（考曰：「传信录」云：『被获重掠，悉索寓中，纳二百两。贼心未厌，严刑伤足；舁出，又纳五十两，发王旗鼓再拷。王为山右诸生，尝读溶文，谕杨枝起招之受职，以创不能行。又数日，闯遁，客劝其倡守城以待太子，而遇大清』）、教授昆山沈浣先也。自张伯鲸以下，或死或不死，无能以义屈贼者。惟刑部员外郎麻城陈鹏举不投揭，被执；叱使跪，不屈，椎击几毙；其仆请以身代，贼义而两释之。又知州周之茂者，亦麻城人，亦以不跪折臂死；为能挺然不屈于贼焉。

　　初贼之拘絷百官也，半勋戚文武大臣，不及闲秩；既各以事触贼怒，而贼党之乘势横行者，遂以次拘絷，而鲜能脱免。以削发被拘者（考曰：「北略」「补遗」载：宋献策疏曰：『明朝削发奸臣，吏政府不宜授职。此辈既不能捐躯殉难以全忠义，又不肯委身归顺以事真主。顾乃巧立权宜，徘徊歧路；忠节既亏，心迹难料』云云。自成批云：『削发奸臣，命法司严刑拷问，吏政府不得混叙授职』），谕德韩城卫允文、中允宣城杨昌祚、编修瑞安林增志、溧阳宋之绳、主事南昌吴孳昌、中书科中书福州陈翔、行人羁州郝杰、鄞县谢于宣、进士□□李起龙。之绳以杨廷鉴、周锺之荐于王旗鼓也，囚而不夹；起龙亦以疯，免夹焉。以投井被拘者，中书博士金坛吕兆龙（考曰：「明史」：『给事中吕兆龙』）；释后遁以涂面伪聋被拘者，庶吉士新喻万发祥；以抗言愿回籍被拘者，行人福安刘中藻：俱夹而后释焉（考曰：「传信录」以万发祥为伪县令、刘中藻为酷刑死，皆误也）。爵里不可详者，有张昌龄、李天桂、宋之显、吴伯宗、范志方、张泰征（考曰：本「传信录」小字注）；或夹死、或不死。又有拘而未夹者，有杨若桥、汪光绪（考曰：「北略」引「国变录」）；爵里亦不可详也。既而伪军师以帝星失明，奏请停刑，然死者已过半矣。有御史某得为宗敏幕客，歌唱狎昵，独免于祸。降官之年少者，戏弄至不可道焉。

　　徐鼒曰：不曰拷掠明臣之投职名者何？纪实也。诸臣亦有以不投职名被絷者矣，然则何以不别白之？曰：无足论也。诸臣既不能以死报国，又不能遁迹保身，依违不决，以陷于囚虏，辱亦甚矣！吾恶乎别白之。「礼」曰：『刑不上大夫』，养廉耻也。有明待士孔厚，独廷杖一事，历代所无；上既不以廉耻待其下，下亦不以廉耻自待。势去柄移，毒痡遂遍，岂天所以报作法之凉欤！不然，何酷烈之似也！

　　闯贼纵其党淫掠。

　　贼之初入城也，禁淫掠，杀犯罪者四人；民间信之，嘻嘻自若。既而，贼将距巨室、籍子女为乐。而兵士以搜马、搜铜为名，沿门蜂聚；初曰借锅爨，少焉曰借床眠，顷之曰借汝妻、女、姊、妹作伴。藏匿者遍搜，不得不止。爱则搂置马上，或一贼挟三、四人；不从则死，从而不当意亦死，一人而不堪众嬲者亦死。安福胡衕一夜妇女死者三百七十余人。有士子以女被奸告之贼官，贼官谓女曰：『汝认奸，便斩头』！遂坐诬，杀士子。伪兵政府侍郎王某为同乡人示禁兵掠，刘宗敏大怒，诉诸自成，罢职系狱；越宿出之。有徽州人汪箕者，赀数十万，计家室不保，乃献下江南策，愿为先锋前进。自成喜，以问宋献策；策曰：『此蝉脱壳之计也』。自成悟，箕遂掠死。

　　甲寅（二十六日），明降贼诸臣劝进。

　　诸臣表有云：『独夫授首，四海归心；比尧、舜而多武功，迈汤、武而无惭德』。南中所传为周锺语者也。自成遂诈称符命，出铜炉、漆盒各一，刻永昌年月日文，云得之大内；又诈饰番僧，称西域天笠国知中国有新天子登极入贺者。自成偶升御座，内臣进冕旒，头痛如裂。又见白衣人长数丈，手剑怒视；座下龙爪鬣俱动。见宫中御用服器辄震慑，若有物凭之：以此不敢遽僭号。至四月朔，宋献策奏帝星不明，宜速正位；牛金星亦以为言。乃释鸿胪寺官之被拘者，复原官习仪以候即位。自成尝至万寿山观将士骑射，从者数千人。

　　乙卯（二十七日），明吴三桂袭杀闯贼兵，遂据山海关，乞降于我大清。

　　三桂字长白，南直高邮人，辽东中后所籍；提督京营吴襄子也。崇祯初，以武举历官都督、指挥。后襄坐失机下狱，擢三桂总兵。十四年（一六四一），蓟辽总督洪承畴出山海关，会八总兵于宁远；三桂偕王朴（考曰：朴一作朴）、马科、杨国柱等与大清兵战于松山。国柱败殁，朴诛；而三桂仅镌秩。未几，奉命镇宁远，所部精兵四万、辽民七、八万，皆耐搏战；而彝丁突骑数千，尤骁悍：北门锁钥，恃无恐。既而闯贼日逼，乃起襄提督京营；旋封三桂平西伯，征其兵入援。三桂徙宁远五十万众日行五十里，比至丰润，而京师已陷；遂顿兵山海关，犹豫未有所决。自成执襄，令作书招三桂曰：『汝以君恩特简，得专阃任；非真累战功、历年岁也，不过为强敌在前，非有异恩激劝，不足诱致。此管子所以行素赏之计，而汉高一见韩、彭即予重任，盖类此也。今尔徒饬军容，徘徊观望，使李兵长驱直入；既无批吭捣虚之谋，复乏形格势禁之力。事机已去，天命难回；吾君已逝，尔父须臾。呜乎！识时势者，亦可以知变计矣！昔徐元直弃汉归魏，不为不忠；子胥违楚适吴，不为不孝。然以二者揆之，为子胥难、为元直易。我为尔计，不若反手衔璧，负锧舆棺。及今早降，不失通侯之赏，而犹全孝子之名。万一徒恃愤骄，全无节制，主客之势既殊，众寡之形不敌；顿甲坚城，一朝歼尽，使尔父无辜并受戮辱；身名俱丧、臣子均失，不亦大可痛哉！语云：「知子者莫若父」。吾不能为赵奢，而尔殆有疑于括也。故为尔计：至属至属』！遣降将唐通赍书并银四万两犒师，而别令贼帅率兵二万守关拒之。三桂得书，遂令贼将入关代守，而自率精锐赴燕京降。行至滦州矣，途遇其父妾某与一逃奴偕；问曰：『吾家无恙乎』？曰：『籍之矣』！『吾父无恙乎』？曰：『拘絷矣』！三桂沈吟久之，厉声曰：『我那人亦无恙乎』？那人者，爱姬陈圆圆也，三桂以千金得之某戚家（考曰：陈圆圆，诸书亦作陈沅，亦作陈圆。按吴伟业「圆圆曲」、钮玉樵「觚剩」、沈虬「圆圆偶记」、陆次云「圆圆传」俱作陈圆圆，今从之。又三桂得圆圆始末，诸书各异。「传信录」云：『十六年春，戚畹田弘遇游南京，吴阊歌妓陈沅、顾寿名震一时。弘遇欲之，使人市顾寿得之。而沅尤幽艳，价绝高；客有干弘遇者，以八百金市沅献之。是岁，弘遇还京，病卒。吴襄入京，三桂遣人持千金随襄入田弘遇家买沅。闯入京师，伪权将军刘宗敏处田弘遇第，闻寿从优人潜遁，而沅先为吴襄市去，乃枭优人七人而系襄索沅。襄具言遣送宁远已久，宗敏坚疑不信，故掠襄』。「北略」诸书并同。陆次云「圆圆传」略曰：『田畹者，怀宗妃之父也。甲申春，流氛火炽，妃谋所以解帝忧者，进圆圆。帝穆然，旋命归畹第。闯迫畿辅，帝急召三桂对平台，锡蟒玉、上方，守山海关。寇既深，长安富贵家胥皇皇；畹忧甚，圆圆曰：「当世乱而公无所依，祸必至；曷不缔交于吴将军？吴慕公家歌舞有时矣；公盐于石尉不借人看，玉石焚时，能坚闭金谷邪？盍以此请，当必来」。畹然之，躬迓吴观家乐。出群姬调丝竹，皆殊秀；一淡妆者，情艳意娇，三桂不觉其神移心荡也。顾谓畹曰：「此非所谓圆圆邪？洵足倾人城，公宁勿畏而拥此邪」？畹不知答。酣饮间，警报踵至。畹前席曰：「设寇至，将奈何」？吴遽曰：「能以圆圆见赠，吾当保公家先于保国也」。畹勉许之。吴即命圆圆辞畹，择细马驮之去。帝促三桂出关，三桂父襄恐帝闻其子载圆圆事，留府第。三桂出而闯贼旋拔城矣。闯向襄索圆圆，且籍其家而命其作书以招子也，襄进圆圆；自成惊且喜，遽命歌奏吴歈。自成蹙额曰：「何貌甚佳，而音殊不可耐也」？即命群姬操阮筝琥珀，己拍掌以和之。顾圆圆曰：『何如」？圆圆曰：「此曲祗应天上有，非南鄙之人所及也」。自成甚嬖之。及怒戮吴襄并其家口，欲杀圆圆；圆圆曰：「闻吴将军卷甲来归矣！徒以妾故兴兵；杀妾何足惜，恐其为王死敌，不利也」。自成欲挈圆圆去，圆圆曰：「妾岂不欲从大王行，恐吴将军以妾故而穷追不已也。为大王计，宜留妾缓敌，当说彼不追以报王之恩遇也」。自成然之。三桂既得圆圆，旋受王封，时命圆圆歌。圆圆歌「大风」之章以媚之；吴酒酣，恒拔剑起舞，作发扬蹈厉之容。圆圆奉觞为寿，以为其神武不可一世也。

　　吴益爱之，专房之宠数十年如一日。其蓄异志，阴结天下士，相传多出于同梦之谋云云』。鼒按：诸书皆云圆圆为刘宗敏所得，不云事闯；又诸书不云圆圆入宫。惟此传与钮玉樵「觚剩」、沈虬「圆圆偶记」言之，而所记入宫之事又微异。陆云由田畹与贵妃进之；钮、沈两君则云由周嘉定伯及母后进之。又圆圆为女道士事，此传亦无之。「觚剩」略云：『崇祯末，流氛日炽，而大江以南民物晏如，方极声色之娱，吴门尤盛。有名妓陈圆圆者，花明雪艳，独出冠时。维时田妃擅宠，两宫不恊；烽火羽书相望于道，宸居为之憔悴。外戚周嘉定伯以营葬归苏，将求色艺兼绝之女，由母后进之，以纾宵旰忧，且分西宫之宠；出重赀购圆圆，载之以北，纳于椒庭。一日侍后侧，上见之，问所从来。后对：「左右供御，鲜同里顺意者；兹女吴人，且娴昆伎，令侍栉盥耳」。上念国事，不甚顾，遂命遣还；故圆圆仍入周邸。延陵方为上倚重，奉诏出镇山海，祖道者绵亘青门以外；嘉定伯出女乐佐觞，圆圆在列，延陵深属意焉。诘朝，使人道情于周，周许诺。延陵千金为聘，限迫即行，未及娶也。嘉定伯盛具奁媵，送其父襄家。未几，闯陷京师，贵臣巨室悉加累系；初索金帛，次录人产，襄亦与焉。闯挟以招其子，许以通侯之赏。家人潜至帐前约降，忽问陈娘何在？使不能隐，以籍入告。延陵遂大怒，按剑曰：「大丈夫不能自保其室，何以生为』！即作书与襄诀，勒军入关，缟素发丧，随天旅西下，殄贼过半。贼愤襄，杀之悬其首于竿，襄家三十八口，俱遭屠戮。盖延陵已有正室，亦遇害；而圆圆翻以籍入无恙。闯；弃京出走，各委其辎重、妇女于途；延陵追度故关至山西，昼夜不息，尚未知圆圆之存亡也。其部将已于都城搜访得之，飞骑传送。延陵方驻师绛州，闻之大喜，结五彩楼，备翟茀仪亲往迎迓。顺治中，延陵进爵为王，圆圆将正妃位，辞不承命；延陵乃别娶中阃。后妇悍妒，圆圆能顺适其意，屏谢铅华，独居别院。圆圆之养姥曰陈，故幼从陈姓；本出于邢，府中皆称邢太太。久之，延陵潜蓄异谋，邢窥其微，以齿暮请为女道士。戊午，滇南平，籍其家；俱入禁掖，邢氏独不见于籍云』。沈记略同「觚剩」。鼒按：诸传记非有真据，皆依附吴伟业「圆圆曲」而为之词；存之以广异闻可也。又陈其年「妇人集」亦云：『圆圆字畹芬，戚畹武安侯劫置别室中。侯，武人也，圆圆苦不自得云』）；以边事急，留之京师，为伪权将军刘宗敏所得。奴不能隐，曰：『籍入矣』！三桂投几于地，须髯奋张曰：『大丈夫不能保一女子，何以生为』？叱左右斩来使。参将冯有威进曰：『当收其金币，使彼不及备；何必杀此伪官』！三桂遂佯喜曰：『愿一见东宫而即降』。报书复命。益募兵至七千人，卷斾驰还，袭杀贼守关兵；贼将负重伤逃。三桂遂据山海关，与副将夏登仕等歃血盟。而登仕本秦人，有降贼心；三桂知之，酒次以女许字登仕，割襟定约。委诸将守关，而己任战事。遣副将杨坤、游击郭云龙奉书乞师于我大清，略曰：『三桂以蚊负之身而镇山海，思坚守东陲而巩固京师也。不意流贼犯阙，奸党开门；先帝不幸，九庙灰烬。今天人共愤，众志已离，其败可立待。我国积德累仁，讴思未泯；各省宗室如晋文、汉武之中兴者，容或有之。三桂受国厚恩，欲兴师问罪；奈京东地小，兵力未集。乞念亡国孤臣忠义之言，合兵以灭流寇；则我朝之报北朝，岂惟财帛而已哉！将裂地以酬，不敢食言』。

　　先是，我章皇帝命摄政睿亲王多尔衮率兵经略中原；既得三桂书，乃命汉军赍红夷炮进发山海关。自成闻三桂之据关也，切责刘宗敏而遣唐通统兵御三桂，又遣白广恩往永平救援。

　　徐鼒曰：曰袭杀闯贼兵何？不予三桂以讨贼之名也。其始也，国破君亡，托于父命，则稽首降贼；既以床第之私，效倚庭之哭。彼其昏淫顽逆之心，曷尝有一君父仇仇之说哉！而论者仅诛其晚节，犹盛称其复仇，抑远于诛意之旨矣！

　　明总漕巡抚路振飞、巡按御史王燮治兵淮安。

　　振飞既遣金声桓等将兵防河，乃会淮安七十二坊集义兵，坊举生员二人为坊长、为副令；自为操演，戒作辍，夜则巡逻以备非常。既闻京师陷，振飞集绅士出塘报于袖中曰：『代我者至，将缚我出迎乎？抑勉力一守乎』？振飞泣，众皆泣。乃散漕粮四千石于民，与按臣王燮同心固守，淮城以安。

　　徐鼒曰：前书振飞防河、燮诛贼党矣，此并书何？嘉二臣之协和也。往者辽东之败，城非卑陁也、兵非寡弱也，经抚不和，遂溃散而不可复收耳！夫大厦非一木所支；戮力同心，庶济艰险。彼怙权相轧者，亦有愧于二臣哉！  
　 
卷第五

　　夏四月戊午朔，明南京兵部尚书史可法誓师勤王，次于浦口。

　　可法，字宪之，号道邻；大兴籍，祥符人也。世为锦衣百户。母尹氏，方娠，梦文天祥入其舍，生可法。以孝闻，亦慷慨自许。好读书，举崇祯戊辰（一六二八）进士；累官南京兵部尚书，参赞机务（甲申三月以前，事详「纪传」）。

　　是月朔，闻贼犯阙，乃与户部尚书高弘图、工部尚书程注、都察院右都御史张慎言、兵部侍郎吕大器、翰林院詹事兼侍读学士姜曰广、太常寺卿何应瑞、应天府府尹刘士祯、鸿胪寺卿朱之臣、太常寺寺丞姚思孝、吏科给事中李沾、户科给事中罗万象、河南道御史郭维经、山东道御史陈良弼、广东道御史周元泰、山西道御史米寿图、陕西道御史王孙蕃、四川道御史朱国昌誓告天地，驰檄勤王。檄曰：『窃闻遭时有道，类多以文事之盛而绌武功；遭会非常，正可以国恩之洪而征臣节。故天宝乱而常山、睢阳之事着，靖康靡而宗泽、李纲之气烈。彼皆慝从上作，衅可预知。然且侠骨铮铮，与艮岳之峰而并厉；义风烈烈，拨霓裳之奏以争鸣。况休命笃于上天、明德光于青史，有若本朝者乎？力扫凶氛，二祖之廓清，号同盘古；治从宽简，累朝之熙洽，象拟华胥。乃至今上特兴，宏谟益备；孝庙之温恭俨在，世宗之祖武重光。当冲龄而埽恭、显之氛，立清宫府；于召对而发龚、黄之叹，总为编氓。以寇起而用兵，是虐民者寇也，而兵非得已；以兵兴而派饷，是糜饷者兵也，而饷非自私。顾犹诏旨勤颁，有「再累吾民」之语；每遇天灾修省，无一时自逸之心。蔬膳布袍，真能以天下之肥而忘己之瘦；蠲逋宥罪，不难以一人之过以就臣之名。是宜大业之宏昌，何意诸艰之骈集！理诚莫解，事有可陈。思为苍生而得人，上之张罗者诚广；责以赤心而报主，下之自矢者难言。家家有半闲之堂，事事同小儿之戏。果能功名比曹武惠，讵妨好官之得钱；竟无肝胆似汉淮阴，曾念一人之推食！成俗大都尔尔，贤者亦并悠悠。壅蔽实繁，担当何状？图之不早，病已成于养痈；局尚可为，涉必穷于灭顶。悲夫！悲夫！边尘未殄，寇焰旋腾；血溅天潢，烽传陵寝。秦称天府，谁能封以一丸？晋有伯图，无复追其三驾。乃者介马横驰夫畿辅，羽书不绝于殿廷；南北之耗莫通，河山之险尽失。天威不测，极知汉天子自有神灵；兵势无常，岂得谢太傅但凭歌啸。留都系四方之率，司马有九伐之经。义不共天，行将指日；克襄大举，实赖同仇。请无分宦游、无分家食：或世贵如王、谢，或最胜如金、张，或子虚之以赀起，或挽辂之以谈兴；乃至射策、孝廉、明经、文学，亦往往名班国士，橐为里雄。合无各抒壮谋、各团义旅，仗不需于武库、糗无壅于郇厨，飞附大军，力争一决。但群策直承黄钺，岂贼运得有白头？丑类立歼，普天大酺。此则万代之所瞻仰，虽九庙亦为之盐临者也。倘策未暇于即戎，必义且先于助饷；多或抵小国之赋，少则割中人之家。幸济危机，何弦高之牛足惜！即非长物，亦曹洪之马是求。各付有司，转输留计。此则事弥从变，气易为豪。至登垄巨商、联田富室，若与缙绅并举，亦自分谊攸殊。然使平准法行，即阳翟之雄，岂得举其奇货；又如手实令在，将处士之号，未可保其素封。凡称多算之有余，总赖圣恩之无外；欲与共为义士，多方亦赖同盟。偶值佳缘，毋忘善诱。譬以同舟之谊，但凡在千八百国，畴非王臣？揆诸恤纬之心，决不至二十四城，遂无男子。呜乎！亲郊乃雍容之事，唐庄尚有崇韬；出塞本侥幸之图，汉武乃逢卜式。矧兹何日？敢曰无徒；不惟社稷之忧，即是身家之算。始贼之巧于为饵，时亦有优孟之仁；迨我之既入其樊，莫不婴地狱之罚。齐姜、宋子，相率而入平康；珠户绮窗，所过便成瓯脱。来俊臣之刑具，则公卿之被拷者痛尝；郑监门之画图，与老弱之受害者酷肖：是皆难民所说，足令听者寒心。夫连岁报陷，如西安、太原、武昌等处，皆行省也；其中金穴，何止一家？若一时之牛酒不乏，虽八公之草木可驱；只坐一悭，遂成胥溺，岂不冤哉！欲图稳着，须问前车。诚清夜而念上恩，虽何曾之万钱，有难下咽；更援古以筹时策，岂王衍之三窟，便可藏身？同舟即是一家，破巢必无完卵：可不思之、思之又重思之哉！法等智不足以效谋，愤何辞于即死；实切执殳之愿，辄通托钵之呼。人理尚存，我求必应。如缠情阿堵，绝念封疆：睢阳之援竟停，则霁云抽誓言之矢；荆州之粟独拥，则温峤有回指之旗。封章上达于北辰，奋笔敢驾于南史；是为过计，亦属痴衷。见起君亲，约昭天日；法等无任斫地呼天、搥心沥血之至』。渡江抵浦口，闻北京陷；可法痛哭，首触柱，血流至踵。议提兵决战，群僚诸将请先择君以定南都；可法乃身还南京。

　　是时勤王之师，南都诸臣，外有在籍兵部侍郎徐人龙、主事雷演祚、浙江台绍道傅云龙与台州知州关继缙、通判杨体元、推官张明弼、知县宋腾熊、在籍前靖江知县临海陈函辉，又临川佥事曾益、吴郡诸生王圣风、徐珩等皆刑牲誓师，各有檄文，并不著录。惟陈函辉一檄为世所传，文曰：『呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒击江涛。鸣乎！三月望后之报，此后盘古而蚀日月者也。昔我太祖高皇帝手挽三辰之轴，一埽腥膻；身锺二曜之英，双躯诚、谅。历年二百八纪，何人不沐皇恩？传世一十五朝，寰海尽行统历。迨我皇上，御宇十有七年于兹矣。始政诛珰，独励震霆作鼓；频年御敌，咸持宵旰为衣。九边寒暑，几警呼庚呼癸之嗟；万姓啼号，时切己溺己饥之痛。虽举朝肉食之多鄙，而一人辰极之未迁。遽至覆瓯，有何失序？呜乎！即尔纷然造逆之辈，畴无累世休养之恩？乃者焰逼神京，九庙不获安其主；腥流宫寝，先帝不得正其终。罪极海山，贯知已满；惨深天地，誓岂共生！鸣乎！谁秉国成，讵无封事？门户膏肓，河北贼置之不问；藩篱破坏，大将军置若罔闻。开门纳叛，皆观军容使者之流；卖主投降，尽弘文馆学士之辈。乞归便云有耻，徒死即系忠臣。此则劫运真遭阳九百六之爻，而凡民并值柱折维裂之会矣！安禄山以番将代汉将，帐中猪早抽刀；李希烈自汴州奔蔡州，丸内鸩先进毒。凤既斩于京口，剖尸之僇安逃；景亦毙于舟中，跛足之凶终尽。无强不折，有逆必诛；又况汉德犹存，周历未过！赤眉、铜马，适开光武之中兴；夷羿、逄蒙，难免少康之并僇。臣子心存报主，「春秋」义大复仇。业赖社稷之灵，九人已推重耳；诚愤汉贼之并，六军必出祁山。呜乎！迁迹金人，亦下铜盘之泪；随班舞马，犹嘶玉陛之魂。矧具须眉，且叨簪绂！身家非吾有，总属君恩；寝食岂能安，务伸国耻。握拳透爪，气吞一路鼓鼙；啮齿穿断，声断五更鼓角。共洒申包胥之泪，誓焚百里视之舟。所幸泽、纲张翼宋之旗，协恭在位；愿如恂、禹挟兴汉之钺，磨厉以须。二三子何患无君，金陵咸尊正朔；千八国不期大会，江左赖有夷吾。莫非王土、莫非王臣，吾请敌王所忾；岂曰同袍、岂曰同泽，咸歌与子同仇。聚神州赤县之心，直穷巢穴；抒孝子忠臣之愤，歼厥渠魁！班马叶乎北风，旗常纪于南极。以赤子而扶神鼎，事在人为；即白衣而效前筹，君不我负。一洗欃枪晦蚀，日月重光；再开带砺山河，朝廷不小。海内共扶正气，神明盐此血诚。谨檄』。未几，奉南都诏，不许草泽勤王，诸路兵皆罢。

　　徐鼒曰：曰次于浦口何？讥之也。顾炎武之言曰：『陪京向称重地，兵马整饬有素。一闻贼逼京师，即当星驰赴援，奋不返顾；今先帝大行旬余日矣，至是始议勤王，于被发缨贼逼京师，即当星驰赴援，奋不返顾；今先帝大行旬余日矣，至是始议勤王，于被发缨冠之义何居』？夫是时桐、庐、光、汝之贼，窥伺陪京，势难轻动；况千里赴援，鞭长莫及。炎武之论，毋乃刻诸！顾鼒以为不然者，闯贼陷潼关、破榆林、残全晋、蹂宁武，两月前已骎骎有逼长安之势矣。使诸君子先期誓众，卷甲星驰，则怀光至而奉天围解，西平入而九庙重安。又何至以柏举之亡，劳申包胥倚庭之哭；米贼之拒，启法孝直献蜀之谋哉？君子谓秦伯河上之师，不足以言勤王也。

　　辛酉（初四日），明降贼臣巩焴毁太庙神主。

　　时伪礼政府已改定朝仪、官职、名号、士大夫相接体制，刊刻成书；暨登极、演礼、颁诏、释菜、郊天、祀庙之期。焴不俟期，即于是日移太祖神主于历代帝王庙，余悉烧毁。

　　徐鼒曰：书盗例不名，焴何以名？特诛之也。焴为明之大臣，非牛、宋侧陋失志之人比也。

　　廉耻之不惜、伦常之不知，并鬼神在天之灵亦不畏。盖乱臣贼子中，无忌惮之尤者矣！故书名以诛之。

　　闯贼命其党考选举人。

　　是日，牛金星吉服至吏政府，同宋企郊考举人（考曰：「燕都日记」云：『出「天下归仁焉」、「莅中国而抚四夷也」、「自天佑之吉旡不利」等题』。又云：『顺天伪尹考童生，出「天与之」及「大雨数千里」。考生员，出「若大旱之望云霓也」等题』）。就试者七、八十人，取者实授举人；不取者革退。伪示各省，乡试于中秋举行。其三考吏员、监生告考者，俱不许焉。

　　丙寅（初九日），闯贼铸九玺，不成。

　　自成既定登极期，癸亥（初六日），召父老至武英殿问民间疾苦。乙亥（十八日）释诸在系官，遣伪将董学礼率兵南下、白某催饷天津；又遣大小智勇果毅伪将军分驻北直等处。畿内、山东、河南赴任伪官多秦、晋生员之无赖者，奸淫贪杀，民不聊生，盗贼四起。临淄、济南之间，行道不通。武定州东南市皆贼，滨州城外杀人如麻。自成号其老营兵为老本，给米止数斛、马豆日数升，老本颇怨之。

　　先是，铸永昌钱，字不成文；是日，铸九玺又不成，自成始惧。

　　徐鼒曰：自成发难荆、襄，流毒秦、晋；荡神京，残原庙。彼其心岂自以为盗贼哉？盖亦以天命自疑矣！劫运既终，诈力亦屈；向之狂噬而莫抵御者，卒亦不能全躯命而逭天诛。虽曰凶恶使然，抑孰非天为之哉？特书之，见神器之不可力争也。

　　己巳（十二日），闯贼率众拒吴三桂，大杀明勋戚大臣。
  </div>
  <div class="pagination">
   <a href="小腆纪年_page7.html">
    上一页
   </a>
   <span>
    ...
   </span>
   <a href="小腆纪年_page3.html">
    3
   </a>
   <a href="小腆纪年_page4.html">
    4
   </a>
   <a href="小腆纪年_page5.html">
    5
   </a>
   <a href="小腆纪年_page6.html">
    6
   </a>
   <a href="小腆纪年_page7.html">
    7
   </a>
   <span class="current-page">
    8
   </span>
   <a href="小腆纪年_page9.html">
    9
   </a>
   <a href="小腆纪年_page10.html">
    10
   </a>
   <a href="小腆纪年_page11.html">
    11
   </a>
   <a href="小腆纪年_page12.html">
    12
   </a>
   <a href="小腆纪年_page13.html">
    13
   </a>
   <span>
    ...
   </span>
   <a href="小腆纪年_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
