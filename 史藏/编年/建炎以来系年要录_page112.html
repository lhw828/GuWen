<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 112 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 112 页/共 115 页</h1>
    <div class="content">丁酉诏吴璘于关外募勇士充效用不剌手面每及三百人差官部押赴行在 太府少卿总领四川财赋王之望言诸州人户典卖田宅合收契税钱失陷最多盖缘所收窠名七分隶经总制三分属系省诸州以系省所得既少不复经意其在民间已交易契书不行拘催投印已纳在官钱物亦不尽实收附今欲将四川州县田契税钱从本所措置拘收将收到钱取新立经总岁额及系省数目拨还逐处外余数乞不立为额仍免分隶诸司尽拨赴本司应副大军支遣无损于民有利于官所补不细从之时军事方兴调度日急之望一日与官属泛舟嘉陵江酒酣谓左宣教郎本所干办公事何耆仲曰吾比得蜀中富民隐契税钱可以佐调度耆仲曰今日之事纵如绍兴初用兵时冉家湾丁刘圈和尚原醲赏之数在本所之积犹枝梧奈何当困毙之余自戕其根本且向之富民即今之鬻田者设有隐税所得几何公前日持无科配之说今遽行此与科配何异之望不从于是遣官置司会三年飞甲之籍限满不首许诸人告依法论罪以田宅准元价三分之一没官以没官之半给告人凡嫁资遗嘱及民间葬地隐其直者视邻田估之虽产去券存亦倍收其赋于是岁中得钱四百六十七万余引而极边所捐八郡及泸夔等未输者十九郡不与焉绍兴三十二年十月王之望申已委官去处三十三州合纳钱四百六十七万九千九百三十九道系则今年十月终申到数下项一十九州近方委官未见申到数目黎卢龙巴忠兴施黔剑文金夔阆达州南平梁山大安军富顺太宁监下项八州系边远去处更不差官威茂珍阶成西和凤州长宁军下项五州陈首未尽见行展限成都府阆简涪万州详见本年月之望因劾耆仲离间他司遂罢去耆仲青城人也 
　　戊戌显仁皇后禫祭上行礼于别殿 敷文阁待制知临安府赵子潚献犒军钱十五万缗诏特转一官 是日金国都督府遣人持檄来镇江军议和初金主亮既殒诸军喧嚣不定户部尚书梁球球广宁人已见绍兴二十六年十二月赵甡之遗史称有梁尚书者而无其名按范成大揽辔录称球此时为户部尚书故知即其人也员兴宗记采石始末称十一月九日金主鞭梁大使一百又称众杀金主并杀梁大使注名球引亮来采石者按梁大使乃汉臣兴宗误也闻乱驰入曰事巳如此固无可奈何然方与敌国相持不知何以善后众皆不言球曰当抚定诸军勿使嚣乱徐思计策可也众稍定球乃草檄言班师讲好事访闻瓜洲所俘成忠郎张真即遣之南渡 
　　是月四川黎州虚恨部蛮兵掠犍为之笼篷堡武节郎成都等路第一副将郑祥等四人为所杀堡在赖因铜山之间距县三百余里自绍圣后蛮不由此路入寇民耕殖安土成聚先是蛮王历阶与其子蒲底判官田三二继死历阶绍兴二十八年死蒲底三二二十九年死蒲底之子袁弄始八岁其首领热具等三人用事至是热具夜率千余人由离弩山路犯笼篷堡会乡民有入箐采蜜＜虫葛＞者蛮因迹而袭之掳男女千余人以长绳系缧联贯数十或使持负□□卤掠所得而去其日己卯也蛮分兵袭赖因寨提点刑狱公事王濯命祥等引官军射士蹑之祥与赖因人约兵近则举狼烟使城中出守兵相应次小叟道崄峡蛮急扼其前犍为县尉以射士御之蛮乘高堕石飞楯中官军官军多死祥敛众临水阵不成列仓卒不能具狼烟又蛮以兵缀赖因城中不能出兵前锋始交官军惧稍稍溃去蛮乘山行分兵出其后合击之祥不能军易士卒服亦将遁有军士持鼓进曰此可涉也祥从之蛮因其嚣溃鼓噪蹙之余众悉赴水死祥与部将王忠犍为尉嘉眉巡检暨禁兵射士六百余人皆殁蛮断其首取其器械使其王子亲军数百人服之明日阵于赖因城下阅其俘而归至青孤山天大雪迷不能进裴回赖因之下者数日州人犹惊溃守臣李莘民命撤东津浮桥之竹絙以待之闻者皆笑制置使王刚中遣正将李毅发八州兵千余人来援毅至荣丁寨遣二校以四百人觇蛮闻官军集欲亟去相望数里众惧且溃二校不能止提刑王濯又檄毅毋輙杀军益戢居数日蛮复由离弩山路按队徐行而去毅发卒搜山得一死蛮断其首告捷于成都事闻诏祥等各官其一子于是始以官兵二百人偕土丁戍其地焉 总领四川财赋王之望言四川自今调发诸头项军马十余万众与金兵对垒已经八九十日用度浩瀚其累年桩积并朝廷前后拨降钱物准备应副已经欠阙而支费名色增创愈多深恐有误大计之望到任一年虽报警急并不曾申奏乞分文钱物盖以东南用度至广粗怀体国之心若稍能了办实不忍更有干请今势不得巳合控告朝廷谨分项条画收支见在并阙少数目及前此用兵获降指挥利害曲折申尚书省伏乞特赐体念速降指挥之望此申不得其月日以状中所云对垒八九十日考之当在此月下旬故且附月末或可移附此月二十九日丁酉申明白契劄子之前先是朝廷以军兴出度牒五千道赐本所为军费至是又以四路上供钱五十万缗与之降度牒拨上供此并据隆兴元年之望辨白契劄子所云修入日历无之当考其月日 
　　建炎以来系年要录卷一百九十四 
　　建炎以来系年要录卷一百九十四金人地名考证 
　　叶噜原书作耶鲁与金史同并误今改正 
　　齐芬珠彻原书作乞伏赤朱误改见卷一百九十二 
　　齐克绅原书作赤盛误今改正 
　　萨里罕原书作撒离曷误改见卷十一 
　　乌珠原书作兀术误改见卷一 
　　扎巴原书作遮巴卷一百九十九又作鹧巴并误今改正 
　　乐嘉努原书作乐家奴误今改正 
　　阿里原书作阿列误改见卷三 
　　穆尔古原书作母里哥误今改正 
　　唐古原书作唐括误改见卷一百六十 
　　喀齐喀原书作合喜误改见卷一百三十八 


●建炎以来系年要录卷一百九十五 
　　宋 李心传 撰 
　　绍兴三十有一年十有二月己亥朔侍卫马军司中军统制赵撙复蔡州初撙自蔡州引兵南归后三日至麻城县复被诏与鄂州都统制吴拱荆南都统制李道并力攻取二人未至撙疾趋城下金人所命剌史萧懋德闻撙至披城为寨相拒两日不出战至是夜漏未尽撙命将士潜师入城城无楼橹不可守懋德遁去 诏主管侍卫马军司公事成闵所部军马并加倍犒设一次以自襄郢初至镇江也 秘阁修撰江南西路转运副使张宗元献助军钱十万缗米十万石诏迁一官 成忠郎张真自扬州金寨至镇江出所持金檄云大金国大都督府牒大宋国三省枢密院国朝太祖皇帝创业开基奄有天下迄今四十余年其间讲信修睦兵革寝息百姓安业不意正隆失德师出无名使两国生灵枉被涂炭奉新天子明诏已行废殒大臣将帅方议班师赴阙各宜戢兵以敦旧好须至移牒牒具如前事须牒大宋三省枢密院照验大定元年十一月三十日牒银青荣禄大夫右领军都监开国公芬彻龙虎卫上将军左领军都监图克坦崇进左领军监军沈国公图克坦仪同三司右领军副都督函国公银青荣禄大夫右领军大都督开国公太保左领军大都督齐国公金牒内无左副都督阶衔疑即李通见杀故也林栗上宰执书称详其关牒尚有两名不书不知右监军为谁督视行府回牒金人军前云今月一日承来文照验正隆废殒事除已缴奏外须议移文牒请照会绍兴三十一年十二月一日侍卫马军都指挥使御前诸军都统制成太傅御营宿卫使和义郡王杨左中大夫知枢密院事都督诸路军马叶是时行府云都督者以金人称大都督来议和我不可示之以弱也 右武大夫吉州剌史知通州崔邦弼闻泰州陷欲弃城去恐百姓不从夜二鼓遣人于城内外纵火乘喧闹径出渡江之福山既而提举常平茶盐公事王珏劾于朝降二官放罢而珏已死矣 
　　庚子诏淮东制置使成闵元带到鄂州军马日下发还言者论金人自拥重兵身临淮东日生奸计意欲渡江故朝廷督责诸帅严为捍御今镇江已有元来屯驻军马见系都统刘锐所管并步军李捧都统邵宏渊及殿前司诸军精锐尽集京口一带近日制置成闵又自襄汉率军来赴镇江防遏及摘带鄂州所屯人马同来然镇江既有诸帅军马凑集在彼今又益以成闵之军则军势不为不盛计其扼天险以拒金人亦足以制敌取胜然臣之区区窃知金人见有十余万众屯聚汴京臣深虑敌人知我重兵尽集镇江则襄汉一带必虚傥以精兵袭我上流吴拱虽有军马在彼势力单弱仓卒冲突我虽欲应援然泝流数千里之远岂能旦夕而至使敌人万一出此则利害诚为非轻欲望速降睿旨将成闵带到鄂州军马速赐发还本处仍乞戒谕吴拱明远斥堠严切捍御常为待敌之策庶几首尾不落敌人变诈故有是旨先是闵以鄂州水军及胜捷军统制张成后军统制华旺所部偕行乃令成等还鄂州屯驻激赏库有成闵回申云初五日被受初二日密劄盖未闻捷报前指挥也 太傅御营宿卫使和义郡王杨存中淮东制置使成闵中书舍人督视江淮军马府参赞军事虞允文司农少卿总领淮东军马钱粮朱夏卿等黄旗奏报已杀金主完颜亮讫朝野相贺上曰此人篡君弑母背盟兴戎自采石与海道败后知本国已为人所据乃欲力决一战今遽灭亡是天赐朕也朕当择日进临大江洒扫陵寝肃清京都但戒诸将无杀掠此朕志也初敌骑瞰江朝臣震怖争遣家逃匿权礼部侍郎黄中独谓其家人曰天子六宫在是吾为侍臣若等欲安适邪比敌退独中与左仆射陈康伯家属在城中众皆惭服时存中与允文共议偕至江北岸以察敌情诸将惮行允文存中独以轻舟绝江而北上尝谓康伯及留守汤思退曰杨存中忠无与二朕之郭子仪也王曮撰存中神道碑云王与虞公以轻舟绝江而敌骑奄至方举酒相属神观屹然敌不敢逼曮所云不无增饰今不取员兴宗所记采石始末称允文与存中初二日渡江至瓜洲措置后二日赴行在初六日奏事而杨万里所撰允文墓碑不言允文渡江以日计之自瓜洲两日无缘至行在盖允文存中渡江即回兴宗或误记也冯履记范处义语云金亮死范丈再同权知扬州叶宏过江北有瓦砾之场见虞舍人再过以为当去前路促督追师范云此已深冬雪寒不见道路若止如此去恐中路无宿止饭食之地虞卒往凡四日止行四十五里止于雪中一小坡上虽欲回亦不知路偶然范丈为叶守言募两健卒赍一壶酒一盝饭前路伺候果见虞在雪中见酒至甚喜因令此人引之回谒扬守见范丈云某悔不听年凡言几至狼狈然徐往则敌已去不可追矣按此所记尤差误难凭若允文渡江四日而后回扬州则初六日何以遽至行在今并不取 尚书省勘会近节次收复狭西州军合添用钱引行使诏四川总领所添印三百万道委王之望专一收掌逐旋约度合用之数作料次给降足以给用即止其余合行事件仰一面随宜措置施行讫闻奏仍不下司此事本之望陈乞已具今年十一月戊辰 是日金人以舟师犯茨湖官军击却之茨湖在汉江之南与光化军相对有鄂州副统制李胜荆南副统制张进之军在焉至是敌以舟渡师欲攻襄阳会风势不利不得着岸鄂州前军旗头史俊麾旗涉水直登一舟呼曰前军得功矣诸军宜进敌初不虞敢登其舟遂大惊失措行队不整有坠水而死者诸军继进俊杀其千户一人夺舟数十金人乃还赵甡之遗史云史俊杀其将杜万户而赵成京西战功录云杀郭勒千户二书不同当考 
　　辛丑右武大夫宣州观察使添差两浙西路马步军副总管兼提督海船李宝为靖海军节度使两浙西路通泰海州沿海制置使京东东路招讨使遣干办御药院陈子常押赐旌节官告鞍马于是承节郎曹洋特迁武经郎赐金带余将士第赏有差赏胶西之捷也 诏御营宿卫使杨存中以右军统制苗定所管步军前来扈从 诏两淮帅臣监司州县失守官吏并放罪除已放罢人外令还任其残破州县当省员者监司帅臣相度以闻后减诸司属官二十四员使臣二百余员吏卒二千余人岁省钱七十余万缗 初上将如建康抚师而钦宗神主未祔庙行宫留守汤思退欲省虞速祔而释服以行既十日矣至是权礼部侍郎黄中言不可上纳焉议者犹谓凶服不可以即戎上曰吾固以缟素诏天下矣卒从之 枢密行府议遣兵过江乃檄淮西制置使李显忠速选精锐甲军至镇江府会合所有采石一带留下军马令池州都统制邵宏渊权管此据宏渊申行府状 总领四川财赋王之望复言吴璘疾病乞朝廷权事势轻重还吴拱于蜀使璘腹心有助之望恐璘不起朝廷以姚仲代璘故预有此请凡五遗大臣书言之 是日金国统军刘萼闻茨湖军败遂班师军无行阵多失路为乡民所杀细军之在泰州者亦弃城而去 
　　壬寅观文殿大学士醴泉观使兼侍读充行宫留守汤思退乞铸行宫留守印仍就尚书省置司行移如都省体式合行事务从权便宜施行讫奏又请以敷文阁待制知临安府赵子潚兼充参谋官尚书右司员外郎吕广问充参议官秘书省正字芮晔主管机宜文字枢密院编修官郑樵诸王宫大小学教授吴祗若司农寺主簿韩元吉并干办公事皆从之 崇信军节度使开府仪同三司领殿前都指挥使职事赵密为行宫在城都总管利州观察使殿前司策选锋军统制张守忠为行宫在城都巡检武功大夫侍卫马军司右军统制权主管本司职事张伃为行宫城北巡检右武大夫忠州团练使侍卫步军司神勇军同统制权主管本司公事王存为行宫城南巡检 诏再放行在公私僦钱一月 是日主管侍卫马军司公事淮东制置使成闵自镇江引兵之扬州御营宿卫使杨存中亦遣右武大夫权殿前司右军统领李伋自江阴军引所部渡江之石庄进发此据江阴军申行府状时叶义问遣使臣李彪伺金人回军动静闵令报曰成太尉大军在扬子桥相持来日当大战矣彪不听道路喧言金人已去扬州空虚闵计不行乃以马军司之兵自天长追袭主管侍卫步军司公事李捧亦以神勇军袭之敌军凡数万灶其行如林官军皆不敢与相近但遥护之出境而已员兴宗记采石始末云初二日虞侯即与杨存中成闵渡江至瓜洲措置而蹇驹毙亮记云壬寅成闵复扬州壬寅初四日也赵甡之遗史云癸卯成闵自镇江府渡江追袭又云亮死之七日闵乃渡江以日计之亮以十一月乙未被杀后七日即壬寅甡之误以亮死在丙申故载闵渡江复差一日耳熊克小历亦载闵复扬州在壬寅今从之 
　　癸卯诏金亮渝盟侵犯王略属兹进发躬往视师文武群臣各扬厥职辑宁中外共济大功熊克小历于此月庚子方书殿中侍御史杜莘老乞亲征从简以幸所过郡县等事按莘老十一月戊辰已罢御史甲戌复除司农少卿盖莘老所言在初下诏巡幸之时克失于细考也 诏金人完颜亮以十一月二十七日驻扬州为其下所杀今四川宣抚司统率军马随路进讨恢复州县虽曰分路调发亦仰常相关报互相应援不得輙分彼此务要协力共成大功诸路招讨司准此 敷文阁待制知临安府赵子潚请权行团结保甲巡察奸盗又请强盗情理深重者许酌情断遣并候事定日如旧皆从之明年二月己未罢酌情指挥闰月丙戌罢团结保甲 诏枢密行府行下沿江诸大帅各条陈目今进讨恢复事宜合如何施行具已见利害疾速闻奏资政殿学士知建康府张焘首陈十事大率欲预备不虞持重养威观衅而动期于必胜 御史中丞汪澈言绍兴二十五年臣僚白劄子谓岳飞既已伏诛岳州与其姓同本路诸司乞改岳州为纯臣窃谓岳飞之叛固自有公论以姓名而改州名尤悖于理又光州光化军以避金人之名易光为蒋光化为通化尤可切齿乞改岳州光州光化军名额一依旧制从之 直显谟阁新知蕲州韩彦直充泗宿州招讨司随军转运副使代陈桷也 直秘阁洪涛为沿海制置司随军转运副使涛前弃庐州去今复用之 拱卫大夫和州防御使权知扬州贾和仲闻敌去乃以单骑入城犹未有官吏 池州都统制邵宏渊自芜湖以亲兵至采石 成忠郎提领诸路忠义军马所右军统领沙世坚自如皋县以忠义军百余人入泰州 
　　甲辰进呈金国都督府牒上曰金主既已殒毙余皆南北之民驱迫而来彼复何罪今即日袭逐固可使只轮不返然多杀何为但檄诸将迤逦进师会京畿收复故疆抚定吾人足矣左仆射陈康伯请率百僚称贺上曰未湏尔候到汴京与群臣共庆按金檄以初一日至江初二日捷旗至行在而初六日方进呈金檄者盖叶义问在建康疑从行府缴申故稍缓或虞允文自持赴阙也熊克小历乃载敌遣张真持牒请和于成闵入扬州之后失之矣 太常博士林栗遗宰相书言敌人于我有不共戴天之讎祸极凶殚自取屠裂今乃按兵江堧议立新主从容移檄令我戢兵万一其计得行是一亮死一亮生也详其关牒尚有两名不书则其中同恶亦未坚定为今日计宜敕诸将进军临之别遣重兵分出泗亳頴寿规取汴京截其归路勿与之战使之前不得斗退无所归然后开以生还之路示以丹青之信诸军但许受纳降款若只是通和文字不得收接若失此时纵其北归是禄山毙而庆绪兴思明弑而朝义立中原涂炭不知何时而已惟庙堂垂听 中书舍人兼权直学士院虞允文自镇江还入见上慰藉甚渥允文言车驾进发而敌尚有在淮东西者今当督淮上之兵断敌归路发镇江建康之兵为掩袭之举可使敌无噍类上从之而敌去已远矣 司农少卿杜莘老直显谟阁知遂宁府从所请也莘老为御史极言无隐取众素所指目如王继先张去为辈悉击去之及罢去朝士祖道都门以诗称述者百余人都人至今以为美谈虽宿卫武夫府寺贱隶诵前朝骨鲠敢言之臣必曰杜殿院云 昭庆军节度使提举佑神观刘懋献钱二万缗以助军用 殿前司右军统制权知泰州王刚以所部至本州王刚申十二月六日将带一行官兵收复泰州入城了当此妄也初三日金人已去初五日沙世坚先入城矣 侍卫步军司中军统制顾晖引兵泊瓜步镇谍报金兵自和州搭浮桥至六合县晖不敢进留居之江东安抚司坐晖状申行府 是日均州忠义统领昝朝等复据邓州初敌将刘萼之败于茨湖也还军及邓州驻于城北八里其武胜军节度使威略军都总管萧中一亦挈属出城驻于萼军之南伪同知节副皆以属去中一留州事付监仓王直中一与白千户三户穆昆言曰今日邓州屯驻之兵悉为都统带去而城中之兵皆土人万一为南宋之兵内应如何众皆知中一有顺南之意唯唯而已坐中忽不见白千户者中一疑走告于萼矣乃率其奴婢将家属南走迷失道中夜屡遭乡村土豪惊散至州北百余里中一被杀翌旦金人皆北去录事参军高通闻萼兵已退乃集军民谓曰今南兵已近若此时不决则城中之人皆不可保请遂决之众请通权节度副使通曰邓州本大宋所有今金国已弃我官吏军民矣欲与诸公同归大宋如何众皆听命忽报城下有十余骑至问之则昝朝也遂纳款朝本邓州射士聚众在山中投均州守臣武钜 
　　乙巳命右司郎官吕广问等十一人分摄行宫检正太常宗正少卿列曹郎官职事 淮西制置使李显忠自芜湖引兵渡江时金人尚屯鸡笼山而显忠兵在沙上观文殿大学士判建康府张浚自长沙闻命即日首涂过池阳往劳以建康激赏犒之一军见浚以为从天而下浚谕显忠曰圣驾将巡幸至此而敌未退得无虑乎显忠乃以大军济江去和州三十里与之相持然敌亦未退 池州都统制邵宏渊自采石复还芜湖守把元认大信裕溪河口措置捍御此据宏渊申行府状 是日金人游骑焚真州报恩寺塔径往天长建康府申行府状 
　　丙午太常少卿王普言今銮舆顺动而百官留务皆在临安行宫望诏有司凡祭祀之礼举行如旧从之 郢州防御使侍卫步军司中军统制顾晖充本军都统制提总策应军马以其累遣兵焚寨劫桥故擢之也 御前忠锐第五将张耘乞增招效用千人从之 是日淮东制置司统制官王选等复楚州 
　　丁未鄂州统制官王宣至邓州先是昝朝既入城遣人告捷京湖制置使吴拱俾宣以千七百骑赴之拱继至又遣训练官朱宏王彦忠等率忠义人入汝州 是日均州乡兵总辖杜隐等入河南府先是金人以兵二千驻长水县金州都统制王彦遣将官杨坚党清引兵会忠义人往击破之杀其将二人获部将王宝以归遂复长水县坚以深入敌陈死之清引其兵进攻嵩州亦克之又克永宁寿安二县遂进兵入河南府城中民吏皆迎降费士戣蜀口用兵录载复河南事全不言均州遣兵一节赵甡之遗史乃略及之按日历明年正月壬辰知均州武钜兼知河南府则必是均州有收复之功但未得其详当考 
　　戊申上发临安府所至群臣送迎者皆常服黑带去佩时中书舍人权直学士院虞允文使两淮而翰林学士何溥属疾不能从惟起居舍人权直学士院刘珙扈行乃命起居郎唐文若权行宫直院 江南东路转运判官李若川柳大节言金人凶暴反盟黩武上天降殃完颜亮被戮兵众遁走乃传其子见留京东军马颇众有亲信以统之势湏邀击以报擅杀之讎今过淮敌兵败亡虽多尚有十余万众宁肯束手就死亦须穷斗及金人部落多有完颜宗族类岂无守国军马必不能奉亮之子亦不肯助戮亮之众定图自立更相攻杀尽而后已当此衅隙契丹起而乘之过于五单于争国各自救不暇岂暇尚占中原且中原百姓被祖宗德泽之深日思箪食壶浆以迎王师此诚天启恢复之时不可失之机会也然王师大举尤务慎重以成万全之功一乞少憩将士以养锐气二乞预备钱粮无致少阙三乞添造器甲以备分给中原义兵缘义兵虽众唯阙器甲使用四乞敌人欲敦旧好诱以好言以款之五乞多遣人密结中原义兵以为应援六乞厚赏募人探知敌情以便进取七乞召集诸大帅共议军事勿致临时异同然后诸路并进非特恢复中原有反掌之易亦可一举而空朔庭也若川此奏据申行府副本在十二月十日 左朝奉大夫提举江南东路常平茶盐公事洪适言金亮既殒大定僣号未必诸国服从若能仰顺天时遣使归疆则王师不血刃而得土宇实天下之幸万一敌众尚强自淮以北别无争立之人则宜多遣有胆力人密传诏檄使中原义士各取州县因以畀之王师但留屯淮泗募兵积粟以为声援不必轻涉其地以务争力俟汉蜀山东之兵数道聚集见可而进迟以岁月必有机会可乘恢复故地何啻破竹庶几兵力不顿可以万全 是日御舟泊临平镇 
　　己酉中书言去御舟太远连日趁赴奏事不及诏宰执舟次建王舟行 
　　庚戌上次秀州守臣右朝请大夫俞召虎左宣教郎知嘉兴县杜易见于幄殿自是所过监司守令皆引对召虎归安人也 是日金人大军自盱眙渡淮尽绝初淮东制置使成闵以所部追袭金师合门宣赞舍人知泗州夏俊闻敌归遂焚其城而南金人乃遣千户先至泗州撤民屋为三浮桥顷刻而成翌日军到皆下马乘桥而过望之如云既渡绝闵军至盱眙排列于岸之南声喏如一金人笑曰寄声成太尉有劳相送是时龟山沿路金人遗弃粟米山积往往有科山东河北民户令赴平江府秀州送纳者官军粮运方不继赖以自给闵之众多福建江浙人不能食粟其死者甚众此据赵甡之遗史修入激赏库有成闵申状亦称十二月十二日收复盱眙军闵状又称收复泗州夺到粟米三万余石与甡之所云盖同已见此月癸丑刘锐入泗州注或可移米事附于彼耳 
　　辛亥上次平望户部侍郎兼御营随军都转运使刘岑自江上还入见 
　　壬子上泊姑苏馆知枢密院事叶义问自建康太傅御营宿卫使杨存中自镇江还皆入见守臣徽猷阁直学士洪遵献洞庭柑上不受自是所过无入献者遵言官拘舟船聚近海县募水手留民兵夹运河筑烽台徒费无益乃罢镇江至临安所置烽燧余皆从之 
　　癸丑上乘马至平江府行宫进膳时御营宿卫使司右军统制苗定以所部至平江乃以定兼权主管行在殿前司职事定权殿司不知以何日降旨激赏库有定此月初十日申状称今月九日晚到平江府止宿一更二点准十二月八日圣旨令于所至用军屯泊以俟扈卫日历明年正月十九日丙戌苗定引见上殿乃系改衔盖是时赵密留临安故以定兼权也今且附此须考 武经郎曹洋自李宝军中部所获叛人倪询应简至行在就御舟引见诏磔于平江市询常熟人简道州人并为金人造舟者 鄂州水军统制杨钦以舟师追金人至洪泽镇败之夜镇江府统制官吴超遣部将叚温等追金人至淮阴县又败之获其舟船粮食甚众成闵申杨钦焚敌船五百余只粮米五陆万石并夺到粮船二百余只粮米七千余石吴超夺到敌船大小三百余只粮米三万余石 是夜淮东制置司统制官刘锐陈敏等引兵入泗州金人既渡淮有三百人长告其千户曰三百人皆有归心不可弹压奈何千户曰郎主虽死岂无王法其弟曰兄言失矣郎主虽死兄何不只在扬州而须北归邪彼有父母人心难留岂可以法绳之千户默然三百人各上马即时驰去由是西城之兵皆上马驰出不可遏俄而东城之人亦去成闵闻金人尽去也乃遣锐等自东城之东渡淮又令统领官左士渊等自南门入以收复告金人所掠老弱之在泗州者皆委之而去此以赵甡之遗史及成闵所申参修闵所申称闵统率军马收复盱眙军了当其泗州淮河岸下摆泊舟船数千只金兵数万人隔河与官军相距闵遂将夺下金兵烧不尽桥脚船二千余只并工修整及于龟山以来抢夺到敌船十余只并分遣统制官刘锐陈敏王公述张师颜于十二月十五日夜于泗州东城之东潜师渡淮有敌骑数千于城东摆列前来与官军相拒闵又分遣统领官左士渊张青魏全部押官军攻夺泗州南门入城占据闵再率官军戮力掩杀敌兵败走复收泗州了当夺到粟米三万余石被掳老小数万口放令渡淮归业按史所云与遗史不同盖自来诸军功状大率如此也熊克小历书丙辰成闵复泗州盖误 
　　甲寅上至无锡县宰执奏淮东敌人已遁去淮西尚余三万众据和州陈康伯等依旨撰到招安旗榜不惟诸国之人虽女真亦一概与补官内万户许以节钺其余视爵秩高下更超等换授白身特命以官奴婢亦优赏示之生路庶使束手来归上曰彼亦人也比引见所招捉到金人朕亦悉贷死送诸军役使盖首恶止完颜亮一人耳若概杀之则不胜其多朕不忍为也赵甡之遗史丙辰上至无锡县盖误 右宣教郎知无锡县李森入见 淮东制置使成闵言已复淮东州县了当 武泰军承宣使提举台州崇道观刘宝献助军钱万缗 是日淮西制置使李显忠与金人战于杨林渡却之将士死者千四百人杀伤大当翌日敌乃去 
　　乙卯上次常州荆溪馆守臣左朝散大夫叶颙右通直郎知武进县冯百药右通直郎知晋陵县马阶相继引对 浙西沿海制置使李宝自镇江入见上慰劳久之 是日金人破汝州先是京西制置使吴拱遣训练官牛宏等率忠义人据汝州会统军刘萼自邓州北归宏等邀之于七里河敌兵盛忠义人皆无甲遂败走敌围之五日及城破杀戮殆尽拱在邓州遣统制官周赟将八千人往援之已不及 
　　丙辰上次吕城镇 武功大夫建州观察使田开落致仕开尝为兴州右军统领以疾求退至是宣抚使吴璘制置使王刚中言其筋力壮盛乃复用之 淮东制置使成闵至泗州时土豪刘绎有众数百在横山闵承制授绎修武郎合门祗候权知州事 
　　丁巳上次丹阳县宰执奏和州敌人已遁去乃议肆赦及差官抚谕上曰赦书中应亮贼暴虐等事要一切罢去仍戒所辟官属毋得生事 右从政郎丹阳县令胡杰入见 淮西制置使李显忠遣统制官张荣逐敌至全椒县败之得敌所获老弱万余口日暮显忠入和州 是日观文殿大学士判建康府张浚始至本府视事浚首奏乞车驾早幸建康闻已进发乃督官属治具不半月而办于是资政殿学士张焘已被召辞不至改提举江州太平兴国宫 
　　戊午上至镇江府未就舍先乘马幸江下观划船浙西沿海制置使李宝从上行因陈俘获与所得百尺舟上奖谕甚至因叹曰始朕用宝谤书满箧至谓必复从伪今竟如何 晚顿丹阳馆守臣直秘阁赵公称司农少卿总领淮东军马钱粮朱夏卿入见 
　　己未上幸镇江府行宫两浙西路提点刑狱公事王趯提举常平茶盐公事徐康入见赵甡之遗史辛酉上至镇江壬戌入行宫驻跸皆与日历不同甡之又称以和州鸡笼山金兵未退故回驻跸按此时金兵已退四日甡之盖误 诏诸路因事干北界编管覊管居住人并放令逐便 
　　庚申中书舍人兼权直学士院虞允文入见允文论采石之役张振等以偏裨胜金亮今止赏以三官愿貤臣官以赏振等上曰曩者江上事势此何等危事此辈宣力功其可忘于是振等并落阶官是月甲子降旨 是日兴州左军统制王中正等引兵再攻治平寨拔之初刘海既去治平敌益兵坚守中军统制吴挺遣中正及知秦州刘忠共击之杀其知寨降其招信校尉张吉甫等四人既而金人谋复取治平中正引兵于于家堡迎敌战十余合敌败走官军进击大获其俘中正为飞枪中其左颊者二 
辛酉资政殿学士致仕张纲入见 殿中侍御史吴芾言知昆山县胡庭杰知金坛县潘文礼应办巡幸科扰民户银器至多诏并勒停永不得与亲民差遣 
　　壬戌曲赦新复州军 契勘渊圣皇帝梓宫及天眷尚在沙漠若中原与诸国人能津致扶护来归者赐银帛五万匹两 先是宰执进呈赦书事目上曰向已下哀痛之诏今日恩宥不必更扬完颜亮过恶但专罪已而巳起居舍人权直学士院刘珙草制略曰兹强敌之干诛幸上天之悔祸爰整濯征之旅坐扬耆定之功元恶就屠余党悉溃宜推在宥咸与惟新自江上用兵珙独在禁林一时诏檄多出其手词气激烈读者感厉 
　　癸亥张浚言金兵已退两淮皆定 
　　甲子德音释淮南京西湖北路杂犯死罪以下囚 尚书户部侍郎刘岑充徽猷阁直学士知扬州权户部侍郎张运兼御营随军都转运使岑受命请步骑万人以行又请废置一路官吏乃复留岑为户部侍郎 中侍大夫定江军承宣使建康府驻劄御前游奕军统制张振为定江军承宣使中侍大夫宁国军承宣使建康府驻劄御前前军统制时俊为宁国军承宣使中侍大夫舒州观察使建康府驻劄御前军统制戴皋为舒州观察使中卫大夫宣州观察使殿前司护圣军统制王琪为宣州观察使中亮大夫濠州团练使建康府驻劄御前水军统制盛新为濠州团练使并以在采石亲与金主见阵保护大江功力为重故也新自以功多而赏轻抑郁而死建康采石军士至今怜之盛新事以王明清挥麈第三录修入盖新于接战次日又引舟师扼杨林河口而其赏与张振等无异故自以为赏轻也 武信军承宣使淮南东路马步军副都总管李横移两浙西路常州驻劄 将仕郎戴公度献助军钱万缗诏以为右从事郎 浙西沿海制置使李宝言表兄张谠从王云出使不肯顺番宝在胶西见得见被拘留韩州乞与除直秘阁仍令有司访其子孙取旨上许之给事中金安节等言谠使事在三十五年以前韩州在燕之东北二千余里而宝乃自谓见得不知有何所据议者谓贴职之授当自朝廷而宝乃指名乞除犯分已甚况其意又在于搜访子孙后将有所徼觊尤不当从欲望特赐寝罢庶几安分守法之将帅知公议有在而益坚其尊朝廷之心在今日诚非小补 是日金人所命颍寿二州巡检高显率所部民兵千余人据寿春府遂来降 
　　乙丑直显谟阁向子固复知扬州 右朝请大夫主管台州崇道观方滋知庐州 右迪功郎淮北寿亳等州招讨使司干办公事刘蕴古为右承务郎蕴古为李显忠所辟至是引对而有是命 
　　丁卯尚书户部侍郎刘岑充徽猷阁直学士提举江州太平兴国宫言者奏岑诞谩大言略不留意职事边报方急便为自营之计欺诳庙堂求为江上之行一路骚然初无秋毫之补用心如此所不可恕故有是命 
　　丁卯河北安抚制置使王任天雄军节度使王友直自寿春渡淮来归任东平人尝以罪亡命敌重赏捕之急友直方聚众任往大名归之友直喜假任契丹以举事遂破大名金主褒既立下令友直之众并放罪令归业为平民其众闻之皆散去友直乃与任等自山东寻路来奔比入境有众三十余遂自淮西赴行在 初金岐王亮既为其下所杀参知政事敬嗣晖欲立其太子光瑛于南京左丞相张浩不可并亮后图克坦氏杀之亮所遣先＜釒夅＞将郭瑞孙至滑州闻变留不进金主褒知亮巳死乃与其子允升允迪拥万骑趋中都诸路岁铸钱既以五十万缗为额去年五月丙戌然是岁才铸及十万缗惟严州神泉监直输行在而建韶饶赣州皆自提点所泛江入漕渠输之内帑焉 
　　是岁降空名告劄二十一万道付诸军以备功赏此据乾道二年八月甲午密院宣谕圣语修入 诸路上户部主客户一千一百三十六万四千三百七十二口二千四百二十万二千三百三 
　　建炎以来系年要录卷一百九十五 
　　建炎以来系年要录卷一百九十五金人地名考证 
　　芬彻原书作蒲察与金史同并误今改正 
　　图克坦原书作徒单误改见卷一百九十二 
　　穆昆原书作谋克误改见卷一百八十五 
　　郭勒原书作狗皃误今改正 


●建炎以来系年要录卷一百九十六 
　　宋 李心传 撰 
　　绍兴三十有二年岁次壬午 金世宗雍大定二年春正月戊辰朔日有食之上在镇江时钦宗几筵在临安府行宫百官当入临留守汤思退以吉月议罢之权礼部侍郎黄中力争得不罢 
　　己巳遣中书舍人权直学士院虞允文先往建康措置徽猷阁直学士提举江州太平观刘岑落职以言者奏岑前罪又论岑请复免行钱不当也 右朝奉大夫知楚州王彦融右朝奉大夫知光州强友谅并为淮南转运判官填添置阙彦融兼淮东提刑兼淮北宿泗州招讨司随军转运判官友谅兼淮西提刑提举常平茶盐公事 借补修武郎合门祇候郭昇充淮北忠义军统制 右文殿修撰四川制置司参议官吴援丁母忧制置使王刚中言于朝特起复 右宣义郎新知泰州刘祖礼辞行 金人犯寿春府保义郎枢密院忠义前军正将刘泰率所部赴救转战连日是日金引去泰身被数十创一夕死先是泰自备家资募兵三百粮储器械一切不资于官枢密院检详诸房文字洪迈言其忠诏赠武翼郎官其家三人泰赠官在是月乙酉 
　　庚午上发镇江府次下蜀镇左奉议郎知句容县范卣入见时方雨淖上御氊衣氊笠乘马建王扈从雨渍朝服略不少顾而宰相已下多有肩舆者 
　　辛未上次东阳镇 
　　壬申上至建康府观文殿大学士判府事张浚迎谒道左卫士见浚复用至以手加额浚见上谢曰秦桧盛时非陛下保全无此身矣上惨然曰桧为人既忌且妒浚起于废黜二十年之后复当重寄风采隐然军民恃以为重焉诏张浚免兼行宫留守从浚请也 
　　癸酉放建康府公私僦钱一月 初京西制置使吴拱闻汝州陷遣统制官王宣领所部往节制诸军是日至汝州之土门而敌骑已去矣 
　　丙子祧翼祖皇帝神主藏于夹室 司农少卿总领淮西江东财赋军马钱粮都絜左朝奉大夫提举江南东路常平茶盐公事洪适入见适言江乡之民以旱荒而迁徙淮甸比遭敌骑之扰复还故乡则所弃之产已为官司估卖形势之家买者十不偿一佃者量纳租课无补于官而有害于民乞断自绍兴二十九年以后凡州县所卖逃产许原业人以原估价就赎专委提举常平官觉察上褒予甚渥 尚书左司郎中徐度权户部侍郎 右朝散郎新通判盱眙军刘敏士知楚州 朝奉郎通判光州郭淑知光州 合门祗候刘泽充枢密院忠义军统制 诏金国故武胜军节度使萧中一特赠奉国军节度使中一率先归附上嘉其忠义尝欲筑馆待之使其至如归及为乱兵所害京西招讨使吴拱令统制官王宣访寻其妻子承制授其子頴武翼大夫言于朝乃有是命又封其妻耶律氏为兰陵郡夫人以頴为鄂州兵马钤辖且命拱多方存恤之中一事以赵成京西战功录及周必大掖垣类藁修入日历不如是之详也 
　　戊寅张浚入对上问劳甚渥 尚书右司员外郎吕广问为中书门下省检正诸房公事兼权行在左右司郎官 枢密院检详诸房文字洪迈守尚书左司员外郎兼权行在检详 秘书省校书郎冯方守尚书吏部员外郎兼权刑比部都官郎官 合门宣赞舍人御前忠锐军正将李师民带御器械 成忠郎王全为修武郎合门祗候枢密院忠义统制全倡义来归故有是命 
　　己卯诏侍从台谏各举可为监司者一员郡守二员有不称职当坐缪举之罚 是日淮西制置使李显忠引兵还建康淮西兵火之余无庐舍天大寒多雪士卒暴露有堕指者上遣中使抚劳显忠厚赆之中使喜既还具以奏上乃令班师 
　　庚辰言者论监司不按吏望令郡守每半岁各疏属县知县治状之得失具申监司监司核实并与属郡太守治状以闻于朝仍下御史台考核有不如言论奏殿罚庶几郡邑勉励而监司之职不至旷废从之 诏郡守年七十之人令吏部并与自陈宫观著为令 直显谟阁御营宿卫使司书写机宜文字杨倓行尚书度支员外郎 右朝散大夫江南东路转运判官李若川右朝奉郎江南东路转运判官柳大节并入见 
　　壬午金人犯蔡州侍卫马军司中军统制赵撙率诸军御之京西制置使吴拱亦遣踏白军统制焦元来援金以劲矢射城上守者不能立金人登城撙知不可当乃弃城而下率诸军巷战自午至申金人败乃去 
　　癸未言者奏自金犯长淮而江上之民有所谓踏车夫则操舟楫而杂战卒防江夫则持旌旂而顿山冈以修防则有鹿角夫以转饷则有运粮夫而踏车夫尤为可念愿按采石当时籍定之数与免三年科役其余亦与犒赏从之既而户部下建康府具到踏车夫六千三百余人诏与免一年后诏在五月乙丑今联书之 右朝请大夫陈汉知通州刘子昂知和州时二州守臣皆遁去故命之 右朝奉郎曾造知荆门军造几子也 诏放太平州池州公私僦钱一月 
　　甲申直显谟阁知扬州向子固辞行 
　　乙酉权知东平府耿京遣诸军都督领贾瑞掌书记辛弃疾来奏事上即日召见先是京怨金人征赋之横不能聊生与其徒六人入东山渐得数十人取莱芜县有众百余瑞亦有众数十人归京自此渐盛遂据东平府京遣瑞渡江瑞曰若到朝廷宰相已下有所诘问恐不能对愿得一文士偕行乃以弃疾权掌书记自楚州至行在瑞莱州人弃疾济南人也 淮西制置使李显忠主管侍卫步军司公事李捧入见显忠之撤戍也上欲幸建康南门以观过军会大雪不出乃召对饮以金瓶御酒果实之属皆浑金器就赐之 
　　丙戌严州帮源洞效士方文郁言募到敢勇义兵百余人诏付御前忠锐第五将张耘使唤 
　　丁亥制授王友直复州防御使友直归正事具去年十二月己巳友直与王任皆至行在上喜欲除友直节钺任廉车友直曰向若臣有众数万归朝廷则受之不辞今众不满百而受如此之重赏不可于是改命亦以任为果州团练使给事中金安节等言准尚书省备到白劄子奉圣旨令臣等同议闻奏者臣窃惟建康江山险固从昔以为帝王之都盖以南控楚越西连巴蜀北接中原最为形胜实东南之要会也今将图维经略指挥号令固宜驻跸于此然而两淮师旅之后藩篱未立自昔所以壮根本而固形势者一切未备至于宗庙宫室官寺城壁仓库营垒皆非仓卒所能办集实如白劄子所陈然民思拯援如在焚溺比闻大驾进临江表方徯来苏至于淮堧疮痍之人甫遂归业亦赖声势以幸安堵一旦闻戎辂还轸恐乖始望臣等谓宜颁诏旨明谕以建康临安犹唐之东西都今虽暂还临安自此当往来巡幸不常厥居仍诏有司按求吴晋以来城垒故迹以次营治以俟驻跸庶几慰远迩之望成宏济之功臣等愚昧所见如此伏望圣慈更赐裁择先是殿中侍御史吴芾言大驾宜留建康以系中原之望会有陈驻跸利害者宰相陈康伯不能决上命侍从台谏同赴都堂集议芾谓建康可以控带襄汉经理淮甸若还临安则西北之势不能相接众不从遂定回銮之议集议指挥日历不载此据金安节奏议修入按此时从官自安节外止有左谏议大夫梁仲敏中书舍人虞允文权吏部侍郎凌景夏权户部侍郎张运起居舍人刘珙五人扈上行故安节为首也奏议无月日今附降诏回跸之前赵甡之遗史云群臣皆入文字乞进取往往欲驻跸建康不回浙省陈康伯不能决上命侍从台谏赴都堂集议上降旨问进取利害令各具状奏群臣皆不能言但唯唯请回浙西而已少顷传闻于外士庶诮之 
　　戊子诏曰比者视师江上敌骑遁去两淮无警已委重臣统护诸将一面经画进讨今暂还临安毕奉恭文祔庙之礼重维建康形势之胜宜令有司增修百官吏舍诸军营寨以备往来巡幸可择日进发何俌龟鉴曰惜夫视师之寄不属之魏公而属之叶义问使魏公亟起而任其责则观其战功又岂止如是而已耶魏公者兼资文武出入将相几三十年武夫健将言者叹息儿童妇女知有都督其德为何如加之许国之心白首不渝杜门念咎老而练事今日之浚非前日之浚建府迎谒卫士欢呼浚之措置经纶曾未设施而局面又一变成闵等领三卫而招讨散局吴璘班师而宣抚结局矣金陵王者之宅席我师之屡捷为驻跸之宏规可也未及一月遽尔反旆何耶意者天道厌于西北而黄旗紫盖应于东南耶否则圣心倦勤而恢复之义将有待于后人耶邦畿千里惟民所止肇域彼四海四海来假钱塘之形势此其地矣噫有田一成有众一旅而祀夏配天开拓若是亦可以为难矣 给事中金安节等言窃惟去岁金人渝盟犯侵淮甸凶焰方炽遽自殒灭虽然此可为庆而未可恃也何则天道善应其所培覆常因乎人今眷佑皇家如此可不益思所以副之乎臣愚窃尝为朝廷深虑以谓当今之计其大要不过有三一曰进取二曰招纳三曰备守夫中原之地皆吾土也有机会而可取如之何不取中原之民皆吾民也有机会而可招如之何不招然观自昔英雄之君削平祸乱未尝不先固根本而后征讨以致宁一者如汉高之关中光武之河内魏武之兖州是也由是言之进取招纳虽当乘机而备守之计尤在所急备守者进取招纳之本也备守既固以之进取则兵势益壮而易以成功以之招纳则人知所倚而乐于从命不可不早图也今敌兵远遁疆场罢警正天假国家以预为备守之时伏望陛下深诏大臣特创一司遴选练达之士俾之讨论如丰财积粟除戎器峻城垒练士卒选将帅等事皆深谋熟计俾归至当然后庙堂之上审择而行之如或难于置司则乞诏廷臣及沿边帅守各陈所见委官看详取其可行者上之朝廷臣愚不足以知大计伏惟留神财度幸甚安节此疏不得其月日奏议集在看详杨存中等条具淮西利害之前而奏中止言进取招纳备守略不及和议则必未闻北人遣使已前所上也今因下诏回銮附见更须详之差接伴使在此后一日 邵州防御使知文州节制军马向起为鄂州观察使右武大夫兴州前军统制节制军马吴挺为荣州刺史右武大夫达州刺史兴州前军统制刘海为拱卫大夫赏秦州之捷也时四川宣抚使吴璘在河池遣中军统制杜实传令于起等曰军行并从队伍勿乱次勿殿后勿践毁民舍勿掠民财逢敌欲战必成列为阵甲军弓弩手并坐视敌兵距阵约百五十步令神臂弓兵起立先用箭约射之箭之所至可穿敌阵即前军俱发或敌兵直犯拒马令甲军枪手密依拒马用枪撺剌忠义人亦如之违者并处斩如敌已败许忠义人乘其后追击之必生获女真及金人与其首级乃议赏否则阙其有以伪地兵为女真金人□赏者罪亦如之凡布阵之式以步军为阵心为左右翅翼马军为左右肋拒马环于左右肋之内以卫步军以一阵约计之主管敌阵统制一统领四主阵拨发各一正副将准备将部队将则因其队为多寡阵兵三千二百六十有三步军居阵之内者一千二百有七为阵心者一千有六甲军枪手五百有二神臂弓二百有二平射弓二百有二舆拒马者二百居阵外分两翅副翼者五百六十有六左翼二百八十有三主阵将官二平射弓二百一十有七神臂弓六十四右翼亦如之马军居阵外为左肋者二百六十有一将官二训练一管队十队兵乘骑二百四十有八右肋亦如之虽其间有贴拨辅阵增益之不同而大略可类见矣璘遂遣兴元都统制姚仲以东路兵自秦亭出贝巩州而金房都统制王彦以其兵分屯商虢狭华虢华为敌所取敌去复得之狭州方与敌相持然亦未退姚仲出秦亭在此月不得其日敌取虢华以王之望劄子考之亦是此月事也 权知泗州刘绎补正修武郎合门祇候从淮东制置使成闵请也 
　　乙丑制授耿京天平军节度使知东平府兼节制京东河北路忠义军马权天平军节度掌书记辛弃疾特补右承务郎诸军都提领贾瑞特补敦武郎合门祗候京瑞并赐金带将吏补官者二百人于是京东招讨使李宝遣统制官王世隆与瑞等赍官诰节钺以往 盱眙军奏大金国遣使过界先是金主褒入中都居之且告于太庙以父晋王故名宗辅非帝王所称改曰宗尧追谥宗尧曰简肃皇帝庙号懿宗母曰钦慈皇太后追尊东昏王曰武灵皇帝庙号闵宗降亮为海陵王谥曰炀亮后图克坦氏为海陵夫人又祧德宗宗干神主祔懿宗神主于太庙改通天门为应天门以威胜统军劝农使耶律阿里为平章政事废参知政事敬嗣晖为庶人工部尚书苏保衡迁尚书右丞太府兼权左司郎中魏子平为户部侍郎大兴尹李天吉为刑部侍郎修起居注郑子＜日冉＞复为翰林修撰此以宋翊金亮本末张棣金记参修往岁榷场有货板行明昌事实者云宗尧谥立德显仁启圣广运文武简肃皇帝庙号睿宗疑后所加者东昏明年亦改谥孝成皇帝庙号熙宗耶律阿里已下差除从范成大揽辔录赵可文集修入不得其月日但以与亮褒废立事相干及已尝见其名字者则书之如阿里之迁嗣晖之废决在此时赵可撰魏子平墓碑称大定元年冬入觐中都即拜尚书户部侍郎而墓志乃云大定元年冬上即位于辽阳公自河南赴京师明年拜户部侍郎则必春初事也成大称郑子＜日冉＞为修注葛王立除殿中侍御史兼侍讲学士而可所撰子＜日冉＞墓志云大定二年春复为翰林修撰今从之天吉已见绍兴三十一年十月即遣元帅府左监军高定建礼部侍郎张景仁来告登位边吏以闻景仁广宁人也 尚书左司员外郎洪迈充接伴使文州刺史知合门事张抡副之 
　　庚寅宰执奏金使二月渡淮上曰今若拒之则未测来意有碍交好受之则当遣接伴使副于境上先与商量如向日讲和本为梓宫太后故虽屈已卑辞有所不惮而今金国主兴无名之师侵我淮甸则两国之盟已绝今者使者所以惠我国甚宠然愿闻名称以何为正疆土以何为准与夫朝见之仪岁币之数所宜先定不然则不敢受也 知枢密院事叶义问言金人乞和之议未可许之未可拒之许之则不可尽归侵疆而盟约一成则中原之人无路归顺拒之则兵连祸结未有已时然为进取之计既不可急亦不可缓急则彼将以此为辞恐胁其众并力拒我缓则彼君臣之分既定上下之情既安尽反虐政以收人心他日图之艰于今日为今之计莫若且为悠悠之辞以答其求和之请并诏诸帅且与相持俟吾兵威益震其京狭之地半已收复彼有可畏坚来请盟然后听许惟圣慈财择 言者请命帅司监司于新复州县搜访仗节死义不屈北庭之人具名以闻特加优异从之 尚书吏部员外郎冯方知邛州从所请也 右宣义郎知上元县李辟之入见 右朝请大夫新知庐州方滋辞行 太史局奏用二月六日回跸临安府从之 殿中侍御史吴芾言闻金使将至盖欲观吾进退视吾虚实不如受礼建康俟其出境然后还亦未晚也不从 
　　壬辰洪迈张抡入对上谓宰执曰朕料此事终归于和卿等欲首议名分而土地次之盖卿等事朕不得不如此言在朕所见当以土地人民为上若名分则非所先也何者若得复旧疆则陵寝在其中使两国生灵不残于兵革此岂细事至如以小事大朕所不耻陈康伯曰此非臣等所敢拟议上曰俟迈等对朕自以意谕之 果州团练使知均州武钜兼知河南府令招剌效用马军五千俟招足日之任 司农少卿总领淮西江东财赋军马钱粮都絜令赴寺供职建康府市易务经纪人刘彦讼絜欺隐市易息钱故有是命日历不书此事但于二月辛巳书絜罢农少今因李若川改命追书之耳 直秘阁江南东路转运判官李若川行尚书户部员外总领淮西江东财赋军马钱粮右朝请大夫江南东路安抚司参议官陈良弼为本路转运判官 右迪功郎添差扬州司法参军高禹为右承务郎添差签书常州军事判官厅公事 
　　癸巳中书舍人权直学士院虞允文池州驻劄御前诸军都统制邵宏渊御营宿卫左军统制新知寿春府主管宿亳安抚司公事郭振皆入见 右宣义郎刘芮为国子监丞 
　　甲午右朝请大夫提举淮南东路常平茶盐公事王珏直秘阁金之践两淮也帅守监司皆遁去珏独不离所部敌退珏招集亭户复兴盐灶故褒擢之 直秘阁浙西沿海制置司随军转运副使龚涛添差两浙转运副使专一应付李宝军钱粮 左朝散郎知抚州叶谦亨为江南东路提点刑狱公事 右朝奉大夫通判绍兴府孙大雅提举江南东路常平茶盐公事 
　　乙未接伴使洪迈张抡辞行上顾抡曰洪皓三子其才皆可用 
　　丙申太傅御营宿卫使和义郡王杨存中为江淮荆襄路宣抚使中书舍人权直学士院兼侍讲虞允文试兵部尚书充江淮荆襄路宣抚副使时上将还临安军务未有所付张浚判建康府众望属之及除存中宣抚使中外大失望给事中金安节起居舍人兼权中书舍人刘珙言比言金人渝盟干犯王略恃强凌侮势必渐衰今陛下亲御六飞视师江浒大明黜陟号令一新天下方注目以观倾耳以听凡所擢用悉宜得人况欲尽获群雄兼制数路大柄所寄尤当审图国家安危在此一举存中已试之效不待臣等具陈顷以权势太盛人言籍籍陛下曲示保全俾解军职今复授以兹任事权益隆岂惟无以慰海宇之情亦恐非所以保全存中也傥圣意以允文资历未深未可专付宜别择重臣以副盛举疏入上怒谓辅臣曰珙之父为张浚所知其为此奏意专为浚地耳宰相陈康伯朱倬召珙谕上旨且曰再激累及张公珙曰珙为国家计故不暇为张公谋若为张公谋则不为是以累之矣命再下珙执奏如初乃止于是允文改使川狭存中措置两淮而已日历全不载此事今以刘珙墓志金安节奏议修入但奏议无月日赵甡之遗史略载除目于丙申今从之允文二月戊戌改命右朝请大夫新知庐州方滋乞招效用千人许之其钱粮总领所应付 御史中丞湖北京西路宣谕使汪澈言已复光化信阳军目今上流事势稍定诏诸路帅司所遣土禁军弓弩手并归原来处 徽猷阁待制宋＜日奂＞卒是月诏旨行下民间有得金人所遗器甲送官者以内藏钱偿其直人甲十千马甲减半 太府少卿总领四川财赋王之望言昨准指挥再下本所令应付吴拱襄阳官兵钱粮窃惟四川之地褊隘险绝财赋所出不比江浙而于馈饷为尤难古今称善用蜀者无如诸葛亮亮得南中六郡军资饶富又一丝一粟不入中原以今准之事力不侔亮兵前后四出其众不满五万或由祁山或由散关或由斜谷近止数百里远不踰三数月木牛流马转输之巧犹每苦粮食之不继今蜀中大军十余万与金相持于散关一百三十余日则兵比亮众为多右取秦陇洮兰左取狭华商虢皆仰供亿则地比亮境为广又夔州万人防扼亦系本所应副视亮用蜀之费不啻数倍若更令越三千里搬运粮草馈襄阳之戍区区巴蜀何以胜任古所谓千里馈粮者亦不过旬月计耳若钱粮草料三千里外按月责办岂能免于阙误契勘蜀中屯军分隶一十八处其潼川兴元府绵剑文龙渠金洋阶成西和凤州合用粮料本所每年科支本钱就逐州夏秋籴买应付其利阆两州边嘉陵江系招诱客贩收籴支遣唯鱼关兴州大安军三处合用粮料本所于利阆州籴买数内运三十四万前去水陆只五六百里约用船脚钱引七十万道所有马草只于屯驻州军收到税草内应付而四川当无事之时已不堪其劳费今吴四厢官兵一岁当用钱粮草料春冬衣赐物帛纽筭钱引计一百二万四千五百余道上件军兵朝廷已限一季招填本所自无此一项阙额衣粮若更本色前去襄阳当用水陆脚钱四百三十余万道比之应副兴州鱼关大安军所费当六七倍虽竭四川公私之力亦恐难以应办欲望免行科拨下湖广总所照应施行从之 
　　建炎以来系年要录卷一百九十六 
　　建炎以来系年要录卷一百九十六金人地名考证 
　　阿里原书作阿列误改见卷三 
　　图克坦原书作徒单误改见卷一百九十二 


●建炎以来系年要录卷一百九十七 
　　宋 李心传 撰 
　　绍兴三十有二年二月戊戌朔中书舍人权直学士院兼侍讲虞允文试兵部尚书充川狭宣谕使措置招军买马且与吴璘相见议事 罢借江淮两浙坊场净利钱寻命巳借者理充经界之数用江东提举常平茶盐公事洪适请也后旨在四月乙亥 诏故武功大夫建康府驻劄御前游奕军准备将韩立特赠拱卫大夫郢州防御使以杨林渡战没故有是命 右朝请大夫知和州刘子昂辞行 
　　己亥秉义郎权池州驻劄御前军统领邵世雄为合门宣赞舍人世雄宏渊子也 
　　庚子张浚虞允文入对时浚乞偕执政奏事上不许于是与允文同对诏浚仍旧兼行宫留守又诏浚罢相后有合得特进恩数皆还之浚乞偕执政奏事他书皆不载洪遵行状云除知建康府且许入觐时虞丞相允文有意北征先移屯侍卫马军骤增万灶敕公同二府议于内殿公奏吕惠卿请与弼臣同对神宗赫怒近太上在金陵张浚司留钥亦不许偕执政奏事愿别班引上批所委体大共议勿辞盖近此所无也 言者论料理江淮三事其一请于两淮荆襄之间创为四大镇如维扬合肥蕲阳襄阳各为家计增城浚隍以立守备农战交脩以待天时每镇招集沿边弓箭手二万人人授良田百亩给与牛种虽无租赋实免供馈悉遵狭西沿边故事仍以湖北州县之在江北者隶蕲阳二曰大江之南控制吴蜀夙有屯兵据其险阻之地今盍建为五帅由镇江而上至于建康九江江夏公安各以二万人为屯附以属城供其刍糗列置烽燧增益楼船三曰选择兵官教习诸路将兵禁军土兵弓手此皆长久之计诏杨存中成闵李显忠向子固方滋杨抗向汋王彦融强友谅相度闻奏 御营宿卫使杨存中淮西制置使李显忠主管淮西安抚司公事方滋淮南转运判官兼淮西提刑强友谅向汋言庐州地势难守四经残破舒州地势襟带居诸郡之中乞移淮西帅司就舒州知州兼领庐州管下合肥慎县舒城尽归舒州将见今庐州作为合肥县升为军使兼知县令建康府驻劄诸军差统领官一员充沿淮都巡检使将官兵千人马二百于合肥屯戍每岁或半年一易听本路帅司节制和州屡经残破民不安业东西关险阻古来控扼之所今若移和州于西关移含山县于东关相去三四里和州欲改作历阳军使兼知县差将副各一员将本部官兵于城内屯驻光州濠州安丰军今欲移并附山为险濠州入横涧山安丰军入暗涧光州欲改为光山县移入太苏山隶安丰军所移州军候今秋农隙及诸军休息稍苏修筑所有居民使之迁徙仍附山里外拨田永为己业官给钱买牛具种粮沿淮中渡霍邱花靥寿春及见今光濠并改作堡每堡差将官一员充知寨将带兵二百马三十令江池建康驻劄诸军均差并听合肥屯驻统领官同节制淮西所管县并差武臣充尉令帅宪司将诸军今来减损将佐员数先次差填营屯田见今采访候见的实别具闻奏弓箭手缘人方复业若便行召募切恐民间惮于从军不肯归业今来新移州郡分拨民户田土权免租税不三年间开耕就绪合行输税其间少壮之人愿免税充弓箭手者听自陈老弱之人充税户公私两便尚虑修城筑堡及与民户收买牛具所费浩瀚兼所移易州县其间官吏不无惮于改更土著之家亦必重于迁徙更乞朝廷付有司详定 给事中金安节等言奉圣旨杨存中等探访到淮南西路利害并李显忠巳见令侍从台谏看详窃详朝廷初意大要有三一曰据形势要害以御寇二曰酌道里远近以便民三曰减官吏浮费以足用今存中等所申三者举无一得今所甚急莫若以戌兵为首屯田次之脩城堡以控要害又次之盖州郡无兵则不可为守百姓无兵则不敢安业只如庐州之合肥和州之濡须皆昔人控扼孔道魏明帝云先帝东置合肥南守襄阳西固祁山贼来輙破于三城之下盖地有所必争也而孙权筑濡须坞魏军累攻不克守将如甘宁等常能以寡制众盖形势之地攻守百倍岂有昔人得之可以成功而今日有之反弃不问欲望朝廷于沿江量遣将校及兵一二万人早为经画分戍二州使壁垒相望足为沿淮一带声势以绝窥伺然后广开屯田使兵民得以杂耕脩筑东西关之险以备固守自余就募弓箭手之属然后以次施行无不可者况闻濡须巢湖之水上接店步系庐州界下抵江口可通漕运则一州之戍其与就食沿江初无少异而舒卷之间成效相远欲乞朝廷参酌施行于是存中议遂格日历止载手诏指挥今以金安节奏议附入杨存中等所上利害亦不得其月日皆牵连而书之 诏以浙西江东常平米二万石赐两淮常平司凡人户之归业者悉赈给之仍具数申省 兴州前军同统领惠逄复河州先是四川宣抚使吴璘命逄袭取熙河逄间道出临洮蕃兵统领权知洮州李进同知洮州赵阿令结钤辖荣某皆会至会通关掩击之获其关使成俊诸将议进兵咸曰我捣河州而贼兵单弱以强制弱何忧不克一将曰不可吾闻金军尽在熙官军若直捣河势必来援吾表里受敌此危道也不若引兵而西伺其险路敌将忿兵伺其不意可一战擒也熙兵若破则河军自下众曰善即伏兵闾家峡其日正月丙戌也而金将温特赫者提正军千五百从军亦如之径至峡口以邀官军惠逄令羸卒数十骑诱之约曰旗动乃发金兵薄羸骑傍徨旗动伏兵大奋会大风起人马不辨李进引兵驻傍山上若闻空中声云蕃兵乱蕃兵乱进令左右下山用平射弩旁射敌大乱钤辖荣某乘骏马挥铁鞭杀敌所向风靡众从之敌遂大败溃去追骑至托子桥桥以截木为之久故将败有一将自殿后立桥右瞪目直视追者曰会来此决死追骑乃不敢逼敌余众渡已乃乘马徐去后获金兵问之即温特赫也是役也俘金二百有五人骑二百此以员兴宗西陲笔略费士戣蜀口用兵录参修但笔略称擒活兵三百五十人乃与士戣所录不同盖士戣据案牍故也逄进薄河州蕃落指挥刘全李宝魏进紏集州民执其同知中靖大夫郭琪以降州民皆以香花踵道迎官军有流涕者独宁河寨官为金坚守民排户裂其尸＜扌嶲＞其首以献诸将既得城方编籍府库人人炫功不相能或言当暂赏军逄命人支钱十余时食物贵踊炊饼一直数十钱诸兵得赐掷地大诟曰我等捐躯下河州今姓命之贱乃不直一炊饼也俄传金兵大至众欲控城固守逄曰彼众我寡河又初附未易守也有如城中翻覆外援不至将奈何即擕众欲出州民父老咸障马曰钤辖第坐府中我曹出力血战必有当也何患兵少逄谕众曰我今去此求援兵于外非直此去也汝曹一心努力守城耳即令儒林郎吕某权州事与博军愿留者数十百人因出屯会通关李进乘马过市呼曰河州父老有识李进者乎初不挟一缕以入今不挟一钱以出即驰去军士怨惠逄赏薄有道亡者 
　　辛丑张浚入见 诏诸路州军欲助军兴者毋得輙科于民若上户自欲献助者具以名闻即议推赏 司农少卿都絜罢以殿中侍御史吴芾劾其盗用籴米钱及与市易官夏惇囊橐为奸故也 川狭宣谕使虞允文言诸军进发除给降钱外如阙支遣欲乞预期约度申取朝廷指挥就近于四川总领司那拨钱物应副却将四川合起纲运内拨还又言新复州县阙官去处乞许与诸军大将公共选差又乞置司兴元及借奉使印皆从之 
　　壬寅虞允文入辞 淮西制置使李显忠及其子建康府驻劄御前前军副将师雄左军副将师廉合门祗候师闵前军准备将师文同见于内殿诏并赐金带 是日金人犯汝州先以精骑渡汝河守将王宣率亲兵迎战自巳至酉天大雨金大败遁去 
　　癸卯上发建康府宿东阳镇 是日兴州前军同统领惠逄遣兵复积石军执同知军宣武将军高伟又攻来羗城亦克之时金人复取宁河寨尽屠其民寨之戍兵皆溃金合兵万余围河州城中百姓计曰前日之民南归者金尽屠脍我脱效之即一宁河也岂有全理不如告谕城中父老相与死守犹有千一得活即籍定户口男子升城女子供馈郡有木浮图高数百尺众因撤木为碾械敌悉力来攻木缒少选压贼有糜溃者居三日贼退屯白塔寺 
　　甲辰上次下蜀镇 
　　乙巳上次丹阳馆御营宿卫使杨存中权镇江府都统制刘锐辞还 夜雷 
</div>
    <div class="pagination">
<a href="建炎以来系年要录_page111.html">上一页</a><span>...</span><a href="建炎以来系年要录_page107.html">107</a><a href="建炎以来系年要录_page108.html">108</a><a href="建炎以来系年要录_page109.html">109</a><a href="建炎以来系年要录_page110.html">110</a><a href="建炎以来系年要录_page111.html">111</a><span class="current-page">112</span><a href="建炎以来系年要录_page113.html">113</a><a href="建炎以来系年要录_page114.html">114</a><a href="建炎以来系年要录_page115.html">115</a><a href="建炎以来系年要录_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
