<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 382 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 382 页/共 607 页</h1>
    <div class="content">续资治通鉴长编
卷二百八十二
卷二百八十二
　　起讫时间 起神宗熙宁十年五月尽其月
　　卷　　名 续资治通鉴长编卷二百八十二
　　帝　　号 宋神宗
　　年　　号 熙宁十年（丁巳，1077）
　　全　　文
　　五月庚戌朔，诏：「诸路言蝻虫生，宜申严条约，下当职官亟除绝之【一】。」
　　宣徽南院使、判应天府张方平为东太一宫使，听居南京。方平四表乞致仕，而有是命。苏轼代方平作好兵犹好色疏，附此年末。
　　监西京抽税竹木务、太子中允程颢改太常丞。以知河南府贾昌衡、京西北路【二】转运副使李南公等言颢博通古今，行谊修洁，改官八年，未尝磨勘故也。
　　诏：「交趾纳款，如遣人议事，许至桂州。」从经略使赵□【三】请也。
　　蠲机榔等县防戍军马借支路费钱。
　　蕲县桐墟镇巡检、殿直刘震为军贼王海所杀，授震子借职。
　　法寺言：「在京黙子弩雄武第二指挥王秀等十人，坐唱率军觽毋往般卸小麦，副都头牛遂不禁止之。秀等比附徒三年，刺配五百里外牢城；遂当杖六十。」诏斩秀军门，余九人配流海岛及广南；遂杖百，降曹州员寮剩员直。此或与四月丙戌般麦指挥相关。
　　辛亥，京东转运司言，莱芜县巡检、左班殿直贾若水坐以功赎过，免勒停。
　　壬子，诏大宗正司【四】，定武军留后承裕候所展限及半年与磨勘。承裕尝于殿庐厉声责大宗正，及殴侄妇□，展一年半磨勘。上以其属尊，故特减之。
　　诏：「铨试经书、律令大义等人，经书上等循一资，堂除差遣；中等先次指射优便差遣；下等不依名次注官，先次差遣。其刑法人，第一等充法官，第二等循两资，第三等循一资，第四等与堂除，第五等与免试。」
　　又诏诸路提举官，每员岁举辖下选人九人充京官。
　　诏：「福建路转运司督捕贼廖恩事，有奏禀不及者，行讫以闻。有能获恩，与右班殿直、本路巡检，赐钱五百千；获以次首领，等第论赏。许自相杀并，或禽捕送官，原罪，亦依次赏之。」
　　诏河北东西路转运判官汪辅之、黄莘，各具巡历到州军所支人粮斛样附递入进。四月壬寅，辅之自西路改东路，可参照。
　　乙卯，诏广南西路转运司具军兴计置金银、钱帛、粮草见存名物，贮积州军，令提举官拘辖催驱，毋辄费用。
　　诏保州保塞【五】，定州北平、曲阳、唐县尉，令定州路安抚司权举使臣。以北人数入为盗故也。
　　丙辰，诏缘边安抚司：「北界遣人移文或押送人口至，不系承接州、军、城、寨，并婉顺说谕约回，令往当承接州、军。」
　　丁巳，内殿崇班、合门通事舍人高公绘、高公纪并迁礼宾使，公绘嘉州刺史，公纪荣州刺史；皇太后殿祗应江有章、姚宗元迁一资。以皇太后同天节推恩也。
　　检正中书户房公事安焘言：「准敕体量河北、京东等路贼盗，窃以朝廷平日立法以治盗贼者，其追捕之格、购赏之科，不为不备。然今日两路之民，不因灾馑而转为盗贼者相继，至于率觽髃行，杀害官吏。虽诲盗致寇之由未可遥度，然购捕之格恐难以常法治之。今献四事：一、强盗虽杀人，为首者能捕斩死罪两人、为从者捕斩一人以上，并原罪给赏；二、告获强盗，各依重法地酬赏外，第加一等；三、大名府，滨、棣、德州贼盗，如被告获，依重法处断，不用格改法；四、强盗如不自陈首，遇将来郊赦，未得原免，并具情理奏裁。」从之。
　　知韶州、都官郎中【六】王之才降敕銟谕，以其修治城池不扰民也。
　　诏：「应市易司计置物货，场、务不依客例收税，并许勾当官申提举司牒提刑司根究，依法治之。」
　　诏：「中牟县列子观昨经烧毁，官为兴修，仍令道录司选差道士一名管勾，恩例如旧。」
　　戊午，诏修仁宗、英宗两朝正史，命宰臣□充提举；以龙图阁直学士、右谏议大夫宋敏求为修史；秘书监、集贤院学士苏颂同修史；秘书丞、集贤校理王存，太子中允、集贤校理、崇政殿说书黄履【七】，著作佐郎、集贤校理林希并为编修官；勾当御药院李舜举管勾兼受奏事。暂通银台司入修国史院。其修史官等禁制并书吏漏泄，并依天圣五年修史例。银台司权徙于起居院。徙银台司，丁卯日事，今并书。敏求八年十一月二十五日为龙直。
　　龙神卫四厢都指挥使、忠州刺史、新鄜延路副都总管燕达权管勾步军司，步军副都指挥使、鄜延路副都总管杨遂留鄜延如故。
　　诏：「诸路监司、提举司岁终各具所分州县巡历月日，限次年正月十五日以前，申中书点检，巡历不遍者，奏裁。所至有词讼及官司违法，虽非本司事，并听关送案治。」
　　庚申，诏以欧阳修五代史藏秘阁。
　　秦凤、熙河路计议措置边事李宪上攻讨山后生羌禽冷鸡朴功状，诏以熙河路经略使、司封郎中、天章阁待制张诜为右谏议大夫，权发遣秦凤路转运副使、降授太子中允赵济复官、迁一资，权转运判官、太子中舍孙迥减磨勘二年，权提点刑狱、主客郎中郑民宪降敕銟谕；中军将、引进使、英州刺史王君万重伤，复客省使、达州团练使，赐绢二百；副将、崇仪使张若讷迁内藏库使；前军将、皇城使姚麟为西上合门使、英州刺史，将、内殿承制孙咸宁为礼宾副使兼合门通事舍人；左军将、引进副使种谔为东上合门使、文州刺史，副将、西京作坊使杨万为宫苑使；右军将、皇城使、文州刺史韩存宝为西上合门使、忠州团练使，副将、引进副使李浩为东上合门使、果州团练使，副将、左藏库使夏元象为皇城使、康州刺史。壬戌，以昭宣使、嘉州防御使、入内押班李宪为宣政使【八】、宣州防御使、入内副都知，左军西京左藏库副使徐禹臣，右军内殿崇班张承鉴等七人转官、减年、循资有差；蕃官皇城使、康州刺史包顺二子各转一资。皆赏功也。先是，冷鸡朴诱山后生羌扰边，木征请自效，觽以为不可，宪曰：「何伤？羌戎畏服贵种，其天性也。」木征盛装以出，诸羌耸视，皆无斗志，我师乘之，获级、生降以万计，临阵斩冷鸡朴，董□惧，因作旁行书谕之，遂遣使入贡。此据宪本传附见。
　　御史彭汝砺言：「臣昔者论不当付寺人以兵，陛下以为非是，及李宪师出，果获鬼章，「果获鬼章」，「获」字必误。自洮以西遂至无事，而臣言绌矣。而臣之言非以宪为不足以成功，所虑亦不在宪，故臣言自绌于疑，犹信天下之事固有趣时而为之者，然其大纲亦不可以一概言也。今以周官观之，考其数盖不及百人，而所事亦略可见。以今视之，其多少轻重何如也？盖古者因民之有是疾，故择而任焉，非以使令之故，刑无罪之人而为之也。彼其类非无聪明贤智，无故使以刑徙失身，废绝其类，至踰千百焉，此非先王以仁爱人之道也。古人惟酒浆、酰醢、司服、守祧而已，其它莫与焉，今以一道之权予之，此非先王以义制事之意也。宪辟薛昌朝不听，切齿扼腕，以为为腐儒所卖，自是不复回顾士人矣。张茂则以河事颉颃作气，官属罕见其面，虽达官大吏，俯首不敢与抗，而奸诈之人稍复趋附，以侥幸万一之时，陛下以几观之，使其有可以轻士之势，其心如何也？且朝廷比年之役，其最贻陛下忧者、洮西、闽、蜀；其最计议论者，惟浚川之役；今日之役最为大者，洮河之役。数者皆在寺人，是陛下所爱养尊宠之士大夫无一可属任者矣。且彼其初非无敏健精悍可用之力，及稍任事者，则窥觎玩弄、籍蹈士大夫矣。诗曰：『商鉴不远，在夏后之世。』陛下试取汉唐以来宦官之事观之，亦足以知矣。自古人君，方其无事之时，未见其害，则士大夫之言为不足信，亦莫之听也，及其祸乱既作，本末颠倒，至于无可奈何而后已，自古及今，盖非一二也。惟陛下为宗社计之，不胜幸甚！」
　　福建路兵马都钤辖司乞遇大段贼盗，差调兵马，许本司立定数目，预借钱粮起发犒设。从之。
　　癸亥，知越州、资政殿大学士赵抃知杭州。抃知越州时，两浙旱蝗，米价踊贵，饿死者什五六。诸州皆牓衢路，立告赏，禁人增米价，抃独牓衢路，令有米者任增价粜之，于是诸州米商辐辏诣越，米价更贱，民无饿死者。此据司马记闻。
　　先是，淮、浙饥，诏出本界上供米，损市价粜，以活饥民。发运副使卢秉言：「价虽贱，贫者终不得米，请偿籴本，尽以其余赈恤流民。」诏可。是岁，奏计，上问曰：「如闻滁、和民食蝗以济，有之乎？」秉对：「有之。民饥甚，死者相枕籍。」上惨然曰：「独赵抃为朕言，与卿合。」前此，发运司入奏，多献羡余以希恩，秉独以钱七十万缗偿三司旧负，因言：「发运司但督六路财赋，以时上之，本无羡余。以进者，率正数也。乞遂禁绝。」上嘉纳之。秉事因赵抃知越州附见，不知秉入奏果是何年。秉以八年七月除发运，九月，广西用兵，其入奏或当十年也。赐上供米赈济饥民，乃八年十月十二日。
　　御史中丞邓润甫、知杂事蔡确言：「开封府判官□几复奉诏勘王永年告其妻之兄弟宗室叔皮、叔兼等易衣私出求卜，言涉不顺，及永年妻赵氏又讼永年盗官钱事。是时，永年未死，几复已索永年与叔皮、杨绘、窦卞等往还书简，几复推究叔皮等所言本末，至于绘、卞书简皆不问，乃以他事为辞，乞送府司勘结，显为有所畏避。案：几复人物庸下，素行污鄙，京府之任，已为玷窃，复敢阴党贵势，巧避君命，乞行黜责。」诏与几复小州。
　　诏：「诸军赏功，以应转资系转资，并五路笃转。诸军每合转一资，指挥使升十名，副指挥使升三十名，军使都副以下并转资，与笃转本军下名安排。」
　　右军蕃官军主乔巴裕等四十四人各斩获下溪首级，赐银有差。
　　甲子，□充言：「史院旧用中书、枢密院时政记及起居注诸司文字纂类日历。时政记纔送至熙宁六年，起居注至熙宁二年，恐由此事实遗废，乞责近限修进。」从之。
　　诏雄州归信、容城县民游化与三班差使，知县李泽、县尉宋彦国各减磨勘三年。以获北界强盗一十一人也。
　　都提举市易司言：「乞定上界本钱，以五百万缗为额，以本理息及一分半，等第推恩。见在息钱，先封桩听朝廷移用。」从之。
　　诏提举在京诸司库务、翰林学士、礼部郎中杨绘责授荆南节度副使，不签书公事，候过郊礼与分司；判将作监、刑部员外郎、天章阁待制窦卞落职，提举舒州灵仙观。并坐受所监临王永年供馈物也。
　　刑部言：「诸处断遣宣敕，自经治平大水，颇多散失，亦有本处元不关到者，虽曾关到，而吏胥隐漏，检会之际，或容侥幸。至于官员犯罪并幖贼、伪印三等公案，略不以时架阁，凡有取索，动经岁月，其间羇旅之人尤可矜悯。欲乞计会审官东西院、流内铨并入内内侍省，取已断官员宣敕与本部宣敕，比对职位姓名，如有漏落，更互抄录，以补其阙，仍重编排，自庆历二年为始。其熙宁十年以后公案别架阁，略具元犯因依、姓名，申提点刑狱司类聚缴纳，本部月轮详覆官一员与主簿更互计会，合属处抄录编排。」从之。
　　乙丑，诏邕州召募头首谭楷与三班借职。以邕州言与交贼战有功也。
　　丙寅，太子中允、权监察御史里行蔡承禧为集贤校理、提点开封府界诸县公事。承禧累乞罢台职，久之，乃有是命。
　　承禧尝言：「臣伏以陛下之盛德，以臣之至愚，不能形容，然于文明而刚大，勇智而仁厚，臣庶几或略望清光焉。臣伏思陛下以钦承七庙之灵，奉养二宫之欢，而又继之以一日万几之劳，而思索被于天下四方之事，勤可谓至矣，而治犹若不充于圣心者，何也？今之患在乎百职之不自任其职而已。中书以进人选才之方诿于陛下，密院以用兵择帅之事诿于陛下，事事皆出于圣意，若有未合于舆议，则曰『皆出于宸衷』，如是，则天下自古迄今何须辅佐乎？凡今之事略可言矣。大臣皆不自任其责，盖以天下之人才一进于左右，天下之广，士人之觽，皆出于顷刻一言。观帝尧之圣，孔子之智，或失之四凶，或失于子羽。彼皆积岁于左右者，犹失之，而今也，以片言之间而求之。陛下虽至圣矣，臣之愚窃疑乎其未至尽也。故大臣不自任其责，万一或自容其私，则天下亦不得而见矣。何则？陛下之断素出于中也，故百职之吏亦相习以成风，有操两可之论以倚决于上者，有摭细故以塞重责者，此又安得而悉见乎？积此而往，非所以致大治也。古之用兵而任将者，覆军凶师者固有之矣，至于用之久，则名将出焉。盖始任之则有不迨者，及其久，则人才自然而出矣。臣欲乞今后进人登对者，必令进曰『可以当某用，可为某官某职』，其不当也，又假论议之臣以论之。集之多，则以为大臣进退，则才器职业无诿上之非，而臣下亦不敢不尽其心矣。」
　　又言：「臣窃以陛下执长策以驭天下，而所当精择，在相与将二者而已。相臣主于用材，将臣主于用兵。百职不得其治，则属于用材之相；六师不得其序，则属于用兵之将。二者得其序，而天下不治，未之有也。窃见陛下即位以来，求士如不及，非惟若商王之立贤无方也，又若文王之能官人也。非惟若文王之能官人也，又若虞舜之谐庶尹也。故或取之于下僚，或召之于数千里之外，或见之于咫尺之间，或得之于事功，或进之于语言，可谓盛矣。然窃观召对之臣，非才行卓异之人，或侪流推许之士不以进也。何则？所欲用之重，则进之也殊；所将待之厚，则遇之也异故也。如闻二府近荐登对者四人：盛侨、张尧夫、李师德、蔡洙，惟洙少有称于侪伍，他皆未之闻也。稽之议论，则以为未见可称，审之中外，则以为不知有善，不知以何荐之，又不知以何而不用，觽多疑惑，未知所因。向者，熙河出兵，用内臣李宪为熙、秦处置，人皆以为出于圣断，二府不得已而从命，及推原其因，乃自二府进拟。夫中人之进，自古人主有便于一己之指令，遂屈髃议而用之者有矣。今二府乃自进拟，固非所宜。夫登对之人，欲以备不次之用，而进无可称述之人；宫寺之官，本以充人主给使之职，而乃以为大臣之所进拟。臣虑庸庸之人，汲引渐满中外，而人主动作，则左右小臣皆为大臣窥察，启臣下表里邪恶之渐。惟幸陛下考察之！」二章不得其时，承禧罢御史后更须考详。
　　诏郑州长史柴笃令流内铨与注远处主簿或尉。笃，周世宗之侄元孙，受命已十年，乞注一官故也。
　　中书门下奏：「近诏京东、河北路强盗罪至死，知人欲告及按问欲举而自首，合该减等，内系髃党及情重者，未得断放，奏取指挥。内有所犯情理不一者，欲令比附施行。」从之。
　　诏：「应系朝廷已降指挥，后来面奉指挥改更者，并依传宣内降，申中书、枢密院覆奏施行。」
　　丁卯，龙神卫四厢都指挥使、忠州刺史燕达除荣州防御使。以收复广源州之劳也。
　　诏：「安南军回士卒病者，委所在官舍存泊，差军员提举，续给口券，官备粥药，州军委都监，县镇委主簿或监镇官检视。」
　　录南剑州【九】都巡检、内殿承制郝怀素子汉臣为三班奉职，南剑州巡盐、左侍禁苏用子球为三班借职。以怀素等与廖恩斗，为所杀也。
　　戊辰，诏：「命官、使臣缘安南军兴死亡者，旅榇行李【一○】，委州县舁榇还其家。」
　　庚午，诏：「侍御史知杂事蔡确、知谏院黄履定夺卫州运河及疏浚黄河利害异同，理曲不实之人，劾罪以闻。如合就案验【一一】，辍官一员及取旨，遣内侍同往。」
　　初，熊本既受命与都水监主簿陈佑甫、河北转运使陈知俭共按问诸埽，言：「八年，故河道水减三尺，浚川杷未至间，已增二尺，杷至又增一尺，且从此以前十年，水皆夏溢秋复，不惟此一年，水落实非杷所至。」本等乃集临清、冠氏县十五人责状，及据埽上水历，即南岸以杷试验，虽小有增深寸数，翌朝再测，已与未浚时无异。又访议者，皆以运河之兴有费无利，且为官私之患，遂以文彦博所陈为是，奏乞废浚川司。时范子渊在京师先闻之，遽上殿言：「熊本、陈佑甫意谓王安石出，文彦博必将入相，附会其意，以浚川杷为不便。臣闻本奉使按事，乃诣彦博纳拜，从彦博饮食，佑甫、知俭皆预焉，及屏人私语。今所奏必不公。且观彦博之意，非止言浚川杷而已。陛下一听其言，天下言新法不便者必窎起，陛下所立之法大坏矣。」上颇惑其言，诏以本等奏送都水监及外监丞司。子渊遂讼本等以七月中北岸水历定五月中南岸河流涨落，又不皆至河所视其利害；及大名府已尝保明用杷浚二股功利，牒转运司；兼本等专取索浚河司事，总四千七百余纸，即未尝取索大名府安抚司、转运司事相参照。而确亦劾本奉使不谨，议论不公，乞更委官定夺是非。故就委确及履仍即御史台置狱推究。九年十二月癸未朔，本初受命相视，元丰元年正月己巳，本责。熊本集有御河及浚川二札子，可删取增入，今附见。「臣勘会河北路州军自来赏给茶货等，以至沿边榷场要用之物，并自黄河运至黎阳出卸，转入御河，费用止于客军数百人添支而已。向者，朝廷曾赐米河北，亦于黎阳或马陵道口下卸，倒装转致，费亦不多【一二】。昨因程昉等擘画，于卫州西南循沙河故迹，决口置鰯【一三】，凿堤引河，以通江淮舟楫【一四】，而实边郡仓廪。自兴役至毕，凡用钱、米、工料二百万有奇，今后每岁用物料一百一十六万、厢军一千七百余人，约计费钱五万七千余贯。昨开河行水，纔百余日，所过船□六百二十五，而卫州界御河淤浅已及三万八千余步，沙河左右民田渰浸者几千顷，所免税租一千贯、石有零。故议者皆谓此河之兴，有费无利，而又生公私之患。臣近准敕命躬亲按视，其利害之实，诚如议者所论，然尚有大者。且卫州居御河上游，而西南当王供向着之会，所以捍黄河之患者，一堤而已。今穴堤引河，而置鰯之地纔及堤身之半。询之土人，云自庆历八年后，大水七至，方其盛时，游波有平堤者。今河流安顺三年矣，脱复矾水暴涨，则河身乃在海口之上。以湍悍之势，而无堤闸之阻【一五】，汜滥冲溢，下合御河，当此之时，臣恐垫溺之祸，不特在乎卫州，而濒御河郡县皆罹其患矣。夫建功立事，将以便兹民而惠万世也，故利之博者，不计其费。今此河之兴，一岁所济船□其数至于如此，而以为经久公私之利，不测之患萌于每岁，不赀之费积于无穷，而议者弗及焉，岂陛下所以垂世裕民之意哉？臣博采觽论，究极利病【一六】，咸以谓完固堤堰，新口存鰯而勿治，庶可以销淤淀决溢之患，而省无穷之费，万一他日朝廷欲由此河转粟塞下，则暂开亟止，或可以纾飞挽之劳。其议论子细，臣已同□审礼等具状奏闻去讫，伏望决于圣断，早降指挥。又臣近准敕计会都水监、本路转运司，那官兵同相度疏浚黄河利害闻奏，谨具如后：一、范子渊奏，将熙宁七年以后三年内应管诸埽所用物料并差夫数目，一例笃合，称：比向前未用杷三年减得物料七百七十余万，及不差二十二万三千余夫。臣勘会沿河共管八十四埽，三年内计重迭疏过向着二十二埽，其不经疏浚去处至多，因逐年河水调匀，别无决溢横费，兼检会熙宁六年十二月敕节文：河北差夫不得过五万人，亦系朝廷指挥减却所差人数。一、范子渊奏称：『熙宁七年已后至九年终，疏浚过滩觜及因此退出滩地共三十六万余步，减省得开撅并卷埽二千七百余万工，物料九百五十余万。』臣寻躬亲并差官及取索文案，照会得已疏浚滩觜地步及退出滩浅去处，即今多却依旧。及取问得自来河上堤埽向着，即不曾用人兵于对岸开撅滩觜，所下埽緷多少，亦只据向着紧慢。今来有曾疏浚处所用物料，比元约全不曾经疏浚处所用物料却多，以至虽曾疏浚，却无有退滩浅去处。一、范子渊奏称：『熙宁八年八月内，二股河泛溢，河道变易，在王胡庄寻用杷疏导水势，夺归二股河，退滩内民田数万顷。』臣契勘当年二股河次下埽分，各有河水长落尺寸、月日，公检照证得未用杷以前河势已减退，兼王胡庄【一七】、许村港递年黄河泛涨出岸，渰浸民田，至霜降水落退出。一、臣与陈知俭等曾将杷船于黄河浅处□行试验，虽微有增深尺寸，隔日便有淤淀。伏缘河流湍猛，变易自如，并两岸相去阔远，其浚川杷虽暂时可以疏导淤浅，至于张官置局，差占人船，施功寻丈，而云能回夺大河；自立工料，而云能减省费用，此议者所以纷纷也。其利害子细，臣已同陈知俭等具状奏闻外，所有都大提举疏浚河司公事，仍乞先次废罢。」
　　诏：「今后二府使相、宣徽使以冠帔换授翰林医学已上章服，并须转服色及五年以上，方许陈乞。」
　　同提举成都府等路茶场公事蒲宗闵言：「本司般卖解盐，已蒙改法依旧通商外，有茶法事亦相关，须至更改。每年欲起发茶四万马□太赴秦州、熙河路依市价卖，仍认定税息钱，应副博马籴买粮草；并川峡路民间食茶，许逐场依市价添减收买，每贯收息钱一分出卖，仍沿贯纳长引钱。凤州、凤翔、永兴军、环庆路州军，亦依旧为通商地分，许客人于川中茶场算请兴贩。」知彭州吕陶亦言官场买茶亏损园户，有致词诉及生喧闹。诏：「川中茶场今后不得亏损官私，其取净利三分指挥更不施行。彭州堋口茶场园户作闹，仰本路转运司根究施行。余令提刑司等同共相度体量利害奏闻。官司如有不实，亦一面取勘施行。」已上并从朱本，已下并增入。
　　先是，陶言：「臣窃见朝廷初遣李□及蒲宗闵等入川相度买茶、往熙河博马等事，当时奉使者急于进用，不察事体，遂认定逐年息钱四十万贯，应副熙河。后来运茶积滞，岁课不足，即便擘画却于彭、汉二州逐年收买狭布各十万匹，名为折当脚钱，其实将布上所得之息充入茶利。自后又恐买布亦难敷及元数，则乞却雇回脚船车般解盐入川。洎至盐法难行，则又乞将川中有茶去处并行收买。前后乖错，非止一事。国家富有四海，山泽之利多与民共。自仁祖临御以来，深知东南数路茶法之害，制诏有司一切弛放，任令通商。货法流行，德泽深厚，圣时盛事，高出前世。今天下茶法既通，而蜀中独行禁榷，此盖言利之臣不知本末，苟于劳赏而妄为之，非所以绥静远方之意。况川峡四路所出茶货，比方东南诸处十不及一，日月所照，文轨混同，法无二门，仁不异远，岂可诸路既许通商，两川却为禁地？亏损治体，莫甚于兹。大凡官中元有之物，民间私侵其利，方是犯禁。只如解州有盐池，民间煎者乃是私盐，晋州有矾山，民间炼者乃是私矾。今川蜀茶园本是百姓两税田地，不出五谷只种茶，赋税一例折科，茶园税每三百文折纳绢一匹，三百二十折纳紬一匹，十文折纳绵一两，二文折纳禾草一束。役钱亦须均出，自来采茶货卖，以充衣食。伏缘此茶本非官地所产，乃是百姓己物，显与解盐、晋矾事体不同。一旦立法，须令中卖与官，或敢私相交易，便成犯禁，斤数稍重，乃至徒刑，仍没纳随行物色理赏钱，恭惟仁圣□物之心必不如此。」
　　又言：国家置市易司笼制百货【一八】，岁出息钱不过二分，须以一年为率。盖为今年支出官本一百万贯，至年终要见息钱二十万贯，即不是早买一百贯物，晚卖一百二十贯钱。今来茶场司却不以一年为率，务重行立法，尽榷民间茶货入官，旋买旋卖，取利三分。或今日买十贯之茶，明日便作十三贯卖与客旅，或朝买一贯，暮作一贯三百文出卖。日逐将官本变转，殊不休已。其公牒行下州县，乃云务令买卖通快，无致妨滞钱本，则所出利息，比至岁终，不可胜算，岂止三分而已。此于市易元条，自相违越。据本州岛堋口镇茶场申，六日之间，买到茶八百八十六斤，计本钱一百六贯三百二十文，随日出卖，收到息钱三十一贯八百九十六文，别无见在。臣固疑其买卖之际，必有侵损官司，寻行体访，乃是客旅并牙子等为见榷茶不许衷私买卖，一向邀难园户，或称官中高銽斤两，或言多方退难，遂使于外面预先商量减价。其园户各为畏法惧罪，且欲变货营生，穷迫之间，势不获已，情愿与客旅商量，每斤止收七分实钱，中卖与官，所余三分，留在客人体上，用充买茶之息。纔投场中卖了当，实时却是客人明立姓名正行请买，所以随日卖尽。假如茶一百斤，每斤合卖一百三十文，计价钱十三贯，其园户既被邀难恐动，情愿只作十贯卖与官场，实时却是客人纳钱一十三贯请买。文历虽正，情弊则深。如此，则是园户只得七分价钱，暗折三分，官中虽得三分之息，自是园户本钱，客人元不出备。逐处买茶官司多是畏惧茶场司威势，务欲买卖通快，出得息钱，始可免罪，以此互相欺诞，不敢申陈。臣伏谓园户是国家两税土著之民，今来被好利之臣设此弊法，要出息钱，却令商旅生奸，侵损两税人户，最于远方不便。又况随日计利，殊无分限，显是违越市易元条。伏乞圣慈检会臣前奏，特降指挥，下本路安抚、转运、提刑司体量指实，早赐更改，使王泽不壅，可救大弊。」
　　陶累奏未报，而堋口茶园三百余户凡五千人赍茶赴场。监官以本钱支尽，续于茶场司关请未至，会雨作，不即秤收。觽积忿恚，遂径升厅事，围遶监官，欲令牙人先出钱与买。监官起避之，觽随诟詈，或殴击从者，或褫裂监官衣袖，牙人等皆散去。陶知觽不可犯，但令约束，不复究治，仍别差官赴场相度增价及依次秤收，并申茶场司多支本钱，复具奏曰：「刘佐、李□、蒲宗闵等苟希进用，妄陈愚见，必欲出息三分，致令茶户被害。若逐场尽数收买之后，商旅将来计算不成，不愿兴贩，则积坏茶货，监官必被责罚，干连人必鴲陪填，势须顺承茶场司风旨，减价收买。所贵客人愿来兴贩，变转得行，或令园户自纳三分息钱，请引出外。情弊如此，上下通知。恭惟陛下仁民爱物，与天地等，夙夜孜孜，讲求治要，惟恐一夫未得其所，必不容此刻薄小人苟希劳效，作为弊法，以困西南生聚，有累圣政，觽所不平。臣愚欲望早赐宸断，特降指挥，下本路监司或帅臣采访利害。如臣所言稍涉虚诞，甘俟诛戮，若万分有一可以采用，即乞更张茶禁，以便远民，或限数收买，或量减息钱，则山乡茶户不胜至幸！」及是，始诏罢取息三分指挥，宗闵等所措置亦微有更张，而陶寻得罪矣。七月四日，陶冲替。
　　诏：「西头供奉官、合门祗候崔象先尝给事藩邸，仍合门供职日久，宜特除通事舍人。」
　　辛未，遣左藏库副使彭孙募胆勇人捕杀廖恩，以上批「恩杀巡检，气势滋盛，须及时扑灭，可速与枢密院议选一官兵，募三五百人捕杀」故也。又批：「闻廖恩近虽为鎗杖手□合九等杀败，所获不多。今贼势全未衰减，日有乡村无赖入贼中，转更昌炽。可遣彭孙速往。」又批：「近日福建路强劫盗贼火数不少，未知窃发作过因依，可速下提刑、转运司火急体量，具析奏闻。如缘阙食，即检详前后救饥条例，一面擘画施行，不使别致结集人觽，久为民患。」彭孙亦是髃盗招降者，当考六月五日及遣彭保。
　　又批：「近降指挥，令李宪候董□有信息，及措置鬼章见得次第，发来赴阙。缘上件羌酋既未能制其死，今则归顺之期难以日月可必，宜别降指挥，抑候推行队兵赏典讫，发来赴阙。」
　　甲戌，驸马都尉、庆州刺史王诜为绛州团练使，光州刺史张敦礼为宁州团练使。
　　诏：「中书检正、枢密院检详官二年为一任，至提点刑狱以上资序者，理三年。」
　　太白昼见。
　　乙亥，诏：「太学公用钱可续给，候全入光州地课对除之。上舍生在学一年，并免解。」三月九日彭汝砺云云可考。
　　诏韩缜等：「昨已与北人分画缘边界至，其山谷、地名、壕堠、铺舍相去远近等，并图画签贴，及与北人对答语录编进入。」九年十一月二十五日当考。
　　诏：「熙河路蕃官获首级，副使以上每级减磨勘三年，至三级止，余级各赐绢二十匹。内殿承制以下，每级转一资。」
　　知广州曾布言：「今虽军兴之后，亦与平日无事之际不同。乞许奏辟安抚司勾当公事三两员。」诏：「合辟官外，许于本州岛职官数内，依辟官条，特更辟一人，任满依旧。」
　　丙子，遣屯田员外郎、检正中书孔目房公事刘定体量安抚福建路，减价粜常平谷以救灾。八月癸未，定责衢倅。
　　丁丑，诏：「使臣换文资，试律令大义十道，以八通为上，六通次之，四通又次之，并为合格，中书取旨。」
　　注　　释
　　【一】下当职官亟除绝之「下当」二字原倒，据阁本及宋史全文卷一二上乙正。
　　【二】京西北路「京西」二字原倒，据阁本及同上书乙正。
　　【三】经略使赵□「使」原作「司」，据阁本改。
　　【四】大宗正司「正」原作「直」，据宋会要帝系四之三○改。
　　【五】保塞「塞」原作「寨」，据阁本、活字本改。
　　【六】都官郎中「官」原作「管」。按：宋无「都管郎中」而刑部有都官郎中，见宋史卷一六三职官志，此处「管」显为「官」之误，故改。
　　【七】崇政殿说书黄履「黄」原作「王」，据阁本及长编纪事本末卷八一两朝国史、直斋书录解题卷四改。
　　【八】入内押班李宪为宣政使「政」原作「制」，据宋史卷四六七、东都事略卷一二○本传改。
　　【九】南剑州「南」原作「运」，据下文改。
　　【一○】旅榇行李「旅」原作「旋」，据阁本改。
　　【一一】如合就案验「合」原作「令」，据阁本改。
　　【一二】费亦不多「多」原作「少」，据阁本及历代名臣奏议卷二五○改。
　　【一三】嘊口置鰯「嘊」原作「次」，据阁本及同上书改。
　　【一四】以通江淮舟楫「江」字原脱，据同上书补。
　　【一五】而无堤闸之阻「闸」原作「阁」，据阁本及同上书改。
　　【一六】究极利病「利病」二字原脱，据同上书补。
　　【一七】王胡庄「胡」原作「□」，据阁本及上文改。
　　【一八】国家置市易司笼制百货「置」字原脱，据阁本补。
续资治通鉴长编
卷二百八十三
卷二百八十三
　　起讫时间 起神宗熙宁十年六月尽是年七月
　　卷　　名 续资治通鉴长编卷二百八十三
</div>
    <div class="pagination">
<a href="续资治通鉴长编_page381.html">上一页</a><span>...</span><a href="续资治通鉴长编_page377.html">377</a><a href="续资治通鉴长编_page378.html">378</a><a href="续资治通鉴长编_page379.html">379</a><a href="续资治通鉴长编_page380.html">380</a><a href="续资治通鉴长编_page381.html">381</a><span class="current-page">382</span><a href="续资治通鉴长编_page383.html">383</a><a href="续资治通鉴长编_page384.html">384</a><a href="续资治通鉴长编_page385.html">385</a><a href="续资治通鉴长编_page386.html">386</a><a href="续资治通鉴长编_page387.html">387</a><span>...</span><a href="续资治通鉴长编_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
