<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 129 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 129 页/共 607 页</h1>
    <div class="content">　　癸未，诏罢贡举一年。
　　中书门下、枢密院请罢给月俸，不许，又请罢赐端午时服，许之。
　　甲申，命寇准知河南府、兼西京留守司事。
　　乙酉，上幸东华、祥符、左银台、升龙等门及朝元殿，赐役工缗钱。
　　占城国王遣使波轮诃罗帝来贡，诃罗帝自言有弟陶珠，顷为交州所掠，押驯象赴阙，今幸得见，欲携以还蕃，许之，仍赐陶珠衣币、装钱。
　　辛卯，河北转运使李士衡等，言管内诸军准备支用外，有钱四十万贯、紬五千匹【二一】、丝三千两、布二十万匹，请悉以上供。优诏箧之，其钱帛令本路贮积，勿更辇致。
　　壬辰，诏于右掖门外创崇文外院，别置三馆书库。时宫城申严火禁甚峻，上以髃臣更直寓宿，寒冱之月，饮食非便，乃命翰林学士陈彭年检唐故事而修复之。
　　废内侍省黄门，其高班内品改为前殿祗候高班内品。
　　癸巳，上御崇政殿亲虑系囚，死罪情轻者贷之。
　　以瀛州团练使李延渥为右领卫大将军、演州团练使，棣州团练使陈直为右监门卫将军、诚州团练使，皆久病騳官无状故也。
　　诏自宫禁迨臣庶之家，一切服玩皆不得以金为饰，严其科禁。自是遂绝。（王称东都事略：诏宗室、皇亲及外廷臣庶之家，不得以销金、戗金、金线之类为衣服器用【二二】。）
　　知制诰钱惟演献其父所赐礼贤宅，优诏銟之，赐惟演钱五十万【二三】，令均给六房，仍各赐宅一区。
　　乙未，西凉府畼铎督遣使来贡。
　　诏契丹国信物旧用金为饰者，并易以锦绣。
　　己亥，诏：「近禁销金，虑北境人至榷场，未知条式，或卖违禁物，与近边商旅贸易。宜令知雄州李允则以意谕北境，仍录所降诏付之。」
　　庚子，放宫人一百八十四人。
　　壬寅，中书门下请以库藏熏损匹帛、杂物给所请月俸及衣赐，五分折支。文武百官学士而下相继拜章以请，诏不许，章再上，乃许之。
　　甲辰，妖人谷隐黥面配琼州牢城，遇赦不还；靳重荣汀州；靳有方沙门岛。仍以诏谕解州民庶，自今无得传习隐术。隐先坐罪编管解州，因用妖术惑觽，重荣师事之，有方尝绐取隐资财甚觽，至是，付御史鞫劾而谪焉。
　　丁未，礼仪院详定：「自今大礼，皇帝位褥依旧例及别敕用红紫罗外，其非时诣宫观、寺院焚香，并用黄紬褥。髃臣行事斋醮、宴设、谢恩、拜表、并用紫紬褥。永为定式。」
　　先是，仪鸾司乞改制锦褥，上谓三司使林特曰：「朕内庭未尝践锦绣，此褥止外庭篮用，殊无爱惜。自今当诏礼官止用黄紬、紫紬褥可也。」因言：「仪鸾司什物，如道场中锦绣供具，本奉真圣，而掌事者辄自取用，或至践履。卫绍钦尝掌仪鸾，一夕，朕闻外黄门语喧，乃私取锦褥，为绍钦夺去。又魏昭易掌御□，内侍数移换食，而昭易执不与。虽小事，当官执守，亦大不易。国家一毫之用，尽出于民，典司者能各惜费，乃是薄赋之原也。」
　　诏江、淮、两浙驻泊及巡检兵士，并遣习水者往，以旧兵不习水，难使捕寇故也。
　　六月，己酉朔，日有食之。
　　诏自今吏部选人有罪犯者，铨司未得定入官资叙，并具考第及所犯取旨。先是，铨司请今后曾经追停人再理考限及格乃得入令录。上曰：「如是，则沈滞者觽矣。朕近见一选人，淳化中及第，二十余年无公私事故，至今未及十考。由是而言，不宜更加考数。」因条约之。（会要六月一日事。）
　　壬子，丁谓言修葺大内诸殿毕功。
　　癸亥，诏弓弩院所造戎器，用金饰者，以他物代之。
　　白波发运判官林潍，请自今开浚汴口，令有司先事以闻，朝廷遣官祭告，从之。潍，特之子也。又诏自今汴水泛涨，踰七尺五寸，即发军士三千人防守河堤。又遣内臣分掌京城门钥，如汴水泛涨，防河军士至彼，并即开关点阅放过。
　　甲子，改干元门曰正阳门，朝元殿曰天安殿，日华、月华门曰左、右太和门。又避太宗旧名，改含光殿曰会庆殿，天光门曰太宁门。
　　乙丑，新授杭州观察推官朱昌符等四百六十人入谢。上顾谓辅臣曰：「其中才不才，未可尽知。」王旦等曰：「选觽拔士，十得二三，亦为多矣。然遭逢盛时，登此科级，傥才行兼全，则亨途何远。」因言昌符即台符之弟。上曰：「台符有文学，其著述可采。」甚嗟念之。
　　给事中、知荆南马亮言：「窃见天下庶官职田，过为优厚，请三二年间权住支给，聊助经费。臣今岁所得米麦四百二十余石，已牒本府纳官讫。」诏銟之。
　　辛未，令诸州以御制七条刻石，从夔州路转运使陕人臧奎之请也。
　　注　　释
　　【一】坊市民庶悉集宫门外「庶」字原脱，据宋本、宋撮要本及长编纪事本末卷一八建玉清昭应宫补。
　　【二】缘河江淮两浙民田经水灾者同上书于「淮」下均有「南」字。
　　【三】内客省使「客」原作「侍」，据宋本、宋撮要本改。
　　【四】专与转运副使「副使」原作「使副」，据阁本及宋会要选举二七之一三乙正。
　　【五】令封弥印官封所试卷付之「弥」字原脱，据宋本、宋撮要本及治迹统类卷二八祖宗科举取人补。
　　【六】茹甘菊柏叶果实井泉「井泉」原作「甘泉」，据宋本、宋撮要本、阁本改。
　　【七】京西转运使陈尧佐「陈尧佐」原作「陈尧叟」，据本书卷八二大中祥符七年五月壬辰编、宋会要方域一四之六改。按东都事略卷四四、宋史卷二八四本传，尧佐曾两任京西转运，本编此处作「尧佐」为是。
　　【八】好以气凌人「人」字原阙，据续通鉴卷三二补。按东都事略卷四四陈尧咨传谓其「数以气凌转运使乐黄目，黄目不能堪，请徙它路以避之。」宋史卷二八四本传所载同。
　　【九】尧咨徙邓州「州」字原脱，据宋本、宋撮要本补。
　　【一○】真所谓搜求寒俊也「寒俊」原作「寒畯」，「寒畯」在此亦通。按各本及治迹统类卷二八祖宗科举取人、续通鉴卷三二均作「寒俊」，今据改回。
　　【一一】召崇文院检讨冯元讲周易泰卦「崇文院」原作「崇文馆」，据宋本、宋撮要本及宋史卷二九四冯元传改。
　　【一二】乃诏璨等悉预坐「预」原作「与」，据宋本、宋撮要本、阁本改。
　　【一三】试以意言之「意」上原有「卿」字，据宋本、宋撮要本及宋史全文卷六、编年录卷三删。
　　【一四】诚亦有之「有」原作「如」，据宋本、宋撮要本及宋会要职官一之七三改。
　　【一五】或有所施行「所」字原脱，据宋本、宋撮要本补。
　　【一六】苟与拟议符合「与」原作「能」，据同上书改。
　　【一七】并须均平受纳「均」原作「两」，据宋会要食货六二之六改。
　　【一八】并不理为劳绩「并」字原脱，据宋本、宋撮要本及上引宋会要补。
　　【一九】有司以咸平中条制「中」字原脱，据同上书补。
　　【二○】特命中书召试而有此授焉「此」字原脱，据宋本、宋撮要本补。
　　【二一】紬五千匹「千」原作「十」，据宋本、宋撮要本、阁本及治迹统类卷二九祖宗用度损益改。
　　【二二】不得以销金戗金金线之类为衣服器用「以」、「器」二字原脱，据编年纲目卷八、东都事略卷四真宗纪补。
　　【二三】赐惟演钱五十万「十」原作「千」，据宋本、宋撮要本及续通鉴卷三二改。
续资治通鉴长编
卷八十五
卷八十五
　　起讫时间 起真宗大中祥符八年闰六月尽是年十二月
　　卷　　名 续资治通鉴长编卷八十五
　　帝　　号 宋真宗
　　年　　号 大中祥符八年（乙卯，1015）
　　全　　文
　　闰六月己卯，大赦天下，非已杀人及枉法赃致杀人、十恶至死者，悉原之。赐修内兵匠物有差。自今诸州有大辟情可悯者，具狱以闻。敕法律内重刑未称矜恤者，委法官与编敕官条奏。先是，上谓宰相曰：「朕以盛暑之月，属念囚系，欲肆恩宥，何以为名？」王旦曰：「今边鄙宁谧，黎庶阜安，风雨以时，疵疠不作，睰此景贶，特覃大庆，固其宜也。」翌日，以条目进呈。上曰：「前后赦文，未尝不以谨罚为首。今当别白条告，使四方晓解。」旦乃以二事为请，故特着之。
　　庚辰，王钦若上准诏编修后妃事迹七十卷，赐名彤管懿范。
　　上谓近臣曰：「昨宫中救焚，召发军士，宣旨所至，应声而来，诚足嘉尚。然兹事体大，古者追兵以符，正为仓卒之际，必须取验契合也。」壬午，诏殿前、侍卫司，自今非时宣召军士，候见御宝文字乃得发遣，无则画时覆奏，所降御宝，不得转付所司，每遇迁转，递相交授。
　　诏：「诸司库务，如中使宣取金帛钱物，但依往例，画时应副，不得以见管都数供报。如违，主典处死，监官除名决配。」旧制，库务都数，虽三司使不得知之。丁谓充使日，自陈度支经费，宜知常数，上勉从其请，仍令副使已下不得预闻。而主藏攸司，不详条禁，每内臣有所宣索，必尽数报之，或具列名物之籍以供。故特申警焉。
　　丙戌，诏广南西川京朝、幕职、州县官，丁忧离任，愿管押纲运者亦听，仍给驿券。
　　诏广南路，自今不逞之民五犯法者，依法决杖，刺配岭北州军牢城【一】，内未满五次而情理切害者，亦准此。
　　以缮修文德殿，权放常朝，俟毕功如旧。
　　国初，取唐朝飞钱故事，许民入钱京师，于诸处州便换。先是，商人先经三司投牒，乃输左藏库，所由司计一缗私刻钱二十。开宝三年，置便钱务，令商人入钱者诣务陈牒，即日辇致左藏库，给以券，仍敕诸州俟商人赍券至，即如其数给之，自是无复留滞。其后，定外地闲慢州乃许指射。自此之后，京师用度益多，诸州钱皆输送，其博易当给以钱者，或移用他物。又金帛阑出化外者尤觽，厥价踊者商旅不以入中，茶商所过，当出算者，令录记，俟至京师并输之。
　　自新法之行，旧有交引而未给者，已给而未至京师者，已至而未磨者，悉差定分数，抽纳入官。大约商人有旧引千贯者，令依新法岁入二百千，俟五岁则新旧皆给足。官府有以茶充公费者，虑其价贱乱法，悉改以他物。山场节其出耗，所过税务严其觉举。每诸榷务所受茶，皆均地配给场务，以交引至先后为次。大商刺知精好之处，日夜走僮使赍券诣官，故先获。
　　初，禁淮南盐，小商已困，至是益不能自行。三四年间，有司以京师切须钱，商人旧执交引至场务即付物，时或特给程限，或数月，或百日，踰限未至者，每十分复令别输二分见缗，谓之贴纳。豪商率能及限，小商不能知，或无以贴纳，反贱鬻于豪商。有司从移用之便，至有一岁之内，文移至十数变者，商人惑之，顾望不进，上封者皆咎改法。
　　庚寅，上谓辅臣曰：「屡有人言，所改茶法不便，钱额增损，兹亦常事，如闻不利小商。」王旦等曰：「改法已来，亦未见不便事，所降元敕无厘革小商之文。如上言者实有所长，则望付中书施行。或欲杜绝髃言，则须别命朝臣较量利害。」上复以问王钦若，钦若言：「素不详其本末。」陈尧叟言：「但得物物入库，即是课利。」丁谓曰：「河北、陕西入得刍粮，即是官物入库，缘江榷场无剩茶，即是法行也。其余琐细风传之词，不足凭信。或有章奏，望一一宣示，可以商榷。大抵未改法日，官中岁亏茶本钱九千余贯，改法之后，岁所收利常不下二百余万贯，边防储蓄不阙，榷场无陈积，此其大较也。」乃诏刑部尚书冯拯、翰林学士王曾与三司同详定。（本志以丁谓对旧法岁亏官本钱九千余贯系之明年正月，今从实录。）
　　以童子蔡伯希为秘书省正字，其父龟从为校书郎。伯希家本福州，随父至京师，裁四岁，诵诗百余篇。上召入禁中，应对周详，所诵精习，因命以官。又以龟从久在场籍，銟其善于训子，召试中书而命之。又作诗赐伯希。
　　癸巳，编敕所言：「监临主守自盗及盗所监临财物者，旧自五匹徒二年，递加至二十五匹流二千五百里，三十匹即入绞刑。缘法律凡加重刑，皆须循次，今独此条顿至大辟，望改三十匹为流三千里，三十五匹绞。」从之。
　　上谓宰相曰：「数有人言官吏犯赃者多，盖朝廷缓于惩戒。」王旦曰：「今品官犯赃，情理乖当，但千钱已上皆配隶衙前，遇赦，得逐便，再遇赦，得参军、文学，终身不齿善良。其有犯法轻赃，遇大庆不过得一判司，每赴选调，必首载其赃滥，为辱极矣。然万一有当极典者，朝廷但委之攸司，死者无由得免。盖太宗谨重刑罚，行三宥之恩，此等多蒙减死。陛下即位以来，赃吏若比前代，则犯者亦似差少。」
　　丙申，以刑部员外郎、兼侍御史知篮事王随知制诰、知应天府兼南京留守事。
　　先是，上睹随奏章，谓辅臣曰：「随赋性柔顺，然有执守。」王旦曰：「朝廷羽仪，皆出台合，非清介自立，加以该博，则不能弹压多士。」于是擢随掌外制，随以不善为制辞，即出典藩郡。寻有诏增应天府公用钱至百万，从随所请也。（据实录，随以是日除知制诰，即出知南京，前此未有其比也，当考。）
　　戊戌，昭宣使、平州团练使、入内都知秦翰卒。上甚悼惜，为之泣下，赠贝州观察使，赙襚加等。及修内毕，又遣使以袭衣、金带赐其家。
　　翰倜傥有武力，以方略自任，前后身被四十九创，髃帅推其勇敢。轻财好施，所得俸赐多均给将士，觽尤附之。上尝谓王旦曰：「翰尽忠国家，不害人，亦不妄誉人，每有敷陈，深可信委。」旦曰：「翰廉谨谦下，人多推其长者。」上曰：「翰在先朝，尝言与李继迁款昵，出入帐中无间，可阴刺之。且言臣一内官，不足惜，或为国家去此剧贼，死亦无恨。太宗深赏其忠。」旦曰：「雷有终在西川，与上官正、石普多不睰，赖翰和解。不然，几致生事。」上曰：「边臣有傲很自任、难为谋事者，翰必平之，言无枝叶，但推诚直致而已，故人自乐从。昨刘承珪卒，翰言承珪不避觽怨，与之不足者，今必流谤，望悉勿听。朕益嘉其为人也。」其后，重赠彰国节度使。诏杨亿撰碑文，亿以翰不畜财，表辞所贽物，虽朝旨不许，而时论美之。
　　甲辰，诏编太宗妙觉集入佛经藏。
　　内藏库言：「三司所借金帛，其数至多。旧借金即以饶、歙等州及诸路所贡充还。今诸处纳到【二】，三司指挥直送左藏。本库不惟渐失封桩数目，又不应刘承规句当往例。」诏三司规画补填。
　　先是，宫城火，诏诸王各徙宫于外。秋七月庚戌，命庄宅使、长州刺史石知禺都大管句亲王诸宫事。
　　辛亥，诏三班使臣广南路替回者，特免短使。
　　癸丑，令官告院自今大除授告身、赐外蕃书，仍用金花绫罗纸。时禁销金，有司上请故也。
　　甲寅，泾原路驻泊都钤辖、知渭州曹玮，表求暂诣京师省其母，诏可。
　　丙辰，王钦若准诏讨阅道藏赵氏神仙事迹，凡得四十人，诏画于景灵宫之廊庑。
　　诏自今诸路部署、钤辖、都监及尚书丞郎已上赴任，许因便管押禁军往屯所，自余悉禁之。
　　以牛疫，颁医方于诸路，免牛税一年。
　　戊午，枢密副使王嗣宗罢为大同节度使。先是，嗣宗与寇准大不协，累表求罢。准既去位，嗣宗复固请补外，因授以旄钺。寻命知许州，嗣宗旧尝游是州，别墅在焉，时人荣之。嗣宗表求兼领汝、许州捉贼事，诏不许。（本传云嗣宗副枢密，寇准为使，嗣宗与之大不协，累表求罢，故有此授。按准罢枢密使在四月壬戌，距今三月矣，传盖不详，今略删润其辞，使无抵牾。）
　　己未，命知制诰刘筠乘传祭汴口，以河流浅涩故也。
　　甲子，秦州伏羌城寨户文禹伐登闻鼓，言顷年温仲舒以戎人屡扰寨户，遂拓疆界于隘路口大洛门，置城守把，便致宁贴，后来者却召蕃部付与洛门地，故迄今时有钞掠；复请于山丹峡口广□岭上古城、大洛门城、永宁城隘路口置寨，以遏戎寇。诏优赐遣之。
　　乙丑，禁河北河东陕西缘边部署、钤辖、都监、知州等私买军衣绢染彩，博市府州蕃马。
　　上封者言：「□州岁给军衣绢四万余匹，皆自京辇送，如闻军中悉贸易之。请官自置场，有愿中卖者，匹给钱千二百文，收贮以备岁给，可减辇送之半。」诏下三司，三司亦言其便，遂从其请。
　　丙寅，幸相王元偓新宫，赐以衣带、器币。又遣赐诸王宫缗钱各有差。
　　庚午，徙知升州、枢密直学士、工部侍郎薛映知扬州，给事中马亮为工部侍郎、知升州，以吏部员外郎、知制诰李迪为右谏议大夫、集贤院学士、知永兴军。上谓辅臣曰：「大藩长吏，尤难其人，要在洞达物情，遵守条诏，爱民抑暴而已。吏或廉而肆虐，或察而滋章，或急掊敛以为公，或旷职务以为恕，如此，则何由致治耶？」（迪传云迪自亳州代归，会唃厮啰叛，帝忧关中，召对长春殿，命知永兴。按此时唃厮啰初未叛也，今不取。）
　　上作读十九代史诗赐近臣和。
　　坊州言大雨河溢，民有溺死者。诏赐其家缗钱。
　　壬申，诏如闻河北、陕西及宜州犯罪远配人，各有田产安居，自今经赦不在量移之限。
　　丁谓奏葺大内功毕。（六月壬子，已书诸殿毕功，今又书，不详其故，或彼但诸殿，此总言功役也。）
</div>
    <div class="pagination">
<a href="续资治通鉴长编_page128.html">上一页</a><span>...</span><a href="续资治通鉴长编_page124.html">124</a><a href="续资治通鉴长编_page125.html">125</a><a href="续资治通鉴长编_page126.html">126</a><a href="续资治通鉴长编_page127.html">127</a><a href="续资治通鉴长编_page128.html">128</a><span class="current-page">129</span><a href="续资治通鉴长编_page130.html">130</a><a href="续资治通鉴长编_page131.html">131</a><a href="续资治通鉴长编_page132.html">132</a><a href="续资治通鉴长编_page133.html">133</a><a href="续资治通鉴长编_page134.html">134</a><span>...</span><a href="续资治通鉴长编_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
