<!DOCTYPE html>
<html>
<head>
    <meta charset="UTF-8">
    <title>大事记续编 - 第 37 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 37 页/共 65 页</h1>
    <div class="content">　　二月魏任城王澄攻梁钟离夏四月乃退【以吕祖谦标目修】五月丁未朔魏免太傅录尚书北海王详为庶人寻杀之【以通鉴修】
　　解题曰按北史列传帝密令害之故书杀
　　秋七月梁将军马仙琕救义阳大败八月乙酉魏降义阳取三闗封元英为中山王【以梁纪魏纪修】
　　解题曰三闗者平靖闗一曰行者坡在信阳军南武阳闗一曰大寨广岘闗一曰九里闗亦属信阳军界左传蔡侯呉子伐楚还塞大隧直辕防阸乃武阳平靖
　　冬十一月戊午魏营国学【以魏纪修】
　　解题曰按北史儒林传序魏道武初定中原立太学置五经博士天兴增国子太学生员太武天安初诏立乡学太和建明堂辟雍尊三老五更又开皇子之学及迁都洛邑诏立国子太学四门小学大抵南北所为章句好尚互有不同江左周易则王辅嗣尚书则孔安国左传则杜元凯河洛左传则服子慎周易则郑康成诗则并主于毛公礼则同遵于郑氏余见通鉴
　　甲子梁除金赎罪之科【以通鉴修】十二月己亥魏议定律令【以魏纪修】
　　【梁髙祖武皇帝天监四年　魏世祖宣武皇帝正始二年】春正月癸卯朔梁置五经博士开五经馆【以本纪修】
　　解题曰按儒林传序江左草创日不暇给迄于宋齐国学时或开置而劝课未博建之不及十年废之多厯世祀髙祖诏求硕学治五礼定六律天监四年置五经博士广开馆宇招内后进于是以平原明山賔吴国沈峻建平严植之防稽贺玚补博士各主一馆馆有数百生其射防通明者即除为吏十数月间怀经负笈者云防又选学生如防稽受业于何分遣博士祭酒到州郡立学七年又诏大啓庠斆博延胄子命皇太子皇子宗室王侯就业髙祖亲释奠于先师先圣申之以防语劳之以束帛济济焉洋洋焉大道之行也如是盖武帝孜孜学问博通经术故于庠序知所崇尚然其于圣经岂真有所得哉不然何委身释氏竟以亡天下也余见通鉴
　　梁汉中太守夏侯道迁降魏魏以尚书邢峦为镇西将军赴之二月取汉中夏四月入劒阁【以吕祖谦标目修】梁益州刺史萧渊藻杀前刺史邓元起坐贬【以通鉴修】六月庚戌梁初立孔子庙【以通鉴修】秋七月魏军逼梁涪城【通鉴】冬十月丙午梁大举伐魏以扬州刺史临川王宏都督军事【以本纪修】杨绍先称帝十一月戊辰朔魏讨之【以通鉴修】魏邢峦请取蜀不从【以吕祖谦标目修】是歳梁大有年【以梁纪修】
　　【梁髙祖武皇帝天监五年　魏世宗宣武皇帝正始三年】春正月壬申魏灭杨氏以其地为东益州【以吕祖谦标目修】
　　解题曰按通典汉建安中氐酋杨滕为部落大帅滕子驹始据仇池后有名千万者魏拜为百顷氐王孙飞龙渐盛晋武帝假西平将军还居畧阳茂捜元康初还保百顷苻坚克之茂捜孙宋奴二子佛奴佛狗佛奴子定有秦州之地后与乞伏干归战见杀佛狗子盛袭位至绍先为魏所灭以为武兴镇后改为东益州地形志东益州领武兴仇池槃头洛聚【并沔州之地】广苌【未详】广业【未详】梓潼【未详】七郡
　　三月丙寅朔日有食之【以梁本纪修】丁亥陈伯之自寿阳归梁【以本纪修】夏四月乙未魏罢盐池禁【以北史本纪修】庚戌魏以中山王英为征南将军拒梁军五月梁取魏宿预梁城合肥羊石霍丘等城六月取朐山城秋七月魏安将军都督东讨军事邢峦败梁师九月取宿预己丑梁临川王宏军溃于洛口冬十月魏中山王英围钟离十一月梁遣将军曹景宗救之【以通鉴梁纪魏纪传修】
　　解题曰水经注淮水北注下蔡县故城东又东径八公山北又东迳梁城四渎编案两淮对境图濠州防涧镇黄团新城之间有梁城滩北对欧村二十里洛河二十五里羊石魏书列传彭城王勰至寿春东定城戍至于阳石则阳石盖在寿春之东也又东闗枞水阳石合肥有急悬之切则阳石盖迩于合肥也寰宇记霍邱县本梁所置霍邱戍隋开皇为县
　　【梁髙祖武皇帝天监六年　魏世宗宣武皇帝正始四年】春二月梁遣豫州刺史叡救钟离三月与曹景宗大破魏军中山王英走秋八月英坐除名【以本纪修】
　　解题曰叶适曰江南自刘裕后惟韦叡邵阳洲之捷最伟时魏号百万连城数十不止为一钟离也昔徐晃救曹仁破堰城四冡屯陷入围里遂全樊城叡于曹景宗营前立城致敌来攻装舰为水军拔栅斫桥魏人崩溃而钟离自解晃以勇夺敌气叡以勇夺敌势故皆能取胜也事见通鉴
　　冬闰十月乙丑梁骠骑将军开府临川王宏为司徒左仆射沈约为尚书令【以梁纪修】丁卯魏尚书令髙肇弑皇后于氏【以朱熹纲目修】
　　【梁髙祖武皇帝天监七年　魏世宗宣武皇帝永平元年】春正月梁定品班【以列传修】解题曰按梁史列传天监初官名互有省置徐勉撰立选簿奏之有诏施用开九品为十八班自是贪冒茍进者以财货取通守道沦退者以贫寒见没矣
　　二月庚午梁置州望郡宗乡豪掌捜荐【以梁纪修】三月戊子魏髙肇杀皇子昌【以朱熹纲目修】秋七月甲午魏立贵嫔髙氏为后【以魏纪修】八月魏冀州刺史京兆王愉反乙丑遣镇北将军李平讨之【以魏纪修】
　　解题曰宋庠纪年通谱改元建平本汉哀帝石勒慕容盛慕容德白亚栗斯刘义宣年号
　　丁卯魏改元【以魏纪修】
　　解题曰宋庠纪年通谱永平本汉明帝晋惠帝年号
　　九月戊戌魏杀彭城王勰【以皇极经世修】魏京兆王愉伏诛【以吕祖谦标目修】梁取三闗魏遣中山王英救之冬十月悬瓠降梁梁取魏宿豫安陆诸城十二月己未魏镇南将军都督南讨军事邢峦拔悬瓠【以吕祖谦标目修】
　　解题曰通典梁氏雍州下溠戍【汉东郡枣阳县东南】夏口白茍堆【在京汝南郡真阳县大同中东魏遣尧雄为南境守将曰白茍堆梁北面重镇请备之】硖石城【下蔡县】合州【即合肥】钟离淮隂朐山为重镇及景平后江北悉陷髙齐汉蜀没于西魏安陆梁置南司州【宋德安府】
　　是歳柔然佗汗可污为髙车王弥俄突所杀【以吕祖谦标目修梁髙祖武皇帝天监八年　魏世宗宣武皇帝永平二年】春正月梁令诸儒草封禅仪著作郎许懋议古无封禅纳之【以吕祖谦标目修】
　　解题曰梁武于是贤于汉唐之君逺矣事见通鉴
　　魏取三闗【以吕祖谦标目修】三月魏侵梁雍州刺史吴平侯昺大破之【以通鉴修】冬十一月己丑魏主讲佛书【以吕祖谦标目修】解题曰帝于式干殿为诸僧及朝臣讲维摩诘经帝笃好佛理常于禁中亲讲经论沙门条录为内起居上既崇之下弥企尚至延昌中州郡僧尼寺积有一万三千七百二十七所余见通鉴朱熹曰佛教初入中国止有四十二章经是古书至东晋有谈义如今讲师作议一篇总説之今则文字至多余见天监十五年求佛书于西域解题
　　【梁髙祖武皇帝天监九年　魏世宗宣武皇帝永平三年】春正月庚寅梁新作缘淮塘【以本纪修】三月己丑梁主幸国子学诏皇太子以下皆入学【以本纪修】夏四月丁巳梁诏尚书令史用士流【以吕祖谦标目修】解题曰朱黼曰周官太宰小宰宰夫之属上士八人中士十有六人下士三十有二人凡天下之务百官羣有司之事无不闗决总督也今行文书之史仅十有二而士乃五十六何贱者寡而贵者多乎盖掌官法官常以相切磋而出政令者非奔走服力小夫之所当与也使小夫足以办此则茍可以为利行奸者乌得而尽察之不若付之贤士虽文书阔略不足虑也汉自萧何以刀笔致相位遂谓天下大事茍知文书者皆足以相参考于是特立诵书九千文之科用以择吏曹参继之择郡国史亦不过木讷淳谨而已自是以徃令史虽非士流然相府掾属尚择人也魏晋以下遂专以国事委之吏胥武帝全用士流要不为无意也【按梁书良吏传序髙祖在田知民疾苦梁台建仍下寛大书东昏时杂调悉除省逮践皇极躬览庶事日昃听政求民之瘼乃命輶轩以省方俗置肺石以达穷民始去赀计丁为布身服浣濯之衣太官彻牢馔日膳蔬菜饮酒不过三醆以俭先海内每选长吏务简亷平皆召见亲朂治道始擢尚书殿中郎到溉为建安内史左民侍郎刘騣为晋安太守又着令小县有能迁大县大县有能迁二千石于是山隂令邱仲孚治有异绩以为长沙内史武康令何远清公以为宣城太守剖符为吏者徃徃承风焉】
　　是岁梁始行大明厯【以梁纪修】
　　【梁髙祖武皇帝天监十年　魏世宗宣武皇帝永平四年】春三月盗杀梁东莞琅琊太守以胊山降魏魏遣徐州刺史卢昶赴之夏四月梁遣将军马仙琕击之冬十一月朐山降十二月昶走仙琕追击大破之【以稽古录修】
　　解题曰按魏书列传自经理江左唯中山王英败于钟离昶于朐山失利最为甚焉余见通鉴
　　是后南北州名不可胜纪【以吕祖谦标目修】
　　解题曰按宋书州郡志地理参差其详难举实由名号骤易境土屡分或一郡一县割成四五四五之中亟有离合千囘百改巧厯不算寻校推求未易精悉叶适曰时代迁换南北割裂而地之去留无常是人事不能免至于乐变慕广不求于政而求于地则后世之通患也其后又不止此或州增复名郡累冗号无益而祗为异去古逾远矣书地之法当存旧系雅削浮没猥而已
　　【梁髙祖武皇帝天监十一年魏世宗宣武皇帝延昌元年】春正月丙辰魏以车骑大将军尚书令髙肇为司徒尚书仆射清河王怿为司空【以魏纪修】夏四月乙丑魏改元【以魏纪修】冬十月乙亥魏立子翊为皇太子【以魏纪修】十一月梁五礼成行之【以梁纪修】
　　解题曰普通五年中军将军徐勉上修五礼表伏寻所定五礼起齐永明三年太子歩兵校尉伏曼容表求制一代礼乐于时参议置新旧学士十人止修五礼军火散失天监元年尚书左丞何佟之啓审省署之宜敕使外详时尚书叅详欲省礼局并还尚书仪曹诏即撰次于是尚书仆射沈约等请五礼各置旧学士一人各自举学士二人相助抄撰乃以右军记室参军明山賔掌吉礼中兵骑兵参军严植之掌防礼中军田曹行参军贺玚掌賔礼征虏记室参军陆琏掌军礼右军参军司马聚掌嘉礼何佟之总其事后以镇北谘议参军伏暅代之更使镇军将军沈约太常卿张充及臣三人同参厥务又使中书侍郎周舍庾于陵复豫参知大凡一千一百七十六卷八千一十九条余见通鉴叶适曰虽去取得失之中不可知然一时君臣不可谓不尽其心矣考之隋经籍志惟存吉礼十卷賔礼九卷
　　【梁髙祖武皇帝天监十二年魏世宗宣武皇帝延昌二年】春二月庚辰盗杀梁青冀二州刺史张稷以降魏梁北兖州刺史康绚讨平之【以通鉴修】
　　解题曰按齐州郡志建元初以东海一郡属冀州全领一郡治连口通典泗州涟水县齐冀州寄治于此北兖州宋置于淮阴
　　闰三月乙丑梁建昌隐侯沈约卒【以梁纪修】夏六月癸巳梁新作太庙【以梁纪修】秋魏恒肆二州频年地震山鸣【以通鉴修】解题曰肆州治九原领永安【宋太原府忻代云三州之地】秀容【岚宪忻代四州岢岚宁化火山保德四军之地】鴈门【代州之地】宋白续通典秦始皇移楼烦郡于善无县今句注山北下馆城是也故续汉书云鴈门郡治阴馆魏文帝移郡南度句注置广武城后魏明帝移置广武东古上馆城初太平二年置肆州寄治忻州秀容城周宣帝移于此为代州三郡
　　【梁髙祖武皇帝天监十三年魏世宗宣武皇帝延昌三年】冬十月辛亥魏以髙肇为大将军大都督攻梁益州中防军元遥为征南将军都督遏梁楚【以魏纪修】梁初堰淮【以吕祖谦标目修】
　　【梁髙祖武皇帝天监十四年魏世宗宣武皇帝延昌四年】春正月丁巳魏主殂皇太子诩即皇帝位【以魏纪修】己未魏罢兵【以吕祖谦标目修】魏以右仆射任城王澄为尚书令与太保髙阳王雍秉政御史中丞王显弗从领军将军于忠诛之二月庚辰尊皇后为皇太后召髙肇还辛巳伏诛【以吕祖谦标目修】
　　解题曰按列传于忠与门下议以肃宗幼年未亲机政太尉髙阳王雍属尊望重宜入居西栢堂省决庶政任城王澄明德茂亲可为尚书令总摄百揆奏中宫请即敕授御史王显欲逞其奸与中常侍给事中孙伏连等厉色不听寝门下之奏伏连等欲矫太后令以髙肇録尚书事显与渤海公髙猛同为侍中忠即于殿中收显杀之余见通鉴先是中书尚书之权迭为轻重至是女主临朝则门下之权重矣是年髙阳王雍为太师録尚书事与太傅怿等入居门下同厘庶政熙平二年太师髙阳王雍正元四年太尉汝南王悦入居门下参决尚书奏事【北史列传武定二年阳休之除中书侍郎先是中书专主纶言魏宣武已来事移门下至是发诏依旧】又王遵业传时政归门下世谓侍中黄门侍郎为小宰相皆胡后临朝时后世三省并称遂为故实
　　癸未魏髙阳王雍为太傅领太尉清河王怿为司徒骠骑大将军广平王怀为司空【以魏纪修】己亥魏尊胡贵嫔为皇太妃三月甲辰朔废皇太后【吕祖谦标目修】魏于忠专朝政【以吕祖谦标目修】魏复百官禄罢绵麻税【以魏纪修】夏四月梁淮堰溃复作之【以梁纪修】秋八月乙亥魏于忠杀左仆射郭祚尚书裴植免髙阳王雍【以吕祖谦标目修】丙子魏尊胡太妃为皇太后以其父国珍为光禄大夫【以吕祖谦标目修】己丑清河王怿为太傅领太尉广平王懐为太保领司徒任城王澄为司空庚寅车骑大将军于忠为尚书令特进崔志为车骑大将军并仪同三司壬辰员外郎元义为通直散骑常侍【以魏纪修】九月魏太后临朝称令于忠为征北大将军冀州刺史任城王澄领尚书令【以通鉴修】梁将军赵祖悦袭据魏西硖石癸亥魏遣将军崔亮攻之【以通鉴修】
　　解题曰西硖石见晋孝武太元八年解题
　　冬十月乙酉魏胡国珍为中书监仪同三司【以通鉴修】闰十二月魏以髙阳王雍为太师録尚书事【以魏纪传修】盗杀魏晋寿太守以降梁益州刺史鄱阳王恢遣巴西梓潼太守张齐赴之【以通鉴修】魏胡太后摄行祭事【以吕祖谦标目修梁髙祖武皇帝天监十五年　　魏肃宗孝明皇帝元翊熙平元年】春正月戊辰朔魏改元【以魏纪修】魏以吏部尚书李平为镇东大将军行台二月乙丑克硖石平将攻浮山堰崔亮称疾师还【以魏纪吕祖谦标目修】三月戊辰朔日有食之【以梁纪修】夏四月梁淮堰成【以吕祖谦标目修】梁张齐破魏兵围武兴魏以镇南军司竖眼为西征都督秋七月击齐败之复取东益州【以吕祖谦标目修】九月梁淮堰壊【以吕祖谦标目修】魏任城王澄请重北边镇将选举不听【以吕祖谦标目修】是岁魏作永宁寺求佛书于西域【以魏释老志及通鉴修】
　　解题曰太后好事佛民多絶户为沙门髙阳王友李玚上言三千之罪莫大于不孝不孝之大无过于絶祀孔子云未知生焉知死安有弃堂堂之政而从鬼教乎都统僧暹等忿玚谓之鬼教以为谤佛泣诉于太后太后责之玚曰天曰神地曰只人曰鬼传曰明则有礼乐幽则有鬼神然则明者为堂堂幽者为鬼教佛本出于人名之为鬼愚谓非谤熙平元年诏遣沙门惠生使西域采诸经律正光三年冬还京师所得经论一百七十部行于世神元年冬司空尚书令任城王澄奏曰髙祖定鼎嵩瀍城内唯拟一永宁寺地郭内唯拟尼寺一所余悉城郭之外景明之初微有犯禁世宗爰发明防城内不造立浮屠僧尼寺舍正始三年沙门统惠深违禁前诏仍卷不行迩来十年私营转盛城郭之内垂五百寺夺民居三分且一昔如来阐教多依山林今此僧徒恋着城邑当由利引其心莫能自止非但京邑如此天下州镇僧寺亦然侵夺细民广占田宅如臣愚意都城中有营造麤功可改者请在郭外任择所便若僧不满五十者小就大寺未几丧乱加以河阴之祸朝士死者其家多舍宅以施僧尼京邑第舍略为寺矣今不复行【水经注永宁寺作九级浮屠下基方一十四丈自金露拌下至地四十九丈取法代都七级而又广髙之虽西京之盛五都之富未有若斯之富杨衒之洛阳伽篮记自后汉至晋永嘉惟四十二寺后魏京城内外一千五百六十七寺东魏迁邺焚毁外余四百三十寺】
　　柔然伏跋可汗大破髙车杀其王弥俄突【以吕祖谦标目修梁髙祖武皇帝天监十六年魏肃宗孝明皇帝熙平二年】春正月魏诏五铢钱与古钱通行巧伪者罪之【以通鉴修】魏考核军功寻止【以通鉴修】夏四月戊申魏中书监开府胡国珍为司徒【以通鉴修】梁宗庙以面代牲冬十月荐脩用蔬果【以梁纪修】
　　【梁髙祖武皇帝天监十七年魏肃宗孝明皇帝神元年】春二月己酉魏改元【以魏纪修】解题曰宋庠纪年通谱获神于九龙殿灵芝池故改元神
　　夏四月丁酉魏秦文宣公胡国珍卒号太上秦公【以吕祖谦标目修】魏复税绵麻【以魏传修】
　　解题曰諌议大夫张普惠上疏以为髙祖废大斗去长尺改重秤以爱万姓从薄赋知军国须绵麻之用故绢上税绵八两布上税麻十五斤万姓歌舞以供其赋自兹以降所税绢布渐渐长阔百姓怨嗟宰辅不寻其本革其弊存其可存而特放绵麻之调以悦天下之心尚书知国少绵麻便欲去天下之大信奏求还复以充国用不思库中大有绵麻而羣官共窃之何者今绢布匹有丈五之盈丝绵斤兼百铢之剰未闻依律罪州郡或一匹之滥一斤之恶则鞭户主连三长百官请俸之人乐长阔厚重无复准极不闻嫌长恶广求计还官者今若必复绵麻宜明立严禁复本幅度依太和之税使天下知二圣之心爱民惜法如此则髙祖之轨中兴于神矣夫髙祖增绵麻之初正以民之病于大斗长尺重秤有甚于绵麻故也然绵麻既取之后安能保后世幅度铢合不复增乎未几何时浸复长阔则虽蠲绵麻已无益矣况复从而征之乎天下之事固有以善意为之而反作俑于后日者此类是也
　　魏主始月一视朝【以朱熹纲目修】
　　解题曰孝文临朝堂谓穆亮曰三代之礼日出视朝汉魏以降礼义渐杀晋令有朔望集公卿于朝堂而论政事亦无天子亲临之文今因卿等日中之集中前则卿等自论政事中后与卿等共议可否葢自孝文之后论政之礼又废矣至是始因张普惠之言而行之事见通鉴
　　五月戊寅梁司徒骠骑大将军扬州刺史临川王宏免【以朱熹纲目修】秋七月癸未朔魏以宦者侍中刘腾为卫将军仪同三司【以吕祖谦标目修】戊申魏弑故太后髙氏【以吕祖谦标目修】冬十月乙亥梁中军将军中书监临川王宏为司徒【以通鉴修】是岁魏复防盐【以吕祖谦标目修】
　　【梁髙祖武皇帝天监十八年魏肃宗孝明皇帝神二年】春正月丁亥魏胡太后称诏【以吕祖谦标目修】二月庚午魏羽林虎贲杀征西将军张彛不复穷治【以通鉴稽古録修】
　　解题曰识者于是知魏之将乱也按齐书本纪髙湖子谧仕魏至侍御史坐法徙懐朔镇生树树生欢累世北边故习其俗遂同鲜卑长而深沉有大度给镇为队主函使自洛阳还倾产以结客亲故怪问之曰宿将羽林相率焚领军宅朝廷惧其乱而不问为政若此事可知也财物岂可常保耶自是乃有澄清天下之志余见通鉴【叶适曰髙欢中国人也以徙于北边遂习鲜卑宇文泰鲜卑也而欲行中国礼乐之事习相逺也岂不然又曰欢微贱给使所徃来皆胥吏下而史载其倾产结客不知欢衣食尚不自给产于何倾而天下清浊亦竟何在盖为文饰之过耳】
　　魏吏部尚书崔亮初立停年格选举失人自亮始【以吕祖谦标目修】
　　解题曰通典亮奏为年格制官不问愚贤以停解日月为断虽复官须此人停日后者终不得取庸才下品年月久者则先擢用时沉滞者皆称其能后甄琛元脩义城王徽相继为吏部尚书利其便已踵而行之自是贤愚同贯魏之失才从亮始也及辛雄为吏部郎中上疏曰神以来专以停年为选士无善恶岁久先叙职无剧易名到授官执案之吏以差次日月为功能铨衡之人以简得老旧为平直且庸劣之人莫不贪鄙货贿是求肆心纵意致徭役不均发调违谬盖助陛下治天下者唯在守令宜须简置以康国道请上等郡县为第一清中等为第二清下等为第三清选补之法妙尽才具如不可并后地先才不得拘以停年竟无铨革三载黜陟有称者补在京名官如前代故事不厯郡县不得为内职则人思自勉书奏防帝崩【时亮外甥刘景安书规亮曰殷周以乡塾贡士两汉由州郡荐才魏晋又置中正虽未尽美应十收六七朝廷贡士止求其文不取其理察孝亷推论章句立中正不考人才行业空辨姓氏髙下至于取士之途不溥沙汰之理未精舅须改张易调如何反为停年格以限之天下谁复修励名行哉亮答书曰古今不同时宜复异昔有中正品其才上之尚书据状量人授职此乃与天下共爵人也今之选专归尚书以一人之鍳照察天下何异以管窥天哉今勲人甚少又羽林入选武夫倔起而不解书计忽令佩组乗轩求其烹鲜之效文武人至多官员至少不可周溥设令十人共一官犹无官可授况一人冀一官哉吾近靣执不宜使武人入选请赐其爵厚其禄既不见从是以权立此格限以停年耳】
　　夏五月戊戌魏以任城王澄为司徒骠骑大将军仪同三司【以本纪修】魏赏赐无节府库渐虚乃减百官禄力【以吕祖谦标目修朱熹纲目修】冬十二月癸丑魏任城文宣王澄卒【以吕祖谦标目修】
　　【梁髙祖武皇帝普通元年　魏肃宗孝明皇帝正光元年】春正月乙亥朔梁改元【以梁纪修】丙子日有食之【以梁纪修】秋七月丙子魏领军将军元义及刘腾幽太后于北宫杀清河王怿【以吕祖谦标目修】己卯梁江淮海溢【以梁纪修】辛卯魏改元【以魏纪修】
　　解题曰宋庠纪年通谱加元服故改元
　　魏相州刺史中山王熙起兵诛元义刘腾不克八月见杀【以魏纪稽古录修】甲子梁车骑将军永昌严侯韦叡卒【以吕祖谦标目修】九月戊戌魏以髙阳王雍为丞相与元义同决庻务【以魏纪修】
　　解题曰十月以汝南王悦为侍中太尉十二月以京兆王继为司徒通典曰后魏旧制有大将军不置太尉有丞相不置司徒自正光以后始俱置之然又重门下官多以侍中辅政则侍中为枢密之任
　　柔然可汗阿那瓌奔魏【以魏纪修】冬十月魏以汝南王悦为侍中太尉十二月辛酉魏京兆王继为司徒【以魏纪修】魏聘梁复通好【以通鉴修】
　　【梁髙祖武皇帝普通二年　魏肃宗孝明皇帝正光二年】春正月魏纳阿那瓌于柔然弗克【以通鉴修】三月魏右将军奚康生谋迎太后不克见杀刘腾为司空夏四月京兆王继为太保崔光为司徒【以吕祖谦标目修】六月梁琬琰殿火【以梁纪修】秋七月梁将军裴邃为豫州刺史【以通鉴修】
　　解题曰时以合肥为豫州
　　髙车破柔然可汗婆罗门降魏冬十月魏分处阿那瓌婆罗门于边【以吕祖谦标目修】
　　【梁髙祖武皇帝普通三年　魏肃宗孝明皇帝正光三年】夏五月壬辰朔日有食之既【以本纪修】冬十一月丙午魏初行正光厯【以魏纪修】十二月京兆王继为太傅崔光为太保【以魏纪修】柔然婆罗门叛魏亡归寻见擒【以吕祖谦标目修】是岁梁西丰侯正德奔魏【以通鉴修梁髙祖武皇帝普通四年　魏肃宗孝明皇帝正光四年】春二月柔然阿那瓌入魏境【以本纪修】三月魏刘腾卒【以吕祖谦标目修】夏四月阿那瓌北遁【以吕祖谦标目修】魏尚书令李崇请改縁边诸镇为州不从【以吕祖谦标目修】魏懐荒镇民及沃野镇民破六韩拔陵反改元【以吕祖谦标目修】冬十一月癸未朔日有食之【以本纪修】十二月戊午梁始铸铁钱【以梁纪修】是岁梁西丰侯正德自魏逃归复其封爵【以列传修】
　　解题曰正德逃归而复其封爵所以基他日叛逆之祸也事见通鉴
　　【梁髙祖武皇帝普通五年　魏肃宗孝明皇帝正光五年】春三月魏遣临淮王彧讨破六韩防陵夏四月敕勒酋长胡琛应拔陵武川懐朔镇陷五月彧败壬申以李崇开府为讨北大都督讨之【以吕祖谦标目魏纪修】六月梁遣裴邃伐魏【以吕祖谦标目修】魏秦州莫折大提反遣雍州刺史元志讨之大提死其子念生自称天子改元秋七月甲寅遣吏部尚书元脩义为西道行台讨之【以吕祖谦标目修】魏将军崔暹败于白道李崇还云中【以吕祖谦标目修】
　　解题曰冀州图云云中郡北去阴山八十里南去通汉长城百里即白道川也当原阳镇北
　　八月甲午魏元志大败于陇口【以魏纪修】
　　解题曰按太平寰宇记唐元载云原州当陇山之右武经揔要今镇戎军故原州城
　　东西部敕勒皆附破六韩拔陵丙申魏始改镇为州【以吕祖谦标目修】魏秀容人反别将尔朱荣讨平之【魏纪】九月梁拔魏诸城裴邃袭寿阳弗克【以梁纪修】壬申魏以左仆射萧宝寅为西道行台大都督【以魏纪修】冬十月魏营州就德兴反【以吕祖谦标目修】
　　解题曰营州领昌黎建德辽东乐浪冀阳营兵六郡【并营州之地】
　　梁裴邃进兵魏守将多弃城走【以通鉴修】十一月戊申莫折天生陷魏岐州杀元志十二月壬辰魏以京兆王继都督西道讨之【以本纪吕祖谦标目修】
　　解题曰岐州治雍城镇领秦平【凤翔府】武都【凤翔府陇州】武功【凤翔府醴州之地】三郡
　　梁取魏三关围頴州弗克【以通鉴修】
　　解题曰郢州领安阳城阳汝南【后省】三郡【魏地形志豫州义阳郡注永安三年置天平四年罢隋地理志汝南郡真阳县注后魏置郢州东魏废州改置义阳郡】
　　是岁梁太子詹事周舍免散骑常侍朱异代掌机密【以吕祖谦标目修】
　　【梁髙祖武皇帝普通六年　魏肃宗孝明皇帝孝昌元年】春正月梁破魏南乡郡及马圈等城【以朱熹纲目修】庚申魏徐州刺史元法僧称帝改元魏讨之法僧降梁梁以为司空【以吕祖谦标目修】魏征西将军西道都督崔延伯及萧宝寅大破莫折天生于黒水走之以京兆王继为太尉【以魏纪修】
　　解题曰按水经注谓水自落门东至黒水峡东有黒水出南山北流入海
　　癸酉梁裴邃大败魏河间王琛于寿阳【以梁纪修】二月魏元义为骠骑大将军开府尚书令【以吕祖谦标目修】三月乙丑梁遣豫章王综督彭城军召元法僧还【以吕祖谦标目修】魏京兆王继班师【以吕祖谦标目修】柔然阿那讨破六韩拔陵破之夏四月自称可汗【以朱熹纲目吕祖谦标目修】辛卯魏胡太后临朝发刘腾墓赐元义死以开府属郑俨前鴈门太守徐纥为中书舍人【以魏纪传修】壬辰胡琛遣将万俟丑奴等冦魏泾州崔延伯击之败死【以魏纪修】五月梁夷陵烈侯裴邃卒壬子以中防军夏侯亶督寿阳军事【以吕祖谦标目修】六月庚辰梁豫章王综降魏魏取彭城立综为丹阳王更名赞梁召夏侯亶还【以吕祖谦标目修】癸未魏改元【以魏纪修】西部鉄勒降魏广阳王深大败破六韩拔陵【以魏传修】秋八月魏杜洛周反于上谷改元【以魏纪修】冬魏二荆西郢州蛮反梁将曹义宗围荆州【以吕祖谦标目修】
　　解题曰按水经注东荆州治沘阳县通典后魏置东荆州于唐州荆州于邓州魏书列传裴绚为郢州刺史以蛮酋地居险要表为西郢州刺史后周纪改西郢州为鸿州【属唐州】
　　十二月戊子梁邵陵王纶有罪免官削爵土【以朱熹标目修】魏山胡刘蠡升自称天子改元【以吕祖谦标目修】
　　解题曰按通典稽胡一曰歩落稽晋时匈奴别种或云赤狄之后自离石【昌化郡】以西安定以东方七八百里居山谷间蠡升居云阳谷【在县界】
　　【梁髙祖武皇帝普通七年　魏肃宗孝明皇帝孝昌二年】春正月魏鲜于脩礼反于定州【以吕祖谦标目修】夏四月魏鲜于阿胡反于朔州遣左光禄大夫长孙稚为都督讨之鲜于脩礼败稚五月以吏部尚书广阳王渊为北讨大都督【以魏纪修】
　　解题曰懐荒民叛而沃野应之髙平民叛而秦州应之秀容民叛而和龙上谷定朔诸州相延而动卒使尔朱得之以为资其所由来者渐矣按地形志朔州领大安广宁神武太平附化五郡后并省隋地理志代公猗卢都代即朔州后魏为懐朔镇孝文于州北定襄故城置朔州齐天保六年于州西南四十七里置朔州八年移于马邑城即今城也广阳王渊北史避唐髙祖讳改作深按魏收书作渊而通鉴从北史今改从收书
　　秋七月魏行台常景破杜洛周别帅【以通鉴修】戊申鲜于阿胡陷魏平城【以吕祖谦标目修】梁遣頴州刺史元树及夏侯亶伐魏【以本纪修】八月癸巳贼帅元洪业杀鲜于脩礼以降魏贼党葛荣杀洪业而自立【以吕祖谦标目修】魏恒朔州都督尔朱荣袭取肆州【以吕祖谦标目修】九月辛亥葛荣杀魏都督章武王融自称天子国号齐改元又杀广阳王渊【以吕祖谦标目修】就德兴陷魏平州【以通鉴修】莫折念生降魏既而复反破六韩拔陵杀胡琛万俟丑奴并其众【以吕祖谦标目修】冬十一月辛巳魏寿阳降梁梁以夏侯亶为豫南豫二州刺史【以通鉴修】
　　解题曰按舆地志梁克寿春立淮南梁西汝阴武安四郡通典自齐永元陷后魏至是二十七年始复胡寅曰梁武三筑淮堰至是十年死者数十万人然后能取寿阳才得七万五千口是十年劳费以三四人而易一人其愚甚矣事见通鉴
　　杜洛周陷魏幽州执常景【以魏纪修】魏豫徴六年租调【以吕祖谦标目修】
　　解题曰王师古曰魏自北方诸镇选举既轻守令率以暴赋横敛为先故其乱相寻而不息魏之君臣不深推其本而欲恃力以求胜连岁征讨国用耗竭于是豫敛六年租调以给征讨之费甚至入市有税邸店有征既以重敛失六镇之心又恣虐取以重中土之怨是以手足之疾而使心腹俱受其蠧其亡不亦宜乎事见通鉴
　　【梁髙祖武皇帝大通元年　魏肃宗孝明皇帝孝昌三年】春正月乙丑梁徐勉为尚书仆射【以梁纪修】辛未魏葛荣陷殷州【以本纪修】
　　解题曰殷州统赵【宋属庆源真定中山三府】南赵【信德庆源二府】南钜鹿【庆源大名二府】三郡
　　莫折念生大败魏司空萧宝寅于泾州遂陷岐豳北华州宝寅免为庶人【以本纪修】
　　解题曰豳州领西北地【宋属庆阳府原环二州】赵兴【宁州】襄乐【庆阳延安二府宁州】三郡方舆记大统十四年分泾州新平县置南豳州废帝三年去南为豳州北华州领中部【延安府鄜坊二州】敷城【延安府鄜州】二郡通典魏置东泰州于鄜州后改北华州余见升平元年解题
　　辛卯梁谯州刺史湛僧智围魏东豫州司州刺史夏侯防取魏平静穆陵阴山关【以通鉴修】
　　解题曰按地形志东豫州治广陵即新蔡郡长陵县领汝南【蔡州】东新蔡【光蔡二州】新蔡【蔡州】弋阳【光州】长陵【蔡州】阳安【未详】六郡隋书地理志蔡州新息后魏置东豫州又魏书曹世表传世表行豫州刺史值萧衍将湛僧珞【即僧智】陷东豫州州民刘获郑辩反于州界朝廷以源子恭代世表为东南道行台率元显伯等讨之时贼众强断小殷关【颖昌府郾城县北有小溵水】诸将咸欲保城自固世表时患背肿舆病呼统军是云宝谓曰僧珞所以敢深入为冦者以辩获皆州民之望为之内应译知刘获移军欲迎僧珞去此八十里今出不意一战可破获破则僧珞自走乃简士马付宝暮出城比晓兵合一战破获僧珞退走元庆和传庆和东豫州刺史为梁将所攻举城降之梁书夏侯防传防司州刺史谯州刺史湛僧智围魏东豫州刺史元庆和于广陵入其郛【魏书地形志东豫州太和置治广陵城兴和分置豫州广陵郡领宋安光城安蛮新蔡汝南五县后省通鉴考异知其非南兖州之广陵但不明载其处耳】显伯率军赴援防自武阳【魏书地形志豫州襄城郡有武阳县隋书地理志蔡州西平县有故武阳县】防僧智断魏军归路防至遂请降显伯夜遁众军追斩获不可胜数诏以僧智领东豫镇广陵防引军屯安阳【魏书地形志汝南郡有安阳县隋地理志光州固始县有安阳郡】遣偏将屠楚城由是义阳北道遂与魏絶余见通鉴穆陵阴山关在黄州麻城县余见天监三年三关解题
　　二月莫折念生据魏潼关既而西走【以魏纪修】三月辛未梁主没身同泰寺【以皇极经世修】
　　解题曰南朝宫苑记同泰寺武帝造在武门内逼路东寺南门直对宫城大通门
　　甲戌梁改元【以梁纪修】
　　解题曰宋庠纪年通谱梁创同泰寺开大通门对之取反语以协同泰也改元符寺及门名也
</div>
    <div class="pagination">
<a href="大事记续编_page36.html">上一页</a><span>...</span><a href="大事记续编_page32.html">32</a><a href="大事记续编_page33.html">33</a><a href="大事记续编_page34.html">34</a><a href="大事记续编_page35.html">35</a><a href="大事记续编_page36.html">36</a><span class="current-page">37</span><a href="大事记续编_page38.html">38</a><a href="大事记续编_page39.html">39</a><a href="大事记续编_page40.html">40</a><a href="大事记续编_page41.html">41</a><a href="大事记续编_page42.html">42</a><span>...</span><a href="大事记续编_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
