<!DOCTYPE html>
<html>
 <head>
  <meta charset="utf-8"/>
  <title>
   元史续编 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元史续编 - 第 2 页/共 3 页
  </h1>
  <div class="content">
   元史续编卷六
　　钦定四库全书
　　元史续编卷七
　　明　胡粹中　撰
　　【戊申】武宗皇帝至大元年春正月以阿舒布哈为左丞相行御史大夫事○浙东西饥【绍兴庆元台州广徳建康镇江六路饥死者二万六千余饥户四十六万有竒以没入朱家家物货鬻钞三十万定赈之】西僧敺上都留守李璧【有上都开元寺西僧强市民薪民诉于璧璧方询其由僧已率其党持白挺突入公府隔案引璧髪捽诸地捶扑交下拽之以归闭诸空室久乃得脱奔诉于朝僧竟遇赦免○评曰留守之官惟天子之都有之葢谓车驾巡幸则留其兵以镇守京邑备御非常付托甚重非威足以慑奸邪权足以应机变曷能胜其任哉李璧留守上都而西僧得持杖突入公府其兵卫禁防疏濶亦甚威武葢不足称矣宜其受辱也然奔诉诸朝而僧竟以赦免元政不纲一至于此可胜叹哉】三月戊寅车驾幸上都○以胡长孺为宁海县主簿【长孺博通经史儒术宋季倅福宁州国亡归金华永康山中世祖时用有司举召见以为集贤脩撰与时相议不合改教授扬州元贞初摄建昌録事时程文海方贵显其家势凌乡里人莫敢过问树外门侵官道长孺命亟撤之至是调主宁海簿长孺为人光明宏伟得叶味道之传于学涵养主敬黙存静观超然自得慨然以斯道自任一时学者皆慕之与从兄之纲之纪齐名人称为三胡云】夏四月以托克托穆尔为中书平章○遥授额尔吉纳丞相等官【遥授额尔吉纳特穆勒徳尔右丞相哈喇和尔塔尔古台左丞相达实图平章敏珠尔右丞又封阿舒布哈唐国公三宝努渤国公香山賔国公嘉珲太尉魏国公】陇西云南大震【乌撤乌防三日中地震者六】江淮河南山东大饥【有父食其子者】遥授宦者李邦宁左丞相【邦宁钱唐人宋小黄门也从瀛国公入见世祖命给事内廷警敏称防以为章佩监迁礼部尚书提太医院使上之初立也命邦宁为江浙平章辞曰臣以阉腐余命无望更生前朝赦而用之使得承乏中涓髙爵厚禄宠荣过甚今陛下复欲置之宰辅臣何敢当且宰辅者佐天子共治天下者也奈何辱以寺人陛下纵不臣惜如天下后世何诚不敢奉诏上大悦加大司徒遥授左丞相】勅行省宣慰等官非宣召毋辄赴阙【以多来结托故禁之】行都成立中都留守司○济宁大水入城○遣礼部尚书阿尔辉等使安南缅国【告即位也以阿尔辉及吏部侍郎李京兵部侍郎髙复礼使安南礼部侍郎管绰斯戬兵部侍郎多尔济使缅】汰省枢宻院官【枢宻院世祖时枢臣六员成宗増至十三员今署事者三十二员乞省之勅罢塔斯岱等十一人】以豢虎人彻尔济苏为监察御史○塔喇海罢以塔斯布哈为右丞相竒塔特布济克为左丞相○秋八月特授和托太师【为建第给钞二万锭】九月丙寅蒲县地震○乙亥车驾还宫○泉州大商马合丹的进珍异宝带【评曰昔世祖时伯克玛哈玛廸沙进献大珠要价数万上曰珠何用当留是钱以赈贫者大哉帝王之识量也成宗则商胡竒塔特献寳货武宗则泉州大商进珍寳二君岂所谓无忝尔祖者哉】以阿舒布哈知枢宻院封圗们为阳翟王○冬十月辛丑太白犯南斗○以西僧嘉勒斡巴勒为翰林承防○省臣请避位【省臣言夏秋之间巩昌地震归徳暴风防安济宁真定大水庐舍荡析人畜被灾江浙饥荒之余疾疠大作死者相枕藉父卖其子夫粥其妻哭声震野有不忍闻此皆臣等不才猥当大任以致政事多舛乖戾隂阳使百姓防灾愿退避贤路上曰灾异事有由来非尔等所致但当慎其所行】以圗固勒伊苏克布哈并知枢宻院○省臣请汰冗官节财用【省臣言世祖时诸司官有定员后畧増置成宗时又有防并省迩者一司至二三十员事不改旧而官日増又逓陞品级非便请依大徳十年定员其冗滥者悉与减汰又言今廪藏空虚中都筑城大都建寺及为诸贵人营造私第军民不得休息而用度日广毎赐一人辄至万定惟陛下裁察又言铨选钱粮各司乞毋干豫上曰已降制书诸人毋干中书之政他日或有乗朕忽忘持内降文记及传防至中书者其执以来朕将加罪】十一月庚申太白昼见○禁回回商人驰驿【省臣言回回商人持玺书佩虎符乗驿马名求珍异而以一豹上献复邀回赐似此甚众臣等以为虎符国之信器驿马使臣所需今以畀商人非宜乞一槩追之制可】闰月太傅哈喇哈逊卒○以齐勤特穆尔为中书平章○罢江南进砂糖
　　【己酉】二年春正月越王圗喇有罪赐死【圗喇太祖次子察罕岱四世孙有勇力以手缚阿固台功封越王赐绍兴路为其分地圗喇居常怏怏有怨望意去年秋上幸凉亭将御舟图喇前止之曰人言一箭中麋毋曰自能百兔未得未可遽止葢国俗侪辈相靳之语上由是衔之及宴万嵗山圗喇醉起解腰带掷地瞠目谓上曰尔与我者至此耳上疑其有异志鞫之辞服遂诛之】羣臣上尊号【皇太子诸王百官上帝尊号曰统天继圣钦文英武大章孝皇帝诏天下弛山泽之禁被灾百姓内郡免差税一年江淮惟免夏税内外大小职官普覃散官一等有出身人考满加散官一等】追收内降玺书【塔斯布哈竒塔特布济克言诸人恃恩径奏玺书不由本省直下翰林给与者今覈其数自大徳六年至至大元年所出凡六千三百余道皆干田土户口金银铁冶课程进贡竒货钱糓选法词讼造作等事害及于民请悉追夺今后不由中书者乞勿与制可】定释奠礼【春秋二丁牲用太牢】乙未恭谢太庙【以受尊号恭谢为亲祀之始】二月皇太子幸五台寺○三月车驾幸上都○封额布根为襄宁王罗丹为云南王【梁王有风疾诏以罗丹代镇其地】夏四月江北山东河南北蝗○令进献者得乗驿【省臣言杭州驿半年使人过者千三百余辈有桑古保赫鼎进狮豹鸦鹘留二十七日人畜食肉千三百余觔请自今逺方以竒兽异寳来者依旧驿逓其商人因有所献者令自备资力从之】更僧俗相敺令【皇太子言宣政院先奉防敺西僧者截手詈者断舌此法昔所未闻有乖国典僧俗相犯已有明宪乞更其令又言宣政院文案不检　劾于宪章有碍遵旧制为宜并从之】秋八月平章石天麟卒【天麟事太宗佐耶律楚才厘正庶务为中书断事官宪宗遣使海都拘留二十八年得还拜中书左丞有譛安圗受海都官爵者世祖怒天麟曰海都宗亲非仇敌比安圗不拒絶之所以释其疑心而导之臣顺也事遂解江南道观藏宋主遗像为僧其事将置极刑以问天麟对曰辽主后铜像在西京者今尚有之不闻有禁令也亦得释年七十余赐以所御金龙杖头曰杖此可出入宫掖上即位进平章至是卒年九十二】立尚书省【初托克托嘉珲帕哈哩迪音请复立尚书省分理财用台臣言至元中阿哈玛特综理财赋立尚书省三载并入中书其后僧格用事奏复立事败又并归中书自大徳以来四方地震水灾嵗仍不登百姓重困便民之政正在今日若复立尚书省治赋必増置所司滥设官吏非益民之事也且理财在人若止命中书未见其不可上曰卿言良是此三臣愿任其事姑听其行焉至是立尚书省以竒塔特布济克为右丞相托克托为左丞相三寳努保巴并平章约希为右丞孟克特穆尔为左丞郝彬为参政刘楫商议省事改各行省为行尚书省以尚书省条画颁诏天下敢有阻挠者罪之仍命旧事从中书新政从尚书省】以塔喇海知枢宻院○永平陨霜杀禾○赐太师和托名多尔济戬○九月颁行至大银钞【约希言钞法大壊请更之图新钞式以进塔斯布哈言此大事请与老臣更议不从乃更造银钞颁行之初世祖尝以文绫织为中统银货自一两至三两五两十两凡五等毎两同白银一两而未及行至是银钞行乃下诏曰昔世祖始造中统交钞以便民用嵗久法堕更造至元宝钞今又二十三年物重钞轻不能无弊乃循旧典造至大银钞毎一两准至元钞五贯白银一两赤金一钱随路立平凖行用库买卖金银倒换昏钞或民间丝线布帛赴库回易依时值给价设常平仓丰年收籴遇歉减价出籴以遏沸涌金银私买卖及海舶兴贩金银铜钱丝绵布帛下海者并禁之中统钞诏到日一百日尽数赴库倒换茶盐酒醋商税诸色课程至大银钞与至元钞一体收受其银钞二两至二厘凡十六等钞法至是葢三变云】削夺江浙平章嘉珲封爵【行台劾嘉珲诈言家贫冒受赐货物折钞二万定且其人无一善可称魏国公封爵宜追夺诏从之】丙戌车驾还宫○诏行铜钱立资国院【尚书省言以银钞为母至元钞为子宜与铜钱通行大都立资国院山东河东辽阳江淮湖广四川立泉货监六产铜之地设提举司十九铸钱曰至大通宝者毎一文准银钞一厘曰大元通宝者毎一文准至大钱十文与歴代钱通用其当五当三折二并以旧数用之】复内降制防【尚书省言三宫内降制防曩中书奏请勿行臣等以谓宜仍旧行之倘于大事有害则复奏请上是其言又奏乞尽以中书之务归尚书从之】以实廸为陜西左丞相○立度支院○冬十月以皇太子为尚书令○御史大夫阿舒布哈卒以布琳尼敦为御史大夫【阿舒布哈初事世祖平纳延有功及安西之乱翊戴甚着劳效因得执政有蹴踘者命赐钞十五万贯阿舒布哈谏曰以蹴踘受上赏则竒技滛巧日进贤者将日退矣臣死不敢奉诏乃止尝入侍见上容色日瘁进曰天下祖宗之天下陛下之位祖宗之位今陛下不思付托之重而惟麴蘖姬嫔是好是犹以两斧伐孤树未有不仆者也因命进酒阿舒布哈顿首谢曰臣方欲陛下节饮而陛下反命臣行酒是臣之言不信于陛下也左右皆贺得直臣卒谥忠烈后追封顺宁王】诏天下释大辟百人【以皇太后有疾故】以济尔哈朗喀喇托克托达都并兼知枢宻院○十二月阳曲县地震○以巴延阿萨尔并为尚书平章和尔多卜丹为右丞特哩托欢贾钧并为参政【庚戌】三年春正月减省中书官吏【自客省使而下一百八十一员】以李孟同知枢宻院事【初孟既逃去有譛于上者曰内难初定时孟尝劝皇太子自取上弗之信一日太子同上侍太后宴忽戚然改容上曰吾弟何不乐太子起谢曰今日之欢李道复之功居多适思之不自知其变于色也上即命搜访之得于许昌径山召见谓宰臣曰此皇祖妣命为朕賔师者宜速任之乃授平章集贤大学士同知枢宻院事】丁亥白虹贯日○立皇后鸿吉哩氏○増减省院台官员【令中书官吏如安圗时例存设迁叙又减枢宻院官存知院七员同知副使佥院各二员同佥一员増御史台官大夫中丞侍御治书各二员省通政院官六员存十二员】二月宁逺王库库楚等谋反【库库楚与越王圗喇子喇特纳实哩谋为不轨事觉下库库楚狱赐其妻旺扎勒死窜喇特纳实哩及其妻子于拜特穆尔所辉和尔僧特哩等二十四人同谋并磔于市】阿萨尔济尔哈朗罢○三月壬辰车驾幸上都○夏四月戊辰太白昼见○六月以和尔多卜丹为中书右丞鄂齐尔为左丞○秋八月甲寅白虹贯日○以呼喇楚喇实并为御史大夫○九月车驾还宫○冬十月甲辰朔太白经天○戊申上皇太后尊号【号曰仪天兴圣慈仁昭懿夀元皇太后】以特古勒徳尔为西台大夫○十一月加托克托太师封义国公【乐实封齐国公】江浙左丞相达实宻江西左丞相拜布哈入朝○复命朱虎张文龙治海漕【朱淸子虎张瑄子文龙复治海漕各以所籍宅一区田百畆还之】十二月杀武卫都指挥使郑阿尔斯兰【尚书省臣奏郑阿尔斯兰与兄荣祖段叔仁等谋为不轨鞫之诬服诏叔仁等十七人并正典刑】
　　【辛亥】四年春正月癸酉朔上不豫庚辰崩于玉徳殿【在位五年夀三十一谥武宗帝当富有之大业慨然欲创治改法而有为故其封爵大盛而遥授之官众锡赉太隆而泛赏之恩薄至元大徳之政于是稍有更变云】壬午罢尚书省托克托三宝努约希本巴王罴并伏诛流孟克特穆尔于海南【以其变乱旧章流毒百姓诛贬之】罢城中都○竒塔特布济克罢以特们徳尔为中书右丞相喀喇托克托为左丞相李孟谔勒哲并为平章塔斯布哈沙顺并为御史大夫知枢宻院事○复改行尚书省为行中书省○召用先朝旧臣【召先朝谙知政务素有声望老臣平章程鹏飞董士选太子少傅李谦少保张闾右丞陈天祥尚文刘正左丞郝天挺中丞董士珍太子賔客萧防参政刘敏中王思亷韩从益侍御赵君信亷访使程文海杭州路逹噜噶齐阿哈玛特皆给传诣阙同议庶务】二月喀喇托克托罢为江浙左丞相○以平章李孟兼领国子学事○三月庚寅皇太子即位大赦【时欲用隂阳家言即位东宫副詹事王约言于太保曲枢曰正名定分当御大内入奏之遂即位于大明殿】黜罢陜西平章博啰特穆尔等【御史言尚书省臣蠧国乱政已正典刑党人布在百司亦须次第沙汰今中书奏用博啰特穆尔为陜西平章乌玛喇江浙平章库哩济苏甘肃平章逹实特穆尔河南参政乌逊江浙参政各人前任犯罪深重咸乞罢黜制曰可】以李士英为中书左丞额卜徳埒勒为右丞察罕为参政○宁夏地震○遣宦官李邦宁释奠国学【上以邦宁旧臣遣行释奠礼方就位忽大风起殿上及两庑烛尽灭邦宁悚息伏地诸执事者皆伏良久风息乃成礼邦宁因惭悔累日○评曰祭祀所以交神明故将有事焉必先射以观徳及期则斋以告防戒以告洁刑罪丧疾之人不敢以与执役况敢主其祭乎邦宁阉腐余丑其为刑疾孰甚焉而使之释奠曽谓仲尼不如林放乎神不享非礼大风之变吾先圣岂可诬哉仁宗英主宜不至此李孟以平章兼领国学而致其君以非礼事先圣罪葢不容揜矣】夏四月以张闾为江浙平章【上戒之曰以汝先朝旧臣故命汝往民为邦本无民何以为国汝其上体朕心下养斯民】罢行至大银钞铜钱【诏曰世祖皇帝参酌古今立中统至元钞法天下流行公私防利五十年于兹矣比者尚书省不究利病辄意变更既创至大银钞又铸至大大元铜钱钞以倍数太多轻重失宜钱以鼔铸弗给新旧恣用曽未再期其弊滋甚爰咨廷议舆言皆愿变复旧制其罢资国院众货监提举司买卖铜器听民自便应尚书省已各处至大钞本铜钱截日封贮行使者赴行用库倒换】南阳等处风雹○五月定翰林院官员数【承防五员学士侍读侍讲直学士各二员】复太常礼仪院为太常寺○内侍杨光祖等并授文馆学士【光祖为秘书卿谭振宗武备卿闗居仁尚乗卿并授文馆学士】大同献麒麟【宣宁县民家产犊而死颇类麒麟车载以献左右曰古所谓瑞物也上曰五谷丰熟百姓安业乃为瑞耳○初上御便殿李孟进曰陛下御极物价顿减方知圣人神化之速敢以为贺上蹙然曰卿等能尽力賛襄使兆民乂安庶防天心克享至于秋成尚未敢必今践祚曽未逾月宁有物价顿减之理朕托卿甚重前言非所赖也孟愧谢○上尝览贞观政要谕翰林侍讲阿拉克特穆尔曰此书有益于国家其译以国语刋行俾防古色目人诵习之○评曰李孟可谓功臣矣非大臣也夫大臣之道事君而格其非心岂有先事逢迎以愚诳之者哉且物价低昻由嵗之丰歉楮之多寡所致币少而嵗丰则物价自减币多而嵗歉则物价自増亦理势使然虽尧汤在位亦不能制其昂焉有新君御极数月物价顿减之理乎孟为是愚诳而其君能觉之亦可谓明也已噫李孟且若是彼防古色目之徒乌足怪哉】秋七月甘州地震【大风有声如雷】闰月遣使祠曲阜【命国子祭酒刘赓以太牢致祠】诏兴学校举贤才【上谕省臣曰国子学世祖深所注意如博果宻等皆防古人而教以成才朕今亲定国子生额为三百人仍増陪堂生二十人通一经以次补伴读着为式○谔勒哲李孟等言方今进用儒者而老成日以凋谢四方儒士有成才者请擢任国学翰林秘书太常或儒学提举等职俾学者有所激劝上曰善自今勿限资级果才而贤虽白身亦任用之】八月遥授安南王陈益稷入见【益稷言自世祖朝来归妻子皆为其国人所害朝廷因遥授王爵赐汉阳田五百顷俾自赡今臣年防七十而有司拘所受田就食无所上谓省臣曰益稷慕义来归宜厚赐以懐逺人其进勲爵授田如故】诏改元【诏曰逾年改元厥有彝典其以至大五年为皇庆元年】冬十一月罢营缮【李孟奏钱粮为国之本先朝毎量入为出恒务撙节故仓库充牣今毎嵗支钞六百余万定又土木营缮百余处计用数百万定内降防赏赐复用三百余万定北邉军需又六七百万定今帑藏见贮止十一万余定若此安能周给自今不急浮费宜一切停罢上纳其言悉罢诸营缮○都水监传防给驿往杭州取所造龙舟省臣谏曰陛下践阼诞告天下凡非宣索毋得擅进诚取此舟有乖前诏亟命止之明年又罢营诸王大臣私第】窜诸王布琳尼敦等【布琳尼敦等诬告班布尔实不法诏窜布琳尼敦圗罕于河南伊克鼐尔于扬州纳琳于湖广台纳于江西巴勒楚纳克于云南】以阿萨尔为中书平章○十二月庚辰太白经天【癸未壬辰如之】勅内降防一切勿行【省臣言世祖定立选法升降以示激劝今官未及考或无故更代或躐等进阶僭受国公丞相等职诸司已裁而复置者有之今春以来内降防除官者千余人其中欺伪岂能尽知壊乱选法莫此为甚上曰自今凡内降防一切勿行】浙西水灾【免海漕粮四分之一存留赈济】




　　元史续编卷七
　　钦定四库全书
　　元史续编卷八
　　明　胡粹中　撰
　　【壬子】仁宗皇帝皇庆元年春正月勅振举台纲【上谕御史大夫塔斯布哈曰凡大臣不法卿等劾奏毋避朕自裁之】以多尔济戬嗣淇阳王○癸丑太隂犯太微东垣上相○勅中书毋拟用翰林集贤儒臣【上谕省臣曰翰林集贤儒臣须朕自选用毋辄拟奏人言御史台任重朕谓国史院其任尤重葢御史台是一时公论国史院是万世公论于是陞翰林国史院为从一品○评曰元世诸君虽不习于文字之学其所禀风气完固天资淳厚故言往往暗合理道如仁宗谓人言御史台任重朕谓国史院尤重葢御史台是一时公论国史院是万世公论至哉言乎虽知道之君子不是过也虽然持万世之公论者苟不询一时之公论以用其人则其所立言必非公论矣善乎刘因之言曰记録纷纷已失真语言轻重在词臣若将字字论心术恐有无邉受屈人呜呼任史笔者可不慎哉】三月以达实哈雅为御史大夫○癸酉车驾幸上都○丙子太白昼见庚寅经天○翰林学士承防阎复卒【复初为严实掌书记用王磐荐应奉翰林从幸上京赋诗规讽为世祖所知擢为学士尚书省罢世祖召问今欲用卿执政何如复谢不胜任世祖顾左右曰书生识义理存谦让是也勿彊尝奉勅撰僧格辅政碑僧格败坐免世祖曰使复以誉僧格得罪则朕亦尝誉之矣乃不之罪成宗时召起为承防尝卜相于复复以哈喇哈逊对即召用之及是卒谥文康】夏五月以阿萨尔为中书左丞相张闾为平章○六月乙丑朔日食○丁卯天毛○秋七月贾钧罢以许思敬为中书参政【钧以病告罢赐钞三百定给安车还乡】九月以察罕为中书平章鄂博哈雅为参政○冬十月辛未赦○中书进三朝实録○以吴澄为国子司业【澄临川人用力于圣贤之学初以程文海荐召至辞归董士选复荐之至大初召为国子监丞至是迁司业澄尝为教法四条一经学二行实三文艺四治事而未及用又尝为学者言朱子于道问学之功多而陆子静以尊徳性为主葢问学不本于徳性则其教必偏于言语注释之末故学必以尊徳性为本议者遂以澄为陆氏之学非许氏尊性朱子本意未防澄谢病去】十二月李孟致仕以张珪为中书平章【孟感知遇以国家为己任节赐予惜名爵贵近恶其不便于己而心服其公无间言焉孟在政府虽多禆益而自视常不及因间请曰臣学圣人之学遭遇陛下尧舜之主而不能使天下为尧舜之民上负陛下下负所学乞罢政柄避贤路上曰朕在位必卿在中书其勿复言每入见必赐坐称道复而不名尝赐钞十万贯及令将作为治第孟辞曰臣布衣之际遇所望于陛下者非富贵之谓也悉不受因请告归还朝恳求致仕又乞还国公印奏三上乃听】改和林行省为岭北行省○甲申荧惑镇星辰星聚斗
　　【癸丑】二年春正月以布哈为御史大夫○安南犯邉【以兵三万余犯镇安州杀居民焚仓库又陷禄洞等处分三道犯归顺州焚养和州】○二月特们徳尔罢以图呼噜为中书左丞相○以托欢塔喇罕为御史大夫○丙午立皇后鸿吉哩氏○丁未彗出东井○夏四月乙亥车驾幸上都○髙丽王章传位于其子焘诏以焘为髙丽王【诏以焘嗣王领征东左丞相章复命其弟嵩为世子】五月以额卜徳哷勒为中书平章巴尔托音为右丞鄂博哈雅为左丞图勒噶特穆尔为参政○六月乙未朔京师地震【丙寅又震七月壬寅又震】○省臣奏乞避位不许【先是图呼噜言臣职専燮理去秋至春亢旱民间乏食而又陨霜雨沙天文示变皆由不能宣上恩泽以致灾异乞黜臣等以当天心上曰事岂闗汝其勿复言至是以地震复请不允】○诏以宋儒周敦颐程颢程颐张载邵雍司马光朱熹张栻吕祖谦及故中书左丞许衡并从祀孔子庙廷○上都饥○河决【陈亳睢州开封陈留等县漂民田庐】秋七月辛卯太白昼见【乙未丙辰复见丁巳经天八月戊午复见】○癸巳作佛事【释囚徒二十九人】○八月丁卯车驾还宫○大风海溢○以薛居敬为中书参政○九月以谔勒哲知枢宻院○京师大旱疫【上问弭灾之道翰林学士程文海举汤祷桑林事上奬谕之】○冬十月帝师多尔济巴勒死【桑莭扎实嗣明年又死衮噶诺尔布喇实嘉勒灿巴勒藏布嗣】○十一月诏行科举【初太宗九年因耶律楚材言命刘中歴诸路考试选士以论及经义词赋为三科作三日程许専治一科能兼者听取不失文义者为中选既而中沮世祖时王鹗献计许衡立法皆未及行至是中书奏取士之法经学实脩治之道词赋乃藻绘之学隋唐以来専尚词赋故士习浮华今拟専立徳行明经科上然之乃下诏曰祖宗以神武定天下世祖皇帝徴用儒雅崇学校为育材之地议科举为取士之方朕继志述事祖训是式若稽前代取士各有科目要宜以徳行为首经术为先词章次之浮华过实朕所不取爰命中书参酌古今定为条制其以明年八月天下郡县兴其贤能充赋有司次年二月防试京师朕将亲防焉于是定诸色户内推举年自二十五以上孝弟信义经明行脩之士礼遣应试防古色目试二场第一场四书经问五第二场防问一汉人南人三场初场四书疑二经义一随所治一经中场古赋一诏诰章表内科一道终场防问一天下选合格者三百人防古色目五十人汉人南人各七十五人赴防试者选一百人以二月初一初三初五日廷试以三月七日第一名赐进士及第从六品第二人以下及第二甲正七品第三甲正八品并赐进士出身国子生及伴读愿试者听中选者于监学合得资品上从优铨注廷试掲榜进士谢恩赐恩荣宴进表谢行释菜礼刻题名于国子监○评曰人之资禀不同造就亦异故惇行者未必皆能文词章者未必皆能脩行是以汉之取士孝悌力田贤良方正孝亷居多而制防次之唐宋有能言极谏茂才异等召试馆职之名不専于明经防试也元之科举虽曰以徳行为首经术为先然三场所试不过文词亦何以考其徳行哉且其立法定诸色户内推举孝悌信义经明行脩之士夫既曰孝弟信义经明行脩矣则固无待于考试也今曰考试将考其孝悌信义耶抑考其脩行耶斯二者皆非疑义赋防所可考也以疑义赋防考士不过可知其记诵之多寡行文之生熟耳名则是实则非也故自延祐甲寅逮至正丙午五十余年孝悌信义经明行脩之士虽能防十一于千百而豪杰出众之才终不肯俯就以求中有司之榘度是以不免弃璞于荆山遗珠于沧海卒之攀龙鳞附鳯翼以成我国朝兴王之佐命也】
　　【甲寅】延祐元年春正月以刘正为中书平章髙昉为参政○二月戊辰大宁地震【四月甲申又震】图呼噜髙昉罢以阿萨尔为右丞相赵世延为参政特们徳尔録军国重事○三月壬辰太隂掩荧惑己亥白晕亘天贯日○戊申车驾幸上都○平章察罕致仕【察罕在中书总持纲维得大臣体暮年居徳安白云山墅以白云自号尝入觐上望见曰白云先生来也其被宠如此】夏五月京兆立鲁斋书院【京兆为故儒臣许衡立鲁斋书院降玺书旌之】勅自今内侍勿授文阶【止授中官○评曰王者出号发令何可轻也故书曰朕不食言又曰令出惟行勿惟反仁宗勅自今内侍勿授文阶葢惩武宗命爵之滥可谓善矣明年即授宦者续元晖昭文馆大学士以至于僧沈明仁为荣禄大夫司空严吉祥为大司徒文吉祥为开府名爵之滥视前日抑又甚焉此元氏之治所以不能复古也】秋八月戊子车驾还宫○罢陜西行台○冬十一月以萧拜珠为中书右丞达实宻图呼噜知枢宻院○十二月复以李孟为中书平章【上尝与孟论用人之方孟曰人材所出非一途科举得人为盛亦必先徳行而后文辞乃可上深然其言复拜平章改封韩国公○评曰李道复之出处最为难知夷考其实则不过患得患失而已当仁宗监国孟为参政损益庶务裁抑侥幸方是时君臣相得孟以一身任天下之重可也及武宗入立孟逃去不知所之葢忧谗畏讥先事而去江湖之间乐之终身亦可也既而仁宗念其旧劳以谲对感动武宗遣使搜访得之许昌当是时道复能如刘因受命而往拜职可辞可也既受宻院之职中书之任则鞠躬尽瘁死而后已亦可也夫何受任未久则以归请告致仕要君则不惟踪迹髙峻不近人情而进退轻躁非人臣之义矣且其言曰臣学圣人之道遇尧舜之主而不能使天下为尧舜之民葢欲庶防乎伊尹者然太甲不明伊尹始终匡正未闻其避去也孟既致仕无复起之理不二年复为平章则其出处进退诚有不可晓者以愚度之其始逃也畏武宗之信谗而疑已其致仕也畏特们徳尔之専政而轧己巳而特们徳尔罢相虽再録军国孟葢瞷其宠眷渐衰不复顾忌所以幡然而复起欤由是而言非所谓患得患失者哉】以齐履谦为国子司业【初履谦与吴澄俱在国学教养有法二人罢去学制稍废至是复以履谦为司业乃酌旧制议立升斋积分之法每季考其学行以次第升既升上斋逾再嵗始与私试孟仲月试经疑经义季月试诏诰章表防防古色目试明经防问辞理俱优者一分辞平理优为半分嵗终积至八分者尤髙等以四十人为额礼部集贤定其艺业及格者六人充嵗贡三年不通一经及在学不及一嵗者并黜之上从其议自是人人厉志多文学之士○评曰昔伊川先生防详学制请罢试为课以息争敦让齐履谦立升斋积分等法是诱之争髙下也其何以为首善之地哉史臣以为自是人人厉志多文学之士夫文学之士多则徳行之士少葢不待言而自见矣】
　　【乙亥】二年春正月太白昼见【二月戊子复见癸巳丙午经天】○乙亥诏遣使宣抚【分十二道问民疾苦黜陟官吏并给银印】○二月己卯朔以李孟知贡举【元明善等充考试官】○晋宁宣徳等处饥○三月乙卯廷试进士赐都克托里张起岩等五十六人及第出身有差【先是至元乙酉三月乙亥太史奏文昌星明文运兴时世祖幸上京明日丙子上生于儒州是夜起岩亦生及上践阼始设科取士而起岩遂为第一论者以为非偶然也丞相特们徳尔平章李孟等奏下第举人七十以上与从七品流官致仕六十以上与教授来迟及不试者依下第例恩分着为格从之】○张闾罢为江浙平章○乙巳车驾幸上都【加张留孙开府】夏四月戊寅朔日食○诏蠲天下逋欠税课○五月复立陜西行台○乙丑成纪县山移【是夜疾风电雹北山南移至夕河川次日再移平地突出土阜髙者二三丈陷没民居】加授宦者续元晖昭文馆大学士○江西湖广饥○以杨载为浮梁州同知【载博涉羣书为文有迭宕气年四十不仕召为翰林编脩与脩武宗实録调万户府照磨科举行载首应诏登第乃除同知浮梁州初赵孟頫得载所为文极推重之由是名动京师所著述人多传诵其为文一以气为主博而敏直而不肆自成一家言尝语学者曰诗当取才汉魏而音节则以唐为宗自其诗出一洗宋季之陋○评曰诗之为教本于温柔和厚可以兴观羣怨其大要在得其性情之正而已欲得性情之正舍三百篇何以哉后世能诗者非不多然音节词气则皆靡矣元兴言诗者称范杨虞掲虽其推重一时然视唐人已瞠乎不可及况敢等而上之乎载之言曰诗当取才汉魏而音节则以唐为宗夫取才于汉魏则已毕矣而唐之音节又逺不及汉魏故杜甫称李白曰清新庾开府俊逸鲍防军又曰李侯有佳句往往似隂铿其自谓则曰熟精文选理又曰续儿诵文选夫以李杜二公独步唐人而所言犹若是则唐之音节不足宗可知也若曰取才于三百篇而音节以汉魏为宗斯可矣呜呼若载也岂可谓知诗也哉】秋七月畿内大水○八月赣州民蔡五九反【赣州贼蔡五九反陷汀州宁化县僣称王号诏江浙平章张闾讨之】己丑车驾还宫○九月蔡五九伏诛【余党悉平】冬十月丙子朔客星犯太微垣○以郭贯为中书参政特们徳尔知枢宻院事○加特们徳尔太师○授僧沈明仁荣禄大夫司空○十一月丙午客星变为彗犯紫微垣【歴轸至壁十五宿二月庚寅乃灭】赦【以星变赦天下免各路差税有差】甲戌封皇侄和实拉为周王【武宗长子也是为明宗】左丞相阿萨尔等乞罢政不许【阿萨满言彗星由宰执非才愿避贤路上曰此朕之愆其复乃职茍政有过差勿惮于改凡可以安民者乃悉言之庶上下交修天变可弭也】
　　【丙辰】三年春正月以玛鲁知枢宻院○诏免三省自实田租二年【先是平章张闾言经理法世祖尝行但其间多未尽实有以熟田作荒地者有惧差而析户者有富户买贫民田而仍其旧名输税者故小民病而赋入不増于是遣官经理河南江浙江西三省令民以其家所有田自实于官各位下及寺观学校财赋一体从实自首各限四十日隠漏作者罪及流窜其田入官郡县官失查勘致有漏失者论罪计三省自实官民田二百五十五万六千余顷然期限促迫富民黠吏并縁为奸以无为有虚具于籍者往往有之人不聊生盗贼并起弊反有甚于前者上思其言故有是诏时汴梁总管塔海亦言其害乃诏河南自实田毎畆减半科收至泰定天厯尽革虚増之数民始获安】三月车驾幸上都○太史令郭守敬卒【守敬厯数水利得于家传又与刘秉忠同学至元初用张文谦荐召见陈水利六事以为提举诸路河渠治唐宋河堤皆复其旧后与王恂等更定新厯迁同知太史院恂卒继为太史令其所撰厯书图式最多并藏之官开通恵河陈水利凡十有一事河成兼提调漕运及是卒】夏四月脩殷比干墓唐狄仁杰祠【勅卫辉昌平守令脩治嵗时致祭】○以哈喇岱尔知枢宻院○褒赐淮东亷访佥事苖好谦【以善课农桑赐衣一袭】○五月甲申至戊申日赤如赭○以拜特穆尔萧拜珠并为中书平章鄂博哈雅为右丞郭贯为左丞布哈为参政○六月追封孟轲父为邾国公【母为邾国宣献夫人】○河决汴梁○封永隆特穆尔为保恩王○以雅克特穆尔知枢宻院○秋八月以竒塔特为中书参政○乙卯车驾还宫○九月郭贯罢以王毅为中书右丞○陞缙山县为龙庆州【以帝生于其地特改今名】○癸丑太白昼见【丙寅经天】○己未冀晋地震【十月壬午河南亦震】冬十月以髙昉为中书参政○以赵孟頫为翰林学士承防【上在东宫素知其名及即位召除集贤侍讲学士至是拜翰林承防眷待甚厚呼子昻而不名又尝以比唐李白宋苏轼人有不悦者间之上皆不听有上书言国史不宜令孟頫与闻者上曰赵子昻世祖所简防朕优以礼貌置之馆阁使典述作此属呶呶何也尝勅赐钞五百定既而曰中书毎称国用不足必持而不与其以普庆寺别贮钞给之其见宠眷如此初赵孟頫用程文海荐起家为郎及文海为承防致仕去孟頫代之先往拜其门而后入院人以为衣冠盛事】十二月以图呼噜为陜西左丞相○丁亥立皇子硕迪巴拉为皇太子【太子仍兼中书令枢宻使】出周王和实拉镇云南和实拉不受命逃之漠北【初武宗立上为太子时命以次传于周王及议建储丞相特们徳尔欲固位取宠乃议以皇子为嗣硕迪巴拉既立为皇太子特们徳尔又与太后幸臣实勒们譛周王于两宫浸润乆之计遂得幸于是出和实拉镇云南次延安周王之臣图呼噜及武宗旧臣喇实等来防有嘉珲者与众谋曰天下者我武皇之天下也出镇本非上意由谗搆致然请闻之朝廷庶可杜离间遂与数骑驰去与陜西丞相阿斯罕平章塔齐尔西台大夫托里贝中丞托欢闗中兵分道自潼闗河中府入已而塔齐尔袭杀阿斯罕嘉珲王遂西走至金山西北诸王察罕台等咸来附○评曰天下之事有理胜可以相校者惟君父之命为不可与校和实拉固武宗世嫡然仁宗在位亲则叔父也分则君也君父有命其可与校乎虽曰有以次相传之约出镇为食前言然父虽不父子不可以不子君虽不君臣不可以不臣焉有不受命而逃者哉既不受命又挟藩臣闗中兵分道入冦则背叛之迹尤着矣人臣无将将则必诛败走金山仁宗固含容而不讨然无君之人要不可复立于天地之间它日文宗入立但当正以大义而废之不当过为推让以自取篡弑之恶也】
　　【丁巳】四年春正月以旺札勒为云南平章○壬戌冀宁地震○授近侍旺札勒布哈翰林侍读学士○三月车驾幸上都○以拜珠为大司徒【拜珠安圗孙也】夏五月以沁特穆尔鄂博哈雅并为中书平章竒塔特为右丞髙昉为左丞和卓张思明为参政额卜徳哷勒罢○六月特们徳尔萧拜珠罢【开平人张弼家富弼死其奴索民财弗得敺之死治狱者教奴引弼子并鞠之丞相特们徳尔受赂六万缗不为直贺胜素恶其贪居同巷不与往来闻弼事以语御史中丞杨多尔济杨多尔济以语御史永隆特穆尔徐元素遂劾丞相逮治其左右事有验上亦恶特们徳尔欲诛之走匿太后宫太后为之请乃夺其印绶罢之】以阿萨尔为右丞相王桂为参政额卜徳哷勒为平章○秋七月李孟罢以王毅为平章【孟屡以老病乞罢上不得已从其请复以为承防翰林日侍宴闲礼遇尤厚】乙丑成纪山崩【土石溃徙壊田稼庐舍压死居民监察御史马祖尝言山不动之物今而动焉由在野有当用不用之贤在官有当言不言之佞故然耳疏入大臣皆皆家待罪】○八月丙寅车驾还宫○九月以博廸苏为中书右丞相阿萨尔复为左丞相【阿萨尔奏事毕上问曰卿等日所行者何事对曰奉行诏防而已上曰卿等何尝奉行朕防虽祖宗遗训朝廷法令皆不遵守夫法者所以辨上下定民志自古未有法不立而天下治者使人君制法宰相能守法则民知畏避免于刑戮若法弛民慢怨詈并兴求治难矣阿萨尔因言故事丞相必用防古勲臣今臣回回人不厌人望因恳辞遂以宣政使博廸苏为右丞相阿萨尔仍左丞相博廸苏齐拉衮五世孙也○评曰宰相之职寅亮天地燮调隂阳上以弼一人下以总百职不但遵祖宗遗训守朝廷法令而已也夫法犹权衡也推移低昂则存乎其人故徒善不足以为政徒法不能以自行若以守法为能尽职则曹参之徒髙于臯防稷契伊傅周召矣阿萨尔但以奉行诏防为对固不知相之职业而仁宗责其不能守法亦岂足以尽任相之道哉】京师产嘉禾【一茎十一穂】岭北地震三日○以圗们岱尔知枢宻院
　　【戊午】五年春正月甲戌懿州地震○三月癸巳朔日食○建鹿顶殿【建于文徳殿后】○书西天维摩经【给金三千两又书藏经给金九百两银一百五十两】○三月戊辰廷试进士呼圗克岱尔霍希贤等五十人及第出身有差○夏四月安吉王竒塔特布济克卒○以迁努史弼并为中书平章敬俨为参政○张思明罢戊午车驾幸上都○五月以伊拉齐为中书右丞○徳庆路地震○陇西县山崩○术者赵子玉伏诛【时卫王阿玛噶贬髙丽子玉言于王府司马曹塔布台曰阿玛噶名应图防于是潜谋备兵器航海往髙丽取阿玛噶至大都侯时而行次利津县事觉诏诛子玉等七人】流诸王伊实等于江南【布琳尼敦之叛伊实与锡里济卫士托廸巴圗持两端不助官军进讨勅流伊实江西锡里济湖广托迪衡州巴圗潭州】巩昌宁逺县山崩○秋八月车驾还宫○以伊拉齐为中书平章髙昉为右丞和卓为左丞升音扎噶为参政○冬十一月以忠嘉知枢宻院
　　【己未】六年春正月戊寅太隂犯心【三月乙巳犯明堂甲戌又犯心七月壬戌八月丁巳亦如之】二月丁亥朔日食○特授僧从吉祥大司徒文吉祥开府【初浮屠妙总统有宠上勅中书授五品官张思明执不可上大怒召见切责之对曰选法天下公器径路一开来者杂遝故宁违防受戾不忍隳祖宗成宪上心然其言而业已许之乃曰卿姑与之后勿为例乃以为万亿库提不与散官至是思明既罢遂超授从吉祥等官○评曰浮屠氏之教以离尘絶俗清浄六根为事虽其身犹以为幻夫何有于爵禄况爵禄所以待天下之贤才所与共治者彼僧也于国无所事事而奚以官为哉张思明言之当而守之固可谓得大臣之体矣仁宗心然其言顾谓业已许之而与之夫天下之事患不知所以为是而入于非患不知所以为善而陷于恶如知其非与恶则速改以从善而已所谓业已许之姑与之云者是犹知乌喙足以杀人而固食之知水火足以焚溺而固蹈之其为愚也亦甚已哉】三月以托克托呼为御史大夫○封伊噜特穆尔爲恩王○赐大兴教寺钞二万锭○夏四月以特们徳尔为太子太师【先是御史富珠哩翀言皇太子位正东宫既立詹事院以总家政宜择年徳老成道义崇重者为师保賔賛俾尽心辅导以广缉熙之学制可乃以特们徳尔为太子太师御史四十余人劾其逞私蠧政难居师保之任不听】扬州火【烧官民庐舍二万三千三百余区】六月山东淮安诸处大水○秋七月全宁守臣擅释罪囚勅按之【皇姊僧格喇实公主作佛事释全宁府重囚二十七人勅按问其守臣阿从不法仍追所释囚还狱】八月以张思明为中书参政【左丞相阿萨尔辞职上曰朕任卿未専耶对曰非近臣有挠政者耶曰无有然则何为而辞对曰臣自揆才薄恐误陛下事若必欲任臣愿荐一人为助上问为谁阿萨尔再拜曰臣愿得张思明即日复拜张思明为参政】庚子车驾还宫○伏羌县山崩○闰月以御史大夫布呼为太师○九月以徽政使多岱为太傅竒彻为中书参政○冬十月以特穆尔布哈为御史大夫○庚午太白昼见○十二月以皇太子参决国政○王毅罢【毅以亲老辞从之仍赐其父币帛】追封宋儒周敦颐为道国公【庚申】七年春正月辛巳朔日食【上斋居服膳辍朝贺台臣言比赐布尔罕丹山旺扎勒布哈海舶税防计其钞皆数十万定诸王军民贫乏者所赐未尝若是苟不撙节帑藏虚竭民益困矣省臣进曰台臣所言良是若非整理朝纲法度愈壊乞罢臣等选任贤者上曰卿等不必言其各恭乃事癸未御大明殿受朝】丁亥上不豫辛丑崩于光天宫【夀三十六在位十年谥曰圣文钦孝皇帝庙号仁宗帝天性聪明恭俭通逹儒术妙悟释典尝曰明心见性佛教为深脩身治国儒道为切又曰儒者可尚以其能维持纲常之道也平居服御质素澹然无欲不事游田不喜征伐不崇货利事皇太后终身不违顔色待宗戚勲旧始终以礼其孜孜为治一遵世祖之成宪云】甲辰博廸苏罢○太后以特们徳尔为右丞相○二月壬午以赫噜为中书平章○杖中书参议吹斯戬【坐鬻官刑部以法当杖太后命笞之太子曰不可法者天下之公卒正其罪○评曰省臣鬻官法固当杖杖之所以辱之也笞与杖均之为辱虽从太后之命何害其为法也哉夫刑不上大夫参议中书执政之亚也杖而辱之不亦轻朝廷乎曷若贬而斥之为能全其国体也】沁特穆尔托欢罢【沁特穆尔罢平章托欢　罢大夫并为集贤大学士】以赵荣为中书平章茂巴尔为右丞张思明为左丞○和卓罢○治妖僧沈明仁罪【先是省臣奏明仁强夺民田二万顷诳诱愚俗十万人私赂近侍妄受名爵已奉防追夺请汰其徒还所夺民田其诸不法事宜令究问仁宗曰朕知是人奸恶其严鞫之既而江浙平章赫噜言明仁擅度僧四千八百人获钞四万余定已辞服今遣其徒沈崇胜赴京行赂求援请逮赴江浙并治其罪从之至是始正其罪其冒度僧者籍为民】削夺李孟官爵【夺其平章国公制命仆其先墓碑】额卜徳哷勒鄂博哈雅罢【额卜徳哷勒为甘肃平章鄂博哈雅为湖广平章】特们徳尔杀前中书平章萧拜珠御史中丞杨多尔济【初杨多尔济佐仁宗定内难有功李孟尝称其为侍从人材第一以刚直闻拜侍御史中丞特们徳尔之再相也萧拜珠为平章稍牵制之杨多尔济又以纠正其罪为己任于是张弼之狱仁宗震怒为不御酒数日因尽诛其大奴及同恶数人特们徳尔逃匿不能得多尔济持之益急近臣以太后防召多尔济至宫门责以违防对曰待罪御史奉行祖宗法以得罪人非敢违太后防也仁宗不忍重伤太后意但罢其相位而已及是仁宗崩特们徳尔复入相乃宣太后防召萧拜珠杨多尔济与徽政使图勒们御史大夫托克托呼责问之多尔济曰中丞之职恨不即斩汝以谢天下果违太后防汝岂有今日耶特们徳尔乃复引同时御史二人证其罪多尔济唾之曰汝等备员风宪为是狗彘事耶皆慙俯首遂执二人载诸国门之外杀之是日风沙晦防都人恟恟道路相视以目】以旺札勒布哈为湖南宣慰使【司农卿旺札勒布哈言先帝以土田颁赐诸臣者悉宜归之官太子问所赐为谁对曰阿萨尔所得最多太子曰卿于先朝尝请海舶之税以阿萨尔奏而止今卿所言乃复私怨非公议也遂出之湖南】三月庚寅皇太子即位大赦○尊皇太后为太皇太后皇后为皇太后○特们徳尔进开府上柱国太师○乙未日晕连环○贬李孟为集贤侍讲学士【悉夺所受制命】罢设行省丞相【于是河南丞相额森特穆尔湖南丞相多尔济迪音并降本省平章惟征东丞相髙丽王不降】徴理在京钱谷【命平章王毅徴理在京仓库亏欠钱谷凡为粮七十八万石责偿于仓官及监临出纳者币帛纰缪者责本处经该官吏偿之】以拜珠为中书平章【拜珠为人宏逺端亮绰有祖风初袭为宿卫长迁太常礼仪院使太子闻其贤召之辞曰嫌疑君子所慎拜珠长宿卫而私侍东宫拜珠固得罪亦岂太子之福耶卒不往】近臣献七宝带却之【有献七宝带者因近臣以进上曰朕登大位不闻卿等进贤而为人献带是以利诱朕也其还之○评曰人君之徳莫大于贱货而贵徳克己以从諌然不出于中心之至诚则始勤终怠先得后失无以成其徳垂令名于无穷也英宗初立责近臣以不进贤而为人献带从张养浩之谏而罢元夕张灯使出于中心之至诚进而不已其为盛徳岂可量哉未防即以制珠衣工缓杖其将作院使则是非真能贱货而贵徳者矣以谏造寺而杀御史观音保等则是非真能克己以从谏者矣书曰徳惟一动罔不吉徳二三动罔不凶英宗二三其徳如此能无南坡之及乎】戊辰车驾幸上都○夏五月特们徳尔杀上都留守贺胜【胜仁杰子也尝从世祖征纳延乗舆夜行足苦寒胜解衣以身温之一日猎还伶人防采衣作狮子迎驾舆象惊逸不可制胜投身当象前得断靷纵象乗舆乃安由是亲宠代父为留守阿萨尔竒彻以胜张弼之狱怨之乃诬胜迎诏书乗赐车不敬杀之】阿萨尔竒彻罢【阿萨尔为岭北平章竒彻为集贤学士】以拜珠为左丞相鼐喇固达实哈雅并为平章济尔哈朗为参政○杀岭北平章阿萨尔中书平章赫噜御史大夫托克托呼徽政使实勒们【或告阿萨尔等与故约苏穆尔妻伊埒萨巴谋废立拜珠请鞫状上曰彼若以太皇太后为词奈何命悉诛之籍其家○评曰废立大事也非众议不易行彼告宰相谋废立则固有助之者矣不得其实而辄行诛伐可乎若虑其以太后为词而先诛以灭口亦非也夫使其事固出于太后诛其人而不白其事太后之心固不能安茍太后素无此谋诛其人而不究其非则太后之心愈不安矣况大臣受诬国家滥刑皆危亡之事英宗初政若此其不能终宜哉】以特们徳尔为中书平章○六月京师疫○以喀喇托克托为御史大夫特穆尔布哈竒彻并知枢宻院○鼐喇固罢以亷恂为中书平章○上太皇太后尊号【号仪天兴圣慈仁昭懿夀元全徳大宁福庆徽文崇祐太皇太后】河南饥【上问其故羣臣皆莫对上曰良由朕治道未洽卿等又不尽心乃职隂阳不和灾害荐至自今各务勤恪以应天心毋使吾民重困】脩秘宻佛寺于延春阁○诏上书言事者径直以闻【特们徳尔等奏比诏内外直言得失今上封者或径至御前乞令臣等开视乃入奏闻上曰言事者当直至御前如细民诉讼者则禁之○评曰特们徳尔欲先开视羣臣言章与魏相白去副封异矣其意不过欲壅蔽人主之视听以肆其奸恶耳英宗能觉其奸亦可谓明哲之主然恶恶而不去宜其及于难也】翰林学士和塔拉都尔黙色译进大学衍义【上曰脩身治国无逾此书赐钞五万贯】秋八月下四川平章赵世延狱【特们徳尔以世延尝劾其奸仁宗崩即遣使逮捕诬以不敬下狱请杀之并究治省台诸臣上不允他日上幸凉亭从容谓近侍曰顷特们徳尔必欲寘赵世延于死地朕素闻世延忠良故毎奏不纳左右咸称万嵗世延由此得免】赐女巫巴约特钞万五千缗○益津县雨黒霜○九月建夀安寺【给钞一千万定命丞相拜住督工】冬十月杖将作院使伊苏【坐董制珠衣缓也】戊午车驾还宫○乙亥幸大防国仁王寺○大赉诸王百官【以登极故也计金五千两银七十八万两钞一百二十一万一千贯币五万七千三百六十四匹帛四万九千三百二十二匹木绵九万二千六百七十二匹布二万三千三百九十八匹衣八百五十九袭鞍勒弓矢各有差】十一月诏各郡建帝师殿【以奉帕克斯巴其制视孔子庙有加】髙昉罢○十二月乙巳朔诏改元【诏改明年为至治元年】庚戌铸铜佛像○以库春贝知枢宻院○茂巴尔罢以济尔哈朗为中书右丞薛处敬为参政○江浙平章巴延彻尔江西平章白萨敦有罪免【并坐贪墨免官】






　　元史续编卷八
　　钦定四库全书
　　元史续编卷九
　　明　胡粹中　撰
　　【辛酉】英宗皇帝至治元年春正月脩佛事于玉徳殿召高丽王章入朝○始亲享太庙【始服衮冕亲祠太庙左丞相拜珠亚献知院库春贝终献乃诏羣臣曰一嵗惟四祀使人代之不能致如在之诚自今嵗必亲祀以终朕身廷臣或言祀事毕宜赦上曰恩可常施赦不可屡下使杀人或免则死者何辜○评曰祀毕肆赦盖出于近代非古先哲王之令典先王之所赦者过误蠢愚而已非故释有罪也英宗庙享礼成而不肯肆赦其知此乎但其言曰恩可常施赦不可屡下盖一嵗再赦善良喑哑其曰赦不可屡下诚是矣若夫恩可常施则非也夫有功者赏无功者不赏则受赏者感其恩不赏者知所劝苟不论其功之有无而一槩施赏非惟有功者不以为恩而无功者亦不劝矣元世诸君往往滥赏横施病根正在于恩可常施故终以惠防而威不振至于覆亡也噫】罢元夕张灯于宫中【上欲于元夕张灯宫中中书叅议张养浩谏上遽命罢之曰有臣如是朕复何忧自今朕凡有过岂独台臣当谏人皆得言赐养浩尚服金币以旌其直】甲辰荧惑太白镇星辰星聚奎○二月杀监察御史观音保等【御史观音保索约勒哈逹黙色及成珪李谦亨谏造寿安山佛寺上怒杀观音保等三人杖谦亨珪流尼噜罕】辛酉太白犯荧惑○以僧法洪为司徒释源宗主○三月廷试进士赐台哈布哈宋本等六十四人及第出身有差○辛巳车驾幸上都○遣使取佛经【遣呪师多尔济往牙济班卜一国取佛经又遣赐西畨萨斯嘉地僧金二百五十两银二千二百两袈裟二万币帛幡茶有差】制御服珠袈裟【评曰有之曰服尧之服诵尧之言行尧之行是尧而已矣服桀之服诵桀之言行桀之行是桀而已矣袈裟佛子之服也以堂堂天下之主舎十二章服而服袈裟是将为天下主乎将为一佛子乎英宗于此其不能君亦已见矣】以特克实为御史大夫○夏四月江西饥○造象驾金脊殿○赐特们徳尔先墓碑○五月迁亲王图卜特穆尔于海南【图卜特穆尔武宗次子周王之弟也中政使约尔珠托欢彻尔等与交通于是徙海南】六月癸卯朔日食○敬俨罢为西台中丞○辛酉太白经天【冬十月甲午复经天】禁妄言时政【赵宏祚等以言事勒归田里仍禁妄言时政】以济尔哈朗为中书平章○秋七月盩厔僧圆明作乱【遣枢宻院判章台讨捕】郃阳道士刘志先谋反【志先以奸术谋乱复遣章台捕之】畿内山东大水【大都保定真定大名济宁东平东昌永平髙唐濮曹等州水】八月特穆尔图罢○驻驆兴和【左右以寒请还上曰众以牛马为重民以稼穑为本朕迟留盖欲马得刍牧民得刈获一举两得何计乎寒】丁未太阴犯心○九月还宫○达实哈雅有罪免【坐受赃杖免】冬十月僧圆明伏诛○河南平章鼐智宻鼎有罪免【坐残忍故也】十一月遣雅克特穆尔行邉○命特克实领左右阿克苏卫○己亥幸大防国仁王寺○立故丞相安图碑【立于保定新城丞相拜珠奉防亲往立碑时特们徳尔乆称疾闻拜珠行将出涖省事入庙至内门上遣苏苏赐之酒且曰卿年老宜自爱待新年入朝未晚遂怏怏而还然其党犹布列于朝每事必禀于其家】十二月立皇后伊竒哩氏○作寿安山寺佛像【冶铜五十万斤】是嵗开府上卿知集贤院张留孙卒
　　【壬戌】二年春正月畿内山东河南饥【发米三十九万五千石赈之】建行殿于柳林○以西僧罗卜藏为司徒○二月赐特克实先墓碑○以竒彻玛鲁为中书平章王居仁为参政薛处敬罢○造流杯池行殿【以太庙役军造】免河间河南陜西十二郡民租之半【以春旱秋霖民饥故也】复张珪司徒○三月建故太师鲁王穆呼哩祠于东平○停嵗赐【以国用匮竭停诸王及皇后嵗赐省臣复奏请节赏赉以纾民力上曰朕思所出倍于所入出纳之际卿辈宜慎之朕当撙节其用】苏克伏诛【苏克驸马许纳之子诉父谋叛母私汉人上曰事亲有隐无犯今有过不谏乃复告讦命诛之】夏四月戊戌朔车驾幸上都○五月喀喇托克托罢以济尔哈朗为御史大夫【托克托出为南防大夫】甲申幸五台山○免云南平章达实特穆尔多尔济官【二人坐赃杖免】以巴勒丹知枢宻院【巴勒丹特们徳尔之子也】六月丁未朔至五台山戊午次应州○翰林学士承防赵孟頫卒【谥文敏封魏国公孟頫所着有尚书注琴原乐原得律吕不传之妙诗文清邃竒逸篆籕分行草无不冠絶古今遂以书名天下其畵山水木石花竹人马尤精致杨载常称其才颇为书畵所掩知其书畵者不知其文章知其文章者不知其经济之学人以为知言】道州民符翼轸作乱讨平之○秋七月甲戌次奉圣州○张思明坐罪免○八月特们徳尔卒○丙辰太皇太后鸿吉哩氏崩【即兴圣太后武宗母也时有司以十月戊辰有事于太庙太常奏国哀以日易月旬有二日之外乃举祀事上曰太庙礼不可废迎香去乐可也】九月辛亥幸夀安山癸亥地震○冬十月杖南防大夫喀喇托克托谪之云南【坐请告未得防辄去职故○评曰御史大夫在汉为三公在唐宋为风纪之长盖朝廷之所谓大臣也唐宋璟坐监杖朝堂杖轻贬秩前史讥璟监所不当监宗贬所不当贬夫御史大夫监杖他人且不可况亲自受杖乎以御史大夫而受杖则国家之礼义亡而斯人之亷耻丧矣】以拜珠为右丞相【初特们徳尔贪险屡杀大臣卖官鬻狱广立朋党每以事去不附己者尤恶平章王毅右丞髙昉因在京仓粮失陷奏诛之拜珠言宰相论道经邦不可责以金谷细务上然之得释既而特们徳尔引张思明为左丞以自助思明为尽力谋中害拜珠左右得其情乘间言请备之拜珠曰大臣叶和国家之利今以右丞雠我我求报之非特吾二臣不幸亦国家之不幸吾知尽吾心上不负君父下不负士民而已及特们徳尔在告思明亦称疾不出拜珠谓僚属曰左丞病省事遂废乎郎中李处恭曰选择不得其人未敢遽拟拜珠曰汝为卖官计耶遣人善慰思明乃出拜珠为相每以学校政化大源而主者不务尽心以致废弛议拯治之有言佛教可治天下者上问之对曰清净寂灭自治可也治天下舎仁义则纲常乱矣又尝谓拜珠曰当今亦有魏徴者乎对曰盘圆则水圆盂方则水方有太宗纳谏之君则有魏徴敢谏之臣上皆然之至是进右丞相欲爵以三公恳辞遂不置左相独任其事】十一月甲午朔日食○癸卯地震○翰林学士元明善卒【明善弱冠游呉中名能文章董士选为江西左丞辟署省掾转中书左曹以太子文学事仁宗于东宫陞翰林直学士译尚书节文以进每奏一篇必称善遂为学士卒谥文敏封清河公明善早以诗文自豪初在江西与虞集相切磋明善言集治诸经惟朱子所定者汉以来诸儒所尝尽心者考之殊未博集亦言凡为文辞得所欲言而止必如明善所云若雷霆之震惊鬼神之灵变然后可非性情之正也两人初相得甚懽至京师乃不能相下士选之自中防行省江浙也二人俱送出都门士选曰伯生职教导当早还复初宜更送我集还明善送至二十里士选下马入邸舎出酒殽同饮乃举酒属明善曰士选以功臣子出入防省无补国家惟求得佳士数人为朝廷用如复初与伯生他日必光显然恐为人搆间复初中原人仕必当道伯生南人将为复初所摧折今为我饮此酒慎勿如是明善受巵酒跽饮立言曰诚如公言无论它日今隙已开矣请再赐一巵明善终身不敢忘公言乃再饮而别真人呉全节交明善尤宻尝求明善作文明善谓全节曰伯生见吾文必有讥评吾所欲知成季为我治具招伯生来觐明日集至明善出其文问何如集曰公能从集言去百余字则善矣明善即泚笔属集凡芟一百二十字而文益精明善大喜乃懽好如初然集每见明经之士亦必以明善之言告之】真人蔡遁泰伏诛【刑部尚书布逹实哩坐受其金范徳郁坐诡随并杖免】平江大水【捐官民田四万九千六百三十顷免其租】十二月甲子朔南康建昌大水山崩○乙丑太白荧惑嵗星聚奎○戊寅太白犯嵗星○玛鲁亷恂罢以张珪为中书平章【玛鲁为大司农恂集贤大学士】巴尔济苏伏诛【宣政院使巴尔济苏特们徳尔子也坐受司徒刘防冐献田地伏诛籍其家防亦寻坐罪】以苏苏为中书左丞玛喇勒为参政济尔哈朗知枢宻院竒彻罢○皇太后鸿吉哩氏崩【仁宗后也谥庄懿慈圣皇后】
　　【癸亥】三年春正月诏行省平章复兼军政【重者以闻轻者就决】以呉珪王约韩原益并商议中书省事○以赵居信为翰林承防呉澄为学士【拜珠言二人皆有徳老儒请徴用之上喜曰卿言正副朕意然更当搜访岩穴遗才故有是命时方书金字藏经成帝在上京使左丞苏苏诏澄为序澄曰主上写经为民祈福甚盛意也若用追荐臣所未谕盖福田利益虽人所乐闻而轮回之说不过谓为善者死则上通髙明其极品与日月齐光为恶者死则下沦汚浊其极下与沙防同类遂创为荐防之论以惑世人今列圣之神上同日月何庸荐防且自国初以来写经者不知其几若未效是无佛法矣若已效是诬其祖矣撰为文辞不可以示后世请俟驾还奏之防南坡之变乃止】罢上都诸路金银冶【上都云州兴和宣徳蔚州奉圣州及鸡鸣房山黄芦三山诸金银冶并罢聼民自采炼以十分之三输官】出四川平章赵世延于狱【世延初为中丞劾特们徳尔十三罪坐夺官既而复相诱世延从弟索约尔哈呼诬告世延罪逮至防路遇赦特们徳尔遣使督捕至京煆炼使成狱有防事经赦原勿复问又妄举他事白上撃之偪令自裁世延不为动拘囚再嵗其弟自以所言渉诬亡去丞相拜珠为言其无辜乃得释回着令原告逃亡百日不出则释待对者】二月癸亥朔太白荧惑镇星聚胃○国史院进仁宗实録【先一日拜珠诣国史院聼读首卷书大徳十一年事不书左丞相哈喇哈逊定防功惟书越王图喇勇决从容谓史官曰无左丞相虽百越王何益録鹰犬防劳而畧发纵指示之人可乎立命书之他笔削未尽者悉令补正人服其识】作上都华严寺【又作帝师寺营丞相拜珠第役军六千二百人】颁行大元通制【先是命枢宻副使完顔纳丹侍御史曹伯启等聼读仁宗时纂集累朝格例至是凡二千五百三十九条内断例七百一十七条格千一百五十一诏赦九十四令类五百七十七名曰大元通制颁行天下而富珠哩翀为序】封鹰师布哈为赵国公○丙戌雨土○以富珠哩翀为中书右司员外郎【上畋柳林驻东平王安图碑所翀为左司都事献驻跸颂称防次龙虎防拜珠命翀传防中书翀领之行数歩还曰命翀传否拜珠叹曰真谨饬人也间谓翀曰尔可作宰相否对曰宰相固不敢当然所学宰相事也夫为宰相必福徳才量四者皆偹乃足当耳拜珠大恱入见行在故有是命】三月壬辰朔车驾幸上都○免监察御史拜珠嘉珲官【坐举巴尔济苏也】西畨昝巴诸族叛【勅镇西武靖王绰斯巴勒讨之】夏四月壬戌朔勅天下诸司命僧诵经十万部【寻勅诸寺作水陆佛事七画夜】释罪囚【勅都功徳使科尔罗至京师释囚大辟二十一人杖五十七以上者六十九人放笼禽十万令有司偿其直】诏行助役法【遣使考视税籍髙下出田若干亩使应役之人更掌之收其嵗入以助役官不得预】五月戊戌太白经天○庚子大风雨雹【防柳林行宫内外大木三千七百株】诏中外开言路【他日防臣请复降防上曰言路何曽不开但卿等选人未当耳】毁所赐特们徳尔碑【从御史盖继先宋翼之请也】奉先行宫正殿灾上都利用监库火【上语羣臣曰世皇建此宫室朕嗣登大寳而燬则朕不能图治之故也尝御大安阁见太祖世祖遗衣皆缣素木绵重加补缀嗟叹良久谓侍臣曰祖宗创业艰难服用节俭乃如此朕焉敢顷刻忘之○评曰前志有之君髙其防孽火为灾英宗在位四年建夀安寺诏各部立帝师殿造流杯池行殿作华严寺及铸佛像冶铜五十万斤劳民伤财甚矣至是灾及先皇所遗之宫亦其应也虽遇灾而惧知其不能图治之故而不察其所以不能图治之由故终不能侧身修行以消去之也】六月置太庙夹室【省防集议夹室制度太常博士议曰尔雅室有东西厢曰庙注云夹室前堂礼曰西夹南向注云西厢夹室明有东西夹室也夹室犹今耳房之类其制度则未之闻晋太庙十六间东西储各一所谓储者非夹室欤唐贞观故事迁庙之主藏于夹室西壁南北三间宋哲宗亦尝于东夹室奉安是唐宋夹室与诸室制度无大异也今庙制皆不合古权宜一时宜取今庙十五间南北六间东西两头二间准唐南北三间之制垒至栋为三间壁以红泥以准东西序南向为门如今室户之制虚外以准厢所谓夹室前堂也虽未尽合古于今为宜从之七月辛卯落成】巴勒丹坐罪免【仍籍特们德尔家赀】秋八月车驾发上都癸亥驻驆南坡御史大夫特克实弑帝于行幄及其右丞相拜珠【特克实与知院额森特穆尔大司农实达尔前平章沁特穆尔前云南平章旺扎勒特们德尔子前治书侍御史索诺木特克实弟宣徽使索诺木典瑞院使托和济枢宻副使哈克繖佥院章台卫士图们诸王谙达布哈伊埓布哈绰罗布哈乌鲁斯布哈等谋逆以特克实所领阿克苏卫兵为外应特克实与齐琳特穆尔先杀丞相拜珠遂弑帝于行幄时年二十一帝性刚明尝以地震避殿彻乐减膳近臣有称觞贺者帝叱曰朕方脩徳不暇汝为大臣不能匡辅反为谄耶拜珠进曰咎在臣等宜求贤自代上曰毋多逊朕之过也尝戒羣臣曰卿等髙位厚禄当勉力图报苟或贫乏朕不惜赐汝若为非法必刑无赦巴尔济苏下狱上谓左右曰祖宗法令非朕得私巴尔济苏虽事朕日久今有罪当论如法又谓宰执曰中书选人署事旬日御史防即改除之防除者中书亦然今山林遗逸良多卿等不能尽心求访惟以亲故更相引用其明断类此然果于刑戮奸党畏诛遂搆大变云○评曰英宗享国四年无一善可纪特们徳尔杀萧杨贺胜下赵世延于狱则威福下移矣阿萨尔赫噜等受诬而死则刑罚失中矣御史受戮禁言时政则言路塞下情壅矣水旱灾荒迭见而且写经造寺铸铜像作佛事则政治乖舛甚矣前有谗而不见后有贼而不知虽曰明断英果然明不足以烛奸断不足以去恶是以不能免于南坡之祸也】九月癸巳晋王伊逊特穆尔即皇帝位于龙居河大赦天下【初裕宗长子晋王噶玛拉生伊逊特穆尔袭封镇北邉成武之立咸与翊戴有盟书焉王府内史道拉实得幸尝侦伺朝廷事机以其子哈克繖事丞相拜珠因入宿卫乆之哈克繖归言特克实与拜珠意忤欲倾之是年三月宣徽使塔坦来王邸为道拉实言主上将不利于晋王由此二人深相要结八月二日晋王猎于图喇之地特克实宻遣乌鲁斯来告晋王曰我与哈克繖额森特穆尔实达尔谋已定事成推立王为皇帝又以告道拉实曰汝与玛苏库知之勿令舒玛尔节得闻也于是晋王囚乌鲁斯博啰黙色等赴上京以逆谋告未至英宗南还遇弑诸王谙达布哈及额森特穆尔等奉玺绶北迓　晋王九月癸巳即位】以额森特穆尔为中书右丞相道拉实为平章奈曼岱为右丞特克实萨题勒宻实谔勒哲茂穆苏并知枢宻事玛苏库章台并同知院事图们同佥院事【哈克繖为御史中丞博啰宣徽院使舒玛尔节宣政院使实达尔为大司农】冬十月甲子遣使至京师告祭天地庙社【告以即位故】额森特穆尔等伏诛【与旺扎勒及特克实弟　索诺木并诛于行在】以舒玛尔节为中书右丞相图噜宁珠并御史大夫苏苏为中丞○特克实齐琳特穆尔等并伏诛【遣舒玛尔节宁珠入京师收特克实及其党实逹尔托和齐章台等皆伏诛戮其子孙籍入家产○评曰昔赵盾亡不越境反不讨贼春秋以弑君之恶加之原其情也今特克实与道拉实相交结谋弑英宗而立晋王晋王未必知也囚其使送赴上京未至而难作晋王之志固未白也至是而诛特克实尽讨其党而显寘之重戮固亦异于赵盾矣惜乎其犹不能致辟于道拉实也】以阿勒坦绰克为太师知枢宻院额卜徳哷勒爲中书平章○十一月己丑朔车驾次中都辛丑入京师○免御史中丞董守庸苏苏等官【守庸及御史实勒塔克鄂都玛勒额森呼图克经厯多尔济巴勒并坐党特克实苏苏坐贪滛并免官】遣使祠曲阜陵庙○以宦者噶逹尔为中政院使○诏雪杨多尔济萧拜珠贺胜等寃【御史言特们徳尔専爱诬杀萧杨贺胜及观音保索约勒哈迪黙色黥窜李谦亨成珪王毅髙昉张志弼请昭雪之诏存者召还録用死者赠官有差】盗入太庙【窃仁宗及庄懿慈圣皇后金主】壬申作仁宗主【仍督有司捕盗】索诺木伊噜托克托等伏诛【御史托克托赵成庆奏特们徳尔在先朝包藏祸心离间亲藩诛戮大臣使先帝孤立卒罹大祸其子前治书索诺木亲预谋逆乞正天诛以快元元之心伊噜托克托哈苏台皆特克实之党不宜寛宥遂皆伏诛】以道拉实为中书左丞相○监察御史许有壬上正始十事【有壬先上书为王毅等讼寃至是上正始十事一曰辅翼太子宜先训导二曰遴选长官宜先培养三曰通籍宫禁宜别贵贱四曰欲谨兵权宜削兼领五曰武偹废弛宜加脩饬六曰贼臣妻子宜禁势官徴索七曰前赦权以止变宜再诏以正名八曰特们徳尔诸子宜诛籍以惩恶九曰考騐经费以减民赋十曰撙节浮费以纾国用上多从之】封迈努为泰宁王【舒玛尔节奏而坡之变诸王迈努逃赴潜邸愿效死力且言不除元凶则陛下善名不着天下后世何从知之上契宸衷尝防奬谕今臣等议宗戚中能自防党逆者惟有迈努乞加封赏以示激劝遂封防宁王】论讨逆功赐舒玛尔节等有差【舒玛尔节金十定银三十定钞七千定余各有差】流贬诸王伊埒特穆尔等【伊埒特穆尔流云南谙达布哈贬海南圗吉布哈流尼噜罕博啰乌鲁斯布哈流海防】命岭北诸王彻辰圗月修佛事以却冦兵○浚治镇江运河【江浙行省言镇江运河全籍练湖之水为上源漕运商贩舟楫无不由此以供亿京师宋朝尝濬此湖潴蓄潦水若运河水浅开放湖水一寸可添河水一尺近年淤浅以致逓运不通乞加脩治自镇江至吕城坝一百三十里约役夫万五千余人二十日可毕又用三千余人浚涤练湖九十日可完奏可于是行省防议取泥之法用船千艘捞泥每船日可三载月计九万三月可取二十七万载就用所取泥増筑湖岸开河面濶五丈底三丈深四尺与见有水通积深六尺凡役夫一万三千五百人工毕又置湖兵百人专任脩治】诏改元【诏曰朕荷天洪禧嗣大厯服侧躬图治夙夜祗惧惟祖宗是遵乃开嵗甲子景运伊始思与天下更新稽诸典礼逾年改元其以明年为防定元年免大都兴和差税三年八畨两广洞寨一年江淮创利包银三年四川云南甘肃秋粮河南陜西辽阳丝钞各三分除虚増田税免斡脱逋钱赈防云南广海戍军求直言赐髙年帛禁献山场湖泊之利】帝师衮噶诺尔布喇实嘉勒灿巴勒藏布死【班珠尔戬藏嗣泰定二年又　死衮噶伊实巴防喇实嘉勒灿】【巴勒藏布嗣其年又死】十二月戊辰追尊皇考妣为帝后【皇考晋王噶玛拉为光圣仁孝皇帝庙号显宗妣曰宣懿淑圣皇后太常博士刘致建议本朝宗庙未有定制今方继统宜定一代不刋之典为万世法盖周制天子七庙太祖居中三昭处东三穆处西所以别父子亲疎之序而不使乱也今圣朝取法唐宋为九世遂以旧庙八室而为六世昭穆不分父子列坐不合礼经新庙十五间东西二间为夹室太祖既居中则唐宋之制不可依惟当以昭穆列之父昭子穆则睿宗当居昭之第一世祖穆之第一裕宗昭之第二兄弟共为一世则成顺显三宗皆当居穆之第二武仁二宗居昭之第三如此则昭穆分明秩然有序不违礼经若以累朝定制依室次于新庙迁安则显宗跻顺宗之上顺宗又跻成宗之上矣昔鲁僖在闵公之上春秋以为逆祀然僖公犹是有国之君尚不可居故君之上况顺显未尝正帝位者乎省臣是其议以闻从之○评曰夫有天下者始得正庙汉宣帝继昭帝而立终不列戻悼二园于昭穆以其未尝继体而正位也元之诸君各顾其私亲而尊其所生于是乎庙制纷纭昭穆混殽凟礼不经甚矣彼刘致者徒知兄弟当共为一世而不知显顺二君不当称宗徒知父子当自为一世而不知睿裕二宗亦不当立庙况即天子位者谓之君其未尝即位者皆臣也致徒知父子列坐不合礼经而不知君臣同食其不合礼经多矣若欲合礼则太祖居中太宗居西夹室定宗居昭之第一宪宗居穆之第一世祖居东夹室成宗居昭之第二武宗居穆之第二仁宗居昭之第三英宗居穆之第三亲尽则祧各藏于其夹室而睿裕顺显各袝食于祢庙如此则情文皆称而于礼不悖矣末哉刘致之为儒也】
　　【甲子】泰定皇帝泰定元年春正月以奈曼岱为中书平章舒苏为右丞録故丞相拜珠后【以拜珠子达尔玛实哩为宗人卫亲军都指挥使齐哩克为左右卫阿苏亲军都指挥使赠拜珠清忠一徳功臣太师开府上柱国进封东平王谥忠献○时又赐故监察御史观音保索约勒哈迪黙色妻子钞各千定明年又以籍没巴尔济苏地人各十顷赐之】召亲王圗卜特穆尔于琼州阿玛噶于大同○二月修西畨佛事于寿安寺【曰桑节辰类曰科尔罗普尔普曰楚多尔玛曰萨戬布勒纳木扎勒经僧四十人三年乃罢又命僧一百八人作佛事于京及倡优百戱迎导帝师】开经筵【用江浙右丞赵简言命平章张珪翰林学士呉澄集贤院学士邓文原等以帝范资治通鉴大学衍义贞观政要等书进讲】以杨廷玉为中书参政额尔吉纳知枢宻院○上先帝諡号【諡曰睿圣文孝皇帝庙号英宗】立詹事院【以太傅托迪宣徽使圗们岱尔桓国公实徳哩太尉绰罗并为詹事中书参政王居仁副之】三月廷试赐进士巴拉张益等八十四人及第出身有差【省臣言改元之初恩泽宜渥古色目三十以上并两举不中第者与教授三十以下与学正山长汉人南人五十以上并两举不中第者同】丙午立皇后皇太子【御大明殿册妃巴拜哈斯氏为皇后皇子阿勒济雅巴为皇太子封巴特玛雅尔藏布为嗣晋王】额尔吉纳竒彻罢【额尔吉纳为云南行省左丞相竒彻为西防大夫】夏四月甲子车驾幸上都○以普尔普为中书右丞多岱为参政玛喇勒罢○以圗们岱尔为中书平章○监察御史宋本等言事不报【御史宋本赵成庆李嘉賔傅岩起言盗窃太庙神主由太常守卫不谨请加其罪太尉司空司徒三公之职滥假僧人及防福殊祥二院并辱名爵请皆黜罢不报董鹏南刘潜邉笥慕旺舒卜又以灾异上言平章奈曼岱圗们岱尔宣徽使特穆尔布哈党附逆徒辽王擅杀宗亲布哈济兰矫制乱法皆防寛宥甚为失刑乞正其罪以消天灾亦不允上尝谕道拉实曰朕即位以来无一人能执成法为朕言者自今凡有所知宜悉以闻使朕明知法度断不自纵非独朕身一切政务皆当守法则天下乂安反是不胜其害矣凡事防之于小则易救之于大则难其以朕言明告于众于是防臣圗呼噜等奏御史言灾异屡见宰相宜避位臣等不能纠察慢官失守宜先退避以授贤能上曰御史所言其失在朕卿何必遽尔圗呼噜又言臣已老病乞先解职省臣额卜徳哷勒张珪杨廷玉皆抗疏求罢政既而道拉实舒玛尔莭亦言防省大臣皆引罪自劾臣等为左右相才下识昏无所赞襄以致灾祲所当黜退诸臣何罪上曰卿等皆辞去国事朕孰与图之其各相谕以勉乃职及侍御史髙奎上书请求直言辨邪正明赏罚上虽善其言而不能用最后张珪又言逆党未讨奸恶未除忠愤未雪寃枉未理政令不信赏罚不公赋役不均国用不节请裁择之亦不报】帝受佛戒于帝师【作礼拜寺于上都○评曰昔韩愈有言齐梁以下事佛弥谨年代尤促自当时观之以为非所宜言且国家运祚人主夀命既不因事佛而修长亦未必因事佛而短促也然观元氏自世祖至顺帝立国百有五年传八君虽皆尊信帝师营建塔寺其最甚者无若至治泰定二君其受祸之酷亦莫二君若也盖英宗凿山开寺写经铸像作佛事释重囚放笼禽十万施金帛以千万而有南坡之变泰定入国三受佛戒皇后太子相继受持修佛事于夀安寺建殊祥寺于五防山赐延夀寺田千顷不五年而身死国乱子殒于兵后为强臣逼娶由是而言事佛徼福乃更得祸韩愈之言虽圣人不能易也】六月山东河北三十一郡蝗江淮湖广河南旱【诏决繋囚恤军士免和买杂役】秋七月呉澄辞归临川○冬十月徙云南旺沁为梁王○封武宗子圗卜特穆尔为懐王【食瑞州六万五千户増赐嵗币一千匹】命左右丞相日直禁○十一月以凖台兼知枢宻院○造金寳盖【饰以七寳贮佛舎利】十二月庚申同州地震盐官州海溢○辛未新作棕殿成【上以灾异诏百官集议平章张珪与省院翰林集贤极论当世得失奏之大畧言特们徳尔专政日久搆结特克实之徒卒成弑逆虽夷灭未足当罪今复囘给财产其诸子尚在京师夤縁宿卫当明不共戴天之义以正纲常诸王谙达布哈等虽已流窜乞加显戮以谢天下辽王托克托幸国有变讐杀亲王妃主百余人残忍骨肉合正天刑武偹卿济兰太尉布哈诈称奉防强收郑国保妻古哈刑曹逮鞫服实竟原其非夫匹妇啣寃三年不雨以此观之诚非细务宜正各人之罪又世祖时不闻中卖寳物今分珠寸石售直数万妄称呈献冒给回赐以至累朝未酬寳价四十余万定天下所徴嵗入止十一万四年所入仅足以偿皆生民膏血请俟国用饶足之日议还西山建寺损害军民费以亿万动经年嵗宜自停罢盗窃庙主宜罪太常岭海采珠劳扰宜悉罢遣至萧杨及特克实之变死节守义之臣皆未申理宜加褒赠优叙其子孙天下繋囚不无寃宜命省防选官审録结正邉镇利害宜令行省防宪体究兴除中外署置官吏非世祖创设者宜悉减汰以节滥费比来惟务徼福僧道厉民病国宜罢功徳使司诸宿卫宦官之属宜如世祖勅定之数给之凡数千言词甚切至上不能从】乙亥太白经天
　　【乙丑】二年春正月懐王圗卜特穆尔出居建康○閠月壬子诏赦天下○浚呉松江【初江浙省臣言浙西诸水受之太湖下为呉松江东滙淀山湖以入海而潮汐来往涌沙堙塞河口宋时设置撩洗军人専一脩治入国朝军既罢散势家又占为田荡有司不以为意遂致堙塞公私失利委官讲究按视合开浚河渠于是右丞相舒玛尔节奏疏涤呉松江等处河道计用四万人二年可毕丁夫合于诸色户内差依练湖例给佣直口粮若丁夫数多一年可毕命江浙丞相托欢左丞多尔济巴勒提调自去年十月入役至是月毕工】二月庚寅荧惑填星辰星聚毕○三月以舒苏为中书平章普尔普为右丞【加圗呼噜太保阿尔黙色封和国公张珪蔡国公】造玉御牀○夏四月封皇后父浩里乌齐尔为威靖王○以许思敬为中书左丞冯亨为参政○伏羌县山崩○五月云南蛮冦邉【车里陶剌孟及大阿哀蛮兵万人乗象冦陷朶剌等十四寨木邦路蛮率夷万人冦陷倒入汉寨勅边将严偹之】檀州大水【平地深丈有五尺】汴梁蝗龙兴平江等路饥关陜大旱【汴梁十五县蝗龙兴等十二郡饥】六月立都水庸田使司【治松江】葺万嵗山殿○以张养浩为西台御史中丞【闗中大饥旱人相食拜养浩中丞道经华山祷于岳祠一三日到官复祷于社坛大雨如注水三尺乃止禾黍自生秦人大喜时斗米十三缗钞稍昏即不用诣库倒换累日不能得民大窘养浩输库中未毁昏钞得一千八十五万悉以印识其背又刻十贯五贯为劵给贫民命米商视印记其粜诣库騐数易与新钞由是民得籴又率冨商出粟及奏行纳粟补官之令养浩自到官四月未尝家居止宿公署夜祷于天昼出赈饥民终日无少怠每一念至即拊膺痛哭竟得疾而卒】秋七月广西诸徭反冦城邑勅行省遣兵讨之【湖广右丞彻珠兵部尚书李大成将兵二万二千进讨】九月分天下为十八道遣使宣抚【遣奉使宣抚分行诸道按问官吏不法询民疾苦审理寃凡可以兴利除害宜从举行有罪者四品以上停职申请五品以下就决有政绩卓异及晦迹丘园才堪辅治者以名闻以湖广参政玛哈穆特河东宣慰使李处恭往两浙江东道江东亷访使多勒圗太史院使齐履谦徃江西福建都功徳使竒哩巴荆湖宣慰使防弼往江南湖广礼部尚书李嘉努工部尚书朱蕡徃河南河北枢宻院同知昂吉尔御史中丞曹立往燕南山东太子詹事拜特穆尔宣徽院判韩让徃河东陜西吏部尚书纳克楚董讷徃山兆辽东中书断事官韩廷茂陜西运使众嘉努徃云南湖南宣慰使哈沙冀寕路总管刘文徃甘肃山东宣慰使圗萨特穆尔陜西右丞亷惇徃四川翰林侍讲学士特穆尔布哈秘书卿吴秉道往京畿】舒玛尔节罢张珪告还保定○以道拉实为御史大夫○募民入粟补官【以郡县饥馑诏运粟十五万贮濒河诸仓以偹赈救仍勅有司治义仓禁大都顺徳等十郡酿酒又募富民入粟补官二千石从七品正八品五百石从八品三百石正九品不愿仕者旌其门】冬十月上及皇后受佛戒于帝师○十二月以达实特穆尔为中书右丞相道拉实复为左丞相○立捕盗赏格○申禁图防【收藏不首献者罪之】召张珪于保定【以病辞不允】制赠故翰林学士巴哈等官爵【以巴哈及中政使布延圗指挥使布延呼喇为特克实所撃死特赠功臣号及阶勲爵諡】
　　【丙寅】三年春正月封诸王库春布哈为威顺王迈努为宣靖王【威顺王镇湖广宣靖王镇益都】召前翰林学士呉澄不至○缅国乱【其王荅里也伯遣使来乞师且献方物】京师饥【赈粮六万石】萨题勒宻实罢二月以奈曼岱知枢宻院察纳为中书平章○甲辰幸上都○诏建殊祥寺于五台山○三月旱【上以不雨自责命审决重囚遣使分祀岳渎名山大川及京城寺观】勅授皇太子皇图大训【翰林学士承防额哩音特穆尔许师敬译帝训成更名皇图大训勅授皇太子】庚牛太白嵗星镇星聚井○泉州民院鳯子作乱【冦陷城邑军民官坐失讨治罪】畿内河北山东饥○夏五月勅台宪勿妄奏劾【御史劾宣抚使多尔济巴勒学士李塔喇海刘绍祖庸鄙不胜任中书议三人皆勲旧子孙罪无实状乞复其职仍勅防臣勿以空言劾】六月命梁王旺沁等镇抚北邉【旺沁及彻辰圗同抚北边军】皇后受雅满达噶戒于水晶殿○甲寅上幸大乾元寺【勅铸五方佛铜像】遣日本僧瑞兴等归国【凡四十人】戊辰太白经天至于十二月【九月壬戌犯太微右执法】河决阳武【漂民居万六千五百余家九月复壊汴梁乐利隄发丁夫六万四千人筑之】京畿县水大风雹【凡一昼夜壊民居九百家】秋八月盐官州海溢【壊隄防三十余里命江浙行省及南防庸田司防议脩治造木匮石囤以塞其要处时崇明州亦海溢】九月庚申车驾还宫○赐大天源延夀寺田千顷【赐吉安临江田千顷钞三万定于是省臣言养给军民必借地利世祖建大宣文教寺赐永业当时已号虚费而成宗复搆天夀万宁寺较之世祖用増倍半若武宗之崇恩福先仁宗之承华普庆租所入抑又甚焉英宗凿山开寺损兵伤农而卒无益夫土地祖宗所有子孙当共惜之臣恐兹后借为口实妄兴工役徼福利以逞私欲也上嘉纳之然不能用】辽阳江东诸路饥○复平章李孟官○封诸王特穆尔布哈为镇南王【镇扬州】冬十一月至大皇后鸿吉哩氏崩【后讳珍格托里子班巴尔之女谥宣慈惠圣皇后升祔武帝庙】十二月庚寅赦【平章额卜徳呼勒以星变地震议赦天下持诏藁示左司都事宋本仍命中书酬累朝献物之直擢用英庙至今为防宪夺官者本因言今天儆灾变而畏献物未酬直者愤怨形诸王言恐贻笑天下司宪褫有罪者官世祖成法也今上即位诏法世祖而废成宪是污前诏也复有邪佞赃秽将治之耶置不问耶不从明日宣诏本称疾不出】大宁路水亳州河溢【大宁壊田五千五百顷漂民舎八百余区亳州壊田二千三百顷漂民居亦八百余】
　　【丁卯】四年春正月己酉太白犯牛○市珠寳首饰【评曰易曰圣人之大寳曰位故古帝王之位谓之大寳以天下之大四海之冨用之无穷取之不竭故也古昔贤哲之君抵璧投珠而不顾者岂非以其所寳者在此而不在彼也欤乃元泰定君践天子之位不寳其寳之大而屑屑焉市珠寳以为首饰是岂足以君临万国哉】皇子允丹藏布受佛戒于智泉寺【二月出镇北边】以玛苏库为云南平章○盐官州海溢【壊捍海隄二千余歩四月又溢命都水少监张仲仁及行省官发工匠二万余人塞之不能止】二月辛卯白虹贯日○三月癸卯和宁地震○丙午廷试赐进士阿恰齐李黼等八十五人及第出身有差○以多岱为太师圗呼鲁为太傅博迪苏为太保○召张珪等商议中书省事【召珪与集贤大学士亷恂太子賔客王毅悉复旧职西防中丞敬俨为集贤大学士同议省事珪仍领经筵】壬戌车驾幸上都○以阿萨尔和卓知枢宻院○夏四月辛未盗入太庙【窃武宗金主及他祭器以典守不严罢太常礼仪院官○评曰元年十一月盗入太庙窃仁宗金主四月盗复入太庙窃武宗金主则国几乎无人矣夫宫阙以居人君宗庙以奉祖考其禁防防卫固当严谨今盗得屡入太庙窃祖宗神主典守者果安在哉太常守宗祏不谨当以不敬论仅免去其官失政刑矣】壬申作武宗主○六月罢营缮録系囚○畿内江南旱蝗○至治皇后伊竒哩氏崩【諡曰庄静懿圣皇后】勅经筵讲读官非有代不得去职○秋八月滹沱河溢○凤翔兴元成都陜州江陵同日地震【碉门亦地震天全道山崩飞石毙人】九月丙申朔日食○閠月己巳太白经天【至于十二月】车驾还宫○壬申赦【以灾异赦天下】广西徭冦邉○冬十月乙巳昼有流星○以赵世延为中书右丞王士熙为参政○十一月阳曲县地震○前南台大夫喀喇托克托卒【托克托阿舒布哈之弟也姿貌魁梧成宗时尝奉诏以名鹰赐巴延巴延见之惊问曰汝为何人子对曰雅雅次子因语之曰吾老矣他日可大用者未见汝比也后又从武宗讨海都以忠勇闻及至大翊戴以功入枢府武宗以潜邸时济尔哈呼有不逊语将寘于法托克托谏曰陛下即位大信未立而先事报仇恐人人自危遂宥之乃叹曰博勒呼博尔珠前朝人杰托克托今世人杰也仁宗时为丞相出镇江浙及特们徳尔隂谋固位议定英宗谮托克托武宗旧臣逮至京师居数日两宫使绰和尔谕托克托曰初疑汝私于所事故召汝今察无之其复还镇托克托顿首谢曰臣虽受先帝知遇而受太后及今上恩不为不深岂敢昧所自乎卒谥忠献追封和宁王】京师饥【发米三十万赈之】十二月己未嵗星退犯太微西垣上将○蔡国公张珪卒







　　元史续编卷九
&lt;史部,编年类,元史续编&gt;
　　钦定四库全书
　　元史续编卷十
　　明　胡粹中　撰
　　【戊辰】致和元年【九月壬申文宗皇帝改天厯元年泰定皇太子即位上都亦改天顺元年】春正月脩京城○二月庚申诏改元【诏天下改泰定五年为致和元年免河南自实田粮一年被灾州郡税粮一年流民复业者差税三年疑狱系三嵗不决者咸决之】壬戌太白昼见○壬申雨霾○己卯上受佛戒于京师○戊子车驾幸上都【先是将幸桞林御史王献等以嵗饥谏上曰其禁卫士毋扰民家命御史二人巡察之】徙懐王圗卜特穆尔居江陵○勅蒙古色目人亲丧不得丁忧【有犯者除名从逹实特穆尔道拉实之请也】陜西河南四川郡县饥○夏五月广西妖僧陈庆安作乱寻讨平之○庚辰有流星大如缶○秋七月辛酉朔宁夏地震○庚午帝崩于上都【夀三十六帝虽裕宗长孙以自立故文宗登极不为立庙諡世止称为泰定帝○评曰泰定在位五年大水旱蝗无嵗无之而又天变于上则太白经天白虹贯日雨土风雹地变于下则山崩海溢地震河决曽弗之恤而日事宴乐新作棕殿造玉御牀制金寳盖以贮舎利屡兴工功营建塔寺以祈福福何自而至哉于是饥馑连年而募民纳粟盗贼并起而立格招捕民瘼日滋而分道遣使宣抚宋本言事不报张珪上疏不从所谓本之则无如之何者也享年不永固其所宜然国势衰削亦自此矣】己卯大宁地震○丙戌太白犯轩辕大星○八月甲午同佥枢宻院事雅克特穆尔等举兵京师执中书平章额卜徳哷勒等下狱遣使迎懐王图卜特穆尔于江陵【初帝自晋王入居大统道拉实柄国狡愎自用灾异数见而周懐二王播迁南北人心思之是年春帝畋柳林以疾还宫诸王们都阿穆尔台等与雅克特穆尔谋即上有不讳诸扈从者执诸王大臣杀之居京师者即防省防官宣言太子正位传檄守御诸关及幸上都们都等从雅克特穆尔与安西王喇特纳实哩等居守时额森鼐私至上都与道拉实谋不利于懐王帝崩道拉实与梁王旺沁辽王托克托结党害政人皆不平于是雅克特穆尔与安西王阴结勇士八月甲午黎明百官集兴圣宫雅克特穆尔率额哩音特穆尔博啰等十七人皆露刃号于众曰武皇有圣子二人正统皆归之有不顺者斩乃手防平章额卜徳哷勒巴延彻尔分执左丞多岱参政王士熙参议托克托呉秉道侍御史特黙格丘世杰治书托欢詹事丞王桓等皆下狱即遣前河南参政明埒栋阿等驰驿迎懐王于江陵仍宻谕河南平章巴延令备兵迎防雅克特穆尔与安西王共守内廷又与右丞赵世延翰林承防伊拉齐通政使哈沙等分典机务调兵守居庸关及芦儿岭徴诸卫兵屯京师及白马甸太和岭迁民镇下郡县造兵器出金帛犒军士雅克特穆尔直宿禁中逹旦不寐一夕或再徙人莫知其处雅克特穆尔绰和尔之子托克托呼孙巴延青哈之孙谨济尔之子也】雅克特穆尔以拜布哈为中书左丞相达实哈雅为平章苏苏为左丞王布琳吉达为枢密副使【雅克特穆尔又遣萨里布哈迎懐王且令达实特穆尔诈为懐王使者扬言已次近郊又令奈曼伪自北来称周王亦整兵南行闻者皆恱又徴宣靖王迈努诸王雅克布哈于山东】雅克特穆尔遣使召西台侍御史玛扎尔台陜西平章特黙齐皆不至【惟雅克特穆尔之子腾吉斯与其叔父萨敦自上都逃来遂命二人守居庸等闗】雅克特穆尔自为知枢密院事以特黙齐为御史中丞○上都道拉实杀诸王们都等【诸王们都阿穆尔台库库楚平章玛噜集贤学士乌鲁斯布哈太常礼仪院使噶海齐等十八人同谋援大都事道拉实杀之】陜西大旱【人相食】雅克特穆尔遣御史喇嘛凯巴等招谕陜西皆见杀○河南行省杀其平章竒噜右丞拜特穆尔参政圗卜台○甲辰懐王发江陵庚戌次汴梁【明埒栋阿至懐王遂发江陵召镇南王特穆尔布哈威顺王库春布哈湖广平章特穆尔布哈来防执右丞玛哈穆特送京师以博索代之命河南省造银符以给有功者又命出府库金千两银四千两钞七万一千定颁赐士有司造乗舆供帐遂陞平章巴延为左丞相遣兵守潼闗时伊埒特穆尔家居汴梁巴延矫制起为本省参政辞曰皇子北还若问参政受命何人则无词以对巴延怒而明埒栋阿尝为伊埒特穆尔所劾因说巴延收之丞相拜布哈亦与之有隙乃编置于海南】阿克苏卫指挥使托克托穆尔自上都来归【命守古北口】上都遣兵分道南侵托克托穆尔与战败之斩其竒彻擒奈曼岱【上都诸王及用事臣议分道南侵留辽王托克托太师多岱左丞相道拉实知枢密院特穆尔圗居守命诸王实喇平章奈曼岱詹事竒彻来战托克托穆尔御之斩竒彻擒奈曼岱实喇败走】丁巳怀王圗卜特穆尔入京师【丙辰雅克特穆尔备法驾郊迎丁巳王入居大内遣苏苏宣谕中外凡金谷铨选刑讼兴造悉由中书诸司及近侍敢有隔越奏请者以违制论从监察御史纠访又赐上都来归将士官吏钞物有差】以苏苏为中书平章曹立为右丞张友谅为参政巴延为御史大夫赵世延为中丞特穆尔布哈知枢宻院伊苏岱尔同知院事额森鼐为宣徽院使○上都兵入迁民镇管州【上都诸王额森特穆尔平章圗们岱尔自辽东以兵入迁民镇巴特玛等以所部兵入管州杀掠吏民】造兵器括马【造兵器十万事江浙江西湖广六万内都四万遣使分行畿内河南等路拘括民间马匹】赐镇南王等金帛【镇南王特穆尔布哈威顺王库春布哈宣靖王迈努各赐金五十两银五百两币三十匹】以明埒栋阿库库岱并为中书平章○九月上都兵攻碑楼口进逼崞州雅克特穆尔督兵御之○杀中书平章额卜徳哷勒特黙格流左丞多岱参政王士熙等于远州○上都皇太子即位【改元天顺】壬申懐王雅克特穆尔即皇帝位于京师大赦天下【九月丁卯雅克特穆尔率诸王大臣请懐王早正大位王辞曰大兄在朔方朕安敢紊天序圗卜特穆尔曰人心向背机不客髪一或失之噬脐无及王曰必不得已必明示天下壬申王即位于大明殿诏曰昔世祖之后成武仁英以公天下之心相传咸遵祖训至于晋邸具有盟书愿守藩服而与贼臣特克实等同谋冐干寳位于今六年灾异迭见权臣道拉实自用疎逺勲旧废弃忠良变祖宗法度大行賔天利于立防专握国柄用成其奸宗王大臣以宗社之重统绪属于朕躬朕以菲徳宜俟大兄固让再三咸谓天下不可一日无主周王辽隔朔漠民庶皇皇诚恳廹切朕姑从所请谨俟大兄之至以遂初心已于致和元年九月十三日即皇帝位改今年为天厯元年大赦天下○评曰夫有天命而得天下者谓之天子天命不在不容以强为天命所在不得而苟避昔者舜避尧之子禹避舜之子皆终陟帝位者天命所在故也项羽防秦王莽簒汉而终至覆防者天命不在故也岂有今日姑居其位明日将辞其位如奕棋之不定者哉元之文宗既从雅克特穆尔诸臣推戴即位而改元矣下诏天下乃曰姑从所请谨俟大兄之至以遂固让之初心夫既践天子之位矣则他日无降为人臣之礼既改元天厯矣则后日无削去纪年之理即位改元天下之大事乌可轻哉且和实拉在当时虽武宗之世嫡在先朝则文宗之罪人彼其逃君父之命负背叛之诛窜身漠北正以春秋之法其不可以君天下亦明矣文宗既不明此义姑以推让为辞又不诚此心终以戕杀获罪岂非所谓为人君父而不通于春秋之义必蒙首恶之名者欤】封雅克特穆尔为太平王遣将兵击辽东军【以太平路为食邑赐金五百两银二千五百两钞万定平江官地五百顷】以雅克特穆尔为中书右丞相知枢宻院加巴延太尉○曹立罢以伊实通斡为中书右丞张思明为左丞多尔济为江浙左丞相阿尔斯兰为南防大夫○乙亥上都兵袭破居庸关雅克特穆尔还军次榆河【旺沁兵袭破居庸闗士皆溃丙子防兵至大口雅克特穆尔还军次榆河帝出齐化门视师丁丑雅克特穆尔来见曰乗舆一出人心必惊军旅之事臣请以身任之上于是即日还宫】雅克特穆尔等与上都兵战击走之【雅克特穆尔与上都兵战于白浮之野手刃七人于阵败其兵托克托穆尔与辽东军战蓟州之檀子山防大雾旺沁等遁获其颁诏及徴兵辽东使者悉诛之】以拜布哈圗勒噶特穆尔雅克布琳并知枢宻院【拜布哈寻加太保】上都兵入古北口雅克特穆尔出战败其兵擒驸马博啰特穆尔等斩之【旺沁收败卒复来战列阵白浮之西至夜萨敦托克托穆尔前后夹攻败走之追及昌平斩数千级降万余人旺沁单骑亡去萨敦追之弗及而还既而又分兵入古北口掠石槽雅克特穆尔遣兵倍道而前掩击之大兵既至转战四十余里至牛头山擒驸马博啰特穆尔平章古达实特穆尔院使苏尔逹珲悉斩以徇降者万人余皆奔窜复遣萨敦出古北口逐之托克托穆尔又与辽东军战于蓟门南杀获无算】京师戒严【初募京师丁壮千人守城又调河南军老防五万増守京师丁壮守直沽调临清运粮军三千五百并御河分守山东丁壮万人守诸处海港居庸关累石以为固代州鴈门闗崞州阳武关岚州天涧口皮库口保徳州塞底天桥白羊三关石州坞堡口汾州向阳闗乌门关吉州马头秦上岭二闗灵石县阴地关皆令穿堑垒石调丁壮守之】上都兵入紫荆关进逼涿州【诸王呼喇台等兵入紫荆关将士皆溃行院官布延乌徳美指挥使伊苏岱尔将兵援之又遣托克托穆尔将兵四千徃救援卒南走掠保定同知阿里舒及故平章张珪子景武等率民持梃击死数百人防额森鼐军至杀阿里舒及景武兄弟五人呼喇台游兵进逼南城乃令户出壮丁持杖从军士乗城诸门列瓮贮水以防火托克托穆尔章吉与额森鼐合击敌兵于良乡南转战至卢沟桥呼喇台被创遂遁去】召云南左丞相额尔吉纳不至【评曰泰定在位五年尝立皇太子天下人心已有所属望矣今而崩逝神器有归理无可疑者而京师搆兵懐王入立事势异常此额尔吉纳所以不至也欤再召不至疑若有为者然乃进不能効力于泰定退不能保障于一方卒之为圗卜沁布哈等所逐其忠智举不足称矣】西台大夫额森特穆尔引兵入河中府河东官吏皆弃城走○雅克特穆尔与阳翟王太平战于林击斩之○西防执诏使送上都【使者颁即位诏于甘肃行至陜西行防官涂毁诏书械使者送上都】以托克托穆尔额布勒二人知枢宻院伊拉齐为御史大夫○圗们岱尔复入古北口北雅克特穆尔撃却之○齐王伊埓特穆尔等围上都道拉实等出降【齐王及元帅布哈特穆尔等围上都道拉实等奉皇帝寳出降梁王旺沁遁走　杀辽王托克托天顺帝不载所终】冬十月丁未告祭南郊【时富珠哩翀以太常佥院充礼仪使详记行礼节文于笏遇至尊不敢直书识以两圏上偶取笏视曰此为皇帝字乎因大笑以笏还翀由是见重尝呼子翚不名】达实哈雅罢以竒彻台为中书平章伊埒布哈为御史中丞○陜西兵至巩县据虎牢守将溃走【储仗悉为所获又夺武关守将杨克忠等军亦溃】罢内郡及行省兵○以布哈特穆尔知枢宻院【雅克特穆尔辞知院命其叔父布哈特穆尔代之】元帅伊苏岱尔执湘宁王巴拉实哩归于京师【巴拉实哩泰定帝弟子也承上都命起兵陷冀宁还次马邑被执所俘男女千人悉纵还家】毁显宗庙室【升顺宗祔右穆第二成宗右穆第三武宗左昭第三仁宗左昭第四英宗右穆第四室○评曰显顺二君皆裕宗庶孽未尝一日君临天下特以武皇继统而追王顺宗泰定入立而推尊显庙稽诸典礼则二庙皆不当立揆之人情顺宗之庙若不可废则显宗之庙亦不当毁矣又况泰定得国于英宗未尝干武宗之统也文宗何为而深讐之乎他日顺帝撤文宗庙主岂非所谓出乎尔者必反乎尔者欤】加雅克特穆尔逹尔罕之号【诏谕羣臣曰今臣僚惟丞相雅克特穆尔大夫巴延许兼三职署事余并从减省】盗杀太尉布哈【初布哈乗乱率众掠居庸以北民皆为所扰至是盗入其家杀之兴和路捕得盗论死刑部议布哈不道众所闻知幸遇盗杀而本路隐其罪恶独论盗死于法不当中书以闻上嘉而从之】十一月额森鼐兵至武安额森特穆尔以军降【于是河东郡县尽杀其所署官吏陜西兵方偪汴梁地闻之亦解去】废泰定皇后巴拜哈斯居东安州寻弑之○苏苏有罪杖徒【坐受赂杖一百七徙襄阳以母老复留京师】躬祀太庙【评曰告祭南郊躬祀太庙皆人君即位之始事古所谓告嗣天子王矣者也而犹以推让为辞天地祖宗岂可欺也哉】遣使迎皇兄周王和实拉于漠北○皇子寳宁更名太平讷【命养于大司农敏珠尔家】以敬俨为中书平章伊埒布哈为右丞彻尔特穆尔为左丞○癸未杀道拉实等【道拉实磔尸于市旺沁赐死茂穆苏宁珠萨题勒宻实额森特穆尔皆弃市○评曰道拉实虽专国柄然犹尽心于所事兵败力屈分当一死今乃出降遂受显戮失大臣之道矣然文宗杀降亦非也】拜布哈罢○四川平章囊嘉特反【囊嘉特自称镇西王以其省左丞托克托为平章前云南亷访使杨静为左丞杀平章科绰等烧絶栈道乌蒙路教授杜岩肖劝其罢兵入朝囊嘉特以其妄言杖一百七禁锢之】十二月作佛事【大明殿延春阁兴圣宫隆福宫万嵗山并命僧建佛事】窜额森鼐于南宁○追赠诸王圗们等爵諡【赠圗们果王阿苏玛特毅王库库楚等十七人并赐功臣号及官阶爵諡阿尔辉特穆尔等六人在上都谋南归不克而死诏并赐赠諡卹其家】复遣治书萨题等奉迎周王○改封安西王喇特纳实哩为豫王○以彻尔特穆尔为中书右丞伊埒特穆尔为左丞赵世安为参政○勅蒙古色目人亲丧愿丁忧者听【评曰子生三年然后免于父母之懐故三年之丧天下之通丧也防古色目不生于空桑独无父母之爱乎且自天地以来有父子然后有君臣若为君者教其臣以无父则为臣者他日必至于无君其始也道拉实以色目疎族而别之于三年丧之外文宗入国首革其当矣】加巴延太保布哈特穆尔太尉香山司徒○复遣使召额尔吉纳不至○陜西大旱饥【自泰定二年不雨至是嵗大饥人相食】河北山东有年○是嵗天下课税之数【金二万四千四百三十两银七万七千五百一十八两铜二千三百八十斤铁九十二万四千五百四十三斤课钞一千八百七十五定四十八两铅一千七百九十八斤锡丹矾磏粉课三千四百十定竹木课钞一万二千九百六十定盐二百五十六万四千引该课钞七百六十六万一千定茶课二十八万九千二百一十一定酒醋课五十四万一千九百五十定钱二十万一千一百一十七索商课九十九万八千三百定厯日钞四万五千九百八十定契本钞九千一百十四定河泊山荡窑冶钞六万一百一十定房地门摊三万八千九百五十二定池塘蒲苇荻柴柳竹姜漆山查等课六千七百五十五定抽分撞岸牙例五百三十八定食羊乳牛鱼苗羊皮麴酵等课二千三百二十六定煤炭磁课二千六百七十二定通为钞九百六十七万六千一百五十八定又包银差发钞九百八十九定钱一百一十三万三千一百十九索丝一百九万八千八百四十二斤绢三十五万五百三十匹绵七万二千十五斤布二十一万一千二百二十三匹又印造钞三十四万一千四百一十定夏税钞十四万九千二百七十三定秋粮一千二百十一万四千七百石而海运之数三百二十一万五千四百石】
　　【己巳】文宗皇帝天厯二年春正月己未朔立都督府【以总左右钦察及龙翊等卫】以特穆尔布哈为中书左丞相王毅为平章竒彻台知枢宻院雅克特穆尔为御史大夫起复史惟良为中丞○齐王伊埒特穆尔薨○复遣中书左丞伊哷特穆尔奉迎周王○丙戌周王和实拉即皇帝位于和宁之北【上之初即位也诏天下曰谨俟大兄之至遂朕固让之心遣哈克繖萨题等相继奉迎朔漠诸王皆劝周王南还遂发北边诸王阿齐台元帅圗烈讷万户玛噜等帅兵以从旧臣博啰尚嘉努哈巴尔圗随至金山之北行省平章普尔普武寜王彻辰圗佥院特穆尔布哈俱来迎正月己酉萨题等并至见王于行幄以皇弟命劝进丙戌遂即帝位仍命萨题还报】诏招谕囊嘉特【初御史防奏囊嘉特拒命罪不可宥宜悉追夺所授制命省臣言今方许其自新则御史言宜且勿行从之遂遣人招谕】囊嘉特攻播州诱其弟陜西元帅布哈台弗从【囊嘉特乞师于镇西武靖王吹巴勒吹巴勒以兵守关隘乃攻播州猫儿垭宣慰使杨雅尔布哈开关纳之又遣人招其弟布哈台不从斩其使囊嘉特遂焚鸡武大桥又焚栈道】中书奏请节用【中书奏赏赉不得滥及无功鹰鹘狮豹旧支肉价二百余定今増至万三千八百定控鹤旧止六百二十八户今増二千四百户佛事嵗费以今比旧多金千一百五十两银六千二百两钞五万六千二百定币帛三万四千余匹请悉减汰从之中政院又言皇后日用所需钞十万定币五万匹绵五千斤诏钞予所需之半币给一万匹】赐潜邸说书刘道衡等官【道衡等四人从七品薛允等十六人从八品汴梁州县官扈从者三十四人并陞阶秩】陜西大饥【诸路饥民凡一百二十三万四千余口流民又数十万】二月庚寅雅克特穆尔复为右丞相○遣宣靖王迈努诣行在○辛卯京师立皇后鸿吉哩氏【后名布达实哩驸马鲁王多阿克巴拉女】遣使祠曲阜【以翰林侍讲学士曹元用徃祠】追尊皇妣伊竒哩氏唐古氏并为皇后【伊竒哩氏諡仁献章圣唐古氏諡文献昭圣】己酉荧惑犯井○合淝县地震○囊嘉特据金州分兵逼襄阳【陜西省督军御之又命湖广省臣托欢薛博啰及郑昂霄等帅兵进讨仍令萨题勒宻实将本部古军防镇西武靖王等同进仍发河南山东江浙江西兵防讨播州土官杨雅尔布哈来降】立奎章阁学士院【在兴圣殿西命儒臣进经史之书考帝王之治秩正二品以和塔拉都哩黙色赵世延为大学士萨勒迪虞集并为侍书学士】三月戊午朔车驾自北漠次格根察罕○辛酉京师遣右丞相雅克特穆尔北迎大驾【遣雅克特穆尔奉皇帝玺诣行在又遣知院圗勒噶特穆尔中丞巴济拉翰林直学士玛哈穆特兴瑞院使嘉珲宣徽副使章吉中政佥院托音通政院使诺海太医院使吕廷玉给事中约罗中书断事官呼鲁古尔右司郎中巴哩珠左司员外郎王徳明礼部尚书巴勒噶齐等从行奉金千五百两银七千五百两备赐予于是上复谕廷臣曰寳玺既北上继今国事其遣人闻于行在】改懐邸所临幸郡名【建康曰集庆江陵曰中兴琼州曰干宁潭州曰天临】行在遣伊哷特穆尔还京师【谕防曰朕至上都宗王大臣皆必来防有司当备供帐闻上都积贮已为道拉实所耗费大都府藏闻亦空虚若有不足其以御史防大司农司宣徽宣政等院所贮充之】云南乱逐其左丞相额尔吉纳【云南诸王达实布哈与圗卜沁布哈及平章玛苏库等集众五万数丞相额尔吉纳专擅十罪将杀之额尔吉纳逃入八畨达实布哈等仍伪署官吏】丁亥雨土霾○夏四月癸巳雅克特穆尔见帝于行在诏加太师以哈巴尔圗为中书平章巴延特穆尔知枢密院博啰为御史大夫【雅克特穆尔奉上寳玺帝谕之曰凡京师百官朕弟所用者并仍旧其谕以朕意雅克特穆尔因奏陛下君临万方国家大事所任者省院防而已宜择人而居之帝然其言乃撮用武皇旧臣哈巴尔圗等又立行枢宻院命昭武王和斯兼领赛音特穆尔迈努并同知院事○是日宴诸王大臣于行殿帝从容谓防臣曰太祖尝有训美色名马人皆玩之然方寸一有系累即能败名丧徳卿等亦尝念及此乎世祖初立防省命塔齐尔巴特嘉勒二人恊司其政天下国家譬如一人之身中书则右手也枢宻其左手也左右手有病治之以良医所谓良医御史防是也故省院缺失必御史防治之凡诸王百司违法越礼一聼举劾风纪重则贪墨惧犹斧斤重则入木深也朕有缺失卿等亦当以闻不汝责也又命索罗传防谕省院诸臣曰世祖立省院防及百司庶府职掌有定制集律令章程为万世法成宗以来列圣罔不恪遵成宪今朕继统凡百司庶政询谋佥同标译所奏以告军务宻院当即以闻毋间夙夜他事必先中书毋得隔越陈请倘违朕意必罚无赦】丁酉行在命特穆尔圗为上都留守○行在遣使至京师立上为皇太子【癸卯遣左丞相特穆尔布哈摄告即位于郊庙社稷又遣武宁王彻辰圗及哈巴尔圗至京师即立上为皇太子○评曰文宗自去嵗九月壬申践祚今年四月癸卯巳八阅月纪元天厯已及二载诏令所颁徧及海内盖居天子之位行天子之事乆矣而又告祭郊庙得见于上下神祗册立皇后共承宗庙社稷焉有复为皇太子之理乎夫骑虎者势不能下明宗贪其寳位而不审于理势之不可其及也宜哉】行在以彻尔特穆尔为中书平章竒尔济苏为右丞【又以齐喇济尔噶朗并为甘肃平章呼喇台江浙平章诺海岭北平章送寳官吏升秩一等从者赉以币帛】行在诏申饬台纲【御史言岭北国家肇基之地方面重寄岂可轻任曩平章塔竒济奴事道拉实崛起骤迁今年已七十眊昏殊甚左丞茂穆苏本晋邸小民以女妻道拉实遂得进用郎中罗里亦市井细人圗噜忽起自卫卒并宜罢斥帝曰御史言甚善其并黜之因谕防臣曰自今当言者勿有所惮苟被劾之人营求伸诉朕必罪之或亷非其实毋辄以上闻○评曰申饬防纲固为治之一端然是时明宗大位虽正銮舆未旋人心之懐疑者犹多归附者未固而连出宰辅申饬防纲芒角于是乎露矣权奸猜贰遂起邪谋所以致翁果察圗之变欤】皇太子封博啰布哈为镇南王○河西旱蝗○山东河南北饥【饥民凡六十七万六千余户】皇太子遣使赦囊嘉特罪囊嘉特听命蜀地悉定○五月丁巳朔皇太子赐雅克特穆尔先墓碑【后赠其曽祖巴圗彻尔溧阳王祖圗圗尔哈升王父绰和尔扬王】车驾次都尔伯珍【皇太子遣翰林承防额哩音特穆尔鄂尔多相继徃迎之】皇太子建大承天防圣寺【给储庆司所贮金三十定银百定皇后亦助银五百两】壬申车驾次圗都尔哈【封琳沁巴勒为桞城郡王以巴济拉为西防大夫众嘉努为中丞选用潜邸旧臣及扈从士受制命者八十五人六品以下二十六人】丁丑皇太子发京师【太子亲迎车驾镇南王特穆尔布哈伊苏昂吉逹赉布哈多尔济巴勒巴延额布根等诸王驸马库库楚及百官皆从】六月丁未太白昼见○浙东饥【绍兴庆元台州婺州饥民十一万八千九十户】秋七月丙辰朔日食○丁巳皇太子次上都○癸亥太白经天○八月乙酉朔车驾次翁果察圗丙戌皇太子入见庚寅帝崩【丙戌皇太子入见宴于行殿庚寅帝暴崩皇太子入哭尽哀雅克特穆尔以皇后命奉皇帝寳授太子遂还○评曰闻之故老言雅克特穆尔奉上玺绶之时明宗从官有不为之礼者雅克特穆儿且怨且惧既而帝崩雅克特穆尔闻哭声即奔入帐中取寳玺扶文宗上马南驰本史乃言皇太子入哭尽哀雅克特穆尔以皇后命奉皇帝寳授太子其说不合岂即宋太宗烛影离席之意当时忌讳有不敢明言之者欤】壬辰皇太子南还次博啰察罕○以巴延为中书左丞相竒彻台阿尔斯兰哈雅赵世延并为平章多尔济为右丞阿荣赵世安并参政达实特穆尔知枢密院特穆尔布哈特穆尔圗并为御史大夫○诛囊嘉特【以尝指斥乗舆坐大不道弃市籍其家○评曰囊嘉特举甲兵叛君父罪当大逆不但指斥乗舆而已也今既赦其叛逆之罪矣又以尝指斥乘舆诛之弃信失刑岂足以安反侧斯圗卜沁布哈之徒所以连兵而不解也】己亥皇太子复即皇帝位于上都大赦【诏曰太祖创业列圣相承至于世祖一统寰宇裕皇天不假年成宗入继才十余载我皇考武宗归膺大寳志不存私以仁庙居东宫遂嗣宸极甫及英皇天降割于我家晋邸违盟据有神器天示谴告竟殒厥身于是宗臣叶谋举义正名讨罪揆诸统绪属在朕躬朕念大兄播迁朔漠以贤以长厯数宜归力推再四羣臣以天位乆虚则众志弗固恐隳大业虽从请而临御秉初志之不移是以固让之诏始颁奉迎之使即遣恭上寳玺逺迓于涂受寳即位即授朕皇太子寳乃率臣民北迎大驾而先皇帝防渉山川防犯霜露道里辽逺自春徂秋徒御弗慎屡爽节宣八月一日次翁果察圗朕兼程前进相见之顷悲喜交集何期数日之间而宫车晏驾国家多难遽至于斯诸王大臣以先帝付托之重天命所在诚不可违请即正位以安九有乃以八月十五日即皇帝位于上都可大赦天下自天厯二年八月十五日昧爽以前罪无轻重咸赦除之遣竒彻台先还京师经理庶务雅克特穆尔阿荣留上都监给恩赉金币】建龙翔集庆寺于建康【命阿荣赵世安等督工防臣监造于是南台御史上封事曰臣闻使民以时使臣以礼陛下龙潜建业居民困于供给幸而获睹今日莫不跂望非常之恩今夺农时毁民居以创佛寺台臣表正百司委以监造岂其礼哉昔汉髙复丰沛两县光武免南阳税三年今不务此而隆重佛教何以慰斯民之望且佛教慈悲方便今尊佛氏而害生民无乃违其教乎书奏上为免大夫监役】立艺文监羣玉内司【艺文监专校讐儒书以国语敷译秩从三品以宋本为大监欧阳为少监其属有艺林库广成局羣玉内司秩正三品掌图书寳玩凡上御之物置监司司尉亚尉佥司司丞以礼部尚书库库兼监司并奎章阁学士院】丙午昼晦【自庚子至是日皆昼雾夜晴】封雅尔鼐实哩为辽王科绰为肃王○以玛扎尔台为上都留守【玛扎尔台前为西防侍御坐涂毁诏书得罪以其兄巴延有功故特官之】己酉帝发上都○安置拜布哈于集庆【台臣劾拜布哈昔以赃罢天厯初因人成功遂居相位既矫诏以玛噜家赀赐平章苏苏又与苏苏潜呼日者推测圣算今奉诏寛宥宜窜海岛以杜奸萌上曰流窜海岛朕所不忍其并妻子置之集庆】加封张留孙为上卿大宗师真君○九月丁卯帝入京师○达实特穆尔罢【防臣劾其阿附道拉实又与旺沁举兵犯阙今既待以不死而又付之兵柄非便诏罢之】额森鼐伏诛○冬十月上大行皇帝諡号【諡曰翼献景孝皇帝庙号明宗】大宁路地震○免中书左丞张思明官【台臣言思明在仁宗朝阿附特们徳尔间谍两宫仁宗灼见其奸既行黜降及英宗朝特们徳尔再相复授右丞稔恶不悛竟以罪废今又冐居是官宜从屏斥诏免官】召还多岱王士熙等十二人放归田里○复授乳媪夫鄂尔多大司徒印【鄂尔多明宗乳媪夫也武宗时以为大司徒仁宗摘其印至是雅克特穆尔以为言上乃命给还之○评曰乳媪夫近习嬖幸之人而授以大司徒印贱名器辱朝廷甚矣武宗既失之于前文宗又失之于后非所以盖前人之愆也】十一月以多尔济伊都呼为河南左丞相【中书奏近制行省不设丞相上曰多尔济先朝旧臣不当以例拘】以库春贝知枢宻院【位众知院上】湖广徭蛮防邉【凡二百八十余处命行省平章脱欢招捕】髙丽王焘请传位于其子桢【焘以有病不能朝请命其子桢袭位】以揭傒斯为奎章阁授经郎【傒斯早有文名大徳间游湖湘程文海卢挚咸器重之文海因妻以从妹列荐于朝至是擢授经郎以教勲戚大臣子孙上时幸阁中有所咨访奏对称防尝呼曼硕而不名每中书奏用儒臣必问曰其才何如掲防硕】以萨勒迪为中书右丞○诏百官陈时政得失○十二月以西僧年扎克策喇实嗣为帝师【帝师至上命朝臣一品以下咸郊迎大臣俯伏进觞帝师不为动惟国子祭酒富珠哩翀举觞立进曰帝师释迦之徒天下僧人师也予孔子之徒天下儒人师也请各不为礼帝师笑而起举觞卒饮众为之栗然翀初名思温字伯和从临江萧克翁学克翁先夜梦大鸟止所居翼覆轩外出视之冲天而去明日翀至至因为易今名而字子翚后又从京兆萧防游学益宏肆姚燧以书抵防曰燧见人多矣学问文章无足与子翚比伦者于是防以女妻之翀遂为一代名臣○评曰人有恒言势大力强理到自服元之帝师其初以妖术惑世诬民国人习为常俗故虽万乘之君屈于匹夫而不以为辱于是王公卿相靡然尊敬甘心屈下莫敢谁何而帝师遂傲睨一世矣富珠哩翀独折以片言不为之屈不惟浩然之气正大刚直足以抑其方强之势亦由词理俱到有以服其心使不自觉其笑而起也昔许衡尝燕见世祖方与帝师并坐衡拜世祖奏事而不为帝师礼帝师有愠色世祖知之因问衡曰孔佛之道孰为贵衡曰佛之道金玉寳贝是也孔子之道五谷布帛是也帝师黙然故老相传如此而史阙不载呜呼若衡翀岂非能以理服人者哉】改封镇南王特穆尔布哈为宣让王【初镇南王圗卜布哈薨子博啰布哈幼诏特穆尔布哈袭其封博啰布哈既长特穆尔布哈请以王爵归之上嘉其有让特改封之】以伊埒布哈为御史大夫○命江浙行省印佛经二十七藏○陈益稷卒【益稷自世祖朝来归遥授安南王居汉阳府至是卒谥忠懿】是嵗户部嵗入之数【金三百二十七定银一千一百六十九定钞九百二十九万七千八百定币帛四十万七千五百匹丝八十八万四千四百五十斤绵七万六百四十五斤粮一千九十六万五十三石】















　　元史续编卷十
　　钦定四库全书
　　元史续编卷十一
　　明　胡粹中　撰
　　【庚午】至顺元年春正月命赵世延等纂脩经世大典○以巴延特穆尔为辽阳左丞相○云南诸王圗沁叛攻中庆路陷之【圗沁及万户布呼阿哈集赛等叛陷中庆杀亷访司官执右丞锡都等】以萨敦知枢宻院蔡文渊和尚并中书参政○二月壬午朔以史惟良为中书左丞赵世安为御史中丞○封皇侄额琳沁巴勒为鄜王【明宗子也】帝及皇后并受佛戒○以鄂博哈雅为中书平章阿尔斯兰哈雅南台大夫多尔济罢【台臣言其紊乱铨选贪汚着闻诏罢之】以巴延知枢宻院【诏谕中书曰昔世祖尝以宰相一人总领庶务故政治出于一今雅克特穆尔为右丞相巴延既知枢宻院事左丞相其勿复置】令民输粟补官【时内外旱灾雅克特穆尔请行纳粟补官之令于是定江南万石者官正七品陜西千五百石河南二千五百石江南五千石从七品其余品级有差于茶盐钱谷官内叙用四川有能输粟江陵者同河南例不愿仕乞封父母者聼僧道输已粟者加二字至六字师号】勅赃罚银钞给大糦宗禋院【以御史防赃罚钞万定金千两银五千两付大糦宗禋院供祭祀○评曰古者天子诸侯躬耕借田以供宗庙粢盛王后夫人蚕缫以为衣服夫以天下国家之富贡赋所入岂不足以供祀事而必若是者敬之至也元文宗勅御史防以赃罚银钞供祀宗禋慢而不敬甚矣夫水曰盗泉仲尼不饮贪吏贿赇乃以荐诸上下神祗神其享之乎】奎章阁学士和塔拉都尔黙色萨勒迪虞集辞职诏不允【诏谕之曰昔我祖宗睿智聪明于致理之道自然生知朕以早嵗政渉艰阻既乏生知之明懵于治体故立奎章阁置学士员日以祖宗明训古今治乱得失陈说于前使朕乐于聼闻卿等当推所学以称朕意其勿复辞】圗沁自立为云南王【伪授布呼为丞相阿哈呼喇呼为平章署置其余官吏以兵攻晋宁州立城栅焚仓库以拒命】三月诏封皇子喇特纳达喇为燕王【徙吴王普尔普为济阳王济阳王玛纳济为呉王】廷试进士赐圗烈图王文等九十七人及第出身有差○命豫王喇特纳实哩等将兵讨云南【以河南平章彻珠为云南平章八畨顺元宣慰使特穆尔布哈为右丞从豫王由八畨道进讨】羣臣上尊号【号曰钦天统圣至徳成功大文孝皇帝】夏四月壬午朔命西僧作佛事于仁智殿【自是日至十二月终罢】辛丑明宗皇后班布尔实崩○乌蒙土官禄余等叛附于圗沁【禄余杀乌萨宣慰司官吏降于布呼罗罗诸蛮俱叛与布呼相应平章特穆尔布哈遇害禄余又以蛮兵抵乌撒顺儿界立关拒守重庆五路万户军至云南境值罗罗蛮万余人战败千户祝天祥引余众遁还】五月赐故四川平章科绰等赠諡【科绰及亷访使和塔拉扬阿克皆为囊嘉特所害并赐赠諡榆次县主簿台布特穆尔河中府通判塔塔尔皆为辽东军所害并加褒赠】戊午诏改元【改今年天厯三年为至顺元年】罗罗斯土官萨斯嘉等叛附禄余【萨斯嘉及阿漏土官阿剌里州土官徳益俱叛附禄余】诏发诸道兵讨云南【江浙河南江西三省调兵二万命诸王约苏图卜特穆尔及枢宻院判洪涞将之与湖广平章托欢防兵进讨四川行省亦进军至乌】戊辰车驾幸上都○以伊拉齐为中书平章○立云南行枢宻院【以彻尔特穆尔知院事特黙齐为同知嘉珲为副使发朶甘思朶思麻及巩昌诸处军万三千人人乘马三匹彻尔特穆尔等由四川嘉珲等从豫王由八畨分道进兵】河溢大名○杀知枢宻院库春贝托克托穆尔等十二人【库春贝托克托穆尔及通政使济尔哈朗翰林承防嘉珲达巴延额布根燕王宫相嘉珲达乌鲁斯中政使尚嘉努托噶台右阿克苏卫指挥使诺海齐拜珠等疾雅克特穆尔权势崇重欲谋害之伊徳黙色圗们以变告按问并弃市籍其家】秋七月以额尔吉纳知枢宻院【评曰额尔吉纳前为云南丞相不能正身格物以致叛乱羣下逐之逃入八畨今还京师当付诸司冦正其失守之罪乃更授以元枢之职甚矣文宗之无政刑也况枢府掌天下之戎政以禁御侮不能抚驭一方至于见逐其何以任天下之重哉】中书奏请节用【省臣言近嵗帑禀空虚其费有五一赏赐二作佛事三创制衙门四滥冐支请五续増卫士请与院防及各集赛官同议减省从之】河间海溢【漂没运司盐凡二万六千七百余引】将作院使索珠等有罪诛【索珠特们徳尔子也与弟观音努姊夫太医院使额尔哈雅坐怨望造符箓祭北斗咒诅事连刑部尚书乌玛喇前御史大夫博啰上都留守玛尔及额尔哈雅姊乌讷实宻逊俱坐诛籍索珠家产给大承天防圣寺为永业】赵世延罢【御史葛明诚奏世延年逾七十智虑耗衰固位苟容无补于事请斥归田里诏中书议雅克特穆尔言世延向自陈致仕陛下以旧臣宜与共政中书御史之言盖不知前日有防也上曰如御史言世延固难任中书矣其仍任以翰林奎章之职】以托音纳尔为中书参政○两浙江东水【没民田五万一百八十顷饥民四十万五千五百余户】以奈玛台谨济勒并知行枢宻院事【奈玛台封宣宁郡王驸马谨济勒封郓国公】八月己未车驾还宫沙汰卫士【省院防官奏定拟大内四宿卫每卫不过四百人累朝宿卫各不过二百人鹰坊万四千二十四人当减四千人内饔九十九人及集赛当留者各百人累朝旧邸宫分饔人三千二百二十四人当留者有一千一百二十人媵臣集赛口共万人当留者六千人其汰斥者归本部着籍应役有容匿滥充者集赛官与其长杖五十七没家赀之半赏告者令监察御史常察之制可】九月辽阳平章哈喇特穆尔岭北平章哈巴尔圗坐罪免【御史葛明诚劾奏哈喇特穆尔尝坐赃杖免今复任宰执控制东藩亦足以见国家名爵之滥斥退黜罢为宜多罗台王文若奏岭北镇先朝太师伊彻察喇太傅哈喇哈逊为左右丞相保安邉境遂无北顾之忧今哈巴尔圗素无名誉号称庸鄙钱谷甲兵懵无所知且以二相居前而继以斯人贤不肖较然理宜罢斥并从之】窜苏苏于雷州【防臣劾奏苏苏叨居台鼎专肆贪淫两经杖断一百七幸防恩宥量徙湖广不复畏法自守而乃汚滥百端乞屏逺裔以示至公诏永窜雷州】史惟良罢以张友谅为中书左丞【惟良再辞职诏允其请赐钞百定】癸巳白虹贯日○封阿噜为西靖王【阿噜阿玛噶之子也又封阿固察为广宁王玛展为永宁王】冬十月羣臣请立皇太子不许【上曰卿等言诚是但燕王尚防徐议之未晩也】萨敦腾吉斯并赐号达尔罕○辛酉始亲祀南郊【上将亲郊太常奏仪注已具有未尽者按前代典礼议行从之始服大裘衮冕以太祖配享盖自世祖混一四海未遑正郊祀之礼至元三十一年四月成宗即位始为坛于都城七里遣司徒乌都岱率百官为大行皇帝请諡南郊为告天请諡之始大徳六年三月庚戌合祭天地五方帝遣左丞相哈喇哈逊行礼为摄祭天地之始十一年七月武帝即位命御史大夫特们徳尔告谢南郊为即位告谢之始英宗至治二年有旨议郊礼以太皇太后崩而止至是凡七世而南郊亲祀之礼始克举焉然品物仪注益加详慎矣】十一月甲戌荧惑退犯鬼宿积尸气○黜罢陜西左丞克呼及御史中丞华善【防臣言陜西左丞克哷受人僮奴及鹦鹉请论如律上曰克埒官至宰执位重禄厚犹受人生口理宜罪之但鹦鹉防物以是论赃失于太苛其从重者议罪因勅自今馈禽鸟者勿论又奏中丞华善受妇人为赃遇赦见原然其人贪纵有汚防纲理宜追夺制命禁锢终身制可○评曰馈禽鸟者勿论即鞭鞾受亦无伤之意也夫为人君者既知存大体以全待臣之礼则为人臣者当愈谨小节以明事君之义上下之间各尽其道而已矣不可遽谓不以论罪而受之也】十二月立皇子燕王喇特纳达喇为皇太子【御史言昔裕皇由燕邸正储位世祖择耆臣王颙姚燧萧为之师傅賔客今宜慎选耆徳正学之臣辅导太子以宏养正之功上嘉纳之】大赦
　　【辛未】二年春正月御制奎章阁记【上尝至阁中命取国史阅之左右舁匮以徃院长贰无敢言者编脩官吕思诚独跪奏曰国史纪当代人君善恶自古无天子取观之理遂止○评曰古人有言守道不如守官故齐太史书崔杼之恶兄弟死者三人且国史纪当代人君善恶自古无天子取观之理文宗非不知之但习闻唐太宗时史官进观实録故欲舁匮以徃院长贰黙不敢言盖畏触忤而苟阿顺耳吕思诚以一编脩独抗言执奏可谓能守官矣文宗闻谏而止不亦尤贤乎哉】云南叛贼布呼伏诛【行院奏去年十一月仁德府官库楚集兵讨云南败布呼于马龙州杀布呼弟布延又战于金马山获布呼及其弟巴延彻尔其党拜布哈巴延特穆尔等十余人诛之余众皆溃独禄余独凿金沙江不下诏趣兵进讨】加僧寳峯司徒【寳峯大承天防圣寺住持也】四川兵击禄余于七星关【官军至乌撒周泥驿禄余阿奴阿荅等率众万人自山后间道潜出四川省臣库楚图卜特穆尔等进击屡战败之又战于七星关六日凡十七战贼兵大败溃去】○辛卯皇太子喇特纳达喇薨○己酉白虹贯日○二月收复云南【镇西武靖王吹巴勒防豫王喇特纳实哩及行省院兵十余万讨云南期伊哷特穆尔至三洦即及苏尔约苏防于曲靖马龙等州遂进趋金沙江与阿哈军相值战败之阿哈伪降分兵为三队来袭吹巴勒等分十三队击败之阿哈走大军直趋中庆阿哈来迎战遂就擒斩于军前官军垂及中庆贼兵七千犹拒战伽桥下古壁口流矢中伊埒特穆尔左颊洞耳后拔矢复战大防遂复行省治诸军皆驻城中分兵追捕阿哈兵射中禄余降其民乌东川诸部蛮兵夷獠皆欵服】流苏苏彻尔特穆尔巴勒丹于广海【湖广参政彻尔特穆尔与苏苏巴勒丹坐出怨言事觉鞫问欵服刑部议彻尔等杖一百七处苏苏死防赦流彻尔广东巴勒丹广西苏苏徙海南禁锢终身】壬子太白昼见又犯昴○以巴咱尔为中书平章多尔济巴勒为参政【髙履亨许有壬并为防政】安置郯王彻辰圗于广州【坐妄言不道也】三月丙戌雨土霾○燕南亷访使布扎尔坐赃远窜【坐前任福建受赃计钞二万二千余定金五百余两银三千余两男女二十二口他寳货无算防臣言虽经赦宥乞追夺流窜诏如所请既而又劾江浙平章通通荒佚宴安才非辅相大都总管刘原仁称疾久不视事及迁同知储政院即就职侥幸巧宦避难就易工部尚书苏炳性行贪邪诏皆罢之】司徒香山陈符防【香山言陶景胡笳曲有负扆非天厯终是甲辰君之语暗合陛下生年纪号受命寳之符乞録付史馆颁示中外诏翰林集贤奎章礼部杂议于是诸儒臣咸谓景之曲虽于生年纪号若偶合者然陛下应天顺人绍隆正统无待于旁引曲说以为符命从其所言恐启防纬之端非所以定民志事遂寝】浙西水旱【诸路饥民八十余万人】夏四月开全宁锡【全宁民王托欢献银矿诏设银提举司中政院】真定武陟地震【逾月不止】云南平【豫王等既复中庆与镇西武靖王吹巴勒擒云南诸贼额布根罗罗托克托穆尔博勒巴居澄江总管罗罗布哈布呼之叔沁逹罕伪署万户哈喇岱尔及诸将校悉斩之遣使告防吹巴勒因言防古军与哈喇章罗罗斯诸种人叛者或诛或降虽已畧定余党逃窜山谷不能必其不反侧请留荆王额布根及诸王索诺木各领所部屯驻一二年以示威重余军皆遣还时已命特黙齐为平章遂令总制境内军事】五月额尔吉纳罢以塔布台知枢宻院【额尔吉纳罢知行院加太尉】伊埒布哈罢○丙申车驾幸上都○辛丑太白经天○六月丁未昼见○翰林学士呉澄卒【澄泰定间辞归临川四方防学者千数百人从之著书至将终不辍有易书春秋礼记纂言学基学统二篇校定皇极经世书大戴礼太经老子庄子及乐律八阵图郭璞葬书初澄所居草屋数间程文海题曰草庐学者因称为草庐先生年八十五卒赠临川郡公赐諡文正】秋七月给衍圣公三品印【艺文少监欧阳言衍圣公爵最五等秩登三品而用四品铜印不称诏铸从三品印给之○评曰圣人道徳尊崇贵及后嗣不在乎爵秩也爵之崇卑秩之厚薄不系乎印也当是时朝臣之贤否国政之得失舎此不言而屑屑于衍圣公之印陋已哉】曲赦云南【官军还乌撒罗罗蛮复杀戎军黄海潮等撒加伯又抄掠良民为乱命行省及行院凡关戍兵未可轻撤宜视缓急以制其变至是以禄余等惧罪窜伏降诏曲赦之】窜竒彻台于广东【御史张掖言竒彻台在英宗朝阴与约尔珠谋诬告托欢彻尔异图辞连潜邸致出居海南及道拉实据上都遣竒彻台以兵拒命疑其有异复擒以归即追言约尔珠之谋以自解陛下不念旧恶擢任中书又因罪宥为四川平章今云南未靖蜀境相接其人反覆难信宜窜斥之诏削官职并妻子禁锢于广东仍勅御史凡憸人如竒彻台者其极言之毋隐于是防臣复言储政院使哈扎图布哈侍潜邸时受绢七十九匹又盗用库物天厯初领兵卢沟桥遇敌即逃擅闭城门惑众度支卿纳克楚尝匿善马又矫増制命臣等议其罪宜杖除名从之】以塔布台为御史大夫○封巴延为浚宁王○八月甲辰朔日食乙卯太白犯轩辕大星○江浙水【害稼田十八万八千七百三十八顷】诏皇子古噜逹喇养之于雅克特穆尔家【市谔尔根萨哩宅居之】海南王周作乱讨平之【周纠率十九洞黎蛮二万余人为乱调广东福建兵湖广右丞伊喇萨纳统领讨捕平之】万安寺僧严吉祥有罪诏免其官司徒【坐盗公物畜妻子也明年有防复还其印○评曰盗公物干国典畜妻子违佛戒以彼之教律参此之法令严吉祥死有余罪矣今乃仅免其官夫官非僧所宜受虽免其官为僧固自若也又况明年复还其印乎】太湖溢【漂安吉呉江民三千九百余家】九月禄余复冦云南行省都事诺海死之【东川总管普折兄那具防禄余兵杀乌撒宣慰使伊埒等共二十余人又防其伯福侄阿福领防古兵击罗罗斯行院以兵与贼五战破之行省阙　　　遣都事诺海等奉诏徃谕禄余授以参政制命禄余拒不受俄而贼大至诺海力战乃还乌撒兵入顺元境左丞特穆尔布哈御之诺海复就阵宣诏招谕遂遇害特穆尔布哈敛兵还古元帅齐喇引兵击阿哈贼党破其栅杀五百余人圗沁之弟必里克圗库圗齐举家赴海死获图沁弟二人子三人诛之】十一月壬申朔日食○以耿焕为中书参政○诏养雅克特穆尔之子塔喇海于宫中【评曰以文而观皇子古噜逹喇养于雅克特穆尔之家而雅克特穆尔之子又养于宫中若周郑交质然然其实则崇信异端惑于灾福致君臣易位上下防狎岂所以正名分而絶觊觎也哉卒之腾吉斯作乱而塔喇海从坐伏诛然后知文宗宠爱之适所以祸之也】十二月丁巳雨木冰○河东亷访副使和济格尔等有罪免【及燕南亷访佥事阙　　　王士元郝志善并坐统纲不振免官】癸亥雨木冰
　　【壬申】三年春正月髙丽王焘复位【初焘以有疾传位于其子桢至是疾愈复位】以伊埒布哈为西台大夫○三月洛水溢○皇子古噜达喇更名雅克特古斯○诸王伊埒特穆尔谋反伏诛【安西王阿南逹之子伊埒特穆尔与辉和尔僧乌尼徳巴迪尔班第国师必噜匝纳实哩沙津阿固齐谋不轨鞫之狱成二人并皆诛】夏四月戊申大宁地震○命有司为巴延建祠立碑于汴梁○五月云南诸路饥【诏蠲本省田租三年】戊寅京师地震○丁酉白虹并日出长竟天○乙巳天鼓鸣于西北○六月己亥朔赦○録用多岱王士熙托欢等○以赵世安为中书左丞○秋八月乙巳天鼓鸣于东北○己酉帝崩【夀二十九在位五年諡曰圣明孝元皇帝庙号文宗】九月辛巳地震○冬十月庚子鄜王额琳沁巴勒即皇帝位【初明宗有二子长曰托懽特穆尔出居静江次曰额琳沁巴勒文宗爱之得留京师封鄜王至是丞相雅克特穆尔以皇后命立鄜王为皇帝年七嵗矣】大赦天下【诏曰太祖启辟疆宇世祖统一万方成武仁英列圣相承厯数之归实当自我明宗皇帝文宗皇帝文皇登极之始即以让兄之诏明诏天下明宗朔方言还奄弃臣庶文宗洊正宸极仁义之至视民如伤恩泽之加无间逺迩顾育眇躬尤笃慈爱賔天之日皇后传顾命于太师丞相雅克特穆尔等推固让之初志以宗社属诸大兄之世嫡长诸王宗亲同奉遗诏谓朕宜御神器以至顺三年十月初四日即皇帝位大赦天下两都及兴和路免差税三年腹里郡县税粮免十之二江淮以南免夏租二分诸土木工役母剏造民间逋欠差税课程尽行蠲免防宪及内外三品以上正官嵗举才堪守令者一人广海云南梗化之民诏到限六十日内许出官免罪】以萨敦为御史大夫萨勒迪为中书平章竒尔济苏为右丞圗勒噶特穆尔知枢宻院○己酉太白犯斗○十一月壬辰帝崩【谥冲圣嗣孝皇帝庙号宁宗】皇太后遣中书右丞竒尔济苏迎皇侄托欢特穆尔于静江【初明宗北狩纳哈尔努特氏女曰玛里达生托欢特穆尔至顺初明宗后班布尔实被谗遇害遂徙托欢特穆尔于髙丽使居大青岛中寻移广西之静江及文宗崩雅克特穆尔请立皇子雅克特古斯皇后不从命立鄜王及是崩雅克特穆尔复请立雅克特古斯后曰吾子尚幼托欢特穆尔在广西今年十三矣且明宗之子理当立之乃遣竒尔济苏往迎○评曰常人之情孰不亲其所生况妇人之情尤怜爱其防子今文宗皇后排大臣之议舍亲爱之子亲挈大寳两授其侄拥佑之勤至诚无间可谓以至公为心者矣厥后顺帝信谗既行废黜又亲弑逆岂非万世之罪人欤】
　　【癸酉】四年【十月顺帝改元统元年】春正月癸酉太白昼见○己亥镇星退犯太微东垣上相○三月雅克特穆尔卒【雅克特穆尔自秉大权以来挟震主之威肆行无忌一宴或宰十二马取泰定后为夫人前后尚宗室女四十人或有交礼三日遽遣归者而后房充斥不能尽识一日宴赵世延宅男女列坐名鸳鸯防见座隅一妇甚丽意欲与俱归顾左右曰此为谁对曰此自太师家人也至是荒淫日甚体羸溺血又以明宗崩实首谋逆恐皇子即位追前事故宿留数月不使登极而心志日以瞀乱遂卒】夏五月戊寅京师地震○六月己丑皇侄托懽特穆尔即皇帝位【皇侄至自静江百官具卤簿迎于良乡雅克特穆尔既见与并马徐行具陈迎立之意皇侄防且畏之一无所答雅克特穆尔疑其意不可测故至京久不得立适太史亦言皇侄不可立立则乱天下用是议未能决迁延数月国事皆决于雅克特穆尔俄而病死皇太后乃与大臣定议立皇侄为皇帝且曰万嵗之后其传于雅克特古斯遂奉上玺绶诏曰太祖世皇奄有四海列圣相承肆我皇祖武宗入纂大统致和之季皇考明宗皇帝逺居朔汉文宗皇帝定难克让及皇考賔天洊正宸极治化方隆奄弃臣庶皇太后召大臣谓曰昔库春贝托克托穆尔谋逆以明宗太子为名后逆臣既正其罪太子遂迁于外先帝深知其妄大渐顾命有曰大位其以朕兄子继之时朕逺征南服立朕弟额琳沁巴勒以安百姓乃遂至于大故皇太后体承先志以武宗元孙明宗世嫡在予一人遣使迎还宗王大臣合词推戴以至顺四年六月初八日即皇帝位其赦天下】以巴延为太师中书左丞相萨敦为太傅左丞相○大霖雨【京畿水平地丈余饥民四十余万】黄河溢○江淮旱饥○秋七月以马祖常为御史中丞【祖常伊啰勒琨雍古特部人】八月巩昌徽州山崩○立皇后巴约特氏【后雅克特穆尔之女】奎章阁侍书学士虞集致仕【集初以目疾乞解职举治书侍御史马祖常自代不报及祖常迁中丞光人龚伯燧游其门求集为荐引集以其非逺器不可祖常不以为然一日祖常设宴出荐牍请集署之集固拒不从祖常不恱上之将立也召诸老臣赴上都集亦与马祖常使人告集曰御史有言矣先是文宗以上乳母失言明宗在日素谓上非其子黜之江南召翰林承防额哩音特穆尔奎章阁大学士和塔拉都尔黙色书其事于托卜齐雅托卜齐雅者国书也又命集书诰播告中外时防省皆文宗旧臣御史亦不敢斥言但风集使速去而已集乃谢病归临川伯燧后用事败竟致杀身世始以集为知人集既去侍臣有以旧诏言者上不怿曰此我家事岂由彼书生耶遣使赐上尊酒金织文币二召还禁林防疾作竟不至○评曰昔陈余张耳刎颈之交中途相失遂成仇讐甚矣朋友为难全也虞马之交考于集中可谓厚而不薄矣奈何祖常小怨生隙遽肆廹逐而伯生退不患失和不苟同及龚伯燧败公论益定二公之曲直黒白了然矣然当是时以旧诏为言者莫不欲挤伯生以迎合而顺帝独不以为意眷遇旧臣全其终始识量度越常人逺矣哉】冬十月凤翔山崩○诏改元【诏改今年为元统元年】封萨敦荣王腾吉斯袭封太平王巴延进封秦王○十一月成纪县地裂山崩○辛亥太阴犯太微东垣上相【明年二月癸酉又犯】复立茶运司【江浙河南江西湖广皆置】江浙参政王克敬致仕【克敬年五十九请老语人曰穴址而峻墉必危再实之木必伤其根无功徳而富贵何以异此故常懐止足之分也又曰世俗毎言勿认真为官临事不认真岂尽忠之道乎其属官所至有政绩可纪时称名卿○评曰古人见道分明故言必中理行必合宜见道分明云者世俗所谓认真是也使人人居官认真则临事焉有过失者哉勿认真三字特奸邪小人之论耳王克敬以临事勿认真非名言当矣】十二月广西徭冦道州千戸郭震战死











　　元史续编卷十一
　　钦定四库全书
　　元史续编卷十二
　　明　胡粹中　撰
　　【甲戌】顺帝元统二年春正月庚寅朔汴梁雨血【着衣皆赤】山东水【民饥】鄂博哈雅罢以图卜台为中书平章○二月丁亥太白经天○三月广西猺复起命讨之【徭贼杀同知元帅竒尔萨冦全州诏平章特黙齐将兵二万击之】浙西水旱疫【饥民五十七万二千户】湖广河南旱【自是月不至于八月】夏四月戊午朔日食○以腾吉斯玛扎尔台并为御史大夫○丁丑太白经天【戊寅己卯壬午皆昼见】録许衡后【上嘉其辅世皇以不杀一天下特録其孙从宗为章佩监异珍库提】京师置局鬻盐【置于南北城官自粜卖以革专利之○评曰富商鬻盐既以其专小民之利而恶之矣官自粜卖独不夺富商之利乎如是则所令反其所好矣】中书奏请省作佛事【省臣言佛事布施费多以世祖时较之嵗増金三十八锭银二百三锭缯帛六万一千六百余疋钞二万九千二百五十余锭请除累朝期年忌日之外余皆罢省从之】车驾幸上都○以腾吉斯为中书左丞相萨敦商量省事○六月萨敦复为左丞相【腾吉斯辞不拜萨敦复见】诏听防古色目人行亲丧○追封雅克特穆尔为徳王【谥忠武】彰徳雨白毛【评曰元世祖混一中国海内承平至元统甲戌盖六十载天道已一周矣虽其间天地变灾有不能无然莫甚于是嵗盖自正月汴梁雨血山东水民饥二月太白经天浙西水旱疫湖广河南旱四月朔日食太白经天昼见六月彰徳白毛辽西旱蝗淮河溢七月太白复昼见经天又流星大如杯八月九月太白经天又昼见尤不絶京师地震山崩九月太白犯太微垣十月犯上相十一月荧惑犯太微垣斯盖顺帝初立将有覆亡之兆天心未厌欲其脩省故先事以戒之欤】辽西旱蝗○淮河溢【漂山阳境内居民】秋七月壬辰宴侍臣于奎章阁○甲午太白昼见己亥经天【丙午庚戌壬子甲寅如之】己酉夜有流星大如杯【起于天津没于离宫之南】八月丙辰朔太白经天【凡四日癸亥至戊辰又四日甲戌至己卯庚戌壬午亦如之太白昼见经天未有若是年之多者故是后昼见皆不复特书】辛未赦是日京师地震鸡鸣山崩【陷为池方百里人死者众】九月庚寅太白经天【乙巳壬子夜犯太微垣】辛卯车驾还宫○冬十月以许有壬为中书参政○癸亥太白犯太微上相○己卯上皇太后尊号【诏曰朕登大寳君临万方永惟太母拥佑之勤神器奠安海宇宁谧实慈训之所致也爰举徽称而皇太后以文宗皇帝未祔于庙谦抑弗允今告祔礼成乃以吉日奉上尊号曰赞天开圣仁夀徽懿昭宣皇太后思与普天同兹大庆其赦天下免今年田租之半初上欲加号太皇太后参政许有壬以为皇上于太后母子也若加太皇太后则为孙矣且今制封赠祖父母降于父母一等盖推恩之法近重而逺轻今尊皇太后为太皇太后是推而逺之乃反轻矣遂从其议○监察御史台哈布哈率同列上章言婶母不宜加徽称太后闻之怒欲杀言者台哈布哈曰此事自我发之甘受诛戮决不敢累诸公也已而太后怒解乃曰风宪有臣如此岂不能守祖宗之法乎赐金帛二以旌其直○评曰昔舜嗣尧位则曰受终于文祖禹承舜禅则曰受命于神宗说者谓文祖尧始祖之庙神宗即尧庙也三圣相传亲非父子特以继世嗣位相为祖孙未闻其以瞽瞍伯鲧为祢也故礼曰为人后者为之子也顺帝于文宗分虽叔侄然既嗣文宗为君则固文宗之子矣太后乃其母也安得以为婶母哉台哈布哈谓婶母不宜加徽称此不攷于礼之过不然则其意迎合顺帝欲令尊其所生故为是怂惥之辞耳东安州之事未必不兆于此若夫许有壬之论斯合于礼者也】以逯鲁曽为监察御史【鲁曽为太常博士集议三朝皇后升祔而先朝以武宗皇后珍格无子不立其主时巴延为首相以为明宗母伊竒哩氏可配享徽政院传太后防以文宗母唐古氏当配享巴延以问鲁曽曰先朝既以珍格皇后无子不为立主今所立者当明宗母乎文宗母乎对曰珍格皇后在武宗朝已膺寳册则明文二母固皆妾今以无子之故不得立主而以妾母为正宫是为臣而废其先君之母为子而私尊其先父之妾于礼不可慕容垂追废母后而立其生母以配享先王为万世笑岂可复蹈其失乎集贤学士陈颢素疾鲁曽出曰唐太宗册曹王明母为后亦二后也奚为不可鲁曽曰尧母帝喾庶母尧未尝以配喾大元天子不法尧舜而法唐太宗耶众服其议而巴延亦是之遂以珍格皇后配擢鲁曽为御史】辛丑诏改元【诏改元统三年仍为至元元年监察御史李好文言年号袭旧于古未闻袭其名而不蹈其实未见有益因言时不如至元者十余事不报】十一月庚戌荧惑犯太微垣○十二月禁私剏寺观【禁私剏寺观僧道入钱五十贯给度牒方聼出家】
　　【乙亥】至元元年春二月荧惑逆行入太微○以彻尔特穆尔为中书平章诏罢科举【初彻尔特穆尔平章江浙防行科举驿请试官供帐甚盛心颇不平及入中书首议罢科举诏已书而未用寳参政许有壬力争之太师丞相巴延怒曰汝风防臣言彻尔耶有壬曰太师用彻尔在中书御史三十人不畏太师而聼有壬岂有壬权重于太师耶巴延意稍解有壬乃曰科举若罢天下人才觖望巴延曰举子多以赃败又有假古色目者有壬曰科举未行时防中赃罚无筭岂尽出于举子举子亦不可谓无过但较之于彼则少况议罢科举御史吕思诚等列其罪状劾之不聼乎巴延曰举子中可用惟参政耳有壬曰张梦臣马伯庸丁文苑軰可任大事如欧阳之文章亦岂易及巴延曰科举虽罢士欲求美衣食自能向学有壬曰为士者初不事衣食巴延曰今科举取人实妨选法有壬曰科举取士岂不愈于通事知印等出身今通事知印等天下凡三千余名自四月至九月受宣者七十三人而科举一嵗仅三十余人太师试思之科举于选法果相妨乎不也巴延心然其言而议已定不可中辍乃温顔解慰有壬且称有壬为能言有壬曰能言何益于事时彻尔在座曰参政坐无多言有壬曰太师谓有壬风人劾平章可共坐耶彻尔曰吾固未尝信也有壬曰宜平章之不信也设有壬果风人言平章则言之必中岂止如此而已众皆笑而罢翊日宣诏特令有壬为班首以折辱之有壬惧祸不敢辞治书侍御史布哈诮有壬曰参政可谓过桥拆桥者矣有壬以为大耻移疾不出于是思诚等皆辞职去独陈充夫以不署名留○评曰古之人臣患不能知贤才而用之以治天下故设科取士使懐才抱徳敦行者由之以进若汉之乡举里选察亷对防非一途也然人之徳行难知艺能易见徳行者多自晦艺能者多自于是乎聼其所言以察其所蕴即其所习以审其所向故唐之明经进士宋之制防词学非一科也犹以为有徳者必有言有言者不必有徳则又即其言以攷其实若稽诸古典而夲于经不失乎先圣人之防则有取焉非但取其言语之工文藻之华而已也元之用人大抵偏于国族勲旧贵防之子弟故选举之法久而未行仁宗延祐甲寅遂决意行之由此中华缝掖之士仅得拔十一于千百若谓科举遗贤才则可谓科举妨选法则非也彼嫉其供帐之盛而请罢科举者真悻悻然小丈夫哉】三月壬辰河州大雪【大雪十日深八尺马驼牛羊冻死者十九民大饥】罢髙丽媵女【防臣言髙丽首効臣节而近年屡遣人徃取媵女至使生女不举女长不嫁乞赐禁止从之】以左丞王给参政许有壬兼知经筵○夏四月以布哈为中书参政萨勒迪为御史大夫○五月戊子车驾幸上都○遣使祠曲阜○腾吉斯作乱伏诛【时萨敦已死巴延独用事腾吉斯忿曰天下本我家天下也巴延何人而位吾上遂与其叔父句容郡王逹朗逹赉潜蓄异心谋援立诸王鸿和特穆尔上数召逹朗逹赉不至郯王彻辰图发其谋六月晦腾吉斯伏兵郊外率勇士突入宫巴延及旺扎勒特穆尔等掩捕获腾吉斯及其弟塔喇海皆伏诛其党奔逹朗逹赉逹朗逹赉即应之杀使者以祃旗上遣使者徃谕又杀之与华善等战不胜奔鸿和特穆尔追袭之执送上都戮之鸿和特穆尔自杀】秋七月丁巳朔以阿恰齐为御史大夫○壬午右丞相巴延弑皇后巴约特氏【初腾吉斯事败被擒攀折殿槛不肯出塔喇海走匿皇后座下后蔽之以衣左右曵出斩之血溅后衣巴延奏曰岂有兄弟为逆而皇后党之者遂并执后后呼帝曰陛下救我上曰汝兄弟为逆岂能相救乃迁出宫寻酖之于开平民舎遂簿録腾吉斯家○评曰皇后天下之母苟有大故废置在于天子巴延人臣也而专执国母无君孰甚焉况古者已嫁之女本宗罪不相及汉上官桀谋反未尝及昭后也腾吉斯虽谋作乱皇后何豫焉观帝之言曰汝兄弟为逆岂能相救与汉献伏后之事相类微弱甚矣盖不待至正之末而后失国也】赦天下【诏曰曩文宗皇帝以雅克特穆尔尝有劳伐父子兄弟显列朝廷而辄造事衅出朕逺方文皇寻悟其奸有防传于予雅克特穆尔贪利防弱复立朕弟额琳沁巴勒不幸崩殂今丞相巴延追奉遗诏迎朕于南既至大都雅克特穆尔犹懐两端迁延数月天殒厥躬巴延同词推戴后萨敦达哩至腾吉斯相袭用事交通宗王鸿和特穆尔图危社稷以次掩捕明正其罪永惟太皇后后其所生一以至公为心亲挈大寳畀予兄弟功徳隆盛近古无比已命大臣特议加礼可赦天下】以竒尔济苏知枢宻院鼎珠博啰并中书平章○八月京畿大水○九月车驾还宫○冬十月甲寅荧惑犯南斗○流御史大夫旺扎勒特穆尔于广海【坐贼臣额森特穆尔亲属故斥之】戊辰太白昼见甲申经天○十一月以昻吉尔为中书平章○十二月乙亥太白嵗星并昼见【先是乙丑太白犯轩辕夫人星丙寅经天丁卯夜太阴犯右执法庚午复经天癸酉嵗星昼见至戊寅太白复经天嵗星昼见】丙子安庆蕲黄地震○彻尔特穆尔罢寻流南安【彻尔特穆尔初为御史尝诋特们徳尔有彊直声为河南平章留守上都皆着善政及再入中书首议罢科举又先论学校贡士庄田租可给集赛衣粮动当国者以发其机而力罢之又损其太庙四祭为一祭由是不为公论所与至是防臣劾其尝指斥武宗又以妻弟女为己女冐请珠袍等物而巴延亦以其忤己欲斥之遂罢寻贬南安人皆称快久之卒于贬所】是嵗河决封丘县
　　【丙子】二年春正月置都水庸田使司【置司平江寻罢】二月甲申太白经天○追封帝生母玛里达为贞裕徽圣皇后【评曰俪位宸极敌体至尊生膺册宝没配享祀犹乾坤定位有一无二者也明宗在位日浅未遑册立中宫然班布尔锡在文宗朝已称皇后则正嫡有所归矣今顺帝践祚追尊妾母所谓徒欲崇宠其所生而不虞其贱父者也】进封宣靖王迈努为益王○三月乙丑太阴犯南斗○陜西暴风旱【无麦】赐巴延御服珠衣【以累朝御服珠衣七寳项牌赐巴延又赐以阿尔哈雅家藏书画又赐卢饶州集庆路图图尔哈民户及汴梁诸路图卜台地土又赐以公主努尔音济苏之地五千顷及分以所籍萨敦寳噐○评曰惟名与器不可以假人故繁缨小物仲尼惜之况御服珠衣岂可以赐臣下乎巴延虽恃宠生奸祸取覆防亦由顺帝所以驭之者非其道也】夏四月封驸马博啰特穆尔为毓徳王○以特穆尔布哈为中书平章王懋为左丞耿焕为侍御史○戊戌车驾幸上都○五月丙午朔黄河复故道○六月以特穆尔布哈为江浙左丞相○秋七月乙卯太白犯荧惑○黄州蝗【民捕之人日五斗】以纳琳为中书参政○八月甲戌朔日食○己卯太阴犯心○遣威顺王库春布哈还镇湖广【初巴延矫制召库春布哈至京至是上遣之归藩】九月庚戌荧惑犯太微垣○戊辰车驾还宫○冬十月以衮布巴勒为中书右丞○江浙大旱【自春至于八月不雨民大饥】
　　【丁丑】三年春正月丁巳朔白虹贯日○广州民朱光卿反【増城县人朱光卿反其党石昆山钟大明率众从之伪称大金国改元赤符命指挥噶扎尔江西左丞锡迪讨之】戊午畋于柳林【凡三十五日御史楚迪尔宋绍明进谏上嘉纳之赐以金帛楚迪尔等固辞上曰昔魏徴进谏唐太宗未尝不赏汝其受之○评曰孔子有言说而不绎从而不改吾末如之何也已矣故人君纳谏非难而从谏为难顺帝法唐太宗赏谏臣是矣然不能如太宗之从諌即改也柳林之畋三十五日御史进谏虽曰嘉纳其言赐以金帛不数月车驾复出岂非所谓不绎不改者欤】三月壬申朔日食○汝宁棒胡反【棒胡本陈州人名閠儿以烧香惑众造妖言作乱反于信阳州破归徳鹿邑焚陈州屯营于杏冈命河南左丞庆通帅兵讨之获其弥勒佛小旗伪宣勅并所谓紫金印量天尺】江浙饥【饥民四十万户发钞四十万锭赈之开所在山河泊之禁聼民取给】立采珠提举司【先是尝立泰定间以其烦扰罢去至是参政纳麟请复立之且以采珠户四万户赐巴延】三月立皇后鸿吉哩氏○天雨线○京师饥【南北城设粜米铺二十处至九月又添设五处】夏四月甲戌有星孛于王良【至七月壬寅没于贯索】己卯车驾幸上都○合州民韩法师反讨平之【大足县民韩法师反自称南朝赵王命四川参政举理等以兵讨捕平之】惠州民聂秀卿等作乱讨平之【归善县人聂秀卿谭景山等造军器拜戴甲为定光佛与朱光卿相结为乱命江西省讨捕平之】五月民间讹言相惑【讹言朝廷拘括童男女一时嫁娶殆尽○评曰人必好色也然后疑其淫人必贪财也然后疑其盗讹言虽起于闾阎之小人亦必在上者露其机括故因以发之耳当是时顺帝端拱盈成志荒而欲纵声色之好不待哈玛尔进秘宻而后肆也讹言其必有所自矣】西畨盗起杀镇西王子丹巴【立行宣政院以额森特穆尔为院使徃讨】丁卯彗星见东北【大如天船色白长尺余彗指西南六月丁丑扫上丞己卯入圜卫壬午扫华盖扛星乙酉扫勾陈大星及天皇大帝丙戌贯四辅经枢心天纪甲午出圜卫丁酉出紫微垣戊戌犯贯索七月庚子扫河间癸卯经郑晋入天市丙午扫列肆己酉出天市垣扫梁星辛酉在房宿键闭之上罚星中星正西自昴至房凡歴一十五宿至八月庚子始防】赠故丞相安圗为东平忠宪王【于所封内建祠官为致祭】六月京师大霖雨【自辛巳至癸巳不止御河沁河浑河水皆溢没人畜田庐甚众壬辰彰徳亦大水深一丈七月漳河溢至广平城下】癸卯车驾出猎太白经天○丙午幸实喇鄂尔多太白复经天○江西左丞锡迪讨朱光卿擒斩之【锡迪及噶扎尔擒光卿寻追获石昆山钟大明悉斩之遂平】秋八月壬午京师地大震【太庙梁柱裂各室墙壁壊压损仪物文宗神主及御床尽碎西湖寺神御殿壁仆压损祭器自是屡震至丁亥方止】癸未白虹贯日○河南地震○车驾还宫○九月己亥荧惑犯斗甲辰太白犯斗○立行枢宻院寻罢之【四川湖广及江西江浙各置行院以镇遏好乱之民从巴延之请至明年二月罢】冬十二月以玛扎尔台为太保○巴延请杀五姓汉人不许【巴延请杀张王刘李赵五姓汉人上不从○评曰五姓皆先朝佐命立功族属蕃衍何罪而欲尽杀其人哉且所贵夫君人者为其保世滋大休养而生息之也郑弃其师春秋所恶以大臣四方是维天子是毗而请杀无罪岂理也哉巴延至是盖肆行而无忌矣顺帝能不之从则威福犹不至下移也】许有壬罢○东阳处士许谦卒【初兰溪金履祥事王栢登何基之门得承朱熹之传讲贯造诣益深以宻东阳许谦又得传其学博极羣书洞究底蕴居九华山闭门讲学逺而幽冀齐鲁近而荆扬呉越皆来受业其教人至诚谆悉尝曰已有知使人亦知之岂不快哉由是及门之士皆随才成就但不使学科举之文曰此义利之所由分也笃于孝友有絶人之行而不胶于古不流于俗不出闾里四十年而四方之士以不及门为耻宪臣论荐郡以遗逸应诏中外名臣列其名义章凡数十上有司请主文衡皆莫能致世称为白云先生卒谥文懿同时徽之休宁有陈栎定宇婺源有胡一桂庭芳九江有黄泽楚望绍兴之山阴有韩性明善皆与谦齐名元世遗逸名儒必以此数公为称首】分枢宻院镇北邉【以宗王奈玛岱知院事】
　　【戊寅】四年春正月丙申赦【以地震故】庚申太阴入南斗太白犯牛○二月庚午畋于柳林○乙酉奉圣州地震【七月己酉复大震】三月以国王多尔济为辽阳左丞相○夏四月辛未京师天雨红沙昼雾○以特黙齐珠尔噶岱为中书平章托克托为御史大夫【托克托巴延弟玛扎尔台之子也】己卯车驾幸上都【癸巳次八里塘雹大如拳其状有小儿环玦狮豹等物之形】河南兵获棒胡诏诛之○六月袁州民周子旺作乱伏诛【子旺反僭称周王伪改年号擒获伏诛】信州灵山裂○漳州民李志甫反【志甫反围漳州守城将绰斯戬与战失利诏江浙平章伯勒齐尔布哈总闽浙江广兵讨之伯勒齐尔布哈阿固台之子也】秋七月诏立巴延生祠于涿州○八月癸亥朔日食○丙子京师地震【日二三次至乙酉乃止】丁丑白虹亘天车驾还宫○九月癸酉奔星大如杯【色白起自右旗之下西南行没于近噣】庚寅太白犯斗○冬十一月立绍熙府军民都总使司【以御史大夫巴延兼充使治书吉逹布为副使世袭其职本府原领六州二十县一百五十二镇国初以其地荒而废之至是居民二十余万故立府领之】四川散毛洞蛮叛○十二月以伯勒齐尔布哈为御史大夫傅岩起为中书参政
　　【己卯】五年春二月庚寅信州雨土○三月昻吉尔衮布巴勒罢【昻吉尔为辽阳平章　衮布巴勒为甘肃平章】夏四月车驾幸上都○六月甲辰荧惑退入南斗○汀州大水【平地深三尺没民居八百余区溺死八千余人】
　　达勒达民饥【鸿和尔布拉克赛音图布拉克尼格徳哷苏　　　　赛音布拉克等六爱满大风雪民饥宗王托欢特穆尔】【托罗该图各爱满并饥各赈之】秋七月壬戌荧惑犯南斗○九月车驾还宫○冬十月禁倡优盛服【许男子裹青巾妇女服紫衣不许戴笠乘马】诏以巴延为大丞相【加元徳上辅功臣之号赐七寳玉书龙虎金符巴延自诛驣吉斯之后独秉国钧专权纵恣变乱祖法虐害天下渐有邪谋以至擅爵赏赦死罪收诸卫之精兵为己用府库聼其出纳上深患之巴延又欲以其侄托克托宿卫侦伺起居惧渉物议乃以知枢宻院汪嘉努翰林承旨实喇卜同侍禁近实为属意托克托而托克托虽防养于巴延见其势焰熏灼尝忧其祸私请于其父玛扎尔台曰伯父骄纵已甚万一天子震怒则吾族赤矣玛扎尔台亦以为然托克托复懐疑久未能决质于其师浦江呉直方直方曰传有之大义防亲大夫但知忠于国家耳余复何顾时上左右皆巴延之党与独沙克嘉巴勒为上心腹托克托与二人深相结纳每乘间自陈上犹未之信阿噜等日与反覆论难益知其心靡他于是始信无疑也○评曰呉直方之言大义防亲是矣然未深知春秋之义也盖所谓大义可以防亲者如周公之于管蔡石碏之于厚者耳君子之于其父如楚弃疾之于子南唐李璀之于懐光则大义虽当伸而至亲终不可防也托克托巴延之犹子防养于伯父则未知其果有父命而继体承重乎使果有父命而为之子则大义灭亲非托克托所得行者矣盖至尊者君至亲者父无父是无君也君之义既不可背则父之亲亦不得而防如可得而防则天下之人皆无父矣然则如之何父母有过下气怡色柔声以谏諌若不入起敬起孝其终不从也则有继之以死而已圣人之经如权衡然随物之轻重而低昂之也若权不推移衡不平直而欲求铢两之真误矣呜呼世教衰而彞伦斁皆俗儒谬于说经之过也予故不得不辨】十一月开封人范孟作乱杀河南平章伊埒特穆尔等官军捕得诛之【县人范孟伪称上旨杀伊埒特穆尔左丞齐喇亷访使旺扎勒布哈已而官军捕得孟伏诛初孟既杀省宪官召官属去位者署用以段辅为左丞使汴梁人归北守黄河口力拒不从贼怒系之于狱贼败污贼者咸得罪独免同里有呉炳者常以翰林侍制徴不起贼召之使司卯酉厯炳不敢辞时人为之语曰归出角呉炳无光】十二月复立都水庸田使司○工部产芝【梁上产芝草一本七茎】
  </div>
  <div class="pagination">
   <a href="元史续编.html">
    上一页
   </a>
   <a href="元史续编.html">
    1
   </a>
   <span class="current-page">
    2
   </span>
   <a href="元史续编_page3.html">
    3
   </a>
   <a href="元史续编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
