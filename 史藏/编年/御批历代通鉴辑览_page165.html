<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 165 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 165 页/共 306 页</h1>
    <div class="content">　　唐安逺节度使卢文进奔吴
　　文进闻晋主为契丹所立自以本契丹叛将弃镇奔吴所过镇戍召其主将告之故皆拜辞而退
　　高丽击破新罗百济【注俱见前】
　　高丽王建【初唐灭高丽开元后其地为大氏所据为渤海国至天祐时大氏衰有眇僧躬又聚众据开州号大封国王遂有高丽故地五代后梁龙徳二年高丽人王建袭段躬又自称高丽王　渤海注见前开州在今朝鲜国城西南】用兵击破新罗百济于是东夷诸国皆附之有二京【以开州为东京平壤为西京】六府九节度百二十郡
　　【丁晋天福二年南唐徐诰升元元年酉是年关亡南唐代凡五国三镇】春正月乙卯日食【考异曰晋主实録正月甲寅朔乙卯日日食十国纪年属乙卯朔日食葢晋人避三朝日食而改之也】晋以李崧同平章事充枢密使桑维翰兼枢密使时晋新得天下藩镇多未服从或虽服从反仄不安兵火之余府库殚竭民间困穷而契丹征求无厌维翰劝晋主推诚弃怨以抚藩镇卑辞厚礼以奉契丹训卒缮兵以修武备务农桑以实仓廪通商贾以丰货财数年之间中国稍安
　　吴徐知诰建齐国于金陵
　　徐知诰以太尉李徳诚中书令周本位望隆重欲使之帅众推戴本曰我受先王大恩自徐温父子用事恨不能救杨氏之危又使我为此可乎其子宏祚劝之不得已与徳诚帅诸将诣江都表吴主陈知诰功徳请行册命又诣金陵劝进宋齐邱谓徳诚之子建勲曰尊公太祖元勲今日扫地矣吴太子琏纳齐王知诰女为妃知诰始建太庙社稷改金陵为江宁府以宋齐邱徐玠为左右丞相周宗周廷玉为内枢使知诰寻更名诰
　　二月契丹攻云州判官吴峦【字寳川郓州卢县人】拒之
　　契丹主归过云州节度使沙彦珣出迎契丹主留之判官吴峦在城中众推峦领州事闭城不受命契丹攻之不克应州指挥使郭崇威【金城人】亦耻臣契丹挺身南归【张砺逃归为追骑所获契丹主责之对曰臣华人饮食衣服皆不与此同生不如死愿早就戮契丹主顾通事高彦英曰常戒汝善遇此人何故使之失所而亡去若失之安可复得邪笞彦英而谢之砺遇事輙言无所隠避契丹主甚重之契丹攻云川半嵗不能下吴峦遣使问道求救晋主以为请契丹解围去乃召峦归以为宁武节度使】
　　夏四月晋迁都汴州
　　天雄节度使范延光聚卒缮兵将作乱【延光防时有术士张生语之云必为将相延光既贵信重之尝梦蛇自脐入腹以问张生生曰蛇者龙也帝王之兆延光由是有非望之志唐潞上素与延光善及败延光虽奉表请降内不自安故欲作乱】防晋王谋徙都大梁桑维翰曰大梁北控燕赵南通江淮水陆都防资用富饶今延光反形已露大梁距魏不过十驿彼若有变大军寻至所谓疾雷不及掩耳也下诏托以洛阳漕运有阙东巡汴州
　　五月吴与契丹通使修好
　　徐诰用宋齐邱策欲结契丹以取中国遣使以美女珍玩泛海修好契丹主亦遣使报之
　　六月晋范延光举兵反遣杨光逺等讨之
　　范延光素以军府之政委元随押牙孙鋭鋭恃恩专横防延光病鋭密召澶州刺史冯晖逼延光反延光亦思张生之言乃从之遣兵渡河焚草市诏马军指挥使曰奉进【云州人】屯白马津都军使杨光逺屯滑州防圣都指挥使杜重威【朔州人】屯卫州延光遣冯晖孙鋭将步骑二万抵黎阳口
　　晋以和凝为端明殿学士张谊【襄邑人】为左拾遗
　　凝署其门不通宾客耀州推官张谊致书于凝以为切近之职为天子耳目宜知四方利病奈何拒絶其客虽安身为便如负国何凝竒之荐于桑维翰除左拾遗谊上言北方有援立之功宜外敦信好内谨备邉不可自逸以启戎心晋主深然之
　　晋魏府部署张从宾反河阳人东都
　　张从賔击范延光延光使人诱之从宾遂与同反杀晋主子河阳节度使重信引兵入洛阳杀晋主子东都留守重又引兵东扼汜水闗将逼汴州羽檄纵横从官恟惧独桑维翰从容指画军事神色自若接对宾客不改常度众心差安【已而从賔攻汜水晋主戎服严轻骑将奔晋阳维翰叩头苦谏曰贼锋虽盛势不能久请少待之乃止　严轻骑谓敕办也】
　　闽作白龙寺
　　方士言于闽主云有白龙夜见闽主作白龙寺时百役繁兴用度不足有司除官皆令纳赂籍而献之以货多寡为差又以空名堂牒卖官于外民有隠年者杖背隠口者死逃亡者族果菜鸡豚皆重征之
　　秋七月晋义成节度使符彦饶举兵反指挥使卢顺密讨平之
　　白奉进在滑州军士有夜掠者捕获五人三隶奉进二隶符彦饶奉进皆斩之彦饶怒明日奉进从数骑诣彦饶谢彦饶曰军中多有部分奈何无客主之义乎奉进曰军士犯法何有彼我仆已谢公而公怒不解岂非欲与延光同反邪拂衣而起彦饶不留帐下甲士大噪擒奉进杀之诸军諠噪不可禁止奉国左厢指挥使马万帅步兵欲从乱遇右厢指挥使卢顺密帅部兵出营厉声谓万曰符公擅杀白公必与魏城通谋此去行宫才二百里奈何不思报国乃欲助乱自求灭族乎今日当共擒符公送天子立大功军士从命者赏违命者诛万部兵尚有呼跃者顺密杀数人众莫敢动万不得已与攻牙城执彦饶送大梁斩之杨光逺士卒闻乱欲推光逺为主光逺曰天子岂汝等贩弄之物晋阳之降出于穷逼今若改图真反贼也其下乃不敢言【时三镇继叛人情大震晋主问计于刘知逺对曰陛下昔在晋阳粮不支五日俄成大事今天下已定内有劲兵外结彊虏鼠辈何能为乎愿陛下抚将相以恩臣请戢士卒以威恩威并着京邑自安本根深固则枝叶不伤矣知逺乃严设科禁有军士盗纸钱一幞被擒左右请释之知逺曰吾诛其情不计其直竟杀之由是众皆畏服】
　　晋杨光逺败魏兵杜重威等克汜水张从宾伏诛冯晖孙鋭引兵至六明镇【在卫辉府滑县东北】光逺引之渡河半渡而击之晖鋭众败多溺死晖鋭走还杜重威侯益【汾州平遥人】引兵至汜水遇张从賔众万余人与战俘斩殆尽遂克汜水从宾走渡河溺死获其党张延播继祚【全义之子】送大梁斩之史馆修撰李涛【字信臣同从曽孙】上言张全义有再造洛邑之功乞免其族乃止诛继祚妻子范延光知事不济归罪于孙鋭而族之遣使奉表待罪不许
　　吴徐诰称帝国号唐【是为南唐】奉吴主为让皇【吴自杨行密据扬州至溥禅唐凡四王合四十六年】
　　吴司徒王令谋老病或劝之致仕令谋曰齐王大事未毕吾何敢自安病亟力劝徐诰受禅吴主下诏禅位于齐李徳诚等复诣金陵帅百官劝进宋齐邱不署表九月令谋卒十月齐王诰即帝位于金陵国号唐遣丞相玠奉册诣吴主称受禅老臣诰谨拜稽首上尊号曰高尚思元古让皇立王后宋氏为皇后子景通为吴王更名璟【唐王宴羣臣于天泉阁李徳诚曰陛下应天顺人惟齐邱不乐因出齐邱止徳诚劝进书唐主执书不视曰子嵩三十年旧交必不相负加齐邱大司徒齐邱以不得预政事心愠怼闻制词云布衣之交抗声曰臣为布衣时陛下为刺史今日为天子可不用老臣矣还家请罪唐主手诏谢之亦不改命久之齐邱不知所出乃更上书请迁让皇于他州及斥逺吴太子琏絶其昏唐主不从赐琏妃号永兴公主妃闻人呼公主则流涕而辞周本以不能存吴未防愧恨而卒】
　　契丹改号辽【契丹改辽之后通鉴及纲目仍书本号考拓防氏魏国既建纲目大书曰魏契丹号辽与拓防魏略同而纲目异书体例未为画一今改书其当时各国诏谕文表书疏则仍依原文称谓契丹】是岁契丹改元防同国号大辽公卿庶官皆仿中国防用中国人以赵延夀为枢密使寻兼政事令
　　【戊晋天福三年蜀广政元戌年是岁凡五国三镇】春正月己酉日食
　　二月晋诏求直言
　　晋主乐闻谠言诏百官各上封事置详定院以考之无取者留中可者行之数月应诏者无十人复降御札趣之【左散骑常侍张允上駮赦论以为帝王遇天灾多肆赦谓之修徳借有二人坐狱遇赦则曲者幸免直者衔寃寃气升闻乃所以致灾非所以弭灾也谏议大夫薛融以河南奏修洛阳宫谏曰今宫室虽经焚毁犹侈于帝尧之茅茨所费虽寡犹多于孝文之露台请俟海内平宁营之未晚诏皆褒纳之　薛融汾州平遥人】
　　三月晋禁民作铜器
　　初唐世天下【谓后唐之世】铸钱有三十六冶丧乱以来皆废絶钱日益耗民有销钱为铜器故禁之
　　晋制诸州奏补将校员数
　　中书舎人李祥上书曰十年以来赦令屡降诸道职掌皆许推恩而藩方荐论动逾数百乃致优伶奴仆初命则至银青阶被服皆紫袍象笏名器僭滥贵贱不分请自今诸道节度州【谓节镇所治之川】聴奏朱记大将【不给铜印给木朱记以为印信】以上十人他州止聴奏都押牙都虞候孔目官而已从之
　　夏五月唐主诰迁故吴主于润州
　　吴让皇固请徙居李徳诚等亦亟以为言五月唐主改润州牙城为丹阳宫徙让皇居之【或献毒酒方于唐主唐主曰犯吾法者自有常刑何用此为羣臣争请改府寺州县名冇吴及杨者判官杨嗣请更姓羊徐玠曰陛下自应天顺人事非逆取而谄邪之人専事更改或非急务不可从也唐主然之】
　　晋制民垦田三年外乃聴徭役
　　金部郎中张涛【字司化洛阳人】奏乡村浮戸种木未盈十年垦田未及三年未成生业已为县司收供徭役责之重赋威以严刑故不免捐功舍业更思他适乞自今民垦田及五顷以上三年外乃聴县司徭役从之
　　秋七月晋作受命宝
　　以受天明命惟徳允昌为文
　　八月晋上尊号于辽
　　上尊号于辽主及太后以冯道刘昫为册礼使辽主大悦晋主事辽甚谨奉表称臣谓辽主为父皇帝毎辽使至即于别殿拜受诏敇岁输金帛三十万之外吉凶庆吊岁时赠遗相继于道乃至太后元帅太子诸王大臣皆有赂遗小不如意輙来责譲多不逊语朝野咸以为耻而晋主事之曾无倦意然所输金帛不过数县租赋其后辽主屡止晋主上表称臣但令为书称儿皇帝如家人礼【初辽主既得幽州命曰南京以唐降将赵思温为留守思温子延照在晋晋主以为祁州刺史思温密令延照言敌情终变请以幽州内附晋主不许】
　　辽遣使如唐
　　辽遣使诣唐宋齐邱劝唐主厚贿之俟至淮北潜遣人杀之欲以间晋
　　九月范延光复降于晋晋以为天平节度使
　　杨光逺奏冯晖来降言范延光食尽穷困时光逺攻广晋【唐庄宗以魏州为兴唐府明宗改为广晋】岁余不下晋主以师老民疲遣内职朱宪【汴州人】入城谕范延光许移大藩曰若降而杀之白日在上吾无以享国范延光曰主上重信云不死则不死矣乃撤守备九月遣牙将奉表待罪诏释之光逺表乞入朝制以延光为天平节度使仍赐铁劵将佐皆除防团刺史牙将皆升为侍卫亲军【已而延光屡请致仕居于大梁】
　　冬十月辽加晋主尊号
　　晋以汴州为东京开封府东都为西京
　　晋主以大梁舟车所防便于漕运故定都焉
　　晋枢密使桑维翰罢
　　初郭崇韬既死宰相罕有兼枢密使至是维翰李崧兼之宣徽使刘处让【字徳谦沧州人】及宦官皆不悦杨光逺围广晋处譲数以军事衔命往来光逺奏请多逾分维翰独以法裁折之光逺有不平语处让曰是皆执政之意光逺由是怨执政范延光降光逺密表论执政过失晋主不得已罢崧维翰而以处让代之
　　河决郓州【刘友益曰自朱梁决河为二以疏河涨后又决河以限唐兵唐虽塞之未防复壊至是而河决郓州其后二十二年之间河决者九梁之罪也考是年河决明年复决博州六年至开运元年再决滑州三年决杨刘汉干祐元年决鱼池二年决郑州周广顺二年决郑滑显徳六年决原武凡九决其详具后】十一月晋册闽主昶为闽国王不受
　　晋以闽主昶为闽国王以散骑常侍卢捐为册礼使赐昶赭昶闻之遣进表官自执政以既袭帝位辞册命既而捐至福州闽主不见命弟继恭主之遣使奉继恭表随捐入贡有士人林省邹私谓捐曰吾主不事其君不爱其亲不恤其民不敬其神不睦其邻不礼其賔其能久乎【闽谏议大夫黄讽以昶淫暴与妻子辞诀入谏昶欲杖之讽曰臣若迷阙不忠死亦无怨直言被杖臣不受也乃黜为民】
　　晋建邺都置彰徳永清军徙澶州城
　　杨光逺为天雄节度使晋主患其防扈难制桑维翰请分天雄之众加光逺西京留守兼河阳节度使光逺由是怨望密以赂自诉于辽养部曲千余人常蓄异志晋遂建邺都于广晋府置彰徳军于相州以澶卫隶之置永清军于贝州以博冀隶之澶州旧治顿邱晋主虑辽为后世之患遣刘继勲徙澶州城跨徳胜津【注见前】以高行周为邺都留守王廷【处存之孙】为彰徳节度使王周【邺都人】为永清节度使
　　晋聴公私自铸钱
　　敇聴公私自铸铜钱无得杂以铅鐡每十钱重一两以天福元宝为文惟禁私作铜器【既而私钱多用铅锡小弱缺薄敇皆禁之专令官司自铸】
　　故吴主杨溥卒
　　唐主废朝二十七日追諡曰睿皇帝
　　【已晋天福四年闽王曦永隆元年是亥嵗南唐复姓李氏凡五国三镇】春正月唐主徐诰复姓李氏更名昪【皮变反】
　　唐羣臣屡表请唐主复姓李立唐宗庙唐主从之又请上尊号唐主曰尊号虗美且非古遂不受其后子孙皆踵其法又不以外戚辅政宦官不得预事皆他国所不及也仓吏岁终献羡余万石唐主曰出纳有数茍非掊民刻军安得羡余邪改太祖庙号曰义祖为李氏考妣发哀斩衰居庐如初丧礼朝夕临凡五十四日诏国事委齐王璟详决惟军旅以闻唐主更名昪【诏百官议二祖合享礼宋齐邱等议以义祖居七室之东唐主命居高祖于西室太宗次之义祖又次之皆为不祧之主羣臣言义祖诸侯不宜与高祖太宗同享请于太庙正殿后别建庙祀之唐主曰吾自幼托身义祖向非义祖有功于吴朕安得启比中兴之业羣臣乃不敢言唐主欲祖吴王恪或曰恪诛死不若祖郑王元懿唐主命有司考二王苗裔以吴王孙祎有功祎子岘为宰相遂祖吴王云自岘五世至父荣其名率皆有司所撰　考欧阳修五代史昪自言唐宪宗子建王恪生超超生志为徐州判司志生荣乃自为建王四世孙与通鉴所载不同今并注于此】
　　三月晋加刘知逺杜重威同平章事
　　知逺自以有佐命功重威起外戚【重威妻晋主女弟】无大功耻与之同制制下数日杜门不受晋主怒谓赵莹曰知逺坚拒制命可落军权令归私第莹拜请曰陛下昔在晋阳兵不过五千为唐兵十余万所攻危于朝露非知逺心如金石岂能成大业奈何以小过弃之窃恐此语外闻非所以彰人君之大度也晋主意乃解命和凝诣知逺第谕旨知逺惶恐起拜受
　　夏四月晋废枢密院
　　梁以来军国大政天子多与崇政枢密使议之宰相受成命行制敕讲典故治文事而已晋主惩安重诲专横即位之初但命桑维翰兼枢密使及刘处让为枢密使奏对多不称防防处让遭母丧废枢密院以印付中书院事皆委宰相分判然勲臣近习不知大体习于故事毎欲复之
　　晋加楚王希范为天策上将军
　　唐主迁故吴主杨氏之族于泰州【本海陵县南唐升泰州今属扬州府】唐人迁让皇之族于泰州号永宁宫防卫甚严【故太子琏自请退居永宁一夕大醉卒于舟中唐主追封农郡王】
　　秋七月庚子朔日食
　　晋以桑维翰为彰徳节度使
　　杨光逺疏平章事桑维翰迁除不公与民争利晋主不得已出维翰镇相州
　　晋以王廷为义武节度使
　　初王处直子威避王都之难奔辽至是辽主遣使来言请使威袭父土地晋主辞以中国之法必自刺史团防序迁乃至节度请遣威至此渐加进用辽主怒曰尔自节度使为天子亦有阶级邪晋主恐其滋蔓不已厚赂之请以处直兄孙廷镇易定辽主怒稍解
　　闽王曦【本名延羲审知少子】弑其主昶而自立称藩于晋
　　初闽以太祖【闽王审知庙号太祖】元从为拱宸控鹤都及闽主昶立更募壮士为腹心号宸卫都禄赐甚厚二都怨望将作乱昶好为长夜之饮彊羣臣酒醉则令左右伺其过失从弟继隆醉失礼斩之叔父延羲阳为狂愚以避祸昶赐以道士服幽于私第数侮拱宸控鹤军使朱文进【永泰人】连重遇【光山人】二人怨之防北宫火求贼不获昶命重遇将兵扫除余烬士卒苦之又疑重遇知纵火之谋欲诛之内学士陈郯私告重遇重遇帅二都兵迎延羲共攻昶昶与李后如宸卫都比明宸卫战败奉昶及李后出北闗至梧桐岭【在福州府候官北九峯山之一岭也】众稍逃散延羲使兄子继业将兵追之及于村舎醉而缢之并李后及诸子皆死延羲自称闽国王更名曦遣商人间道奉表称藩于晋
　　八月晋以冯道守司徒兼侍中
　　诏中书知印止委上相由是事无巨细悉委于道晋主尝访以军谋对曰征伐大事在圣心独断臣书生惟知谨守歴代成规而已晋主然之宠遇无比
　　晋以吴越王元瓘为天下兵马元帅
　　晋以唐许王从益为郇国公
　　从益尚幼李后【晋主后即唐明宗女】养于宫中奉王淑妃【唐明宗妃】如事母
　　冬十二月晋禁造佛寺
　　【庚晋天福五年是子岁凡五国三镇】春二月楚平羣蛮立铜柱于溪州【唐置今湖南永顺府是】
　　初溪州刺史彭士愁【其先本吉水人后徙溪州遂世官其地】引羣蛮宼辰沣楚王希范遣兵讨平之自是羣蛮服于楚希范自谓伏波之后【马援立铜柱于交阯事见前】以铜五千斤铸柱高一丈二尺入地六尺铭誓状于上立之溪州【马希范铜柱在今永顺府永顺县东与辰州府沅陵县分界】
　　闽王曦遣兵击其弟延政于建州败绩吴越遣兵救建州
　　夏五月延政击郤之
　　曦骄淫苛虐猜忌宗族其弟建州刺史延政积相猜恨欲杀曦所遣监军邺翘【邺通鉴作业史炤曰当作邺风俗通汉有梁令邺鳯】翘奔南镇延政发兵就攻败之曦遣统军使潘师逵吴行真将兵击延政延政求救于吴越吴越王元瓘遣宁国节度使仰仁诠【湖州人】都监使薛万忠将兵救之丞相林鼎【候官人】谏不聴三月师逵分兵出战延政遣兵败之杀师逵其众皆溃行真将士弃营走延政乘胜取永平【唐镇南唐改延平军今福建延平府是】顺昌【唐县今属延平府】二城自是建兵始盛仁诠等兵至延政奉牛酒犒之请班师仁诠等不从延政惧复遣使乞师于曦曦发兵救之遣轻兵絶吴越粮道吴越军食尽延政以兵出击大破之唐主遣使如闽和闽王曦及延政延政遣牙将及女奴持誓书及香炉至福州与曦盟于宣陵【审知墓】然猜恨如故
　　晋安逺节度使李金全【吐谷浑人】叛降于唐晋遣马全节【字大雅元城人】讨之唐师败绩
　　先是金全以亲吏胡汉筠为中门使汉筠贪残不法晋主遣廉吏贾仁沼代之且召汉筠汉筠教金全留已而毒杀仁沼至是晋以马全节代金全汉筠绐金全曰进奏吏遣人来言朝廷俟公受代即按贾仁沼死状金全大惧汉筠因説金全自归于唐金全从之晋主命马全节讨之安审晖【审琦之兄】为之副金全奉表请降于唐唐主遣鄂州屯营使李承裕段处恭将兵逆之金全诣唐军承裕入据安州马全节进军与战大破之承裕南走全节入安州审晖追败唐兵段处恭战死虏承裕及其众悉斩之送唐监军杜光业等于大梁晋主曰此曹何罪皆归之光业等至唐唐主以其违命而败不受遗晋主书曰邉校贪功乘便据垒军法朝章彼此不可晋主复遣之唐主令以战舰拒之乃还晋主悉授唐诸将官以其士卒为显义都命旧将刘康领之【金全至金陵唐主待之甚薄晋赠贾仁沼官】
　　秋七月晋西京留守杨光逺杀太子太傅范延光延光请归河阳私第许之延光重载而行光逺利其货且虑为子孙之患奏延光叛臣恐其逃入敌国宜早除之不许请敇延光居西京从之光逺使其子承贵以军士围其第逼令自杀延光曰天子赐我铁劵尔父子何得如此承贵以白刃驱延光挤于河奏云自赴水死晋主知其故惮光逺之彊不敢诘
　　九月晋罢翰林学士
　　学士李澣【字日新涛之弟】轻薄多酒失晋主恶而罢之并其职于中书舎人
　　晋以杨光逺为平卢节度使
　　光逺入朝帝欲徙之他镇谓光逺曰围魏之役卿左右皆有功尚未之赏今当各除一州以荣之因以其将校数人为刺史徙光逺镇青州
　　冬十二月晋以闽王曦为闽国王
　　【辛晋天福六年是丑岁凡五国三镇】春正月吐谷浑降晋不受
　　初晋主割鴈门之北以赂辽由是吐谷浑皆属辽苦其贪虐思归中国成徳节度使安重荣复诱之于是部落千余帐来奔辽主大怒遣使来让晋主遣兵逐之使还故土
　　闽以王延政为富沙王【胡三省曰建州有富沙驿】
　　延政请于闽王曦欲以建州为威武军自为节度使曦以建州为镇安军延政为节度使封富沙王延政改镇安曰镇武而称之
　　夏四月唐遣使如晋
　　唐主遣通事舎人欧阳遇如晋求假道以通辽不许【自黄巢以来天下血战数十年然后诸国各有分土兵革稍息及唐主即位江淮丰稔兵食有余羣臣争言北方多难宜出兵恢复旧彊唐主曰吾少长军旅见兵之为民害深矣不忍复言使彼民安则吾民亦安矣又何求马汉主遣使如唐谋共取楚分其地唐主不许】
　　六月晋成徳节度使安重荣执辽使者上表请伐辽重荣耻臣辽见其使者必箕踞慢骂或潜遣人杀之辽以为让晋主为之逊谢六月重荣执辽使拽刺遣轻骑掠幽州南境上表称吐谷浑等各帅部众归附党项等亦纳契丹【诏表疏奏仍因当日原文称契丹説具前】告牒言为虏所陵暴愿自备十万众与晋共击之表数千言大抵斥晋主父事契丹竭中国以媚无厌之虏又为书遗朝贵及移藩镇云已勒兵必与契丹决战晋主以重荣方握彊兵不能制甚患之【时邺都留守刘知逺在大梁秦寜节度使桑维翰密上疏曰陛下免于晋阳之难而有天下皆契丹之功不可负也今重荣恃勇轻敌吐谷浑假手复讐皆非国家之利不可聴也今天下粗安疮痍未复静而宁之犹惧不济其可妄动乎契丹与国家恩义非轻信誓甚着彼无间隙而自启衅端就使克之后患愈重万一不克大事去矣议者以岁输缯帛谓之耗蠧有所卑逊谓之屈辱殊不知兵连祸结财力将匮耗蠧孰甚焉武吏功臣过求姑息屈辱孰大焉臣愿陛下训农习战养兵息民俟国无内忧民有余力然后观衅而动则动必有成矣又邺都冨盛国家藩屏今主帅赴阙军府无人乞陛下略加巡幸以杜奸谋晋主谓使者曰朕比日以来烦懑不久今见卿奏如醉醒矣】
</div>
    <div class="pagination">
<a href="御批历代通鉴辑览_page164.html">上一页</a><span>...</span><a href="御批历代通鉴辑览_page160.html">160</a><a href="御批历代通鉴辑览_page161.html">161</a><a href="御批历代通鉴辑览_page162.html">162</a><a href="御批历代通鉴辑览_page163.html">163</a><a href="御批历代通鉴辑览_page164.html">164</a><span class="current-page">165</span><a href="御批历代通鉴辑览_page166.html">166</a><a href="御批历代通鉴辑览_page167.html">167</a><a href="御批历代通鉴辑览_page168.html">168</a><a href="御批历代通鉴辑览_page169.html">169</a><a href="御批历代通鉴辑览_page170.html">170</a><span>...</span><a href="御批历代通鉴辑览_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
