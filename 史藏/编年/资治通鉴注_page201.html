<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 201 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 201 页/共 334 页
  </h1>
  <div class="content">
   5丙戌，黔州刺史田枻康〔黔州，隋之黔安郡，古黔中也。黔，音琴。〕攻萧铣五州、四镇，皆克之。
6秦王世民选精锐千余骑，皆皂衣玄甲，分为左右队，使秦叔宝、程知节、尉迟敬德、翟长孙分将之。〔骑，奇寄翻；下同。尉，纡勿翻。翟，苌伯翻。长，知两翻。将，即亮翻；下同。〕每战，世民亲被玄甲帅之为前锋，〔被，皮义翻。帅，读曰率；下同。〕乘机进击，所向无不摧破，敌人畏之。行台仆射屈突通、赞皇公宝轨〔屈，九勿翻。轨封赞皇县公。赞皇县属赵州，隋开皇十六年置。刘昫曰：取赞皇山为名。〕引兵按行营屯，〔行，下孟翻。〕猝与王世充遇，战不利。秦王世民帅玄甲救之，世充大败，获其骑将葛彦璋，〔考异曰：太宗实录云：「初，罗士信取千金堡，太宗令屈突通守之。王充自来攻堡，通惧，举烽请救。太宗度通力堪自守，且缓救以骄世充，通举三烽以告急，太宗方出援之，左右未获从，以两骑而进，遇贼骑将葛彦璋，射之，应弦而坠，擒之于陈，后军亦继至，通军复振，表里奋击，王充大败，俘斩六千余人，几获世充。」今从河洛记。〕俘斩六千余人。世充遁归。
7李靖说赵郡王孝恭以取萧铣十策，孝恭上之。〔说，输芮翻。上，时掌翻。考异曰：高祖实录：「考恭献平铣之策，帝嘉纳之。」太宗实录、李靖传：「靖说赵郡王孝恭，陈伐萧铣之计，献以十策。高祖以孝恭未更戎旅，三军之任，一以委靖，授靖行军总管，兼摄考恭长史事。」考恭传：「时李靖亦奉使江南，以策干孝恭，孝恭善之，委以军事。」盖靖画策使孝恭上之耳。〕二月，辛卯，改信州为夔州，以孝恭为总管，使大造舟舰，习水战。〔舰，户黯翻。〕以孝恭未更军旅，〔更，工衡翻。〕以靖为行军总管，兼孝恭长史，委以军事。靖说孝恭悉召巴、蜀酋长子弟，〔长，知两翻。酋，才由翻。〕量才授任，置之左右，外示引擢，实以为质。〔量，音良。质，音致。〕
8王世充太子玄应将兵数千人，自虎牢运粮入洛阳，秦王世民遣将军李君羡邀击，大破之，玄应仅以身免。
世民使宇文士及奏请进围东都，上谓士及曰：「归语尔王：〔语，牛倨翻。〕今取洛阳，止于息兵，克城之日，乘舆法物，图籍器械，〔乘，绳证翻。〕非私家所须者，委汝收之；其余子女玉帛，并以分赐将士。」〔将，即亮翻。〕
辛丑，世民移军青城宫，壁垒未立，王世充帅众二万自方诸门出，凭故马坊垣堑，临谷水以拒唐兵，〔东都城西连禁苑，方诸门盖自都城出禁苑之门也。青城宫在禁苑中，谷、洛二水会于禁苑之中。帅，读曰率；下同。堑，七艳翻。〕诸将皆惧。世民以精骑陈于北邙，登魏宣武陵以望之，谓左右曰：「贼势窘矣，悉众而出，徼幸一战，〔骑，奇寄翻；下同。陈，读曰阵；下同。徼，古尧翻。〕今日破之，后不敢复出矣！」〔复，扶又翻；下同。〕命屈突通帅步卒五千渡水击之，〔屈，居勿翻。〕戒通曰：「兵交则纵烟。」烟作，世民引骑南下，身先士卒，〔先，悉荐翻。〕与通合势力战。世民欲知世充陈厚薄，与精骑数十冲之，直出其背，众皆披靡，〔披，普彼翻。〕杀伤甚众。既而限以长堤，与诸骑相失，将军丘行恭独从世民，世充数骑追及之，世民马中流矢而毙。行恭回骑射追者，发无不中，〔中，竹仲翻。射，而亦翻。〕追者不敢前。乃下马以授世民，行恭于马前步执长刀，距跃大呼！〔距跃，超距而跳跃也。杜预曰：距跃，超越也。呼，火故翻。〕斩数人，突陈而出，得入大军。世充亦帅众殊死战，散而复合者数四，自辰至午，世充兵始退。世民纵兵乘之，直抵城下，俘斩七千人，遂围之。骠骑将军段志玄与世充兵力战，深入，马倒，为世充兵所擒，两骑夹持其髻，〔骠，匹妙翻。骑，奇寄翻。髻，古诣翻。〕将渡洛水，志玄踊身而奋，二人俱坠马，志玄驰归，追者数百骑，不敢逼。
初，骠骑将军王怀文为唐军斥候，为世充所获，世充欲慰悦之，引置左右。壬寅，世充出右掖门，〔东都城南面三门，中曰端门，左曰左掖门，右曰右掖门，洛水径其前，有天津、永济、中桥三桥。〕临洛水为陈，怀文忽引槊刺世充，世充衷甲，槊折不能入，〔刺，七亦翻。折，而设翻。〕左右猝出不意，皆愕眙不知所为。怀文走趣唐军，〔眙，丑吏翻。趣，七喻翻，又逡须翻。〕至写口，〔洛城中水于此写放以流其恶，因名之为写口。〕追获，杀之。世充归，解去衷甲，〔去，羌吕翻。〕袒示群臣曰：「怀文以槊刺我，卒不能伤，〔卒，子恤翻。〕岂非天所命乎！」
先是御史大夫郑颋不乐仕世充，多称疾不预事，〔郑颋，李密之臣，为世充所获，疾其多诈，故不乐仕焉。先，悉荐翻。颋，他鼎翻。乐，音洛。〕至是谓世充曰：「臣闻佛有金刚不坏身，陛下真是也。臣实多幸，得生佛世，愿弃官削发为沙门，服勤精进，以资陛下之神武。」〔诡辞以求去。〕世充曰：「国之大臣，声望素重，一旦入道，将骇物听。俟兵革休息，当从公志。」颋固请，不许。退谓其妻曰：「吾束发从官，志慕名节，〔束发，谓幼小总角时也。〕不幸遭遇乱世，流离至此，侧身猜忌之朝，累足危亡之地，〔直遥翻。累，力委翻。〕智力浅薄，无以自全，人生会有死，早晚何殊，姑从吾所好，〔好，呼到翻。〕死亦无憾。」遂削发被僧服。〔被，皮义翻。〕世充闻之，大怒曰：「尔以我为必败，欲苟免邪﹖〔邪，音耶。〕不诛之，何以制众！」遂斩颋于市。颋言笑自若，观者壮之。
诏赠王怀文上柱国、朔州刺史。〔朔州，隋之马邑郡。〕
9并州安抚使唐俭密奏：「真乡公李仲文与妖僧志觉有谋反语，〔真乡县公也。西魏置真乡县，时属绥州。使，疏吏翻。妖，于骄翻。〕又娶陶氏之女以应桃李之谣。谄事可汗，甚得其意，可汗许立为南面可汗；〔可，从刊入声。汗，音寒。〕乃在并州，赃贿狼藉。」上命裴寂、陈叔达、萧瑀杂鞫之。〔瑀，音禹。〕乙巳，仲文伏诛。
10庚戌，王泰弃河阳走，〔去年七月，世充使泰守河阳。〕其将赵敻等以城来降。〔将，即翻。敻，休正翻。降，户江翻。〕别将单雄信、裴孝达与总管王君廓相持于洛口，〔单，慈浅翻。〕秦王世民帅步骑五千援之，至轘辕，雄信等遁去，君廓追败之。〔轘，音环。败，补迈翻。〕
11壬子，延州总管段德操击刘仚成，破之，〔仚，许延翻。〕斩首千余级。
13秦王世民围洛阳宫城，城中守御甚严，大禄飞石重五十斤，掷二百步，〔禄，与炮同，匹貌翻。〕八弓弩箭如车辐，镞如巨斧，射五百步。〔八弓弩，八弓共一絭也，如古连弩，今之划车弩，亦其类也。辐，音福。〕世民四面攻之，昼夜不息，旬余不克。城中欲翻城者凡十三辈，皆不果发而死。唐将士皆疲弊思归，总管刘弘基等请班师，世民曰：「今大举而来，当一劳永逸。东方诸州已望风款服，唯洛阳孤城，势不能久，功在垂成，柰何弃之而去！」乃下令军中曰：「洛军未破，师必不还，〔还，从宣翻。〕敢言班师者斩！」众乃不敢复言。〔复，扶又翻。〕上闻之，亦密敕世民使还，世民表称洛阳必可克，又遣参谋军事封德彝入朝面论形势。〔参谋之官，盖始于此。朝，直遥翻。〕德彝言于上曰：「世充得地虽多，率皆羁属，〔言羁縻属之而已。〕号令所行，淮洛阳一城而已，智尽力穷，克在朝夕。今若旋师，贼势复振，〔复，扶又翻，又音如字。〕更相连结，后必难图！」上乃从之。世民遗世充书，〔遗，于季翻。〕谕以祸福；世充不报。
14戊午，王世充郑州司兵沈悦遣使诣左武候大将军李世绩请降。〔李世绩时屯管城。使，疏吏翻。降，户江翻。〕左卫将军王君廓夜引兵袭虎牢，〔王君廓时屯洛口。〕悦为内应，遂拔之，获其荆王行本及长史戴冑。〔长，知两翻。〕悦，君理之孙也。〔沈君理仕陈为仆射。〕
资治通鉴卷第一百八十九
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪五〔起重光大荒落（辛巳）三月，尽十二月，不满一年。〕
高祖神尧大圣光孝皇帝中之中
武德四年〔（辛巳、六二一）〕
1三月，庚申，以靺鞨渠帅突地稽为燕州总管。〔靺鞨有七种，粟末靺鞨居最南，本附高丽。隋炀帝初，其渠帅突地稽率其部来降，取之柳城。新志曰：隋于营州之境汝罗故城置辽西郡，以处靺鞨降人；武德元年曰燕州。「突地稽」，隋书作「度地稽。」帅，所类翻。靺，音末。鞨，音曷。燕，因肩翻。〕
2太子建成获稽胡千余人，释其酋帅数十人，〔酋，才由翻。帅，所类翻。〕授以官爵，使还，招其余党，刘仚成亦降。〔仚，许延翻。降，户江翻；下同。〕建成诈称增置州县，筑城邑，命降胡年二十以上皆集，以兵围而杀之，死者六千余人，〔考异曰：实录，前言四千余户，后云六千余计，盖前言户，后言口也。〕仚成觉变，亡奔梁师都。
3行军总管刘世让攻窦建德黄州，拔之。〔黄州阙。〕洺州严备，世让不得进。会突厥将入寇上召世让还。
窦建德所署普乐令平恩程名振来降，上遥除名振永宁令，〔新志：平恩县属洺州；又所领鸡泽县有普乐县，窦建德平后，废入鸡泽。永宁县属洛州；本熊耳，义宁二年更名，时属熊州。按旧书除名振永年令。此承新书之误。永年，汉广平县也，隋仁寿元年，改曰永年，带洺州。旧志曰：永年，本汉曲梁县地。杜佑曰：洺州，春秋赤狄之地。洺，弥并翻。厥，九勿翻。还，从宣翻，又音如字。乐，音洛。〕使将兵徇河北。名振夜袭邺，〔旧志：邺县属相州，后魏于邺置相州；周末尉迟迥既平，乃焚邺，以安阳为相州理所。炀帝复于邺故都大慈寺置邺县。将，即亮翻。〕俘其男女千余人。去邺八十里，阅妇人乳有湩者，九十余人，悉纵遣之，邺人感其仁，为之饭僧。〔湩，竹用翻；乳汁。为，于伪翻。饭，扶晚翻。〕
4突厥颉利可汗承父兄之资，〔颉利者，启民之子，始毕、处罗之弟。厥，九勿翻。可，从刊入声。汗，音寒。〕士马雄盛，有凭陵中国之志。妻隋义成公主，公主从弟善经，〔从，才用翻。〕避乱在突厥，与王世充使者王文素共说颉利曰：〔使，疏吏翻；下同。说，式芮翻。〕「昔启民为兄弟所逼，脱身奔隋，赖文皇帝之力，有此土宇，〔事见隋文帝纪。〕子孙享之。今子非文皇帝子孙，可汗宜奉杨政道以伐之，〔杨政道时居定襄。〕以报文皇帝之德。」颉利然之。上以中国未宁，待突厥甚厚，而颉利求请无厌，〔厌，于盐翻。〕言辞骄慢。甲戌，突厥寇汾阴。〔汾阴县本属蒲州，时为泰州治所。〕
5唐兵围洛阳，掘堑筑垒而守之。〔堑，七艳翻。〕城中乏食，绢一匹直粟三升，布十匹直盐一升，服饰珍玩，贱如土芥。民食草根木叶皆尽，相与澄取浮泥，投米屑作饼食之，皆病，身肿脚弱，死者相枕倚于道。〔枕，职任翻。〕皇泰主之迁民入宫城也，〔见一百八十三卷隋义宁元年四月。〕凡三万家，至是无三千家。虽贵为公卿，糠核不充，〔孟康曰：核，麦糠中不破者也。晋灼曰：核，音纥。京师人谓粗屑为纥头。〕尚书郎以下，亲自负戴，〔负以肩背，戴以首。〕往往馁死。
窦建德使其将范愿守曹州，〔将，即亮翻；下同。〕悉发孟海公、徐圆朗之众，西救洛阳。至滑州，王世充行台仆射韩洪开门纳之。己卯，军于酸枣。〔酸枣县隋属郑州，此时属东梁州。〕
6壬午，突厥寇石州，〔石州，隋之离石郡。〕刺史王集击却之。
7窦建德陷管州，杀刺史郭士安；又陷荥阳、阳翟等县，〔荥阳县属郑州。阳翟县，隋属汝州，时属嵩州。〕水陆并进，泛舟运粮，泝河西上。〔上，时掌翻。〕王世充之弟徐州台世辩〔徐州，隋之彭城郡。〕遣其将郭士衡将兵数千会之，〔将，即亮翻。〕合十余万，号三十万，军于成皋之东原，筑宫板渚，〔成皋即虎牢；东原即东广武。水经：河水过成皋而东，合汜水，又东径板城北。注云：有津，谓之板城渚口。〕遣使与王世充相闻。
先是，建德遗秦王世民书，〔使，疏吏翻。先，悉荐翻。遗，于伪翻。〕请退军潼关，返郑侵地，复修前好。〔好，呼到翻。〕世民集将佐议之，〔将，即亮翻。〕皆请避其锋，郭孝恪曰：「世充穷蹙，垂将面缚，建德远来助之，此天意欲两亡久之也。宜据武牢之险以拒之，〔唐讳虎，改虎牢为武牢。〕伺间而动，破之必矣！」〔间，古苋翻。〕记室薛收曰：「世充保据东都，府库充实，所将之兵，皆江、淮精锐，即日之患，但乏粮食耳。以是之故，为我所持，求战不得，守则难久。建德亲帅大众，远来赴援，〔帅，读曰率。〕亦当极其精锐。若【章：十二行本「若」上有「致死于我」四字；乙十一行本同；孔本同；张校同；退斋校同。】纵之至此，两寇合从，〔从，子容翻。〕转河北之粟以馈洛阳，则战争方始，偃兵无日，混一之期，殊未有涯也。今宜分兵守洛，深沟高垒，世充出兵，慎勿与战，大王亲帅骁锐，先据成皋，〔帅，读曰率。骁，坚尧翻。〕厉兵训士，以待其至，以逸待劳，决可克也。建德既破，世充自下，不过二旬，两主就缚矣！」世民善之。收，道衡之子也。〔薛道衡为隋炀帝所杀。隋之伐陈，道衡知其必克。收之识时审势，盖有父风。〕萧瑀、屈突通、封德彝皆曰：「吾兵疲老，世充凭守坚城，未易猝拔，〔瑀，音禹。屈，居勿翻。易，以豉翻；下同。〕建德席胜而来，锋锐气盛，吾腹背受敌，非完策也，不若退保新安，以承其弊。」世民曰：「世充兵摧食尽，上下离心，不烦力攻，可以坐克。建德新破海公，将骄卒惰，吾据武牢，扼其咽喉。〔将，即亮翻；下同。咽，音烟。〕彼若冒险争锋，吾取之甚易。〔易，弋豉翻。〕若狐疑不战，旬月之间，世充自溃。城破兵强，气势自倍，一举两克，在此行矣。若不速进，贼入武牢，诸城新附，必不能守；两贼并力，其势必强，何弊之承！吾计决矣！」通等又请解围据险以观其变，世民不许。中分麾下，使通等副齐王元吉围守东都，世民将骁勇三千五百人东趣武牢。〔骁，坚尧翻。趣，七喻翻，又逡须翻。〕时正昼出兵，历北邙，抵河阳，趋巩而去。〔巩在东都之东一百一十里。时世民大军，据都城西北以临世充而围之，故出兵向武牢，历北邙，抵河阳而趋巩。趋，与趣同，音七喻翻。〕王世充登城望见，莫之测也，竟不敢出。
癸未，世民入武牢；甲申，将骁骑五百，出武牢东二十余里，觇建德之营。〔觇，丑廉翻，又丑艳翻。〕缘道分留从骑，〔从，才用翻；下同。〕使李世绩、程知节、秦叔宝分将之，伏于道旁，纔余四骑，与之偕进。世民谓尉迟敬德曰。〔骑，奇寄翻。尉，纡勿翻。〕「吾执弓矢，公执槊相随，〔槊，色角翻。〕虽百万众若我何！」又曰：「贼见我而还，上策也。」〔还，从宣翻。〕去建德营三里所，建德游兵遇之，以为斥候也。世民大呼曰：「我秦王也。」引弓射之，〔呼，火故翻。射，而亦翻；下同。〕毙其一将。〔将，即亮翻。〕建德军中大惊，出五六千骑逐之，从者咸失色。〔从，才用翻。〕世民曰：「汝弟前行，吾自与敬德为殿。」〔弟，大计翻，但也。汉书多用此弟字，可考也。殿，丁练翻。〕于是按辔徐行，追骑将至，则引弓射之，辄毙一人。追者惧而止，止而复来，〔复，扶又翻；下同。〕如是再三，每来必有毙者，世民前后射杀数人，敬德杀十许人，追者不敢复逼。世民逡巡稍却以诱之，〔逡，七荀翻。诱，音酉；下同。〕入于伏内，世绩等奋击，大破之，斩首三百余级，获其骁将殷秋、石瓒以归。〔瓒，藏旱翻。〕乃为书报建德，谕以「赵、魏之地，久为我有，为足下所侵夺。但以淮安见礼，公主得归，故相与坦怀释怨。〔武德二年，窦建德尽取赵、魏，虏淮安王神通及同安公主，待淮安以客礼，次年八月，遣公主归。〕世充顷与足下修好，已尝反复，〔武德二年，王、窦结好；世充篡，建德绝之，寻有疆埸之争。好，呼到翻。〕今亡在朝夕，更饰辞相诱，足下乃以三军之众，仰哺他人，千金之资，坐供外费，〔兵法曰：兴师十万，日费千金。〕良非上策。今前茅相遇，彼遽崩摧，〔左传：随武子曰：「前茅虑无。」杜预注云：军行前有斥候碯伏。茅，明也，备虑有无也。或曰：以茅为旌识。〕郊劳未通，能无怀愧。〔古者诸侯相见有郊劳之礼。言建德来救世充，阻于唐兵，使命不得通也。劳，力到翻。〕故抑止锋锐，冀闻择善，〔欲使之择善而从。〕若不获命，恐虽悔难追。」
8立秦王世民之子泰为卫王。
9夏，四月，己丑，丰州总管张长逊入朝。时言事者多云，长逊久居丰州，〔张长逊，隋末守丰州，唐兴来降，至是入朝。丰州至长安二千六百六里。朝，直遥翻；下同。〕为突厥所厚，非国家之利。〔厥，九勿翻。〕长逊闻之，请入朝，上许之。会太子建成北伐稽胡，长逊帅所部会之，因入朝，拜右武侯将军。〔帅，读曰率；下同。〕益州行台左仆射窦轨师巴、蜀兵来会秦王，击王世充；以长逊检校益州行台右仆射。
10己亥，突厥颉利可汗寇鴈门，李太恩击走之。〔可，从刊入声。汗，音寒。〕
11壬寅，王世充骑将杨公卿、单雄信引兵出战，〔骑，奇寄翻。将，即亮翻。单，音善。〕齐王元吉击之，不利，行军总管卢君谔战死。
12太子还长安
13王世充平州刺史周仲隐以城来降。〔洛州河阴县，古平阴也。王世充当于此置平州。降，户江翻。〕
14戊申，突厥寇并州。初，处罗可汗与刘武周相表里，寇并州；上遣太常卿郑元暃往谕以祸福，处罗不从。未几，处罗遇疾卒，〔处，昌吕翻。暃，殊玉翻。几，居岂翻。卒，子恤翻。考异曰：旧书郑元暃传作「叱罗可汗」。今从实录。〕国人疑元暃毒之，留不遣。上又遣汉阳公緕赂颉利可汗以金帛，颉利欲令緕拜，緕不从，亦留之。〔緕，古回翻。〕又留左骁卫大将军长孙顺德。〔骁，坚尧翻。长，知两翻。〕上怒，亦留其使者。緕，孝恭之弟也。〔孝恭时镇夔州。〕
15甲寅，封皇子元方为周王，元礼为郑王，元嘉为宋王，元则为荆王，元茂为趣王。
16窦建德迫于武牢不得进，留屯累月，〔考异曰：旧书，停留七十余日；新书，六十余日。按二月戊午，沈悦始以武牢降唐，至五月己未，建德败，纔六十二日。若沈悦今日降唐，明日建德即至，亦不能自固。又吴兢太宗勋史：「三月己卯，建德率兵十二万次于酸枣。」去败纔四十一日，故但云「留屯累月」。〕战数不利，〔数，所角翻。〕将士思归。丁巳，秦王世民遣王君廓将轻骑千余抄其粮运，〔抄，楚交翻。〕又破之，获其大将军张青特。
凌敬言于建德曰：「大王悉兵济河，攻取怀州、河阳，使重将守之，更鸣鼓建旗，踰太行，入上党，〔行，户刚翻。〕徇汾、晋，趣蒲津，〔趣，七喻翻。〕如此有三利：一则蹈无人之境，取胜可以万全；二则拓地收众，形势益强；三则关中震骇，郑围自解。为今之策，无以易此。」〔凌敬之策善矣。当是时，洛城危急，秦王定计而坚守之，盖计日而收功；吾恐建德未得至蒲州，洛城已破矣。〕建德将从之，而王世充遣使告急相继于道，王琬、长孙安世朝夕涕泣，请救洛阳，〔使，疏吏翻。长，知两翻。〕又阴以金玉啖建德诸将，以挠其谋。〔啖，徒滥翻。将，即亮翻。挠，奴巧翻，又奴教翻。〕诸将皆曰：「凌敬书生，安知战事，其言岂可用也！」建德乃谢敬曰：「今众心甚锐，天赞我也，因之决战，必将大捷，不得从公言。」敬固争之，建德怒，令扶出。〔令，力丁翻。〕其妻曹氏谓建德曰：「祭酒之言不可违也。〔凌敬盖为建德国子祭酒。〕今大王自滏口乘唐国之虚，连营渐进以取山北，〔建德都洺州，时在山南，并、代、汾、晋山北也。滏，音釜。〕又因突厥西抄关中，唐必还师自救，〔厥，九勿翻。抄，楚交翻。还，从宣翻，又音如字。〕郑围何忧不解！若顿兵于此，老师费财，欲求成功，在于何日﹖」建德曰：「此非女子所知！吾来救郑，郑今倒悬，亡在朝夕，吾乃舍之而去，是畏敌而弃信也，不可。」
谍者告曰：「建德伺唐军刍尽，牧马于河北，将袭武牢。」〔谍，达协翻。伺，相吏翻。〕五月，戊午，秦王世民北济河，南临广武，〔此西广武也。〕察敌形势，因留马千余匹，牧于河渚以诱之，〔诱，音酉。〕夕还武牢。己未，建德果悉众而至，〔此所谓善战者，因其势而利导之也。〕自板渚出牛口置陈，北距大河，西薄汜水，南属鹊山，〔水经注：汜水南出浮戏山，亦谓之方山，北径虎牢城东，又北流注于河。陈，读曰阵；下同。汜，音祀。属，之欲翻。〕亘二十里，鼓行而进。诸将皆惧，〔将，即亮翻。惧其众也。〕世民将数骑升高丘而望之，〔将，音如字，领也。骑，奇寄翻。〕谓诸将曰：「贼起山东，未尝见大敌，今度险而嚣，〔嚣，虚骄翻，喧也。〕是无纪律，逼城而陈，有轻我心；我按甲不出，彼勇气自衰，陈久卒饥，势将自退，〔所谓以计稽之也。〕追而击之，无不克者。与公等约，甫过日中，必破之矣！」〔甫，始也，纔也。〕建德意轻唐军，遣三百骑涉汜水，距唐营一里所止。遣使与世民相闻曰：「请选锐士数百与之剧。」〔汜，音祀。使，疏吏翻。剧，戏也；今俗谓戏为则剧。〕世民遣王君廓将长槊二百以应之，〔槊，色角翻。〕相与交战，乍进乍退，两无胜负，各引还。〔还，从宣翻，又音如字。〕王琬乘隋炀帝骢马，〔炀，余尚翻。马青白曰骢。〕铠仗甚鲜，迥出陈前以夸众。〔铠，可亥翻。迥，户顶翻。陈，读曰阵。〕世民曰：「彼所乘真良马也！」尉迟敬德请往取之，世民止之曰：「岂可以一马丧猛士。」〔尉，纡勿翻。丧，息浪翻。〕敬德不从，与高甑生、梁建方三骑直入其陈，擒琬，引其马驰归，众无敢当者。〔骑，奇寄翻。〕世民使召河北马，待其至乃出战。
建德列陈，自辰至午，士卒饥倦，皆坐列，〔杜预曰：士皆坐列，言无鬬志。〕又争饮水，逡巡欲退。〔逡，七伦翻。〕世民命宇文士及将三百骑经建德陈西，驰而南上，〔所以尝敌也。将，即亮翻，又音如字。骑，奇寄翻；下同。上，时掌翻。〕戒之曰：「贼若不动，尔宜引归，动则引兵东出。」士及至陈前，陈果动，世民曰：「可击矣！」时河渚马亦至，乃命出战。世民帅轻骑先进，〔帅，读曰率；下同。〕大军继之，东涉汜水，直薄其陈。〔薄，迫也。〕建德群臣方朝谒，唐骑猝来，朝臣趋就建德，建德召骑兵使拒唐兵，骑兵阻朝臣不得过，建德挥朝臣令却，〔朝，直遥翻。〕进退之间，唐兵已至，建德窘迫，退依东陂。窦抗引兵击之，战小不利。世民帅骑赴之，所向皆靡。淮阳王道玄挺身陷陈，直出其后，复突陈而归，〔窘，渠陨翻。复，扶又翻，又音如字。〕再入再出，飞矢集其身如猬毛，〔猬，于贵翻；虫似豪猪而小。尔雅曰：汇毛刺是也。〕勇气不衰，射人，皆应弦而仆。世民给以副马，使从己。于是诸军大战，尘埃涨天。世民帅史大柰、程知节、秦叔宝、宇文歆等卷旆而入，〔歆，许今翻。卷，读曰卷。〕出其陈后，〔陈，读曰阵。〕张唐旗帜，〔帜，昌志翻。〕建德将士顾见之，大溃，〔将，即亮翻。〕追奔三十里，斩首三千余级。建德中槊，〔中，竹仲翻。槊，色角翻。〕窜匿于牛口渚。车骑将军白士让、杨武威逐之，建德坠马，士让授槊欲刺之，〔骑，奇寄翻。援，于元翻。刺，七亦翻。〕建德曰：「勿杀我，我夏王也，能富贵汝。」〔言得我以献则富贵也。夏，户雅翻。〕武威下擒之，〔下马擒之也。〕载以从马，〔从，才用翻。〕来见世民。世民让之曰：「我自讨王世充，何预汝事，而来越境，犯我兵锋！」建德曰：「今不自来，恐烦远取。」建德将士皆溃去，所俘获五万人，世民即日散遣之，使还乡里。
封德彝入贺，世民笑曰：「不用公言，得有今日。智者千虑，不免一失乎！」〔用李左车之言。〕德彝甚惭。
建德妻曹氏与左仆射齐善行将数百骑遁归洺州。〔洺，弥并翻。〕
甲子，世充偃师，巩县皆降。
乙丑，以太子左庶子郑善果为山东道抚慰大使。〔降，户江翻；下同。使，疏吏翻。〕
世充将王德仁弃故洛阳城而遁，〔此汉、魏故都之城也。〕亚将赵季卿以城降。秦王世民囚窦建德、王琬、长孙安世、郭士衡等至洛阳城下，以示世充。世充与建德语而泣，仍遣安世等入城言败状。世充召诸将议突围，南走襄阳，〔欲走襄阳就王弘烈、王泰。走，音奏。〕诸将皆曰：「吾所恃者夏王，夏王今已为擒，虽得出，终必无成。」〔考异曰：旧书世充传云：「诸将皆不答。」今从河洛记。〕丙寅，世充素服帅其太子、群臣、二千余人诣军门降。〔帅，读曰率。降，户江翻。〕世民礼接之，世充俯伏流汗。世民曰：「卿常以童子见处，〔处，昌吕翻。〕今见童子，何恭之甚邪﹖」〔邪，音耶。〕世充顿首谢罪。于是部分诸军，〔分，扶问翻。〕先入洛阳，分守市肆，禁止侵掠，无敢犯者。
丁卯，世民入宫城，命记室房玄龄先入中书、门下省，收隋图籍制诏，已为世充所毁，无所获。命萧瑀、窦轨等封府库，收其金帛，颁赐将士。〔瑀，音禹。将，即亮翻。〕收世充之党罪尤大者段达、王隆、崔洪丹、薛德音、杨汪、孟孝义、单雄信、杨公卿、郭什柱、郭士衡、董叡、张童儿、王德仁、朱粲、郭善才等十余人斩于洛水之上。〔单，慈浅翻。新书云：薛德音以移檄慢逆，崔弘丹以造弩多伤士，前诛之；次收段达等斩洛渚上。温公避国讳，改弘丹为洪丹。郭什柱意当作「什住」。〕初，李世绩与单雄信友善，誓同生死。及洛阳平，世绩言雄信骁健绝伦，〔骁，坚尧翻。〕请尽输己之官爵以赎之，世民不许。〔考异曰：旧传云：「高祖不许。」按太宗得洛城即诛雄信，何尝禀命于高祖，盖太宗时史臣叙高祖时事，有诛杀不厌众心者，皆称高祖之命，掩太宗之失，如屠夏县之类皆是也。〕世绩固请不能得，涕泣而退。雄信曰：「我固知汝不办事。」世绩曰：「吾不惜余生，与兄俱死；但既以此身许国，事无两遂。且吾死之后，谁复视兄之妻子乎﹖」〔复，扶又翻。〕乃割股肉以啖雄信，曰：「使此肉随兄为土，庶几不负昔誓也！」〔几，居希翻。〕士民疾朱粲残忍，竞投瓦砾击其尸，须臾如耱。〔砾，郎击翻。〕囚韦节、杨续、长孙安世等十余人送长安。〔长孙之长，知两翻。〕士民无罪为世充所囚者，皆释之，所杀者祭而诔之。〔古者卿大夫殁，则君命有司累其功德，为文以哀之，曰诔。今诔之者，哀其无罪而死也。诔，鲁水翻。〕
初，秦王府属杜如晦叔父淹事王世充。淹素与如晦兄弟不协，谮如晦兄杀之，又囚其弟楚客，饿几死，〔几，居依翻，又音祁。〕楚客终无怨色。及洛阳平，淹当死，楚客涕泣请如晦救之，如晦不从。楚客曰：「曩者叔已杀兄，今兄又杀叔，一门之内，自相残而尽，岂不痛哉！」欲自刭，〔刭，古顶翻。〕如晦乃为之请于世民，淹得免死。〔为，于伪翻。〕
秦王世民坐阊阖门，〔晋都洛阳，其城西面北来第三门曰阊阖。隋营新都，唐六典所载都城、皇城、宫城，苑城诸门，皆无阊阖，盖唐改之也。阖，户腊翻。〕苏威请见，称老病不能拜。世民遣人数之曰：〔见，贤遍翻。数，所具翻，又所主翻。〕「公隋室宰相，危不能扶，使君弒国亡。见李密、王世充皆拜伏舞蹈。今既老病，无劳相见。」及至长安，又请见，不许。既老且贫，无复官爵，卒于家，年八十二。〔史言苏威之寿不若早夭。卒，子恤翻。〕
秦王世民观隋宫殿，叹曰：「逞侈心，穷人欲，无亡得乎！」命撤端门楼，焚干阳殿，毁则天门及阙；〔唐六典：东都皇城南面三门，中曰端门。干阳殿，唐后于此起干元殿。宫城南面三门，中曰应天门，盖隋之则天门也。唐六典曰：毁建国门。隋志：东都城南面二门，正南曰建国。〕废诸道场，城中僧尼，留有名德者各三十人，余皆返初。〔返初服也。尼，女夷翻。〕
17前真定令周法明，〔真定县，隋带恒山郡，唐改郡为恒州。〕法尚之弟也，〔周法尚自陈入隋为将。〕隋末结客，袭据黄梅，〔隋志：黄梅县旧曰永兴，开皇初改曰新蔡，十八年改曰黄梅，因黄梅山以名县也。刘昫曰：黄梅，汉蕲春县地，宋分置新蔡郡，隋为县，属蕲春郡。〕遣族子孝节攻蕲春，〔蕲春，汉县，属江夏郡，吴为蕲春郡，晋改为西阳，又改为蕲阳，梁改曰蕲水，后齐改曰齐昌，隋开皇十八年复曰蕲春，带郡。蕲，音渠之翻。〕兄子绍则攻安陆，〔安陆，汉县，属江夏郡。宋分置安陆郡，梁置南司州，西魏置安州，隋复为安陆郡。〕子绍德攻沔阳，〔沔阳，汉竟陵县地，属江夏郡，后周置复州，大业初，改沔州，寻改为沔阳郡。沔，弥兖翻。〕皆拔之。庚午，以四郡来降。〔降，户江翻；下同。〕
18壬申，齐善行以洺、相、魏等州来降。〔洺，音名。相，息亮翻。考异曰：革命记云：「五月七日，善行等至洺州。」实录云「壬申，洺、相、魏等州降」者，盖降使到之日也。月末又云「裴矩等以八玺降」，盖玺到之日也。〕时建德余众走至洺州，欲立建德养子为主，征兵以拒唐；又欲剽掠居民，还向海隅为盗。善行独以为不可，曰：「隋末丧乱，〔剽，匹妙翻。丧，息浪翻；下同。〕故吾属相聚草野，苟求生耳。以夏王之英武，平定河朔，士马精强，一朝为擒，易如反掌，岂非天命有所属，〔夏，户雅翻。易，以豉翻。属，之欲翻。〕非人力所能争邪！〔邪，音耶。〕今丧败如此，守亦无成，逃亦不免，等为亡国，岂可复遗毒于民！〔复，扶又翻。〕不若委心请命于唐，必欲得缯帛者，〔缯，慈陵翻。〕当尽散府库之物，勿复残民也！」〔复，扶又翻。〕于是运府库之帛数十万段，置万春宫东街，〔万春宫，窦建德所筑。〕以散将卒，凡三昼夜乃毕。〔将，即亮翻。〕仍布兵守坊巷，得物者即出，无得更入人家。士卒散尽，然后与仆射裴矩、行台曹旦、帅其百官，奉建德妻曹氏及传国八玺并破宇文化及所得珍宝请降于唐。〔武德二年，建德破化及，得八玺及珍宝。帅，读曰率。玺，斯氏翻。降，户江翻。〕上以善行为秦王左二护军，〔秦王所统置左三府、右三府，各有统军、护军。〕仍厚赐之。
初，窦建德之诛宇文化及也，隋南阳公主有子曰禅师，建德虎贲郎将于士澄问之曰：〔何承天姓苑有于姓，今浙间有此姓。禅，市连翻。贲，音奔。将，即亮翻。于，如字。〕「化及大逆，兄弟之子皆当从坐，若不能舍禅师，当相为留之。」〔为，于伪翻。〕公主泣曰：「虎贲既隋室贵臣，〔按隋书帝纪，大业初，造龙舟，于士澄已为上仪同，往江南采木。〕兹事何须见问。」建德竟杀之。公主寻请为尼。及建德败，公主将归长安，与宇文士及遇于洛阳，士及请与相见，公主不可。士及立于户外，请复为夫妇。公主曰：「我与君仇家，今所以不手刃君者，但谋逆之日，察君不预知耳。」诃令速去。〔诃，虎何翻。〕士及固请，公主怒曰：「必欲就死，可相见也。」士及知不可屈，乃拜辞而去。
19乙亥，以周法明为黄州总管。〔黄州，治黄冈县，汉江夏郡西陵县地，齐曰南安，又置齐安郡，隋置黄州，寻改永安郡。〕
20戊寅，王世充徐州行台杞王世辩以徐、宋等三十八州诣河南道安抚大使任緕请降；〔使，疏吏翻。任，音壬。緕，古回翻。降，户江翻。〕世充故地悉平。
21窦建德博州刺史冯士羡〔隋志：武阳郡聊城县，开皇十六年置博州。〕复推淮安王神通为慰抚山东使，徇下三十余州；建德之地悉平。
22己卯，代州总管李大恩击苑君璋，破之。
23突厥寇边，长平靖王叔良督五将击之，叔良中流矢；〔厥，九勿翻。将，即亮翻。中，竹仲翻。〕师旋，六月，戊子，卒于道。〔卒，子恤翻。〕
24戊戌，孟海公余党蒋善合以郓州，孟噉鬼以曹州来降。〔郓州，隋之东平郡。曹州，隋之济阴郡。郓，音运。噉，徒滥翻。降，户江翻。〕噉鬼，海公之从兄也。〔从，才用翻。〕
25庚子，营州人石世则执总管晋文衍，〔营州，隋志之辽西郡。〕举州叛，奉靺鞨突地稽为主。〔靺，音末。鞨，音曷。〕
26黄州总管周法明攻萧铣安州，拔之，〔萧铣盖亦置安州于隋安陆郡界。〕获其总管马贵迁。
27乙巳，以右骁卫将军盛彦师为宋州总管，安抚河南。〔骁，坚尧翻。〕
28乙卯，海州贼帅臧君相以五州来降，拜海州总管。〔海州，隋志之东海郡。宋白曰：魏武定七年置海州。帅，所类翻。〕
29秋，七月，庚申，王世充行台王弘烈、王泰、左仆射豆卢行褒、右仆射苏世长以襄州来降。〔襄州，隋志之襄阳郡。宋白曰：襄州，春秋谷、邓、鄾、卢、罗、鄀之地，秦为南阳郡地，魏置襄阳郡，以其地在襄山之阳也。江左置雍州，西魏改襄州。〕上与行褒、世长皆有旧，先是，屡以书招之，〔先，悉荐翻。〕行褒辄杀使者；既至长安，上诛行褒而责世长。世长曰：「隋失其鹿，天下共逐之。陛下既得之矣，岂可复忿同猎之徒，问争肉之罪乎！」〔使，疏吏翻。复，扶又翻。〕上笑而释之，以为谏议大夫。〔考异曰：旧本纪及唐历年代记、唐会要皆云五年六月，置谏议大夫。按世长自谏议历陕州长史、天策府军谘祭酒，四年十一月，已预十八学士。据旧职官志，四年，置谏议大夫，今从之。余按唐六典，秦、汉曰谏大夫，光武加议字。北齐集书省置谏议大夫七人，隋氏门下省亦置谏议大夫七人。四年以前，唐未及置，今始置之耳。〕尝从校猎高陵，〔如淳曰：合军聚众，有幡校击鼓也。周礼，校人，掌王田猎之马，故谓之校猎。师古曰：如说非也。此校，谓以木相贯穿为阑校耳。校人职云，六厩成校。是则以遮阑为义也。校猎者，大为阑校，以遮禽兽而猎取也。军之幡旗虽有校名，本因部校，此无豫也。原父曰：予谓校读如「犯而不校」，亦竞逐猎也。高陵县属京兆府。〕大获禽兽，上顾群臣曰：「今日畋，乐乎﹖」世长对曰：「陛下游猎，薄废万机，不满十旬，未足为乐！」〔乐，音洛。〕上变色，既而笑曰：「狂态复发邪﹖」〔复，扶又翻。邪，音耶。〕对曰：「于臣则狂，于陛下甚忠。」尝侍宴披香殿，〔程大昌雍录：庆善宫有披香殿。又云：庆善宫，高祖旧第也，在武功渭水北。余按下文世长言昔侍于武功，若此殿正在武功旧宅，世长纵是谲谏，不应引以为言，恐此殿不在庆善宫。〕酒酣，谓上曰：「此殿炀帝之所为邪﹖」上曰：「卿谏似直而实多诈，岂不知此殿朕所为，而谓之炀帝乎﹖」对曰：「臣实不知，但见其华侈如倾宫、鹿台，〔纣为倾宫、鹿台。〕非兴王之所为故也。若陛下为之，诚非所宜。臣昔侍陛下于武功，见所居宅仅庇风雨，当时亦以为足。今因隋之宫室，已极侈矣，而又增之，将何以矫其失乎﹖」上深然之。
30甲子，秦王世民至长安。世民被黄金甲，齐王元吉、李世绩等二十五将从其后，铁骑万匹，【章：十二行本「匹」下有「甲士三万人」五字；乙十一行本同；孔本同；张校同。】〔被，皮义翻。将，即亮翻。骑，奇寄翻。〕前后部鼓吹，〔鼓吹，军乐也；汉制，万人将军得之。司马法：军中有鼓笛，所以发壮勇。薛居正曰：义镜问鼓吹十二案，合于何所。答云：周礼，鼓人掌六鼓、四金。汉朝乃有黄门鼓吹。崔豹古今注云：张骞使西域，得摩诃兜勒一曲，李延年增之，分为二十八曲。梁置鼓吹清商令二人。唐又有択鼓、金钲、大鼓、长鸣歌箫、笳、笛，合为鼓吹十二案。吹，昌瑞翻。〕俘王世充、窦建德及隋乘舆、御物献于太庙，〔乘，绳证翻。考异曰：李绩传云：「太宗为上将，绩为下将，与太宗俱服金甲，乘戎辂，告捷于太庙。」今从唐历。〕行饮至之礼以飨之。〔左传：归而令至，以数军实。杜预注曰：饮于庙，以数车徒、器械及所获也。〕
31乙丑，高句丽王建武遣使入贡。〔句，音驹。丽，邻知翻。〕建武，元之弟也。〔高元，见隋纪。〕
32上见王世充而数之，〔数，所具翻，又所主翻。〕世充曰：「臣罪固当诛，然秦王许臣不死。」丙寅，诏赦世充为庶人，与兄弟子侄【章：十二行本「侄」下有「徙」字；乙十一行本同；孔本同。】处蜀；〔处，昌吕翻。〕斩窦建德于市。
33丁卯，以天下略定，大赦百姓，给复一年。〔复，方目翻；下同。〕陕、鼎、函、虢、虞、芮六州，转输劳费，〔陕州，治陕弘农县，杠隋弘农郡，义宁元年曰凤林，领弘农、阌乡、湖城；武德元年曰鼎州，因鼎湖为名。武德三年，以永宁、崤置丞州。又义宁元年，分卢氏、长水、桃林置虢郡，武德元年，曰虢州。义宁元年，以安邑、虞乡、夏置安邑郡，武德元年，曰虞州。二年，以芮城、河北、永乐置芮州。〕幽州管内，久隔寇戎，并给复二年。律、令、格、式，且用开皇旧制。赦令既下，而王、窦余党尚有远徙者，治书侍御史孙伏伽上言：「兵、食可去，信不可去，陛下已赦而复徙之，〔治，直之翻。伽，求加翻。上，时掌翻。去，羌吕翻。复，扶又翻，又音如字。〕是自违本心，使臣民何所凭依。且世充尚蒙宽宥，况于余党，所宜纵释。」〔考异曰：伏伽表云：「今月二日，发云雨之制。」而赦书乃十二日，或脱「十」字也。又云：「常赦所不免，咸赦除之。」今赦无此文，岂实录录赦文不尽欤﹖〕上从之。
王世充以防夫未备，置雍州廨舍。〔按雍录，都城坊里图，雍州廨舍后为京兆府，在光德坊。雍，于用翻。廨，古隘翻。〕独孤机之子定州刺史修德帅兄弟至其所，〔帅，读曰率。〕矫称敕呼郑王；世充与兄世恽趋出，修德等杀之。〔武德二年正月，独孤机兄弟为世充所杀，故修德报仇。恽，于粉翻。考异曰：旧传作「独孤修」，今从河洛记。〕诏免修德官。其余兄弟子侄等于道，亦以谋反诛。
34隋末钱弊滥薄，〔言钱之弊也。〕至裁皮糊纸为之，民间不胜其弊。〔胜，音升。〕至是，初行开元通宝钱，重【章：十二行本「重」上有「径八分」三字；乙十一行本同；孔本同；退斋校同。】二铢四参，〔按汉书律历志：权轻重者不失黍絫。应劭注曰：十黍为絫，十絫为铢。师古曰：絫，孟音来戈翻。此字读亦音累绁之累。二铢四絫，二百四十黍也。「参」当作「絫」，盖笔误也。〕积十钱重一两，轻重大小最为折衷，〔衷，竹仲翻。〕远近便之。命给事中欧阳询撰其文并书，回环可读。〔六典：汉书百官表云：给事中亦加官，所加或博士、大夫、议郎。汉仪注，诸给事中日上朝谒，平尚书奏事，分为左右，以有事殿中，故曰给事中。媿氏或为加官，或为正员。晋氏隶散骑省，宋、齐隶集书省，后周天官府置给事中士；隋曰给事郎，唐曰给事中，属门下省，掌侍奉左右，分判省事。凡百司奏抄，侍中审定，则先读而署之，以驳正违失。撰其文者，撰为八分篆、隶二体。考异曰：薛珰唐圣运图云：「初进蜡样，文德皇后掐一甲，故钱上有甲痕云。」浚璠唐录政要云窦皇后。按时窦皇后已崩，文德皇后未立，今皆不取。〕
35以屈突通为陕东道大行台右仆射，镇洛阳；以淮阳王道玄为洛州总管。李世绩父盖竟无恙而还，诏复其官爵。〔屈，居勿翻。陕，失冉翻。李盖被虏，见一百八十七卷武德二年十月。恙，余亮翻。还，从宣翻。〕窦轨还益州。〔自平洛还。〕轨将兵征讨，或经旬月不解甲。性严酷，将佐有犯，无贵贱立斩之，鞭挞吏民，常流血满庭，所部重足屏息。〔将，即亮翻。重，直龙翻。屏，必郢翻。〕
36癸酉，置钱监于洛、并、幽、益等诸州，秦王世民、齐王元吉赐三炉，裴寂赐一炉，听铸钱。〔赐以官炉也。炉，音炉，炉冶也。〕自余敢盗铸者，身死，家口配没。
37河北既平，上以陈君宾为洺州刺史。将军秦武通等将兵屯洺州，欲使分镇东方诸州；又以郑善果等为慰抚大使，就洺州补山东州县官。
窦建德之败也，其诸将多盗匿库物，及居闾里，暴横为民患，〔洺，弥并翻。将，即亮翻；下同。使，疏吏翻。横，户孟翻。〕唐官吏以法绳之，或加捶挞，〔捶，上橤翻。〕建德故将皆惊惧不安。高雅贤、王小胡家在洺州，欲窃其家以逃，官吏捕之，雅贤等亡命至贝州。〔贝州，隋志之清河郡。〕会上征建德故将范愿、董康买、曹湛及雅贤等，于是愿等相谓曰：「王世充以洛阳降唐，〔降，户江翻。〕其将相大臣段达、单雄信等皆夷灭；〔相，息亮翻。单，慈浅翻。〕吾属至长安，必不免矣。吾属自十年以来，身经百战，当死久矣，今何惜余生，不以之立事。且夏王得淮安王，遇以客礼，〔见一百八十七卷二年十月。夏，户雅翻。〕唐得夏王即杀之。吾属皆为夏王所厚，今不为之报仇，〔为，于伪翻。〕将无以见天下之士！」乃谋作乱，卜之，以刘氏为主吉，因相与之漳南，〔之，往也。旧志，漳南县属贝州，汉之东阳县。隋开皇十八年分枣强、清平二县地，置漳南县于古东阳城。〕见建德故将刘雅，以其谋告之。雅曰：「天下适安定，吾将老于耕桑，不愿复起兵！」〔复，扶又翻。〕众怒，且恐泄其谋，遂杀之。故汉东公刘黑闼，时屏居漳南，〔汉东公，窦建德所封爵也。屏，必郢翻。〕诸将往诣之，告以其谋，黑闼欣然从之。黑闼方种蔬，即杀耕牛与之共饮食定计，聚众得百人。甲戌，袭漳南县据之。〔考异曰：革命记：「七月二十七日，众立黑闼为汉东王，建元天造，即入漳南城，谫县官于狱，发使告贝州及诸镇戍等云：『今汉东王为夏王起义兵于漳南，请军会战。』」今据实录，甲戌，七月十九日。又黑闼陷相州乃称王，改元在五年正月。今不取。〕是时，诸道有事则置行台尚书省，无事则罢之。朝廷闻黑闼作乱，乃置山东道行台于洺州，〔朝，直遥翻。洺，弥并翻。〕魏、冀、定、沧并置总管府。〔沧州，隋志之勃海郡。〕丁丑，以淮安王神通为山东道行台右仆射。
38辛巳，褎州道安抚使郭行方攻萧铣鄀州，拔之。〔「褒州」，当作「襄州」，详见辩误。新志：武德四年以竟陵之乐乡及襄州之率道、上洪置鄀州。上书郡，下书州；竟陵之乐乡，盖萧铣地也。鄀，音若。〕
39孟海公与窦建德同伏诛，戴州刺史孟噉鬼不自安，〔新志：武德四年以曹州之成武，宋州之单父、楚丘置戴州。敢，徒滥翻。〕拔海公之子义以曹、戴二州反，以禹城令蒋善合为腹心；〔禹城县属齐州，隋之祝阿也。新、旧志皆云，天宝元年，改祝阿为禹城。此时未有禹城，当考。又前言蒋善合以郓州来降，此以「禹城令」书之，亦未知为谁所命也。〕善合与其左右同谋斩之。
40八月，丙戌朔，日有食之。
41丁亥，命太子安抚北边。
42丁酉，刘黑闼陷鄃县，〔鄃县，属贝州。鄃，音输。〕魏州刺史权威、〔魏州，隋志之武阳郡。〕贝州刺史戴元祥与战，皆败死，黑闼悉取其余众及器械。窦建德旧党稍稍出归之，众至二千人，为坛于漳南，祭建德，告以举兵之意，自称大将军。诏发关中步骑三千，使将军秦武通、定州总管蓝田李玄通击之；〔蓝田县属雍州。骑，奇寄翻。〕又诏幽州总管李艺引兵会击黑闼。
43癸卯，突厥寇代州，〔厥，九勿翻。〕总管李大恩遣行军总管王孝基拒之，举军皆没。甲辰，进围崞县。〔崞县属代州。崞，音郭。〕乙巳，王孝基自突厥逃归，李大恩众少，〔少，诗沼翻。〕据城自守，突厥不敢逼，月余引去。
44上以南方寇盗尚多，丙午，以左武候将军张镇周为淮南道行军总管，大将军陈智略为岭南道行军总管，镇抚之。
45丁未，刘黑闼陷历亭，〔旧志：历亭，汉东阳地，隋开皇十六年分鄃县置。隋志曰：分武城置。时属贝州。〕执屯卫将军王行敏，使之拜，不可，遂杀之。
46初，洛阳既平，徐圆朗请降，拜兖州总管，〔兖州，隋志之鲁郡。降，户江翻。〕封鲁郡公。刘黑闼作乱，阴与圆朗通谋。上使葛公盛彦师安集河南，行至任城；〔任城县属兖州。任，音壬。〕辛亥，圆朗执彦师，举兵反。黑闼以圆朗为大行台元帅，〔帅，所类翻。〕兖、郓、陈、杞、伊、洛、曹、戴等八州豪右皆应之。圆朗厚礼彦师，使作书与其弟，令举虞城降。〔旧志：虞城县属宋州，隋分下邑县置，时置东虞州。令，力丁翻。〕彦师为书曰：「吾奉使无状，为贼所擒，〔使，疏吏翻；下同。〕为臣不忠，誓之以死；汝善侍老母，勿以吾为念。」圆朗初色动，而彦师自若。圆朗乃笑曰：「盛将军有壮节，不可杀也。」待之如旧。
河南道安抚大使任緕行至未州，属圆朗反，〔宋州治睢阳，时为宋城县。使，疏吏翻。緕，古回翻。属，之欲翻。〕副使柳浚劝緕退保汴州，〔宋州西至汴州二百八十五里。〕緕笑曰：「柳公何怯也！」圆朗又攻陷楚丘，〔楚丘县，后魏之己氏县，隋开皇六年更名，时属戴州。〕引兵将围虞城，緕遣部将崔枢、张公谨自鄢陵帅诸豪右质子百余人守虞城。〔鄢陵县时属洧州。将，即亮翻；下同。鄢，谒晚翻，又于建翻，又音偃。帅，读曰率。质，音致；下同。〕浚曰：「枢与公谨皆王世充将，诸州质子父兄皆反，恐必为变。」緕不应。枢至虞城，分质子使与土人合队共守城。〔合，音合。〕贼稍近，质子有叛者，枢斩其队帅。于是诸队皆惧，〔帅，所类翻；下同。〕各杀其质子，枢不禁，枭其首于门外，遣使白緕。〔枭，坚尧翻。使，疏吏翻。〕緕阳怒曰：「吾所以使与质子俱者，欲招其父兄耳，何罪而杀之！」退谓浚曰：「吾固知崔枢能办此也。县人既杀质子，与贼深仇，吾何患乎！」贼攻虞城，果不克而去。
47初，窦建德以鄱阳崔元逊为深州刺史，〔鄱阳县属饶州。隋开皇十六年，以定州安平置深州，大业初废。近志：武德四年，以定州之安平、瀛州之饶阳置深州，盖窦建德置，而唐因之耳。宋白曰：以州城西故深城名州。〕及刘黑闼反，元逊与其党数十人谋于野，伏甲士于车中，以禾覆其上，〔覆，敷又翻。【章：十二行本「上」下有「诈为农人」四字；乙十一行本同；孔本同；退斋校同。】〕直入听事，〔听，读曰厅。〕自禾中呼噪而出，执刺史裴晞杀之，传首黑闼。
48九月，乙卯，文登贼帅淳于难请降，置登州，以难为刺史。〔文登，本汉牟平县地，后齐置文登县，因文登山而名。隋志，属东莱郡。时置登州兼领莱州之观阳县。降，户江翻；下同。〕
49突厥寇并州，〔厥，九勿翻。并，卑名翻。〕遣左屯卫大将军窦琮等击之。戊午，突厥寇原州，遣行军总管尉迟敬德等击之。〔琮，徂宗翻。尉，纡勿翻。〕
50辛酉，徐圆朗自称鲁王。
51隋末，歙州贼汪华据黟、歙等五州，有众一万，〔歙州，本新安郡，隋平陈置歙州，黟、歙二县属焉。歙，音摄。黟，音伊；刘昫曰：音同硻。县南石墨岭出石墨故也。〕自称吴王。甲子，遣使来降；〔使，疏吏翻。降，户江翻。〕拜歙州总管。
52隋末，弋阳卢祖尚纠合壮士以卫乡里，部分严整，群盗畏之。及炀帝遇弒，乡人奉之为光州刺史；〔弋阳，汉县，南齐为郡，梁置光州。分，扶问翻。〕时年十九，奉表于皇泰主。及王世充自立，祖尚来降，丙子，以祖尚为光州总管。〔考异曰：实录：「丙子，以光州豪右卢祖尚为光州总管。」按旧传，世充自立，祖尚遂举州归款，而实录至此始见之，盖当时止为刺史，至此迁总管耳。〕
53己卯，诏括天下户口。
54徐圆朗寇济州，治中吴伋论击走之。〔济州，隋之济北郡。汉置州刺史，其属有治中从事、别驾从事，自是两官。唐武德元年，改郡太守曰州刺史，郡丞曰别驾，未尝置治中。今书济州治中吴汲论，岂即以别驾为治中邪﹖下文又书徐圆朗昌州治中，盖此时官称犹未定于一。济，子礼翻。〕
55癸未，诏以太常乐工皆前代因罪配没，子孙相承，多历年所，〔所谓乐户也。〕良可哀愍；宜并蠲除为民，〔蠲，吉渊翻。〕且令执事若仕宦入流，〔令，力丁翻。入流者为流内官。〕勿更追集。
56甲申，灵州总管杨师道击突厥，破之。师道，恭仁之弟也。〔杨恭仁时镇凉州。厥，九勿翻。〕
57诏发巴、蜀兵，以赵郡王孝恭为荆湘道行军总管，〔荆州南郡，湘州长沙郡。荆湘道，以南朝荆、湘所部言之；下荆郢道类此。〕李靖摄行军长史，〔长，知两翻。〕统十二总管，自夔州顺流东下；以庐江王瑗为荆郢道行军元帅，【章：十二行本「帅」下有「出襄州道」四字；乙十一行本同；孔本同；张校同；退斋校同。】〔郢州，隋之竟陵郡。瑗，于眷翻。帅，所类翻。〕黔州刺史田世康出辰州道，〔旧志：汉辰阳县，隋改辰阳为辰溪县，仍分置沅陵县。沅陵郡唐改为辰州，以沅陵为理所。黔，音琴。〕黄州总管周法明出夏口道，〔夏口即汉口。夏，户雅翻。〕以击萧铣。是月，孝恭发夔州。时峡江方涨，〔蜀江径三峡，谓之峡江。〕诸将请俟水落进军，〔将，即亮翻；下同。〕李靖曰：「兵贯神速。今吾兵始集，铣尚未知，若乘江涨，焂忽抵其城下，掩其不备，此必成擒；不可失也！」孝恭从之。
58淮安王神通将关内兵至冀州，与李艺兵合。又发邢、洺、相、魏、恒、赵等兵合五万余人，与刘黑闼战于饶阳城南，布陈十余里；黑闼众少，依堤单行而陈以当之。〔宋白曰：饶阳，汉县，在饶河之阳，今县东北二十里饶阳故城是也。齐天保五年，移于今理。按饶阳县，则魏虏渠口，置虏口镇于此，后为县理。洺，音名。相，息亮翻。恒，户登翻。陈，读曰阵。行，户刚翻。〕会风雪，神通乘风击之，既而风返，神通大败，士马军资失亡三分之二。李艺居西偏，击高雅贤，破之，逐奔数里，闻大军不利，退保笹城；〔笹城县本属恒州，时属廉州。〕黑闼就击之，艺亦败，薛万均、万彻皆为所虏，截发驱之。万均兄弟亡归，艺引兵归幽州。黑闼兵势大振。
59上以秦王【章：十二行本「王」下有「世民」二字；乙十一行本同；孔本同。】功大，前代官皆不足以称之，特置天策上将，位在王公上。冬，十月，以世民为天策上将，领司徒、陕东道大行台尚书令，增邑二万户，〔唐爵九等，王食邑万户；今倍之。陕，失冉翻。〕仍开天策府，置官属。〔天策府置长史、司马各一人，从事中郎二人，并掌通判府事。军谘祭酒二人，谋军事，赞相礼仪，应接宾客。典签四人，掌宣传导引之事。主簿二人，掌省覆教命。录事二人，记室参军事二人，掌书疏表启，宣行教命。功、仓、兵、骑、铠、士六曹参军各二人，参军事六人。〕以齐王元吉为司空。世民以海内浸平，乃开馆于宫西，延四方文学之士，出教以王府属杜如晦、记室房玄龄、虞世南、文学褚亮、姚思廉、主簿李玄道、参军蔡允恭、薛元敬、颜相时、咨议典签苏勖、天策府从事中郎于志宁、军谘祭酒苏世长、记室薛收、仓曹李守素、国子助教陆德明，孔颖达，信都盖文达、宋州总管府户曹许敬宗，〔诸王出命称教。相，息亮翻。盖，古盍翻。〕并以本官兼文学馆学士，〔考异曰：旧书，参军薛元敬承许敬宗下。今从太宗实录。咨议典签苏勉，旧书作军谘典签，今从实录。宋州总管府户曹许敬宗，旧书褚亮传作著作佐郎摄记室。敬宗传，拟涟州别驾。今从实录。〕分为三番，更日直宿，〔更，工衡翻。〕供给珍膳，恩礼优厚。世民朝谒公事之暇，辄至馆中，引诸学士讨论文籍，〔朝，直遥翻。论，卢昆翻。〕或夜分乃寝。又使库直阎立本图像，〔库直，隶亲事府。〕褚亮为赞，号十八学士。士大夫得预其选者，时人谓之「登瀛州。」〔自来相传海中有三神山，蓬莱、方丈、瀛洲，人不能至，至则成仙矣，故以为喻。〕允恭，大宝之弟子；〔蔡大宝辅后梁主萧慽。〕元敬，收之从子；〔从，才用翻。〕相时，师古之弟；〔颜师古以硕学名。〕立本，毗之子也。〔阎毗以巧思事隋炀帝。〕
  </div>
  <div class="pagination">
   <a href="资治通鉴注_page200.html">
    上一页
   </a>
   <span>
    ...
   </span>
   <a href="资治通鉴注_page196.html">
    196
   </a>
   <a href="资治通鉴注_page197.html">
    197
   </a>
   <a href="资治通鉴注_page198.html">
    198
   </a>
   <a href="资治通鉴注_page199.html">
    199
   </a>
   <a href="资治通鉴注_page200.html">
    200
   </a>
   <span class="current-page">
    201
   </span>
   <a href="资治通鉴注_page202.html">
    202
   </a>
   <a href="资治通鉴注_page203.html">
    203
   </a>
   <a href="资治通鉴注_page204.html">
    204
   </a>
   <a href="资治通鉴注_page205.html">
    205
   </a>
   <a href="资治通鉴注_page206.html">
    206
   </a>
   <span>
    ...
   </span>
   <a href="资治通鉴注_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
