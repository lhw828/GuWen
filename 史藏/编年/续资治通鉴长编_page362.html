<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 362 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 362 页/共 607 页
  </h1>
  <div class="content">
   戊子，罢修经武要略。
　　诏川峡四路知州、通判，四路人差授，不得以本路人为代。
　　己丑，诏永兴军等路转运判官叶康直往鄜延、环庆路赈济饥民。
　　诏殿前司教马军使臣，不许诸处举充外任差遣。御集九十七卷，可参考七年九月十九日诏。
　　卫尉寺丞、都大提举疏浚黄河司勾当公事李公义言：「先乞用船三百只浚大河中流，令水行地中。今且乞用船五十只、铁爪五十副、役兵四百人，自北京至海口验一过之功，乞遣官打量河道深浚。果如所陈，即增船至二百只。」诏都水监应副。九年九月丙辰，中书云云。
　　是日，改岷州马务堡为镇。
　　注　　释
　　【一】侍御史知杂事张琥「侍」字原脱，据本书卷二七三熙宁九年二月戊子条补。按宋会要职官一七之三六：「旧制，常以郎中、员外郎兼侍御史知杂事，专掌台事，中丞阙，亦专判。元丰七年，诏侍御史知杂事为侍御史，不带知杂事。」
　　【二】赵世居「世」字原脱，据阁本补。
　　【三】与借人死命以增己之疑者「增」原作「赠」，据阁本改。
　　【四】于卿何损「损」，阁本作「预」。
　　【五】大将反无以自卫「自」原作「无以」上，据阁本乙正。
　　【六】此据实录三月十五日事「三月十五日」，阁本、活字本皆作「三月十九日」。
　　【七】中书礼房言「中」上原有「诏」字，据文义删。
　　【八】今来淤田「来」原作「水」，据阁本、活字本改。
　　【九】与转官「与」原作「于」，据阁本改。
　　【一○】德顺军「德」原作「得」，据阁本改。
　　【一一】赵世居「世」字原脱，据阁本补。
　　【一二】在京上等人匠「人匠」原作「人役」，据阁本改。
　　【一三】令具本末「令」原作「今」，据阁本改。
续资治通鉴长编
卷二百六十五
卷二百六十五
　　起讫时间 起神宗熙宁八年六月尽其月
　　卷　　名 续资治通鉴长编卷二百六十五
　　帝　　号 宋神宗
　　年　　号 熙宁八年（乙卯，1075）
　　全　　文
　　六月辛卯朔，上批：「闻淮南旱甚，其令转运司委州军长吏祷名山灵祠。」
　　赐河北西路转运司钱二十万缗。以判官李稷言本路放税多阙诸军廪给故也。
　　诏驸马都尉王诜罚铜三十斤。坐尝因事至睦亲宅见赵世居交语，虽会降，特罚之。
　　癸巳，太子中允、馆阁校勘、权监察御史里行徐禧为集贤校理、检正中书礼房公事、提举绛隰州义勇、保甲。禧先与范百禄争李士宁妖妄荧惑事，诏曾孝□、张琥鞫实未竟而禧迁。
　　权发遣熙河经略使高遵裕言，洮州既未修筑及置官吏，其新附之觽亦宜略有统制，使之渐习汉法。诏以崇仪副使赵醇忠为洮州汉蕃钤辖，免出巡；皇城使包顺为青唐一带并岷、洮等州蕃部都巡检使，岷州、青唐巡检陈义方、弓箭手巡检董行谦兼洮州蕃部巡检，并同管句蕃部。以洮州有马蕃勇敢、岷州并诬川寨弓箭手各二百人，益以蕃落兵合五百人，隶醇忠、义方、行谦，即岷州置廨舍，岁使公用钱千缗，以备犒设。
　　内藏库言：「楚、濠州运绢三千匹，实本库岁纳之数，三司乃乞寄纳于左藏库。乞诏三司遵守条制，毋下诸库寄纳。」上批：「系内库路分上供钱帛，三司毋得别作名目移寄，致亏年额。」
　　甲午，命著作佐郎翁仲通措置淮、浙盐事。
　　诏翰林医官使、副使并五年一磨勘。医官副使以上，旧无磨勘法，副使遇推恩即改正使，至是立法，以资迁东班诸司使、副使，仍旧兼医官使、副使，其副使迁至军器库副使，乃迁医官使。
　　法寺言，三班借职南世景坐监主自盗，无官犯罪，有官事发，命以赎论。诏世景勒停，展三期叙，自今比类，枢密院取旨。
　　戊戌，龙图阁待制、同髃牧使、兼同判军器监曾孝□罢军器监。孝□乞解官侍养，诏免髃牧司【一】，而孝□愿领髃牧司，故从其请。寻诏孝□仍权发遣军器监，候沈括还日罢。权发遣军器监，据御集乃十一月事。
　　赐都水监丞司度僧牒二百，市埽岸物料。
　　己亥，提举崇福宫、兵部员外郎、直昭文馆傅尧俞落职，追一官勒停。坐知徐州日不受朱唐告李逢谋逆状，法寺当绞，以失减及去官会赦，特黜之。
　　辛丑，都官员外郎刘师旦言：「今九域图自大中祥符六年修定，至今六十余年，州县有废置，名号有改易，等第有升降，兼所载古迹有出于俚俗不经者。乞选有地理学者重修，三馆、秘阁删定。」其后又专命太常博士、集贤校理赵彦若，获嘉县令、馆阁校勘曾肇删定，仍就秘阁不置局，彦若免删定。从之【二】。又以旧书不绘地形，难以称图，更赐名曰九域志。
　　诏宗室大将军迁至遥郡刺史以上，更不迁环卫官。故事，宗室磨勘，迁遥郡刺史以上，不迁环卫官，贾恩则并迁三资。熙宁中，修磨勘法，并迁环卫一资，盖有司之误，至是正之。
　　壬寅，永兴军路安抚使罗拯言：「昨任发运使，计置金银钱绢百八十五万缗【三】，乞令奏计发运司催督部押上京。」从之。
　　甲辰，开封府言：「赵世居子孙并其乳母等衣服损坏，舍屋疏漏，每须上闻。乞自今止从本府下所属应副。」从之。
　　乙巳，福建路转运司言：「请如通判福州方蓁议，开本路溪滩。」从之，仍诏以□剩役钱给其费。
　　韩缜奏乞面陈利害，上谓王安石曰：「缜但要入京耳，必无甚利害。」安石曰：「恐有亲见利害，须面陈。」上曰：「缜前因北使来，便云敌必生事，后有何事？缜善张皇妄说耳。」
　　丙午，诏判都水监李立之、丞王令图，主簿李黼、句当公事陈佑甫各罚铜二十斤，立之出知陕州；前判监、卫尉少卿、知陕州宋昌言，汴口官、都官郎中王珫，都官员外颜处恭，西京左藏库副使刘文应各降一官，改昌言知丹州。并坐闭訾家口不当也。王安石初议，汴口官及昌言为一等，当夺一官，立之等罪止赎铜。上欲罢立之都水，与郡。王珪又言昌言专受指相度，罚宜更重。安石曰：「珫言昌言明与人言执政意必欲闭，珫屡争弗得。」上曰：「既如此不奏，乃依违，何名守官？」安石曰：「此所以与昌言同罚。然昌言诚宜更重。」乃夺昌言陕州，而使立之代之。闰四月乙未可参照。
　　都水监言，汴、蔡两河可就丁字河置鰯通漕，从之。时有诏籴京西米赴河北封桩，患蔡河舟运不能达河北【四】，故水官侯叔献、刘璯建议，汴、蔡两河闲有丁字河，可因其故道凿堤置鰯，引汴水入蔡河，以通舟运，运河成可漕。河渠志：八年，诏京西运米于河北，于是侯叔献建议因故道凿堤置鰯，引汴水入于蔡河，以通舟运，河成可漕。朱本增入，今因之。元丰六年二月二十七日可考。
　　诏增河南府超化寺岁度僧二人，赐紫衣一人。以上批「寺乃释迦佛舍利所在，于畿内最为灵迹，近两祷雨，即随获嘉应，闻岁止度僧一人，颇阙人修奉」故也。
　　丁未，同修经义吕升卿言：「周礼、诗义已奏尚书，有王雱所进议，乞不更删改。」从之。时升卿辄删改安石、雱诗义，安石、雱皆不悦，故升卿有是言，然亦不能解也。此据墨本九月十二日所书，朱本削去，今移入此。九月十二日所书更详之。
　　赐赵思忠熙、河两州地五十顷，内赐其妻包氏并俞龙七各五顷。初，思忠乞管句熙、河蕃部，包氏乞安乡城开酒场，经略司以为不可，故以地予之。七年十二月四日可考。
　　王安石得疾，上遣医视之，不令受事例。安石因白上，乞令受。上曰：「朕已支赐，不须尔。」安石固请，上曰：「少与之，勿多也。」上因留安石，谕以「吕惠卿甚怪卿不为升卿辨事，言卿前为人所诬，极力为卿辨，今己为人所诬，卿无一言。朕说与，极为卿兄弟解释，又疑小人陷害。朕问是谁，乃云在侧，似疑练亨甫。深疑练亨甫何也？」安石曰：「亨甫，臣所不保。然惠卿兄弟无故沮抑亨甫，臣劝之勿如此，恐反为其所害。亨甫陷害惠卿，臣所不知。然亨甫实未见其阙，而惠卿兄弟多方疾恶之，实为过当，大抵惠卿兄弟好逆料人将为奸。」上曰：「亨甫实机警。此必有小人交斗其闲，小人须斥去，不然害及国事。」安石曰：「不知谁为小人？」上曰：「必曾旼也。」安石曰：「陛下何以疑其然？」上曰：「料其必如此，修经义了，即与在外差遣。」安石曰：「曾旼材能，以人望亦可以作检正。臣向说与惠卿，未欲如此过疑者，恐觽恶所集，必累及惠卿耳。」上又曰：「惠卿自许太过，言：『望卿来戮力时事，却屡称病不治事，积事以委臣，臣恐将来致倾败，臣预其责。』又言：『练亨甫以臣兄弟少贫贱更事，识小人情状，故尤忌嫉臣兄弟。』言卿不能知小人情伪，故亨甫利卿在位。」曾旼检讨，在七年五月七日。
　　戊申，中书言：「近诏运米百万石往澶州、北京，计道路縻费不少，请岁给米盐钱钞、在京粳米总六十万贯石，付都提举市易司贸易。度民田入多寡，预给钱物，至收成时，令于澶州、北京及缘边州军入米粟麦封桩，候有备。遇物价贵，听籴便司权住入中借兑支用，须岁丰补还。其市易司所籴，如价高，令以渐计置。」从之。先是，上令中书勘会运米费钱若干，中书进呈约三十七万贯。上怪其多，曰：「向曾比较，那得费如许？」王安石曰：「此乃约数，然亦必不少，俟更比较实数进呈。」安石因言俵籴事，以为非特岁漕百万石，比今法可省六七十万贯钱，又可榷河北入中价。河北大河无事，诸河又已循道，所出地及淤田至多，即岁增出斛斗不少。既遇斛斗贵，住籴即百姓米无所籴，自然价减。是虽有住籴之名，而实须有物可籴。府界淤田岁须增出数百万石，民食有限，物价须岁加贱俵籴转之。河北非惟实边，亦免伤农。上以为然。吕惠卿日录：八年九月十六日进呈罢运米，令市易俵放文字，余曰：元初只见在京八十价籴了米，司农寺以一百价赊籴了米，又东南八十价折斛，即是不得八十价米，又以二十文致到河北，不过一百文籴一斗六七分粟米，不为贵。然本欲以外来物去河北，令官中有备，则和籴价可减，不为商贾所操。安石欲以粟米易之，固甚善，然纲船兵梢也不易，许多时安排得成次第，且待籴得粟米后，换粳米也不妨，是他须要直罢了，亦不奈何。然因换得粟米后，便说道转变得息钱一百万，总是乱道。除以粟米易粳为异外，等是从外处般物，由黄河到河北，其余百般变转得利，只是市易司买卖，干他运米甚事！才与商量便恶发。安石去后，是他所立底法，为爱护如此，只是恐他来不得。闻朝班中有曹号呼臣为「护法善神」，是他到来措置过，事须要改尽。只如市易事，□安持怎尽会得？只见韩绛、冯京要坏此事，臣计算到约有一百三十万贯息，故每起请，须要他看过行得，方教入遂贴地，没人语言。自吕嘉问到来，说并措置得不是，道是无他不得。臣见安石来便不能管得，而今也又有一百一十余万息钱，其余措置若无本末，臣怎敢做？臣亦量臣力，寻常事开陈得官家，一时会尽，方始奉行。见得安石奏事，陛下有沈吟，中闲安石便自道了：「你既如此，须是无心始得。」然其它不曾见别有事，只是臣面上如此许多年相知，畼共做了许多事，下梢却恁地？按：此事即八年九月二十六日，惠卿云安石欲罢河东运米，而行市易俵放之法，惠卿以为非便者也。初令运米河北，乃六月十八日事，不知安石罢此，却行市易俵放之法，的系何时？今附注此，更徐考之。
　　三司使章惇言：「河北、京东盐院失陷官钱甚多。诸路榷盐，独河北、京东不榷，官失岁课，其数不赀。乞差官同王子渊诣海场并出产小盐州县，与当职官吏并两路转运司相度利害以闻。」从之。子渊时为何官当考。明年八月，河北盐法乃复旧。子渊或为籴使，当检。明年八月一日，上批「河北盐法可速依旧」，朱本移入此，今从墨本，仍附本日。要之，实录载此事两俱簄略，更须考详。按：元佑元年闰二月，吕陶言：熙宁八年，章惇任三司使起请，乞京东、河北榷盐，其奏状乃曰：「河北、陕西并为边防，今陕西榷盐，而河北独不榷，此祖宗一时误恩也。」有旨依惇所乞，召京东提举盐事周革入议，委陈朴、王子渊相度。文彦博奏罢之。苏轼与文彦博书载章惇言政如吕陶言，轼因说彦博，令奏罢榷盐。如陶所言，则是彦博果奏罢榷盐也。庆历六年十一月张方平对语可参照。沈括自志云：括权发遣三司使事，市易司欲岁输三司钞三十万缗，以请河北、京东两路盐税，欲自榷卖。括以为太祖常降墨敕，河北无得禁盐。庆历中，又欲官收其利，仁宗复诏罢之，至今刻诏于北京望宸阁。祖宗之戒犹在耳，而背之不可。其后京东转运司竟用其说，齐、鲁之闲大骚，而主司以罪去。按：括八年十月十二日权发遣三司事，实代章惇。惇先有榷议，既不行，不知市易司何时复有此议，当考。十九日，惇又议榷河东。绍圣，曾布云云。食货志第五卷：河北旧禁盐，建隆四年颇通商，开宝三年乃悉罢榷。熙宁八年，三司使章惇言：「榷盐独不行于河北、京东，官失盐课不赀，请遣吏偕河北籴便，官诣海场及煮小盐州县与当职官、两路转运司度利害。」从之。所谓小盐，伪盐也。于是诏提举河北、京东盐税革入议，明年手诏三司，河北盐法可如旧，庶商人不致疑惑，亏损额课。
　　都提举市易司言，汉州积滞茶至千五百七十七马□犬，不如雇步乘，乞选官体量。诏遣都官郎中刘佐，维州团练推官、都水监句当公事杜常往究利害以闻。王安石初欲遣佐，以韩绛所恶，乃乞用常。既而上令佐与常同往。
　　诏缘北边寨铺使臣所管界至退缩，并故纵人出入者劾罪，不以去官赦降原减；界至退缩者，并统辖官以闻。上谓王安石曰：「河北边事，自萧禧去后便缓。」安石曰：「事要当，不在急。若措置虽急，却不当，但害事，何补边计！」上曰：「分将事乃日朘月削，人见如此，即更懈怠。」又言将下教阅事。安石曰：「向时立教阅法，若能推行，信赏必罚，即虽兵不在将下，何缘不精？」上曰：「责人须令可以免责。如要拣兵员老弱，却不由钤辖、都监，钤辖、都监空被责何补？」安石曰：「自来拣兵员须是监司、知州及兵官，若不如法，自监司以下严责降，即孰敢灭裂？且责降既严，即上下自须力争，岂肯苟顺监司、知州而已？今专令将官自拣，将官亦只是自来知州之类为之。不知为知州则苟简，为将官则恳恻，是何理也？若为将官责重，则自可移于知州。且人材一般，若令三四人连职，则容有一人奉法。若人材未可知，而专任一人，其或苟简，谁复明其修举者？」安石因言：「前岁所修教阅赏罚，至今尚未施行，何故？」上言：「修未了，故未施行。」上又言：「民兵亦未了。」安石曰：「边路民兵易教，不同府界，略教尚已可用。即边路不愁教习不成，缓则缓教，急则急教，不愁不为用也。」上又言：「近岁费用横多，诚为不易，将来但恐难为供亿。」安石曰：「诚如此。」前岁所修教阅赏罚，当考。
　　己酉，分命辅臣祷雨。
　　命同管句外都水监丞程昉、权知都水监丞刘璯提举开广沙河。初，昉、璯言：「王供埽下有沙河故迹，可开广，取黄河水灌之，转入枯河，下合御河，即黄河堤置斗门启闭，其利有五：王供乃向着埽，免河势变移，别开口地，一也；漕舟出汴，对过沙河，免大河风涛之患，二也；沙河分水一支入御河，大河涨溢，沙河自有节限，三也；御河涨溢，有斗门启闭，无冲注填淤之忧，四也；德、博舟运免数百里大河之险，五也。开河用工五十六万七千四百九十三，请发卒万人，役一月可成。」从其请，而有是命。文彦博有札子论列，附九年十月末，七年七月九日，又八年九月五日、七日，又九年八月二十九日，又十月末，又十二月癸未朔，又十年五月二十日庚午。
　　诏令式所修定宗室禄令，不成文理，未得颁行，送详定一司敕令所复位以闻。于是删定官魏沂罚铜十斤，送审官东院，详定官沈括特释罪。
　　中书言，诗、书、周礼义欲以副本送国子监镂板颁行。从之。
　　诏诸州法司、当直司、司理院、推司、州院专差勘事司吏，委提举司相度，随宜立定人数。法司毋过三人，当直推勘司毋过四人，月给食料钱虽多，毋过十二千，法司习学毋过两人，食料钱毋过五千，以裁减役人废罢耆户长、壮丁等钱充。度事务繁简，增损人数，依转运司吏行仓法。初止行于江宁府，至是，司农寺请行之诸州。又为立稽违差失许法司纠举赏罚法，自事务繁处为始。
　　诏边民典卖地与北界，论如私相交易律，皆配黄河南本城，许人告，亩赏钱十千；所典卖地勒犯人家或地邻赎归，犯人家财不足，官为借给，已有北人居者，官司婉顺发遣。其典买北人地者，钱不追，地不得耕，两地供输，与全属南人典卖地者立法有差。先是，边民以地与敌交易，久则疆畔不明，往往生事。庆历中，贾昌朝尝为约束，后屡申明，不能禁止，至是又着为法。
　　三司使章惇言：「河东永利两监盐岁课旧额二十五万余缗，自许商人入中，粮草增饶，给钞支盐，商人得钞千钱，纔售四五百，县官暗失钱数，铺户获利不赀。又私盐不禁，岁课日减，今纔十万四千余缗。若计粮草虚估，官纔得钱五万余缗，视旧亏十之八。今若依解盐例，募商人入钱请买，或当官自鬻，仍严禁私贩，岁课必大增羡，缘边粮草却用见钱籴买。」诏河东转运使范子奇、赵子几相度，详具条约以闻。十八日议榷河北、京东，今又及河东。食货志载惇言与实录同，但稍文耳，今不别出。九朝通略，子奇，雍孙也。
　　李承之言：「河东路奏举教阅保甲，巡检若系监当，止乞支与监当请受。」王安石曰：「恐合与添支。」上曰：「善。然陈恕惜起支定例亦良是。数虽少，积之乃觽。近岁或已有请受，又攀例求驿券，如高居简已请皇城司添支，及出，又攀例求驿券，竟不曾与。如□珪在外久，然亦不曾与驿券。」安石曰：「凡奏举官句当事须藉材，而句当出入须至陪费盘缠，不如安居守本职事。若使才者劳苦在外，而费用反不如不才者安逸而无费，则孰肯就奏举？今如高居简皇城司厚俸，不支驿券可也。然其在外劳苦，比只在皇城司安坐之人则有差，虽与驿券不为过。如□珪俸薄，又自近岁内小臣出入，人人畏谨奉法，无敢受赂遗者，若劳而不恤，亦恐非圣政之善。又如河东巡检，既是选举，又有教阅保甲之责，又在陆行枯槁路分，若更不依诸路请得添支，即孰肯就奏举者？且用财省费，当大计乘除。今以民兵代兵士、弓手，所省已多，即于巡检请受至少，不足爱惜也。」
　　辛亥，吏部尚书、平章事、昭文馆大学士王安石加左仆射、兼门下侍郎，右谏议大夫、参知政事吕惠卿加给事中，右正言、天章阁待制王雱加龙图阁直学士，太子中允、馆阁校勘吕升卿直集贤院，并以修诗、书、周礼义解毕，推恩也。安石辞曰：「雱前以进书，自太子中允、崇政殿说书除右正言、天章阁待制，既病，不复预经局事，今更有此授，极为无名。」上曰：「特除雱待制，诚以询事考言，雱宜在侍从，不为修书也。今所除，乃录其修经义之劳，褒贤赏功，事各有施，不须辞也。」惠卿亦辞给事中，上曰：「卿于经义必多起发，兼修书改官，自有旧例。」
　　是日，中使促安石等令后殿告谢，云上坐候，乃入见，辞所迁官，上谓安石曰：「卿修经义与修他书不类，又非特以卿修经义有劳也，乃欲以卿道德倡导天下士大夫，故有此拜，不足辞也。」后雱又辞所迁职，上欲终命之，惠卿以为雱引疾避宠，宜听，故从之。由是王、吕之怨益深。朱史谓惠卿之语并无照据，遂删去，改云：雱辞迁职，上欲终命之，而安石亦坚辞，故寝其命。今从墨史。九月十二日，惠卿云：臣亦当夺官。可考。
　　东头供奉官董中令以捕获李逢，迁一官。
　　壬子，河东转运司言：「祁、洺盗李昌等前后四十九发，潞州指挥使、披带班殿侍崔全应募，率宣毅兵李庆等斩获首级。」诏授全三班借职，三班差使【五】，余迁资有差。
　　诏五服年月敕嫡孙为祖注，增入嫡子死，无觽子，然后嫡孙承重，即嫡孙传袭封爵者，虽有觽子，犹承重。
　　先是，同知太常礼院李清臣言：「五服年月敕嫡孙为祖注，谓承重者。为曾祖、高祖后者，亦如之。又祖为嫡孙注云：『有嫡子则无嫡孙。』又封爵令：『公、侯、伯、子、男皆子孙承嫡者传袭。若无嫡子及有罪戾立嫡孙【六】，无嫡孙以次立嫡子同母弟，无母弟立庶子，无庶子立嫡孙同母弟，无母弟立庶孙。曾孙以下准此。』究寻礼令之意，明是嫡子先死，而祖亡以嫡孙承重，则礼先庶叔，不系诸叔存亡，其嫡孙自当服三年之服，而觽子亦服为父之服。若无嫡孙为祖承重，则须依封爵令嫡孙远近以次推之。且传爵、承重，义当一体，礼令明白，固无所疑。而五服年月敕不立庶孙承重本条，故四方士民尚疑为祖承重之服或不及上禀朝廷，多致差误。欲乞祖亡无嫡孙承重者，依封爵令传袭条，余子孙各服本服。如此则明示天下人知礼制，祖得继传，统绪不绝，圣王之泽也。」下礼院，请如清臣议。既而中书言：「古者封建国邑而立宗子，故周礼嫡子死，虽有诸子，犹令适孙传重，所以一本统，明尊卑之义也。至于商礼则适子死，立觽子，无觽子，然后立孙。今既不立宗子，又不常封建国邑，则嫡孙丧祖，不宜纯用周礼。」故有是诏。
　　诏淮南、两浙、江南、荆湖路转运司具旱灾州军以闻。
　　上谓王安石曰：「沈括奏契丹地界事，似已说得了当，不知实如此否？彼或更不遣泛使来。」安石曰：「契丹固宜无他，既见朝廷许再遣泛使无所惮，则必不再遣也。」此据日录二十二日事，括以五月二十五日至北庭，六月五日起离，住十一日。
　　括初至雄州，敌遮境不纳，责地不已，数火边候，以示必举。留雄州二十余日，萧禧还，乃纳使人。括草遗奏，付其兄雄州安抚副使披，其大意言：「臣不还，敌必倾国为寇。敌之器甲、材武皆不逮中国，所恃者惟觽而习劳苦，不持粮。制敌之术，惟聚兵定武，合西山之觽，以守磁、赵。黎阳河狭而岸近，折棰可济，当分澶、魏之甲，以塞白马之津。怀、卫坚壁，以塞洞道。敌不得而西，必出中路以趋河桥，则决齐贾原武、天台、齐贾皆河埽名，见元丰五年九月丁酉。以灌之，虽百万可使之为鱼矣。唐河出于西山，以囊壅之，待其师还，决囊以断其军。镇、定之师尾其后，可蓬卷而覆也。」
　　括至敌庭，敌遣南宰相杨益戒就括议。括得地讼之籍数十于枢密院，使吏属皆诵之，至是，益戒有所问，顾吏属诵所得之籍，益戒不能对，退而讲寻，他日复会，则又以籍对之。益戒曰：「数里之地不忍，终于绝好，孰利？」括应之曰：「国之赖者，义也。故师直为壮，曲为老。往岁北师薄我澶渊，河溃，我先君章圣皇帝不以师徇，而柔以大盟。庆历之初，始有黄嵬之讼，庆历元年十二月庚辰，侵耕苏直等地，当考。我先皇帝仁宗于是有楼板之戍，楼板之戍，当考。武经边防，代州崞县有楼板塞，西至忻州云内砦二十里，北至契丹界。以至于今。今皇帝君有四海，数里之瘠何足以介？国论所顾者，祖宗之命，二国之好也。今北朝利尺寸之土，弃先君之大信，以威用其民，此遗直于我朝，非我朝之不利也。」凡六会，敌人环而听者千辈，知不可夺，遂舍黄嵬而以天池请。括曰：「括受命黄嵬，不知其它。」得其成以还。通略云：将至境，而燕之民皆弛备反耕矣。此据沈括自志，附此月壬子二十一日录后【七】，当考。三月二十六日戊午，括始受命，韩缜云云，已附注彼日，当并考。沈括自有乙卯入国奏请并别录载使事甚详，今掇取其闲辨论地界处具注括自志下。其紧要亦不出括自志也，恐岁久不复见括别录，故且存之。前二段已具注八年三月二十九日并闰四月五日。入国别录云：闰四月十九日，离新城县。五月二十三日，至永安山远亭子，馆伴使琳雅、始平军节度使耶律寿，副使枢密直学士、右谏议大夫梁颖二十五日入见。二十七日，入帐前赴燕。二十九日，就馆赐燕，差枢密副使杨益戒押燕，酒二行，益戒令人传语有圣旨，请立。臣括等寻离坐，于帐前与益戒、寿、颖等对立。益戒云：「奉圣旨，昨来蔚、应、朔三州地界公事，朝廷两遣使人诣南朝理辨。今来蔚、应两州已是了当，只有朔州一处未了，终是难停往复。未委卿等昨离南朝日，有何意旨了绝？」臣括答云：「河东地界并已了当，差括等来回谢。」益戒云：「只是蔚、应两州已了，朔州地分俱未了绝。」臣括答云：「括等只是差来回谢，此等公事不敢预闻。」益戒云：「今来系是圣旨宣问，侍读、馆使须合应报。」臣括答曰：「此事虽不是本职，不敢预闻，既是承准宣命，有所知者，不敢不对。昨来理辨三州地界，但北朝稍有照证处，尽已擗拨与北朝，如黄嵬大山、天池子，各是照据分明，难议应副。」益戒及馆伴梁颖皆言黄嵬大山自来系北朝地土。臣括答云：「不委北朝有何文字照证？」颖云：「南朝有何照证？」臣括答云：「南朝收得北朝照证甚多，亦有十年前照证【八】，亦有今年照证，亦有州县照证，亦有圣旨照证。且说最先北朝重熙十一年，北朝差教练使王守源、副巡检张永、句印官曹文秀，南朝差阳武寨都监翟殿直【九】、崞县令教练使□岊同行定夺，以黄嵬大山脚下为界，自后顺义军累有公牒，皆称黄嵬大山脚下为界，岂不分白！」颖云：「此只是定夺苏直、聂再友地界，即非两朝地界。两朝地界自在近南分水岭为界。」臣括答云：「当时先为苏直、聂再友侵耕过南朝地分，累经理辨。康定二年，南朝圣旨，岂可以琐细民务轻闻朝廷？以两朝和好事重，更不理会，只仰以苏直、聂再友所耕地外卓立烽堆永远为界，北朝所以差上件官吏同行定夺。若是北朝腹内百姓地土，何烦南朝圣旨及两朝差官？今若言所定黄嵬大山脚【一○】只是苏直、聂再友地界，既不是南朝地界，不委以南邻着何人田土？」颖等无语。臣评言：「昨来北朝国书并白札子内理会事目，如瓦□坞、李福蛮、水峪、义儿马铺及三小铺、西陉一带等处，南朝虽有文字照验分白，但以交验贼踪，或捉送逃走军人，各依长连城、六番岭、关子口铺，并非两朝为界去处，照据界限并雁门、胡谷寨以东数寨，下经治平年发遣铺分【一一】，朝廷已不论有无照证，更不理会，并应副北朝事理已尽。其黄嵬大山自有原定界至脚下为界文字，其天池又有顺义军开泰五年牒【一二】，称系宁化军地分，照验分白。今来更有甚商量？」颖又云：「南朝照验文字，在河东时见刘少卿等将出数件照验，亦是难为案据，故为拖延。」臣评答云：「学士们在河东时只争闲事，几时曾理会地界？」颖又云：「天池地分自属北界显然。若天池神堂不属北界，因何却是北界行牒修葺？」臣评答云：「既属北界，因何却是南朝修葺？」臣括又云：「南朝庙宇自是顺义军越界横管，譬如代州若牒朔州，云鄯阳县廨宇损漏，请疾速修葺，便也可以夺得鄯阳县也？」颖云：「鄯阳县廨宇损，干代州甚事？因何牒得朔州修葺？有何义理？」臣括答曰：「南朝天池庙损，干朔州甚事？因何牒得宁化军修葺？自有顺义军横管，岂可便为凭据？」颖云：「今来蔚、应、朔三州地分内，蔚、应州地界已了，只是朔州地分界至未了，侍读、馆使因何便言回谢？」臣评答云：「北朝理会数事，理有可否，可者已从擗拨，否者难便商量，怎生不回谢！」臣括又云：「两朝通和七八十年，使人一往一来，自是常礼。地界公事，括等岂敢预闻？适为圣旨宣问使人，已据确实理道开陈，更有何商量？」颖又云：「康定二年未定界至已前，以何处为界？」臣括答云：「以六番镇为界。」颖云：「本是黄嵬大山分水为界，不委南朝却以六番岭为界，有何文字照证？」臣括答云：「若要南朝照证文字，却怆有。不委北朝以分水岭为界，以何文字照证？」颖云：「此中文字更不少，侍读且将出南朝照证文字来！」臣括云：「但请将出北朝照证文字！」颖等无语。臣评云：「自来是长连城、六番岭为界。」颖云：「有甚照证？」臣评答云：「自来长连城、六番岭一带，关子口铺【一三】便是南北分界去处。前后北朝州县交验贼踪、送还逃走军人，文牒怆多，便是界至去处。今来南朝虽有此等文牒照验分白，为只是因事该指铺分界至，不是特指定属南属北文字【一四】。今本朝更不论有无照据，已依白札子内处所擗拨应副北朝了当。黄嵬专有两朝差官立定界至文字，及有顺义军累次公牒，并特指说黄嵬大山脚下为界。天池又有开泰五年顺义军牒，特指说系属宁化军地分，并是北朝文字，理道分白，怎生改移？」颖又云：「西陉一带地方亦有未了。自第一、第二、第三、第四、第五远探、白草铺分割，因甚自北以西便挑下分水岭，却向平川中指古长城为界？」臣括答云：「此处便是分水岭。不向此中为界，更向何处为界？」颖云：「此处岂是分水岭？分水岭自转向南，下去白草铺望古长城，只是平川，何处有岭子？」臣括答曰：「莫是学士不曾见彼处地形镇着分水岭，因何却唤作平川？兼此分水岭以南，尽是南界铺寨及弓箭手铺子，止杀向南，更怎生去得？」颖曰：「虽有铺子，总是南界侵过分水岭北盖却，自合拆移，岂得却将铺子为硬界【一五】？」臣括答云：「此许多铺子自是在分水岭南，北朝素知，兼有北朝圣旨照证，怎生不是硬界？」颖云：「圣旨道甚？」臣括云：「萧琳雅黸来圣旨、札子内称，南朝侵过分水岭以北，盖却小铺子三坐，并义儿马铺，皆合拆移，近南于分水岭南修盖。因何不说道土磴、石跌地分侵过分水岭，盖却铺子并义儿马铺？」颖云：「土磴、石跌铺子不少，札子内不成便说得许多铺子？」臣括答云：「若实是侵过分水岭北，即须着说，有甚说不得？自是不干着分水岭，故不说着，更何烦理会？今且说黄嵬大山，北朝更有何照据？」括自注云：「北界涿州累牒并理会西陉地界未了，今颖如此争辨，臣括以此言答之，颖知理屈，自此后更不曾言着黄嵬大山、天池子。」颖云：「东西一带尽合以分水岭为界，因何黄嵬大山不以分水岭为界？」臣括答云：「东西一带尽以分水岭为界有何文字照据？」颖云：「怆有南朝州军行过来文字照据。」臣括云：「只是胡谷寨以东有文字，尚也凭不得，干黄嵬大山甚事？」颖云：「既是一处照得以分水岭为界，即东西尽合以分水岭为界。」臣括答云：「若是一处以分水岭为据，尽要以分水岭为界，即西至岢岚军，东至檀【一六】、顺，尽合以分水岭为界也。如此怎去得？」颖云：「因何说得檀、顺，有何道理？」臣括答云：「既云东西尽合以分水岭为界，即须如此。学士元来也知去不得里！」臣评随云：「侍读只是说喻。」颖又云：「天池子有何照证？」臣括答云：「有开泰五年顺义军牒，地里属宁化军，只此照证，最是分白，其余怆有文字，更不须言。」颖云：「只是紧执定这个文字！」臣括云：「这个文字不执，更执甚文字！」颖云：「这个只是州县一时错误行遣，当时官吏若在，必不轻恕。」臣括答云：「但没便宜底文字，便总道错误即休，怎生使得！」颖云：「既是南朝地界，因何乙室王及北界一百部族，在彼住坐放马半年有余，无人发遣？」臣括云：「既是顺义军有公文认下是南朝地方，便住坐五百年，亦是北人不合来侵入南界地分住坐！」臣评曰：「边上地界接连去处，平时无事，两朝人往来樵采放牧，又有何不可？岂为时暂住坐便来侵占为自己田地？」臣括又云：「譬如民家，去别人地内居住一世、两世，若执出契书，亦须夺却。住坐半年岂足为凭！南朝只是守执北朝文字，乃是实据。当时纵不发遣，自是北人不合侵越，后来又拆却铺，立却十八个烽堆、七个铺子，岂是不经发遣！」相次有一人裹拳脚□头，自近前助说，臣评认是昨来萧禧随行都管高思裕，臣评却云：「且容侍读、评与枢密给事、馆伴琳雅、学士说话，不销得你搀说，且退。」思裕即退。后臣括又云：「如黄嵬大山、天池子不惟有向来所陈逐次照据，兼萧扈、□湛国信来时有北朝圣旨。为今来已指立烽台标杆，开撅壕堑，兴功建立铺寨，即且依旧，北朝百姓也且教依旧，各更不侵占，岂不分白！」颖云：「此是萧扈、□湛传圣旨，已行谪降了也。此文字怎生使得？」臣括云：「此是北朝圣旨，学士因何却言使不得？」颖云：「此是萧扈、□湛错认圣旨，已行遣了。」臣括云：「顺义军牒即云州县错误文字，不经朝廷处分，待不使，今来圣旨又言是错，何故错得许多？今后更有照证文字，只学士道错了不成便休也？更理会个甚？括等自是回谢，亦难为与学士争口舌。」臣括更无言，稍退立。颖又却云：「昨来北朝理会五处地界，三处了当，若只有此二处，事体至小，因何却不理会了当？不知此二处元是与不是理会数？」臣括答云：「天池子元不是理会数。」括自注云：「望颖回答，即引耶律荣来时札子内落下天池子一节答之，颖却不问。兼萧琳雅赉来札子内，亦只指着黄嵬大山脚下为界。」颖沈吟思虑次，臣括随声曰：「莫又待道错？」颖又多说词理，大率并无照据。益戒数目颖令罢。臣括待其语定，曰：「学士更说千般道理，也不济事，须是要的确文字。南朝并无许多言语，黄嵬大山只八个字，曰『黄嵬大山脚下为界』，天池子只六个字，曰『地里属宁化军』，此外非某所知，更无可议论。」臣括又退后立，益戒云：「今来圣旨所问，如何回奏？」臣括答云：「但告枢密给事回奏，括等来时，只是回谢，别无圣旨。今来商议公事，若是地界擗拨因依，适来已具咨闻。本朝只是守得『黄嵬大山脚下为界』及『地里属宁化军』两句确的照据。」益戒遂顾寿、颖：「如此且休。」遂相揖就座再坐，酒三行，益戒又云：「两朝和好事重，侍读、馆使早与了绝却好。」臣括对云：「有何不了绝？南朝道理适来已曾咨闻，自余非括敢预。」颖犹持昏赖之意，复申前说，臣括对云：「两朝和好七八十年，旷古未有。昨来入界，见两朝万里农桑，人民富庶，此是两朝祖宗盛德鸿美，岂可以边界小事有伤和好大体？盖是理难应副，非是占却。」益戒云：「两朝和好，生灵受赐，侍读、馆使须体朝廷意，早与了当，却庶免往复。」臣评对云：「继好息民，生灵受赐，诚如枢密给事之说。」臣括云：「只为南朝照验分白，难为应副，兼事亦不由使人。」臣评云：「这些土地得失，不系两朝损益。」颖云：「北朝怆有照验文字，为侍读、馆使坚言只是回谢，不肯商量，料得咨呈亦不济事。」臣括云：「南朝只是守得『黄嵬大山脚下为界』及『地里属宁化军』，余外非括所知，亦不烦相示。」颖又云：「只如赤□胶、段家堡也怆有事未了，在重熙十二年，百姓石廷直理会疆界，赤□胶近南怆有地里在，只是侍读、馆使不肯商量，未却咨闻。」益戒云：「且做黄嵬大山脚下为界，未委东西石廷直等地土合如何？」臣括答云：「若是援引石廷直所争地土文字，即是已定却黄嵬大山脚下为界，东西地土自有始证。」括自注云：「重熙十二年，顺义军曾牒代州理会石廷直地土一牒，内云：须指定黄嵬大山脚下为界。其意欲先认杀黄嵬大山脚下为界，却要一直向东，包占古长城以南地土南北三十余里，东西怆长。臣括所以称即是已定却黄嵬大山脚下为界，其东西土地自有买马城及古长城止杀。臣括所以言自别有照据。」益戒等晓会，不再言。颖觉理屈，却急言黄嵬大山须是分水岭为界，且论赤□胶、段家堡。臣括更不答，酒六行，起谢恩毕，展状，与益戒相别。六月一日，赴横燕次，马上寿等谓臣括曰：「侍读备录见示南朝圣旨，已檄申枢密院也。」六月一日，横燕酒二行，押宴耶律晕令高思裕传语云：「皇帝差杨副枢传宣。」臣括、臣评各起立帐前，良久，杨益戒来云：「皇帝传宣：今日枢密院、中书同进呈卿等来南朝圣旨，除续有回文外，其闲节次行遣，并先已闻达，即无不闻达事。其萧禧不肯朝辞，只为公事未了，须至在彼商量了当。所有萧禧倚柱立不肯下阶一节，待与问当。此外有黄嵬大山、天池子未了当，卿等必须带得南朝圣旨来商量。这起若不了当，必是不绝往复。」臣括、臣评答云：「谨审圣旨，南朝只却闻达，恐臣括、臣评蒙蔽。所谕萧禧倚柱一节，待与问当。深见圣意敦重和好事体，候括等到南朝，一一闻达。」臣评对云：「上承圣谕，足见敦尚和好之体，然自见行问当萧禧以上一节，宣谕评等，当一一归奏南朝。其黄嵬大山、天池，北朝言未了公事，使人虽闻，即不敢归奏。」益戒云：「到底来是不肯商量便是也。不知除此外，南朝皇帝更有何意旨？」臣评对曰：「若得本朝指挥来商议，岂敢不商议？」颖又云：「蔚、应、朔三州地土，两州已了，惟有朔州地分黄嵬、天池未了，况的是当朝久来地分，今来须要了当。」臣评云：「奈何南朝所执照据，的确甚是分白。但恐北朝边臣生事邀功，上惑朝廷未已，枢密给事、北朝执政大臣，请试思南北两朝通好七八十年，兄弟叔侄情契如此，不知这件小事消与不消如此计较？」益戒云：「事小则固是也。」臣评又云：「乞枢密附奏皇帝，此北界议论，是两朝皇帝家国事，或恐内外臣僚为已兴议论，却不敢自罢止。更望皇帝自奋英断，早指挥了绝则好。」益戒云：「此事并是出圣意。」颖云：「却道是公事不出圣意便是也。」臣评对云：「评意道恐髃臣议论不决，更乞特出自圣断也。几时不出圣意来？方说话次当，便捉一两字来评执使人，于理不可。」颖云：「莫馆使错？」臣评云：「评不错，是学士错。」颖云：「这些公事怆小臣。」评又云：「既言事小，到这里也好了当也。」益戒云：「地界未了，侍读、馆使必须别带得南朝圣旨来。此起须要了当，今是圣旨宣问，不可隐藏。况前来文事，尽言差来审行商议，兼令将带照证文字来北朝理辨，必须带得照据文字来。」臣括答云：「南朝元差审行商议，后来改作回谢，累有公文关报。北朝照据文字，元曾承受得，后来改作回谢，朝廷却尽取去也。今来只是回谢。」益戒又云：「侍读、馆使虽用回谢，离南朝后，北朝再有牒去，言黄嵬大山等处地界未了，且令使人审行商议，恐到关推故不肯商量。文字到后，南朝别有指挥。」臣括答云：「都不知北朝再有文字，到雄州后，续领得本朝圣旨，内坐却据雄州奏到北朝涿州牒，却欲令括等审行商议后，面奉圣旨，沈括等元只是回谢，已起发前去讫，难为更令商议，并札下雄州令牒涿州闻达，不知曾见此文字否？」益戒云：「也见。」括云：「此便是圣旨也，更有何隐藏？况两朝通和，南朝臣僚到北朝，更与北朝臣僚一般，岂敢对圣旨不实？兼地界已是了公事，真不须如此理会。黄嵬大山、天池子照据是分白，又是已一一开陈讫，今来使人更岂敢预闻他事？」押宴耶律晕令高思裕云：「天池子自来乙室王在彼下帐，若是南朝地土，何故乙室王在彼住坐？」臣括答云：「南朝地界文字分白，自是乙室王不当过界住坐，兼有其照据，岂可不据文字，只据口也？」晕又曰：「文字是在前，乙室王下帐在后，今合用前来照证，不知合用后来照证？」臣答云【一七】：「若要在后照证，则本朝修盖铺屋又在后。若以在前为据，则本朝所执文字在前。两头总是南朝有道理，更何须议论！」颖又云：「且容问天池神堂到了是北朝地土，是南朝地土？」臣括答曰：「是南朝地土，学士何故不知？」颖云：「既是南朝地土，因甚却要北朝行牒修葺？」臣评答云：「昨日已曾咨闻，既是北朝地土，因甚却牒南朝修葺？」颖又云：「如□湛所传圣旨，已是失错。一行上下，皆已行遣了也。岂可便作凭据？」臣括答云：「北朝自行遣了萧扈、□湛，括怎生得知？只是据得圣旨。况上项圣旨至今已是多少年岁？如今却旋道是错，莫行不得！」益戒云：「些小公事，北朝只是早要了当，只为南朝未肯了当。」臣括答云：「南朝为早要了当，所以擗拨许多地土，更有甚未了？」益戒又云：「侍读、馆使也合要早了。」臣括答云：「通和美事，普天率土皆要早了，何独使人？事理分白，自是北朝称是未了，系在北朝。使人只陈说得道理，了与未了，括岂敢知？」益戒云：「诚是。侍读怎与夺得他朝廷事！只恐别曾带得圣旨来？」臣括答云：「实别无圣旨。」晕及颖只是重迭言前来曲说。臣括云：「此等言语累经示及，皆无凭据，本朝只据得文字，别无商量。」益戒、颖同言：「今来圣旨，只是恐侍读、馆使别带得事来。侍读、馆使只是回谢，别无圣旨便是也。只如此回奏如何？」臣括答云：「只是如此。」梁颖犹纷纷未已，臣括遂退立，揖益戒，益戒亦揖而退，臣等遂各就座。此时酬答往来约一时辰，语言重迭，更不备载，大意止如此。酒三行，颖又云：「北朝甚有照证文字，但侍读不肯商量，更不敢奉呈。」臣括已知颖别无文字，此乃迤逦之词，答云：「学士如此言，必是别有文字，且请牢收取。」酒罢，马上颖又言黄嵬大山事，词语极多，臣初并不曾答，直候颖言语稍闲，乃谓之曰：「不须如此繁说，若有好文字，只消一句。学士凡说黄嵬大山，都不肯说着『脚』字，怎奈何文字上总有『脚』字。前来顺义军牒虽曾暗落下『脚』字，后来累经理会，今年萧琳雅来时，札子上已却认了也，学士必应知之。假如除却『脚』字也无妨，只如重熙十二年七月十八日，顺义军牒内称：『六蕃岭直南，至黄嵬大山四十里。』此处无『脚』字，试请六蕃岭直南，打量四十里，看到得黄嵬大山甚处？又云『段家堡西南至黄嵬大山三十里』，亦无『脚』字，亦请打量看到甚处？假令去却『脚』字只将地里打量，也只打量得山脚下，何况元更有『脚』字。括更记得似萧琳雅持来札子理会南侧北侧是如何，学士因何却不说着？」颖云：「此是楼板、云内两寨接界处照证，这底且休，且未理会，此中更别有照据在。」遂别说道理，臣括急鞭止之曰：「且请休别说，且请理会了楼板、云内寨界至，看札子内言：『楼板寨西南至黄嵬大山南侧为界。』不知楼板寨西南甚处得黄嵬大山？莫却在东北上无？学士更且子细勘会，这个是北朝自攀引底照据文字。」札子引张庆文字云：「楼板寨西南至云内寨，以黄嵬大山南侧为界。」黄嵬大山乃在楼板寨东北，颖已知札子内所引失证，故前后并不肯说着此一节，臣括提问颖，颖自知理屈，但多方回避，不肯当。颖云：「此项待别有咨闻，这里别有照证里！」臣括遂笑之曰：「学士许多时在河东理辨地界，却被萧琳雅了当却。学士须着且恁争辨不成，□无言也。学士河东时好与了却，如今已被萧琳雅了当却，学士纔待去这两段田地上做工夫，莫后时也。」颖云：「是何？颖却是争功也？」臣括又云：「学士北朝名臣，括在南朝久闻盛名，今日事正好裨赞朝廷，早了却好。」颖惟称谢，然言语重复不已。臣括答曰：「括醉也，不及一一奉言，且望不怪。」适值渡一小螕子，臣括与耶律寿先过，颖未过闲，臣括策马先行，颖更说话不得，颖却笑顾臣评曰：「侍读只是拣便宜处说，没便宜处便推醉也。」直至帐前，马上相揖，遂散。此时言语往还，马上行约十余里方散。初二日，射弓次，颖又顾臣评云：「昨日所说地界公事，蔚、应二州已了，只是朔州地分黄嵬、天池如何了绝？」臣评云：「此虽是小事，亦无可商议。但北朝皇帝指挥了绝，即便可以了绝也。」颖又云：「天池子既是南朝地土，自来口铺在甚处？因甚直至苏钤辖时，方始移铺子向北下安置？」臣括答云：「自家地内近北取便拆移，有何不可？」颖云：「自家地内盖铺子，因甚却领许多军兵何用？」臣括答云：「当时有无军兵括不知【一八】。若实曾领军兵前去，必是怕北界非理约拦。将官到极边便将引军兵，亦是常事。」臣评云：「自家地内掘壕堑有何不可？既是掘壕盖铺，须得人功，不知当时是引军兵，差人夫来？缘当时是部领人夫，怎生今日便指作军兵恶模样？」颖又云云不已，臣括答云：「此来括等奉命回谢，本是传达两朝欢好，以礼会聚不成，却与学士斗颊舌也！但请详取文字，不烦如此。」颖又云：「黄嵬大山元只是定夺苏直地界，侍读今却要作两朝地界，恁地怎生教凭文字？」臣括答云：「文字指定黄嵬大山脚下为界，尚不凭用，更凭用甚文字？」颖云：「累曾奉闻元定夺苏直、聂再友地土文字云『北至张家庄』，若当初是定夺两朝地界，何故声说北至如此？显只是定夺聂再友田土，岂得指作两朝地界？」臣括答云：「且得学士记得元文字分白，得子细说与学士。若说着北至字，却是南朝怆有道理。且得学士自记，容括咨闻。元是定夺文字，称『东至买马城，南至黄嵬大山龏为界，西至焦家寨，北至当界张家庄。』四至内因甚只北至独有『当界』二字？既只是北面至却『当界』，即东面、南面、西面不是南朝，更是何人地土？」颖云：「侍读道是苏直田土北面方是北朝地分，便是也，恁地有何文字照据？」臣括云：「括不恁道其四至地内是康定二年南朝剖与苏直地土，北面是北界旧界，东面、南面、西面并是南朝见今界至。」颖云：「有何文字照据？」臣括云：「更要甚文字！」颖云：「本朝自有照据，未却一一咨闻。」臣括云：「此是两朝正行定夺底文字，只恐更有别文字，也只改移这个不得！」四日，就馆夜筵，酒数行，颖顾寿又说起黄嵬、天池，又顾臣评云：「馆使、侍读莫须与他商量了。」臣评云：「只为不奉朝旨商量，怎生敢到此商量？学士累历必亦晓得。」又云：「天池除开泰五年后，更有甚照据？」臣评云：「有。」臣评因顾臣括，臣括答云：「更怆有文字，只是此数个文字分白的确，更不须别文字也。至如天池子，太平四年二月十二日牒，于天池子西北，过横岭子批却签子木一株，其签木南至南界约三里。如此文字怆多，但一件文字可用后，其余更何必援引？」颖审听之，便向座旁与高思裕番语数句，如有共记之意。臣评又云：「南朝照据怆有，今且略陈所记耳。」颖又顾臣评曰：「前来侍读说道，黄嵬大山、天池子曾有北朝国信使带过圣旨去定了界至，怎生道不知国信使是谁？颖忘了也，试言看。」臣括答曰：「是萧扈、□湛。累曾共学士理会，何故得忘了？」颖云：「萧扈、□湛带去圣旨，不知是有文字？为复只是口说？萧扈、□湛来时，只是口说，卒无文字。」梁颖前来理会时，盖是记不得，遂称错了圣旨，今必是旋去探寻案卷，见得只是口说，却欲来赖此圣旨，具在下文。臣括答曰：「口传圣旨。」颖云：「恁地有甚凭据？萧扈、□湛见在此，当初何曾有圣旨？」臣括答曰：「此是北朝圣旨，学士因甚却道有甚凭据？学士前日赐燕日与横燕日，两次对制使及一行人觽，称是『萧扈、□湛错了圣旨，上下一行，各已行遣了也。』括与学士理会言语，莫往覆三二十转，因何今日旋去检本子来，却道何曾有圣旨！」颖云：「上下一行□行遣了，不是说萧佶，几时说道行遣着萧扈、□湛？」臣括答云：「是何萧佶？是治平旧址拨与北朝多少时也？此回便有甚因依，说到萧佶身上？此来从头只是理会黄嵬大山、天池子，因甚说行遣萧佶？有甚交涉？」颖云：「颖不曾道行遣了萧扈、□湛。」臣括曰：「学士对制使及一行人觽道了二三十度，言犹在耳，怎生便讳得？兼此事却有凭据，当时萧扈、□湛虽是口传圣旨来，缘南朝却有圣旨、札子，坐着萧扈、□湛言语，已指挥各守地界，亦请北朝依此指挥，边臣不得更有侵越。此札子是萧扈、□湛自黸回。兼北朝已有行遣文字到边上，边上各曾有公文照会，怎生讳得？」颖云：「这里不见有文字。」臣括但笑而不答，颖亦不固争，似有臱色，酒行至十四盏，臣括等共辞之。颖固留，坚言只十盏也。臣评笑谓颖曰：「不是侍读面前以榛实记数甚分白，这酒巡莫不尚畼赖？」寿、颖共发笑。臣括顾臣评云：「前后学士所辨言语甚好，学士不错，学士对南朝使人须着如此理辨方是也。必然与朝廷密论时，自须依理道前后咨闻事理，学士心岂不晓？言语且须着恁地不错。」颖云：「不如此，须要理会归实，岂是强词！颖云北朝照证文字亦怆多，只是侍读、馆使未见，见后须知得不错也。」臣括答云：「萧琳雅持来札子内，天池子并无一件文字照据，黄嵬大山只引着两件照据：一件楼板寨南侧为界底，前日已咨闻，全没交涉；一件称顺义军曾牒代州待于黄嵬山一带巡边，令代州告示人户知委。代州回牒只称告示人户知委讫，不知此文字何用？莫是执道代州不曾理会。至如近日北朝文字称今年在永安山受礼，今来馆舍却去永安山八九十里，不成便须在永安山尖上受礼也。顺义军人马从黄嵬大山脚下巡过去，唤做『黄嵬大山一带』，有何不可？又不曾去黄嵬大山尖上巡边也，代州何须理会？既言北朝照证文字怆多，因甚札子内只说此两件，必是此两件是最亲切底。最亲切底尚且如此，其余即不言可知。」颖云：「不然，札子内只是略举二件，此中怆有文字在，只是侍读不理会，更不欲将出。南朝凭据文字如何？见得侍读必将得来。若见得南朝的确文字，朝廷须有商量。」臣括答云：「文字尽在朝廷，括非本职，不曾将来。」臣括见颖言朝廷须有商量，言语稍似婉顺，遂语颖曰：「两朝通好七八十年，这些事道理如此分白，不如早了，却是和好，各自守取道理莫好。」颖云：「南北和好固是好事，如今地界了后，更胜如旧日去也。旧日边上时有小争竞，只为河东地界理会来三十余年也，至今未定迭，须至时有争竞。若此回了却河东地界，今后边上更无一事，和好更胜如前日也。」酒欲罢，颖云：「三两日来，朝廷有一个好商量。此小事，侍读、馆使早与了当着好。」臣括见其语似婉顺，遂答云：「公事已了十分，但北朝道了便了也。」别录又载书表司、殿中丞、知雍邱县事王纯状称：五月二十九日，北朝皇帝与皇子各变服来帐前，称太师及小太尉相次，皇帝至侍读安下帐前，书表司王纯、鲍忻、职员张履、御□李回、指使王宣等同与皇帝相揖后，地上列坐，时皇子亦在。吃茶罢，王纯谓皇帝曰：「今日天凉，太师可饮京酒一两杯。」皇帝曰：「好。」遂具酒果相次，皇帝先发问曰：「地界还如何了当？」张履云：「地界事已了，萧琳雅已受了擗拨文字，别无未了。」皇帝曰：「黄嵬、天池本是北朝地土，昨因苏钤辖等强来侵占，今来只要依旧。」张履云：「康定年中，两朝已曾定夺苏直所争地土了当。」鲍忻云：「记得北朝曾差教练使王守源、副巡检张永、句印官曹文秀计会，南朝阳武寨都监翟文秀、崞县令教练使□岊指挥拨立定苏直地土，已立定黄嵬大山龏为界，此事甚是分白。」张履云：「天池，南朝自有顺义军开泰五年牒，称地属宁化军，亦是照据的确。」皇帝又云：「天池既是南朝地土，因甚于天池庙左侧旋盖铺形？」张履又云：「亦是自家地土上修盖，有何不可！」鲍忻因举手谓皇帝曰：「北朝来理会五处地土，南朝已应副了三处，此两处为已经定夺了当，及有文字照据的确，决难为应副。北朝皇帝须是体认南朝皇帝意度，便是了当。」皇帝又云：「此处地土，某曾亲到来。」遂指画铺形去处，鲍忻、张履同指李回谓皇帝曰：「李司徒久在河东，尽知子细。」皇帝问李回曰：「萧纠格太保曾来否？」回曰：「今日不曾来。」萧纠格太保便是萧爱六宅。皇帝曰：「河东三州疆界，左藏甚知次第，黄嵬大山有些争竞事，为甚未了？」回答云：「闻萧琳雅昨来商量已了，更无争竞去处，已将过文字来，太师必曾见上面都了也。」皇帝云：「只为未见道黄嵬山分水岭。」回答云：「北属代州阳武寨，自康定二年及嘉佑二年两次两朝遣使差官商量，定夺了当，必更难言。分水岭其黄嵬大山北龏下为界，更如何改得！」寻有皇子却坐云：「黄嵬大山北龏与水峪、白草铺相照否？」回答云：「全不忤事也。其水峪在雁门寨北，黄嵬大山北龏在阳武寨西，相去甚远，全不相照望也。」皇子又云：「与天池可相照否？」回答云：「更绝簄远也。」皇子又云：「其天池久属当朝，自来以横岭为界，如今须要依旧。」回答云：「若北朝却要横岭为界，奈缘横岭在冷泉村北七里以来，上面有长城者是。昨为北朝百姓杜再荣等偷侵过横岭南，居占冷泉村，本朝为北朝差国信使言『北朝人户也』，且教依旧，为欢好年年，不曾起遣，只于天池立定界至。若要横岭为界，须起了冷泉村方得也。」皇子云：「不是也。其横岭在天池西南上是也，被你南朝侵夺也。北朝天池岂是侵了冷泉村？」回答云：「西南无横岭，除了旧长城横岭。」阙答云：「若说西南上近者，只是于车道坞下有一小岭子，高不及二丈，长不及七八十步，岂得指为疆界？大不是也。」又书表司王纯状：今月初三日午时后，有馆中句当萧太尉，名呼图克台，体问得北朝太后帐前人；又一裹头巾、着喰毛衫人，称姓刘，呼司徒；一被发人，是昨日来者诨子太保，皆是北朝皇帝处人，将酒一注子来纯帐中，请御厨李回、书表鲍忻、职员张履，云：「昨来祗候不易，今日无事，特来劝好酒盏。」良久，萧太尉问云：「地界事如何？见说其余总了也，只有黄嵬大山、天池两处未了，如早了当甚好。」李回答曰：「黄嵬大山有康定二年因苏直、聂再友侵耕南朝地土，其时南朝仁宗、北朝兴宗已各差官定夺，别立封疆界石壕子。天池亦有南北两朝往回文字，照验分白，了当多年也，更有甚事理会未了？」北人意尚未晓【一九】，纯寻就地画形势子细说与北人：「其黄嵬山下圣佛谷以北一带，久年以六蕃岭为界，后因北界人聂再友、苏直侵耕过南朝地土，南朝仁宗为和好多年，不欲争竞。是时两朝各差官同共重立定地界，东至买马城，西至焦家寨，南至黄嵬大山北山龏为界。天池地分，旧以近北大横岭为界，因北界人杜再荣侵耕过冷泉河，后来定夺，只于天池庙近北别立界至，已了当多年，别无可理会，并有两朝文字并北朝顺义军公文过来，称天池庙地属南朝宁化军，照验甚是分白，南朝皇帝必不肯更移改动也。」其被发人又问云：「的实有文字照验无？」纯答：「是两朝公事，若无文字照据，谁敢浪舌说话！」又低语谓曰：「昨日来者太师官，怆近上，朝廷最信凭他语言，交我问书表，若有文字，国信使副因甚不且将来看过便了也？」纯答：「南朝应副北朝事已了当，别无可理会，今只差使副来回谢，更不带文字随行。北朝自有当年往回文字案检可以照证，何须更要南朝文字？但交太师自去检看，管不差错。」饮罢起。又随行李回状：今月六日离新添馆，路中有北界马协司徒续后赶来，相祗揖云：「阙下久住不易，今来归去，怆是喜庆甚好事。」回答云：「别有甚喜庆好事？只是且得一行人马安乐回归。」协又云：「且得两朝再成欢好。为这些儿疆界公事，怆是烦恼。昨来萧相公、梁学士为在代州界上住了许多时日，不曾商量得些子处了当，朝廷寻来句只三日走马到驾前，怆受了烦恼不少。后来萧琳雅再去南朝回，虽将得文字来，该说代州以东诸寨地界已了，更不争理。只有黄嵬大山与天池两处未了，又待再差萧琳雅去南朝理会，却为南朝有泛使来到，只等候商量个次第，便教过去。皇帝却见侍读、馆使开说得理道甚是分白后，怆是喜欢；太后亦更喜欢，道与皇帝：南朝怆是应副，本国也如有些小的公事，也且休恐恶模样。便朝廷取问萧相公、梁学士当时商量，教看南朝意度如何，肯与不肯确的逐旋奏闻？但只说南朝差来职官一向不肯商量，却只争了一场坐位闲公事，不曾了得些小疆界，因何萧琳雅去了却以东数寨。如今沈侍读、李馆使来说得事理分白，显是你两个有隐底事节不闻达朝廷，如此三度令分析，更取问萧琳雅一次，南界可怆不肯商量。其萧琳雅寻覆奏：南朝若不肯商量，怎却将得回答文字来？即不知边上职官相见，商量如何？」协又云：「与左藏代州往还甚熟，后不敢浪舌说脱空，实是如此。今来北朝皇帝亦甚思想，因见侍读、馆使累说南朝皇帝重惜欢好，大怆应副北朝也，遂亦深思昔年欢好，更不理索黄嵬大山分水岭，只于天池中心为界。此甚小事，必是侍读、馆使见后，甚是喜欢也！」回答：「萧相公、梁学士在代州界逐次相见，实即只闲争相织罗公事，何曾的当商量地界！北朝问当乃是也。其黄嵬大山及宁化军天池是南朝照据分白，累经两朝差官定夺了当，难以移改。如今北朝只于回牒内带说天池一节，自系朝廷不知如何，使副有何喜欢！」协又云：「莫相次走马报平安，行时必先缴奏此事闻朝廷否？」回答：「只是循常例奏平安，更不去奏事。」协又云：「此回国信使副甚有好事。诸处点集下兵马不少，未曾令取便句当及。又二年田苗薄熟，人户怆是艰难，今来皇帝喜欢，方始一齐告示放散。一国上下人民皆喜欢。初五日，使副进发后，次日髃臣一齐入贺疆界不争，两朝再结欢好，甚是坚固也。莫也知道否？」回答：「不知。」
　　癸丑，提举三司会计司上一州一路会计式，余天下会计候在京诸司库务帐足编次，从之。以惠州阜民监折二钱十万缗，借广州市易务为本钱。从都提举市易司请也，仍限三年拨还。
　　诏京东西路转运司勘会吕升卿于太山上镌勒文字，是与不是祖宗御制碑以闻。蔡承禧言太山有祖宗御制碑，升卿勒石其上，故令案实。后转运司言所勒非御制碑，乃已。先是，王安石亦为升卿言：「昨将碑本来，石文多残阙，当是古碑。」上曰：「升卿无他，然古碑又何用镌勒！大抵后生不更事耳。」承禧为御史，即言升卿经学纰缪，不当教国子，且挟惠卿之势，崇建亲党，轻傲犯法，招权慢上等事。章既下中书，升卿亟自辨析，惠卿又陈疾卧家，承禧所论多寝不行，但令究勒名御碑虚实。踰月，乃罢升卿管句国子监。罢国子在七月二十三日，此据承禧奏议修入。
　　诏赵世居子孙并其乳母为即所居增展舍屋，免锁闭房室。
　　甲寅，诏两浙、淮东阙雨，令相度淮东役法王古，因便体量灾伤当赈济州军以闻。古，靖之子，时为司农主簿。七月二十四日可见。
　　王安石上诗、书、周礼义序，诏付国子监置之三经义解之首。
　　先是，安石撰诗序，称颂上德，以文王为比，而上批：「得卿所上三经义序，其发明圣人作经大旨，岂复有加！然望于朕者，何其过欤！责难之义，在卿固所宜着传于四方，贻之后世，使夫有识考朕所学所知，及乎行事之实，重不德之甚，岂胜道哉！恐非为上为德之义世。其过情之言，可速删去，重为修定，庶付有司早得以时颁行。」及进呈，上曰：「以朕比文王，恐为天下后世笑。卿言当为人法，恐如此非是。」安石言：「称颂上德，以为比于文王，诚无所媿。」上曰：「关雎，文王之诗，皆文王盛德。周世世修德，莫如文王，朕如何可比！兼如陟降庭止之类，朕岂不自知其不能邪？须当改之，但言解经之义足矣。」安石曰：「陛下诚或未能事事如是，然陛下于陟降，岂有爱恶之私心乎？是乃所以为直也。」已而安石奏：「臣伏奉手诏，以臣所进三经义序有过情之言，宜速删去。臣虽尝敷奏，以为文字所宜。又奉圣训再三，但令序述解经之意，不须过有称道。伏惟陛下盛德至善，孚于四海，非臣笔墨所能加损。然因事宣着，人臣之职也。诚以言之不足为惧，不以近于媚谀为嫌，而上圣所怀，深存谦损，臣敢不奉承诏旨庶以仰称尧、禹不争不伐之心。」遂改撰以进，上乃颁行之。九月十二日，安石云云。陈瓘论曰：安石初进三经义序，极其褒赞神考，命安石改进，此圣人之谦德也。安石退书其事，仍伪造神考谦辞曰：「以朕比文王，恐为天下后世笑。」又曰：「卿言当为人法。」呜呼！言而世为天下法，此圣人之事也。安石之言，自谓可以为天下法，而谓神考比文王，则为天下后世笑。诋诬宗庙，可谓甚矣。凡造神考谦辞，皆用此意。有曰「朕顽鄙」，有曰「朕才力庸短」，有曰「朕自视未有一毫可比汉宣帝」。如此之类，其诬不一。爱君之士闻而流涕者，岂一人哉！且神考熙宁之末，既逐邓绾，寻出安石，自揽威柄，陟降髃臣，多取公议。凡安石所逐，无不收召，故安石尤以神考陟降为非，而诬造圣训着于文字，以舒其悖讪之气。
　　上与王安石论及官员不肃事，安石曰：「震惊百里，乃能不丧匕鬯。」上曰：「造言法令不便者，官员耳。朝廷但见官员纷纷，而百姓便于新法之情无由上达。」安石曰：「诚如此，此所以要耳目得人。」此据日录二十四日事。
　　乙卯，宣政使、嘉州防御使、入内副都知张若水罢副都知，改耀州观察使，依旧提举四园苑。若水以病求罢故也。
　　提点两浙路刑狱晁端彦言，常州违法给蒋辏官地。辏乃前两浙转运副使俞希旦貋之缌麻兄。诏转运司劾罪以闻。后得何罪，当考。或朱本削去，新本亦削去。
　　丙辰，昭化节度使、康国公承显卒，申王德文子也。上自临奠，赠太尉、乐平郡王。
　　丁巳，诏权秦凤等路提点刑狱郑民宪，相度熙河路以见钱、茶、银、紬绢分数增籴，茶、银、紬绢并平估，毋亏弓箭手，如有未便，具以闻。
　　上批：「河东饥民流往京西，其闲甚有丐食道路，羸瘠不保旦暮之人。其赈济官程之才等宜令速往。」
　　戊午，诏：「诸路役人以事艺试补者，委提举司点检，内老弱疲病经久不任教习者，募人代之。其弓手岁一案阅，每十人给钱千，置银楪以赏武艺优异之人。」
　　诏判都水监侯叔献减磨勘二年，丞刘璯一年，殿直刘永年二年。以开訾家口有劳也。
　　诏：「岢岚、火山军堪耕种地，如均给迁移弓箭手有余，更益以西陉等寨。未耕官地堪耕种者，以渐增募弓箭手。」时河东与敌人分画疆土，而弓箭手有迁移者，故籍旷土分给之。
　　司徒、兼侍中、判相州韩琦薨，年六十八。前一夕，大星陨州治，枥马皆惊。上闻讣，辍视朝三日，发哀于后苑，遣句当御药院李舜举特赐其家银绢各二千五百两匹，又特遣入内都知张茂则管句葬事，又就差知安阳县吕景阳、相州观察判官陈安民专管句葬事，许即坟造酒，以备支用，听数外留占吏卒，命同知礼院李清臣即其丧祭奠，顾恤其家甚厚。上自为碑文，载琦大节，又篆其首曰「两朝顾命定策元勋之碑」，谥忠献，赠尚书令，配飨英宗庙廷。初，执政进呈琦赠官，王珪言吕夷简赠太师、中书令。王安石曰：「琦受遗立先帝，非夷□比。」谓宜特赠，乃赠尚书令。琦合加恩礼，上即日批出，无一阙者。
　　太原府走马承受乐士宣言：「地界司韩缜、周永清今在太原府。如缜、永清赴代州日，臣当同往，或令臣先往。」上批：「代州等处地界既按视了当，亦无可预议者，可速指挥永清还代州。」此据御集六月二十八日事。按：永清以四月十七日受命，本传云：「永清不愿行，固遣之。俄复命李评同往。永清上章陈利害，以母病乞还。」按是年七月十八日始命李评同分画，此时永清已还代州矣。本传似差误，当考。
　　诏归明人增差都监及监当未历一任者，毋得别差句当公事。
　　己未，执政进呈军数，上谓王安石曰：「并营事非断而行之，亦不能了当，人尽咎卿，郑侠上书亦云尔。」当考军数具载之。
　　是夏，南州獠叛。诏秦凤路都转运使熊本往夔路体量安抚，经制渝州獠贼。此据熊本传。实录失不载此，乃于八月七日书：夔州路察访熊本言，经制獠贼，乞差秦凤路钤辖贾昌言量募兵效用。但云「察访」，亦不云「体量安抚」。案：御集七月十一日差杨万等充夔州体量安抚司，听候差使。又十二日改差刘从吉替王振，募人往夔州路体量安抚熊本下听候差使。然则本受命体量安抚审矣，或又兼察访也。今依本传，载之六月末。新、旧实录并簄略，如此更当考详。熊本集记险篇亦云：七月，在通远军被敕，充夔州路体量安抚，经制渝州獠贼。
　　注　　释
　　【一】诏免髃牧司按：「髃牧司」乃官署名而非官名，曾孝□官为髃牧使，疑此处「司」为「使」之误。
　　【二】彦若免删定从之按：上句言命彦若删定，此又言免删定，前后矛盾，史文有脱误。又「从之」在此费解，疑当在上句「三馆、秘阁删定」句下。
　　【三】计置金银钱绢百八十五万缗「绢」下原衍「缗」字，据阁本删。
　　【四】患蔡河舟运不能达河北「舟」原作「州」，据阁本及宋会要方域一六之八改。
　　【五】诏授全三班借职三班差使按：三班差使低于三班借职，不能同时授此二官，据文，疑「三班差使」上脱「庆」字。
  </div>
  <div class="pagination">
   <a href="续资治通鉴长编_page361.html">
    上一页
   </a>
   <span>
    ...
   </span>
   <a href="续资治通鉴长编_page357.html">
    357
   </a>
   <a href="续资治通鉴长编_page358.html">
    358
   </a>
   <a href="续资治通鉴长编_page359.html">
    359
   </a>
   <a href="续资治通鉴长编_page360.html">
    360
   </a>
   <a href="续资治通鉴长编_page361.html">
    361
   </a>
   <span class="current-page">
    362
   </span>
   <a href="续资治通鉴长编_page363.html">
    363
   </a>
   <a href="续资治通鉴长编_page364.html">
    364
   </a>
   <a href="续资治通鉴长编_page365.html">
    365
   </a>
   <a href="续资治通鉴长编_page366.html">
    366
   </a>
   <a href="续资治通鉴长编_page367.html">
    367
   </a>
   <span>
    ...
   </span>
   <a href="续资治通鉴长编_page363.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
