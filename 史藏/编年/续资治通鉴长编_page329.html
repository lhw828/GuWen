<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 329 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 329 页/共 607 页
  </h1>
  <div class="content">
   戊子，歙州军事推官陈郛、知秀州华亭县张若济并与光禄寺丞，赏修水利之劳也。
　　左藏库副使、提举广州修城张节爱言：「创筑西城及修完旧城毕。」广初无城，魏瓘始筑子城。及侬智高反，知广无城，可以鼓行剽掠，遂自邕州浮江而下，数日抵广州。知州仲简婴子城拒守，城外蕃汉数万家悉为贼席卷而去。自是广人以无外城常斗言相惊，莫安其居。议者皆以为土杂螺蚌不可城，独知州程师孟以为可，于是令转运使向宗道、判官卢大年、提点刑狱陈倩周之纯等画图来上，诏可之。遣节爱董役，又虑南方不闲版筑工，仍令以八作都料自随，凡十月而毕。师孟、宗道、大年、倩、之纯并降诏敕奖谕，赐银绢有差。
　　己丑，诏通远军以西屯驻军马处，如阙月支钱，许于市易务权借，仍具数以闻。
　　诏陕西诸路经略使，夏国已差人进誓表，可相度减将卒等及州军城寨屯泊东兵。初六日进表不依式，王安石云云。可考。
　　辛卯，入内供奉官李宪言：「方筑武胜军，乞令本路经略、转运司应副守城战具等。」诏：「王韶速修筑，如阙防城器用，令秦凤路经略司于近里城寨应副，仍差义勇辇运，与免今年教阅。」宪又言：「闻韶欲归通远备夏国，及遣马忠荡除抹邦山南不顺蕃部。乞令韶且住武胜。」王安石曰：「韶来通远，必是声言备夏国，实袭不顺蕃部，乃所以保武胜也。」上曰：「抹邦山去武胜远，然岂可令韶只在一处，须听韶往来经略。」
　　诏国子监外舍生以七百人为额，日给食，岁赐钱万缗。
　　诏：「陕西、河东诸路经略司，夏国进誓表，朝廷已降诏依庆元五年正月壬午誓诏施行，自令约束当职官吏等各守疆埸，无令侵掠，及不得收接逃来人口。」初六日、十三日，并可考。
　　壬辰，赐武胜军征役在军者袍二万领，改武胜军为镇洮军，以引进副使、带御器械高遵裕兼知镇洮军，依旧秦凤路钤辖、同管勾缘边安抚司，所有本军合置官，听自奏举。上曰：「闻洮西人至浮渡洮河乞内附。」
　　先是，遵裕以庆平堡兵夜行，晨至野人关，羌人旅拒，引亲兵一鼓破之【六】，进营武胜城下，羌觽渡洮驰去，遂据其城。王安石曰：「洮西必为内地，武胜更移市易，即必为都会，洮河据夏国上游，足以制其死命。」上令擘画，更与武胜钱物，曰：「昨韩绛费六百万贯都无所成，令武胜虽更有所费，且非妄费。」安石曰：「诚如此，陛下必欲经略夏国，及秉常幼稚之时，正宜汲汲。古人进德修业欲及时，缘天下事机，变动无穷，及可为之时不可失也。」上曰：「时与机诚不可失。」安石又白上：「武胜攻讨杀伤，在人心诚不能无恻怛。然观其每岁递相雠杀，一为属户，便无此事，则一时攻讨杀伤，有不得已也。」
　　□充建议以为「师屯暴露，粮饷间关【七】，生民之勤，由此未艾。宜委王韶招诱木征，以城还之，授以官爵，令自守岷、洮，领部族长为外臣，不必留兵绝塞，列置郡县，屈力费财。」上不听。此据充本传，日录二十六日亦略载充语，但不详耳，更须考寻。
　　中书门下奏：「近降指挥，令保丁更番在巡检下教习武艺，许分番带出入巡警。上番日，保正长、保丁殴骂所辖巡检，依本属刺史、县令法；保丁殴骂保长、保正，加凡斗二等；保长犯保正，依此【八】。随巡检追捕盗贼，退避，依弓手法；但随巡检追捕，非上番，惟于本地分犯盗，加凡盗二等。私为人代名上番，杖六十；受赃重者，从重。保正、保长知而不举，笞四十。私逃亡，杖六十，计逃日补填。酉点不到，不赴教阅，许小杖科决，不得过七十。余送本县施行。监临官私役保正等，计庸准盗论。」从之。
　　己巳，司勋员外郎崔台符为辽国主生辰使，皇城副使田諲副之；比部员外郎沈希颜为正旦使，西作坊副使、合门通事舍人王文郁副之；龙图阁待制、权御史中丞邓绾为辽国母生辰使，皇城使曹偃副之；权发遣盐铁副使、度支郎中王克臣为正旦使，皇城副使刘舜卿副之。既而绾、克臣辞行，以权发遣度支副使、工部郎中、集贤殿修撰沈起，起居舍人、直集贤院章衡代之。又改命田諲押赐夏国生日礼物，代供备库副使任怀政。初，以怀政使夏国，上问怀政家世，乃任福侄，故两易之。
　　诏：「职方员外郎、权发遣河北提点刑狱张穆之徙陕西路，权发遣陕西提点刑狱、太常博士李南公徙河北路，仍令穆之督视镇洮、通远军修筑城堡，与张诜协力应副。」王安石言：「南公晓事，但顾望前却，故令与穆之易任。」先是，穆之以权发遣度支判官奉使陕西，就除河北提点刑狱未旬日也。
　　诏镇洮军置市易司，赐钱帛五十万，其管勾官令缘边安抚司保举以闻。
　　诏：「大小使臣因恩泽奏授得官合出官者，并于三等试条各随所习呈试，上等、中等内七事，下等内八事，试中一事以上，皆为合格，等第擢用。岁二月八日以前具乞试人数，奏差官同主管官引试。内武艺即送武学，所试兵书大义、策略、算计并依春秋试文臣法，具等第及封试卷申纳枢密院。如累试不中或不能就试者，于出官岁数外更增五年。」会要，元命曾孝宽详定武臣试格。
　　诏：「以司农寺钱二十万缗赐秦凤路缘边安抚司，又以三司钱三十万缗赐镇洮军，并为常平本。仍令三司复位见钱钞法，委张穆之与安抚司计置籴边储。」
　　诏入内供奉官、勾当御药院李舜举往雄州体量。先是，孙永、阎士良等体量张利一事，所奏或不同。上曰：「须利一离任，别遣人。」于是令舜举往。王安石白上曰：「闻利一近奏巡马百余人过河亦非实，边人语谓之『卖险』，使人撰造报探，恐动朝廷，欲朝廷留再任故也。」
　　乙未，诏：「内外待制以上及诸路转运使副判官、提点刑狱各举才行堪升擢官一员，中书审察，随材试用。」新、旧纪并书此，下月二十八日，可考。
　　丁酉，李宪言：「洮河相对西岸，木征人骑出没，若令秦凤路就近调发军马，掎角应接，则戎人畏服，于势为便。」从之。
　　诏广南东路转运判官许彦先察访广南西路常平等事，及体量官吏违慢、措置乖方者以闻。
　　王安石奏事，因陈天下水利极有兴治处，民间已获其利。上曰：「灌溉之利，农事大本，但陕西、河东民素不习此。今既享其利，后必有继为之者。然三白渠为利尤大，兼有旧迹，自可极力兴修。大凡疏积水，须自下流开导，则畎浍易治，书所谓『浚畎浍距川』者是也。」
　　雄州言契丹巡马又过河。枢密院以为必将添置口铺，上疑之，佥言当与理会。蔡挺谓：「宜先辨彼旧不应置铺，必须北使来说谕。」王安石曰：「既改易官吏，且委令应接，待彼依前诪张或移口铺，即徐理会未晚。」挺曰：「彼谋深。」安石曰：「若契丹有谋，不应如此纷纭。以契丹之大，乃区区争雄州一口铺地，是何计策？纵我不与之争，乞与一口铺地，于彼有何所利？于我系何强弱？我修馆驿，彼边臣即以为南朝必是相次要占据两属地，于此作城镇，须理会。彼契丹边臣如此者，以为若理会后南朝为我拆去，即是我有功，因此获官宠。契丹不察边臣情状，所以如此纷纭，今我边臣亦与彼情状无异。陛下若能照察，即边事自然宁息。今日所以纷纭，尽缘是张利一生事。」冯京以为不因利一故如此。上曰：「昨涿州牒广信军，亦但指雄州过失，其意只恐利一。」上又言：「张利一累次摧沮涿州来使。」安石曰：「如妄笞责边民致寇，民怨恨，即须撰造事端，疑误北界人，令生事以摇动所差官吏。今李舜举去，陛下恐须说与冯行己等，每事务在平静，不宜生事，以文牒侵陵北界，自然无事。」上意终未能不虞契丹置口铺。安石曰：「能有所纵，然后能有所操；所纵广，然后所操广。契丹大情可见，必未肯渝盟。陛下欲经略四夷，即须讨论所施先后。臣比见王韶奏议边事，以为朝廷自来言攻则攻，于此而已，言守则守，于此而已。臣以为今日之病，政在于此。陛下忧契丹移口铺，即只一向于口铺上计议。臣以为政如王韶所奏。陛下若能经略夏国，即不须与契丹争口铺，契丹必不敢移口铺；若不能如此，虽力争口铺，恐未能免其陵傲。」上曰：「若能讨荡夏国，契丹可知不敢。」安石曰：「以中国之大，陛下忧勤政事，未尝有失德，若能讨论所以胜敌国之道，区区夏国何难讨荡之有？不务讨论此，乃日日商量契丹移口铺事，臣恐古人惜日，不肯如此。」
　　戊戌，诏：「诸路县、镇有兵马处，凡遇冬至、正旦及同天节，犒设军员所费，旧令知县、都监更出钱，甚无谓。其自今以本州岛公使钱给之。」
　　赐太学生叶适进士及第，为试校书郎、睦州推官、郓州州学教授。适，处州人。管勾国子监张琥等言适累试优等也。林希野史云：熙宁四年春，更学校贡举之法，设外舍、内舍、上舍生，春秋二试。由外舍选升内舍，由内舍选升上舍。上舍之尤者，直除以官，以锡庆院为太学。旧制，进士之外有明经，明经者，通三经，经各问义十道，而应者皆能充其科，文词有可观者。安石既罢诗、赋，独设一科，谓之明经进士。始议人通二经，后但命通一经而已，意使士人悦而易就，而乐从新科也。五年春，命判监、直讲者，试外舍生。有练亨甫者，久从雱学，安石亦爱之，意谓必在优等。既而牓出，亨甫乃在下列，安石父子大怒，诘责琥、定等，退而检取亨甫卷，对义但及九道，急令考官自首，亨甫更被黜落。安石遂命经义减半，别补外舍生。定希旨，请不弥封，事虽不从，而诸学官公然直取其门下生无复嫌疑，四方寒士，未能习熟新传，而用旧疏义，一切摈黜。自此士人不复安业，日以趋走权门，交结学官为事。叶适者，处之巨豪，前此斥于廷试，素以交结陆佃为之引誉，琥、定遂推第一，欲诱动士心，贪利慕己，于是列奏适之文章、行义卓绝，遂赐进士及第、郓州教授，又留为直讲。而亨甫是秋发解，遂居第一。既限一经，又试义减用五道，以此诱轻薄急进者，遂致百家子史之言，一不经目，更不复阅习，惟以新传模仿、敷衍其语耳。是岁，国子监荐一百五十人，诸家门生占百三十人；开封荐二百六十人，诸家门生占二百余人。诸直讲扬言曰：「自此罢科举，但用太学春秋两试，所占上等如叶适直除以官。」于是士心惶惧，惟恐不得出诸学官之门也。按希所云明经讲经数道，指为亨甫事，当考。
　　诏赐怀州州学牧马草地十顷。
　　开封府界提点司请置内县保甲衣装二万副、大旗二十五面，以候都阅借给。从之。
　　罢诸路经略安抚司勾当公事官。
　　诏：「镇洮军修城，令于未冻以前毕工，如役人少，速以官钱募人，仍多方招抚未归顺蕃部，早令安帖。」于是蔡挺请发成、陇等州义勇助修镇洮城。王安石曰：「西事甫定，人初得休息，闻镇洮之役，固已忧疑，恐不免调发。今发成、陇义勇，非十日文字不到，又十日乃始可行，又二十日乃始到镇洮，即已不及事。恐只合令就近和雇人，虽蕃部亦不可雇，宁弃十数万贯钱，不可令百姓劳扰。」上以为然。安石又白上：「义勇今止两丁者甚多，若要戍边，即须减却两丁人。」上曰：「两丁或有稚老。」安石曰：「稚或绝幼，老或已衰，又或都无稚老，若令一丁远戍，即人情难以久堪。立法要须人情欣赖，不可使其怨咨也。」诸路屡探西人点集，欲袭镇洮乞神平。王安石曰：「此多是探人反为西人所误，此所谓因间也。度西人必不敢来袭。」上以为然。又言：「王韶得裕勒藏喀木蕃字，知西人无他，必得实。」因白上：「王韶独能因喀木以间西人动静，绝胜诸路，令人探事，谓宜委韶，令因喀木辈厚结纳西人要近为间。」上曰：「喀木亦必要财物，待令王韶与之，仍须与韶财物，委之结纳。」安石曰：「雄州有官库，专给用间。今通远如雄州置库，委韶以财物，必能办此。此经略夏国之要务。且夷狄嗜利不知义。」引汉高祖啖秦将及陈豨将事。上以为然。
　　己亥，诏以京西路分南北两路，襄、邓、随、房、金、均、郢、唐八州为南路，西京【九】、滑孟陈许蔡汝颍七州、信阳军为北路。此据五朝会要增入，七年四月甲午，又分京东。
　　庚子，上论太宗时用兵，多作大小卷付将帅，御其进退，不如太祖。王安石曰：「太祖知将帅情状，故能得其心力，如言郭进反，乃以其人送郭进，此知郭进非反也，故如此。此所以如进者，皆得自竭也。此与唐德宗送言李锜反者与锜异矣。其后，郭进乃为奸人所摧，至自杀；杨业亦为奸人所陷，不得其死。将帅尽力者乃如此，则谁肯为朝廷尽力？此王师所以不复振，非特中御之失而已。」上曰：「祖宗时，从中御将帅，盖以五代时士卒或外附而叛，故惩其事而从中御。」安石曰：「人君所以为士卒所侮者，必先为贵近所侮而不悟，以至于此。孟子曰：『能治其国家者，谁敢侮之！』苟为贵近所侮而不悟，即士卒敢侮，安能使方镇、夷狄不侮？太祖能使人不敢侮，故人为用，人为用，故虽不中御而将帅奉令承教无违者，此所以征则强、守则固也。」
　　辛丑，诏：「文臣京朝官至幕职州县官，武臣诸司使副以下至三班使臣，朝辞日，并罢赐诫励敕并七条、摄生论，其赐儒行篇亦罢之，内摄生论并药方惟广南州军各赐一本，与圣惠方同颁之。」
　　诏：「知阶州、内藏库副使刘舜臣夺一官，勒停。」坐掠上番义勇僦钱及州人由桥梁过者皆率钱，谓之「打扑」，以供公使，为御史弹奏也。
　　检正中书刑房公事李承之充集贤校理，以上批承之案视淮、浙农田、差役等事，能识朝廷所以命使之旨，宣布法意，致州县易于奉承，亟得就绪，故特奖之。
　　承之尝言内藏、左藏因行重法，吏虽不受赇，而剥纳乃多于昔。王安石曰：「此乃为衙前所欺，因衙前见朝廷差相度役法官，惟恐知其至京库务不行钱，即减其酬奖分数，故为此说。臣已两次较未行重法以前剥纳数，比行重法后乃亦不少，即可知其妄也。」上谓安石曰：「浙西役钱上等有一户出六百贯者，然如此数十户皆兼并，多取之无妨，惟第五等户钱不多，放却如何？」安石曰：「出六百贯者或非情愿，然所以摧兼并当如此，其中亦有情愿者。缘出六百贯之家，是有四百贯税钱，所惮者非出钱，惮刑责而已。如苏州曹家两人子弟，尽因差充衙前被徒刑，如此人家，虽出六百贯而免令子弟充役受刑，亦所愿也。第五等出钱虽不多，如两浙一路已除却第五等下，不令出钱外，尚收四万贯。若遇本路州军有凶年，以募人兴修水利，即既足以赈救食力之农，又可以兴陂塘沟港之废。陛下但不以此钱供苑圃陂池侈服之费，多取之不为虐也。今于其乐输之时，放而不取，及其凶年，乃更胁诱百姓使出钱捄饥。」上曰：「今亦不免劝诱人出钱捄饥。」安石曰：「役法未行，未有役钱故也。虽然出钱救饥，若非逼胁难出之人，亦不为害。兼并积蓄富厚，皆蚕食细民所得，若因凶年令随等第薄有所出，以救饥人，苟均取而不偏，人自乐输而不怨。」安石所云「出六百千役钱，是有四百千税钱」，当考。四年四月二日，又五月十六日，又七年正月十三日，皆合参考。徽宗实录：舒亶判司农寺，朝廷推行新法，亶言：「役法未均，责在提举官。」神宗曰：「提举官未可责也。近臣僚有自陕右来者，欲尽蠲免中下之民，朕谓不然。夫觽擎易举，天下中下之民多而上户少，若中下尽免而取足上户，则不均甚矣。朝廷立法，但欲均尔，即可讲求以闻。」按熙宁五年八月，第五等下已除却，不令出役钱，不知亶判司农时，下户犹未蠲免。当考。亶判司农在元丰四年三月以后。
　　太子中允蔡烨权发遣荆湖南转运副使。
　　癸卯，右司谏、直龙图阁、权发遣延州赵□为起居舍人，仍赐紫章服，以定绥州地界之劳也。
　　初，夏人屡欲款塞，每虚声摇边。上手敕问方略，□审料形势，为破敌之策以献，遣曲珍、吕真分巡东西路，与兵千人。钤辖李颙自恃宿将，谓□儒者不知敌情，曰：「敌岂盛夏来耶？诚遇敌，千兵何为？宜罢之，以待防秋。」□笑不答。敌方以四万觽自间道欲取绥州，至鲁班崖遇曲珍，以我为知其谋，惶骇亟战，吕真继至，敌败走，俘斩千余。是秋，谍言敌大阅，将入寇，颙惧，亟请济师。□不听，边亦无警，坐谍者，颙等臱服。敌自失绥州，怀未能已，屡测朝廷意。□揣知其情，奏言：「敌使请和，必欲画绥州界，望令听本路经略司分画，岁赐则以通和之日复焉。」于是事定，□谋居多，故赏之。此据范百禄所为□墓铭，新、旧传并删取。然鲁班崖破敌事于它书绝不见，又疑敌已遣使通和或无此事，不然此事当在去年，更须考详。
　　贬太子中允、同知谏院、权同判吏部流内铨唐垧为潮州别驾。要录：初，垧上书乞斩非青苗者韩琦等数人。
　　垧初以王安石荐得召见，骤用为谏官，数论事不听，遂因百官起居越班叩陛请对。上谕止之，垧坚请上殿读疏，论王安石用人变法非是。上怒其诡激，故贬。
　　垧疏留中，其略云：「安石用曾布为腹心，张琥、李定为爪牙，刘孝孙、张商英为鹰犬，元绛、陈绎为厮役。逆意者久不召还，附同者虽不肖为贤。又作奸令章惇变李定狱事。又擅议宗庙事，有轻神祖之心。保甲以农为兵，凶年必至怨叛。免役损下补上，人人怨咨，而令监司压塞州县，事不上闻。又保甲事，曾布蔽塞人情，欺诬人主，以为情愿。又置市易司，都人有致饿死者。以安石比李林甫、卢杞，自文彦博以下皆畏安石。」又言「王珪奴事安石，犹惧不可。」
　　上问安石曰：「垧何故如此？」安石曰：「臣待罪执政岁久，无所补助，数致人言，比已尝乞避位，未蒙许可，若臣不获辞，紊烦圣听，未有穷已。」上曰：「此皆朕不能调一天下，辨察小人，故致此，卿何足以此介意！朕以卿为无欲，专以生民为意，故委任卿。垧小人，何故如此，此必有说。」安石曰：「国朝大臣亦更出互入，不如是，即无以压人言。」上曰：「朕用卿岂与祖宗朝宰相同？卿不须尔！」又言：「垧尝言章辟光二十余次到卿，终不与一差遣。垧谓辟光曾言事，望卿优擢。垧又言引赵抃用拒陈升之，用吕公弼、楚建中为与韩绛不足，故用绛所恶人，人亦安能照管得许事？又言安石伪请疏决罪人，为张琥地。」上曰：「朕批出为不雨故疏决。」安石曰：「李定事，陛下未能了然无疑。李定事有本末，陛下但取案卷，子细详前后情理，即事自见。此事自有人为奸罔，而陛下不寤。」上又曰：「卿曾言垧别无用处，或缘此言泄漏否？」冯京曰：「臣素曾奏唐垧轻脱，不可用。」安石曰：「仁义何常之有？蹈之则为君子，违之则为小人。方其正论，岂当逆疑其为邪而废也！」
　　安石退，而京奏事，上令京谕安石：「自今进用人，或不可于意，但极论。」王珪谢上曰：「臣等不能调一内外，故致小人诋宰相。」上曰：「诚然。」御史中丞邓绾上疏救垧远徙，仍自劾妄举之罪。上令放罪。翊日，执政进呈，安石言垧素狂，不足深责，乃改授大理评事、监广州军资库。朱本云：垧数论事非理，不见听。或绐以执政怀怒，欲罢其职者。垧素性急，乃越次请对。朱本盖为王安石讳也。新本削去，今附注此。又中书时政记：八月合门言，今月二十六日百官起居退，有知谏院、太子中允唐垧越班叩陛，辄有奏陈。窃谓臣子聭职，盖有着位。今唐垧直敢邀君请对，□乱无仪，传之中外，有亏国体。乞赐圣断，以肃朝风。诏曰：「朕置谏争之臣，以左右交儆，惧明有所未烛，智有所未周，何尝不虚心听受，择是而从？至于献纳之臣，固有清问之燕，况乎咸造勿亵百辟。今垧越次以前，率尔求对，妄肆诬诋，邻于猖狂，殆必设奇诡以沽直，矫经常而骇俗，非所以称朕奖擢责任之意，可责授评事、监广州军资库。其论宰臣王安石疏留中。」时政记稍与实录不同，今附注，此月十二日安石云云可考。林希野史云：唐垧少年轻狷无行【一○】，以秘书正字监北京仓草场，数上书言事。安石患诸臣不唱和新法，垧请诛敢有异议者。安石喜之，力荐于上，得召对，上薄其为人，但试出身，除知钱塘县。安石固留之，以为校书，修令式，遂使邓绾荐为御史，除太子中允。数月，欲用为谏官，则疑其轻脱，暴得位，将背己立名，时不除职，但以本官同知谏院，故事未尝有也。垧气脱，果怒安石易己，见绾等碌碌如庸奴，心薄之，思自立名字，自壬子三月入院，至秋，凡奏二十余疏，论时事。上已怪之，疏皆留中不出。八月二十六日，垂拱殿起居，百官方退，两府犹侍立未奏事，垧忽扣殿陛请对，事不素请，殿中皆惊，上愕然，遣合门使谕垧他日请对，垧不肯，又令诣后殿，垧曰：「臣所言者，请与大臣面辨。」又再三谕旨，垧伏不起，乃召升殿，垧至御座前【一一】，徐徐于袖中出一大轴，将进读，上曰：「疏留此，卿姑退。」垧曰：「臣所言皆大臣不法，请对陛下一一陈之。」乃搢笏展疏，目安石曰：「王安石近御座前听札子。」安石初犹迟迟不肯前，垧呵曰：「陛下前犹敢如此倨慢，在外可知。」安石悚然，为进数步。垧大声宣读，凡六十余条，大略以「安石专作祸福，布等表里擅权，倾震中外，引用亲党，以及阿谀无行小人，布在要地，为己耳目，天下但知惮安石威权，不知有陛下。新法烦苛，刻剥万端，天下困苦，即将危亡。今大臣外则韩琦，内则文彦博、冯京等，明知如此，惮安石不敢言。陛下深居九重，无由得知。王珪备位政府，曲事安石，无异厮仆。」且读且目珪，珪臱惧，俛首退缩。「元绛、薛向典领省府，安石颐指气使，无异家奴。台官张商英等弹奏，未尝言及安石党，此乃安石鹰犬，非陛下耳目也。」每读一事毕，即指安石曰：「请陛下宣谕安石，臣所言虚耶，实耶？」上屡止之，垧慷慨自若，略不退慑。侍臣、卫士，相顾失色。读毕，又指御座曰：「陛下即不听臣言，不得久居此座。」降殿，再拜而出，至殿庐，揖绾曰：「某蒙公荐引，不敢负德。」乃乘马直出东门永宁院待罪。上顾左右问垧何乃敢尔。安石曰：「此小儿风狂，又为小人所使，不足怪也。」初议贬潮州别驾，韶州安置。明日，以大理评事监广州军资库。上意虽寤，亦不深怒。安石初用垧时，京以其轻佻无行，不可处弥缝顾纳之任，屡争之不听，至是贬，京力救之。薛向奏事，上曰：「昨日唐垧所言，卿知之否？」向曰：「臣不知其详。」上曰：「昨日前殿是何火色！」垧将奏疏时，意谓诛窜。公亮，垧从母夫也，从之贷钱三百千。公亮鄙吝，以垧在谏省，故与之。垧晨入朝，留书诀妻子：「且死，即以是为生。」垧既逐，留城外，公亮大悔，使人督索甚急，尽得而后已，且以自解于安石。绾上书论救垧云：「臣初但见垧文雅，推荐之，今朝廷将远行窜谪，乃臣荐举之罪，不足深责，垧清贫累重，乞圣慈宽矜之，置近地，治臣荐举不当之罪，以示中外。」传者无不笑之。按希载垧事颇详，国史皆略之，今特附注此。韩驹云：唐垧熙宁初诋时政，神宗欲黜之，王安石曰：「黜谏官非美事，止令还故官。」故事，台谏罪黜皆有□法，若还故官即永不□，其后，有送吏部之法，始于此。垧初以监仓召，今还为监库，驹云似得之【一二】。当更考详，明着其事。
　　诏陕西丹宁陇州、河北永宁永静军知州军自今参用文资。
　　枢密院言：「自来颁外司文字有未晓所得指挥，乞申明等事例，亦拟进，颇烦圣览。欲只用本院札子行下，次日编类进入，乞内中画，进呈讫，降出照会。」从之。此据会要乃五年八月二十六日事，今附见。
　　检详枢密院兵房文字苏液言：「应合奏荐助教者，乞并不许移易名目，及陈乞与公人减年及差遣等。」从之。
　　西上合门使、端州团练使、新知代州李绶言：「乞今后应臣僚之家奏荐及诸般出职合授殿侍、三班差使之人，如愿不带殿侍，只补三班差遣。」诏：「今后合得三班差使者，不带殿侍，仍别定请给。」前此差使者隶殿侍班，以军伍畜之，世禄之家深以为耻，至是人称其便。李绶申请，据会要八月二十七日事，今附本日。苏液所言在二十七日前，今亦附此。此二事皆据会要修入。
　　甲辰，罢诸路转运司勾当公事官，内广西经略司勾当公事二员检会差置月日取旨。时枢密院已罢诸路经略安抚勾当公事官，而温杲在广西，实上所命，且方有意图交州，故不即罢也。温杲广西经略司勾当公事乃四年四月差。
　　是日，王韶奏破木征于巩令城。此据新、旧纪，九月一日木征弟授官可考。
　　是月，废杭州南新县为镇；光化军为光化县，隶襄州。
　　诏司农寺以方田均税条约并式颁天下。
　　方田之法，以东西南北各千步，当四十一顷六十六亩一百六十步为一方。岁以九月，县委令、佐分地计量，据其方庄帐籍验地土色号，别其陂原、平泽、赤淤、黑垆之类凡几色。方量毕，计其肥瘠，定其色号，分为五等，以地之等均定税数。至明年三月毕，揭以示民，仍再期一季以尽其词，乃书户帖，连庄帐付之，以为地符。地符，见七年四月四日，合去彼存此。
　　均税法，以县租额【一三】税数，毋以旧收蹙零数均摊，于元额外辄增数者，禁之。若丝挠紬绢之类，不以桑柘有无，止以田亩为定。仍豫以示民，毋胥动以浮言，辄有斩伐。荒地以见佃为主，勿究冒佃之因。若瘠卤不毛听占佃，觽得樵采不为家业之数，觽户殖利山林、陂塘、道路、沟河、坟墓荒地皆不许税，诡名挟佃，皆合并改正。凡田方之角有□植以野之所宜木。有方帐，有庄帐，有甲帖，有户帖，其分烟析生、典卖割移，官给契，县置簿，皆以今所方之田为正。令既具，乃以济州巨野尉王曼为指教官，先自京东路行之，诸路仿焉。此据食货志，又据中书备对：熙宁五年重修定方田法，自京东为始推行、冲改【一四】三司方田均税条，夏税并作三色，绢、小麦、杂钱，秋税并作两色，白米【一五】、杂钱，其蚕盐之类，已请官本者不追，造酒繥糯米、马食草仍旧，逃田、职田【一六】、官占等税亦依旧倚阁，屋税比附均定，墓地免均，如税额重处，许减逃、阁税数。今以本志及备对就八月末追书。实录既不书方田事始，旧纪于七年三月二十三日乃书立方田法，新纪又因之。按邓润甫察访京东，申明方田官考任，即非事始，两纪诬甚，今不取。食货志第二卷租税篇云：天下之税，割移逃徙，多或不均。熙宁五年，蔡天申言：「请委提举司均税，而颁于司农，先行于河北、陕西、河东、京东。」诏用其议，于是司农寺始立方田、均税法，颁之天下，先自年丰及平土州县行之。通略云：天申，挺子也。
　　注　　释
　　【一】公孙弘「弘」原作「宏」，据阁本及汉书卷五八公孙弘传改。下同。
　　【二】具原作「其」，据长编纪事本末卷八五取洮河兰会上改。
　　【三】五千万缗阁本「千」作「十」，疑是。
　　【四】十一月二十七日戊申「一」原作「二」，据本书卷二二八改。
　　【五】有官亲属迁升等「官亲」二字原倒，据正文乙正。
　　【六】引亲兵一鼓破之「引」字原脱，据长编纪事本末卷八五取洮河兰会上补。
　　【七】粮饷间关阁本、活字本均同。同上书「关」作「阙」。
　　【八】依此长编纪事本末卷七一保甲作「加一等」。
　　【九】西京原作「京西」，据宋史全文卷一二上、续通鉴卷六九乙正。
　　【一○】轻狷无行「狷」原作「猖」，据阁本改。
　　【一一】垧至御座前原脱「垧」字，据阁本补。
　　【一二】今还为监库驹云似得之「库」原作「军」，「驹」原作「饷」，据阁本改。
　　【一三】租额长编纪事本末卷七三方田、宋史全文卷一二、通考卷四田赋考及宋史卷一七四食货志均同。编年纲目卷一九作「祖额」。按宋制赋税有祖额之规定，疑以「祖额」为是。
　　【一四】冲改「冲」原作「衡」，据宋会要食货四之七、七○之一一四改。
　　【一五】白米「米」原作「光」，据同上书改。
　　【一六】职田「职」原作「验」，据同上书改。
续资治通鉴长编
卷二百三十八
卷二百三十八
　　起讫时间 起神宗熙宁五年九月尽其月
　　卷　　名 续资治通鉴长编卷二百三十八
　　帝　　号 宋神宗
　　年　　号 熙宁五年（壬子，1072）
　　全　　文
　　九月丙午朔，兵部员外郎李复圭权判吏部流内铨。复圭前坐生事，责知光化军，于是御史张商英言：「夏人积谋聚兵犯塞之日久矣，与破金汤适相会，非复圭生事也。」故召用之。吏部铨旧制，职官注拟，上下超折【一】不过一资，而选人阂于资序，注拟不行，复圭奏乞通注权入，各理本资俸，选集者便之。复圭奏乞通注，据复圭纪闻，附见，当考。
　　诏以木征弟结□延征为礼宾副使、镇洮河西【二】一带蕃部钤辖。初，秦凤缘边安抚司言，木征自巩令城败走，结□延征举其族二千余人并大首领李楞占、讷芝等出降，已量补职名抚遣之，因言延征可遂授一官，使统部族收其用，故有是命。后又封其母实垒卒为永安县太君，赐以器币。新、旧纪于前月甲辰书王韶破木征于巩令城，按甲辰非本日，既因新、旧纪载前月甲辰，仍增奏本【三】，今因结□延征授官又出之，更须考详。
　　权三司使薛向言：「延、秦、庆、渭等九州岛旧皆有折博务，召商人入刍粮钱帛，偿以解盐，岁收缗钱一百六十六万，而秦州当四十万。今割秦之古渭寨以为通远军，兼新城镇洮军皆未有折博务，故商旅未行。臣愚以为并边新造之地，宜有储积，以待警急。愿以其事下张诜、张穆之，使并置折博务，仍分十五万与通远，七万与镇洮。」从之。
　　雄州言北界欲以兵来立口铺。文彦博、蔡挺等欲候其来，必争令拆却。上曰：「拆却若不休，即须用兵，如何？」挺曰：「不得已须用兵。」上以为难，曰：「彼如此，何意也？」王安石曰：「或是因边吏语言细故，忿激而为此；或是恐中国以彼为不竞，故示强形；或是见陛下即位以来经略边事，以为更数十年之后，中国安强，有窥幽燕之计，即契丹无以枝梧，不如及未强之时先扰中国，以为绝迟则祸大，绝速则祸小，故欲绝中国，外连夏人以扰我。」上恐其计不及此，安石曰：「敌国事岂易知，苟有一人计议如此，而其主以为然，则遂有此事矣。」上曰：「何以应之？」安石曰：「今河北未有以应，契丹未宜轻绝和好。若彼忿激及示强而动，即我但以宽柔徐缓应之，责以累世盟誓信义，彼虽至顽，当少沮；少沮，即侵陵之计当少缓；因其少缓，我得以修备。大抵应口铺事当□柔徐缓，修中国守备当急切。以臣所见，口铺事不足计，惟修守备为急切。苟能修攻守之备，可以待契丹，即虽并雄州不问，未为失计。若不务急修攻守之备，乃汲汲争口铺，是为失计。」□充言：「当爱惜财用，闲处不要使却，缓急兵食最急。」安石曰：「兵食固不可乏，然非最急。今河北连岁丰熟，民间非无蓄积，缓急要兵食，即民间蓄积便是兵食。虽有兵食，以何人为兵；虽有兵，以何人为将；缓急有事，陛下如何应接，一事应接失机，便系中国安危。当扰攘之时，陛下自度应接能昭然无所疑误否？此所以难轻用兵也！」
　　枢密院退，安石白上，宜修河北守备。上曰：「除什五百姓。」安石曰：「独此可以为守备。」上曰：「谁可使？」安石曰：「不得已须令曾布去。」上乃欲韩缜为帅，令了此，然亦不果。安石又白上：「天下事有缓急，如置口铺是生事，人所罕见，故陛下亦以为忧。如河北都无以待契丹是熟事，人所习见，故陛下亦不以为虑。臣以谓人所罕见者乃不足虑，人所习见者乃足忧，足忧宜急，不足虑宜缓。」上以为什五百姓如保甲，悠悠难成，不如便团结成指挥，以使臣管辖。安石曰：「陛下诚能果断，不恤人言骇扰，纵有斩指、断臂，何患，譬如有契丹之患而不能胜，即不止有斩指、断臂之苦而已。即便团结指挥亦无所妨，然指挥是虚名，五百人为一保，缓急便可唤集，虽不名为指挥，与指挥使无异，乃是实事，幸不至火急，即免令人骇扰，而事集为上策。」又白上曰：「秦、汉以来，中国人觽，地垦辟未有如今日。四夷皆衰弱，数百年来，未有如今日。天其或者以中国久为夷狄所侮，方授陛下以兼制遐荒，安强中国之事。天锡陛下聪明非不过人，但陛下用之于丛脞，而不用之于帝王大略，此所以未能济大功业也。开国承家，小人勿用，小人所知浅近必不能，济国家须君子，臣以谓陛下待君子当使之无所嫌疑，得自竭尽，乃能济国事。」上以为兵须久训练乃强。安石曰：「齐威王三年酣饮不省事，一旦烹阿大夫，出兵收侵地，遂霸诸侯。人主诚能分别君子、小人情状，济以果断，即兵可使一日而强。」陈瓘论曰：安石劝神考兼制夷狄，则奏曰：「四夷皆衰弱，数百年来，未有如今日。」及论神考包置契丹不得，则又奏曰：「夷狄人觽地大，未有如今日契丹。」两对所论，同一契丹，取快而言，乍强乍弱，况随其喜怒而论君子、小人哉！
　　丁未，诏镇洮军献木及运木蕃部，并优与价钱，仍自今应役使及有所献，并酬其直。
　　诏文思副使李景倩、供备库副使王敞各降一官，坐为成都府路都监所辖兵谋欲行劫而不觉察故也。
　　御史张商英言：「近日典掌诰命，多不得其人，如陈绎、王益柔、许将皆今之所谓辞臣也【四】。然绎之文如□段逐骥，筋力虽劳而不成步骤；益柔之文如野妪织机，虽能成幅而终非锦绣；将之文如稚子吹埙，终日喑呜而不合律吕。此三人者，恐不足以发挥帝宪，号令四海。乞精择名臣，俾司诏命。」不报。
　　先是，上谓王安石曰：「直舍人院文字如许将，殊不佳。」安石曰：「将非但文字不过人，判铨亦多生缙不晓事，为选人传笑。臣怪陛下拔令直舍人院，不知何意。」上曰：「止为将状元及第。」安石曰：「陛下初未尝以科名用人，何独于将如此？」安石又曰：「制诰诚难其人，然于政事亦非急切。」上曰：「说事理不明，不快人意，要当审择。」又问：「起居注见阙，何人可修？」安石曰：「吕惠卿丧欲除。」上曰：「惠卿最先宣力。」安石曰：「非为其宣力，如此人自当擢用。」上曰：「惠卿胜曾布。」此段见日录七月二十七日，今附见。
　　冯行己体量雄州事，以为添差弓手骚扰百姓，百姓怨咨，故引北人巡马过河。上曰：「弓手果骚扰。」文彦博曰：「行己不晓边事，我界内添差弓手，如何乃云创生？」安石曰：「旧无今有，即创生也。」
　　先是，雄州差北界口铺人户借车般银绢，涿州不听。枢密院欲牒涿州，称誓书内明言属南朝口铺，庆历间，北界不合修，请详累牒毁拆。佥以为如此，示以必争。旧口铺犹欲拆毁，即必不敢更立新口铺也。王安石曰：「契丹欲移口铺，其事有无未可知。若果有之，缘张利一生事，故如此。今罢却利一，差冯行己，行己到后，正是北人观其举措之时。若有依前妄占两属地，称是南界所管，又令拆庆历五口铺，即与张利一生事无异，何由使契丹帖息？」彦博固争，以为自来须如此，国不竞亦陵。安石曰：「若要用壮亦柔之，俟其不可柔服然后用壮，即曲在彼，彼或自反，若便用壮，恐不能止其争气。」上以为冯行己初至，正是爱惜人情之时，又恐更生契丹疑惑，遂至交兵。彦博曰：「交兵何妨？」安石曰：「河北未有备，如何交兵无妨？」彦博曰：「自养兵修备到今日，如何却无备？」上曰：「朕实见兵未可用，与契丹交兵未得。」彦博曰：「契丹若移口铺，侵陵我，如何不争？」安石曰：「朝廷若有远谋，即契丹占却雄州，亦未须争，要我终有以胜之而已。」彦博曰：「彼占吾地，如何不争？占雄州亦不争，相次占瀛州又不争。四郊多垒，卿大夫之辱！」安石曰：「太颠、闳夭之徒为文王卿大夫，文王事昆夷不以为辱，以为昆夷强，非由我不素修政刑以致如此故也，要之吾终有以胜昆夷而已。自古大有为之君，其歙要录作翕字。张取与必有大过人者，非特中国，虽四夷之雄亦必如此。冒顿邻国请其所爱阏氏，乃曰与人□□馽国奈何爱一女子！至请弃地，乃发兵遂灭邻国。其操纵如此，此所以能当汉高也。若但一口铺尺寸之地而必争，恐非大有为之略。」□充曰：「冒顿至请弃地即必争。」安石曰：「臣所论者，以为当如冒顿知歙张取与，非以为如冒顿争地也。」
　　彦博曰：「须先自治，不可略近勤远。」安石曰：「文彦博言须先自治固当，若能自治，即七十里、百里可以王天下。孟子曰：『未有千里而畏人者也。』今以万里之天下而畏人，只为自来未尝自治故也。」上曰：「呼契丹为叔，契丹邻敌乃呼为皇帝，岂是不畏彼？岁赐与金帛数千万已六七十年，六七十年畏契丹，非但今日。」彦博曰：「吾何畏彼？但交兵须有名。如太祖取河东亦须有蜡书之事。」上曰：「患无力，岂患无名！」因言太祖答江南使人事。安石曰：「苟非无力，便取幽燕，不为无名。陛下以尧、舜、文、武有天下，肯终令契丹据有幽燕否？」彦博曰：「要服契丹，即先自治，当令人臣不为朋党。」安石曰：「小人乃为朋党，君子何须为朋党？言天事则有命，言人事则有义，义、命而已，何须为朋党？」彦博曰：「言有义、命者，未必知义、命。」安石曰：「君子、小人情状亦易考。但诞谩无义理，前言不复于后，后言不掩于前，即是小人。忠信有义理，言可复，即是君子。若果是君子，即须同心。盖国所以固，以有人，故曰『无竞维人』。人所以强，以同心，故纣有亿兆夷人，离心离德，即为武王所胜；武王有乱臣三千，惟一心，即能胜纣，三千人一心，非为朋党也。高宗戒傅说：『惟暨乃僚，罔不同心，以正乃辟。』高宗非教傅说为朋党。但同心为义，即是武王所称、高宗所戒；同心为不义，即是朋党。若共国不务同心，即国事何由成。」彦博曰：「人所见岂可尽同？」上曰：「天下义理岂有二也？」上卒从安石言，改定牒本。
　　王安石又言：「既立结□延征，即须处分王韶招捉木征，然后蕃部无向背，专附延征。」文彦博曰：「如此指挥，即须计究竟如何，若木征不受代，须加讨伐，恐用兵未已。」安石曰：「木征以羁旅无助蕃人投夏国，即环庆羌人，夏国尚不敢纳，岂敢纳木征？必须执送无疑。若归董毡，即素有嫌隙，以穷归之，必不得所。其势，招之必降，不降亦何能为。洮东自来无主，如阑遗物，木征尚不能取，今我已占认，彼何能复取？计木征窘，即觽不敢附，宽即觽未敢叛。」彦博曰：「略近勤远非义，且今已深入险阻，费馈运，不可不计究竟如何。」安石曰：「秦、汉已后，事不足论。如诗称高宗『奋伐荆楚，深入其阻』，『如火烈烈，则莫我敢遏』。非是不入险阻；如火烈烈，其师必觽，师觽必用粮食，非是不费馈运。如镇洮更自是中国地，久为夷狄所据，今来经营，亦自不至劳费。」上以安石言为然。
　　戊申，诏秦凤路缘边安抚司晓谕木征，限一月降放罪，仍优与官爵；不从，即多设方略禽讨，并以内殿崇班【五】及赏钱五千缗募人捕送。用王安石之言也。
　　又诏陕西缘边蕃部地土许典卖租赁。六年五月二十九日，汉户听典卖夷人田。
　　崇仪使、同管勾外都水监丞程昉为西作坊使，大理寺丞李宜之为右赞善大夫，驾部员外郎、知洺州黄秉与堂除差遣，论修漳河之劳也。
　　己酉，宣政使、入内副都知张茂则为宣庆使、入内都知，库部郎中宋昌言、虞部郎中王令图并迁一官，西作坊使程昉为皇城使、端州刺史，论塞大名府永济县决河之功也。
　　先是，新堤之埽六，决者二，下属恩、冀，贯御河，奔冲为一。上忧之，自秋迄冬，数遣使经营。于是人争言导河之利，独茂则等以谓：「二股河地最下，而旧防可因，今堙塞者纔三十余里，若度河之湍逆而浚之，又存清水镇河以折其势【六】，则悍者可回，决者可塞，用力寡而收功速。」时议者皆以为非，而转运使且以材乏为忧。上独命茂则等董役，而使昉营材于并河诸州，或取于公，或售于私，人不加赋而诸河之费已给。自五年二月甲寅始事，四月丁卯讫功，而河深十一尺，广四百尺。方浚河则稍稍障其决水，至河成而决口亦塞，故有是命。此朱本所增，盖因河渠志也。新本亦用之。「昉营材于并河诸州，或取于公，或售于私，人不加赋而河费给，」此语更须参考。
　　茂则尝建言：「熙宁二年未闭断二股河北流，有荆家、鹊城、铭、房四埽，在二股河西北，周匝五十余里，大河行流在此堤埽之下。自闭断北流，接续下约，于二股河北岸起立堤防，上流逼近河身，已次东北堤道，远处去河止一二百步或一二里。夏津县东堤河相去差远，其上流北岸第一、第二埽北经恩州界，水涨时溢岸，水至堤脚下，虽已增修堤道盘木岸及卷埽固护，今荆家、鹊城、铭、房四埽在旧堤五十里，可以于房家埽下相度地形高仰处接堤一道，签上北岸新堤，用为遥堤，可以助二股河上流北岸近河新堤，以防决溢，可免大名府及御河至恩、冀、深、瀛等州军水患。」本志五年八月茂则言此在赏功前，今附见赏功后。
　　王安石欲除程昉押班，上不可，曰：「昉固尽力，然性气不中，又好把持人。」安石曰：「陛下聪明，有此一蔽，惟象、共善柔，能窥伺陛下眉睫之间为欺者，陛下乃以为忠良，臣以为害陛下政事乃在此辈人，若刚强孟浪之人必不能害政。今昉功状如此，与一押班固当；若疑不可亲近，第专令在外勾当可也。」上曰：「侍中珥貂，取其温柔。」安石曰：「书以为『仆臣正』，仆臣要正，亦不专取温柔。况陛下所谓温柔，又或象、共诞谩，非实温柔。」上终不许。
　　枢密院言：「河北义勇虽占籍以万数，然其间老疾小弱甚觽。向因灾伤流移，而又权罢教阅，无由见合去留人数。欲因今冬大教，要录作阅字。委官司验试，如实有不任征役之人，并给公凭放免。」从之。
　　上欲修河北弓箭社，曰：「须得人人欣赖乃可为。」王安石曰：「但令豪杰欣赖，即能驱率觽人。若要人人欣赖，恐无许多官职财物应副。若豪杰欣赖，驱率觽人，觽人成俗，则法立而不可废。今召人饮食尚有倦而不赴者，况欲什伍之，使从我进退，岂有人人欣赖之理？如畿内事，以近故为异论所摇，陛下以为疑。如金君卿在江西作保甲，以远故异论不到陛下左右，陛下又何尝疑其扰事？须以道揆，不须听无稽之异论。」冯京曰：「河北义勇十八万自足，何须做弓箭社。」安石曰：「河北义勇收人户不尽，河北有许多地，有许多人，何故只令十八万人习兵为义勇，而不可令尽习兵？」冯京曰：「须是丁多方可令习兵。」安石曰：「弓箭手不知用丁多少。」京曰：「亦须丁多乃入社。」安石曰：「今义勇尚只用两丁，如何弓箭社却要丁多！臣以为用两丁为义勇，更令远出上番，却于民不便，然见今如此施行。」京曰：「臣在太原日，若悫得两丁即令替。」安石曰：「臣读义勇敕，初刺时已或奏称两丁，并已刺尽。见今条贯须单丁乃许替，不知太原何故两丁却许悫替。」
　　上令讨论修弓箭社法，安石曰：「弓箭社部分不如府界保法，当如今府界保法修定。」京曰：「义勇已有指挥使，指挥使即是乡豪，如又作保甲，令何人为大保长？」安石曰：「古者民居则为比，比有比长，及用兵即五人为伍，伍有伍司马，二十五家为闾，闾有闾胥，二十五人为两，两有两司马，两司马即是闾胥，伍司马即是比长，但随事异名而已。今令二丁即为义勇，与两丁之家同籍为保甲，居则为大小保长，征戍则为义勇节级、指挥使，此乃三代六卿六军之遗法。此法见于书，自夏以来至于周不改。秦虽决裂阡陌，然什伍之法尚如古，此所以兵觽而强也。近代惟府兵为近之，唐亦以府兵兼制夷狄，安强中国，监于先王成宪，其永无愆。今舍已然之成宪，而守五代乱亡之遗法，其不足以致安强无疑。然人皆恬然不以因循为可忧者，所见浅近故也。为天下决非所见浅近之人能致安强也。」上以为然。兵志云上随欲变三路义勇如府畿保甲。冯京云云据日录，乃是讨论弓箭社法，今从日录。
  </div>
  <div class="pagination">
   <a href="续资治通鉴长编_page328.html">
    上一页
   </a>
   <span>
    ...
   </span>
   <a href="续资治通鉴长编_page324.html">
    324
   </a>
   <a href="续资治通鉴长编_page325.html">
    325
   </a>
   <a href="续资治通鉴长编_page326.html">
    326
   </a>
   <a href="续资治通鉴长编_page327.html">
    327
   </a>
   <a href="续资治通鉴长编_page328.html">
    328
   </a>
   <span class="current-page">
    329
   </span>
   <a href="续资治通鉴长编_page330.html">
    330
   </a>
   <a href="续资治通鉴长编_page331.html">
    331
   </a>
   <a href="续资治通鉴长编_page332.html">
    332
   </a>
   <a href="续资治通鉴长编_page333.html">
    333
   </a>
   <a href="续资治通鉴长编_page334.html">
    334
   </a>
   <span>
    ...
   </span>
   <a href="续资治通鉴长编_page330.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
