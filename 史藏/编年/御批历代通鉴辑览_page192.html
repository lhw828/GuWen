<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 192 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 192 页/共 306 页</h1>
    <div class="content">　　冬十月置三司会计司
　　初帝尝患增置官司费财王安石谓増置官司所以省费帝曰古者什一而税今取财百端安石谓古非特什一而已安石又欲尽禄天下之吏帝未之许而三司上新増吏禄嵗至缗钱百十一万有竒主新法者皆谓吏禄既厚则人知自重不敢冐法可以省刑然良吏实寡赇取如故往往陷重辟议者不以为善诏三司帐司防计是嵗天下财用出入之数以闻令宰相提举其事至是韩绛请选官置司以天下户口人丁税赋场物坑冶河渡房园之类租额年课及一路钱谷出入之数去其重复嵗比较増亏废置及羡余横费计赢阙之处使有无相通而以任职能否为黜陟则国计大纲可以省察三司使章惇亦以为言乃诏置三司会计司以绛提举
　　辽女真部节度使乌古鼐【旧作乌古廼今改后仿此】卒
　　乌古鼐之先曰函普自髙丽来居完顔部【金史世纪函普来完顔年已六十余部人有贤女亦年六十而未嫁乃纳之生二子一女】凡六传而至乌古鼐稍役属诸部会五国【城名在今宁古塔东北辽时自此而东凡五国故名】蒲聂部节度使抜乙门叛辽辽将致讨乌古鼐袭而擒之献于辽主辽主召见燕赐加等以为生女真部节度使始有官属纪纲渐立然不肯受印系辽籍其部内旧无铁隣国有以甲胄往粥者以厚价售之得铁既多因以修弓矢备器械兵势稍振前后愿附者众至是五国没撚部谢野复叛辽阿库纳伐之谢野败走乌古鼐将见辽将自陈败谢野之功行次来流水【金史地理志上京会宁府有来流河金防宁府今宁古塔地】有疾而卒【后金追赠景祖】子合理博今改【旧作劾里鉢今改后仿此】嗣【金源事始见此】
　　【乙夘】八年春正月窜郑侠于英州罢参知政事冯京放秘阁校理王安国【字平甫安石之弟】于田里
　　侠上疏论吕惠卿朋党壅蔽仍取唐魏徴姚崇宋璟李林甫卢杞传为两轴题曰正直君子邪曲小人事业图迹在位之臣与之暗合者各以其类复为书献之且荐冯京可相并言禁中有人披甲登殿诟骂等事惠卿奏为讪谤令中丞邓绾知制诰邓润甫【字温伯江西建昌人】治之遂编管侠于汀州京在政府尝与惠卿争辩而王安石弟安国素与侠善侍御史张璪承惠卿防劾京与侠交通有迹时侠已行惠卿遂令奉礼郎舒亶【字信道明州慈谿人】往捕遇于陈州搜其箧得所録名臣谏疏【先是御史台吏杨忠信谒侠曰御史缄黙不言而君上书不已是言贵在监门而台中无人也取懐中名臣谏疏二帙授侠曰以为正人助及是遂搜得之】有言新法事及亲朋书尺悉按姓名治之狱成惠卿欲致侠以死帝曰侠所言非为身也忠诚亦可嘉岂宜深罪但徙英州京罢政出知毫州安国夺秘阁校理放归田里【初安国任西京国子教授秩满至京师帝以安石故特召对问曰汉文帝何如主安国对曰三代之后未有也帝曰但恨其才不能立法更制耳安国对曰文帝自代来入未央宫定变故俄顷呼吸间恐无才者不能至用贾谊言待羣臣有节专务以徳化曰海内兴于礼义几致刑措则文帝加有才一等矣帝曰王猛佐符坚以蕞尔国而令必行今朕以天下之大不能使人何也曰猛教坚以峻刑法杀人致秦祚不长今刻薄小人必有以是误陛下者愿专以尧舜三代为法则下岂有不从者乎帝又问卿兄秉政外论谓何安国对曰恨知人不明聚敛太急尔帝不悦由是止授崇文院校书寻改秘阁校理安国屡以新法之弊力谏安石又尝以佞人目惠卿故惠卿衔而逐之】
　　二月复以王安石同平章事
　　初吕惠卿迎合安石建立新法安石故力援引骤至执政惠卿既得志忌安石复用遂欲逆闭其途凡可以害安石者无所不用其智安石闻而怨之时韩绛颛处中书事多稽留不决且数与惠卿争论度不能制宻请帝复用安石帝从之安石承命即倍道而进七日至汴京
　　三月辽人复来议疆事遣知制诰沈括报之
　　刘忱等与萧素防于大黄平【在代州境】三议不能决辽人初指蔚朔应三州分水岭土垅为界及忱与之行视无土垅乃但云以分水岭为界凡山皆有分水辽人意至时可以罔取也相持久之至是辽主复遣萧禧来致国书以忱等迁延为言乃命韩缜代忱等与辽使议缜与禧争辩或至夜分禧执分水岭之说不变留馆不肯辞曰必得请而后反帝不得已先遣知制诰沈括报聘括诣枢宻院阅故牍得顷嵗所议疆地书指古长城为分界今所争乃黄嵬山【在代州崞县西南接宁武府界】相逺三十余里表论之帝曰大臣殊不究本末几误国事乃赐括白金千两使行括至辽辽相杨遵朂【考辽史杨遵朂字益诫范阳人太康初拜南府宰相不言以字行而宋史沈括传则书字曰契丹相杨益戒今依辽史改书名】与议不能屈谩曰数里之地不忍而轻絶好乎括曰师直为壮曲为老今北朝弃先君之大信以威用其民□我朝之不利也凡六会竟不可夺乃还【括在道图其山川险易迂直风俗淳厐人情向背为使契丹图上之】
　　夏闰四月陈升之罢
　　升之深狡多数善傅会以取富贵初附安石及拜相即求解条例司世以是议之号为筌相
　　六月王安石上三经新义诏颁于学官
　　先是置经义局训释诗书周礼三经以王安石提举吕惠卿王雱同修撰【帝欲召程颢与其事安石不可】至是书成上之帝谓安石曰今谈经者人人殊何以一道徳卿所着经其以颁行使学者归一遂颁于学官号曰三经新义加安石左仆射吕惠卿给事中王雱龙图阁直学士雱辞新命惠卿劝帝许之由是王吕之怨益深【新义既颁一时学者无敢不传习主司纯用以取士先儒传注一切废而不用又黜春秋之书不列学官至诋之为断烂朝报安石又以字学久不讲后罢居金陵作字説二十四卷以进多穿凿附会其流入于佛老云】
　　司徒侍中魏公韩琦卒【諡忠献】
　　琦卒前一夕大星陨州治枥马皆惊帝自为碑文载琦大节篆其首曰两朝顾命定防元勲赠尚书令后封魏王
　　【史臣曰琦相三朝立二帝当治平危疑之际两宫几成嫌隙琦处之裕如卒安社稷欧阳修称其临大事决大义垂绅正笏不动声色措天下于泰山之安可谓社稷之臣岂不信哉】
　　秋七月太白昼见
　　诏韩缜如河东割地以畀辽
　　辽使争议疆事不决帝问于王安石安石劝帝曰将欲取之必姑与之于是诏于分水岭为界禧乃去至是遣天章阁待制韩缜如河东割新疆与之凡东西失地七百里遂为异日兴兵之端
　　八月庚寅朔日食
　　韩绛免
　　绛与王安石议事不合以疾求去出知许州而三司会计司亦罢【绛临事果敢故韩琦以为有公辅器而荐用之特以素党安石为清议所少】
　　冬十月吕惠卿有罪免
　　御史蔡承禧论惠卿奸恶惠卿居家俟命中丞邓绾亦欲弥缝前附惠卿之迹以媚安石安石子雱复深憾惠卿遂讽绾发惠卿兄弟疆借秀州华亭【唐县今为江南松江府治】富民钱五百万与知华亭县张若济买田共为奸利事置狱鞫之惠卿竟罢出知陈州绾又论三司使章惇协济惠卿之奸出知湖州
　　慧星见诏求直言罢手实法
　　慧出轸帝以灾异数见避殿减膳诏求直言赦天下询政事之未协于民者王安石率同列上疏言晋武帝五年慧出轸十年又有孛而其在位二十八年与乙已占所期不合【考晋书天文志武帝泰始四年彗星见轸占曰为兵防非五年又十年有星孛于轸占曰天下兵起是嵗为甲午非乙巳且武帝在位二十六年非二十八年】盖天道逺先王虽有官占而所信者人事而已禆灶言火而验欲禳之国侨不聼郑亦不火【见左传事具前】有如禆灶未免妄诞况今星工哉窃闻两宫以此为忧望以臣等所言力行开慰帝曰闻民间殊苦新法安石对曰祁寒暑雨民犹怨咨此无庸恤帝曰岂若并祁寒暑雨之怨亦无邪安石不悦退而属疾卧帝慰勉起之其党谋曰今不取上素所不喜者暴进用之则权轻将有窥人间隙者安石是其防帝喜其出凡所进用悉从之邓绾言凡民养生之具日用而家有之今欲尽令疏实则家有告讦之忧人懐隠匿之虑商贾通殖货利交易有无或春有之而夏已荡析或秋贮之而冬已散亡公家簿书何由拘录其势安得不犯徒使嚚讼者趋赏报怨畏怯者守死忍困而已诏罢手实法
　　十一月交阯大举入宼陷钦亷州【注俱见前】
　　初广西屯北兵二十指挥以备邉交人畏之防沈起坐边议罢以知处州【隋置今为府属浙江】刘彛代之彛至奏罢北兵而用枪杖手分戍聼偏校言以为安南可取乃大治戈船交人来互市率皆遏絶表疏上诉亦不得达至是遂分三道入防一自广府一自钦州一自昆仑闗连防钦亷二州杀士丁八千人事闻起坐贬安置郢州而除彛名明年正月交人围邕州知州事苏缄悉力拒守外援不至及城防死之【缄命其家三十六人皆先死藏尸于坎乃纵大自焚城中感缄之义无一人降者交人尽屠之凡五万八千余口事闻诏赠缄奉国节度使谥忠勇】
　　熊本击渝州獠【即古板楯蛮注见前】降之置南平军
　　渝州南川【本蛮地唐为县宋废复置分县属重庆府】獠木斗叛诏本安抚之本进营铜佛坝【在南州县南地有金铜佛像二相传为唐明皇所铸】破其众木斗与秦州【当作溱州唐置宋为覊縻州后改为荣懿等砦地在今重庆府綦江县南接贵州遵义府界】地五百里来归为四砦九堡建铜佛坝为南平军召本还知制诰【本欲取媚王安石因上疏曰天下之治有因有革期于趋时适治而已陛下出大号发大政可谓极因革之理然改治之始安常习故之羣交讙合噪或诤于廷或谤于市或投劾引去者不可胜数陛下烛见至理独立不夺今虽少定彼将伺隙而逞愿陛下深念之勿使彼有以窥其间而终万世难就之业天下幸甚】
　　辽主洪基杀其后萧氏
　　萧氏姿容冠絶工诗善谈论好音乐立为后生太子濬时北院枢宻使耶律乙辛专政势倾一国忌后明敏于是宫婢单登等诬后与伶官赵惟一私通乙辛以闻诏乙辛劾状遂诛惟一后赐自尽归其尸于家【后追諡宣懿】
　　十二月以元绛【字厚之钱塘人】参知政事曽孝寛签书枢密院事绛在翰林谄事王安石而安石尝徳曾公亮之助已欲引公亮子孝寛于政地以报之由是二人同升
　　更定解池盐钞法
　　自薛向立盐钞本其后多虚钞而盐益轻至是多言官卖不便乞通商王安石主提举张景温之言至课民卖官盐随贫富作业为多少之差买卖私盐聴人告以犯人家财给之买官盐食不尽留经宿者同私盐法于是民间骚怨盐钞旧法毎席六缗至是三缗有余商不入粟边储失备

　　御批厯代通鉴辑览卷七十七
<史部,编年类,御批历代通鉴辑览>
　　钦定四库全书
　　御批厯代通鉴辑览卷七十八
　　宋
　　神宗皇帝
　　【丙辰】宁九年春正月下溪州降遂城之【续纲目作章惇招降五溪蛮遂城下溪州考宋史神宗纪宁九年正月下溪州刺史彭师晏降章惇不载其事蛮夷传师晏为下溪州刺史章惇经制南北江湖北提刑李平招降师晏不言惇使考惇传惇自察访使召还为三司使寻以邓绾论出知湖渊事在熙宁八年十月是下溪州降惇并不在其地安得云惇招降五溪乎续纲目叙事不实多类此今改辑】
　　先是下溪州彭师晏袭州事【师晏兄师防杀其父仕羲师晏杀之事具前】寻进为刺史防章惇经制南北江湖北提刑李平招纳师晏誓下州【注见前】峝蛮各以其地归版籍至是师晏遂降【下溪为誓主招纳其誓下故师晏亦降】诏筑下溪州城赐名防溪戍以兵隶辰州出租赋同汉民师晏诣阙授礼賔副使于是五溪【注见前】皆平
　　二月以郭逵为安南招讨使
　　钦亷既陷得交人露布言中国作青苗助役之法穷困生民今出兵欲相拯济王安石见之恚怒自草勅牓诋之以天章阁待制赵卨为招讨使宦者嘉州防御使李宪为副将兵封之【宪乆在西北边好论兵王韶之开熙河宪与有劳故用之】既而卨与宪议事不合帝因问卨孰可代宪卨言逵老于边事愿以为使而已副之帝从其言仍诏占城【注见前】占腊【即真腊国在占城南】合击交阯
　　秋七月御史中丞邓绾有罪免
　　吕惠卿既出知陈州张若济狱【事具前】乆不成王雱令门下客吕嘉问练亨甫【氏族畧练氏见姓苑建安多此姓】共取邓绾所列惠卿事杂他书下制狱王安石不知也省吏告惠卿于陈惠卿以状闻且讼安石尽弃所学隆尚纵横之末数方命矫令罔上要君帝以状示安石安石谢无有归以问雱雱言其情安石咎之雱忿患疽发背死帝颇厌安石所为绾虑安石去失势乃上书言宜録安石子及婿仍赐第京师帝以语安石安石曰绾为国司直而为宰臣乞恩泽极伤国体当黜之帝以绾操心颇僻赋性奸囘论事荐人不循分守斥知虢州
　　八月罢粥祠庙
　　司农粥祠庙于民应天府阏伯【髙辛氏之子】防子【具见前】庙【阏伯庙在归徳府商邱之巅防子庙在归徳府城内一名象贤祠】皆在粥中判官刘挚叹曰一至于此往见判府张方平曰独不能为朝廷言之邪方平矍然托挚为奏曰阏伯迁商邱主祀炎火【阏伯为陶唐氏火正居商邱祀大火见左传】为国家盛徳所乗防子宋始封之君开国此地亦本朝受命建号所因又有双庙【今曰恊忠庙在归徳府治西】乃唐张廵许逺孤城死贼【事具前】能捍大患今若令承买小人规利冗防凟慢何所不为嵗収防细实损国体乞留此三庙以慰邦人崇奉之意疏上帝震怒批牍尾曰慢神辱国无甚于斯于是天下祠庙皆得罢粥
　　冬十月王安石免以吴充王珪同平章事冯京知枢宻院事
　　安石之再相也屡谢病求去及子雱死尤悲伤不堪力请解机务帝益厌之乃以使相判江宁府寻改集禧观使安石既退处金陵往往冩福建子三字葢深悔为吕惠卿所误也充子安持虽娶安石女而充心不善安石所为数为帝言新法不便帝察充中立无与及安石免遂相之充欲有所变革乞召司马光吕公着韩维苏颂及荐孙觉李常程颢等数十人【光自洛遗书充曰自新法之行中外汹汹民困于烦苛迫于誎钦愁怨流离转死沟日夜引领冀朝廷觉悟一变敝法今日救天下之急当罢青苗免役保甲市易而息征伐之谋欲去此五者必先别利害开言路以悟人主之心今病虽已深犹未至膏肓失今不治遂为痼疾矣充不能用】吕惠卿告安石罪发其私书有无使上知及勿令齐年知之语京与安石同年生故云帝以安石为欺而贤京故召用之
　　十二月郭逵败交阯兵于富良江【一名泸江在今安南国治北其上流即云南之澜沧江由普洱府流迳安南境会白鹤归化等江逶迤以达于海】李干徳降
　　逵次长沙先遣将复邕亷而自将西征至富良江蛮以精兵乗船逆战官军不能济赵卨分遣将吏伐木治攻具机石如雨蛮船皆壊因设伏击之斩首数千杀其伪太子洪真李干德惧遣使奉表诣军门纳欵时官兵八万人冒暑涉瘴地死者过半富良江去其国不逺逵不敢渡得其广源州【注见前】门州思浪州苏茂州桄榔县【地俱在今安南国界】而还羣臣称贺诏以广源为顺州赦干德罪治刘彛沈起开衅之罪安置随秀州【已而李干德遣使来贡表求所失州县诏不许干徳寻归所掠民乃以顺州赐之其后定交阯界复还其六县二州】
　　诏宦者李宪节度秦鳯熙河诸军
　　栋戬将果荘先冦五牟谷【在巩昌府洮州防北】复聚兵洮岷脇新附羌多叛归之帝遣内侍押班李宪乗驿往秦鳯熙河措置边事诏诸将皆受节制御史彭汝砺【字器资鄱阳人】等极论其不可且言果荘之患小用宪之患大宪功不成其患小功成其患大章再上不听
　　【丁巳】十年春二月王韶免
　　韶与王安石有隙且以勤兵逺畧归曲朝廷帝亦不悦数以母老乞归乃出知洪州【韶凿空开边骤跻政地然用兵有机畧临出师召诸授以指不后更问毎战必防甞夜卧帐中前部遇敌矢石已及呼声振山谷侍者股栗而韶鼻息自如人服其量】
　　秋七月河大决于澶州【此黄河南北分流之始】
　　自开直河水势增涨田庐益壊至是大决于澶州曹村【在今开州西南】北流断絶河道南徙东滙于梁山张泽泺【在兖州府夀张县东南梁山下即古钜野泽下流汶济二水会而成泺宋时决河滙入其中绵亘数百里后大河南徙嵗乆填淤遂成平陆】分为二一合南清河【即古泗水注见前】入于淮一合北清河【即古济水今自东平州北出曰盐河流迳济南府曰大淸河又合小清河济之南源也古谓之泺水又东北至武定府之利津县入于海】入于海凡灌郡县四郡县四十五而濮齐郓徐尤甚壊田逾三十万顷遣使修闭【判大名府文彦博言臣前奏河势变移漫流四散若不预为经制必溢魏博恩澶之境而都水漫无施设但希省费之赏未甞増修堤今者果大决溢此非天灾实人力不至也　考续纲目载文彦博奏采节不明今依河渠志改辑】明年决口塞诏改曹村埽曰灵平
　　九月河南邵雍卒
　　雍天性髙迈逈出千古而坦夷温厚不见圭角时新法行吏牵迫不可为或投劾去雍门生故友居州县者或贻书访之雍曰此贤者所当尽力之时新法固严能寛一分则民受一分之赐矣投劾何益邪程颢甞与议论终日退而叹曰尧夫内圣外王之学也【雍知虑絶人遇事能前知程颢甞曰其心虚明自能知之富弼司马光吕公着雅敬雍雍所居曰安乐窝时逰城中乗小轩一人挽之士大夫识其车音争相迎候或留信宿去好事者别作室以待其至谓之行窝安乐窝在洛阳天津桥南】及卒颢为墓铭称其学纯一不杂汪洋浩大就其所至而论之可谓安且成矣【所着皇极经世观物内外篇渔樵问答传于世元祜中赐諡康节】
　　冬十一月辽魏王耶律伊逊杀其君之子濬
　　濬幼好学善骑射既立为太子兼北南院枢宻使时耶律伊逊擅政搆害宣懿皇后而立其党萧锡黙【旧作霞抹今改】之妹为后遂欲害濬防防卫萧和克【字阿斯里斯和克旧作忽古阿斯里斯旧作阿斯怜今改】知伊逊奸状伏桥下欲杀之适暴雨桥壊所谋不遂乃下狱濬亦以母故有忧色副防检萧锡沙【穆尔古纳部人锡沙旧作十三穆尔古纳旧作荗古乃今改】谓伊逊曰臣民心属太子一旦若立吾辈措身何地伊逊然之乃隂令防衞耶律札喇【旧作查剌今改】诬告都宫使耶律萨喇【字董隐南院大王穆哩库之孙萨喇旧作撒剌穆哩库旧作磨鲁古今改】及和克【旧作忽克今改】等谋废立按验无状而罢既而伊逊复令萧额都温【国舅少父房之后旧作讹都斡今改】等诬首札喇前告非妄辽主命伊逊及张孝杰【建州永覇县人　续纲目作耶律孝杰今依辽史改】等鞫治萨喇等诬服皆杀之而幽濬于别室濬具陈枉状属耶律延格【字善宁时为北面林牙旧作燕哥今改】辨之延格伊逊党也因易其言为欵伏辽主废濬为庶人徙上京伊逊遣其私人萧达和克【旧作达鲁古今改】等夜引力士杀之【诈云疾薨】辽主命有司于龙门山【在今宣化府赤城县北】既而伊逊复遣人杀濬妃萧氏【辽主后知其寃悔恨无及追諡濬曰昭懐太子】
　　同知太常礼院张载卒
　　载自崇文归终日危坐一室左右编简俯而读仰而思冇得则识之或中夜起坐取烛以书其志道精思未甞须臾息也与诸生讲学每告以知礼成性变化气质之道学必如圣人而后已以为知人而不知天求为贤人而不求为圣人此秦汉以来学者大弊也故其学以易为宗以中庸为体以孔孟为法黜怪妄辨神其家婚丧葬祭率用先王之意而傅以今礼又论定井田学校之法皆欲条理成书使可举而措诸事业吕大防荐之召同知太常礼院以疾归而卒世称横渠先生所着正西铭等书行于世
　　【戊午】元丰元年春闰正月曽孝寛罢以孙固【字和父郑州管城人】同知枢宻院事
　　初固与王安石议新法不合出知真定至是帝思其先见召用之
　　夏六月癸卯朔日食
　　秋九月以吕公着薛向同知枢宻院事
　　帝临御日乆羣臣惮上威严莫敢进规公着在翰林毎因事献纳帝深敬之故有是命【帝甞以释老之事语公着公着问曰尧舜知此道乎帝曰尧舜岂不知公着曰尧舜虽知此而惟以知人安民为难所以为尧舜也帝黙然】向干局絶人尤善商财计算无遗防然不能不病民王安石方尚功利从中主之故益得展奋由文俗吏得大用
　　议复肉刑
　　帝初即位韩绛曽布建议复肉刑至是复召辅臣议吕公着曰后世礼教未备而刑狱繁兴肉刑不可复有踊贵屦贱之讥王珪欲取死囚试劓刖之公着曰不可刖而不死则此法遂行矣议遂寝
　　冬十二月复置大理狱
　　帝以国初废大理狱非是又开封囚猥多乃命复置
　　【己未】二年春二月召程颢判武学既而罢之
　　颢自知扶沟县【注见前】召判武学命下数日李定何正臣【字君表新淦人】劾其学术迂濶趋向僻异且新法之初首为异论复罢之吕公着上疏言方朝廷修改法度之初凡在朝野孰无议论陛下兼包岂悉记録而小人
　　贼害指目未已如颢者陛下早自知之其立身行已素有本末昔在言路时有论列皆辞意忠厚不失臣子之体兼所除武学亦未为仕宦要津而小人龂龂必以为不可者直欲深梗正路其所措意非特一二人而已疏奏不纳颢竟归故官
　　夏五月元绛罢以蔡确【字持正泉州晋江人】参知政事
　　确善观人主意与时上下以王安石荐再调监察御史因为之用知帝已厌安石即论安石乗马入宣德门与卫士竞以贾直文彦博言濬川杷非濬河之具帝遣知制诰熊本行视以文彦博言为是确遂论本附彦博本坐罢确因代其职改外谏院判司农事觊欲得台端因论中丞邓润甫【字温伯建昌人】御史上官均【字彦衡邵武人】按狱失实润甫均皆罢而确得中丞犹领司农凡常平免役之法皆成其手防太学生虞蕃讼博士受贿确深探其狱连引朝士自翰林学士许将【字冲元福州人】闽及元绛子耆宁以下皆逮系遂劾绛为子有所属请出知亳州确遂代其位确自谏院为参知政事皆以起狱夺人位而居之士大夫交口叱骂而确自以为得计也【吴充数为帝言新法不便欲稍去甚者确曰曹参与萧何有隙至代为相一遵何约束今陛下所自建立岂容一人挟怨而坏之法遂不变绛工于文辞而无特操仕已显犹为迟晚时论鄙之】
　　秋八月许二史【左右史】直前奏事
　　修起居注王存【字正仲润州丹阳人】乞复唐贞观二史之职执笔随宰相入殿帝是其言又故事左右史虽日侍立而欲奏事必禀中书防存与同修起居注王安礼【字和甫安石弟】及对及之乃诏许直前着为令
　　下知湖州苏轼狱寻贬为黄州团练副使【考苏轼诗集元丰二年八月十八日赴台狱有寄弟辙诗十二月二十八日恩责黄州又有诗月日甚明续纲日因兼书轼贬乃并轼下狱俱系于十月后非是今改书于八月仍兼书贬而加寻字以别之】
　　轼自徐徙湖上以谢又以事不便民者不敢言以诗托讽庶有益于国中丞李定御史舒亶【字信道明州慈谿人】擿其语以为侮慢因论轼自熙宁以来作为文章怨谤君父交通戚里【谓驸马都尉王诜诜字晋卿开封人尚英宗女魏国公主】逮轼赴台狱诏定与知谏院张璪御史何正臣舒亶等杂治定等媒蘖以为诽谤时事鍜链乆之且引多名士欲置之死太皇太后方不豫闻之谓帝曰甞忆仁宗以制科得轼兄弟喜曰吾为子孙得两宰相今闻轼以作诗繋狱得非仇人中伤之乎捃至于诗其过防矣宜熟察之帝曰谨受教吴充申救甚力帝亦怜之防同修起居注王安礼从容白帝曰自古大度之君不以言语罪人轼以才自奋谓爵禄可立取顾録録如此其心不能无觖望今一旦致于理恐后世谓陛下不能容才帝曰朕固不深谴也行为卿贳之第去勿漏言轼方贾怨于众恐言者缘以害卿也王珪复举轼咏桧诗曰根到九泉无曲处世间惟有蛰龙知以为不臣帝曰彼自咏桧尔何预朕事已而狱具轼遂得轻比舒亶又言驸马都尉王诜辈公为朋比如盛侨周攽固不足论若司马光张方平范镇陈襄刘挚皆畧能诵説先王之言而所懐如此可置而不诛乎帝不从但贬苏轼黄州团练副使本州安置弟辙及王诜皆坐谪贬张方平司马光范镇等二十二人俱罚铜【初鲜于侁为东京转运使王安石吕惠卿当国正人不得立朝叹曰吾有荐举之权而所列非贤耻也遂举刘挚李常苏轼苏辙刘攽范祖禹等及知扬州会轼自湖赴狱亲朋皆絶与交道出广陵侁往见之台吏不许通或曰公与轼相知乆其所往来文字书问宜焚之勿留不然且获罪侁曰欺君负友吾不忍为以忠义分谴则所愿也至是以举吏累谪主管西京御史台轼既贬居黄州三年帝手札移轼汝州轼未至汝上书自言愿居常州许之至哲宗即位始复轼朝奉郎知登州寻召还朝事在元丰八年　刘攽字贡父敞之弟范祖禹字润甫一字梦得镇从孙】
　　冬十月太皇太后曹氏崩
　　帝事太后极诚孝后亦慈爱天至【故事外家男子毋得入谒帝以后春秋髙数请召弟佾入见乆之乃许及见少顷后谓佾曰此非汝所当留得輙遣出　曹佾字公伯彬之孙】帝甞有意于燕蓟已与大臣定议乃诣太后白其事后曰储蓄赐予备乎铠杖士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言苟可取之太祖太宗収复乆矣何待今日帝曰敢不受教
　　【庚申】三年春正月辽出耶律伊逊于兴中府【注见前】
　　伊逊又欲害太子濬之子延禧【时年六嵗】因言宋魏王和啰格【字阿尼雅兴中第二子和啰格旧作和鲁斡阿尼雅旧作阿辇今改】之子淳可为储嗣【羣臣畏伊逊莫敢言】北院宣徽使萧乌纳【一名托卜嘉字特黙六院部人乌纳旧作兀纳托卜嘉旧作挞不也特黙旧作特免今改】伊勒希巴【辽官名掌刑狱旧作夷离毕今改】萧托辉【字乌库哩宰相恰特六世孙托辉旧作陶阮乌库哩旧作乌古邻恰特旧作辖特今改】谏曰舍嫡不立是以国与人也辽主未决防猎于黒山【方舆纪要在朶顔卫东朶顔今喀喇沁地】见扈从官属多随伊逊后始恶其専遂改知南院大王【辽初分塔喇额勒金为北南院大王额勒金统军马大官塔喇额勒金旧作迭剌夷离董今改】事伊逊入谢辽主即日出之兴中府其党多黜【遂封延禧梁王为防旗鼓苏拉六人以防卫之辽军制有苏拉司此掌旗鼓者也苏拉旧作拽剌今改】
　　以章惇参知政事三月吴充罢
　　充欲有所为毎为王珪蔡确所沮谏官张璪论充与郭逵书止其进兵故安南无功【充既遭同列困毁素病瘤积忧畏疾益侵】遂罢为西太乙宫使【逾月卒充为相务安静心正而力不足知不可为而不能勇退为世所讥】
　　慈圣光献皇后
　　夏四月泸州夷复叛诏边将讨之
　　初乌蛮有二酋曰晏子个恕熊本既平柯隂【事具前】并招纳之晏子寻死个恕授知归俫州【即柯隂废县改置】其子乞弟授蕃部廵检防罗苟夷叛犯纳溪【宋县今属泸州】诏泾原副总管韩存寳击之存寳檄乞弟犄角遂平羣蛮兵罢未几乞弟帅歩骑六千至江安【隋县今属泸州】城下责赏都监王宣以贿召之且与盟乞弟以为畏已益悖慢至是以众攻熟夷宣往救之一军皆没朝廷驿召存寳授方畧使统军进讨存寳怯懦不敢进明年存寳坐逗遛弃市以环庆副总管林广【莱州人】代将乞弟请降帝不许督广进师广击败乞弟斩首二千级乞弟遁广帅兵深入丛箐雨雪浃旬士卒死者不可胜计穷追过鸦飞不到山【在江安县西南】次归俫州竟不得乞弟而还【后乞弟无所依往来羣蛮间遂死】
　　六月诏中书详定官制
　　国初承唐制三省无専职台省寺监亦无定员类以他官注判三省长官不预朝政六曹不厘本务给舍不领本职谏议无言责起居不记注司谏正言非特防供职亦不任谏诤其官人受授之别有官有职有差遣其次有阶有勲有爵叙位着职以待文学之选差遣以内外之事而官但以寓禄秩而已故仕者皆以台阁禁从为显宦以差遣要剧为贵途而官之迟速阶勲爵邑之有无皆非所计议者多以正名为请帝慨然欲更其制乃置详定官制局于中书命翰林学士张璪枢宻副承防张诚一领之
　　诏秘书监刘几【字伯夀温叟孙】等定雅乐
　　帝自即位于礼乐之事未遑制作至是诏徴致仕秘书监刘几议乐侍郎范镇参考几请知礼院杨杰【字次公无为军人】同议先是杰言大乐七失【一曰歌不永言声不依永律不和声二曰八音不谐钟磬阙四清声三四金石夺伦四曰舞不象成五曰乐失部奏六曰祭祀享无分乐之序七曰郑声乱雅】并上十二均图帝以其图説下镇几参定几言律主于人声不以尺度求合儒者泥古致详于形名度数而不知清浊轻重之用故求于器虽合考于声则不谐乃即旧乐【仁宗时李照乐】而増以四清声【钟磬十六十二为本声四为应声本声重大应声轻清故曰四清声李照不用几増之】下王朴乐二律【朴乐声髙歌者难遂故四清声置而不用今下二律则四清声皆用而谐协】且请追考成周分乐之序【几以周礼大乐正凡乐围钟为宫黄钟为角太簇为征姑洗为羽围钟者夹钟也今明堂景灵宫降天神之乐宜以夹钟为宫用其均宫声为始终其黄钟为角则用黄钟均以其角声为始终太簇为征则用太簇均以其征声为始终姑洗为羽则用姑洗均以其羽声为始终祭地只享宗庙皆视此均法】辨正二舞【文舞武舞】容节杰议同而镇欲求一桴二米真黍以律生尺改修钟量废四清声诏悉从几杰议乐成第加恩赉镇谢曰此刘几乐也臣何预焉复上疏论之不报
　　秋七月彗出太微垣【注见前】诏羣臣直言阙失
　　王安礼应诏上疏曰人事失于下变象见于上陛下有仁民爱物之心而泽不下究意者左右大臣是非好恶不遵诸道乗权射利者用力殚于沟瘠取利究于园夫足以干隂阳而召星变愿察近臣之行杜邪枉之门至于祈禳小数贬损旧章恐非所以应天者帝览疏嘉叹谕之曰王珪欲使卿条具朕甞谓不应沮格人言以自壅障今以一指蔽目虽泰华在前弗之见近习蔽其君何以异此卿当益自信遂进翰林学士知开封府
</div>
    <div class="pagination">
<a href="御批历代通鉴辑览_page191.html">上一页</a><span>...</span><a href="御批历代通鉴辑览_page187.html">187</a><a href="御批历代通鉴辑览_page188.html">188</a><a href="御批历代通鉴辑览_page189.html">189</a><a href="御批历代通鉴辑览_page190.html">190</a><a href="御批历代通鉴辑览_page191.html">191</a><span class="current-page">192</span><a href="御批历代通鉴辑览_page193.html">193</a><a href="御批历代通鉴辑览_page194.html">194</a><a href="御批历代通鉴辑览_page195.html">195</a><a href="御批历代通鉴辑览_page196.html">196</a><a href="御批历代通鉴辑览_page197.html">197</a><span>...</span><a href="御批历代通鉴辑览_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
