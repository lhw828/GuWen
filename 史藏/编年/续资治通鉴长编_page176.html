<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 176 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 176 页/共 607 页</h1>
    <div class="content">　　诏太常礼院【八】集道官定圣祖天尊大帝、北枢紫微大帝醮位，以上封者言陈彭年曩定醮仪，升圣祖在紫微上，多至天下旱也。礼院言，自今请各为醮位而同祠之，庶无升降之嫌，且不失尊奉之意，从之。
　　丙辰，追赠周悼献王佑为皇太子。佑本名元佑，以犯圣祖讳，乃止书曰「佑」。有司言王旧无宫府，其册命第告于宗正寺属籍堂，而遣使焚黄于永安王所葬处，从之。
　　赠庄懿太后三代。
　　戊午，奉安庄献明肃太后神御于慈孝寺彰德殿、庄懿太后神御于景灵宫广孝殿。
　　是日，门下侍郎、兼兵部尚书、平章事张士逊罢为左仆射、判河南府，枢密使、山南东道节度使杨崇勋罢为河阳三城节度使、同平章事、判许州。先是，天下蝗旱仍见，士逊居首相，不能有所发明，上颇复思吕夷简。及百官诣洪福院上庄献太后谥册，退而奉慰，士逊乃过崇勋园饮酒，日中不至，髃臣离立以俟。御史中丞范讽劾奏之，遂与崇勋俱罢，然制辞犹以均劳佚为言也。复思夷简，据记闻。
　　武胜节度使、同平章事、判陈州吕夷简为门下侍郎、兼吏部尚书、平章事，资政殿学士、吏部侍郎、知河南府王曙加检校太傅，充枢密使，签书枢密院事王德用为枢密副使，端明殿学士、兼翰林侍读学士、刑部侍郎宋绶为参知政事，龙图阁学士、给事中、权三司使事蔡齐为枢密副使。
　　己未，张士逊为山南东道节度使、同平章事、判许州，杨崇勋改判陈州。初，士逊与崇勋俱入告谢，士逊乃位崇勋下，上问其故，士逊对曰：「臣官仆射，而崇勋为使相。」上因以使相授士逊。士逊已罢政事【九】，翰林学士承旨盛度草制，当言新除左仆射，而误用士逊旧衔，有司奉行制书，不复追改，论者非之。
　　龙图阁学士、工部侍郎、权知开封府程琳为御史中丞，右谏议大夫、权御史中丞范讽为龙图阁直学士、权三司使事。琳辞中丞不拜，乃授翰林侍读学士、兼龙图阁直学士、知开封府。前知开封者，若其治剧，或不满岁辄罢；不然，被谤讥，或以事去。独琳居数岁，久而治益精明，一岁中狱常空者四五。
　　旧制学士以先后入序班。时狄棐先讽为龙图阁直学士，而讽盛气凌棐，宰相李迪右讽，特诏讽班棐上，论者非之。
　　庚申，诏自今每日御前殿视事，其休务并假日并如旧制。上即位之初，尚循真宗晚年故事，惟只日御殿故也。
　　壬戌，幸慈孝寺及景灵宫酌献庄献明肃太后、庄懿太后神御殿。
　　自唐以来，民计田输赋外，增取他物，复折为赋，所谓杂变之赋者也，亦谓之沿纳。而名品烦细，其类不一，官司岁附帐籍，并缘侵扰，民以为患。帝躬耕籍田，因诏三司沿纳物以类并合。于是，三司请悉除诸名品，并为一物，夏秋岁入，第分麤细二色。百姓便之。「百姓便之」，此据本志。实录但云「从之」。程琳以明年五月为三司使，言并税名，是更参详之。
　　十一月癸亥朔，封秦悼王女承庆郡主为乐平公主，兴平郡主为大宁公主，燕国大长公主女长乐郡主高氏为仁寿公主。始，太宗尝以秦王二女为皇女，封云阳、贵乡公主【一○】，今封乐平、大宁，犹用故事。而高氏又异姓特封，制下，议者皆以为非，寻亦罢之。又追封真宗第二女为卫国长公主，号清虚灵照大师，赐名志冲。公主幼入道，蚤夭，不及封，故追命之。
　　礼部侍郎、参知政事薛奎罢为资政殿学士、户部侍郎、判都省。始，庄献崩，二府大臣皆罢去，奎独留，帝且倚以为相，而奎得喘疾，数辞位，有诏免朝谒，视事如故，又数赐告还第。久之乃罢。
　　龙图阁待制孔道辅为右谏议大夫、权御史中丞，代程琳也。道辅时守南京，诏用之。
　　诏宗室诸司使月增俸钱万，副使而下，递增有差。
　　府州言简州团练使折惟忠卒。惟忠世将家，知兵事。天圣中，契丹与夏人会兵境上，声言嫁娶，惟忠觇得其实，率麾下往备之，尝戒士卒毋轻动。一夕风霾，有骑走营中，以为寇至，惟忠坚卧不动，徐命擒之，得数诞马，鴜敌所纵也。领府州事凡二十年。既卒，诏录其弟子侄孙七人，长子右班殿直、合门祗候继宣知府州。久之，特赠惟忠耀州观察使，从继宣请也。赠观察使，乃宝元元年六月事，今联书之。
　　甲子，以山陵园陵毕，燕紫宸殿。
　　乙丑，追册美人张氏为皇后，上雅意所属故也，仍命内园使岑守素即故茔为陵阙，而不立庙。赠其父供备库使守瑛为邓州观察使。
　　丙寅，诏崇文院募唐遗事，翰林学士承旨盛度请命官刊修唐书故也。
　　密州岁饥，多盗。己巳，权增属县弓手各二十人。
　　辛未，诏梓、遂、资、普四州岁饥，其免四等以下户今秋田税之半，三等以上十之三；果、合、渠三州，四等以下户十之二。
　　寇准以谪死，既十一年。庚寅赦书，始复太子太傅。甲戌，赠准中书令，复莱国公，其貋屯田员外郎张子皋复直史馆，仍令赍诏赐其家，祭酹之。又赠左骐骥使、英州团练使周怀政为安国节度使，以其弟太子右内率府副率、宿州安置怀吉为礼宾副使。子皋，宗晦子，已见。
　　乙亥，诏三司减价粜廪粟以济贫民。
　　丙子，加赠荆王元俨母太仪王氏为德妃。
　　丁丑，改集圣殿为肃仪殿。殿在禁中，圣祖所临降也，初曰真游，以奉道像，后改集圣，于是再葺之，更今名。
　　戊寅，大理评事刘涣为左正言。初，涣上疏庄献太后，请还政，太后怒，议黥面配白州，属太后疾革，宰相吕夷简为稽，故不即行。至是，涣以前疏自言，夷简请曪擢，上既用涣，顾谓夷简曰：「向者枢密院亟欲投窜【一一】，赖卿以免。」夷简谢曰：「涣疏外敢言，大臣或及此，则太后必疑风旨自陛下，使母子不相安矣。」上喜，以夷简为忠。杨氏编年于天圣九年六月载奉礼郎刘涣上疏太后请还政，不知何据。据涣传，上疏时，涣实为礼郎，赖吕夷简及薛奎解太后，乃得免。然亦不载是何年月，但云太后听政已十年。疑杨氏据十年语，因附天圣末。按夷简传云属太后疾革，则涣上疏时必非天圣末矣，所称六月，兹不可知，今止从夷简新传。
　　己卯，徙判天雄军王曾判河南府。始，陈尧咨与曾有隙，曾实代尧咨于天雄，政有不便者，徐更之，弥缝不见其迹。及去，尧咨复继曾后，见府署及什器皆因尧咨旧规，但完葺无所改，叹曰：「王公宜其为宰相，我度量诚不及也！」
　　诏京东、河北募民入粟。
　　庚辰，诏诸州都同巡检，如所部劫盗三火以上不获者，并降监当。
　　己丑，以度支判官、刑部郎中张频兼侍御史知杂事。频时奉使契丹未还，寻卒于紫蒙馆，契丹遣内侍就馆奠祭，命接伴副使□克荷护其丧，以锦车驾橐驼载至中京，敛以银饰棺，又具鼓吹羽葆，吏士持甲兵，卫送至白沟。诏遣其子访乘传护柩归，仍以知杂诰赐其家，录子□（牙□镯）□女□州司理参军询为大理寺丞、访为三班奉职。访，即许也。
　　庚寅，诏知开封、河南、应天府自今并兼畿内劝农使。
　　辛卯，都官员外郎、判刑部李逊言：「刑部旧分四案，大辟居其一，月覆大辟不下二百数，而详覆官才一人。请令四案分覆大辟，有能驳正死罪五人以上，岁满与改京官。又请令法直官与详覆官分详天下旬奏，及二年，亦与改京官【一二】。」并从之。
　　诏判审官院、三班院官亲戚京朝官使臣差遣磨勘，更不逐旋申奏，便仰牒同判官一面依例施行讫以闻。
　　真宗承天节日，自天圣已来不御殿及罢髃臣辞见，着为式。有司言非典故也，请正之。十二月癸巳朔，始诏合门以承天节日为常朝。
　　命参知政事宋绶看详修纂国朝会要。
　　乙未，枢密使王曙言，天下厢军止给诸役，而未尝教以武技，其中颇有材勇之人，宜渐加训习，以升隶禁军，从之。
　　诏枢密院，宗室诸司使以下改官，其所增俸钱，临时听旨。
　　丙申，上谓辅臣曰：「每退朝，凡天下之奏，必亲览之。」吕夷简曰：「若小事皆关听览，恐非所以辅养圣神。」上曰：「朕承先帝之托，况以万几之重，敢自泰乎！」又曰：「朕日膳不欲事珍美，衣服多以缣缯为之，至屡经澣濯，而宫人或以为笑。大官进膳，有虫在食器中，朕掩而不言，恐罪及有司也。」夷简曰：「陛下孝以奉先，俭以临下，虽古盛德，何以加此。」上曰：「此偶与卿等言之，非欲闻于外，嫌其近名尔。」
　　始，天圣六年，罢诸路提点刑狱官。八年复置，又权停。于是，上谓辅臣曰：「诸路刑狱既罢提点官，转运司不能一一躬往谳问，恐寖至冤滥。宜选贤明廉干不生事者委任之，则民受其赐矣。」乃复置诸路提点刑狱官，仍参用武臣。此据政要。枢密直学士王鬷尝建此议，上采用之。此据王鬷传。
　　丁酉，诏诸路转运使副，自今出巡，须岁一篃所部，止得以两吏自随，仍委诸州军具所至日月以闻。
　　癸卯，诏崇文院旧有火禁，自今遇馆阁宿直听留。
　　甲辰，以京东饥，出内藏库绢二十万下三司，代本路上供之数。
　　乙巳，诏修河南府周六庙、郑州周太祖世宗庙，并祀恭帝。
　　丁未，出侍御史张沔知信州、殿中侍御史韩渎知岳州。先是，宰相李迪除二人为台官，言者谓台官必由中旨，乃祖宗法也。既数月，吕夷简复入，因议其事于上前，上曰：「祖宗法不可坏也。宰相自用台官，则宰相过失无敢言者矣。」迪等皆惶恐。遂出沔、渎，仍诏自今台官有阙，非中丞、知杂保荐者，毋得除授。沔，浦城人也。此段参取江氏杂志及张氏政要。然政要谓除二人为司谏、正言，则误也。
　　戊申，出宫人二百。上时屡出宫人，吕夷简曰：「此圣朝美事。然民间物贵，恐出宫或有失所者，亦宜念之。」上因曰：「曩者太后临朝，臣僚戚属多进女口入宫，今已悉还其家矣。」此据宝训。景佑元年八月壬申诏又具载此语，张士逊亦尝纳女口于宫中，今附宝元二年四月。
　　己酉，诏开封府界、京东西、河北、河东、陕西、江南、两浙、荆湖北路，贫民流移而遗弃幼老不能自存者，所在官司收养之，勿令失所。
　　甲寅，改正阳门曰宣德，天安殿曰大庆，端明殿曰延和。去年十月，始改承明日端明，今年八月，改端明始除学士，又改名，不知何故，俱当考。
　　诏开封府及京东西、淮南、江东、河北、河东路，明道二年以前流民去乡里者，限一年令归业，仍蠲赋役一年，限满不至者，听人请佃之。
　　右司谏范仲淹请天下诸县弓手及七周年者听归农，从之。
　　初，郭皇后之立，非上意，寖见簄，而后挟庄献势，颇骄。后宫为庄献所禁遏，希得进。及庄献崩，上稍自纵，宫人尚氏、杨氏骤有宠。后性□，屡与忿争，尚氏尝于上前出不逊语，侵后；后不胜忿【一三】，起批其颊，上救之，后误批上颈，上大怒，有废后意。内侍副都知阎文应白上出爪痕示执政近臣与谋之。吕夷简以前罢相故怨后，而范讽方与夷简相结。讽乘间言后立九年无子当废，夷简赞其言。上意未决，外人籍籍，颇有闻者。右司谏范仲淹因对，极陈其不可，且曰：「宜早息此议，不可使闻于外也。」居久之，乃定议废后。夷简先敕有司无得受台谏章疏。
　　乙卯，诏称皇后以无子愿入道，特封为净妃、玉京冲妙仙师，赐名清悟，别居长宁宫。台谏章疏果不得入，仲淹即与权御史中丞孔道辅率知谏院孙祖德、侍御史蒋堂郭劝杨偕马绛、殿中侍御史段少连、左正言宋郊、右正言刘涣诣垂拱殿门，伏奏皇后不当废，愿赐对以尽其言。护殿门者阖扉不为通，道辅抚铜环大呼曰：「皇后被废，奈何不听台谏入言。」寻诏宰相召台谏谕以皇后当废状，道辅等悉诣中书，语夷简曰：「人臣之于帝后，犹子事父母也。父母不和，固宜谏止，奈何顺父出母乎！」众哗然，争致其说。夷简曰；「废后自有故事。」道辅及仲淹曰：「公不过引汉光武劝上耳，是乃光武失德，何足法也！自余废后，皆前世昏君所为。上躬尧、舜之资，而公顾劝之效昏君所为，可乎？」夷简不能答，拱立曰：「诸君更自见上力陈之。」道辅与范仲淹等退，将以明日留百官揖宰相廷争。而夷简即奏台谏伏阁请对，非太平美事，乃议逐道辅等。
　　丙辰旦，道辅等始至待漏院【一四】，诏道辅出知泰州，仲淹知睦州，祖德等各罚铜二十斤。故事，罢中丞，必有告辞。至是，直以敕除。道辅比还家，敕随至，又遣使押道辅及范仲淹亟出城。仍诏谏官御史，自今并须密具章疏，毋得相率请对，骇动中外。绛，平阴人也。偕奏乞与道辅、仲淹俱贬【一五】，劝及少连、富弼再上疏，皆不报。
　　少连疏曰：「臣初闻非时召两府大臣议皇后入道，一日之内，都下喧然，以为母仪天下【一六】固无入道之理。翌日，又闻两府列状乞降后为净妃。臣与孔道辅、范仲淹等恐诏命一行，难于追复，是以髃诣殿阁上疏，而执政进说，使臣等不获面对，令就中书商量【一七】。宰相虽知其误，然犹责臣等翻覆率易，故道辅、仲淹斥守外郡，臣等例皆蒙罚。陛下亲政以来，进用直臣，开辟言路【一八】，天下无不欢欣。一旦以谏官御史伏阁，遽行黜责，中外皆以为非陛下意，鴜执政大臣假天威以出道辅、仲淹而绝来者之说也。窃睹戒谕，自今有章，宜如故事密上，毋得髃诣殿门请对。且伏阁上疏，岂非故事？今遽绝之，则国家复有大事，谁敢旅进而言者。昔唐阳城、王仲舒伏阁雪陆贽，崔元亮叩殿陛理宋申锡，前史以为美。今陛下未忍废出皇后，而两府列状议降为妃，谏官、御史安敢默默！陛下深惟道辅等所言，为阿党乎？为忠亮乎？」
　　又上疏曰：「高明粹清，凝德无累者【一九】，天之道也。然氛祲蔽翳，晦明偶差，乃阴阳之沴尔。象天德者，君之体也；治阴阳者，臣之职也。陛下秉一德，临万方，有生之类，莫不浸涵德泽；而氛祲蔽翳，偶差晦明，以累圣德者，由大臣怀禄而不谏，小臣畏罪而不言。臣独何人，敢贡狂瞽！窃痛陛下履仁圣之具美，乏骨鲠之良辅，因成不忍之忿，又稽不远之复。臣是以沥肝胆，披情素，为陛下廓清氛祲蔽翳之类【二○】。易曰：『夫夫妇妇而家道正，正家而天下定。』诗云：『刑于寡妻，以御于家邦。』若然，则君天下修化本者，莫不自内而刑外也。昨者二府大臣晚出，民间喧传中宫被谴入道，又传降为妃而离宫庭矣。臣与道辅等皆在言职，以谓皇后母仪万方，非有大过而动摇，则风教陵夷，况闻入道降妃之议，出自臣下！且后妃有罪，出则告宗庙，废则为庶人安有不示之于天下，不告之于祖宗，而阴行臣下之议乎？且皇后以小过降为妃，则臣下之妇有小过者亦当降为妾矣。比抗章请对，不蒙赐召，岂非奸邪之人离间陛下乎？臣等赴中书时，执政之臣谓后有□忌之行，始议入道，终降为妃，兼云有上封者虑后不利于圣躬，故筑高垣，置在别馆。臣等备言中外之议，以为未可，宜速降明诏，复中宫位号，以安民心。翌日诏出，乃云『中宫有过，掖庭具知，特示含容，未行废黜，置之别馆，俾自省循，供给之间，一切如故』。臣未审黜置别馆，为后为妃？诏书不言，安所取信。又况皇后事陛下一纪有余，而辅臣仓卒以降黜之议惑于宸听，搢绅循默，无敢为陛下言者。臣所谓氛祲蔽翳以累圣德者，鴜臣职有旷尔。夫中宫动摇，有大不可者二，内外之臣，以至戚里，皆萌觊觎之心，或进女口以希选纳，或巧事宠爱以结内援，则使陛下惑女色而乱纪纲，纪纲之乱，变故以生，社稷可得安乎？易曰：『三人行则损一人，一人行则得其友。』斯大不可者一也。陛下举事为万世法，苟因掖庭争宠而遂废后，则何以书史册、示子孙？况祖宗已来，未尝有废后之事。诗云：『无念尔祖，聿修厥德。』斯大不可者二也。臣窃恐奸佞之人，引汉武幽陈皇后故事，以陷惑陛下。且汉武骄奢淫纵之主，固不足踵其行事。而为人臣者，思致君如尧、舜，岂致君如汉武哉！今皇后置别馆，必恐惧修省。陛下仁恕之德，施于天下，而独不加于中宫乎？愿诏复中宫位号，杜绝谗间，待之如初，天地以正，阴阳以和，人神共欢，岂不美哉，苟为邪臣所蔽，不加省察，臣恐高宗王后之枉，必见于他日，宫闱不正之乱，未测于将来，惟圣神虑焉。」讫不报。正史、实录并云范讽权御史中丞。按废后时，讽罢中丞两月矣，当云权三司使，又恐讽前有此议，今没其官而不书，庶不相抵牾。郭劝传云：郭后废，议纳陈氏，劝进谏曰：「正家以御天下，自后妃始。郭氏非有大故，不当废。陈氏无世阀，不可俪宸极。」疏入，后已废，而陈氏议遂寝。按议纳陈氏在明年秋，不与废郭后同时，今不取。
　　将作监丞富弼上疏曰：「郭后自居中宫，不闻有过，陛下忽然废斥，物议腾涌。自太祖、太宗、真宗三后，抚国凡七十年，未尝有此。陛下为人子孙，不能守祖宗之训，而有废皇后之事，治家尚不以道，奈天下何！范仲淹为谏官，所极谏者，乃其职也。陛下何故罪之？假使所谏不当，犹须含忍以招谏诤，况仲淹所谏，大惬亿万人之心。陛下纵私忿，不顾公议【二一】，取笑四方，臣甚为陛下不取也。昔庄献临朝，陛下受制，事体太弱，而庄献不敢行武后故事者，鴜赖一二忠臣救护之，使庄献不得纵其欲，陛下可以保其位，实忠臣之力也。今陛下始获暂安，遂忘旧日忠臣，罗织其罪而谴逐之。陛下以万乘之尊，谓废一妇人甚为小事，然所损之体则极大也。夫废后谓之家事，而不听外臣者，此乃唐奸臣许敬宗、李世绩谄佞之辞，陛下何足取法！陛下必欲废后，但可不纳所谏，何必加责，以重己过。今匹庶之家，或出妻，亦须告父母，父母许，然后敢出之。陛下贵为天子，庄献、庄懿山陵始毕，坟土未干，便以色欲之心，废黜嫡后，而不告宗庙，是不敬父母也。今陛下举一事而获二过于天下，废无罪之后一也，逐忠臣二也。此二者皆非太平之世所行，臣实痛惜之。庄献太后临朝，以刘从德死，恩典太重，台谏曹修古等四人，连名上章极谏，庄献大怒，陛下不得已，遂贬此四人，然心甚惜其去。庄献纔往，陛下立行召命，优与恩奖，复处宪署。修古虽死，厚加赠典，如此者，鴜陛下怜其忠耿，不避祸难尔。今仲淹所谏，又甚于修古等所陈。修古等追用而仲淹黜弃，陛下何所见前后之异也！况仲淹以忠直不挠，庄献时论冬仗事，大正君臣之分，陛下以此自擢用之。既居谏列，或闻累曾宣谕，使小大之事必谏，无得有隐。是陛下欲闻过失，虽古先圣哲，亦无以过此。今仲淹闻过遂谏，上副宣谕之意，而反及于祸，是陛下诱而陷之，不知自今后何以使臣！虽日加宣谕，谏臣以仲淹为戒，必不信矣。谏臣不谏，大非朝廷之福。今百执事所为，皆一司一局，虽平常者，皆能干之，是易为也。如仲淹者，乃为臣之难能者也。今干一司一局者，皆坐取迁陟，立居显要，而仲淹不惜性命，为陛下论事，而远徙外郡。臣恐百辟化之，皆务为易者，而不为难者也。陛下一旦有难为之事，不知何人为陛下为之。居谏官者，务要讦直，乃号称职，依违者为旷职。今循默者已居显要，而讦直者尚居散地。苟如是，不若废谏官。如不欲废，即默默者可黜，讦直者可用。请陛下急图之。今天下凶歉，盗贼如麻，国用空虚，人心惶扰。奸雄观此，已有窥觊之心。陛下当兢兢惕惕，宵衣旰食，日与臣僚讲论安天下之计，犹恐不及。而乃自作弗靖，废嫡后，逐谏臣，使此丑声闻于四方，知陛下不纳谏臣，朝政不举，则奸雄益喜，以为内外皆乱，事势相符，必可集事。臣一念至此，心寒骨颤。此已然之兆，固非臣之臆说也，望陛下审思之，明察之。废后已行，虽未能悔过。臣愿陛下急且追还仲淹，复其谏职，减二过之一，庶乎谏路不绝，朝纲复振，使奸雄不能窥陛下浅深，社稷之庆也。臣近免父丧赴阙，途中闻此，今至京师，未及陛见，乃忘出位之责，而昧死有闻于陛下者，臣实不惜一仲淹，鴜惜陛下所举措尔。」疏入不报。
　　上初改元曰天圣，议者谓「天」字于文为二人，二圣人者，执政以悦庄献太后也。后改「明道」字，于文为日月并，犹与「天圣」义同。时仍岁旱蝗，执政谓宜有变更，以导迎和气。
　　丁巳，诏明年改元曰景佑。欧阳修归田录云明道犯契丹讳，故遽改，恐误。契丹主隆绪者，明记子，虽讳明，然不应二年始改。要是契丹初不问年号，但赵元昊以明字犯其父名，故辄称显道。契丹事则未闻，今止从诏语。
　　契丹国母遣彰信节度使萧传、东上阁门使王秀英，国主遣归义节度使萧丽、将作少监张素羽来贺正旦。
　　戊申，诏边臣无辄增置堡寨以邀功赏。
　　是岁，徙大名之朝城县于社婆村，废郓州之王桥渡、淄州之临河镇，避河患也。
　　先是，天禧初，募人入缗钱粟帛京师及淮南、江、浙、荆湖州军易盐。干兴元年，入钱货京师，总为缗钱一百十四万。会通、泰煮盐岁损，所在积储无几，因罢入粟帛，第令入钱。久之，积盐复多。于是，参知政事王随建言：「淮南盐初甚善，自通、泰、楚运至真州【二二】，自真州运至江、浙、荆湖，纲吏舟卒，侵盗贩鬻，从而杂以砂土，涉道愈远，杂恶殆不可食【二三】，吏卒坐鞭笞配徙相继，而莫能止。比岁运河浅涸，漕挽不行，远州村民，顿乏盐食。而淮南所积一千五百万石，至无屋以储，则露积苫覆，岁以损耗。又亭户输盐，应得本钱或无以给，故亭户贫困，往往起为盗贼，其害如此。愿得权听通商三五年，使商人入钱京师，又置折博务于扬州，使输钱及粟帛，计直予盐。一石约售钱二千，则一千五百万石可得缗钱三千万，以资国用，一利也。江、湖远近，皆食白盐，二利也。岁罢漕运縻费、风水覆溺，舟人不陷刑辟，三利也。昔时漕盐舟可移以漕米【二四】，四利也。商人入钱，可取以偿亭户，五利也。赡国济民，无出于此。」时范仲淹安抚江、淮，亦以疏通盐利为言，即诏翰林侍读学士宋绶、枢密直学士张若谷、知制诰丁度与三司使、江淮制置使同议可否。皆以谓听通商则恐私贩肆行，侵蠹县官，请敕制置司益造船【二五】，运至诸路，使皆有二三年之蓄。复天禧元年制，听商人入钱粟京师及淮、浙、江南、荆湖州军易盐。在通、泰、楚、海、真、扬、涟水、高邮贸易者，毋得出城，余州听诣县镇，毋至乡村。其入钱京师者【二六】，增盐予之。并敕转运使经画本钱以偿亭户。诏皆施行。此事据本志，附见年末。范仲淹以七月安抚江、淮，或可附见七月末，更须考详。又恐与五月宰相王随上淮南运河图相关。
　　注　　释
　　【一】引进使马世卿「马世卿」原作「冯世卿」，据阁本及辽史卷一八兴宗纪改。
　　【二】班翰林资政学士之下「资政」二字原脱，据宋本、阁本及宋史全文卷七上、治迹统类卷二九官制沿革上补。
　　【三】陛下不听臣言「不」上原衍「今」字，据宋本及宋史全文卷七上、宋史卷三○四范讽传删。
　　【四】出皇仪殿门「殿」字原脱，据宋本及宋会要礼三二之一二补。按宋会要方域一之五载：「垂拱殿门次西皇仪殿门。」
　　【五】与百姓共之「与」字原脱，据宋本、阁本补。
　　【六】丁推按春明退朝录卷上云：「□正肃言，律令有『丁推』，『推』字不通。少壮之意，当是『丁稚』。唐以大帝讳避之，损其点画云。」
　　【七】自他州流至者亦十全八九「州」字原阙，据宋史卷四二六□遵路传补。
　　【八】诏太常礼院「太常」下原有「寺」字，据阁本及本编下文文例删。
　　【九】士逊已罢政事按治迹统类卷二九官制沿革上，「士逊」上有「时」字。
　　【一○】贵乡公主原作「贵卿公主」，据阁本改。按「贵乡」，鴜因前代县名以为封号。
　　【一一】向者枢密院亟欲投窜「欲」原作「行」，据宋本、阁本及宋史卷三一一吕夷简传改。
　　【一二】亦与改京官「京」字原脱，据宋本及本编上文文例补。
　　【一三】后不胜忿「后」字原脱，据宋本及长编纪事本末卷三三废皇后郭氏补。
　　【一四】丙辰旦道辅等始至待漏院「丙辰旦道辅等始」七字原脱，据宋本及上引长编纪事本末、治迹统类卷一。庆历朋党改。按宋史卷二九七孔道辅传作「明日晨，入至待漏」。本编上文载道辅伏合请对，事在乙卯；则「明日晨」者，正「丙辰旦」也。
　　【一五】偕奏乞与道辅仲淹俱贬「奏」下原衍「曰」字，据宋本、阁本及上引长编纪事本末、治迹统类删。
　　【一六】以为母仪天下「为」字原脱，据上引长编纪事本末、治迹统类补。
　　【一七】令就中书商量「量」原作「议」，据宋本及同上书改。
　　【一八】开辟言路「言」原作「贤」，据宋本及上引长编纪事本末改。
　　【一九】凝德无累者「累」原作「类」，据同上书及宋史卷二九七段少连传改。
　　【二○】为陛下廓清氛祲蔽翳之类「类」，上引宋史作「累」，疑是。
　　【二一】不顾公议长编纪事本末卷三三废皇后郭氏作「不顾亿万人之议」。
　　【二二】自通泰楚运至真州「通」字原脱，据阁本及长编纪事本末卷四五易东南盐、宋史卷一八二食货志补。
　　【二三】杂恶殆不可食「殆」原作「始」，据同上书及宋本改。
　　【二四】昔时漕盐舟可移以漕米「以」字原脱，据宋本及上引长编纪事本末、宋史补。
　　【二五】请敕制置司益造船「益」原作「监」，据同上书及阁本改。
　　【二六】其入钱京师者「者」字原省，据上引宋史补。
续资治通鉴长编
卷一百十四
卷一百十四
　　起讫时间 起仁宗景佑元年尽是年闰六月
　　卷　　名 续资治通鉴长编卷一百十四
　　帝　　号 宋仁宗
　　年　　号 景佑元年（甲戌，1034）
　　全　　文
　　春正月甲子，遣使督江、淮漕米，以赈京东饥民。
　　许京兆府立学，赐九经，仍给田五顷。
　　丙寅，诏开封府界诸县作糜粥以济饥民，诸路灾伤州军亦如之。
</div>
    <div class="pagination">
<a href="续资治通鉴长编_page175.html">上一页</a><span>...</span><a href="续资治通鉴长编_page171.html">171</a><a href="续资治通鉴长编_page172.html">172</a><a href="续资治通鉴长编_page173.html">173</a><a href="续资治通鉴长编_page174.html">174</a><a href="续资治通鉴长编_page175.html">175</a><span class="current-page">176</span><a href="续资治通鉴长编_page177.html">177</a><a href="续资治通鉴长编_page178.html">178</a><a href="续资治通鉴长编_page179.html">179</a><a href="续资治通鉴长编_page180.html">180</a><a href="续资治通鉴长编_page181.html">181</a><span>...</span><a href="续资治通鉴长编_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
