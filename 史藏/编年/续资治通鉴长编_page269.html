<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 269 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 269 页/共 607 页</h1>
    <div class="content">　　【三三】士无愚智此句上原有「此」字，据同上书删。
　　【三四】淮阳「阳」原作「扬」，据宋本、宋撮要本及宋史卷八五地理志改。
　　【三五】但云至和中「但云」二字原脱，据宋本、宋撮要本、阁本补。
续资治通鉴长编
卷一百八十二
卷一百八十二
　　起讫时间 起仁宗嘉佑元年正月尽是年六月
　　卷　　名 续资治通鉴长编卷一百八十二
　　帝　　号 宋仁宗
　　年　　号 嘉佑元年（丙申，1056）
　　全　　文
　　春正月甲寅朔，上御大庆殿受朝。前一夕，大雪，至压宫架折。上在禁庭，跣足祷于天。及旦而霁。百官就列，既卷帘，上暴感风眩，冠冕欹侧，左右复下帘。或以指抉上口出涎，乃小愈，复卷帘，趣行礼而罢。
　　戊午，宴契丹使者于紫宸殿。宰相文彦博奉觞诣御榻上寿，上顾曰：「不乐邪？」彦博知上有疾，错愕无以对，然尚能终宴。
　　己未，契丹使者入辞，置酒紫宸殿，使者入至庭中，上疾呼曰：「趣召使者升殿，朕几不相见。」语言无次。左右知上疾作，遽扶入禁中。彦博以上旨谕契丹使者，云昨夕宫中饮酒稍多，今不能亲临宴，遣大臣就驿赐宴，仍授国书。
　　彦博与两府俟于殿合，久之，召入内副都知史志聪、邓保吉等问上至禁中起居状，志聪等对以禁中事严密，不敢泄，彦博怒，叱之曰：「主上暴得疾，系宗社安危，惟君辈得出入禁闼，岂可不令宰相知天子起居，欲何为耶？自今疾势小有增损，必一一见白。」仍命引至中书取军令状，志聪等素谨愿，皆听命。及夕，皇城诸门白当下锁，志聪曰：「汝自白宰相，我不任受其军令。」由是禁中事，宰相无不知者。
　　庚申，诣内东门小殿问起居【一】，上自禁中大呼而出，曰：「皇后与张茂则谋大逆。」语极纷错。宫人扶侍者皆随上而出，谓彦博等曰：「相公且为天子肆赦消灾。」彦博等退，始议降赦。茂则，内侍也，上素不之喜，闻上语即自缢，左右救解【二】，不死。彦博召茂则责之曰：「天子有疾，谵语尔，汝何遽如是！汝若死，使中宫何所自容耶？」戒令常侍上左右，无得辄离。皇后以是亦不敢辄至上前。诸女皆幼，福康公主稍长，时已病心，初不知上之有疾。侍上侧者，惟十合宫人而已。
　　上既不能省事【三】，两府但相与议定，称诏行之。两府谋以上躬不宁，欲留宿禁中而无名。辛酉，彦博与富弼建议设醮祈福于大庆殿，两府监之，昼夜焚香，设幄宿于殿之西庑。史志聪等白，故事两府无留宿殿中者，【四】彦博曰：「今日何论故事也。」遣近臣祷于在京寺观，天下长吏祷于岳渎诸祠。
　　壬戌，上疾小间，暂出御崇政殿以安觽心。
　　癸亥，赐在京诸军特支钱。
　　是日，两府求诣寝殿见上，史志聪难之。富弼责之曰：「宰相安可一日不见天子。」志聪等不敢违。两府始入福宁殿【五】卧内奏事，两制、近臣日诣内东门问起居，百官五日一入。
　　甲子，大赦，蠲被灾田租及倚阁税。
　　戊辰，罢上元张灯，自是上神思寖清宁，然始不语，辅臣奏事，大抵首肯而已。
　　己巳，命辅臣祷天地、宗庙、社稷。
　　壬申，罢醮，两府始分番归第，不归者各宿于其府。
　　知开封府王素尝夜叩宫门求见执政白事，彦博曰：「此际宫门何可夜开！」诘旦，素入白有禁卒告都虞候欲为变者，执政欲收捕按治。彦博曰：「如此，则张皇惊觽。」乃召殿前都指挥使许怀德问曰：「都虞候某甲者何如人？」怀德曰：「在军职中最为良谨。」彦博曰：「可保乎？」曰：「然。」彦博曰：「此卒必有怨于彼，诬之尔，当亟诛之以靖觽【六】。」觽以为然。时富弼以疾谒告【七】，彦博请刘沆判状尾，斩于军门。彦博初欲自判，王尧臣□其膝，彦博悟，因请沆判之。及上疾愈，沆谮彦博于上曰：「陛下违豫时，彦博斩告反者。」彦博以沆判呈上，上意乃解。苏颂作孙抃行状云：禁门不开几旬日，虽执政大臣不得进见，但通名于内东门候起居。抃率同列谓宰相不宜坐待，宰相用抃言，乃叩阍入禁中。按上以元日不安，初七日宰相即入禁中，此云禁门几旬日不开，误也。今不取。富弼责史志聪，此据范纯仁行状。弼以疾在告，王尧臣捏文彦博膝，皆从司马光记闻。弼责志聪，记闻亦有之。记闻又载枢密使王德用开便门入中书，彦博执守门亲事官送开封府挞之，明日谓同列曰，悔不斩守门者，天子违豫，禁中门户，岂得妄开乎！恐此事未必然，若然，则两府安得无隙，今不取。
　　壬午，大雨雪，木冰。
　　西蕃磨□角首领来贡方物。
　　二月甲午，诏两制以上日问候于内东门，余皆罢之。实录称两制以上，记闻称两府、近臣。今从实录。
　　丙申，广西安抚司言桂、容等州蛮人杨克端等一百三人内附。
　　甲辰，御延和殿，帝康复。
　　丙午，宰臣率百官拜表称贺。
　　辛亥，吏部流内铨请入令录选人，举主不犯赃滥及非致仕分司者听用之，奏可。
　　三月癸丑朔，盐铁副使、司勋郎中李参、文思副使窦舜卿为荆湖北路安抚使。初，以本路转运使李肃之及知辰州宋守信讨蛮人彭士羲，而知荆南王逵与肃之论事不合，互奏曲直，故遣参等体量。知谏院范镇言：「窃闻彭士羲父子相攻，边臣不奏，朝廷擅出兵助其子以攻其父，甚非王师问罪之体。欲根究从初生事之人，先正其罪，仍令李参一面招抚，免致荆湖虚被骚挠。」肃之与逵异论，肃之传终不详，逵又无传，据曾巩志铭亦阙此。
　　丁巳，诏礼部贡举。
　　广西安抚司言修邕州城成。
　　戊午，吏部郎中、天章阁待制张择行为户部郎中、集贤殿修撰，提举仙源县景灵宫太极观。始，择行知谏院，言陈执中命妾笞婢，于律不当坐，御史固迫之，择行因中风不能语，于是左迁。
　　庚申，兵部郎中、直龙图阁、知陕州钱延年为集贤殿修撰。张择行既左迁，朝廷命延年待制天章阁，以补择行之阙。御史范师道、赵抃言：「待制始置二员，今处中外已十五员矣，侍制不为乏人，纵罢择行，阙何劳补？延年庸猥无状，觽所共知，若谓预有指挥，则着例甚明，不当引用。」知制诰贾黯亦言延年不才，不可为侍从，封还词头，故改命之。
　　己巳，侍御史梁蒨言：「伏闻天圣条制：河北、河东缘边安抚副使、都监并同管勾安抚司公事使臣等到阙奏事，只得住十日。近年多不遵守，每入奏，妄作名目住滞，或敢面邀圣旨，乞展日限，留身京城干办私事，经营歧路，希望恩泽，不惟妨本任管勾，兼亦紊烦朝廷【八】，请申明前制。」从之。会要二月十七日事。
　　辛未，司天监言，自至和元年五月，客星晨出东方守天关【九】，至是没。
　　壬申，圣体康复，命宰相谢天地、社稷、宗庙、寺观诸祠。
　　癸酉，契丹遣顺义节度使右监门卫上将军萧信、右谏议大夫王行己来谢，契丹主以朝廷屡遣使恤其丧，因名信等为都谢使。
　　闰三月癸未朔，枢密副使、给事中王尧臣为户部侍郎、参知政事，给事中、参知政事程戡为户部侍郎、枢密副使【一○】，以戡与文彦博姻家故也。
　　诏合门，自今前后殿间日视事。
　　己丑，殿中侍御史赵抃言：「臣昨睹圣旨，以减省奏荐子孙亲戚恩泽下两制及台谏官定夺，寻以具条件闻奏。窃闻再下中书、密院重行详定，至今多日，未降指挥。伏缘圣节在近，中外臣僚未知定制，必是各依常年体例奏荐，实为侥幸。况此一事，乃澄汰滥官之本源也。当圣明之世，或不能决行，则因循之弊，久而寖深，朝廷纪纲，日益弛废。伏乞早赐颁下，所贵厘革□员，自今岁始。」从之。此据赵抃奏矒。
　　辛卯，翰林学士王洙为翰林侍读学士、兼侍讲学士，知制诰刘敞知扬州。敞，王尧臣姑子；洙，尧臣从父，尧臣执政，两人皆避亲也。洙罢一学士，换二学士，且兼讲读【一一】，国朝未尝有。知谏院范镇请追还过恩，且令洙依敞例出补外官，又言洙在太常，坏陛下礼乐，为学士时，进不由道，资性奸回，恐终累尧臣。章六上，卒不报。
　　镇安节度使、同平章事程琳既归本镇，上书言臣虽老，尚能为国守边。未报，得疾遽卒。丁酉，赠中书令，谥文简。琳为人敏厉严深，长于政事，章献时，尝上武后临朝图，外人莫知，帝后于迩英讲读，谓近臣曰：「琳心行不佳。」盖指此也。然琳卒蒙大用，议者谓上性□厚无宿怒云。
　　己亥，占城国遣使贡方物。实录于辛丑日又载诏书戒妄陈济边之策者，与皇佑三年二月所下诏书辞意不异，今不复载。
　　癸卯，诏河北缘边商人，多与北客贸易禁物，其令安抚司设重赏以禁绝之。
　　丙午，录邵武军进士□彦方为郊社斋郎。初，广西安抚司言彦方比应募击贼，亲获首级，又尝随萧注入峒招诱蛮人内附，故录之。
　　殿前司言：「万胜二十指挥元管五百人，后来拣配逃走，全然数少。欲乞拨并为十指挥，下十指挥并入上十指挥。见管军头、十将、节级数多，欲选年高有功一百五十五人送军头司收管，祗候差使。」从之。
　　夏四月壬子朔，李仲昌等塞商胡北流，入六塔河，隘不能容【一二】，是夕复决，溺兵夫、漂刍矒不可胜计。
　　丙辰，翰林学士、兼端明殿学士、翰林侍读学士李淑兼龙图阁学士，落翰林学士。淑复召入翰林，未阅月，御史中丞张□等言淑奸邪，又尝匿服。亟罢之。
　　知谏院范镇言：「臣伏见御史言李淑奸邪，不当为翰林学士。窃缘李淑屡为翰林学士，皆以奸邪罢去，不待弹治而后为可废也。御史言之，朝廷不即施行，札付李淑，使淑自御史中丞而下历加诋訾。又谏官言王洙尝于员外为翰林学士，又侍读学士兼侍讲学士，皆是坏典故【一三】，以侥幸干进，事理至明白。朝廷亦不即施行，札付王洙，使洙妄称与臣有隙，苟自求免。此大臣不任责，以至烦渎圣听，而亏损国体也。臣窃惟陛下置御史、谏官者，使言朝廷是非也。置执政大臣者，使为陛下辨是非，以处决朝廷天下之事也。今御史、谏官为陛下言之，而大臣不为陛下辨之，反以弹文示洙、淑，使相纷辩【一四】，是何异州县长官不为百姓辨曲直，而令百姓自相斗辩也。御史、谏官所言，是与不是而已。如其不是，即当明正其罪，以戒妄言。如其是，亦当即与施行。今不即与施行，仍以章奏示被弹之人，而使纷纭如此，臣恐朝廷之事益多，而陛下之听愈不得简，圣虑日以烦也。」
　　端明殿学士、左司郎中、集贤殿修撰、知郑州曾公亮为翰林学士、兼侍读学士。公亮治郡有能名，盗贼悉窜他郡【一五】，至外户不闭，民呼为「曾开门」。
　　初，龙图阁直学士李柬之请更定选举补荫之法。知谏院范镇请见任二府止许荫己之亲兄弟、父之亲兄弟、父之兄弟之子【一六】，正任团练使以上荫曾孙，知杂御史以上荫孙，带职员外郎、诸司副使止荫子【一七】，其岁奏一人者【一八】三岁一奏之。侍御史毋湜请见任二府、节度使以上再经干元节荫亲属一人，知杂御史、合门使以上遇郊一奏荐，余必再经郊。科场取士，百司入流，悉减半。罢内臣荫子孙及输钱粟授官。
　　下两制议。而翰林学士承旨孙抃等言：「今二府及使相，宣徽、节度使三年荫二人，已减旧恩之半。余文武官请一岁及三岁当任子者【一九】皆倍之，内臣毋得过二人【二○】，嫔御、皇族约此为法。罢南省特奏名。百司入流者如吏部格，弗听减年或换武。」遂敕中书、枢密院裁定。
　　于是诏：「见任二府、使相，宣徽、节度使、御史知杂悉罢干元节恩荫。学士以下，遇郊听荫大功亲，再遇郊荫小功亲。郎中、带职员外郎，初遇郊听荫子若孙，再遇郊荫儙亲，四遇郊荫大功以下亲。初该荫而年六十无子【二一】，听荫儙亲。皇族大功以上妻【二二】，皇族大功以上妻，会要作皇亲大将军以上妻。再遇郊亦听荫儙亲。广南东西路转运使、提点刑狱奏子孙若亲兄弟一人。益梓秦延并广知州、陕西河东河北广西带一路安抚使知州，及益、梓、利、夔路转运使、提点刑狱，听奏亲属已有官入优便地一人，若子孙仍升一资，京朝官升一任。其员外郎知州而理监司资序旧得荫者罢之。尝任两府分司致仕，遇郊奏听旨。分司大两省官以上降一等，郎中以上子孙未有官许荫一人止【二三】。凡致仕恩，大两省以上降一等。郎中、员外郎许奏子孙若弟侄一人，毋得奏同宗无服之亲。三丞以上，止与亲属徙优便官【二四】。科场取士，以皇佑四年进士限四百人，诸科毋得过其数。皇佑四年不见此指挥，至和二年十月己酉王珪奏疏，亦止称近诏，不称皇佑四年。按皇佑五年三月，赐郑獬等及第出身，凡五百二十人，限以四百，必在五年三月后，四字或误也。志上卷亦无年号，下卷乃尔，当考。罢南省特奏名。百司入流，必如吏部格，无得叙劳减年及换武。明年三月，赐章衡等二百六十二人及第，一百二十六人同出身。又赐诸科三百八十九人及第，又赐特奏名进士诸科二百十四人同出身。此云罢南省特奏名，当考。其武臣合门使已上，至节度观察留后、统军上将军、枢密都承旨及管军节度观察留后、龙神卫四厢都指挥使、捧日天武龙神卫左右厢主带遥郡团练使已上，遇郊荫大功亲，再遇郊荫小功亲。诸卫大将军、诸司使、枢密副都承旨、副承旨、诸房副都承旨【二五】已上，再遇郊乃听荫子若孙及儙亲。初该荫者遇郊即听，或已该荫而子孙今未有官者亦准此，自后须再遇郊始听之。诸卫将军、诸司副使、枢密院逐房副承旨以上，再遇郊乃听荫子若孙。陕西、河东、河北缘边部署，听奏亲属有官入优便地一人，若子孙与减磨勘年。诸路钤辖，除广东、西及知邕、宜州听荫子孙及儙亲外，益、梓、利、夔四路但听奏有官亲属入优便地，子孙与减磨勘年。诸司使除诸卫大将军致仕听荫子若孙一人，如无子孙，降等荫儙亲，或子孙已有官，愿升资者亦听。余并依累降条约。」此据成都编录条贯册增修，国史遂削去武臣一节，盖比类文臣即可知之【二六】，然要未备也。自是每岁减入流者无虑三百员。此据文同所作毋湜墓志，当考。墓志：国朝任子之令【二七】，比前世最为优典。凡得以官岁上其名者数百人，入流既繁，仕路纷杂。湜深疏其弊，章下近臣会议，类皆顾己，谓久令遽更之不宜。湜持之益坚，道利害上前，卒得请，无虑岁减三百员。其源少清，孤寒者获睳进。范镇奏议，国史所取甚略，今取奏矒详注之。镇言：臣谨按唐制，五品以上荫孙，三品以上荫曾孙，而无荫兄弟叔侄之文。今文官自知杂御史以上岁奏一人，自带职员外郎以上三岁奏一人；武官自横行以上岁奏一人，自诸司副使以上三岁奏一人。又无兄弟叔侄曾孙之品限，而旁及疏从，所以入流寖广，仕路益杂。臣欲乞见任两府听荫兄弟叔侄，见任学士、正团练使以上比唐三品得荫曾孙，如杂御史、正刺史以上比唐五品得荫孙，带职员外郎、诸司副使以上专得荫子。兄弟叔侄降曾孙一等，曾孙降孙一等。孙降子一等。又岁奏一人与三岁奏一人者，自有京官试衔斋郎之别。武官亦宜如是。欲乞岁奏一人者，亦令三岁奏一人，于所得官上递加一等或二等以优异之。若得奉礼郎、太祝者，与大理评事、诸寺监丞之类。议者若曰，今自学士而下舍兄弟叔侄而专任子孙，非所以广亲爱之道。臣窃以为不然。兄弟叔侄，于公则刑不相及，于私则财不相及。着令因官置到资产，不及兄弟叔侄，至于朝廷爵赏则轻加之【二八】，为不可也。臣欲乞除品令得荫外【二九】，朝廷必欲徇其私爱，加惠旁宗，但令奏补，无使入流。如有才艺，自随科目贡举，课试中科目者，比类白身人优与推恩，其无子孙者，特听奏旁亲一人入流【三○】。如此，则下不失私亲之爱，上无□官滥赏之弊。镇又言：唐制皆无荫兄弟叔侄之文，亦无一岁二岁三岁之差，惟以品数为限。今诸司副使纔比给事、中舍【三一】，而与带职员外郎同得任子，为太优幸。欲乞诸司副使须历路分钤辖以上差遣，方得奏补，以比员外郎带职者。国朝典章，大抵皆习唐故，以其近而可用也。惟是奏补之法，未尽循用。盖国初天下新定，人未乐仕，至有敦遣富人使为官者，故于兄弟叔侄之制，未遑议也。今太平日久，入官者觽，其于条革非稍仿唐制不可。伏乞检会臣前奏，令执政大臣一处参酌施行。又言：臣窃闻议者欲自两制以上二岁奏一人，郎官以上【三二】六岁奏一人，郎官任官，非三十年未能至，乃是陈力之人。今既有品数，又限以年，窃恐未均，未均则下必怨，下怨则行之不久。
　　合门言垂拱殿上寿，皇亲郡王、使相、枢密使副、宣徽使、三司使至管军、驸马共六班，今权请合为四班，仍减拜，从之。
　　戊辰，罢大宴，以圣躬近康复也。
　　壬申，殿中侍御史赵抃言：「臣伏睹今春朝廷指挥，商胡北流口，候至秋冬闭塞。其修河司李仲昌【三三】、张怀恩等全不依禀制旨，妄称水势自然过六塔新河【三四】，盛夏之初，遂尔闭合，一日之内，果即冲开，失坏物料一二百万【三五】，溺没兵夫性命不少。民力疲敝，道途惊嗟。岂非意在急功，力觊恩赏，失计败事，罪将谁归？伏望陛下特赐宸断，其仲昌、怀恩及应管勾臣僚使臣等，亟加贬黜，以正典刑，谢彼方之生灵，诫后来之妄作。」此据赵抃奏矒，以四月十一日上。
　　癸酉，权盐铁判官、屯田郎中沈立体量六塔河及北流河口利害以闻。立，历阳人也。
　　甲戌，御崇政殿录系囚，杂犯死罪降一等，徒以下释之。
　　内副都知石全彬领宁远留后，任守忠领洋州观察使，邓保吉领荣州防御使，史志聪领嘉州防御使，并以圣体康复，给事有劳也。
　　己卯，右司谏、知制诰贾黯知陈州，以父疾自请也。寻改许州。先是，诏两制、两省官惟公事许至中书、枢密院见执政，黯心知其非，而嫌于自言。及是，乃奏：「他官皆得见执政，而侍从、近臣反簄斥疑间如此。尝闻先朝用王禹偁请，百官候谒宰相，并于政事堂，枢密使亦须聚坐接见，以防请托。令下，左正言谢泌上言，以谓非人主推赤心待大臣，大臣展四体报人主之义。」实时追寝前诏。此据黯正传，刘攽作黯行状，独不书此【三六】，不知何也。又不知即追寝前诏，谓先朝之诏，或至和二年七月诏也。
　　五月甲申，诏以九月于大庆殿行恭谢之礼，就支南郊赏给。宋朝要录：权罢冬至亲祀南郊，其赏给并如南郊例施行。
　　左千牛卫大将军宗实，幼养于宫中，上及皇后鞠视如子。既出，还第，问劳赏赐不绝，诸宗室莫得比。上始得疾，不能视朝，中外忧恐。宰相文彦博、刘沆、富弼劝帝早立嗣，上可之。参知政事王尧臣之弟纯臣为王府官，数与尧臣言宗实之贤，尧臣以告彦博等。彦博等亦知宗实上意所属，乃定议，乞立宗实为嗣，既具矒【三七】，未及进而上疾有瘳，其事中辍。至和议立嗣，诸家各有记述，要当以龙川别志为得实。盖彦博等私议英宗当立，已曾具奏，但未及上尔【三八】。其诏草亦非伪也【三九】。盖当日髃臣预为此，奏可即降诏，事不容缓，其理势亦当尔。今国史及文氏私记皆云已奏诏草，则恐未然。今从别志，止称奏议，不载诏草。更埙考详。别志乃云事在嘉佑二年，且谓韩琦与彦博、弼同为宰相，【四○】则篅也。今不取。
　　是日，知谏院范镇上疏曰：「陛下置谏官者，为宗庙社稷计也。谏官而不以宗庙社稷计事陛下者，是不知谏官之任也。陛下不以臣愚，任之谏官。臣敢不以宗庙社稷计献于陛下乎？二月中，臣使契丹，还过河北，河北之人，籍籍纷纷，皆谓陛下方不豫时，有言曰：『我惟宗庙社稷计，以忧劳而成此疾。』陛下所谓宗庙社稷计而忧且劳者【四一】，得非皇嗣未立乎？是时，中外皇皇，莫知所为，而陛下方以宗庙社稷计为念，是陛下之计虑至深且明也。今陛下既已平复，御殿听政，愿推向者之言而终行之。行之之术，非明则不审，非果则不决。惟审与决，而宗庙社稷之计定矣。今祖宗后裔蕃衍盛大，信厚笃实【四二】，伏惟陛下拔其尤贤者，优其礼数，试之以政，与图天下之事，以系天下之心。异时诞育皇嗣，复遣还邸，则真宗皇帝时故事是也。初，周王既薨，真宗皇帝取宗室子养之宫中，此天下之大虑也【四三】。太祖皇帝舍其子而立太宗皇帝者，天下之大公也，宗庙社稷之至计也。伏惟陛下观太祖皇帝大公之心，考真宗皇帝时故事，断于圣心，以幸天下，臣不胜大愿。臣考之于昔，参之于今，谋之于心，书之于疏。疏成而累月不上者，大惧无益于事，死今之世，以累陛下之明。伏惟赦臣万死之罪，审之决之，以定宗庙社稷之至计，非独臣蒙更生之赐，乃天下之人之心也。」【四四】五月三日入。范镇奏疏，并不载于实录，盖实录镇所修【四五】，不欲自表见尔【四六】，今悉以月日追载。周王薨，真宗养宗室子，当考。疏奏，文彦博使提点开封府界诸县公事蔡挺问镇何所言，镇以实对。明日，挺谓镇曰：「言如是事，何不与执政谋？」镇曰：「镇自分必死，乃敢言。若谋之执政，或以为不可，亦岂得中辍也。」
　　观文殿大学士、兵部尚书宋庠自许州徙至河阳。戊子，入朝，诏缀中书门下班，出入视其仪物。
　　己丑，御史中丞张□等言：「近闻知谏院范镇乞上殿奏事，未蒙俞允。窃以台谏之职，是朝廷耳目之官，凡所奏陈，动关机密。自陛下服药调适，仅将半年，至今未得上殿。比闻圣体渐康，况中外机密万务，在臣等职业合奏之事甚多，若祗上章疏，难以周悉，须合面陈。伏乞特赐指挥，依自来体例，令台谏官上殿。」此据赵抃奏矒，五月八日全台同上，五月八日，己丑也。
　　甲辰，文思副使窦舜卿为西京左藏库副使、权荆湖北路钤辖、兼知辰州，代宋守信也。
　　乙巳，工部侍郎、集贤院学士魏瓘为龙图阁直学士、知荆南，代王逵也。
　　徙提举江南西路刑狱、度支员外郎王绰为荆湖北路转运使、领兵马事，代李肃之也。肃之既与逵交讼，又同守信入峒讨蛮弗克，故皆易置焉。
　　丙午，彰德节度使、兼侍中王贻永卒，赠太师、中书令，谥康靖。时帝初康复，不及临丧，诏二府、宗室往奠。
　　龙图阁直学士、右谏议大夫夏安期知延州。州东北阻山，无城，敌骑尝乘之。安期至，即命大筑城。方暑，诸将白士卒有怨言，安期益广计数百步，令其下曰：「敢有一言动觽者斩！」躬自督役，不踰月而就，延袤六里。
　　丁未，遣官祈晴。以昼夜大雨，权增京城里外巡检。
　　六月辛亥朔，诏双日不御殿，伏终如旧。
　　右监门卫将军仲轲等九人各罚一月俸。初，仲轲等父宗说坐乱其子妇，贷死除名，废居别第，仲轲弟遮宰相哀诉，而大宗正司请惩戒之。宗说，奉化侯允言子，已见庆历四年七月，皇佑中坐法贷死除名，与治平元年三月事相关。
　　丁巳，供备库使、并代钤辖苏安静领忠州刺史，留再任。安静与契丹争辨宁化军天池庙地界，既定，特擢之。事具皇佑五年正月也。
　　戊午，龙图阁直学士、给事中施昌言为枢密直学士、知澶州。时六塔河既修复决，朝廷犹欲成之，因以澶州授昌言，冀便役事云。命昌言知澶州以便役事，此据昌言本传。四月壬子朔【四七】，六塔河已决，不知何故昌言今乃加职。又后此三日，李璋等皆责【四八】，而昌言独免。至十一月甲辰，昌言始责，殊不可晓。今据赵抃奏议增修。
　　己未，镇海节度使、同平章事、判亳州陈执中为左仆射、观文殿大学士，知亳州如故，执中以疾自请之。
　　殿中侍御史赵抃上疏曰：「臣闻圣人之制变，不可无权宜，天下之能事，不可失机会。至于去祸以归福，却乱以格治，救亡以图存，转危以置安者，用权宜适机会也。向者伏睹陛下圣体偶一违豫，中外人心，莫不动摇。赖宗庙社稷之降灵，天地神明之垂佑，四海蒙福，宸躬寖康。然犹上有谪见之文，迨无虚月，下有妖言之俗，至于再三。天其或者岂非以陛下皇嗣未立【四九】，人心未有所系，垂厥祥异。明白丁宁，警诫陛下，意欲陛下深思远图，亟有所为而然也。权宜也，机会也，今其时矣。书曰：『一人元良，万邦以贞。』易曰：『大人以继明照于四方。』叔孙通以谓天下之本，奈何以天下为戏！韩愈亦云前定可以守法，不前定则争且乱。臣不胜大愿，愿陛下思所以答谪见妖星之警诫，思所以固三圣百载之基业，思所以安中外臣庶之忧惑，思所以破奸雄阴贼之窥觎【五○】，断宸衷，发天意，择用宗室贤善子弟，或教育宫闱，或封建任使，左右以良士，辅导以正人，盘石维城，根本深固，有是二者，惟陛下示天下以至公而裁择焉。伏况陛下春秋富盛，福寿延洪，一旦皇子庆诞，少阳位正，储贰事体，何损权宜。方今施为，且适机会，转祸乱危亡将然之势，为福治安存无疆之基，岂不盛哉，岂不休哉！臣职有言责，计无家为。戴陛下之恩，极泰山之重，顾愚臣之命，等鸿毛之轻。傥一毫有益于朝廷，则万死甘从于鼎镬。」此据赵抃奏矒，以六月九日上。
　　辛酉，降知澶州、修河都部署、天平留后李璋知曹州，河北转运副使、同管勾修河、司封员外郎燕度知蔡州，提举开封府界县镇公事、同管勾修河、度支员外郎蔡挺知滁州，修河都钤辖、北作坊使、果州团练使、内侍押班王从善为濮州都监，供备库副使张怀恩为内殿承制，提举黄河埽岸、殿中丞李仲昌为大理寺丞。
　　癸亥，御史中丞张□等言：「臣等于五月八日已后，累次奏乞许台谏官依例上殿，寻闻已奉圣旨，以臣等所上章疏降付中书。此盖陛下圣心察臣等愚忠，有开可之意。至今逾月，未蒙施行，乃是执政大臣不欲臣等进对，故为沮遏。臣等遂于今月十三日同诣中书，面问不许上殿因依。观宰臣已下词语，无为臣等执奏之意。缘朝廷置台谏官，为耳目之任，所宜日亲旒扆，上补陛下聪明。今逾半年，未有一员得对。虽中外急切几务，事系安危，陛下深居九重，何从而知之？臣等窃谓言路阻绝，未有如今日之甚者。伏望陛下早赐英断，指挥中书，许令台谏官依例上殿。臣等必不敢以琐细事务上烦宸听。」寻有诏，许中丞上殿。此据赵抃奏矒，不知以何日上，奏矒编次在六月十九日前，十二日后，今附十四日。盖此奏矒云十三日同诣中书问因依，必次日遂具奏也。七月一日始诏髃臣复上殿奏事。
　　己巳，殿中侍御史赵抃言：「臣昨弹奏李仲昌等不禀制旨，不□人言，妄于暑夏之初，修闭六塔河口，失坏物料，重困兵民，愿正典刑，亟加贬黜。朝廷且责后效，埽约随又破决。急夫暴敛，河北几无聊生；余波横流，博州首被冲注。近睹责降李仲昌、张怀恩并充监当，李璋、蔡挺各移知州，转运使燕度等尚未加罪，中外籍籍，人情不平，皆谓如数年前王建中在河阴，只是进约过当【五一】，致下流浅□，实时追官勒停，又缘黄河堤防泛滥去处官员使臣，虽去官者亦例皆冲替。今仲昌等奸谋辨口，诬惑朝廷，邀利急功，兴起力役，为害不浅，败事已多，固宜行窜殛之刑，岂得蒙□宥之诏？伏望特赐指挥，其李仲昌、张怀恩、李璋、蔡挺、燕度等并从公议，改置严科。谢列城愁怨之民，示公朝刑罚之当，转灾沴为和气，在此举也。」
　　庚午，殿中丞、集贤校理、通判并州司马光上疏曰：
　　人臣之进言者，舍其急而议其缓，则言益多而用益寡矣。人君之听纳者，忽其大而务其细，则心益劳而功益浅矣。故明主不恶逆耳之言，以察治乱之原；忠臣不避灭身之祸，以论安危之本，是以上下交泰，而事业光美也。
　　陛下自首春以来，圣体少有不康。天下之人，侧足而立，累气而息，恟恟然忧惧，若蹈冰炭。间虽痊平，而民间犹有讹言以相惊动者，虽有司以严刑束之，彼口不得言，中心惶惶，何所不虑也？陛下何不试思其所以然者何哉，岂非储贰者天下之根本，根本未定，则觽心未安也【五二】。贾谊有言：「抱火厝之积薪之下而寝其上，火未及然，因谓之安，可乎？」当谊之时，汉孝文帝春秋鼎盛，有孝景为太子，中外乂安，公私富溢，谊犹有是言。使谊处于今日，当云何哉？陛下好学多闻，且以前古之事迹之【五三】，治乱安危之几，何尝不由继嗣哉？盖得其人则治，不得其人则乱；分先定则安，不先定则危。得失之几，间不容发。朝廷至大至急之务，孰先于此？而陛下宴然不以为忧，髃臣爱身，莫以为言。此臣所以日夜痛心疾首，忘其身之疏贱，而不顾鼎镬之罪也。
　　今夫细民之家，有百金之宝，犹择亲戚可信任者使谨守之，况天下之大乎？三代之王，以至二汉，所以能享天下之禄若是其久者，岂非皆亲任九族以为藩辅乎？使亲者犹不可信，簄者庸足恃乎？窃惟陛下天性纯孝，振古无伦，事无大小，关于祖宗者，未尝不勤身苦体以奉承之。况祖宗光明盛大之基业，岂可不为之深思远虑，措之于安平坚固之地【五四】，以保万世无疆之休哉？
　　天子之孝，非若觽庶止于养亲而已。盖将谨守前人之业，而传于无穷然后为孝也。礼，大宗无子，则同宗为之后。为之后者，为之子也。故为人之后者，事其所后，礼皆如父，所以尊尊而亲亲也。伏惟祖宗受天明命，功德在人，本支百世，子孙千亿，而陛下未有皇嗣，人心忧危。伏望深念祖宗艰难之业，断自圣志，昭然勿疑，遴择宗室之中聪明刚正孝友仁慈者【五五】，使摄居储贰之位，以俟皇嗣之生，退居藩服。傥未欲然，或且使之辅政，或典宿卫，或尹京邑，亦足以镇安天下之心。如此，天神地祇、宗庙社稷实赖陛下圣明之德，况髃臣兆民，其谁不欢呼鼓舞乎！
　　昔鲁漆室之女，忧鲁君老，太子幼。彼匹妇也，犹知忧国家之难【五六】。盖以鲁国有难，则身心危矣。况臣食陛下之禄，立陛下之朝，又得承乏典册之府，非比于漆室之
　　女，诚不忍坐视国家至大至急之忧，而隐默不言。臣诚知言责不在臣，言之适足自祸。然而必言者，万一冀陛下采而听之。不胜愤懑之诚。上在位久，国嗣未立，及不豫，天下寒心而莫敢言，惟谏官范镇首发其议，光闻而继之，又与镇书，言此大事，不言则已，言一出，岂可复反顾，愿公以死争之。于是镇言之益力。
　　辛未，诏开封府界及京东西、河北转运司，【五七】水潦害民田，其选官蠲放税赋。
　　乙亥，雨坏太社、太稷坛。
　　戊寅，兵部员外郎、知制诰韩绛为河北体量安抚使，西上合门副使王道恭副之。时宰相文彦博、富弼主李仲昌六塔河议。及败事，人莫敢尽言。绛至河北，具得其状，始请置狱劾治，仲昌等由是俱被窜废。此据绛行状，刘攽所作也。
　　初，议塞六塔，河北转运使周沆独言：「近计塞商胡，用薪苏千六百四十五万，工五百八十三万，今仲昌计塞六塔，用薪苏三百万，工一万，共是一河，所费财力，不容若是之殊。盖李仲昌故先为小计，以求兴役尔。又今河广二百余步，六塔渠才四十余步，必不能容，且横陇下流自河徙以来，填淤成高陆，其西堤粗完【五八】，东堤或在或亡，前日六塔水微通，分大河之水不十分之三，滨水之民，丧业者已三万户。就使如仲昌言全河东注，必横溃泛滥，齐、博、德、棣、滨五州之民皆为鱼□【五九】食矣。今自六塔距海千余里【六○】，若果欲壅河使东，宜先治水所过两堤，使皆高厚，仍备置吏兵，分守其地，多积薪苏，以防冲决，乃可为也。然其劳费甚大，恐未易可办，以臣度之，六塔实不可塞。」不从。
　　及仲昌败，沆又上言：「民罹水灾，皆结庐堤冢，粮乏可哀，臣欲辄发近仓赈之，顾大恩当自上出，愿亟遣使者案视收□。」从之。此据周沆本传，不知沆疏李仲昌议不可用在何时。至和元年十二月遣使与河北、京东漕臣诣铜城镇相度河势，恐沆因此上疏。然二年十二月，沆犹被命同权知澶州应副修六塔河，若既与仲昌议驳，则不宜更受此命。或朝廷虽有此命，而沆卒辞之，故河决独免责也。今附见沆事于朝廷遣韩绛体量河北后。
　　时京师自五月大雨不止，水冒安上门，门关折【六一】，坏官私庐舍数万区，城中系□渡人，命辅臣分行诸门；而诸路亦奏江河决溢，河北尤甚，民多流亡，令所在赈救之。水始发，马军都指挥使范恪受诏障朱雀门，知开封府王素违诏止之曰：「方上不豫，军民庐舍多覆压，奈何障门以惑觽，且使后来者不入耶？」
　　知谏院范镇言：「臣伏见河东、河北、京东西、陕西、湖北、两川州郡俱奏水灾，京师积雨，社稷坛壝辄坏，平原出水，冲折都门，以至宰臣领徒监总堤役，其为灾变，可谓大矣。然而灾变之起，必有所以，消伏灾变，亦宜有术。伏乞陛下问大臣灾变所起之因，及所以消伏之术。仍诏两制、台阁常参官极言得失，陛下躬亲裁择，以塞天变。庶几招徕善祥，以福天下。」
　　己卯，诏髃臣实封言时政阙失。王偁东都事略：诏曰：「乃者淫雨降灾，大水为沴，两河之间，决溢为患，皆朕不德，天意所谴，其令中外实封言时政阙失，毋有所讳。」
　　范镇又言：「伏见天下以水灾奏者，日有十数，都城大水，天雨不止，此所谓水不润下也。传曰：『简宗庙，不祷祠，废祭祀，逆天时，则水不润下。』陛下恭事天地神祇，肃祗祖宗，山川之祠，罔不秩举，至于号令，必顺天时，非逆天时也，非废祭祀也，非不祷祠也【六二】。然而上天出此变者，晓谕陛下以简宗庙也。宗庙以承为重，故古先帝王即位之始，必有副贰，以重宗庙也。陛下即位以来虚副贰之位三十五年矣。臣近奏择宗子贤者优其礼数，试之以政，系天下人心，埙有圣嗣，复遣还邸。及今两月余而不决，政所谓简宗庙也，此天变所以发也。伏惟陛下深念宗庙之重，必有副贰，以臣前一章降付执政大臣速为裁定，以塞天变。镇以五月三日初上疏，此云两月余，则当在七月十日庚寅未谢晴以前，或「两月余」字误，更详之。
</div>
    <div class="pagination">
<a href="续资治通鉴长编_page268.html">上一页</a><span>...</span><a href="续资治通鉴长编_page264.html">264</a><a href="续资治通鉴长编_page265.html">265</a><a href="续资治通鉴长编_page266.html">266</a><a href="续资治通鉴长编_page267.html">267</a><a href="续资治通鉴长编_page268.html">268</a><span class="current-page">269</span><a href="续资治通鉴长编_page270.html">270</a><a href="续资治通鉴长编_page271.html">271</a><a href="续资治通鉴长编_page272.html">272</a><a href="续资治通鉴长编_page273.html">273</a><a href="续资治通鉴长编_page274.html">274</a><span>...</span><a href="续资治通鉴长编_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
