<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 332 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 332 页/共 607 页
  </h1>
  <div class="content">
   又按：「守祧掌守先王、先公之庙祧。」注云：「迁主所藏曰『祧』。先公之迁主藏于后稷之庙，先王之迁主藏于文、武之庙。」疏：「太王、王季之主不可入文、武，祧亦当藏于后稷庙也。」臣等看详：先公迁主藏于后稷之庙，先王迁主藏于文、武之庙，是祖考迁主不可下藏于子孙夹室。
　　臣等参详诸经传，古者天子必尊始祖，配祀感生，盖以追崇统系本始，非谓推有功也。诸侯则不然，但推始封之君以为太祖，而不及始祖也。是以周有天下，上推统系至于后稷，后稷者，帝喾之子。周不可以祖帝喾，故以后稷为始祖。商推统系上至于契，契亦帝喾之子。商不可以祖帝喾，故以契为始祖。夏推统系，禹之父曰鲧，鲧者，高阳之子。夏不可以祖高阳，故以鲧为始祖，示与诸侯之制异也。至秦并六国，嬴政自号始皇帝。汉袭秦故，以高皇帝为太祖之庙，不复如礼经追崇始祖，盖一用诸侯之制尔。魏、晋而下，传继弗永，接以衰乱，礼文残缺。爰及有唐，虽世数绵久，而宗祧制度多不稽古。本朝艺祖平定区夏，追立亲庙，玉牒帝系自僖祖始。僖祖而上世次既不可得而知，则僖祖之为始祖宜矣。
　　伏请依仪礼、周礼、礼记、毛诗经传，以僖祖为始祖，配祀感生帝。其旧制以宣祖配侑，今请停其礼。自余祀飨天地、明堂，祖宗配侑并如旧制，别无更易。人情礼意，莫不为顺。臣等谨按：商以太甲、太戊、武丁为三宗，周以文王、武王为二祧，世世不迁，非三昭、三穆之数。兼睹景佑制书曰：「太祖为帝者之祖，太宗、真宗为帝者之宗，三庙并万世不迁，宣布天下，以示后世。」则顺、翼、宣三祖皆在昭穆之内。同判太常寺兼礼仪事章衡议曰：
　　臣窃以宗庙重事，礼经不完，学者所执异同，论议难一，非上圣莫能明断，非大儒莫能考正。伏惟皇帝陛下天赐睿智，孝通神明，力救时弊，鼎新朝政，而庙祧之序，迁毁未安，览辅臣之奏，矍然发德音，延访近侍，又属诸礼官详审，采择务从其当。臣虽学不到古，而职在参论，今请先举觽说之失，然后博考于经，折中其议。
　　一曰：「僖祖皇帝在七世之外，礼当祧迁。」臣以为不可。谨按仪礼曰：「诸侯及其太祖，天子及其始祖之所自出。」说者谓：「太祖，始封之君；始祖，感神灵而生，若稷、契也。故商、周之王，断自稷、契以下者，本统相承，重始也。」我太祖受命之初，立亲庙自僖祖始。僖祖以上世次不可得而知，则僖祖之为始祖与稷、契无以异，其可毁其庙而迁其主乎？二曰：「契勤商十有四世而兴【四四】，后稷勤周十有五世而兴，以其功之所因，故推以配天焉。今僖祖之烈不昭见于生民，不明被于后世，而欲以所事稷、契而奉之，于古无考。」臣以为王者尊本统之祖，德厚者流光，故上推所始，非必有功与封国也。不然，夏后氏可以郊鲧乎？三曰：「神道尚右。夹室在西，僖祖神主祧藏于其中【四五】，犹处顺祖之右，尊卑之次似亦无嫌。」臣以为不可。夫替其祖考之尊，下祔于子孙之室，而曰以右为尚，何以异堂皇正位，卑者都之，而列尊属于荣庑之间，其可谓之礼乎？四曰：「僖祖为始祖，宜别立庙。」臣又谓不可。夫别庙之制，经典无文。周之姜嫄，则今之后庙是也。岂可以始祖之尊，而与后妃为比乎？五曰：「昔者，鲁立炀宫，春秋非之，以其已毁既藏，而遂其失乎？」章衡等议，并据王珪会要，「五曰」下当有脱文。政和会要载髃议甚略，当求别本考正。五者之说，皆为非是。
　　臣闻仪礼疏义曰：「王者之先，皆感太微、五帝之精以生，不止契、稷而已。」诗序：「生民，尊祖也。」说者谓周以后稷为始祖，文王为太祖，故雝禘太祖，谓文王也。自古有天下者，必尊始祖。秦、汉而降，典章残阙，庙祧迁次，始失先王所以尊祖之意。今陛下纂承大统，参事宗祏【四六】，宜正有司之失，以合先王之礼。伏请尊僖祖皇帝为始祖，而顺祖神主在次当迁，此所谓子为父屈，以定七庙之制。其于郊配，则礼记大传曰：「王者禘其祖之所自出，以其祖配之。」与仪礼周礼疏义皆同。说者谓祭感生帝则配以始祖。伏请自今以僖祖配飨感生帝之祀，而罢宣祖侑神之位，此所谓祖以孙尊、孙以祖屈，以称祖宗追孝之心。自余祀飨天地、明堂，祖宗配侑并如旧典，于情文为顺。臣之愚陋，据经纳说【四七】，伏乞断自天心，诒法万世。上既阅礼官议状，谓执政曰：「士大夫好以礼文为己任，故但议宗庙事，即务为纷纷。」
　　冯京曰：「士大夫皆以太祖不得东向为恨。」安石曰：「野人曰：『父母何算焉？』都邑之士则知尊祢矣，学士、大夫则知尊祖矣。诗人称『奉璋峨峨，髦士攸宜』，盖奉祖庙，供祭祀，当择学士、大夫之髦俊者与之从事，岂可以合野人为当？」上乃从元绛等初议。绛等初议，安石所主也。上又曰：「初不令议配天【四八】，诸议者何故及此？」安石具以白上，且言：「本朝配天之礼，亦皆不合经、礼，但此事未害逆顺大伦，欲厘正之，有所未暇耳。」上曰：「今兹当从谁议？」安石曰：「宣祖见配感生帝，欲改以僖祖配。」上曰：「善。」安石本议以僖祖配天，上颇难之，故更以配感生帝。以僖祖配感生帝，以章衡及周孟阳、宋充国、杨杰所议，亦与安石合故也。安石又白上，此事当中书具奏，降诏施行，上皆从之。明年正月七日，乃迁二祖及以僖祖配感生帝。礼志第二卷上治平四年，礼院言：嘉佑诏书定太庙七世八室之制，今先帝祔庙有日，僖祖当祧，请并文懿皇后神主，祧藏于西夹室，以待禘、祫，祔英宗神主第八室。自仁宗至顺祖以次升迁。事下两制议，如所言。九月壬午，奉安八室帝后神主，奏告太庙，祧藏僖祖、文懿皇后神主西夹室。癸未，遍告天地、社稷、宗庙、宫观。甲申，上斋于垂拱殿。乙酉，祔英宗太庙，上步导神主出至宣德门，髃臣奉慰如典礼，罢僖祖讳及文懿皇后忌日。然上疑非礼，乃与安石议。至熙宁五年八月【四九】，中书门下言：万物本乎天，人本乎祖，故先王庙祀之制，有疏而无绝，有远而无遗。商、周之王，断自契、稷以下者，非绝喾以上而遗之，以其自有本统承之故也。若夫尊卑之位、先后之序，则子孙虽齐圣有功，不得以加其祖考，天下万世之通道也。本朝自僖祖以上世次不可得而知，则僖祖有庙，与契、稷疑无以异。今毁其庙而藏其主夹室，替祖考之尊，而下祔于子孙，殆非所以顺祖宗孝心、事亡如存之义，求之前载，虽或有然，考合于经，乃无成宪，因情制礼，实在圣时。愿陛下下近臣详议，择取其当。诏答曰：庙祧之序，盖有典彝，所以上承先王，下法后世。朕嗣宅大统，获奉宗祀，而世次迁毁，礼或未安，讨论经常，属我哲辅，于以佐朕不逮，而仰称祖宗追孝之心，览之矍然，敢不祗服。宜依所请。翰林学士元绛，知制诰王益柔、陈绎【五○】、曾布，直舍人院许将、张琥言：自古受命之王，既以功德享有天下，皆推其本统故也。使契、稷自有本统承其后，而汤与文王又为别子之后，则自当祖其别子，不复以契、稷为祖矣。所以祖契、稷者，非以有功与封国为重轻也。诸儒适见契、稷有功于唐、虞之际，故以谓祖有功。若祖必有功，则夏后氏何以郊鲧乎？今太祖受命之初，立亲庙自僖祖始，其上世次既不可得而知，则为始祖无疑。倘以谓不当比契、稷，是使天下之人不复知尊祖，而子孙得以有功加其祖考也。况于毁其庙，迁其主，而下祔于子孙之室，此岂所以称祖宗尊祖之意哉？传曰：「毁庙之主，陈于太祖；未毁庙之主，皆升，合祭于太祖。」今迁僖祖之主而藏于太祖之室，则是僖祖、顺祖、翼祖、宣祖于祫祭之时，皆降而合食也。情文不顺，无甚于此！诗序生民曰：「尊祖也。文、武之功起于后稷，故推以配天焉。」盖言尊祖而不言尊有功，言文、武之功而不言后稷之功，则知推后稷以配天者，以尊祖而非以尊有功也。考之经传，质之人情，谓宜以僖祖为始祖之庙。学士【五一】韩维言：昔先王既有天下，迹其基业之所由起【五二】，奉以为太祖，所以推功美、重本始也【五三】。盖王者之祖，有系天下；诸侯之祖，有系一国；大夫、士之祖，系其宗而止，亦其理势然也。荀卿曰：「王者天太祖，诸侯不敢坏，大夫、士有常宗，所以别贵始，德之本也。」盖有天下之始若后稷，有一国之始若周公，大夫、士之始若三桓【五四】，所以贵者配天也，不祧也，有常宗也，此所以别也。今直以契、稷为本统之祖，则是下同大夫之礼【五五】，非荀卿之所谓别也。或曰：「汤、文、武去契、稷皆十有余世，其间子孙衰微奔窜者非一，汤、文、武之有天下，契、稷何与哉？」南宫适曰：「禹、稷躬稼而有天下。」孔子曰：「君子哉，若人！」禹之有天下则然矣，稷，诸侯也，而曰「有天下」，何哉？岂非积累功德至文、武王而兴乎【五六】？孟子曰：「王不待大，汤以七十里，文王以百里。」然则小国亦王之所待也。所谓七十里、百里者，非契、稷所受以遗其子孙之国乎？由是言之，商、周之所以兴，契、稷不为无所与也。则正考父作颂，追道契、汤、高宗商所以兴，子夏序诗，称文、武之功起于后稷，岂虚语也哉？国语亦曰：「契勤商，十有四世而兴；后稷勤周，十有五世而兴。」谷梁曰：「始封必为祖。」南宫适、孟轲、卜子夏、左邱明、谷梁赤生于周代，其所言皆亲闻而见之者，其学问又俱出于孔子，宜若可信，则尊始祖以其功之所起，秦、汉诸儒亦有所受之也。后世有天下者，皆特起无所因，故遂为一代之太祖，所从来久矣。太祖皇帝孝友仁圣，睿智神武，兵不血刃，坐清大乱，子孙遵业，万世蒙泽，功德卓然，为宋太祖，无可议者【五七】。僖祖虽于太祖高祖也，然仰迹功业，未见其有所因，上寻世系，又不知其所始。若以所事契、稷奉之，于古无考，于今亦有所未安也。均之论议，未有以相夺，仍旧为便。若夫藏主合食，则历代尝议之矣。然今之庙室与古殊制，古者每庙异宫，今所以奉祖宗皆在一堂之上，西夹室犹处顺祖之右，考之尊卑之次，似亦无嫌。至于禘、祫，自是序昭穆之祭，僖祖东向，礼无不顺，所谓「子虽齐圣，不先父食」者也。孔子曰：「于其所不知，盖阙如也。」如元绛等议，非臣所知，不敢同也。天章阁待制孙固请特为僖祖立室，置祧主其中，由太祖而上，亲尽迭毁之，主皆藏于所立之室。当禘、祫时，以僖祖权居东向之位，太祖顺昭穆之列【五八】，僖祖之尊亦自有所伸也。若以立庙为非，则周人别庙姜嫄，不可谓非礼。乃继下礼院详定，议者不一，章衡等同元绛等议，张师颜等同孙固议，而苏梲又请以僖祖祔景灵宫。于是礼院复言：圣王用礼，固有因革，至于逆顺之大伦，非敢违天而变古。今或以夹室在右，谓于宗祏为尊；或以本统所承，措之别宫为当。离经背理，所不敢知。请奉僖祖神主为太庙始祖，迁顺祖神主，藏之夹室，依礼不讳。孟夏祀感生帝，以僖祖配。诏恭依。先是，帝趣裁定庙议，安石曰：考之先儒无说，三代亦未有此，此独义理当然尔。帝问：韩维以文、武之功起于后稷，故推以配天。安石曰：经称文、武之功，非称后稷之功；称尊祖，非称尊有功。盖非文、武之功不能有天下，不能有天下则不得行祭天之礼，而文、武非后稷焉出，故行祭天之礼，以后稷配天，此乃所谓尊祖也。帝曰：维言王不待大，以为亦待小国，如何？安石曰：孟子自以汤、文王不待大国然后有天下，何预尊祖事乎？且夏禹郊鲧，禹非因鲧受封然后有天下。前代固有不待有国而王天下者，禹是也。故扬雄以为禹以舜作土。帝曰：鲧治水，或已有封国。安石曰：传有之，封于有夏，氏曰有姒者，禹也。万物本乎天，人本乎祖，王者天太祖。若以有功，则郊鲧岂得为有功哉？维言夹室在右为尊，此尤失礼。若子孙处正室，列父祖于偏厢，以为尊处，岂不悖理？其言至禘、祫时，僖祖东向，如此，何以迁其主、毁其庙？况古无以迁主东向之礼，盖迁主皆升合食，今乃是降而合食也。如孙固欲为僖祖立别庙，以比姜嫄，则古无此礼。姜嫄，禖神也，以先妣故盛其礼与歌舞，皆序于先祖之上。不然，则周不为喾庙而立姜嫄庙者，何也？帝曰：郊配如何？安石曰：商祖契而郊冥，与周祖文王而郊稷，已不同【五九】。以理言之，尊僖祖为始祖，则推以配天，于礼为当。先王之制礼，事亡如事存，事死如事生。推太祖之孝心，固欲推宣祖，自宣祖以上，其心与太祖无以异，则推僖祖配天，必当祖宗神灵之意。上曰【六○】：然僖祖非始祖，如何？安石曰：诚如此，与稷、□事既不尽同，则郊与不郊无害逆顺之理，裁之圣心，无所不可。但朝廷配天之礼，亦未应礼，特以无所害于逆顺大伦，未遑厘正耳。宜改以僖祖配感生帝。帝曰：士大夫以礼文为己任，故议宗庙事务为纷纷。冯京曰：士大夫皆以太祖不得东向为恨。安石曰：野人曰：「父母何算焉？」都邑之士则知尊祢矣，学士、大夫则知尊祖矣。诗人称「奉璋峨峨，髦士攸宜」，则奉宗庙，供祭祀，当择学士、大夫之髦俊者与之从事，岂可以合野人为当也？上以尊祖不计功之有无，理无疑者，皆嘉纳焉。
　　户部侍郎致仕范镇上言：「伏见英宗皇帝即位，议祧迁僖祖；陛下即位，祧迁僖祖，今复还僖祖，祧迁顺祖，则是向祖长东向，而为不迁之主矣。太祖皇帝自宋州节度使有天下，国号为宋，与高祖起汉中，国号汉正同，僖祖不当复还。窃见国朝大臣定谥，皆下太常、尚书省集百官参详，况宗庙祧迁，最为大礼，而未更讲论，窃恐未当祖宗之意。伏惟陛下特降圣旨，下太常、尚书省集百官定议，庶为万世之传。」不从。此据范镇集增入。镇本传但云太祖起宋州有天下，与汉高祖同，僖祖不当复还，乞下百官议。传盖因墓铭也。复还僖祖，固令两制议之，两制乞与台谏、礼官共议，王安石乞止令两制议。寻下礼官，礼官议同安石，而镇所乞又将遍询百官，宜安石之不从也。元佑元年二月十日可考。
　　己巳，西京左藏库使、新泾原路钤辖和斌带御器械。上批斌数立战功，资历已深，久未擢用故也。斌前为广西钤辖，秦凤帅亦以钤辖辟之，广西固请留斌，诏以与广西。及是召对，上曰：「议者谓交州可取，何如？」斌谓取之无益，愿戒边臣勿妄动。上叹曰：「卿质直如此，乃知两路争卿有以也。」
　　庚午，诏广西经□司，自今教阅不得追集壮丁，委两江提举司犒设。从和斌请也。
　　京西转运使□几复言，郢、唐、均、房、金五州易得林木，而淮南铅铜积多，若由襄、郢转致铅铜至郢、唐等州，置监铸钱，可以纾钱重之弊，其利且博。而中书户房以为铅铜于法当由水漕，今淮南转致，非独道路迂远，其间必须陆运，则其费不偿所得。上批：「内库昨以两经优赏及频年应副，边用阙乏，若朝廷非次别有支遣，必更无可应副。苟如几复言，就山林可鼓铸，即且令岁铸五十万缗，于内库封桩。」既而罢之。御集云十一月二十五日，下三司依户部所申。王安石言：「几复谓置监铸钱，开辟山林，可得地耕种，此言不可用。今岑水聚浮浪至十余万，所收铜已患无本钱可买，若京西又置监，不惟无本钱可买，又余无用铅铜，兼更诱引耕民奔赴坑冶，失本业，趋末利，人觽既聚，即难驱逐使散。京西平地尚乏人耕种，纵开辟山林，岂有人治田？但恐山林无人耕种，而平地之农更弃而为坑冶，即废京西农事。」上以为然。
　　司农寺丞、新提举两浙路兴修水利郏亶言：「臣已申司农，乞将向日凡言两浙水利文字付臣看详，或召言者询问，如实利便及其人可任使，乞令分头主管，官员依部役官，举人依曹孝立例请给受，候兴修，随功利大小等第酬奖。」从之。曹孝立，当考，又见七年十月。林希野史云：熙宁间，凡言水利、或理财，或更改利害者，或胥、或商、或农、或隶、或以罪废者，使乘驿赴阙，或召至中书，或赴司农，不验虚实，便令兴役。其縻费官财，兴调民力，不问其数。微有效，则除官，赐金帛；无效者，费调虽多，不问其罪。有司知其妄，不诘难；诘难，即直诉司农，以为嫉功避事，立加按劾。如沈披欲筑江鄣湖为田，徙福建民耕，初信以为然，觽谓迂诞骇绝，事未行，披徙陕西。如王廷老、俞希旦、陈睦、卢东、张靓皆新进，以农田水利为职，竟无可成功。张若济知华亭，言知水利，遂别创一司。岷山富人郏亶以苏田尽如江南筑圩岸，召赴司农。及曹孝立者，亦献水利，召赴苏经画，民惧兴大役，皇皇不自安。又司农赐米七百万斛，俾使者兴水利，逾年无可兴者。司农诘责廷老，乃议采石增筑苏湖漕河塘，科赋诸县，募民发掘山陇取石，妨废农事。科赋之家倍出其直，受佣之户多获厚利。此塘之作，于水利实无损益，大抵以费官财、劳民力者称职，上下欺蔽无敢言。希所云王廷老筑苏湖漕河塘，当考年月。因曹孝立姓名初见，附注此。郏亶事具五年十一月癸丑及六年五月乙丑。
　　辛未，诏：「自今诸司使、副磨勘，历任中尝以战功改官者转七资，余五资。其合门通事舍人、带御器械、两省都知押班、勾当御药院使臣等转七资条例，并除之。」旧制，诸司使、副有战功者磨勘改官，率用常制转五资。上谓无以褒劝，而合门、两省职事皆左右近习，非勋劳不可超躐，故有是命。
　　壬申，诏：「干、仪州近已并废，又以熙、河等五州军为一路，通旧鄜延等五路，共三十四州军。今分永兴保安军、河中陕府、商解同华耀虢鄜延丹坊【六一】环庆邠宁州为永兴军等路，转运使于永兴军，提点刑狱于河中府置司；凤翔府、秦阶陇凤成【六二】泾原渭熙河洮岷州、镇戎德顺通远军为秦凤等路，转运使于秦州，提点刑狱于凤翔府置司。仍以永兴、鄜延、环庆、秦凤、泾原、熙河分六路，各置经略、安抚司。会要在十二月丁亥，今不取。
　　是月，废陵州为陵井监，以贵平、籍县为镇，隶成都府。
　　注　　释
　　【一】六年五月二十三日「五月」二字原脱，据上文及本书卷二四五熙宁六年五月乙丑条补。
　　【二】官中又得好果实供应「官中」，治迹统类卷二二熙宁元佑议论市易、长编纪事本末卷七二市易务均作「宫中」。
　　【三】以待买者「买」原作「卖」，据周礼泉府及宋会要食货三七之一六改。
　　【四】所任不同「任」，阁本作「用」，长编纪事本末卷七二市易务作「在」。
　　【五】行人比旧已各苏息「各」，同上书及治迹统类卷二二熙宁元佑议论市易同，宋会要食货三七之一七作「少」。
　　【六】招谕梅山蛮猺令作省户「省户」原作「省月」，据阁本改。
　　【七】王广渊「广」原作「庆」，据阁本及下文、宋史卷三二九本传改。
　　【八】萧敦善「敦」原作「郭」，据阁本及下文改。
　　【九】王韶罚铜八斤「八」，阁本作「九」。
　　【一○】韶以违朝旨与元瓘改名「韶」原作「诏」，据阁本及文义改。
　　【一一】籴本「籴」原作「粜」，据文义改。
　　【一二】漏泄上语「上语」二字原脱，据文潞公文集卷二一及下文李焘注补。
　　【一三】实难更赴密院「更」，同上书作「便」。
　　【一四】而汤与文王又为别子之后「汤与」二字原脱。按上下句皆以契、稷并提，则此句亦应以汤与文王并列，下文李焘注及宋会要礼一五之三七记此句正作「而汤与文王又为别子之后」，故补。
　　【一五】追道契汤高宗商所以兴「高宗」与「商」原互倒，据阁本、活字本及下文李焘注、宋会要礼一五之三八乙正。按：此句语见史记卷三八宋微子世家太史公曰。
　　【一六】不因文而失治情之实「治」，阁本及上引宋会要作「沿」。下同。
　　【一七】七世之庙「七」原作「上」，据阁本、活字本及宋会要礼一五之三九改。
　　【一八】若夫膺受天命「夫」原作「未」，据同上书改。
　　【一九】非陛下所以尊祖事天之意也同上书，「非」上有「神不受天不飨」六字。
　　【二○】力加纳采宋会要礼一五之四一作「少加采纳」。
　　【二一】以为亦有待小国而王者宋会要礼一五之四九及下文李焘注俱作「以为亦待小国如何」。
　　【二二】孟子论汤文王不待大国然后有天下上引宋会要及下文李焘注，「天下」下俱有「何与尊祖事乎」六字，宋朝事实卷六作「何关尊祖事」。
　　【二三】禹是也三字原脱，据上引宋会要及宋朝事实补。
　　【二四】以古言之上引宋朝事实「古」下有「礼」字。
　　【二五】然僖祖与稷契事既不尽同「契」原作「禹」，据同上书及宋会要礼一五之五○改。
　　【二六】盛其礼与歌舞「与」字原脱，据宋会要礼一五之四四及下文李焘注补。
　　【二七】便为始封而抑之上引宋会要「始」下有「祖舍始」三字。
　　【二八】是不然也「是」字原脱，据同上书补。
　　【二九】将见迁就生说「生」，宋会要礼一五之四四作「其」。
　　【三○】并云据上当迁「据上」，宋会要礼一五之四五作「处士」。
　　【三一】别庙而祭「祭」原作「登」，据同上书及下文「祭之别庙，得礼之变」句改。
　　【三二】合食分食「分食」二字原脱，据同上书补。
　　【三三】而别作名数「别」，同上书作「制」。
　　【三四】不能无小变损益以从时者「时」，同上书作「事」。
　　【三五】记曰「记」字原脱。按「有其举之，莫敢废也」，语载礼记曲礼下；宋会要礼一五之四六正作「记曰」，故据补。
　　【三六】庶乎易行「庶」原作「视」，据阁本及上引宋会要改。
　　【三七】僖祖原作「僖主」，据本篇上下文及上引宋会要、宋史卷一○六礼志改。
　　【三八】则臣又闻古者有疑上引宋会要「疑」上有「大」字。
　　【三九】乞以此二者付有司检详施行「以」字原脱，据同上书补。
　　【四○】以备九室「九室」二字原脱，据同上书及通典卷四○礼、唐会要卷一三禘祫补。
　　【四一】以经云假哉皇考「云」原作「文」，据毛诗注疏一九之三周颂臣工之什、宋会要礼一五之四七改。
　　【四二】又其言曰「言」，上引宋会要作「诗」。
　　【四三】商周禘喾「周」字原脱，据同上书补。
　　【四四】契勤商十有四世而兴「而兴」二字原脱。按此句与下句「后稷勤周十有五世而兴」为并列句，均出国语卷三周语；本篇上文及上引宋会要、纲目备要卷一九正作「契勤商十有四世而兴」，故据补。
　　【四五】僖祖神主祧藏于其中「神」字原脱，据上引宋会要及下文李焘注补。
　　【四六】参事宗祏「参」，宋会要礼一五之四九作「恭」。
　　【四七】据经纳说「纳」，同上书作「法」。
　　【四八】初不令议配天「令」，阁本、活字本同。按宋朝事实卷六作「本不合议配天」；又下文有「本朝配天之礼，亦皆不合经礼」之句。疑「令」为「合」字之讹。
　　【四九】至熙宁五年八月「五年八月」，宋会要礼一五之三七作「五年三月八日」，疑是。
　　【五○】陈绎原作「陈泽」，据上文及同上书、宋史卷三二九本传、编年纲目卷一九改。
　　【五一】学士原作「学上」，据阁本、活字本及宋史卷一○六礼志、宋会要礼一五之三八改。
　　【五二】迹其基业之所由起「其」字原脱，据上文及同上二书补。
　　【五三】重本始也「本」原作「大」，据阁本及上文、宋会要礼一五之三八改。
　　【五四】大夫士之始若三桓阁本、活字本及同上书同。按三桓乃大夫，上句引荀卿语「大夫、士有常宗」系泛指，疑此处「士」字当在下文「则是下同大夫之礼」句「大夫」之下。
　　【五五】则是下同大夫之礼同上书及本篇上文「夫」下俱有「士」字，疑是。
　　【五六】岂非积累功德至文武王而兴乎「积」字原脱，据同上书及上文补。
　　【五七】无可议者「可」原作「少」，据上文改。
　　【五八】太祖顺昭穆之列「列」原作「例」，据阁本及上文、宋会要礼一五之四○改。
　　【五九】与周祖文王而郊稷已不同「稷」下原衍「前世郊配」四字，据上文及宋会要礼一五之五○删。
　　【六○】上曰二字原脱，据同上书补。
　　【六一】坊原作「防」，据宋史卷八七地理志、宋会要方域五之三六改。
　　【六二】成原作「城」，据同上书改。
续资治通鉴长编
卷二百四十一
卷二百四十一
　　起讫时间 起神宗熙宁五年十二月尽其月
　　卷　　名 续资治通鉴长编卷二百四十一
　　帝　　号 宋神宗
　　年　　号 熙宁五年（壬子，1072）
　　全　　文
　　十二月乙亥朔，诏罢诸路上供科买。以提举在京市易务言，上供荐席【一】、黄芦之数六十色，凡百余州，不胜科扰，乞计钱数，从本务召人承揽，以便民也。
　　诏赐王韶御制攻守图、行军环珠、武经总要、神武秘□、风角集占、四路战守约束各一部，仍令秦凤路经□司钞录。
　　丙子，诏曰：「荆湖溪洞中亡命之人，今日以前，罪无轻重皆释之。如愿居本处，或欲归本乡，各从其便；如能自效，显有劳绩，令章惇等保明等第酬奖；若敢创造事端，扇摇人户，即捕斩以闻。」先是，知辰州石鉴言：「昨被旨同章惇措置两江蛮事，尝遣侍禁李资等多方以朝廷威德镌谕诸蛮。今资等言，南江蛮人虽各有归化之意，而溪洞多有向时亡命之人，阻隔蛮情，虽以晓谕许与放罪，尚虑怀疑扇惑，别致中变。」故有是诏。李资事具六年正月。魏泰东轩录云：越州僧愿成客京师，能为符箓禁咒，时王雱幼子夜啼【二】，用成咒而止。雱虽德之，然性靳啬，会章惇察访荆湖南、北二路，朝廷有意经□溪洞，或云蛮人行南法【三】，畏符箓，雱即荐成于章。章至辰州，先遣张裕【四】、李资入夷中，及成等入南江【五】受降□。裕等至洞，而秽乱蛮妇，蛮酋田元猛等不胜其愤，尽缚来使，刳斮于柱。次至成，搏颊求哀【六】，元猛素事佛，乃不杀，裸而遣之。愿成【七】不以为耻；乃更乘大马拥斧以自从，称「察访大师」，犹以入洞之劳，得紫衣师号。此可考李资事。
　　诏差官检视陕西武备，从知华州吕大防请也。大防因山崩，陈私忧者三、过计者一，以为三路、京东人情剽悍，最宜先虑。缘边则有城池、兵械可恃之具，而内郡武备素隳，将帅多未选择。乞精拣三路、京东守臣，密付方□，姑令以备边界为名，讲论守御之策。若政事稍涉挠动人情者，一切缓之，以埙他日，庶使奸猾好乱之人无所窥伺，万一有不虞，则吾亦有以待之也。
　　丁丑，诏以知太原府刘庠所根括忻麟州、宁化军可耕地招置弓箭手。
　　戊寅，诏崇奉圣祖及祖宗陵寝神御寺院、宫观免纳役钱。
　　编修三司令敕所言：「伏见斋醮式有温成皇后、张皇后、秦晋国夫人，周太祖、世宗、梁王、宣懿皇后、柴太后等忌日斋祭。朝廷已为周立后，奉祭享不绝，而温成皇后于礼不当有忌，乞并废罢。」上曰：「温成皇后，仁宗朝所行，日月未远，朕所不忍。」王安石等对曰：「嘉佑中，谏官杨畋以久雨阴沴，言宗庙之礼恐有未顺。且言：『城南立温成庙，四时诹日祭奠，以待制、舍人摄事，牲币、祼献、登歌、设乐并同太庙之礼。盖当时有司失于讲求，□无典据。昔商宗遭变，饬已思咎，祖已训以典祀无丰于昵。况以嬖宠列于秩祀，非所以享天心、奉祖宗之意也。』遂改温成庙为祠殿，岁时遣宫臣行事，荐以常馔。其忌日斋祭，在典礼无闻，宜如令敕所陈罢去。」从之。
　　己卯，河北、京东路提举盐税、水部郎中王伯瑜为司门郎中，再任，以岁课增羡也。盐税司事始当考。
　　河州归顺蕃部首领蔺毡纳支为右侍禁，充结河一带蕃部巡检。
　　太常丞、枢密院检详刑房文字刘奉世为集贤校理，以上批奉世自擢置枢掾，奉职不苟故也。
　　王安石白上：「曾孝宽等体量河东团保甲散马至忻州，适会教义勇千五百人作三番召见，谕以朝廷所立法，无一人不忻然乞如此施行。」又言：「河东人至以团保甲散马讴歌。古人以讴歌察民情所在而鼓舞之，乐所为作也。」上曰：「人情好兵。」安石曰：「人情大抵好胜。先王能养其胜气，故可以使之征伐。」上曰：「河东人惜财物，不惮征役，可使。」安石曰：「义可以使君子，利可以使小人。陛下诚操义利之权，而施之不失其当，贤若孔子，不肖如盗跖皆可使，岂但河东人也？」安石又尝为上言：「□审礼巡按保甲上番还，言上番人多愿留，其较艺获赏厚，人极歆艳，习武技至忘寝食。」上悦曰：「制法当使人乐趋而竞奋。太祖因诸营战胜有功，乃令各营升俸廪，此人所以乐战也。今虎翼定俸钱五百，人何所劝？」安石曰：「乃者非但兵也，至于士大夫亦各自计资级。资级所当得，不以为恩，若稍稽留，便生觖望。及陛下稍分别才否陟黜，不复尽用资序，士大夫乃粗知有劝。」此据兵志第二卷增入。志无年月，神宗宝训系之五年，且云安石为上言，非□审礼所奏也。今附曾孝宽言河东人悦团保甲散马后。
　　庚辰，右谏议大夫沈立等上新修审官西院敕十卷，诏赐银绢有差。
　　壬午，前礼部尚书、平章事、集贤殿大学士陈升之除检校太傅、同平章事、枢密使，大敕系衔文彦博下，遣内侍赍诏往赐，仍趣令赴阙。要录「枢密使」下有：初，上问王安石何以处升之，安石曰：「非臣所敢预。」固问之，固辞。上曰：「与郡可乎？」安石曰：「升之以人望，亦可枢使，顾陛下御之如何耳，恐不当与郡。」
　　王安石言麟府兵可省，今内地人习兵，足恃极边，又有坚城，虽兵少，西人无敢犯之理。上恐兵少，西人侵寇，民不安居。安石曰：「与弱国通和，厚与之财物，乃更不免其侵寇，又不彻备，即与和何补？但有侵寇，即急切与之理会，彼自不敢。兵法以为无所不备，即无所不寡；能有所不备者，知敌之情故也。今不料敌情，即岂免无所不备？今日之事，麟府不须厚为兵备，于无事时省兵以纾民忧，惜财谷以实边，乃所以待有事也。臣愚以为西事但应接不失计，即虽元昊复生，尚无能为，何况如今秉常孱弱？」上曰：「庆历中，麟府不过万人，今乃二万人，诚可省。但得城寨坚完，即可无虞。」安石曰：「要城寨坚完，此岂难事，但令沿边将吏知朝廷诏令，常惕惧不敢苟且，即城寨自然坚完。」
  </div>
  <div class="pagination">
   <a href="续资治通鉴长编_page331.html">
    上一页
   </a>
   <span>
    ...
   </span>
   <a href="续资治通鉴长编_page327.html">
    327
   </a>
   <a href="续资治通鉴长编_page328.html">
    328
   </a>
   <a href="续资治通鉴长编_page329.html">
    329
   </a>
   <a href="续资治通鉴长编_page330.html">
    330
   </a>
   <a href="续资治通鉴长编_page331.html">
    331
   </a>
   <span class="current-page">
    332
   </span>
   <a href="续资治通鉴长编_page333.html">
    333
   </a>
   <a href="续资治通鉴长编_page334.html">
    334
   </a>
   <a href="续资治通鉴长编_page335.html">
    335
   </a>
   <a href="续资治通鉴长编_page336.html">
    336
   </a>
   <a href="续资治通鉴长编_page337.html">
    337
   </a>
   <span>
    ...
   </span>
   <a href="续资治通鉴长编_page333.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
