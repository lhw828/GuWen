<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 36 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 36 页/共 115 页
  </h1>
  <div class="content">
   是月加封南海神为洪圣广利昭顺威显王 伪齐户部侍郎冯长宁以刘豫之命乞兵于金主亶且言郦琼过江自效请用为乡导并力南下金主亶虑其兵多难制阳许之遣使驰传诣汴梁以防琼诈降为名立散其众先是徽猷阁待制王伦奉使至归德府豫授馆鸿庆宫迟之不遣檄取国书及问所使何命伦答以国书非大金皇帝不授而所衔命盖祈请梓宫留弥旬金迓使乃至于是伦始渡河见左右副元帅鲁王昌沈王宗弼于涿州具言刘齐营私民怨之状且其忍负本朝厚恩若得志宁不负上国时金人已定议废豫颇纳其言达兰等乞废刘豫事见绍兴十年五月金人取河南注金中杂书云尼玛哈死国政复归秦宋二王遂去尼玛哈腹心之人杀左辖高庆裔山西漕使刘思黜与左揆乌舍右辖萧庆为庶人尼玛哈用事日凡所施设俱废罢时右副元帅达兰自祁州径赴巢穴助宋王变更尼玛哈事闻乌奇迈幼年曾出继达赉之父与达兰情好达兰欲宋王之立而尼玛哈废之故达兰与宋王共恶尼玛哈常有身灭数国之语二人力攻之以为妄自矜伐耳且如北有契丹达实林牙尚偏伯一隅军声日著则可见辽未全灭立齐八年徒劳军马远涉民力耗尽四太子昨在淮南败师仅以身免尚欲肆志以图后举似此等事岂足言功为今之策当废刘豫遣使报知江南则国家太平民得安息此所云与诸书差不同今并附此 
　　是秋金国大内都点检楚古尔苏之子与金主亶之妃乱皆伏诛 尚书省令诸路以桑木多寡定丝课乡民自伐者甚众 
　　建炎以来系年要录卷一百十四 
　　建炎以来系年要录卷一百十四金人地名考证 
　　乌舍原书作兀室误改见卷一 
　　达兰原书作挞懒误改见卷一 
　　尼玛哈原书作粘罕误改见卷一 
　　乌奇迈原书作吴乞买误改见卷一 
　　楚古尔苏原书作出忽质即金史之雏鹘室此出忽质系雏鹘室之讹并误今改正 
　　达实原书作大石误改见卷一 


●建炎以来系年要录卷一百十五 
　　宋 李心传 撰 
　　绍兴七年冬十月庚寅朔上谓大臣曰向缘亢旱诏求直言自是上书者甚多虽经亲览犹恐未能详究利病可令后省官子细看详有可采者中书条上取旨行之庶诏令不为虚文 诏依旧间一日开讲筵用右正言李谊奏也初权礼部侍郎陈公辅建议以为上日临讲筵有妨退朝居丧之制乞令讲读官供进口义今年八月己未事既行而讲读官孙近胡交修朱震论天子之孝有百姓四海其势不得与诸侯卿大夫同也且以古今论之丧礼唯而不对今陛下亲庶政决万几可否天下事其可唯而不对乎丧礼未葬衰麻不去身今越绋行事被黼服冕其可不去衰麻乎今便殿按弓马抚将士金革之事有不避也何独至于讲筵而疑之真宗咸平元年在谅闇之中也是年正月诏访明达经义者召崔颐正讲尚书于广福殿又于苑中说大禹谟二年置翰林侍讲学士命邢昺讲左氏春秋亦在三年之中伏望以时开讲筵见儒生臣等不胜大愿兵部侍郎兼直学士院兼侍讲胡世将时为给事中言神宗皇帝治平四年四月同知谏院傅卞请开经筵诏俟祔庙毕取旨按祖宗旧制即无前件供进口义典故况陛下亲御经筵讲明治道与其余事体不同臣恐于居丧之制实无所妨伏望更令侍从官讨论故事奏可今年九月乙丑公辅复言今陛下亲决万几此盖外庭以日易月之制明堂祀上帝不敢以卑废尊也至于咸平治平故事臣非不知盖以祖宗时并遵汉文故事以日易月未尝明言行宫中三年之丧则以日易月外自不妨听讲今陛下以太上皇帝奄终沙漠痛不可言所遭变故实异前世臣所以每切切于此欲以将顺陛下之美至论视朝当服浅淡群臣未纯吉服遇禫日天下禁屠宰作乐朝廷并已略赐施行前日又乞不行临轩策士之制盖欲陛下于三年之内凡涉吉礼者皆未宜讲亦蒙依臣所奏今日所议开讲非固立意违众自速一时嫌谤也实望陛下深念为人之子十年不获致天下之养而万里告哀痛伤无及今居宫中之丧虽日月逾迈不可暂忘故凡遇退朝且以追思悲慕为先然陛下孝性纯笃何待臣言伏望断自圣心特赐详酌乃命从官一并详议九月癸酉于是谊奏臣备位言责不嫌出位为陛下别白而明言之臣窃考之于诗成王访落之初群臣进戒之始其言曰日就月将学有缉熙于光明是成王居三年之制未尝废学也英宗皇帝嗣服之始司马光首以开讲筵为言者三是司马光所以辅导人主于三年之制亦未尝废乎学也曲礼曰居丧未葬读丧礼既葬读祭礼故曰丧复常读乐章是未复常以前除乐章之外皆可以读也又曰居丧不言乐自乐之外皆可以言也臣质之礼典论之人情以谓三年之制听备乐悦备色飨备味则有所不可至于闻先王之正道监祖宗之成训亦何不可之有伏望陛下断自圣志依旧间一日开讲筵燕见群臣讲求至道庶几聪明不蔽以增圣德以阐大猷实天下之幸疏奏从之 右司谏王缙罢为直秘阁知温州从所请也 浙东诸司言婺州金华县士民举知县蔡材治状诏迁一官令再任 
　　壬辰御史中丞周秘入对论张浚罪乞更赐贬责 
　　丙申权尚书礼部侍郎陈公辅充集英殿修撰提举江州太平观张浚既得罪公辅再上疏乞奉祠自言进退之际有不得不去者故有是命 
　　丁酉徽猷阁待制新知永州胡安国提举江州太平观从所请也赵鼎进呈因言安国昨进春秋解必尝经圣览上曰安国所解朕置之座右虽间用传注颇能明经旨朕喜春秋之学率二十四日读一过居常禁中亦自有日课早朝退省阅臣僚上殿章疏食后读春秋史记晚食后阅内外章奏夜读尚书率以二鼓鼎曰今寒素之士岂能穷日力以观书陛下圣学如此非异代帝王所及上曰顷陈公辅尝谏朕学书谓字画不必甚留意朕以谓人之常情必有所好或喜田猎或嗜酒色以至其他玩好皆足以蛊惑性情废时乱政朕自以学书贤于他好然亦不至废事也 四川制置大使席益奏成都府汉州赈济有方全活甚众赐益诏书奖谕汉州守臣仍进一官 是日殿中侍御史石公揆入对论张浚罪且言浚之败事天下之人皆痛愤切齿恨不食其肉而直秘阁新知温州王缙方且为决痈之论陛下厚其礼貌以俟后相怀奸顾望欲为后图望褫其职名还之铨曹以为言者之戒诏缙落职主管台州崇道观免谢辞 
　　戊戌特进提举江州太平观张浚责授左朝奉大夫秘书少监分司南京永州居住先是赵鼎奏欲降一诏以安淮西军民上曰当以罪已之意播告天下俟行遣张浚毕降诏鼎曰浚已落职上曰浚误朕极多理宜远窜鼎曰浚母老且有勤王大功上曰勤王固已赏之为相也功过自不相掩此据赵鼎杂记于是台谏周秘等论浚罪未巳秘奏浚去国之数日乃与宾客置酒高会从容游观殊无恐惧循省之意今闻盛兵自卫居苕霅间若不稍申遣罚则浚必不自知其罪而四方之人亦未必知浚之所以去也石公揆奏浚之罪恶上通于天竭天下之财东南为之困覆富平之师西北为之扰止于禠职人心谓何李谊奏浚罪戾之余更求卫卒之众顷年责居福州于未行间亦上章以官田为请其意以此卜陛下眷礼之盛衰惟秘奏罪大责轻未知所惧已上并据日历秘对后四日夜降秘等各两章惟秘第二章论浚二十罪不出后批浚散官安置岭表中书旧例御批即时行出至是鼎封起未即行此亦据鼎杂记翌日至漏舍约诸人救解此据赵鼎事实鼎奏曰前日赵令衿之言外颇传播以谓浚之出皆诸将之意今又如此行外闻益疑矣上曰若宰相出入由于诸将即唐末五代之风今幸未至此鼎曰今谪浚虽非诸将之言亦少快诸将之意矣上曰此不恤也此据赵鼎杂记枢密使秦桧奏曰臣等前日不敢言今日却当言此据赵鼎事实参知政事张守曰浚为陛下捍两淮宣力勤劳前此罢刘光世正以其众乌合不为用今具验矣群臣从而媒孽其短臣恐后之继者必指浚为鉴孰肯身任陛下事乎且其母老矣惟陛下哀怜之此据赵甡之遗史上顾而不答鼎开陈累数百言上意殊未回鼎又曰浚有母老今过岭必不能将老母浚有勤王功陛下忍使其子母为死别乎上犹未解鼎又曰浚所犯不过公罪恐不应如此上乃曰来日再将上商量鼎又留身再恳曰浚之罪不过失策耳凡人计谋欲施之际岂不思虑亦安能保其万全倘因其一失便寘之死地后虽有奇谋妙筭谁敢献之此事利害自关朝廷非独私浚也上意解此据赵鼎事实鼎朝退召祠部员外郎勾龙如渊都官员外郎冯康国工部员外郎冯楫至都堂三人见鼎皆踧缩鼎曰上怜德远母老有复辟功决不远谪无过岭之患诸君速以书报上意三人退鼎又目之曰鼎不负德远德远负鼎此据赵鼎遗事又张浚行状云上令浚拟诏召鼎既出枢密使秦桧谓浚必荐已就合子与浚语良久上遣人趣进所拟文字桧错愕而出后反谓鼎曰上召公而张相迟留上使人趣始进入桧之交谍类此又翌日乃有是命制略曰浚奋自孤生骤膺重寄既执庙堂之柄遂专帷幄之筹独幸成功力排众议委用非人而境土侵削绥怀无策而将士叛离广费以蠹邦财重敛而屈民力乃至丐赐田以探主意请卫卒而为身谋论其前后之愆难以一二而数念尝奋身以赴国家之急提兵而拯社稷之危屈法申恩姑投善地记功闵旧忍寘严科尚体宽容毋忘循省此据日历鼎之初相也上谓曰卿既还相位现任执政去留惟卿鼎曰秦桧不可令去张守陈与义乞罢上皆许之桧亦留身求解机务上曰赵鼎与卿相知可以必安桧至殿庐起身向鼎谓曰桧得相公如此更不敢言去此据赵鼎事实江西制置大使李纲上疏言臣窃见张浚罢相言者引汉武诛王恢事以为比臣恐智谋之士卷舌而不敢谈兵忠义之士扼腕而无所发愤将士解体而不用命州郡望风而无坚城陛下将谁与立国哉伏望陛下坚圣心而勿动修军政以自强无为趋时献言者之所摇古语曰临大难而不惧圣人之勇也夫张浚措置失当诚有罪矣然其区区狥国之心有可矜者愿少宽假以责来效此据纲奏议 户部员外郎霍蠡自鄂州赴行在诏引对今年八月所书蠡奏岳飞钱粮事或可移附此 是日伪齐遣兵犯泗州守臣起复武功大夫合门宣赞舍人刘纲率官军拒退之寻诏纲领文州剌史 
　　庚子手诏曰朕不敏不明误用柄臣寄以兵政乃谋猷乖戾委付非才致淮西一军怀疑反侧而莫以告朕遂使积年忠义之众一旦陷于叛亡之罪凡取于民力以事此军者委于空虚而无效此朕所以慨惜叛者而深愧吾民也中外文武将何以副朕焦劳愿治之意应监司守令各务存恤百姓非供军费定数之外无得妄取于民将帅之臣抚绥其众毋使失所训练整齐毋使骄惰毋怠毋忽助朕远图有违朕言则有常罚 都官员外郎冯康国乞补外赵鼎奏自张浚罢黜蜀中士大夫皆不自安今留行在所几十余人往往一时遴选臣恐台谏以浚里党或有论列望陛下垂察上曰朝廷用人止当论才不才顷台谏好以朋党罪士大夫如罢一宰相则凡所荐引不问才否一时罢黜此乃朝廷使之为朋党非所以爱惜人才而厚风俗也鼎等顿首谢 集英殿修撰提举江州太平观陈公辅知处州 右朝请大夫知楚州胡纺直秘阁 武功大夫文州团练使京东淮东宣抚处置使司右军第一将高杰除名勒停本军自效杰醉击队官统制巨振笞之杰怒自断其指韩世忠以闻故有是命 初虔贼毛顺掠武平县武德郎汀州弓手准备将领吴辛率诸巡尉捕之官军失利辛与右迪功郎上杭县尉王袤皆死至是赠辛武节大夫袤右承事郎官其家有差 
　　辛丑诏御史中丞周秘累乞外任可除徽猷阁直学士知秀州 中书舍人赵思诚入对论任子之弊以为每遇亲祠之岁补官者约四千人是十年之后增万二千员科举取士不与焉臣将见寒士有三十年不得调者矣比岁朝廷置讨论之法群起怨谤不果尽行夫该讨论之人尽是缘横恩私谒而得之虽尽追夺犹不为过今以士大夫本分合得恩泽而议裁抑之则其群起怨谤愈甚于前大臣不敢专任其怨日复一日以至于今祖宗朝秘书监今之中大夫也诸寺卿今之中奉中散大夫也仕至此者皆实以年劳功绩得之年必六十身不过得恩泽五六人政和宣和之后私谒行横恩广有年未三十而官至大夫者员数比于祖宗之时不知其几倍而恩例未尝少损有一人而任子至十余者此而不革实政事之大蠹也望特诏侍从官共议所以革弊之术示之以至公断之以必行翌日诏侍从官讨论申尚书省会思诚补外议遂格 
　　壬寅秘书省正字胡珵李弥正复兼史馆校勘赵鼎因奏事议及改修神宗实录上曰止修讹谬非有所改也鼎曰所降御笔如此上曰乃宰相拟定者鼎曰起居注载著作郎张嵲所得圣语亦然上骇曰安得有此即诏嵲所记勿存留鼎乃知是事本非上意鼎言何抡本与秘阁修撰曾统所进本小异抡乃蜀本有朱字处统本却无之自合重修其李弥正胡珵不应嫌避史职令依旧兼之上曰朱勾去者太冗鼎曰此乃美事蔡卞辈不学故不知去取如吴奎传有曰臣愿陛下为尧舜主不愿为唐德宗卞乃删去臣谓主圣则臣直载之乃见神宗之圣也使魏徵王圭传不载其直言则后世不知太宗能纳谏也上曰然鼎又曰臣去国半载今观圣意稍异前日上曰寻常造膝每以孝悌之说相摇撼其实绍述之谋也鼎曰秦桧莫有正论上曰无之自卿去唯朱震不改其旧鼎曰臣观持中论者皆惑圣聪乃是沮善之术故以为不可太分当兼收而用则得人之路广臣谓君子小人并进何以为治与其多得小人宁若少得君子之为愈也盖分善恶唯恐不严稍宽则落其奸便君子于小人常恕小人于君子不恕也上复以为然乃诏昨令史馆官再加研考新修神宗实录止缘曾统所进本脱落不全又九卷不载旧史理宜修整别无同异之嫌元校勘官胡珵李弥正可依旧校勘 是日有星陨于伪齐平康镇壕寨官贲百祥见之谓人曰齐帝星陨祸在百日之内刘豫问可禳否曰惟在修德麟怒以为诳斩于市 
　癸卯上曰昨布衣赖好古上书论虔贼事颇有理赵鼎奏大意以招安为非张守曰招安固非策其始州军非不欲剿杀而贼据险负固师老财费则不免于招安固非得已陈与义曰招安讨杀不可偏废以重兵临之而后招则贼可得也上曰用兵则不免害及良民止当诛其首恶余悉纵之乃善 初京东淮东宣抚处置使韩世忠遣亲校温济来奏事且图上淮阳形势言贼并淮阳增筑保障欲遣偏师平之使济谂于朝上戒济曰归语汝帅当出万全不宜轻动以贻后悔济既禀命复要他日将士之赏上曰有功则当赏但须核实然后有功者劝世忠既以状来上则朝廷不欲违如去年攻淮阳赏一万七千余人不以为当也济恐悚奉诏至是赵鼎奏济已行上曰昨呼来训饬之矣熊克小历称世忠使其属官温济谂于朝按济乃世忠军中事务官非属官也日历绍兴九年九月戊戌济自拱卫大夫威州防御使勒停 
甲辰少保镇南军节度使两浙西路安抚制置大使兼知临安府行宫留守吕颐浩以明堂恩封成国公右承事郎陈正同知大宗正丞正同以铨量罢故改命之 
　　乙巳左承奉郎赵雍充诸王宫大小学教授 
　　丙午荆湖北转运判官辛次膺行左正言先是右正言李谊言古者争臣七人唐六典谏大夫以次六员祖宗时谏员并置当其盛际以言相高今臣独员供职绵力寡助深恐不逮望增置一二庶有补于圣聪之万一至是以命次膺谊所奏不得其日熊克小历附之今年六月末实甚误此时王缙为右司谏不得云独员也 直宝文阁湖北京西宣抚使参谋官薛弼行户部员外郎 
　　丁未殿中侍御史石公揆守侍御史 中书舍人赵思诚充宝文阁待制知南剑州从所请也 武功大夫合门宣赞舍人王进以收捕虔寇毛迪之劳领忠州剌史 
　　己酉承节郎张久中特进二官赐银帛以枢密院言先令久中往谕叛党得其干照而归故也所谕事当考 按干照字未详 
　　辛亥权管殿前司公事杨沂中乞以诸路所起禁军弓弩手拣剌上四军事祖见今年三月戊寅日历止云诸路所起弓弩手而省禁军二字熊克小历又去弩字止云诸路弓手遂失其实赵鼎等因论及南兵可教张守曰止是格尺不及耳上曰人犹马也人之有力马之能行皆不在躯干之大小故兵无南北顾所以用之如何耳自春秋之时申公巫臣通吴于上国遂霸诸侯项羽以江东子弟八千横行天下以至周瑜之败曹操谢元之破符坚皆南兵也 正议大夫提举临安府洞霄宫汪伯彦复资政殿大学士用中书检举也制曰朕卜季秋之月躬总章之祀顾虽煇胞之微悉蒙庆赉囹圄之贱咸与涤除况尝居于辅臣敢独忘于甄叙伯彦顷膺鼎铉之寄旋致覆餗之□投置散地历年于兹矣爰因合宫之享稍复神殿之联昔汉家故事宰相之不任职事者赐之牛酒归老于家唐室旧制凡郊祀之庆百官庶士丽于刑书者皆以赦除朕杂用汉唐之典以御臣工非独尔私也服我至恩无忘补报按此时舍人是曾开独员不知此制谁当笔也 
　　壬子秦鲁国大长公主入见上谓大臣曰大长公主今日入内朕以仁宗皇帝之女朕之曾祖姑待遇加礼每入内朕必迎见声喏朕惟仁宗深仁厚泽涵濡海内大长公主眉寿康强亦仁宗盛德遗泽之所致 
　　甲寅中书舍人曾开充宝文阁待制知镇江府开与赵思诚皆张浚所引故力请外而命之 徽猷阁待制知严州胡寅移知永州先是寅父徽猷阁待制安国自衡山以书训寅曰汝在桐江一年矣大凡从官作郡一年未迁即有怠意汝今宜作三年计日勤一日思远大之业若有迁擢自是朝廷非我所觊也至是寅言父病初愈迎侍不来近者妻室丧亡乞湖南一小郡乃改命焉 直秘阁詹太和知江州仍趣之任太和既落致仕上引对而用之赵鼎进呈除目因言士人有不可为郡守而必欲得之者往往不肯就宫祠上曰尔则不肯其如一方赤子何鼎退而叹曰大哉帝王之言也 武翼郎行营左护军部将张世安以为郦琼所杀特赠武节郎官其家二人 
　　乙卯上谓大臣曰昨刘瑜书论十事皆民间疾苦可择其当行者行之赵鼎等曰所论皆善然法令已详密当申严行下上曰若申严未必济事须去其不便于民者谓如向来浙右水脚钱其后造成纲船遂免此患瑜以布衣应诏言事上纳用之 感德军节度使万寿观使高世则来朝召之也 
　　丁巳中书舍人傅崧卿权尚书礼部侍郎吴表臣并试给事中 徽猷阁待制提举太平观常同试礼部侍郎 秘书省校书郎高闶正字李弥正并为著作佐郎正字胡珵为校书郎仍并兼史馆校勘 左宣义郎通判永州罗孝芬为秘书省校书郎孝芬岳州平江人宣和初中进士甲科屏居邑之石牛山躬耕养亲十年不调至是湖南宪臣赵伯牛等荐于朝上召对乃有是命 诏遇六参日轮行在百官一员转对右正言李谊奏昨扈从臣僚不多止令轮对一次今已轮遍数月矣望准建隆天圣故事日轮一员俟百官俱集则依旧制故有是旨 
　　建炎以来系年要录卷一百十五 

●建炎以来系年要录卷一百十六 
　　宋 李心传 撰 
　　绍兴七年闰十月己未朔故左中大夫李回追复端明殿学士官其子孙三人以其家有请也 
　　庚申权尚书吏部侍郎刘宁止权户部侍郎王俣并落权字 监察御史金安节守殿中侍御史安节为察官尝论大功未立群情凛凛而昧者乃欲竭民之力而侥幸于一举岂不殆哉臣谓今日之计莫若早自治而巳欲自治则选将以训兵择吏以安民恤费以丰财诚当世之急务又论自用不若用人用寡不若用众国家所以用辅弼之臣而置诸左右者非苟取充位而巳盖欲可否相济弥缝朝政之阙也今天下多事正驰骛而不足之时欲望陛下断自宸衷众建大臣而使均任其责庶几庙堂之上分职率属而不至于专权同寅协恭而不容于备位可否相济谋无不获至是遂进之安节所言不符其日必张浚未去位以前所上今因迁职附书之 直龙图阁主管台州崇道观吕本中试太常少卿直龙图阁新知泉州林季仲为中书门下省检正诸房公事季仲既至建言祸乱未平不足忧风俗未革深可畏比年以来大臣去位凡其所行之事所引之人率皆废而逐之辈出辈入相倾相挤彼亦一是非此亦一是非是非至于今未决也遂使陛下愿治之心愦愦然无所底定而在位之臣亦或畏首畏尾不敢展四体以从事盖惧后患之必至也呜呼士大夫如此亦巳甚矣今日何日而忍为是哉臣愿陛下体貌大臣进退以礼唯当畴咨于未用之前不当致疑于既用之后诚得其人则委以庶政责以成功使夫谗间之口不得以入焉必不得巳而罢出之姑示涵容而露弹章于天下如汉故事策免三公但以阴阳失度盗贼未弭为言虽不斥言其罪人亦自知之矣孰与淫言丑语狼籍白简内见侮于中国外取笑于强敌使之轻其臣以及其君乎至于所行之事不必概废问其当否可也所引之人不必概逐问其贤否可也如此则皇极建私党销而风俗可革矣 尚书户部员外范璇为枢密院检详诸房文字 资政殿大学士提举临安府洞霄宫王绹薨于平江府特赠七官为左光禄大夫 
　　辛酉宝文阁学士知广州连南夫条上市舶之弊大略言市舶司惟藉蕃商往来货易大商满亚里者昨至广州有武臣曹讷利其财以女适之亚里遂留不归上因令南夫劝其归国运蕃货往来上曰市舶之利最厚若措置合宜所得动以万计岂不胜取之于民朕所以留意于此庶几可以少＜宀十见＞民力耳 进士江俊明献阵图诏赐束帛 
　　壬戌给事中傅崧卿兼史馆修撰时崧卿在行宫未至也 诏江东西州县民户输纳米每石收水脚钱二百文此以绍兴二十七年六月戊申叶义问所奏修入日历无之 
　　癸亥左正言辛次膺论士大夫营私不任事之弊诏榜朝堂时赵鼎再相已逾月未有所施设朝士或以此责之鼎曰今日事如久病虚弱之人再有所伤元气必耗惟当静以镇之若作措置焕然一新此起死之术也张德远非不欲有为而其效如此亦足以戒矣 集英殿修撰提举江州太平观董弅充徽猷阁待制知严州 故直徽猷阁赵康直特赠徽猷阁待制依所赠官禄其后时伪境揭榜言康直与吕祉已被害京东淮东宣抚处置使韩世忠得而上之故优恤焉 是日赵鼎奏张俊措置河道事上曰俊每事必亲临所以有济上因言朕每论将帅须责其挽弓骑马人未知朕意必谓古有文能附众武能威敌不在弓马之间抑不知不能弓马何以亲临行阵而率三军使之赴难况今时艰将帅宜先士卒此朕之深意也时俊以全军还行在上欲令俊尽以舟师分布控扼然后引兵渡江鼎曰淮西寂然无警似不必尔外间便谓朝廷弃淮西矣当一向勿顾不发一兵彼未必敢动上以为然 
　　乙丑上谕大臣曰川狭茶当专以博马闻吴璘军前向或以博马价易珠玉之属艰难之际战马为急可劄下约束 端明殿学士致仕翟汝文端明殿学士提举凤翔府上清太平宫宇文粹中端明殿学士提举嵩山崇福宫王孝迪并复资政殿学士 
　　丙寅左宣教郎尹焞为秘书郎兼崇政殿说书焞及国门称病未巳上趣起之既而焞入见遂就职焞每当讲前夕必斋戒沐浴或问之曰欲以所言感悟人君安得不敬焞时年六十七矣焞既至讲筵数日即乞致仕翌日赵鼎言焞有山林志不乐居此愿陛下以礼留之因加赐赉焞乃止后有言于上者乃谓其徒相与造谋欲朝廷见留以为高云 监察御史赵涣以亲年高求去除江南提点刑狱公事 主管殿前司公事杨沂中乞三纲马上曰川广马到朕未尝留尽以均给诸将若小不均则谓朕有所偏沂中马少而张俊近以老马数百匹纳枢密院可以两纲付沂中而以一纲付俊 
　　己巳上谓大臣曰朕思今日安民之要无过择监司郡守而巳士大夫求差遣苟其履历可为便以与之虽满求者之意而其间或有不材之人奈一方赤子何可降旨令侍从官不限员数举可以为监司郡守者中书置籍遇有阙卿等议以差填朕亦当书屏风置诸左右以时揭贴见在巳差人不任职而无他过与自陈宫观公议亦必为是上又曰缪吏之害民甚于赃吏赃吏一吏取钱尔缪吏为州则一州之胥吏皆取钱为县则一县之胥吏皆取钱其害民岂不甚于赃吏也秦桧曰向令内外侍从举知县而有互举其子者其子又皆贪赃上曰侍从官朕之所取信也而其任私欺谩如此朕当时不知若知之当窜之岭表卿等可谕诸从官须妙选实可为监司郡守者使实惠及民若苟求著中人材以应诏令则所得不过平常之人尔他日若所举称职朕当赏其知人赵鼎曰敢不祇承圣训 
　　庚午殿前司中军统制官王存进武校尉贺允升并降两官存上书乞许张浚自便赵鼎进呈乞黜责上曰朕非不能容一王存但进退辅弼岂小臣所当议他日将帅或干预其间非国之福先是允升献诗百篇其间多丑诋浚乃诏存允升不循分守并降官仍黜存为本军正将 右朝散郎莫将行太府寺丞将洪州人通判利州代还上疏论时事后省看详以为援古证今皆有条理遂诏对而有是命将＜锍-釒＞言天下之事成败得失在理不在形形者众人共争之地理者众人不见之处愿陛下游心于所不争之地以求治安之理勿贪功于须臾勿丧志于少屈彼刘豫者助敌为虐石敬瑭赵德钧之祸豫必不免陛下姑俟之 诏侍从官各选可为监司郡守之人不限员数具名以闻务令实惠及民不为文具 故左从政郎徐鼎特赠左承事郎官一子鼎权桃源县为水贼龚亨所杀故录之 
　　辛未诏堂除吏部窠阙并依去年十二月丙午指挥以前旧制施行自张浚独相欲革内重外轻之弊乃诏郎官馆职二年并补外又取寺监丞以下至外州学官送部者百阙而取知县堂除者四十处未几郎曹馆职请外者众终不克行至是又复其故焉 诏史馆见修徽宗皇帝日历以实录为名时秘书省著作郎何抡言日历视实录格目尤详今记注不存编次无日故有是命　　甲戌户部尚书章谊等请用礼官议为徽宗皇帝作主祔庙诏恭依初赵涣之为御史也建言今虽迎奉梓宫未可指日请不俟梓宫之还作主祔庙于是礼官亦有以宗庙久阙祭享为言者今年五月朝廷业已遣使欲少俟之至是祠部员外郎兼权礼部勾龙如渊言宗庙祀典不可久旷请依明德皇后故事行埋重虞祭祔庙之礼诏侍从台谏议于尚书省闰十月己巳寻又诏礼官同议议者言如渊所请权时制宜于礼为得乃仿虞祔练祥次第于小祥前择日行之 左朝议大夫周审言降授左宣义郎不得与亲民差遣审言浦城人登政和贡士第为朱＜面力＞子壻以选人进颂改京官累迁直徽猷阁知秀州至是以讨论不得调诉诸朝诏以为左朝散郎听参选左正言辛次膺论审言登科第而甘心婚朱＜面力＞之息其间侥□可镌者讵止五官望存出身一资外追夺乃又降五官 
　　乙亥检校少保泸州军节度使充中太一宫使钱忱开府仪同三司忱从其母秦鲁国大长公主入朝主奏忱自建节钺十有七年欲望圣慈以仁祖之甥戚里之旧特于节钺之上优赐推恩诏三省枢密院进拟而有是命主入谢上从容语之曰大长公主寿考如此乃仁宗皇帝四十二年深仁厚泽天下爱戴钟庆于长公主在家待遇诸子宜法仁宗皇帝之用心须是均一长主曰未尝敢不均一也上知愐恺非主所出常偏厚于忱故训谕及之 
　　丙子诏左朝奉大夫徽猷阁待制提举江州太平观李弥大降二官左奉议郎广南东路提点刑狱公事韩璜降一官弥大之守静江也璜提点广西刑狱有强盗屈巢弟等作乱阳朔尉王镐为所杀法当绞弥大以经略司酌情处断尽斩之璜劾于朝去年四月乙卯遣大理寺丞吴彦璋即静江鞫治十二月乙未狱成璜亦坐所奏不尽实故有是命彦璋又言镐因捕贼被害情有可矜乃录其子为下州文学王镐得恩泽在今年八月癸卯今联书之按屈巢弟强盗杀死县尉而弥大乃坐误引绞入斩抵罪不知何故当考熊克小历于是月书弥大自工部尚书出为广西安抚使实甚误矣 
　　丁丑诏以春寒赈恤行在建康府贫民如平江例 
　　己卯龙图阁待制知处州刘大中试礼部尚书 徽猷阁直学士知荆南府王庶试兵部侍郎赵鼎以庶知兵故荐用之 
　　庚辰韩世忠乞统制官许世安功赏上曰世安虽勇果不及呼延通等而平稳晓事过之平居议论多有补于世忠上于诸将偏裨其材性短长亦照临无遗如此 起居舍人勾涛为故观文殿大学士张商英请谥诏令太常寺定谥绍兴十四年五月丙寅谥文忠 
　　辛巳观文殿大学士江南西路安抚制置大使兼知洪州李纲提举临安府洞霄宫时赵鼎秦桧巳叶议回跸临安纲闻知上＜锍-釒＞谏大略谓自昔用兵以成大业者必先固人心作士气据地利而不肯先退尽人事而不肯先屈是以楚汉相距于荥阳成皋间高祖虽屡败不退尺寸之地既割鸿沟羽引而东遂有垓下之亡曹操袁绍战于官渡操虽兵弱粮乏荀彧止其退师既焚绍辎重绍引而归遂丧河北由是观之今日之事岂可因一叛将之故望风怯敌遽自退屈果出此谋恐六飞回驭之后人情动摇莫有固志士气销缩莫有斗心我退彼进使敌马南渡得一邑则守一邑得一州则守一州得一路则守一路乱臣贼子黠吏奸氓从而附之虎踞鸱张虽欲如前日返驾还辕复立朝廷于荆棘瓦砾之中不可得也借使敌骑冲突不得巳而权宜避之犹为有说今幸疆场未有警急之报兵将初无不利之失朝廷正可惩往事修军政审号令明赏刑益务固守而遽为此扰扰弃前功蹈后患以自趋于祸败岂不重可惜哉既又具防冬画一事件言之遂忤当路意时江西大旱而纲课民修城民不以为便侍御史石公揆因劾纲妄自尊大恣为苛扰在江西尤无廉声张浚初谪居福州纲意其复用欲以为援所以交欢浚者无所不至近闻其置将不善致淮西之变势必谴责遂贻书痛诋传布行朝欲以欺众取誉为进用之计继闻已用赵鼎其意大沮乃自言指陈朝廷措置失当必有抵牾乞行黜责闻者窃笑殿中侍御史金安节左正言李谊右正言辛次膺亦论纲违法虐民毒流一路乞赐黜责三省乃检会纲累乞宫观奏章行下时未有代者纲惩靖康之谤乃具以本司积蓄财榖之数闻于朝自是不复出矣朱胜非秀水闲居录云合肥兵乱执吕祉以入齐执持纷纭纲意浚必败条十五事奏浚措画之失又贻书抵浚痛诋其过以副本传示远近欲挤浚而钩奇且示于浚不厚也浚既贬永州纲亦坐浮薄及暴横贪墨而罢鼎复相穷治浚事至今未已呜呼势利之交古人羞之其三相之谓与纲贻浚书已见今年八月辛未 
　　壬午赵鼎等奏榷货务出卖度牒而远方不能就买欲量付诸路上曰如此则州县将科敷于百姓矣鼎等奏不责以限数则无科敷之弊上曰宜严为约束毋使民受其患 户部尚书兼提领榷货务都茶场章谊言务场见系谊总领别无同官商议窃恐误事望仍拨隶户部从之 诏临安太庙且令留存初以行在建康故以太庙为本府圣祖殿及是将回跸议者乃言本朝推尊圣祖比之有唐尊奉老子事若相类而礼实不同爰自仁祖纂承以来五圣百年踵行不易协于礼经所谓凡祭有其举之莫敢废也之义今乃赐太庙为圣祖殿在理实有未安故有是旨 户部侍郎王俣乞令从官所举监司郡守必取曾经治县声绩显著之人从之 
　　癸未复汉阳县为军用湖北京西宣抚使岳飞奏也寻以右奉议郎通判鄂州孔戊知军事戊之除在是月丁亥 尚书右司员外郎王迪为左司员外郎 吏部员外郎薛徽言都官员外郎冯康国并为右司员外郎 
　　乙酉赵鼎奏比得旨复置茶马官旧有主管至提举官凡三等上曰俟择得人当考其资历命之寻遂以左中奉大夫直秘阁张深主管成都等路茶马监牧公事自赵开后茶马无专官者近十年先是知熙州吴璘常取茶马至军前博马因以易珠玉诸无用之物上闻之数加戒饬故复置官领其事深双流人也日历止书至考其资历而命之自后更不见除人按茶马司题名张深以绍兴八年正月二十八日到任则其除命必在此月末或十二月初也　　丁亥秘书省正字兼史馆校勘邓名世为校书郎 
　　戊子诏应淮西脱归使臣不候整会失去并先次支破本等请给如有冒滥即坐以法初淮西军中诸使臣为郦琼劫去至是复归者甚众有司以文券不明例降所给赵鼎与执政议不合乃密白于上曰此曹去伪归正当优假之今乃降其所请反使栖栖有不足之叹上即批出各还其本于是人心欣然来者相继鼎因奏事又言来春去留之计望更留圣虑恐回跸之后中外谓朝廷无意恢复上曰张浚措置三年竭民力耗国用何尝得尺寸之地而坏事多矣此等议论不足恤也赵鼎事实曰上议回銮诸公初无异议鼎独曰今日复回临安四方必谓朝廷但务退缩无兴举之意岂知陛下圣筭初不如此今固不可户晓唯是他日淮上有警郤须前进鼓作诸军庶几进退合宜上嘉纳于是降旨先发百司使民间预知乃以建康守臣兼行宫留守示往复两都居无常所盖自十二月降旨至明年二月始离江左期既不迫上下帖然 
　　建炎以来系年要录卷一百十六 


●建炎以来系年要录卷一百十七 
　　宋 李心传 撰 
　　绍兴七年十有一月按是月己丑朔庚寅尚书兵部员外郎蒲贽比部员外郎黄祖舜并徙吏部员外郎 左承事郎新提举福建茶事张城守兵部员外郎 枢密院编修官邹柄守比部员外郎 国子监丞李维为屯田员外郎 秘阁修撰福建转运使叶宗谔为江南西路转运使以中书言碍本贯也其余见任人皆徙官 
　　癸巳监察御史萧振提点两浙西路刑狱公事振引亲年高求去不许振复因给事中吴表臣右司员外郎薛徽言请于赵鼎甚功鼎乃从之此据赵鼎事实 侍御史石公揆等论李纲罪未已初谓朝廷检举纲前后屡请宫祠使之善去则长恶不悛何所忌惮乃诏言章报行闰十月乙酉至是又请镌纲职名上曰前宰执政所体貌纲已罢帅不必更有行遣朕待遇群臣未尝容心赏罚适当于功罪足矣 
　　甲午用户部尚书章谊请初置赡军酒库于行在命司农寺丞盖谅主之赐浙东总制钱五万缗为酿本其后岁收息钱五十万缗二十九年七月南外东外二库共收三十万缗三十年二月癸亥增置新中库又收二十万缗三十一年三月庚寅所书可考 武功大夫贵州防御使干办皇城司韩公裔带御器械 承务郎杨适监行在都进奏院适时子也 淮西宣抚使张俊入见为上言刘光世罢军政闲居自有登仙之叹上不乐谓俊曰卿初见朕何官曰副使是时家赀如何曰贫甚从陛下求战袍以御寒上曰今日贵极富溢何所自邪曰皆陛下所赐上曰然则卿宜思所以自效而有羡于光世邪俊皇恐谢先是都督府既罢左护军都统制王德未有所属俊每以厚币结之德遂以其军八千归于俊俊军以故益强然俊在建康其下多不戢颇为民患殿中侍御史金安节见上尝言治兵者一于严而不抚之以恩则怨一于恩而不御之以严则骄怨固不为使骄亦不足恃也比者朝廷以禁旅单寡还盱眙之戍以实行朝精锐之众无虑数万是宜武备增重百姓恃以无恐而近日以来群情惴惴咸不自安以为朝廷之患不在外寇甚骇闻听臣切忧之所以然者以抚御非才士心不附虑其缓急非所恃且为百姓之患故也臣窃闻其下裨佐材力不堪陛下睿明悉已知之愿因阅武之际精加选擢喻以圣意使归申明纪律训齐士伍令不特有勇而且知义则将为用而兵足恃军国之势顺兵民之情安矣彼为将而日兴土木之工以广邸第者既失拊循以致其怨复为姑息以长其骄其于申儆固有所不至矣亦无怪乎群情之过虑也惟陛下图之俊军颇为民患林泉野记云尔安节奏议集无月日下注第三字按日历此月十一日己亥金安节本职进对十二月庚子降出安节第一第二论填阙任子两劄子则此＜锍-釒＞必己亥所上也今因俊事附书之 
　　丙申川狭宣抚副使吴玠遣使臣吕政求犒军物上诏政谕之曰归语吴玠玠自小官拔擢至此皆出于朕非由张浚也大丈夫当自结主知何必附托大臣而后进所湏犒军物已支百五十万缗非因浚进退有所厚薄也宜以此谕之 龙图阁直学士汪藻奉诏举乡贡进士刘度应直言极谏科且上其词业诏两省官参考以闻不果召度归安人也 宰相赵鼎之帅东也以近旨与监司分上下半年举知县之有政绩者遂举松阳令唐闶至是检举循二资俟终更令赴都堂审察 
　　丁酉执政拟临安火禁条约凡纵火者行军法遗火延烧数多者罪亦如之上曰遗火岂可与纵火同罪立法太重往往不能行赵鼎曰遗火数多者取旨可也上曰止于徒足矣庶可必行兼刑罚太重亦非朝廷美事 端明殿学士知温州李光为江南西路安抚制置大使兼知洪州 名彭泽县唐相梁国公狄仁杰庙曰显正 
　　戊戌右承直郎江东安抚司干办公事王漻上六朝进取事类诏与升擢差遣 
　　己亥江南西路提点刑狱公事余应求直秘阁淮南西路转运判官韩琎并罢琎仍夺职用侍御史石公揆章＜锍-釒＞也公揆言吕祉之自用失军士心人皆言陈克与琎之谋望赐罢黜以快士论应求坐与李纲连姻故并劾之 殿中侍御史金安节入对论比年以来吏员众多而阙不足以处之近者每改迁事故必别差人承替仕者始不安其分乞应在外堂除去处如见任及待次人别有差遣者令已授人次第之任庶几授受之际悉归至公从之始赵思诚之请减任子也上命侍从官讨论来上事见十月辛丑安节言迄今累月未闻有所施行傥谓其来已久难以过为裁损亦当约以中制去其太甚也今欲除初遇大礼许其依格荫补外其后并令递展一郊仍自宰执侍从以及庶官皆为之限通前后奏荐以至致仕遗表恩泽各不得过若干人如此庶几稍合人情可以悠久虽未能尽去官冗之弊亦可以少损矣乃命疾速讨论如初诏安节二＜锍-釒＞以庚子日行出 左朝散大夫新知信州梁泽民为淮南西路转运判官用从官应诏所举也后三日泽民入辞又加直秘阁 
　庚子资政殿大学士四川安抚制置大使兼知成都府席益以母福国太夫人朱氏忧去官 
　　辛丑左正言辛次膺言比来臣寮因罪降黜初若峻厉阅月既久往往增饰情词巧为辩诉前日所坐之罪虽尝经推鞫迹状明白贪赃奸恶不可容贷者一切除免复其故秩谓之改正其间隔过郊恩任子磨勘转官者一旦尽得谓之给还援例纷然干乞不巳欲望稍严定制自今应诉雪者必须在一年限内体究得实而后别勘果有异同即专委刑寺官看详定夺委系冤滥方与改正仍议元勘官司不当之罪以为惩戒从之 
　　壬寅上谓大臣曰张俊事上御下虑事临敌皆不易得独好广邸第营土木朕数镌谕莫能改也比因其入对面谕以朕来建康行宫皆因张浚所修朕不免葺数间小屋为燕居及宫人寝处之地当与卿观之初不施丹雘盖不欲劳人费财也俊曰略加雅饰不过二三千缗朕语以国用艰窘之时以二三千缗崇土木之饰亦所不忍也俊感叹而去先是俊营第建康广袤占居民王缙为右司谏奏其事请敕俊密自还之上纳用焉中兴圣政臣留正等曰俭为百王之至德然有矫激沽名者有出于天禀之自然者其为俭则同而所以为俭则有间矣晋武之焚雉头裘夫裘则焚矣而侈心自若也平吴之后后宫益以侈丽卒之晋祚陵夷者以此唐明皇始罢织锦坊而锦则无用矣侈心犹是也骊山华清游幸之盛极其侈靡唐遂以衰二君之为俭无乃非其真情而徒窃其美名乎太上皇帝爱张俊之材勇而恐其以侈故殚民力以事上乃谆谕如此虽然方庶事草创之初戒土木之工示敦朴以先天下似非甚难也乃其行之悠久奉养有节而费用弥省至今不改其度然后知慈俭之德殆由天禀与大禹之菲食文王之卑服同风宜以为圣训之尤也 
　　乙巳金右副元帅沈王宗弼执伪齐尚书左丞相刘麟于武城先是金主亶已定议废豫会豫乞师不巳左副元帅鲁王昌谓之曰吾非不欲出兵也顾以用兵以来无往不捷而自立齐国之后动輙不利恐蹈覆车挫威武耳豫请不已乃以女真万户布尔噶苏为元帅府左都监屯太原渤海万户大托卜嘉为右都监屯河间令齐国兵权听元帅府节制遂分戍于陈蔡汝亳许頴之间于是尚书省上豫治国无状伪齐录尚书省上劾奏自赵氏北迁浚准元帅府申指以大河为界河外别择贤人使为民主施此厚恩庶其知报协力两获安便早致成平以此准申建立张楚无何旋为彼人所废王师再举无往不克后来帅府复申前议册立刘豫建号大齐置国之初恐其不能自保故于随路分驻兵马至今八年载念上国大事巳来远戍兼齐国有违元议阙乏军需比年以来益渐减损遂致艰窘多有逃□随路百姓亦各不得息肩与之征讨则力既不齐为之拊循则民非我有凡事多误终无所成况齐人假我国家之力积有岁年事悉从心尚不能安民保国论其德不足以感人言其威不足以服众兹实有乖从初康济生灵免其荼毒使天下早致隆平之意反使庶民困苦两国耗乏之端相度从初所申实为过举既知其非岂可不改置若混同四海之内圣德广运睿泽旁流霜露所沾孰不归附今臣等议欲定一民心变废齐国不准宋国旧疆至于普天之下尽行抚绥是为长便奏讫奉圣旨齐国建立于今八年道德不修家室不保有失从初两获安便之意岂可坐视生民久被困苦宜依所奏施行委所司速为措置所有其余随拟事件仍别商量行下金主亶下诏责数之略曰建尔一邦逮兹八稔尚勤吾戍安用国为宁负而君无滋民患伪齐录敕行台尚书省朕丕席洪休光宅诸夏将俾内外悉登成平故自浊河之南割为邻壤之界灼见先帝举合大公罪则遄征固不贪其土地从其变置庶共抚其生灵建尔一邦逮今八稔尚勤吾戍安用国为宁负而君无滋民患已降帝号别膺王封咎有所归余皆罔治将大革于弊政用一陶于新风勿谓夺蹊田之牛其罚则甚不能为托子之友非弃而何凡尔臣民当体至意所有其余便宜事件已委所司画下元帅府去讫外处分不尽之事亦就便计议从长施行仍布告逐处咸使闻知遂令昌等以防江为名伐汴京先约麟单骑渡河计事麟以二百骑至武城与宗弼遇金人张翼围之数匝悉擒而囚之 
　　丙午诏浔州编管内侍李絪留滞衢抚州踰年不去令两路宪臣体访押赴贬所上谕赵鼎曰两州守臣亦湏行遣鼎曰候体访到取旨陛下于近习不少假贷如此上曰小事便须绳治无使滋长鼎曰如此必不至如童贯之典兵梁师成之预政上曰童贯梁师成岂是一日至此要在不可假以事权耳 是日金人废刘豫为蜀王初右副元帅宗弼既执刘麟遂与左副元帅昌三路都统葛王褒同驰赴京城下以骑守宣德东华左右掖门褒太祖旻孙潞王宗辅子也宗弼将褒等三骑突入东华门问刘齐王何在伪皇城使等错愕失对宗弼以鞭击之径趋垂拱殿入后宫门问刘齐王何在有美人揭帘曰在讲武殿按射宗弼等驰往直升殿豫遽起欲更衣宗弼下马执其手曰不湏尔有急公事欲登门同议于是偕行出宣德门就东阙亭少立宗弼乃麾小卒持羸马强豫乘之约令偕至寨中计事豫拊手大笑上马从卫犹数十人宗弼露刃夹之囚于金明池张浚行述云浚尝遣人赍手榜入伪地诱刘豫略曰如能诱致使之疲弊精兵健马渐次销磨兹报国之良图亦为臣之后效金用事者见此榜已疑豫八月间豫闻王师北向遣韩元英告金乞兵同举金谓豫终欲困已益疑之会郦琼叛去浚复多遣间持蜡书入伪地故遗之大抵谓豫已相结约故遣琼等降而豫再乞兵于金十月金副元帅宗弼径领兵来废豫惜其有此机会而浚已去位矣赵鼎事实云鼎欲使张俊出不意往趋寿春取其城措置已定会金废豫乃止其所措置当求他书详考 何俌龟鉴曰方逆豫之陆梁也群盗纵横蹂践京汴凶雏狂悖子麟侄猊扰动江淮其锋不易当也李横之谋复东京而豫之气已折岳飞之收复襄阳而豫之锋已摧内有赵鼎赞亲征之谋外有张浚董督师之事张韩刘岳又从而诸道进兵自是而凶徒授首强敌悔祸六年而废豫之谋定金人废豫自麟猊败之后废豫为庶人盖自建炎四年僣伪至绍兴七年败走凡八年而后平云 
　　丁未故朝请大夫陈师锡加赠谏议大夫告词无左右字其子右朝奉郎显言党籍余官任台谏者凡七人其五人皆已赠谏议大夫故有此命师锡已见元年四年按余官自司马康元祐中已赠谏议大夫陈瓘靖康中追赠常安民任伯两江公望龚夬绍兴中追赠凡六人而苐十六人殿中侍御史黄隐第三十人监察御史马涓第三十一人右正言孙谔第三十六人监察御史王回第四十五人殿中侍御史孙倚第四十六人左司谏陈祐此六人与师锡皆未加赠凡十三人今显乃以其父及康瓘伯两安民夬倚为七人不知为何当考 右朝奉郎程江军使游辅丁忧去官诏以其有郤敌之功特起复 初宣和间进士王问进书万卷补承务郎上即位有越州布衣诸葛行仁亦因进书得迪功郎至是吏部以为不伦追问两官问诉之诏与改正起居郎兼权中书舍人李弥逊以为不可上谓执政曰求遗书自是美事朕方多难之时故行仁之赏薄宣和承平留意坟典与授京秩不为过然既有论驳可镌一官熊克小历以弥逊为中书舍人盖误弥逊除舍人在十二月 是日金右副元帅鲁王昌等复入汴京召伪齐文武百官军民僧道耆昴左丞范恭右丞李邺等趋前欲拜昌歛身令通事传言慰劳昴等次第进揖次见宗弼宗弼不为礼昴等退二帅入居东府遣铁骑数千巡绕大内又遣小卒巡行坊巷扬言曰自今不用汝为签军不取汝免行钱不取汝五厘钱为汝敲杀貌事人请汝旧主人少帝来此住坐于是人心稍定尚书省行下齐国自来创立重法一切削去应食粮军愿归农者许自便齐国宫人除刘豫所留外听出嫁内侍除看守宫禁人外随处住坐自来齐国非理废罢大小官职并与叙用见任官及军员各不得夺侵民利自来逃亡在江南人郤来归投者并免本罪优加存恤应州县见勘诸公事不得脱漏始豫僣位作楮币自一千至百千皆题其末曰过八年不在行用其兆已见矣逮豫之废也汴京有钱九千八百七十余万缗绢二百七十余万匹金一百二十余万两银一千六十余万两粮九十万斛而方州不在此数豫拘于琼林苑常蹙頞无聊谓鲁王昌曰父子尽心竭力无负上国惟元帅哀怜之昌曰蜀王汝不见赵氏少帝出京日万姓燃顶炼臂号泣之声闻十余里今汝废在京无一人怜汝者汝何不自知罪也豫语塞昌逼之北行问以所欲豫乞居相州韩琦宅昌许之先是进士邢希载毛澄上书请豫密通朝廷为所杀至是留钱五万命道士追荐诸直言者而去豫弟京兆留守益轻财好施礼贤下士与士卒同甘苦颇有远略金人忌之将废豫遣左监军萨里罕左都监布尔噶苏以寇蜀为名伐京兆袭益以归金人以伪齐银青光禄大夫太子太傅张孝纯权行台尚书左丞相契丹萧博硕诺为右丞相金人温腾师中为左丞燕人张通古为右丞博硕诺师中通古未见其前衔后不书官名者准此伪齐户部侍郎冯长宁为户部尚书燕人张钧为礼部侍郎又以杜崇为兵部郎中张仲熊为光禄寺丞皆在行台供职崇充子仲熊叔夜子也钧始事辽为鸿胪少卿辽兴军节度掌书记奉张觉归顺表来朝除徽猷阁待制至是复用罢伪齐尚书右丞相张昴知孟州左丞范恭知淄州右丞李邺知代州殿前都指挥使许青臣同知怀州伪皇子府左军统制靳赛同知相州户部员外郎韩元英为忠武军节度副使南路留守翟纶为横海军节度副使又以金人完颜呼沙呼为汴京留守伪齐河南监酒李俦同知副留守知代州刘陶伪齐录作刘禾□匋为都城警巡使宗室赵子涤为汴京总判伪皇子府选锋军统制李师雄为马步军都虞候前军统制王世忠为步军都虞候伪知莱州徐文为汴京总管府水军都统制伪镇海军节度使山东路留守李成为殿前都指挥使兼知许州孔彦舟为步军都指挥使兼知东平府泾原路经略使张中孚为狭西诸路节制使权知永兴军秦凤路经略使张中彦权权知平凉府麟府路经略使折可求环庆路经略使赵彬熙河路经略使慕容洧资政殿学士知开封府郑亿年伪齐录云亿年自吏部兼礼部侍郎除吏部尚书而朱胜非闲居录及当时台章皆称亿年为伪尚书左丞资政殿学士今修润附此更湏详考 知河南府关师古知拱州郦琼知亳州王彦先知宿州赵荣大名府副总管刘光时并依旧职时晋国王宗维已亡金主亶以太师领三省事宋国王宗磐乃太宗晟长子豪猾难驭而京东留守宗隽亶亲叔父有才望乃拜宗隽太保领三省事封兖国王以制之初金国自其祖宗以来虽名为帝而与其下无尊卑之别乐则同享财则共用自亶幼时词臣韩昉已教之学稍赋诗染翰及嗣位左右儒士日进謟谀导之以宫室之壮侍卫之严入则端居九重出则警跸清道视旧功大臣寖疏且非时莫得见由是宗戚思乱　　己酉殿中侍御史金安节言诸路和籴米加耗太多如饶州一石至收四＜豆斗＞三省拟下提刑司体究上曰郡守为谁候体究得实当痛与惩戒赵鼎等奏江东郡守有掊歛不恤民者上曰郡守以字民为职掊歛不恤朕何赖焉当悉罢与宫观选除循吏如周纲陈橐之流使罢者不失宫观之禄而民被实惠实为两得上论诸军使臣猥多岁增俸廪因曰大将奏功率以所爱偏裨多转官资而出战士卒往往不及不惟无以劝有功兼亦蠹国用朕尝谓行赏当先自下行罚当先自上鼎曰圣虑高远岂诸将可及 
　　庚戌承信郎刘伟等各进二官伟左护军使臣也自伪地来归故录之 初修武郎朱弁既为金人所拘至是遣使臣李发归报尼玛哈等相继死秦桧曰金国多事势须有变上曰金人骄恣理无足恃我艺祖皇帝兵不血刃而得天下故福祚悠远自古帝王未闻穷兵黩武而能久长者金人连破大国而兵弗戢其可久乎桧曰陛下但积德中兴固自有时上曰亦湏有所施为而后可以得志但今年政犹病人误服药气力尚羸来春当极力经理中原 
　　辛亥右迪功郎李时雨特循二资时雨初见建炎元年七月时雨献玉垒忠书三十篇论形势选兵任相攻取等事故有是命其间有盐铁论欲罢四川官卖盐引而征民间盐货三分之一又欲尽榷天下铜铁而输之官云　　壬子枢密院计议官吕稽中司农寺丞盖谅并罢二人皆为都督府官属故侍御史石公揆论之赵鼎等开陈稽中谅之为人上曰用人不湏太速湏使名实加于上下然后无异论贤士大夫众所未知骤加拔擢一遭点污则为终身之累非所以爱惜人才也可且与外任 
　　乙卯为徽宗皇帝显肃皇后立虞主不视朝故事山陵埋重于皇堂之外及将祔徽宗主翰林学士朱震言不当虞祭又请埋重于庙门之外上命礼官议之闰月辛巳太常以为不可乃埋重于报恩观立虞主昭慈之丧也工部侍郎韩肖胄题虞主至是震引汉唐及永昭陵故事为言乃不题　　丙辰上与大臣言嗣濮王仲湜酷好珊瑚赵鼎因言顷到蔡行家见其奢丽可骇如卧榻亦滴粉销金等为饰上曰朕顷在藩邸犹用黑漆床渡江以来止用白木上施蒲荐素黄罗为褥素黄罗被三条而已睡后岂复知有华好也 直秘阁新知台州秦梓主管台州崇道观从所请也先是殿中侍御史金安节论梓人品凡下自为诸生日固已不安义命出入权门厥后以傔从往高丽始授校尉又图直赴殿试唱名后自第二人以下皆未有所授而梓已为太学官矣其无忌惮如此以梁师成为之援也梓附丽匪人惟意所欲而讨论之法又独不行于梓郡守民之师帅风化所系而梓之所履如此难以望其化民成俗矣＜锍-釒＞入不报安节又言近降圣旨欲实惠及民不为文具故博询侍从不限名数各以名闻是务得其人以副除授臣之区区必欲罢梓所授者盖欲使郡守之选自此加重以称陛下及民之意非止为一郡言也梓闻乞宫观乃有是命枢密使秦桧深恨之 右朝奉大夫主管华州云台观钱端礼直秘阁端礼忱子也上召对而有是命既而言者论今日艰难之时所以激励多士者职名为重端礼未有劳效非所当得传之四方必有讥议乃以端礼通判严州端礼寝职名在十二月癸亥除倅在辛未今并书之时朝廷方优假勋臣故以右通直郎张子仪为军器监丞右承议郎韩彦直直秘阁按韩世忠碑志世忠四子彦直彦朴彦质彦古而日历世忠长子亮绍兴四年十二月庚午自右宣教郎特转三官不知亮复是何人碑志何以全不及之当考殿中侍御史金安节言国家赏延之典有予人以爵禄无假人以职名崇观以来因父兄秉政而得贴职者近制皆在讨论之数盖恶其滥也今彦直复因父功而授得无类于昔乎况幸端一启则攀援侥觊他日必有难从者又言军器不除贰长唯以丞专治其事任责匪轻子仪行能既未有闻于时而方换文资殊无履历伏望并赐追寝不报张子仪除目已见今年九月乙酉并注但未知的以何日迁监丞按安节劾章云乞诏大臣遵用去年八月初一日差官指挥勿使轻变考之日历绍兴六年八月一日丙申有旨寺监丞等并去替半年方许差人而安节七年闰十月方除御史则其论列正在此时也转彦直除职亦不见月日因钱端礼除职事遂书之安节所奏有云近以韩世忠屡有捷奏特授其子彦直初等贴职而安节明年二月丁忧则彦直之除亦在此时矣日历明年二月壬子陈确除军器监丞已差下张子仪改替陈确则安节所论不行可知然本监题名乃无子仪姓名则是后来竟不到官当考 
　　是月左承直郎荆湖南路提点刑狱司干办公事胡铨为左通直郎充枢密院编修官铨庐陵人也 伪知临汝军崔虎诣湖北京西宣抚使岳飞降此据徐梦莘北盟会编增入日历无之按岳飞今年十一月八日申先次到归正人崔虎刘永寿孟皋华旺等将带官兵已供申朝廷外云云则知果有此事但日历脱落耳先是刘豫建新蔡县为军后使虎守之 
　　十有二月庚申礼部尚书刘大中言浙东之民有不举子者盖自艰难以来奸臣持不恤之说虐用其民为国歛怨民被其毒无所赴愬一身不恤皇恤其他臣尝承乏外郡每见百姓诉丁盐绢最为疾苦盖为其子成丁则出绢终其身不可免愚民宁杀子不欲输绢又资财嫁遣力所不及故生女者例不举诚由赋役烦重人不聊生所致也望令州县五家为保保内有妊娠及五月者次第申县除其籍守令满替以生齿增减为殿最之首增减甚者取旨别行赏罚其杀子罪赏并依见行条法赵鼎进呈上曰可严行禁止朝廷法令备具往往不能奉行如销金铺翠立法甚严禁中有犯罚俸三月无一人敢犯者而闻士民之家尚有服用如铺翠一事非特长奢靡之风而残害物命不知其数朕甚矜之俟军务少休当更申严且行下广南福建禁采捕者鼎退而批旨以大中所言送户部措置日历载大中奏＜锍-釒＞节略生男女赐帛一叚遂失所奏本指今具书之八年五月庚子降旨如所奏 
　　辛酉左承直郎赵成之特改左奉议郎成之知万安县刘大中为宣谕荐于朝至是引对而有此命 
　　癸亥礼部侍郎常同奏奉诏举可为监司郡守之人辅臣进呈上曰朕已令书于屏其间有除授者则注之先是旬日前建昌军守臣赵叔涔以御史金安节论罢三省奏用注待举者填阙安节又论建昌有次待者而朝廷别用人为疑上曰言者不知待举乃近日从官所荐之人故也今后监司郡守有阙有巳差人不足任皆当用所荐人填阙虽不满一人所欲而千里之民休戚所系当权轻重而处之退遂批旨监司郡守自今罪罢处许于举到人内先次选除填阙 
　　乙丑上亲行卒哭之祭用酒币先是虞主还几筵殿上服袍履奉迎遂行安神礼自埋重至于癸亥皆太常代行九虞及是又亲祭焉 
　　丁卯祔徽宗皇帝显肃皇后神主于太庙第十一室初议祔庙毕纯吉服及太常以为请上诏曰情有不安可并如旧其百官俟过小祥取旨初议易服已见今年四月壬子太常建请在十一月乙卯百官过小祥取旨在是月辛酉今并于此书之 左承事郎罗万监都进奏院万自初官改秩始命堂除大邑至是赵鼎以京局处之 
　　戊辰中书门下省奏勘会已降指挥来春复幸浙西日历不见此指挥所有太庙神主合先次进发诏恭依 协忠大夫华州观察使提举江州太平观解潜权主管侍卫步军司公事后二日又命潜兼权马军司熊克小历于今年九月戊子刘锜除淮西帅时遂书之盖误按此时马步二司职事皆杨沂中权管今始命潜耳王曮撰沂中神道碑云马步乏帅诏兼领其职王辞不许阅数月复乞免乃令举人自代其眷委如此按解潜乃赵鼎所厚其两除管军皆随鼎进退恐非沂中所举盖碑下无缘饰也 伪齐武略郎兼合门宣赞舍人统制官王宗等帅众来归上命引见赐银帛赵鼎奏令有司供进上曰已令内帑办赐禁中所有未尝一毫妄用皆以赐将士耳乃诏宗迁官三等余吏士各进二官熊克小历于此月书宋超来降今移附八年正月 殿中侍御史金安节言臣切闻刘豫为金所执驱之以北虽得于谍报未审其由敌情多变难以遥度然有以知去顺效逆祸终自速金人无信不可恃以为援也臣蚤夜思之神州既非外国所可居而变诈若此谁复为用是殆上天悔祸使复为国家驱除以启中兴之运尔要在修人事以应之而巳盖中原重扰外敌方强或狃胜之兵怙其诈力尚敢凭陵或喜乱之民起于盗贼輙肆越轶则防遏之备不可以不严转祸而为福者或举城而内附去危而即安者或率众以来归则抚纳之方不可以不至此诚天下举安之机南北复合之会不可失也臣谓正当申严守御以固吾疆陲多遣间谍以招彼携贰通好之使未可遽遣顺动之计更宜缓图使民心不摇军听无惑养威持重徐观其变然后起而赴之则定计审而临机果庶几无遗策矣臣愿陛下上承天眷下副人望命心腹大臣深谋审处无失机会以定中兴之业天下幸甚安节疏不得其所上之日据日历是月十七日甲戌安节进对又在此后六日恐太晚今因奉迎太庙神主及王宗等来降遂书之更须详考 宗正少卿冯楫言国家自金人用兵以来谋所以恢复平定之策不过和击二议而巳和则遣使击则用兵然使屡遣矣而好未通兵屡用矣而功未见者何也时势未革而机会未至故也中原荒芜无可湏索敌人追求悉厌所欲事巳极矣迩来传报金执伪齐叛琼而归似时势欲革而机会之将至也顾朝廷措画以趋其机会者如之何耳闻见议遣使此正得策然为今日之使全藉有识见谋画胆气又有辞辩副之乃能有济傥有请行者乞令宰执召而密询之今金执伪齐叛琼而归谋出何策前去见金合致何辞金与论事说以何道事毕而还当有何功若于此四者皆有建明使可遣矣傥或于此初无先见深画更在陛下与大臣熟议而慎择之此据冯楫所上时议录录称绍兴七年十月内在建康府投进然金执刘豫乃闰月事不应前十月先言之今且附金安节奏疏之后 
　　庚午秘书省校书郎施庭臣诸王宫大小教授黄锾并守监察御史日历无锾除目本台题名在十二月今并附此俟考其本日庭臣勾涛所荐锾范冲所荐也 枢密院进呈先得旨令京东宣抚处置使韩世忠移司镇江府留兵以守楚州秦桧奏曰诸军老小既处置得宜万一警急诸师当尽力捍寇时巳命张俊岳飞皆留屯江内故桧奏及之世忠上奏极论敌情叵测其将以计缓我师乞独留此军蔽遮江淮誓与敌人决于一战上赐札曰朕迫于强敌越在海隅每慨然有恢复中原之志顾以频年事力未振姑郁郁于此前日恐小或有未便委卿相度今得所奏益见忠诚虽古名将亦何以过使朕悚然兴叹以谓有臣如此祸难不足平也古人有言阃外之事将军制之今既营屯安便控制得宜卿当施置自便勿复拘执至于军饷等事巳令三省施行 
　　辛未资政殿学士翟汝文落致仕提举临安府洞霄宫 
　　壬申不视朝百官进名奉慰先是太常言祔庙毕遇朔望日皇帝御殿百寮更不奉慰上以宫中实行三年之丧乃命如旧 
　　癸酉端明殿学士提举临安府洞霄宫折彦质知福州赵鼎去位彦质亦奉祠至是复起 
　　甲戌礼部侍郎常同面对言兵革未息正当马上为治之时而上至三省下至州县尚循承平之旧穷日之力以从事于烦文曲礼岂救毙之道望诏大臣屏去细务专帷幄之谋责任六曹随事裁决凡礼文法令悉命裁定以趋简便翌日上谓宰执曰闻三省文书极繁卿等省阅日不暇给皆由六部官不任责事事申明故也岂有为尚书不能任一部之事朕若擢为执政便可裁天下之务昨常同亦奏此事陈与义曰今日事比承平时极多赵鼎曰承平时朝廷尊严上下有分昨一小使臣马前喧呼臣恐其诉冤乃求差遣耳政由臣等不才致朝廷之势陵夷上曰此须与行遣天下事赏罚而巳若有罪不行罚渐成姑息之风诚为不便乃命六部措置条具申省命六部条具在是月丙子 金人徙刘豫于上京给旧夫子庙居之后封曹王豫废年六十五 
　乙亥户部尚书章谊入对上谕曰天下苖米湏与措置其不熟处除检放外止令输钱仍运钱于丰熟之地籴米如此则公私两利矣谊退以上旨告执政行之 
　　丙子徽猷阁待制知池州刘岑移知镇江府 
　　己卯秘书郎罗孝芬提举荆湖南路茶盐常平公事　辛巳尚书礼部侍郎常同试御史中丞 试尚书户部侍郎王俣充徽猷阁待制提举江州太平观侍御史石公揆论俣在户部所行皆诛剥之政初为赵鼎所用及鼎与张浚争论不合而去则百计谮短以求合于浚又谄事吕祉张宗元因缘求哀且谓得革心洗虑以求自效祉常笑其语对士大夫语之然复说其谄力为游说浚遂喜而用之力言回易之利呼吸驵侩市井为之用破费官钱数百万缗而莫收其利伏望亟加贬斥投置闲散故有是命俣辞后三日改充集英殿修撰　　壬午吏部员外郎蒲贽面对论当建都险要之地时巳议定回跸故贽言及之此以明年正月戊戌上语修入 温州布衣黄石应诏上书论内事之可治者七外事之可治者四诏与免文解仍赐束帛　　癸未有司奉九庙神主还浙西百官辞于城外 是日徽猷阁待制王伦右朝请郎高公绘还自金国 初刘豫既废左副元帅鲁国王昌乃送伦等归曰好报江南既道涂无壅和议自此平达前七日知泗州刘纲奏伦归耗上嚬蹙曰朕以梓宫及皇太后渊圣皇帝未还晓夜忧惧未尝去心若敌人能从朕所求其余一切非所较也赵鼎曰仰见陛下孝心焦劳上曰国家但能自治以承天心岂无复强之日日历云臣桧以屈辱为愤此秦桧为秘书少监时所修也恐非其实伦言金人许还梓宫及皇太后又许还河南诸州上大喜赐予特异时通问副使朱弁因以表附伦归进上览之感怆恤其家甚厚王明清挥麈录载弁表略曰节上之旄尽落口中之舌徒存又曰叹马角之未生魂消雪窖攀龙髯而莫逮泪洒冰天按此乃弁等北地祭徽宗文中语明清误记也初知泗州刘纲乞调滁州千夫修城有旨从之言者以为非是 
　　甲申上谓宰执曰百姓诚不可劳但边城利害至重天下之事亦权轻重而为之朕爱民力一毫不敢动惟此役不得巳也赵鼎曰昨得旨巳令优给钱米矣 
　　丁亥以王伦为徽猷阁直学士提举醴泉观充大金国奉迎梓宫使高公绘为右朝奉大夫充副使 枢密使秦桧乞以元日假内往山中上冢焚黄许之 
　　是月起居郎李弥逊起居舍人勾涛并试中书舍人尚书祠部员外郎勾龙如渊守起居舍人时巳定议回跸浙西群臣对者多言建都事而如渊独言在德不在险故擢用焉三人之除日历不载今以后省题名附入按十二月十三日庚午起居舍人勾涛十八日己亥起居郎李弥逊并直前奏事则三人之除必在下旬或是常同除中丞之日当考 
　　是冬川狭宣抚副使吴玠遣裨将马希仲攻熙州希仲素妄庸得檄即气索不得巳进营熙州城外数十里熙州父老闻官军来有欲率众归附者金将宣言曰北军今日大至当共劫营希仲闻之昏时拔寨遁去时别将郑宗李进攻巩州城垂破希仲引兵会之金守将龙虎卫上将军富察乌遣人约降希仲许诺独进疑其诈衷甲待之乌出城援骑四至兰州归明将王宏曰事急矣何不遂取此人即剌之不殊骑士张＜王巳＞断其首坐者皆鸟兽散独宗死城下久之玠以希仲失二郡机会枭其首令诸军此据员兴宗西陲笔略　建炎以来系年要录卷一百十七 
　　建炎以来系年要录卷一百十七金人地名考证 
　　布尔噶苏原书作拔束误改见卷二十八 
　　托卜嘉原书作挞不也误改见卷五
  </div>
  <div class="pagination">
   <a href="建炎以来系年要录_page35.html">
    上一页
   </a>
   <span>
    ...
   </span>
   <a href="建炎以来系年要录_page31.html">
    31
   </a>
   <a href="建炎以来系年要录_page32.html">
    32
   </a>
   <a href="建炎以来系年要录_page33.html">
    33
   </a>
   <a href="建炎以来系年要录_page34.html">
    34
   </a>
   <a href="建炎以来系年要录_page35.html">
    35
   </a>
   <span class="current-page">
    36
   </span>
   <a href="建炎以来系年要录_page37.html">
    37
   </a>
   <a href="建炎以来系年要录_page38.html">
    38
   </a>
   <a href="建炎以来系年要录_page39.html">
    39
   </a>
   <a href="建炎以来系年要录_page40.html">
    40
   </a>
   <a href="建炎以来系年要录_page41.html">
    41
   </a>
   <span>
    ...
   </span>
   <a href="建炎以来系年要录_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
