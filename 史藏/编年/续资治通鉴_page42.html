<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 42 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 42 页/共 372 页</h1>
    <div class="content">　　癸巳，翰林学士杨亿以疾赐告。亿刚介寡合，在书局唯与李维、路振、刁衎、陈越、刘筠辈善。当时文士咸赖其品题，或被贬议者，退多怨诽。王钦若骤贵，亿素薄其为人，钦若衔之，陈彭年方以文史售进，忌亿名出己右，相与毁訾于帝。帝素重亿，亿求解近职，优诏不许。
　　淮南、北岁薄稔，振恤倍至，而言事者以为流亡无算；及丁谓使建安军，因令校其实数。冬，十月，戊申，谓言：“转运使司具析大中祥符三年四月十五州、军逃民，数多者及百户，馀止三十户，继有复业者。”时王随为转运使，戒所部出库钱贷民市粮种，岁终，约输绢以偿，故流亡者多复业。
　　并、代州承受公事李宗政言：“火出军南五七里，或掊地尺馀则火山，盖火德之应，请建祠。”帝曰：“此山有火，因山名军，其来旧矣，宗政妄言耳。”当时所言祥瑞皆类此，唯宗政为帝所驳。
　　己酉，以主客郎中、知制诰王曾为辽主生辰使，宫苑使高继勋副之。旧制，出使必假官，继勋本秩既崇，不复假官。自是为例。
　　辛亥，辽主如中京。
　　丁巳，以知制诰陈尧咨权同判吏部流内铨。旧制，选人皆用奏举乃得京官，而士有孤寒不为人知者，尧咨特为陈其状而擢之。
　　自天书议起，四方贡谀者日多，帝好之弥笃。戊午，九天司命上卿保生天尊降于延恩殿。先是八日，帝自言梦见景德中所睹神人传玉皇之命云：“先令汝祖赵某授汝天书，将再见妆，如唐朝恭奉玄元皇帝。”翼日，复梦神人传天尊言：“吾坐西，当斜设六位。”即于延恩殿设道场。是日，五鼓一筹，先闻异香，少顷，黄光自东南至，掩蔽灯烛。俄见灵仙仪卫天尊至，帝再拜于阶下。俄有黄雾起，须臾雾散，天尊与六人皆就坐，侍从在东阶。帝升西阶，再拜。又欲拜六人，天尊令揖不拜，命设榻，召帝坐，饮碧玉汤，甘白如乳。天尊曰：“吾人皇九人中之一人也，是赵之始祖，再降，乃轩辕皇帝。凡世所知少典之子，非也。母感电梦天人，生于寿丘。后唐时七月一日下降，总治下方，主赵氏之族，今已百年。皇帝善为抚育苍生，无怠前志！”即离坐乘云而去。及曙，召辅臣至殿，指示临降之所，又召修玉清昭应宫副使李宗谔、刘承珪、都监蓝继宗同观。
　　己未，札示中外，大赦天下，常赦所不原者咸除之。两京来年夏税放十之二，诸路十之一。赐致仕官全俸一年，幕职、州县官先经省者权增五百员，任满即停。
　　命丁谓、李宗谔、陈彭年与太常礼院检讨官详定崇奉天尊仪制以闻。
　　庚申，群臣诣崇政殿称贺，因赐酒五行而罢。宴宗室诸亲于万岁殿。
　　辛西，帝以《崇儒术论》、《为君难为臣不易论》示王旦等，旦等请刻石国子监。
　　诏以天尊降临，分命辅臣告天地、宗庙、社稷。
　　闰月，丁卯，命王旦为躬谢太庙大礼使，向敏中为礼仪使，王钦若为仪仗使，陈尧叟为卤簿使，马知节为桥道顿递使。鸾驾仪仗旧用二千人，有司请增为七千人，从之。
　　己巳，上天尊号曰圣祖上灵高道九天司命保生天尊大帝。有司请以玉清昭应宫玉皇后殿为圣祖正殿，东位司命殿为治事之所。
　　辛未，躬谢太庙六室。诏：“圣祖名上曰玄，下曰朗，不得斥犯。以七月一日为先天节，十月二十四日为降圣节，并休假五日；两京诸州，前七日建道场设醮，假内禁屠、辍刑，听士民宴乐，京城张灯一夕。”改延恩殿为真游殿，重加修饰。
　　癸酉，诏：“天下州、府、军、监，天庆观并增置圣祖殿。”
　　乙亥，诏上圣母懿号元天大圣后。
　　初，宰臣以太祖谥号有与圣祖名同者，将议易之。帝曰：“真祖临降。皇家大庆也，六室并当增谥。”乃诏太庙六室各奉上尊谥二字。
　　有司言圣祖母未有宫殿，望遣官于兗州曲阜县寿丘奏告，从之。
　　丙子，群臣上尊号曰崇文广武感天尊道应真佑德上圣钦明仁孝，不允；表三上，从之。诏俟尊册圣祖毕受册。
　　丁丑，谒谢启圣院太宗神御殿。礼毕，诏于龙图阁取太平兴国中舒州所获讠志公石以示辅臣，加谥讠志公曰真觉，遣知制诰陈尧咨诣蒋山致祭；后又加谥曰道林真觉，令公私无得斥讠志公名。
　　戊寅，改兗州曲阜县为仙源县，建景灵宫、太极观于寿丘，以奉圣祖及圣祖母。
　　有司言：“唐太清宫乐章皆明皇所作，今崇奉玉皇、圣祖及祖宗配位乐章，请帝自为之。”戊子，内出乐章十六曲以示辅臣，文舞曰《发祥流庆》，武舞曰《降真观德》。
　　十一月，甲午朔，辽群臣上辽主尊号曰弘文宣武尊道至德崇仁广孝聪睿昭圣神赞天辅皇帝，大赦，改元开泰，改幽都府为析津府，蓟北县为析津县，幽都县为宛平县，覃恩中外。
　　癸卯，辽以前辽州录事张庭美六世同居，仪坤州刘兴允四世同居，各给复三年。
　　甲辰，辽西北招讨使萧托云奏准布沿边诸部皆叛，西北路招讨都监萧孝穆进军哈屯城，准布结五群牧长扎拉阿都等，谋中外相应，孝穆悉诛之，乃严备御以待，馀党皆溃。
　　己酉，诏：“黄帝故事，自今凡降书诏，非圣母文字外，不得引用。”时学士院撰承天节教坊宴辞，中有“大电绕枢”之语，帝命宰相谕旨易之，因降是诏。
　　壬子，改朗州为鼎州。
　　是月，初置玉清昭应宫使，令宰臣王旦为之。
　　十二月，丙寅，辽奉迁南京诸帝石像于中京观德殿，景宗及宣献皇后于上京五鸾殿。
　　先是诏丁谓等于京城择地建宫以奉圣祖，谓等奏：“司天少监王熙元言：按《天文志》，太微宫南有天庙星，乃帝王祖庙也，宜就大内之丙地。”乃得锡庆院吉地，即令谓等与内侍邓守恩修建。戊辰，诏上新宫名曰景灵。
　　有司请改玄武、玄冥、玄弋、玄枵并为“真”字，诏可。
　　壬申，改谥玄圣文宣王为至圣文宣王。
　　辽赈奉圣州饥。
　　己卯，知天雄军寇准奏狱空，诏奖之。
　　庚辰，辽赐皇弟秦晋国王隆庆铁券。
　　癸未，刘晨言殿中高可坦、中京留守推官李可举治狱明允，辽主超迁之。
　　甲申，辽诏：“诸道水灾，民有质男女者，自明年正月始，日计佣钱十文，价折佣尽，退还其家。”
　　归州言其居民本新罗所迁，未习文字，请设学；从之。
　　丁亥，立德妃刘氏为皇后。后性警悟，晓书史，闻朝廷事，能记其本末；帝每巡幸，必以从。衣不纤靡，与诸宫人无少异。庄穆既崩，中宫虚位，帝即欲立之，后固辞。良久，将降诏，宰相王旦忽以病在告，后疑旦有它议，复固辞。于是中书门下请早正母仪，后卒得立。凡处置宫闱事，多外援故实，无不适当者。帝朝退，阅天下封奏，多至中夜，后皆预闻之。
　　己丑，辽命诸镇建宣敕楼。
　　　　 ○真宗膺符稽古神功让德文明武定章圣元孝皇帝大中祥符六年（辽开泰二年。癸丑，一零一三年）
　　春，正月，癸巳朔，司天言五星一色。
　　辽以大册礼成，邢抱质加开府仪同三司、守司空兼侍中，王继忠为中京留守、检校太师，户部侍郎刘泾加工部尚书，驸马萧绍宗加检校太师，耶律康温加政事令，封幽王，以裴元感为翰林承旨，邢祥为给事中，吕用中翰林学士，吕德推枢密直学士。
　　先是辽主猎云中，故事，车驾经行，长吏当有所献，云中节度使进曰：“臣境无它产，惟幕僚张俭，一代之宝，愿以为献。”辽主尝梦四人侍侧，赐食，人二口，至是闻俭名，始悟，召见，容止朴野，访及世务，占奏三十馀事，由此顾遇特异，以为政事舍人。
　　庚子，诏：“自今凡更定事宜，并令中书、枢密院参详施行。”
　　丁未，辽主如瑞鹿原。北院枢密使耶律华格加政事令，封豳王。
　　戊申，诏：“内臣将命于外，干预州县公事，及所在官吏不即以闻，并置于罪。凡内臣出使，皆责知委状，敢妄奏它事者，当伏军令。”祖宗旧制也。
　　甲寅，帝谓宰臣曰：“群臣出任，受命后多以南北非便为诉。”向敏中曰：“国家任人，岂容自便！当须厘革。”帝曰：“若所任非所便，则其心不安；心既不安，则何以久于其事？”王旦曰：“俛从人欲，实由圣慈。”
　　丁巳，以监察御史钱塘唐肃为梓州路提点刑狱。肃持法公正，狱无冤滥，故有是擢。
　　己未，辽主录囚。
　　乌库迪里部叛，右皮室详衮延寿率兵讨之。
　　庚申，置淑仪、淑容、顺仪、顺容、婉仪、婉容，并从一品，在昭仪上。又置司宫令，正四品，在尚宫上。著于令。以婕妤杨氏为婉仪。
　　辛酉，诏宗正寺以皇属籍为皇宋玉牒。
　　荣王元俨尝侍宴，颇多言。又尝请石保吉伶人新隶教坊者作戏，及赴北园御筵，有伶人少不中意，元俨遽叱之，将加捶挞，宫寮皆莫敢谏，既而对帝，复请此伶人作戏。帝不悦，它日，以语王旦等。旦曰：“今当召记室崔昈，谕以亲王喜怒过当，必须规正。”向敏中曰：“陛下友爱亲贤，小或不当，必以礼约之，诚渐摩之深旨。”旦曰：“闻王罕与宾属相见。”帝曰：“朕在东宫，尝与宫僚款接，杨砺、邢昺日夕讲诵，今当儆戒之也。”
　　二月，戊辰，上御乾元楼观酺，凡五日。
　　乙亥，泰州言海陵草中生圣米，可济饥。
　　壬午，辽以北院枢密副使高正案视诸道狱。
　　准布诸部之叛也，萧托云仅能屯军自守，北院枢密使耶律华格引兵救之，托云遣人诱诸部皆降。辽主以托云始虽失计，后得人心，释其罪，仍命领诸部。托云请益军，辽主诏让之曰：“叛者既服，兵安用益！前日之役，死伤甚众，若从汝谋，边患何时而息！”遂不发兵。三月，壬辰朔，华格以西北路略平，留兵戍镇州，赴行在。
　　河北转运使、右谏议大夫卢琬被疾。琬勤于吏职，所至以干集闻，诏遣中使挟太医往视。及卒，帝甚悼之。时琬母八十馀，无恙，有诏，琬子太常博士士宗，特追出命知怀州；次子祕书丞士伦为太常博士，赋禄终丧。
　　己亥，閤门奏后苑赏花曲宴，群臣有礼容懈惰者，帝曰：“饮之酒而责其尽礼，亦人所难也。宜用降诏戒谕之。”
　　诏京城徼巡宜参用马步军士。时巡卒二人，因寒食假质军装赌博，既不胜，遂谋以五鼓未尽伺击陌上行人，弃尸河流，取衣物贸易以赎所质。帝曰：“太宗朝，巡警兼用马步卒，盖营校不同，可以互相觉举。”遂复其制。
　　权知开封府刘综言：“贵要有交结富民，为之请求，或假托亲属，奏授爵秩，缘此谒见官司，烦紊公政，请加抑止。”庚戌，下诏风厉，各令自新，继今复然者，重置其罪。
　　诏：“富民得试衔官者，不得与州县官属、使臣接见；如曾应举及衣冠之族，不在此限。”
　　甲寅，江南路提点银铜铅锡胡则，言信州铅山县开放坑港，兵卒死伤甚众，诏遣使劾转运司规画乖当及提点刑狱司不即闻奏之罪，其役徒休息之。
　　铸钱监得吏所匿铜数万斤，吏惧且死，则曰：“马伏波哀重囚而纵之，吾岂重货而轻数人之命乎！”籍为羡馀，释弗诛。
　　己卯，建安军铸玉皇、圣祖、太祖、太宗尊像成，以丁谓为迎奉使，李宗谔副之。
　　夏，四月，庚辰，以枢密直学士李士衡为河北转运使。帝尝谓近臣曰：“议者言士衡用河北钱五十万贯助东封，致令管内阙乏。”丁谓曰：“士衡贡东封见钱止十馀方，即薪刍总计五十万耳。”帝曰：“官吏艰于经画，辄以此为辞，当复任士衡，责其集事，以塞众多之口。”故有是命。其后积粟塞下至巨万斛。
　　壬午，太白昼见。
　　五月，辛卯朔，辽主复命北院枢密使耶律华格西讨。华格方自准布还，辽主将罢兵，都监耶律世良上书曰：“华格以为无事而还，不思师老粮乏，敌人已去，焉能久守？若益兵，可克也。”辽主以为然，故有是命。
　　辛丑，国子监新修御书阁，有赤光上烛，长丈许，直史馆高绅等以闻。
　　甲辰，圣像至，帝斋于长春殿，百官宿斋于朝堂。乙巳，帝衮冕朝拜，群臣朝服，陈玉币、册文酌献，具大驾卤簿，迎至玉清昭应宫，择日各升本殿。丙午，群臣称贺。升建安军为真州，镕范圣像之地特建为仪真观。
　　己未，翰林学士、右谏议大夫、知制诰李宗谔卒。帝甚悼之，谓宰相曰：“国朝将相家，能以身名自立不坠门阀者，惟李昉、曹彬家耳。”因厚赙之。宗谔风流儒雅，内行淳至，事继母以孝闻。二兄早卒，奉嫂字孤，闺门之内，儿无常父，赏延所及，必先群从，及没而己子有未仕者。好贤奖善，荐拔寒素，士论归之。
　　辽耶律资忠，国留之弟也，博学工词章。国留既为太后所杀，资忠年四十未仕。辽主知之，召补宿卫，数问以古今治乱，资忠对无隐，擢至中丞，眷遇日隆。时高丽贡献不时，至六月，辛酉朔，辽主遣资忠使高丽，索取六州旧地，比还，高丽无归地意，由是为权贵所短。
　　甲子，监察御史张廓上言：“天下旷土其多，请依唐宇文融所奏，遣官检括土田。”帝曰：“此事未可遽行。然今天下税赋不均，富者地广租轻，贫者地蹙租重，由是富者益富，贫者益贫，兹大弊也。”王旦等曰：“田赋不均，诚如圣旨。但改定之法，亦须驯致。或命近臣专领，委其择人，令自一州一县条约之，则民不扰而事必集矣。”
　　翰林学士、户部郎中、知制诰杨亿尝草答辽人书，云“邻壤交欢”，帝自注其侧，作“朽壤”、“鼠壤”、“粪壤”等字，亿遽改为“邻境”。明日，引唐故事，学士草制有所改为不称职，亟求罢，帝慰谕之。它日，谓辅臣曰：“杨亿真有气性，不通商量。”及议册皇后，帝欲得亿草制，使丁谓谕旨，亿难之。谓曰：“勉为此，不忧不富贵。”亿曰：“如此富贵，亦非所愿也。”乃命它学士草制。
　　亿虽频忤旨，恩礼不衰。王钦若、陈彭年等深害之，益加谮毁，帝意稍怠。亿尝入直，忽被召至禁中，赐坐顾问，出文稿数箧以示亿曰：“卿识朕书迹乎？此皆朕自起草，未尝命臣下代作也。”亿惶恐不知所对，顿首再拜趋出，知谮者之言得行，即谋退遁。
　　亿有别墅在阳翟，亿母往视之，会得疾，亿遂留谒告榜子与孔目吏，中夕奔去。先一日，帝闻亿母病，遣使者以汤药金币赐之，使者及门，则亿既亡去矣。朝论哗然，以为不可。帝亦谓辅臣王旦曰：“亿侍从官，安得如此自便！”旦曰：“亿本寒士，先帝赏其词学，置诸馆殿，陛下拔擢至此。责以公议，诚为罪人；赖陛下矜容，不然，颠踬久矣。然近职不可居外地，今当罢之。”帝终爱其才，逾月，命弗下。亿体素羸，于是称疾，请解官。辛未，以亿为太常少卿、分司西京，仍许就所居养疗，俟损日赴任。
　　中书门下请依宗正寺所奏，降皇后三代父母名氏编入属籍，诏从之。
　　先天降圣节日，令天下以延寿带、续命缕、保生酒更相赠遗。
　　以右谏议大夫陈彭年为翰林学士兼龙图阁学士。学士兼职自彭年始也。
　　甲戌，帝作歌赐彭年，因谓向敏中等曰：“彭年词笔优长，擢居清近，久益谨密。常令检讨典故，质正文义，每一事必具载经史子集所出，备而后已，自非强记，何由至此！”敏中曰：“彭年兼有器识。”丁谓曰：“彭年全才也，岂止以文雅雍容侍从！至如参酌时务，详求物理，皆出人意表。”帝深然之。
续资治通鉴--●卷第三十一
●卷第三十一
　　　　【宋纪三十一】　起昭阳赤奋若七月，尽阏逢摄提格十二月，凡一年有奇。
　　　　 ○真宗膺符稽古神功让德文明武定章圣元孝皇帝大中祥符六年（辽开泰二年）
　　秋，七月，甲午，改上九天司命上卿保生天尊曰东岳司命上卿祐圣真君。初，封禅毕，诏上保生天尊之号。至是以圣祖名称相类，故改上焉。
　　景福殿使、新州观察使刘承珪久病，帝为取道家易名度厄之义，改“珪”为“规”。疾甚，再表求罢。丙申，授承规安远留后、左骁卫上将军，致仕。初，承规欲求节度使，帝谕王旦，旦不可。翼日，帝又曰：“承规俟此以瞑目。”旦曰：“若听所请，后必有求为枢密使者。此必不可。”帝乃止。承规寻卒，乃赠镇江节度使，谥忠肃。承规好伺察，人多畏之。帝崇信符瑞，修饰宫观，承规悉预焉。作玉清昭应宫尤精丽，小不中程，虽金碧已具，必毁而更造，有司不敢计其费。及宫成，追赠侍中，命塑像太宗像侧。
　　以权三司使林特为修玉清昭应宫副使。特善承上接下，每见修宫使丁谓，必拜，一旦三见，必三拜之。与吏卒语，欨欨惟恐伤人，人皆喜之。
　　壬辰，辽详衮延寿，奏乌库迪里部悉还故疆。
　　乙未，西南招讨使、政事令色轸言于辽主曰：“党项诸部叛者皆遁黄河北，其不叛者合当、乌弥两部，因据其地。今复西迁，诘之则曰逐水草。又闻前后叛者多投西夏不纳，若不早图，后恐为患。”辽主使招还故地，不听。辽主怒，欲伐之，使告李德明曰：“今欲西伐党项，尔当东击，毋失掎角之势。”仍令诸军各市肥马。
　　至道末，有司议以懿德皇后配享太宗庙室，或言淑德实当升侑，议久未决。时元德犹未追崇，而明德方在万安宫，都官员外郎吴淑驳议曰：“礼缘人情，事贵适变，盖处其事必有其实，据其位必有其功。淑德、懿德，或佐潜跃之前，或承籓邸之际，盖未尝正位中宫，母仪天下，配享之礼，诚为未允。至若虚其祔合，无乃神理有亏！求之前古，实有同配。夫母以子贵，义存在昔。汉昭即位，追尊母赵婕妤为皇太后。此圣贤之通义也。贤妃李氏，诞生圣嗣，天下蒙福，而拟义不及，臣窃惑焉。唐开元四年，睿宗昭成皇后祔庙，而肃明初享仪坤至二十年，又迎肃明神主升于太庙，知与窦后同配明矣。则并位兼配，于义何嫌！伏请行追崇之命，以贤妃李氏处尊极之地，升于清庙，居同配之位，其淑德、懿德，依旧享于别庙，庶协礼中。”淑议卒不行。贤妃寻加号皇太后，但享别庙而已。
　　大中祥符三年，十月，判宗正寺赵湘复以为请，始令礼官参议。庚子，中书门下言：“元德皇太后，未升侑于宗祊，止奉祠于别庙，诚遵典故，尚郁孝思。窃念后稷诸侯，故姜嫄异祭于帝喾；开元王者，故昭成祔享于睿宗。旧典可知，舆情难夺。今与礼官参议，请改上徽名曰元德皇后，升祔付太宗庙宗。”近臣及文武官继表陈情，诏从之。有司请升祔元德于懿德之上，诏曰：“尊亲之道，盖惟极致，在于陟降，非敢措辞。惟以祔庙之岁时，用为合享之次序，恭以元德神主祔于明德皇后之次。”
　　初，知滨州吕夷简上言，请免河北农器税。帝曰：“务穑劝耕，古之道也，岂独河北哉！”癸卯，诏诸路勿税农器。寻命夷简提点两浙路刑狱。
　　丁酉，辽以特哩衮耶律迪里为南府宰相，以太尉鄂格为特里衮。
　　戊申，辽以敦睦宫子钱赈贫民。
　　己酉，亳州官吏父老三千馀人诣阙请车驾朝谒太清宫，召对崇政殿，慰赐之。
　　辽北院枢密使耶律华格经略西境，与边将探闻蕃部逆命，居翼只水，华格徐以兵进，准布部长乌巴望风奔溃，获牛马及辎重。都监耶律世良追准布馀众至安真河，大破之。
　　壬子，诏：“自今文武官特奉制旨，专有处分，即为躬亲被受，犯者以违制论。自馀例受诏敕，概行条约，非有指定刑名者，各论如律，无本条者，从违制失断。”先是违制之法，无故失率坐徒二年；翰林学士、知审刑院王曾建议，乃降是诏。未几，有犯者，曾断以违制失，帝不怿，曰：“如是，无复有违制者。”曾曰：“天下至广，岂人人尽知制书！傥如陛下言，亦无复有失者。”帝然之。自是决徒者差减，帝尝称其协中。尝晚坐承明殿，召对久之，既退，使谒者谕曰：“向思卿甚，故不及御朝服。”其见礼如此。
　　癸丑，诏：“在京诸军选江淮习水卒，于金明池试战棹，立为水虎翼军，置营池侧，其江、浙、淮南诸州亦令准取选卒置营。”初，太祖立神卫水军，及江、淮平，不复举。帝以兵备不可废，故复置。
</div>
    <div class="pagination">
<a href="续资治通鉴_page41.html">上一页</a><span>...</span><a href="续资治通鉴_page37.html">37</a><a href="续资治通鉴_page38.html">38</a><a href="续资治通鉴_page39.html">39</a><a href="续资治通鉴_page40.html">40</a><a href="续资治通鉴_page41.html">41</a><span class="current-page">42</span><a href="续资治通鉴_page43.html">43</a><a href="续资治通鉴_page44.html">44</a><a href="续资治通鉴_page45.html">45</a><a href="续资治通鉴_page46.html">46</a><a href="续资治通鉴_page47.html">47</a><span>...</span><a href="续资治通鉴_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
