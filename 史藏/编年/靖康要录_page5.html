<!DOCTYPE html>
<html>
 <head>
  <meta charset="utf-8"/>
  <title>
   靖康要录 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   靖康要录 - 第 5 页/共 6 页
  </h1>
  <div class="content">
   钦定四库全书
　　靖康要録卷十一
　　二年正月一日上朝见贺太上皇帝于延福宫文武百官僧道等诣南城贺二帅传令谢之金帛所括数未足敌使数驰使谯责二尹于是遣何防见二帅商量元数今城中悉公私所有不及百一意指恳到尼玛哈大怒诃诋之　敌遣使十一人入贺圣防差礼部侍郎谭世勣持国书至军前不纳
　　二日金人趋迎康王甚急差中书舍人张徴行学士院草诏书敌再三易之而遣　开封尹徐秉哲言根括金银少尹押到髙伸家女使刘梅夀等来称髙伸两次差人押金银徃兄髙杰家收藏遂差人勾当勾当人刘均出头髙伸与髙杰串执亲来本府庭下縁髙杰系金吾卫大将军髙伸系延康殿大学士日前受国厚恩不可数计今来倚恃官髙防勾当人不令出头难以集事奉圣防髙伸髙杰辄主公庭有亏士体伸落职杰降充左卫率府率
　　三日元帅皇弟康王次东平府
　　六日敌退换金钱数车金人萧庆就都堂听讲月令洪范自是御路辇置金银出南薫门不可数计　侍御史胡舜陟奏臣闻传曰羽翮不修不致千里闑内不理无以整外此言治逺自近始也今国破主辱宗社仅存必欲振已顚之绪成再造之邦臣愿陛下治自近始而近者莫若宦官昔欧阳修著论切而当皆汉唐已騐之迹诚可为后世鉴戒惟我祖宗监汉唐之所以亡而防防杜渐其制尤备城狐社鼠不得肆其奸自崇寜以来祖宗之制隳废殆尽而政事号令悉出阍寺因循积靡以成今日之祸臣请为陛下言其本末始蔡京当国图为根深不防之计复萌移鼎不臣之心遂结宦官倚为肘腋假以峻秩付以事权于是羣小猬毛而奋膺节钺之重位师傅之崇者比比皆是童贯握兵柄于外以坏军政梁师成执国政于内以坏朝政李彦掊克以害民杨戬营缮以伤财此则内侍之渠魁者其他营求声色剏造防宴更新侈靡市花木禽兽以营惑人主之心术者如王仍张见道邓文诰之徒不可悉举赏罚生杀出自其口所喜则致之青云所怒则挤之防宑差除举措悉由中出宰相充位奉行文书至政和宣和间其势尤盛各立门戸公受货赂以贩鬻官爵凡驵侩小流奴庸材皆引以为公卿侍从牧守使者故政和宣和所除宰执尽出其门当时大臣与梁师成书显称门生畧无慙愧士夫相习成风皆以附丽内侍为荣自大臣以至州县小吏故皆汲汲贪狥财利以为致身之资礼义亷耻荡然不复张矣是以今日人才极乏风俗极弊生灵极弱而外侮凭陵莫之能御职此之由也陛下中和勤俭躬行敦朴苑囿宫室声色狗马无所嗜好此圣性卓然自有逺小人之资虽有仇士良数十軰岂能训导后进以容悦圣心但陛下仁恕有余而罪或纵释隆寛广问而言或听从故使御尚循故态臣何以言之盖臣尝论李彀奏状至详谓彀不可提举京城所有其词痛切不施行臣又尝论彀于京城所拘占店宅物业沮上皇罪已之诏乞赐废斥不施行又尝论内侍领外局非祖宗之制乞行罢废不施行又尝论谭稹招制义军为患河东责降昭州极为轻典乞籍没其资产田宅不蒙施行其余台諌臣僚论内侍者多矣亦不闻诛一有罪者臣所谓罪或纵释者此也方都城围闭诸将守御赏以劝功岂宜轻举今日集百官宣府刘延庆转官明日集百官宣府刘延庆转官延庆昔有丘山之罪今无尺寸之功不知何以得此恩数但延庆善结内侍人人喜为称誉故旬日之间两宣府制赏及罔功人心不服将士孰不解体刘光国恃有内援凶悖尤甚殴将作监丞江徴臣与台属论列其言不行刘昌国闾闬鬻卦之人耳遽命以官即通朝籍参谋守御与士大夫同列内侍所荐也乘城者或迁秩或锡带皆内侍所好者或责官或罢职皆内侍所恶者城上今日行某事明日罢之明日又行某事皆出于内侍建明其事无益有同儿戏人莫不笑之孙传以枢臣总领守御毎为掣肘不得约束他人为所凌轹固可知矣台属有告臣者曰城上见一中贵姓罗者厉声谓士卒曰见他官员不得唱喏亦不得起身凶焰赫然摧压士类岂不沮忠臣义士之气乎又有一中贵人据敌楼设卧具甚华丽岂与士卒同甘苦者乎臣于治城子时见都人喧閙欲殴此辈遂尝内奏乞不差内侍上城面奉从臣所奏已而城上内侍旁午皆因其所请而使之徃臣所谓言或听信者皆此也大抵小人言无忠诚不可信其间又有稍知书者假书史以文奸言此尤为害且如唐恪聂昌天下皆以为小人陛下亦用之者恪昌能傅防内侍使之延誉耳故陛下用之不疑臣窃意陛下今变乱必自悔悟不眷顾此曹矣臣近蒙圣防徃开封府检察受纳金银见陛下亲笔付王时雍内侍某人受纳此事既付有司何烦宸翰如此当此扰攘中又闻内侍有为王知章求差遣者是以知陛下眷顾此曹未衰也都城毎有变必先殴内侍人情所恶可知矣岂宜曲加恩意使生头角陛下身居九重日见大臣而已台諌数对论事则陛下见士大夫至少而金珰右貂终日羣侍左右万一用其言于差除及号令政事为害不细臣愿陛下所以处今内侍宜法唐太宗不任以事惟责以守御扫除之职仍复祖宗法官至内殿崇班即转出凡奏乞事件并申中书枢宻院不得専逹则今日致乱之源庶可消革而再造之邦庶防有成矣取进止　是日榜云奉御笔根括金银以报大金全活生灵之恩切须尽力不可惜人情茍可以报金国者虽髪肤不惜只是要有者尽取即偏私勿错认朕意乃善付徐秉哲又置厯于御史台自宰执以下所纳数目抄上
　　七日先后雪天气甚寒地氷如镜行者不能立足先是正月一日金人同抚谕使赍诏至南京取金帛南京疑不与复遣使臣持奏入京覆审其故是日勅应天府官金银疋帛当竭力应副一疋一两不可存留可根括系官及官吏民庶之家尽数供纳以谢恩徳由是南京与金人凡金百两银二万五千两绢一万四千疋　是日有榜叙陈何防见二帅欲金帛廹切之语门下退回不堪金银得防令戸部长贰别行镕销遣司马朴李若水徃使理防金银何防亦继徃又榜以士庶纳到十分未及所须之一仰开封府督责送纳既存性命财物何惜仰御史台觉察催促不得稽缓是晩大雪金人焚城南备城库
　　八日雪冻甚人马不可行至晩乃济何防李若水等徃来议金银数目若水防言曰若陛下徃见二帅必可减九日李若水兼开封府尹金人索上元灯城内寺观应副是晩金人遣使致书欲车驾再出议和加金主徽号敌遣髙尚书者持书来髙奏云陛下不必亲出姑为书或遣亲王大臣以行如何上意亦不欲出郊而何防独以谓必须亲出上信之防因归都堂自草勅曰孙傅可太子少傅谢克家可太子賔客辅太子监国来日车驾出幸金军时防自谓折冲有术对敌使歌曰细共斜风作轻寒左右及敌使皆笑之遂出手诏云今月初十日出城见两元帅议加徽号事故兹诏示想宜知悉仍多出文榜晓谕何防请太仆少傅礼部太常官集议及取太仆金玉鞍辔等云或云是日有使来要驾托以回议金银事而上之出以议徽号为辞是日上朝太上皇帝于延福宫太上皇后偕至置酒良欵然不及次日出郊之意
　　十日黎明车驾由南薰门出侍从以下或不及知金人兵皆成列以迓同知枢宻院孙傅戸部尚书梅执礼守内敌人来取穿珠碾玉等工　差带御器械王殊押金人所减禁卫七百三十四人入城　是晚御带王孝竭自城外来传圣防出城见两元帅议加徽号事为诸国未集议事未毕来日入城各宜知悉帝再幸敌营中外莫不寒心敌馆帝于青城斋宫之西庑曲室中三间是夜衾枕不宿戎服上牀而寝是日三省枢宻院同奉圣防自即位以来金人交战不已朕累下哀痛之诏谅尔等共悉朕意今金人攻围京城已及一季应援兵尚尔稽迟使吾社稷生灵坐以待尽比者金人已登京城按甲议和欲使朕与吾民肝脑涂地金人请求靡有不从毎念屈辱之极时事至此不获已许帝姬和亲立大河为界而金人实来敛兵欲质我太上皇帝又欲使朕南迁王室见今愈弱守京城终不退归朕上祷皇天天未之震怒下告人民人未之怀愤思祖宗积累至此而欲尽乎朕之徳薄不能以保吾民乎朕思一身朝夕不能安痛切深思实无罪戾夫何使朕与吾民于此极也咨尔河北之民与其防于异方各宜自愤抱孝怀忠更相推立首领多与官资监司守土帅臣与尔推议结集北道州军自以为号保守土疆使予中国不失于敌国天下平安朕与汝等分土共享之朕言及此痛若碎首故兹诏示宜体至怀是月二十日敦武郎符彬赍至大名府北道总管司有防符彬与閤门宣赞舍人以行　御批令王若冲邵成章卫防皇太子赴宣徳门议事仍日后传令防只应关礼部火急施行
　　十一日上在青城敌减仪卫上留三百人郭仲荀统之除亲王宰相执政学士院礼部太常寺官外余令先归以欲上彼徽号为言于是郓王楷而下九人宰相何防执政冯澥曹辅翰林学士吴开莫俦直学士院孙觌礼部侍郎谭世勣太常寺少卿汪藻皆分居青城斋宫别室与上西庑相对朝夕起居而李若水司马朴以奉使亦从若水留青城司马朴留斡里雅布军中上通谒二帅不见礼数迥异于前上不胜忧愤枢宻院榜正月十日御批大金只是理防金银事具以实告二元帅为官军未集来日议定必归告谕军民当各安静都人知縁金帛又留圣驾争先输纳有福田院贫民纳金二两银七十余两人心可知惟豪贵家不肯尽出差官吏大捜防里苛急人不能堪至有囚执妇女发掘房闱者内侍寺观倡优旅邸根刷殆遍亲王公主宅所有取上皇防悉数输纳有司景灵官内庭驾前噐具无一存者又令御史台置籍自宰执以下具见纳与未纳数毎坊巷命里长鸠集仍许奴婢告以军法从事斩数人枭首朱雀门以狥日输金帛如市都人忧恐莫不垂泣敌撒城上皮篱巴调寺观输上元灯促金银晓示甚急
　　十二日开封尹榜仰在京士庶各怀爱君之心不问贵贱应有金银表段之数火急尽数送纳又榜奉御笔大金甚怪金帛防少虽再三恳告尚以京城繁广数目岂止如此可谕权贵豪富戚里士庶凡有金帛之家体认朕意尽数供纳以报大金再造之恩仰便宜从事须管日近了当
　　十三日尚书省榜奉御笔累见大金髙尚书传二元帅台令为金银表縀数少且拘留在此俟见数足方可放还可依下项并仰据所有明批主歴限十五日以前送纳如有吝惜隠匿却因搜检告发觉便行军令于是添差从官以下至郎曹二十四员再根括四壁东北壁吕好问程振李防熈西南壁陈知质邵安扶韦夀隆每壁复差官四员管勾东壁虞謩叶宗谔吴懋贾若思北壁郝思纯张卿材胡寅赵晹西壁刘观黄哲康执礼王朋约南壁刘峤路廓丁彬师骥吴懋差接伴使人以杨迈代之又令御史台管勾文武百官亲王公主王时雍管僧道伎术官放出宫人开封府官戚里医人百姓老娘诸行彭端管公吏曽经只应倡优及两军只应人小大园子曽在行幸局只应人入内内侍省内侍杨戬贾蒙等下勾当使臣曹刚等大宗正同管宗室三衙管曽经曹遇辇官及兵级内东门司管妃嫔并龙德宫入内黄院子卫士幕士时有自军前告首内侍藏金者数人率万余两由是内侍悉令出金银五千两敌赏告人给其绢五十疋金三铤又传圣防今后士庶之家并不得以金银为噐皿应新城门并不得将带出入许人告依有私禁物法候开门遍行天下　是日午间王宗沔同藩使人门且语且泣都人惊疑纷纷相传上在斋宫不食三日矣内外震扰不知所为一行人并散归处处萧索可伤有枢宻院编修官胡珵裁书上二元帅其畧言优礼我寡君则康王怀恩恤惠我都城则河北慕义凡千余言太学生余觉民裁书引楚子围郑克之言曰其君能下人必能信用其民退三十里而许之平欲与诸生扣敌壁弹压官恐生变固止之是日金帛之徃肩摩毂击于道卿监省官以下于南薫门支割敌遣大酋皇族郎君领其事郎君者金主族兄凶悍无礼日布巨挺于前凌辱官吏大理少卿尉迟绍先司直王忠臣少违其指拽坐庭下使唾其口意未惬使披其頬数十以建茗脑麝等物遗之乃免一日倨坐谯门呼官吏俯伏于道左右传郎君指挥实不暁一语第闻明日金帛未足便敲杀官吏重足事之且受辱人人求死无所号泣于次兾感动之彼益不顾自帝防尘以来雪不止物价踊贵米斗一千三百麦斗一千驴肉斤千五百嵗前羊肉斤四千猪肉斤三千至是不复有矣小民于池中取水藻五味芼之以卖城中猫犬防尽防手冻馁死者十五六遗胔所在枕籍　西京留守张有极表贺讲和敌遣兵百人卫司马温公坟
　　十四日军前试灯许都人登城以观有五文昌者致书于都人责以为人臣子岂不上念君父速出金帛尽纳于官歴数贵戚官吏士庶之罪　诏曰二帅约赴打毬防候晴即归百官不复入局日至御路候驾父老以数十万计各炷香罗拜南薫门里至有然臂烧顶割心者自城破诸门皆为敌守虽金帛亦于门首交纳细民各分井巷自相紏率虽钗钏铢两以上并行助国以竿揭于通衢府前填委不容置足太学生徐揆汪若海等上书乞还圣驾不报妃后亲王百官下及髙资大贾胥吏之属于闾闬井肆迎僧道继日夜以祷诸仓出粜米凡顿官米所在并官吏给卖然终不能及众雪后即敌索灯二万碗昔时景龙门以珠子为饰及驾前禁庭寺观民间之竒巧者悉以与之
　　十五日留守司榜催督根括金银枢宻院榜传圣防军中供帐御膳炭火什物不阙迎待礼数优异宰执侍从次舍温洁只縁金银表縀数少商量未定仰疾速催促务要数多不出一两日决定驾囘保无他事防王宗沔入城有喜色人心稍舒尚书吏部榜行下御史台告报文武百官诣南薫门徃大金军前请车驾还内小使校尉亦徃是日籍梁师成家有防支百官俸雪复作十六日开封府牓圣防髙尚书传元帅台令根括金银尽絶讫具状申当遣金人入城捜检仰此意不可悮事是榜出都人益惶惑闾巷细民各设器仗欲以死决薄晩复收其榜民心稍安金人焚新宋门里绅卫营十七日雾气四塞不分人面
　　十八日雾气未散隂霭异常至三更大风雨防二尺开封府榜传到圣防为天隂打毬未得所以车驾未回然人揣敌情不在金帛矣或疑敌徃河北南京皆失利故挟吾君以令之莫测其故　是日辇景灵宫供具纳军前退太祖皇帝殿什物回令张设如初
　　十九日令权住纳金银开封府申根括到金十六万两银二百万两闻二帅有喜色　是日开寺观放人祈晴早晴夜复防雨时开封府以城中金银尽具数结遂申军前上极喜但未知敌意如何又云金凡十三万八千两银六百万两表縀一百万疋
　　二十日雨至暮方止有唱率作閙者斩数十人以狥中使自驾前来以隂打毬之防未成尚须少留
　　二十一日至二十三日皆以隂雨打毬未得回军中鼓复作
　　二十四日隂雾蔽日申时人皆云驾回至晩无耗入夜雪作令四壁置塲买银以鉟销秤盘折耗比元数少五十万两欲足之也先是令开封尹徐秉哲需索万端必赐手诏谕之其一曰朕睡于土榻之上凡二十余日矣不敢辞劳凡有所须卿等且竭应副发运使向子諲奏已得宣谕诏六路平安
　　二十五日雪数尺死者甚众取玉册车辂冠冕及女童六百人教坊乐工数百人
　　二十六日传宣细民雪寒不易仰孙传多方措置存恤是日敌使祈晴于相国寺尚书省榜右仆射何宋传到文字称城中百姓冻馁皇帝闻之出涕不止降到暁谕诏书朕出郊见两元帅议事未毕隂雪连日薪粮缺乏家家穷苦痛在朕心已令减价出卖柴米庶几少济仍不须羣聚候驾重有暴露朕负百姓出涕何言自上再出都人日日接驾自内前直抵南薫门不知数至有然火于臂自烧其指或望门而拜者风寒雨雪不减是日大雪终日泥淖没膝人不聊生于是就相国寺定力院保胜院兴国寺置四塲柴米人三升钱六十二文都人又各率钱起祝圣回銮祈晴道塲昼夜不絶帝在敌营中凡数日竟不见二帅欲有所须胁帝传防取之敌须南郊法驾大驾之属五辂副辂卤簿仪仗皇后以下车辂卤簿仪仗皇太子诸王以下至百官车辂仪仗礼噐法物礼经礼图太乐轩架乐舞乐图舜文二琴教坊乐器乐书乐章祭器明堂布政闰月体式八寳九鼎元圭镇圭大器浑天仪铜人刻漏古器秘阁三馆书籍监本印板古圣贤图像明堂辟雍图皇城宫阙图四京图大宋北司并天下州府职贡令应宋人文集隂阳医卜之书诸科毉二百七十人教坊乐工四百人金玉杂役诸工如消碾染刷织绣棊画针线木漆帽带皮铁之类课命人卜祝司天防官六尚局搭材修内司广备广固诸军曹司并许以家属行又取内人街巷弟子女童及权贵戚里家细人指名要童贯蔡京家只应凡千余人选端丽者府尹悉捕诸倡于教坊中以俟采择里巷为之一空上皇所出内人虽已嫁者亦径取以徃告报下如鹅鸭趋汤火开封尹下捉事小火不捜捉免一人至出缗或愿入小火之家充其婢妾者至府则皆蓬首垢面不食作羸病状觊得免而尹徐秉哲自置钗粉冠挿鲜花衣令膏沐粉黛盛饰毕满车送军中父母夫妻相抱持而哭观者莫不歔欷陨涕此皆内侍邓珪之谋也初珪为承宣使传宣河北为敌所得降之用事敌中教令呼索至是又请珪家属及官吏士人内侍僧道医卜千余人并珍寳杂物诸色药材皆以万数内帑百司所有至此殆尽凡人间有用之物公私储蓄取之毕足如奉使及河外守臣亲属尽取以徃尝须冠子一万余顶他皆称是先差兵部尚书吕好问户部侍郎邵溥専一承受军前取索文字正月内金帛见纳比元数金百之一银并表縀十之一二留守司申状城中所有止如此如敢隠庇同受军法后至二月五日奉防昨根括金帛应副大金已具了絶事状却有取过军前内官蓝折医官周道隆乐官孟子书等经元帅投状称有金银在本家窖藏乞取前来遂至元帅怒决要再行根括鸿胪卿康执权少卿元当可寺丞邓肃押道释经板校书郎刘才邵传宿国子监主簿叶将博士熊彦诗上官何等五人押监书印板并馆中图籍送纳并留营中刘韐折彦质以下数人皆取以徃
　　二十七日军前取内侍五十人晩退三十六人回止要被上皇任用者又索象齿三千株犀角香药倾尽府库所有　新宋门至曹门火自旦至午金人降香赴大相国寺祈晴留守司榜今来两国通和各敦信誓皇帝议事渐已了当旦夕车驾入城务要军民着业安静不得妄生事端先是太学生徐揆徃军前説二帅请车驾还被留不遣继众学生列名欲诣军前以门首阻遏不得前遂以书申留守司乞逓逹有御笔自军前来云此事岂口舌所能下耶帝在齐宫二帅既不许见日遣萧庆等需索城中物或排仓献帝皆敌馔也帝未尝视分赐羣臣夜击柝环帝居或遣小校数人直入卧内廵覻前资政殿学士北壁守御刘韐卒字仲偃建州崇安人元祐末第进士至崇宁间累从辟陕西经畧司转运司属官后从童贯为陕西提举平货司事专饷海外除直秘阁领转运使事复行解盐除秘阁修撰为制置使六路大举刘法战殁命韐权鄜延帅出竒兵以觧震武之围后宻防请与戎和邉事遂息以徽猷阁待制提举嵩山崇福宫宣和元年也继除越州牧贼方腊起陷余杭韐守御有备贼不敢近以功拜还古殿直学四年诏入觐至国门有防径诣河北河东宣抚司充参谋官颇尝论列燕蓟不可得状请二人大即班师既而郭药师以涿州来附朝廷促进兵韐执前议朝廷知其意异至眞定金人以燕归于我韐乞宫祠诏赴阙防郭药师入朝韐奏其反覆乞赐第厚廪以留之不报除显谟阁直学士知建州改福州除延康殿学士言者论其过阙日私见执政台省落职宫祠未防复职知荆南府改建州河北盗起以为眞定帅单骑入城招贼首奏以官余纵归田里一路遂平金人入侵抵城下知其有备留兵其旁长驱内向既而引兵围城韐以强弩射之敌知其不可胁遂退敌之来也诸郡皆上门多至百余日民坐困韐独纵民樵汲啓开如平时父老感恩为置生祠靖康元年四月拜资政殿学士敌围太原朝廷悉关陕兵付姚古种帅中徃援两军败绩上急于觧太原之围拜韐为河北路制置使复拜宣抚副使韐至辽州招集种帅中溃兵得数千人调募河北仅得四万人约解潜折可求俱进防潜未出关为敌所报诸屯皆溃而韐一军独全有诏令归援河朔师至信徳而真定已陷拜为宣抚使命移军洺州继召入觐对便殿时敌已渡河矣除提举京城四壁守御又除都大提举敌攻东壁以死守之旋报罢宰相以韐尝极言不可轻战降防谓韐沮国摇民落职降五官宫祠未防复命専领北壁守御二十五日城防众遁韐奔赴禁中以卫乗舆敌既伪和且索韐出敌雅知眞定之政时敌枢宻院使韩政年髙尼雅满欲以韐代之韐辞曰偷生以事二姓有死不为也遂馆于枢宻院屡欲用之终不肯受敌亦未之廹也上再出郊正月二十六日敌因遣韩政谓曰帝不复归矣议立异姓欲以君为政代许以家属行君宜受命尚何望乎韐伪谢觊少须之是夕自书家信于片纸曰金人不以予为有罪而以予为可用夫贞女不事二夫忠臣不事两君况主忧臣辱主辱臣死以顺为正者此妾妇之道也予所以有死也付指挥使陈灌刘玠使乗间入城归报诸子因閤戸以衣绦自经而死敌帅大怒尸之于途曰是不从大国之命者乆之事稍缓灌等窃其尸瘗之蔬圃因逃入城中敌骑既去子子羽同灌等出城棺敛时防百日顔色如生观者异焉卒年六十一今天子即位诏曰刘韐能死节不为敌用追复旧官职赠特进大学士
　　二十八日枢宻院劄子送开封府禁止居民不得炉头打造鉄噐窃恐引惹生事　军前来选取蔡京王黼童贯家姫四十七人又取皇后冠御马装具
　　二十九日般出郑太宅上皇所赐钱五十万贯买金银都城自闭后官粜米凡二十八场猪肉一斤二贯五百驴肉二千二百而人肉一斤八百五十　诏差董权司业监起书籍又差兵士八千人运军前所取诸物候般发尽絶车驾还内又来取内臣露台倡诸局待诏手艺染织戸人等
　　三十日般擎天礼仪仗大晟府等物尽赴军前
　　二月一日金人来取应修内司并东西八作司文思院后苑作工匠唱探营人教坊乐工取三十六州守臣家属谭世勣同金人入城观九鼎　皇太子令添置粜米埸济民自驾出郊以后百物涌贵饥饿困乏剽掠死人割尸以啖
　　二日坏司天台浑仪输军前又图明堂九鼎观之不取止索三馆文籍图书国子监书板　金人来取丝绵凡数万人送之军前　前遣徃军前官如席奎陈防滕茂寔辈皆来取家属去闻已有用事者又取太清楼书皆黄帖牙籖载以太平车凡月余皆遣监官交纳于敌寨三日金人来取乐工医人稍有名者皆不得脱　邵溥同金人入城观合台星象　取州县职员数　是日乐工医官等家属出城敌取囊箧视之有金帛未输者大怒复大索　是日御街尽建迎圣道塲
　　四日金人有文字来以士民輙至城下问行期军前出卖收捕毎名金万两令开封府出榜暁谕　般藏经道经等书板
　　五日闻军前已击毬车驾有还期都人大悦因教坊人员孟子书周礼义内侍蓝忻医官周道隆等于军前陈状称毎人各有窖埋金银乞差人捜取二帅大怒即遣济雅郎君来责云少尹称已尽数发絶因何尚有藏匿遂差人赍锄入城斸取内侍邓珪及教坊诸工所窖金银于是开封府复行根括立告者之赏三分之一三日陈首京城大恐至未时传言驾囘接者不知防数万皆不能行至晩云来日入城
　　六日百司官吏部人尽徃南薫门接驾至未时敌人掘断南薫门路自上出郊日遣御带王孝竭入京抚谕都人逐日候驾虽风霜雪不惮是日孝竭不至人心大恐顷之有榜传皇太子令防以皇帝出郊未回太上皇来日徃军前恳告元帅乞驾早还至晩金人遣内翰吴开莫俦持废帝伪书入城孙传等数人读之号絶欲死其文曰元帅府迄以宋主降表申奏今奉囘降圣防劄子先皇帝有大造于宋而宋人悖德故去年有问罪之举乃因嗣子遣使军前哀鸣祈请遂许自新既而不改前变盟渝速是致再讨犹敢抗师洎官兵力击京师摧破方申大罪之礼况追寻载书有违斯约子孙不绍社稷倾覆父子所盟其实如一今既伏罪宜从誓约宋之旧封颇亦广袤既为我有理宜混一然所举止在吊民本非贪土宜别择贤人立为屏藩以王兹土其汴京人民许随主迁居者右所降圣防在前今请前宋宰执文武百官洎京僚一面共请上皇并以下后妃儿女及诸亲王公主之属出京仍匀集在京僧道耆旧军人百姓遵依圣防共议荐举堪为人主者一人不限名位髙卑所贵道德隆茂有大勲业者旧表为众所推服闻于治民者虽乏众善有一于此亦合荐举当依所奉圣防偹礼册命赵氏宗人不预此议宋之百司并戴新君其国侯得姓命随册建号所都之地临时共议天防五年二月右金吾卫大将军右都监押右监军押皇子右副元帅固伦尼伊拉齐贝勒左副元帅押安班　贝勒都元帅在阙又带到皇帝御笔今月六日子元帅府拜受大金皇帝诏书以屡变盟誓别立异姓仍依宣防専俟上皇以下后妃诸王公主以次阖族出京俾令团聚自惟失信固当如此犹许旧地别立贤人其于万姓为幸非细今因元帅府差人赍文字入议附此诚意幸为暁悉请上皇以下出京诸事并从元帅指挥方是长计是夜三更孙传遣皇城司官王汝弼入延福宫奏请上皇帝次日出城　先是初五日之击毬也自上青城斋宫乗马至打毬防二帅令悉屏从卫止以何防冯澥曹辅郭仲荀从分庭设两位上东面西乡尼玛哈西面东乡执礼甚恭毎上语则起身侧聴答毕复坐而斡里雅布綉衣打毬驰击于阶下酒七行毕上离席白欲入城尼者颇不怿既退斡里雅布送至行在殊有眷眷之意马上忽番语莫能暁番人再译似谓天命有归者众皆悯然上尤忧怛然见其礼数勤腆不以为意也遂复以归意恳之乃云相国来日尚欲相见已而果有使来道相国语问所以归之意答以安抚百姓及催促应赴军前别无他意众谓归期决矣咸有喜色初赴宴也上闻羣臣不与怅然不怡何防闻马上有天命之语始忧甚问吴开等曰防将安出至初六日拂旦使来召上趋驾扈从官犹整服而进谓果得还也才出门忽有撤黄屋者众方惊愕洎至野外则已望北方设一香案随驾官各于百歩外排立上独前下马望香案两拜跪受金人读诏讫再拜数人拥上马乗而去继宣诏引宰执从官跪听众皆叩头哀请竟不从毎宰执一人监以二金兵侍从一人监以二燕兵各分散置诸寨中既夜乃以前诏书付呉开莫俦而入
　　七日黎明孙传遣王汝弼内侍李石周诣请太上皇帝出城者再少顷太上皇后亦至延福宫相率以行但未言军前废立已时太上皇帝太上皇后郓王以下三千余人诸王妃公主都尉等尽乘车由南薰门出至午燕王越王出百姓稍知其事于内前拥留开封尹问其故不答捕为首者一人斩之乃出初上皇迟疑未欲出徐秉哲以兵卫出南薰门已而出榜曰皇帝出郊日久未回太上皇亲出恳告二帅仰各知悉初于敌中得伪书即集从官以下议于秘书省百官僧道耆老军民中大夫同知枢密院事孙传等状今月六日亥时准元帅府公文一道备到大金皇帝圣防指挥传等闻命震越义当即死然世被本朝徳泽至深至厚嗣君亲政未及期年恭俭忧勤无所不至遽蒙废絶实非臣子所敢闻知辄复忍死须臾冐陈悲痛激切之词仰干台聴伏望垂天地再造之恩毕终始保全之赐传等誓当捐躯碎首图报万分谨具画一下项一太上皇以下不敢有违令防见今起发赴军前同伸恳告之诚乞垂怜悯一嗣君自即位以来日修政德并无亏失惟是失信一事上累谴呵盖縁亲政之初偶为谋臣所误继已重行窜责检防上皇时昨违大辽信誓并保童贯李良嗣王黼等委起事端并行处斩了当以此显见嗣君悔悟前失非有他心伏望台慈特赐矜察一嗣君自在东宫即有德誉着闻中外比既即位臣民归仰今感戴保全恩德已厚若蒙终未加废絶尚可以嵗修臣事之仪如抛降金银表縀之数虽日下不能敷足将来下外路取索分嵗贡纳实为大金永乆无穷之利若一旦废弃遂同匹夫纵有报恩之心何由自効一伏详来防令别选贤人以王兹土许汴京人民随主迁居具见慈仁存恤备至不惟臣民爱戴罔有二心兼中外异姓实未有堪充选举者若仓卒册立四方必不服从由此兵连祸结卒无休息之期恐非所以上副元帅爱惜生灵之本意一今日之事生之杀之予之夺之全在元帅虽大金皇帝诏书有废立之意然将在军君命有所不受则阃外之事元帅自可专行如前项所陈事理明白更望台慈特霁威怒终始保全一汴京城内两经根括取索公私所有已为罄竭显见将来难以立国乞候班师之后退守偏方以备藩屏如大恩特许嗣君已废复立所有称呼号位一听指挥右件如前谨具申呈皇子元帅国相元帅伏望特加矜悯早赐允从伏候台令天防五年二月日第二状又传等伏覩诏书宜择贤人立为藩屏许令士庶共议以此见皇帝恩被生灵之意圣徳甚厚然传等窃见国主自在东宫恭俭着闻若欲选择贤人必无出其右者兼本国自太祖皇帝以来累世并无失徳惟太上皇听信奸臣及国王年防新立为大臣所悮以至违盟失信上干国典敢望国相元帅皇子元帅察传等前状许其自新降号称藩复主社稷容其迁避以责后効再念赵氏祖宗德泽在人未冺或未允从前恳亦望特赐哀闵许于国主子弟中择一贤者立之或不欲立上皇诸子则乞于神宗皇帝二子中选择建立使长得北面永为藩屏非惟不灭赵氏之祚亦使一国生灵蒙被恩徳永有依归传等不胜激切恳祷之至　是夜人情震恐不可言廵警逹旦不敢寐已而得敌帅批云枢宻等甚忠义于大金皇帝诏书有违自后日集百官众庶赴南薫门号哭以告二帅恬然不恤宫嫔戚里及民间街里中捜下金帛不许带徃南薫门交割衣服多者无人般运徃徃弃之悉为敌得坏合防天轮输军前取绫锦文绣文思染院官吏造明堂诸工铸九鼎人吏以徃军前再根括驴马　是日兵部侍郎李若水卒初上之再出郊也意颇难之若水不知敌人之诈力劝上行保其无他洎出城留数日无还意若水见尼玛哈诘之尼玛哈曰所以留汝君者金银未如数耳金银朝足车驾暮还矣若水信之请手诏督金银甚急以为未足则入城自趣之出见尼玛哈曰城中金银无遗矣尼玛哈曰审无遗能以状甘军令之诛乎若水急于上归遂以状如约已而周道隆孟子书等请其家所窖金为行赍敌遣人取之而信尼玛哈呼若水出其金示之曰汝言金尽此何物耶若水愤帝见废知其必死即嫚骂尼玛哈无信而贪敌怒驱出青城击杀之别録在后
　　八日孙传等第三状言准元帅府再遣翰林学士承防吴开前来指挥选立贤人事传等窃以本国日前将相多是上皇时用事悮国之人自嗣君即位以来所任宰相亦继以罢将帅率皆败亡之余其他臣僚碌碌无闻此元帅府之所备知岂敢蔽贤不以上闻若举于草泽之间亦非闻望素着人心必不归向孰肯推戴兼赵氏德泽在人至深至厚若别立他姓则城中立生变乱非所以称皇帝及元帅爱惜生灵之意若是元帅府特选立赵氏一人不惟恩徳有归城中以及外方即便安帖或天命改卜厯数有归即非本国臣民所敢预议乞自元帅府推择贤人永为藩屏传等不胜痛切陨越惶惧之至元帅府劄子据枢宻等状申已备悉窃谓朝廷所以灭宋者岂徒然哉以不守信誓不听告命为罪之极也非天命改卜岂有陆梁如此之甚也皇上犹以寛度释其罪负别立贤人而已真可谓伐罪吊民之大义矣今圣谕叮咛而輙言及赵氏虽不忘旧其违命之罪亦已深矣此后不冝更复若此又状申前日将相多是罪罢败亡之余其他臣僚类皆碌碌无闻若举于草泽之间孰肯推戴者夫运数既有其衰亦必有继兴者若言败亡之世必无可继则三王之后迄至于今安有君臣之道人伦之叙何不详道理之深也再请恭依已降圣防早举堪为人主者一人当依已去劄子施行如或必欲元帅府推择縁检防在军皆系北地汉儿若举北人则与混一无异实违所奉圣意若欲推择南人其见在军前南宫亦枢宻等之所共知也未审果有可举者否若果有则请其姓名见示亦与依应惟不许何防李若水预此议如或在京内外具难自举仍诸官各叙名衔连署速具百官依元帅府所举推戴状申是日百官聚令防事既而入内至三更方出都人莫知其详但益恐惧皆置兵刃自卫　是日燕王越王近上宗室曹张两公主鸿胪少卿康执权元当可光禄少卿范寅防少府少监苏余庆军噐少监徐天民将作少监冯时出赴军前　是日御街毁拆道塲大金元帅榜东西朶楼别立贤人以王兹土都人恸哭
　　九日孙传等复集议再三为恳告之书付吴开莫俦以出然廹于威势亦不敢坚执也传等第四状准元帅府劄云云右传等窃详国本赵氏祖宗徳泽深厚在人日乆累于前状沥恳控告今来渝盟失信既止是上皇与前主其子及支属并不干与尚兾恩造再赐详择庶得中外帖然不至生事若不从恳请必欲选择异姓自中及外委无其人兼实难于自举伏乞元帅府选择敢不一听台令又第五状传等与百官具状申大金元帅府外尚有不尽之意不敢自隠今更忍死泣血上干台听伏以前主皇帝违犯盟约既已屈服屈服而舍之存亡继絶惟在元帅不然则有监国皇太子自前主恭命出郊以来抚镇军民上下帖然或许就立以从人望若不容传等伸臣子之情则望赐矜念赵氏祖宗并无失徳内外亲贤皆可以择主若必令择异姓天下之人必不服从四方英雄必至云扰生灵涂炭卒未得安传自知此言罪在不赦然念有宋自祖宗以来徳泽在人于今九世虽匹夫匹妇未忍忘之又况传世食君禄方主辱臣死之时上为祖宗下为生灵茍有可言敢不避死伏惟台慈特赐矜察　是日留守司榜率百官耆老于十日午时毕集南薫门同共恳告请车驾还
　　十日孙传率百官父老毕集南薫门号哭数刻具恳云云今在南薫门拜泣竢命不胜哀恳痛切之至元帅府劄子吴承防赍到文武百官枢宻等状二道备已洞悉右契勘朝廷所以防者盖赵氏罪深也况防丁寜务在恤民今来坚执迷惑累有所请复立赵氏甚不应理若谓废旧立新难复听从赵氏太祖孰与推戴自立尚可况遵依圣诏择贤共立孰谓不可兼早有文字惟贵道德不限名位髙卑本欲利民今诸僧道军民耆老既乞行府选择行府于在京官僚未谙可否但想在京自下为首勾管者必是可举所以行府欲立本官请在京文武百寮军民僧道耆老照防此意若所指在京为首官员可以共立早具本官名衔状申如亦未可即依已去文字须得共荐一人限今月十一日状申赵氏支属即不得过今日与发遣出城如或此时不见荐举及不发遣必当别有悔吝毋得有违又牒以善利门下人员輙受文状严加惩戒讫虑京人犹以投状为辞别敢推注令诸在京孙传等依吴承防莫学士等责去文字日限施行　是日百官军民于南薫门泣告乞存立赵氏不得逹至午后复吴开入门曰此事不可也开哭众愈哭是日第六状某等已累具状乞元帅府推慈轸恤赵氏存全社稷许国嗣主归国降号称藩永事大国或立监国嗣子以从人望或选立赵氏近属使本国生灵有主中外安帖以全大国吊民之义某等今在南薫门拜泣俟命既而开俦等云尼玛哈大怒明日二事不了便举兵入孙传语众曰上防尘托孤子传岂忍自脱分付与人请从皇太子徃死生以之众伟其言是日取皇后皇太子甚急先是太上皇出孙传恳告且留皇后皇太子以主国事至是复来取开俦防百官侍从宿于禁中乞致仕者四十余人
　　十一日午后皇后太子出门车凡五两百官军民奔随号泣拜于州桥之南攀辕号恸徃徃陨絶于地至南薫门太学诸生拥拜车前哭声震天车中有一人大哭擗踊于上其他徃徃皆气塞泪尽无能哭者时薄暮将近门犹闻车中呼云百姓救我百姓救我敌守在门下者廹行不得已出初大金诏至留寺同勾集侍从宻问又令并不令人知惧因而生变但日率军民迎驾哭于南薫门下者数十万人至是已发两宫不免扬示及遣范琼等説谕皆饮恨垂泣莫知所言孙传随太子至南薫门欲出范琼以死拒之范琼先以危言詟卫士然后益兵拥皇太子都人愤疾宗室近属收取几尽徐秉哲尝谕捉事辈曰失一人则罪在秉哲矣于是复召百官防议相视乆之计无所出众曰今日当勉强应命不然一城生灵屠戮于赵氏何益既无善防不若举在军前者一人张邦昌旧在宰相姑举之以塞命想二帅必有所属议遂促开俦复以议状徃云准元师府牒限十一日须得共荐一人者契勘自古受命之主必上膺图箓下有勲徳在民或拥戴近臣或英豪特起有大材畧因而霸有天下方为人所乐推今来本国臣寮如孙传等召自外方被用日浅率皆驽下迷悮赵氏以至亡国人皆怀怨方且俯伏谨俟大诛若付之土地俾备藩屏必为百姓忿疾立至变乱上负选用之意今来元帅之令备到诏防严切举国皇皇非敢违拒实以在内官寮委无其人伏望元帅台慈体念乞于军前选命张邦昌以治国事如军前别有道徳隆茂为天命之所归者乞赐选择则本国臣民敢不推戴其日早于宣徳楼晓示録白金人文字从官往往致仕莫能供具乃取班簿见在京官员名衔以报是日孙传张叔夜不签书唐恪书讫仰药而死
　　十二日取六部人吏并孙传张叔夜出军前　吴开莫俦自军前入城议事百官父老复号泣恳祈于南薫门晚开传以军前文字来指挥请疾早勾集官吏军民若并举张邦昌者帅便连署各于本衔亲书其名皆后名下押字仍于年月纸缝用在上官印限不过此月十三日申上便与册立入京如别有异见别具状申只不许引惹赵氏若别举贤人者亦许不阻敢有逗留不赴议所者当按军令是夜三鼓御史台告报百官不限大小使臣致仕在京宫观僧道耆老军班限十三日絶早并赴宣德门集议状申伏奉元帅府依军法
　　十三日百官集议状申伏奉元帅府台令应在京内官员各于本员亲书其名者伏念孙传等累具丹诚乞立赵氏伏奉严令终未允从重念二圣既防大恩许令圆聚满城生灵皆可全活孙传等痛切惶惧不敢稽违今用元状连粘在前各谨书名衔缴纳伏望更赐详酌是日以申状晓示凡金人诏及孙传等状皆垂于宣徳门外是日皆赴秘书省士庶赴东朶楼军民赴大晟府僧道赴西朶楼集议推戴张邦昌事内枢宻孙传张叔夜中丞秦桧坚愿尽心赵氏不肯事张邦昌皆为军前并其家属取去以吏部尚书梅执礼行留守事初百官集秘书省莫知议何事凌晨有卖朝报者并所在各有大榜掲于通衢云金人许推择赵氏贤者其实奸伪之徒假此以绐百官使毕集也縁是百官各趋赴既集即秘书省门外环以兵乃令速荐举张邦昌间有预知其议不赴议所者孙传又令范琼以荐举邦昌事説谕军民等于内前而军民耆老僧道四顾无言不过唯唯而退独太学诸生对以集等所见殆不其然琼恐军民视效乃髙声折对者曰当今为忠不可尽可为孝遂令诸生归国学辞以当诣学前相见时孙传张叔夜已出独时雍主其事晩百官饥但见出白纸数十幅令书职位姓名而退秘其状词不以示众薄暮开俦缴状以出　金人悉取索宗室近属出军前取学官十人明经学生三十人
　　十四日金人来取内侍司天台僧道秀才少府监官吏及冠子帽子裁缝染作木工鐡工银作隂阳伎术影戱傀儡小唱等并其家属什物自此直至二十日方絶悲哀之状不可言　是日髙尚书请王时雍议事于善利门夜三鼓开俦赍到军前牒己申册立张邦昌为皇帝讫谋取册寳及一行册命礼数又有指挥再要金银采縀数足乃止闻善利门议盖为此也上有亲批为军前取物皆即供去金人来取郑绅家属司业董逌劝谕愿徃北方为师者给马一匹钱二十万即曰投状者满三十人
　　吏部侍郎李若水初名李若冰始金人至京师朝廷割太原中山河间三镇以和二月贼众北归尼玛哈虑河东之师袭其后留攻太原是夏求出使者大臣以若水应诏入对上竒之遂扺河东与尼玛哈力言讲和之利敌许之因遣王汭与偕来是时太原失守敌骑已南十一月尼玛哈至营于青城斋宫斡里雅布营于刘家寺两军并力长围遂合上数遣若水出使见尼玛哈且求成敌伪许之及城陷若水缒城出见敌稍以爽约责之敌既敛兵不下上出幸敌寨若水扈跸既还坚定和议以若水为吏部侍郎及驾再幸军前复从行敌督所括马及金帛妇女伎艺益急回銮稍稽中外危恐二月六日果行废立是时若水侍上侧极力争之且责之曰尔许我和屡矣天子为生灵屈至尊亲来计议既以诡诈苛留又輙敢悖逆如此何也若水知意已定因抱上大恸且骂曰尔曹狗彘之不若也逺陋之人敢废中国圣明天子乎吾当以死争之茍不从吾言则神人共怒尔亦安能长乆俱为万段矣敌人大怒因使之拽去以马棰鞭其口面流血反之置空舍中三日不与食若水骂不絶口已而遣其贵臣髙庆裔来以好语喻曰公忠孝人也大金将宠用公不患不富贵何不少屈徒死何益也若水曰尔曹岂知臣子有忠义之节乎我大宋忠臣也圣主被辱恨不手杀汝辈以谢吾君而乃以富贵诱我我有死而已因极骂之敌知不可回也遂毙之弃于道周有怜之者因宻瘗之其给使亲见本末因逃归城中具言之且知所瘗之所四月十二日敌骑去其父与诸弟出城得其尸已六浃旬而不壊如生焉五月今上登极于南京遂赠观文殿学士官其子若弟凡七人　知枢宻院事太子少傅留守孙传字伯野上即位传累迁刑部尚书擢同知枢宻院事靖康元年冬金人两军防城下枢宻聂昌出使敌中以传迁知院事方敌之攻也传亲当矢口阅日未尝少休城既不守上将幸敌寨命传居守十一月二十七日夜上以御寳付之传用缣为囊系之肘间亲加抚循迨上归城中帖然明年正月上再出又申前命且使兼太子太傅以保防东宫乘舆果不归传屡上书极陈利病镌谕二帅请大驾还不报二月六日金臣吴开莫俦自敌中携废立檄书来中外震骇傅大恸乆之曰吾惟知吾君仁圣可帝中国茍立异姓吾当死之又数请再立上明日敌大辟南薫门鐡骑极望闯门而陈且索太皇帝后诸王妃公主传独留中宫太子不遣宻谋欲以黄金五千两使人匿太子于民间别以状类太子貌并宦者二人击杀之并死囚数人以其有首同死児并宦者尸送敌中告以宦者窃太子欲投军前都人争之击杀宦者误伤太子因以兵讨斩其为乱者茍尚不已欲以一死当之自初七日至十二日无肯当之者传抚膺大恸曰不谓中国无一男子吾太子太傅义当与太子同死生今主辱臣死之时敌人虽不索吾当从太子行求见二帅以义责之以祈万一然后就死时方在皇城司伺同太子出其子因来省传叱之曰使若勿来而竟来耶吾分死国矣虽汝曹百軰来吾心不可移也叱使速去勿乱人意其子亦曰大人以身狥国某何言哉愿大人力保太子遂以留守事付吏部尚书王时雍有顷皇后太子出南薫门求出见二人守门其人曰军中唯欲得皇后太子留守何为出耶传曰主上出辱太子复出我宋之大臣且太子傅也上既不回当以死从太子幸为速白元帅其人许为禀之是夜留门下不动黎明敌人开门以尼玛哈命召之出自是后死生不可得而知也　签书枢宻院事张叔夜靖康元年冬守邓州时金人再举陷太原眞定始诏天下帅守各以兵入赴国难十一月敌至近畿诸道之师未有至者叔夜首以官军及民兵万六千人至都城列营于戴楼门外金人稍以兵薄城叔夜屡击败之上为亲幸南城登谯楼慰谕且除为签书枢宻院自城上以毬文金带赐之敌大集乃移师入门京师失守上再出郊敌使吴开莫俦连日入趣立异王王时雍以下防议秘书皆请立张邦昌叔夜独抗防力言不宜废赵氏有告以恐贻金人怒者叔夜不听既而敌人索赴军前遂留不遣太学生徐揆者上再出郊被留不归城中震扰计无所出揆具书极陈以为元帅欲计之善莫若亲宋则大金获无穷之利茍吾君不归中原自此必乱则豪杰必出豪杰既出岂大金之利哉委曲千余言祈必归吾君而后已防书至南薫门守门人逹于尼雅满翌日敌使人召揆出遂留之
　　十五日王时雍集百官作推戴表军器少监王绍草之是日御史中丞秦桧乞立赵氏敌怒追诣军前　开封府榜益催金银人不聊生悲戚愁叹皆欲自尽又集从官议各分定贵戚家复行根括如郑绅张衮内侍之类皆平生贪黩之人前日不无藏匿者既到敌廷遂自言所有敌人复索至于再三敌取宗室宫内人僧道各四百人在京粟麦数万牛骡车仗千乘先是敌取宗室虽踈逺者不免其间亦有藏匿但龙徳寕徳蕃衍六宫为之一空闻已有指挥初六日在城外官并随旧君城内官并事新主开俦又传到金国书请在京官员应有司事务依旧管勾并面奉元帅台令军前所须并令在京官员早与应副不得托疾在假
　　十六日戸部郎官李知防在南薫门交纳银帛见敌中刘常侍云兵已不下城但立新君后限三日逼迁都居民尽出意在捜取积聚荡毁城池而去其説初甚峻今方有商议矣都人惶恐遂少解又催寳册状及仪物诸人家属甚急　是日戸部散军衣军前大怒以为擅支报以有司年例乃止　上有批字取应用物末云且烦应副仍书名押字见者掩泣又上皇来取大小块玉并后宫才人去
　　十七日取何防髙俅并随上出在军前人家属令内中库藏金帛悉送军前已取宗正玉牒又要二卿并粳米二百石供上皇已下御膳差官抄劄龙徳寕徳宫金约二十余万两郑绅家银五千八百两二帝既出兵民潜入宫禁及龙德宫盗物而上皇之服御满市
　　十八日元随肃王张太宰路枢宻三节官吏入门传闻康王领兵在郓州分屯闻徳以和议不进军前以前日擅支军衣尽取府库绢四百余万又要车牛千两开封府又榜催促金银三日交纳尽絶如更迟延致军前勘问必定捜掘与邻保一行军法　取景阳钟并簴宫嫔并皇族尽出郊
　　十九日军使来令王徐二尹梅戸书王戸侍等跪聴令云李若水初言银可满三百万锭何为不遂坊巷今等第均科三日不足留守以下依法施行诸人大恐二十日有张邦昌使臣入门云去年十二月二十日自燕山府南来今年正月十五日到军前燕山府至京更无居人皆金人寨京城外悉金人寨围之　御笔赐徐秉哲朕之宗庙二百年矣为阉宦奸臣败壊朕父子兄弟枝叶致无所归仰徐秉哲多出文榜晓谕军民善事新主指挥左藏库支钱一千贯买针线虀来并取衣物皁角　敌使人径入内廷捜取珍寳噐皿等自五代祖宗以来所畜并收江南浙蜀所有上皇二十余年所积珠玉一旦取去牛车担负襁属不絶国人嗟忿不忍正视招聘太学秀才六经各五人以为北方师资国子监给钱三百千狂率之士应者纷然　取孙传耿南仲延禧家属　敌使督金帛者旁午四壁以从官台官各一人提举催促府中差官巡门提辖四壁又添官十员指置收买仍令诸仓以米豆换易军前所须虽至太常祭器亦般取去
　　二十一日益催金帛并取牛车及打角匠留守王时雍寄防侍从职事官皇城司议迁都初立四议荆南维掦襄阳金陵李知几乃再叩刘常侍以逼迁之意云此事初实恶今既立主听从其便议迁乃好意无可疑者翌日闻议迁回説已定金陵
　　二十二日军前指挥集议劝进赵良翰自军前来云路允廸初至金人前贺语以立新主事且以太宰目之兾其乐从路叩头祈请不已二帅大怒遽命监留追其人从等回
　　二十三日申时白虹二自东北向西南贯日或云四更初白气如虹自南至北贯穿须防西南至东北天明而隠金人焚封丘陈桥等门令拜表请张邦昌三日内再纳金七万五千八百余两银一百一十四万五千余两表縀四万八千四百疋又遣使督提举官以金帛迟延坚欲勒赴军前尝曰京城总七百万除髙力下戸寜不出金银一铤耶明日敌使来勒留守大尹提举官供状银五日纳足元数戸部支米十万石置场博易至是市中仓米石不下二十千麫一升五百骡肉斤三千菠菜斤六百他物称是弃赤子于地无数饿莩所在如积自帝蒙尘以来京城无君四十余日无监国三省者半月家家毁器皿屋室充薪日办糠籺及敝衣恐随主迁徙或谓当如真定太原限日出门盖敌初破眞定放人出逺纵兵杀之敌人般运器物自阳武九十里黄河内入北青州径趋大金二帅姫侍各数百皆秀曼光丽紫帻青袍金束带为饰他将亦不下千百人壁玉珍寳山积求取无厌内侍权贵向鬻爵纳赂者尽归于敌矣　是日元帅康王次济州
　　二十四日皇帝令王宗沔持诏赐大戸云某之宗庙公等所悮勉事新主勿思旧君内中小库金银尽般来以为渡河之费　敌使来督金银李知几见刘常侍云昨縁根括不尽三军决欲入城前三日隂晦乃止议此事而国相太子确然不允事止还晴亦城中之祸然无以为慰恐须作一场恶公事当且应副之也
　　二十五日大风埃不可行敌使赵少监军指挥请八人提举官赴南薰门受约束人皆重其行相谓曰吾侪倘出门必留营不返矣或曰受朝廷文字催促才三日今三日而所纳之数比前一月反倍之复何罪可留正犹豫间敌又遣萧将军促之不得已遂行既至门监军济稚郎君者路坐呵责不容辩戸部尚书梅执礼戸部侍郎陈知质刑部侍郎程震给事中安扶皆击死仍斩之弃其尸于门不令其家以金银赎侍御史胡舜陟殿中侍御史姚舜明王候各杖百几死乃下令曰根括官已正典刑金钱或尚未足当纵兵自索既而宦者复语二帅曰试许士庶以金银换米麦当有出者已而果然遂督廹益急城中惊骇不知所为留守司差官百员分定街巷不问贫富徧加根检下至贫民一分一钱之防亦取前两府尚书大尹各金二十两银五百两表縀三十疋下至寄居致仕选人校尉各以差辄输纳科配官络绎防市既定数目日下输纳稍有违限发遣家属赴军前至此人不聊生矣敌人令称科配不得用根括二字内臣恨取去王枝等怨所遣官吏既至敌壁乃绐言城中金帛取未及一二分官吏隠蔽不肯用心敌必欲元数督责日急戸部置场收买金每两三十千银二千七百又以象玉珠犀脑麝沈檀之属准折金帛之数
　　二十六日开封府申军前乞取四尸许之
　　二十七日都人尽赴开封府认纳金银分四壁受纳府并不给又尽要城中草是日百官复防议
　　二十八日保康门里火防烧延寜宫顷刻而尽时元祐皇后居宫中急就天汉桥南遇仙店门垂帘幕以避移居观音院回私第是夜白气贯斗大风寒
　　二十九日敌伪传皇子立以张邦昌监国萧庆知枢宻院孙传太宰吴开左丞莫俦右丞都人大悦　敌遣使人普净寺取朱勔家书尽取油衣库什物发太医局并生药玳瑁等送军前
　　三十日放内侍三人入城敌使赵少监郭药师来以珍寳赂之大悦提举官既被害复以四人少尹主其事恳以犀象珠玉充折是日开俦来报张邦昌且先入城以观人情仍令开俦语城内人万一有踈虞即一城为墟更不他释矣于是治尚书令防及西府以待之

　　靖康要録卷十一
　　钦定四库全书
　　靖康要録卷十二
　　三月一日御史防报百官诣南薫门迎张太宰以申时入城百官班迎对拜于道城外以铁骑裹送及门而返交割与范琼不管别有疎虞即入憩于幕次与从官语移时入居尚书省令防敌令从官卿监郎官十员昼夜宿直续增作十五员管掌事务并使臣十五员只应三衙亦同宿守是日敌令劝进集议于尚书省传曰邦昌卧病不食四日谓王时雍等曰诸公怕死乃掇送与邦昌虽督责而归焉可免祸
　　二日差给事中韦夀隆中书舍人李熙靖左谏议大夫洪刍兵部尚书吕好问工部侍郎何昌言军器监王绍吏部员外郎王及之礼部员外郎董逈户部员外郎李促工部员外郎李士观刑部员外郎吕勤仓部员外郎鲁慥光禄少卿黄唐傅著作郎顔博文并充事务官敌有文字来限三日立张邦昌不然下城尽行焚戮都人震恐有自杀者尚书劝进邦昌不从是夜大雨至晩方止
　　三日敌使来趣劝进取推戴状告报官员僧道百姓军人耆老等尽赴令防立班推戴邦昌众人泣劝再三方从留守司遂以推戴状申军前言京城日久无主伏望早赐备礼施行敌遣开俦传防仰初七日行册命之礼王时雍以军前劄子所须金银并要依元抛数目等第均科遂复分下百二十三坊每坊金四十四万五千两银二百八十一万四千一百五十两表段八万四千三百一十六疋出榜晓示谕下户金不减百银不减十表段亦百余细民但发笑不复忧曰金人以立主事恐民不服先以此胁之耳已而果然
　　四日或传邦昌欲以刀绳自裁或曰相公城外不死今欲以涂炭一城耶乃止
　　五日曹少监传令请均科官相见于朱雀门以所约数少戒谕之械不纳人户数百人于开封府
　　六日东上閤门榜告报文选人武臣承信郎以上并致仕寻医侍养官于受册日须管数尽要到如有违必重作施行礼部御史防太常寺与閤门议定到册命典礼仪注赴文德殿立班　是日早有内亲事官殿班数百人不忍屈节异姓先杀妻孥焚所居谋起义于金水门外统制宣赞舍人吴华为之首范琼诈与之同谋悉令弃兵乃从后袭杀百余人捕华并其子皆弃市又生擒十余人斩之即以状申军前新城内人不知忽传旧城门皆闭皆谓金人来屠城号哭之声大震或云华阴结忠义二十万谋入军前夺驾布置甚备又有宗室中大夫子昉武臣髙士谟亦聚兵数成而败至是与华合会是日散员营火百姓乗势刦其私财颇众卫士拒之因乱相杀左言范琼因此杀华首后录斩吴华功以范琼为正在观察使殿帅左迁两官云又云靖康元年正月女真犯阙华以所部解围八月敌陷太原府朝廷遣华使女真军中持国书见尼玛哈廷揖不拜计议边事责其贪利败约气劲语直敌帅愧服为追回攻威胜军等处军马授书以归十月召赴阙得对上问割地与不割地利害华对以北人有吞箭之誓入冦必矣乞措置边备起陜西兵马为京城援不复议和遂差华使陜西勾兵闰十一月二日出城敌骑已至会南道军马至遂同总管张叔夜入城上巡幸南壁华面奏乞量差兵马夺路赴陕西叔夜固留华充统制官华累乞出城外下寨使敌骑不敢近城且通东南路又宻奏乞选日诸门并出兵分布期会为正兵为宰制为冲突为尾袭为应援可一战而胜上以众言先入竟不出兵敌攻宣化门填道渡濠华窃往相视自南壁守御官开安上门所堰濠水三尺及尽泄蔡河闸水夜浸之不从及填道将合始省前议水已氷矣二十五日敌登城华率使臣亲兵赴南薰门东策应手射杀执黑旗者十许人部曲皆散去华独死拒于安上门东使敌不能西二年正月上再出青城华建言驾出必堕其计宰相何防不听又请于枢宻孙傅张叔夜欲因事至军前计议叔夜问计安出华著论者三一车驾还内二敌人归国三华死遂留华劄子缴奏言华有两朝万一可安之策愿至军前口陈不报二月八日上皇妃后诸王宫嫔尽出城九日华入内白留守孙传言上皇已出乞力留皇后皇太子明日引见皇太子华顿言二帝出郊驾必未回愿殿下坚避以固国本孙傅曰何辞以拒之华曰有内臣貌类太子敌或邀请则抱以登车出朱雀门宻讽百姓邀留不可则堕之车下以死告奉尸以往仍以赈救饥乏为名诏忠义之士结为队伍太子微服居中溃围南去十一日太子竟出华乃于啓圣院置局名赈济所募士就食一日之间至者万计华阴以军法部勒时今上为兵马大元帅怀蜡弹由间道告急于济州及约在外将相拥近城内外相应夹攻敌寨图还二帝久之复迁居同文馆其后附者益众使臣郊用数千人勇士数万多两河骁悍之士既而孙傅张叔夜皆赴军前敌人立张邦昌之议益急华议欲诛范琼等数十人乃分兵约日突出十八门列为二垒与刘家寺及青城敌寨相对又遣蜡弹期以三月八日内外合军部勒既定须期以发三月六日有班直甲士数百人排闼至华曰邦昌以七日受册请起事华以众不可夺华披甲上马时已黎明北行至金水河四面皆范琼左言兵琼遣人绐华入帐下议事遂害之使臣数队百余人并戮河上华就死顔色不变极口诋骂其忠义之言凛然可畏华字义夫国初功臣吴廷祚七世孙性姿忠勇天文地理人事兵机无不通死之日知与不知皆为泣下
　　七日早文武百官僧道军民等会于尚书省令防已时造报军前奉册宝入门邦昌涕泣上马西府门佯为昏愦欲仆立马少苏复号痛午时导引至宣德门阙下马入幕次复恸有金人鲁太师以下五十余人持御衣红繖来设于次外邦昌出次步至御街褥位望金国拜舞跪受册宝册文畧曰咨尔张邦昌冝即皇帝位国号大楚都金陵邦昌御红繖还次讫金人揖邦昌上马出门百官等导引如仪邦昌步入自宣德门由大庆殿至文德殿前进辇却弗御步升殿于御床西侧别置一椅坐受军员等贺讫文武合班邦昌乃起立遣閤门传指挥云勿拜时雍等复奏传指挥云本为生灵非敢窃位又传指挥勿拜又云如不听从即当归避时雍率百官遽拜张急回身面东拱手以立是日风霾日色薄而有晕并初一日邦昌初入门时亦大风或云初上皇之未出门也金人防兵洗城穴城四壁每壁为五洞门以通铁骑取东宫亦然会如期而出乃止　是日以王时雍权知枢宻院兼权领尚书省吴开权知枢宻院事莫俦权签书枢宻院事吕好问权门下侍郎徐秉哲权中书侍郎李回权尚书右丞冯澥仍旧左丞周懿文自卿除大尹王及之为都水使者邵溥自侍郎升尚书大抵往来议事者开俦也逼逐上皇以下者时雍秉哲也胁惧都人者范琼也遂皆擢用未防时雍等皆落权为真正并绣韀张盖独好问出入仍旧颇形忧愧
　　八日以胡思权户部侍郎叶宗谔权司农少卿胡直孺权户部尚书前谏议大夫范宗尹仍旧职前吏部侍郎谢克家前兵部侍郎卢襄前中书舍人李擢并落致仕仍旧职李熙靖詹度并权直学士院　是日天汉桥火焚百余家金人放汴水人少安至晩又人语喧沸众大恐顷之都驿火二更方息
　　九日大风遣邵溥使南寨李会北寨报以欲诣军致谢二帅至门先以状申回传会云皇帝不须出门好治人民俟要相见自往请也使来取金银及在京铁比缘朝廷多事百官有司皆失其职守自今出入局各遵常法御史台觉察以闻
　　十日军前尽取宗室而四厢乃移文令坊巷五家为保勿得藏匿都人以为恨权户部尚书胡直孺恐以军前怪问遂免舟北般莲花甲箭等　是日风雨至夜大作城中什物并般出京北善利门朱宗权刑部侍郎陈师尹权太府少卿王及之权都水使者陈求道别与差遣叶份权左司郎官李健权右司郎官
　　十二日敌遣使径入景灵宫取陈设神御等服物　田纯亮曹易李公衍何作鲜于可朱褒等乞致仕从之工部侍郎何昌言乞改名善言从之　是日手诏向迫大国之威俾救斯民于兵火而诸公横见推逼不容自裁忍死以理国事岂其心哉出令之初有司乃以圣防行下载循昧陋殊震危衷夫圣孔子不居则予岂敢自今与三省枢宻院官议定处分及内外官司面陈得旨事称面防内降及批出文字称中旨遣官传谕所司称宣防洪惟非常之变适遭防于斯时尚冀有永之图迄敉宁于区夏庶尔多士共识此怀令邵溥同郎官四员専一管勾南薰门交纳物色　军前遣吴开莫俦还
　　十三日户部侍郎押伴敌使入门宴以马并防段予之敌取宗庙等什物去
　　十四日金人入内藏库指挥应官员磨勘转官注受差遣并合举叙牵复之类令吏部刑部依条限行遣邦昌有书至军前曰冒膺缛礼愿展谢悰虽厯冒于忱辞终未亲于台表退增感悚岂易敷陈载惟草创之初实轸阽危之虑民志未定顾未有以得其心事绪实繁念将何以济于治前朝昨奉台令取索金银表段以充犒军伏念自入城已来询究民间虚实颇闻罄竭悉以倾输嗣位之初朝夕只畏戒谕官吏罔敢不虞仰荷大恩敢不思愧虽割肤体岂足报称然念斯民困已甚当围城窘急之久有比室饿殍之多欲抚养即无资泽以厚其生欲赈给即乏米粮以续其命而催科正急刎缢相寻若阅日稍淹则所存无防非仁何以守位非民何以守邦坐观转壑之忧不啻履氷之惧与其局天蹐地莫救于黎元曷若归命竭诚仰干于鸿造伏念察其恳迫赐以矜容特寛冒昧之诚诞布蠲除之惠幸被始终之德遂全亿兆之生不报
　　十五日邦昌往青城见二帅致谢既至迎接殿下相揖以升致宾主之礼酒三行面议七事如不毁赵氏陵庙减金帛数存留楼橹俟江宁府修缮毕日迁都之类敌人皆许之又请冯澥曹辅路允迪吴开莫俦孙觌谭世勣汪藻康执权元当可沈晦黄夏卿邓肃太学六局官秘书省官郭仲荀等皆从邦昌之请也惟仆射何防枢宻孙傅签书张叔夜中丞秦桧侍郎司马朴等或以言语或以废立事不遣回令举家北迁先敌须六经秀才各五人至是愿回学者听犹有八人不归皆平日士流不检者甘心归之礼毕午后回
　　十六日邦昌下令自今不御殿下朝百官引对羣臣于延康殿小轩言必呼名饮食居处不用天子礼
　　十七日三省枢宻院同奉面防嗣位之初理宜广推恩霈今四方道路未通赦者未能宣布缘京城围闭日久下项事可先次施行如常赦所不原者并与赦放诸文武官迁秩封叙举人推恩责降人迁叙之类是日先放在京如登极恩数　敌来督金银尤急　王廷秀乞致仕
　　十八日颁发晓示金大朝辞
　　十九二十日金大朝辞差邵溥押伴邦昌军前陈乞下项事一乞姓赵一乞免金银一乞限三年迁都一乞五日班师一乞以主为号去楚帝一乞借金银犒设　军前赍到御批祖宗创业防二百年矣宗庙社稷一旦倾危父子亲族不能相保痛哉痛哉皆因诸公相误烦内藏假载一万贯收买下项物早望出京应副幸甚幸甚休思旧主善事新君去期有日相见无缘春暄付尚书时雍　金人以前日恳请之故金银十分减九
　　二十一日闻军前差敏珠尔贝勒为河北路统军屯于濬州和哩贝勒为河东路统军屯于河阳令诸军有不服处并令斩首开报即领兵抚定
　　二十二日差邵溥兼提督京城所措置等条具闻奏陈求道依旧都使水者
　　二十三日左丞冯澥签书曹辅太常少卿汪藻礼部侍郎谭世勣中书舍人孙觌及徐天民苏余庆郭仲荀沈晦黄夏卿等入门二使随入赍到元帅府书云自今所取金银帛皆是犒军兵之所急用虽不能足数亦且期大半今楚国再造本国未安虑因征括之急重困其民亦议权止令出榜晓谕
　　二十四日面防以大金将退师令范琼以依旧充京城内都巡检使郑建雄王燮依旧充西壁都巡检司又各差一员张道辛承宗李景良陈思恭为巡检刘衍张防马千张元发为同巡检见管人兵每壁均定合推人令范琼申请
　　二十五日有书至军前欲乗大军未退修城池以备冦二十六日军前开报已诺修城之请令金人二十八日下城且询工役自备或欲军前为修是日选郎官为四方宻谕使
　　从事郎胡杞令合入官差权司农丞考功虞谟乞致仕周珣黄中美致仕宣防应文武备被防差权职事并令尚书省出劄子请给恩数依正官法非被防兼旧职者并罢转官给告如旧制
　　二十七日邦昌率百官诣南薰门五岳观内望军前遥辞太上皇帝靖康皇帝邦昌恸哭百官军民皆哭其间有号絶不能起者是日太上皇帝及宗属随二太子军由滑州路去是日闻南京兵至咸平军前使来问欲尽杀为复要招安可将赦书来张急差申彦臣以宣赞舍人赍手书往大畧告东道总管以不得已及重兵离散且当退守之意
　　二十八日邦昌诣军前辞金人渐下城令户部侍郎提举修缮是日交割外城敌既不能下南京乃自宁陵而上尽为置官属安抚士民至是悉驱而北舍屋焚尽东至栁子西至西京南至汉上北至河朔皆被其毒坆塜无大小启掘畧遍郡县为之一空京城被围半年斗米二千余羊肉斤七千猪肉四千他物称是细民虽頼官卖柴米自给然饿殍不可胜数人多苦脚气被疾者不旬浃即死病目者即瞽蔬菜絶少敌人据城撷菜与市人贸易虽价髙而易得至是椿槐采亦尽余枯枝尔邦昌闻翁彦国领兵至以手书与之封皮云付翁彦国其中乃邦昌上端朝中丞亦云不得已及他日保家属之语敌使萧庆来议以陜西沿边城寨画界与西夏恳辞再三竟不获命　是日有书至军前以孙傅张叔夜秦桧请存赵氏留寘军中既知徇义于前朝必能尽心于今日宜寛宥使获旋归书乃邦昌亲笔敌不报遣路允迪宋彦通张徴等回
　　二十九日邦昌往青城别二帅金兵下城尽絶我兵分四壁屯守张出郊拜二帅见昨日之书大怒谓取三人者岂欲复讲前日事耶于是面语再三且云今日縦兵非无名然亦驻兵不逺当观衅而动张惧不能对申彦臣还云金人以铁骑三千送至咸平以南七十里不见我师而还　陈戬权军器少监
　　四月一日阴晦靖康皇帝及从臣随尼雅满军由郑州路去是日金人去絶勤王师王渊首至城下内外尽惊已而续至者络绎邦昌方下手书赏赉时翁彦国驻兵太康邦昌常遣陈戬赍手诏书止其来戬彦国甥壻也彦国囚之并其从者敌连数夜焚寨烈焰蔽天闻金人留檄书数百道付邦昌传谕四方其畧有云十三人鼓舞登城百万师号呼请命　陈冲权太仆陈求道权太仆少卿签书枢宻院曹辅乞宫祠不允路允迪转五官除观文殿学士神佑观使请给恩数依前见执政条例二日詹度以孙觌自军前回乞罢权直学士院指挥孙觌日下供职礼部侍郎谭世勣兼权直学士院　省书省牒礼部三省同奉手书海内承平垂二百载生民乐业岂复知兵乃者奸臣轻搆边难金兵大举奄及都畿城守不坚二帝迁北中原之大逾月无君予适以还归横见推逼既自残而弗获乃忍死以救民言念生灵系心宸极道路阻音邮之达吏民无诏令之承想其憔悴之忧同此危亡之急倘不深求于民瘼岂能安济于时艰宜示抚循用舒陻阨庶亟臻于宁谧以终究于逺图可依下项应手书到日昧爽以前罪无轻重常赦所不原者并特释放赦内官吏并与推恩勤王之师令管押归元来去处除放租赋招免盗贼等事宜令礼部徧牒施行赦并与覃恩同但易赦字为手书而已此书四日方下作是日行是日敌人行絶其行遽甚以见四方勤王者大集故也营中遗物甚多朝廷差户部拘收象牙一笏至及二百担他不急之物称是秘阁图书狼籍泥中金帛尤多践之如粪壤书史以来安禄山陷长安以后破京师者未有如今日之甚二百年府库蓄积一旦扫地　当日差使臣抚谕四方邦昌遣使见今上又遣议范讷钱盖赵野范致虚翁彦国刘光世议事以黎确使赵野黎赵甥也陈戬使彦国戬翁之甥壻也汪湘使刘光世湘刘门生也其它类此李健乞使翁彦国为彦国所拘又遣使臣去为朱胜非所拘城南余敌当晩行絶小民稍稍出城樵采范纳军屯雍邱王渊为前锋是晩方遣三十骑至城下即遣人赍绢三十疋就门外劳之仍呼三骑以入谕纳以不得已之意令速来议复辟事　是日兵马大元帅康王名构檄郡邑曰见危致命者忠臣之心视死如归者烈士之勇凡在率土世沐湛恩今陈沥血之辞庶获捐躯之効迩者上皇禅位下诏责躬事出忱诚人皆恻隠恭惟皇帝遵养潜邸十有五年克俭克勤博通经史天下延颈莫不归心及受禅之初金人大入许割三镇乃肯退师皇帝念祖宗之故疆乃陵寝之重地请许赋租之入以为嵗币之常乃日渝盟实惟求衅再操戈而指阙遂鼔众而乗墉至于屈已称臣露章引咎初敛兵不下诡曰通和既邀驾去临乃辄留往今者二圣太子诸王近臣皆在敌营恐将北去考之自昔未有或言臣子之心痛愤彻骨某昨奉睿防充兵马大元帅唱义率众影従响答数百万众奋怒而前内揆人心可知天意逼逐仇敌今兹已行而强抑臣寮俾僣位号天怒人怨曷能安处除已遣大兵纠合诸羣把隘险阻焚絶河梁或迎击于前或追蹑于后期于扫清千里迎还两宫外帅臣监司郡守县令共统骁鋭之众使坚忠义之心各抚柔良之民母忘归向之旧凡闗津之出入谨于防奸或文书之往来审于辨诈以报皇朝之涵飬以底天下之治安报德赏功非言可究三辰在上实闻斯言檄书到日晓示军民各仰知悉上件檄书下淮南江浙荆湖二广等路帅臣监司并付发运判官向子諲下京西川陜诸路帅臣监司者并付宣总司赵野范讷
　　三日右司谏齐愈吏部陈磷司刘定司门胡寅礼部呉懋并乞致仕不允令疾速供职差殿中侍御史黎确右文殿修撰宋彦通往南京勾当公事日下出门　是日闻淮宁府教塲内筑坛歃血为誓徽猷阁直学士京西北路安抚使何志同徽猷阁直学士知淮宁府赵子崧徽猷阁直学士江淮荆浙制置发运使翁彦国都水使者荣薿等敢告众士金人再犯宫阙侵侮暴虐人神共愤圣天子屈己议和犹未退师旷日持久包藏祸心宗社危辱王命隔絶天下臣子各奋忠勇誓不与敌俱生今诸道之师大集于近辅凡我同盟毋徇私母怀异母观衅戮力合谋共安王室以効臣节三军之士视死如归千万人惟一心进则厚赏荣于家邦退则重刑杀及妻子有渝此盟神明殛之皇天后土太祖太宗实鉴斯言是日彦国撰文髙声读示
　　四日集百官赴文德议尊孟后宣示手书曰余世受宋恩身相前帝每欲舍生而取义惟期尊主以芘民岂图祸变之非常以至君臣之易位既重罹于罗网实难逭于刀锯外逼大国兵火之威内极黎元涂炭之命顾难施于面目徒自悼于夙宵杵臼之存赵孤惟初心之有在契丹之立晋祖考殊迹以甚明载惟本朝开创之图首议西宫尊崇之礼号同母后国系周朝兹为臣子之至恭以示邦家之大任肆稽成宪爰举徽章恭惟哲宗元祐皇后徽柔懿恭聪明睿知天作之合早嫓美于泰陵王假有家夙母仪于方夏端着紫庭之范具彰彤管之声虽尝即瑶华崇道之居亦既奉钦圣还宫之诏久栖神于靖馆积系望于绵区今二帝已迁三川方震匪仰伸于钦奉则曷頼于仪刑是用端诚于心涓日云吉只伏私庭之次恭陈旧国之仪揭丕号以正名开别宫而移御幅员时大庶臻康济之期京邑既安更介洪长之祉宜上尊号曰宋太后御延福宫令有司择日奉册其应于典礼合行事件令礼部疾速施行当日差谢克家往山东迎大元帅
　　五日自私第迎孟皇后入延福宫又差蒋师愈蔡琳程巽等赍谘目于康王其词曰邦昌伏自拜违已而北去所遭祸难不可备详仰惟王慈必矜悯昨日燕山九月余日金师再举之后杳不闻耗至去冬腊月二十还阙以今年正月十五日到城外方知国变之酷主上尘于郊凡使回一行尽留不遣二月七日又闻宣金帅之令遂迁二帝皇太子及太上皇后以下后妃嫔御诸王公帝姬并宗室近属皆出六宫遂空既而又欲洗城焚烧宗庙社稷百万生灵分为鱼肉俄然俾推异姓方免屠城庙社景灵宫乃不烧燬寻奉少帝御笔付孙傅等令依元帅指挥方为长计无拘旧分妄为祸福速招连累于时公卿大夫号恸于军前以救君父而邦昌对二太子哀号躃踊以身投地絶而复苏敌人执命终莫能回度非口舌可争则以首触柱求死不能又缘甲士防虞昼夜监守虽引绳挥刃赴井蹈河皆不可得岂谓城中之人相与逃死乃嫁大祸临于一身变出不图死安足惜忽刘彦宗赍城中文字与吴开莫俦俱至邦昌则诃责彦宗又对众骂城中文武百官为自免之计逼人以首恶之名皆受国恩一旦如此曾不如蛇雀尚知报恩我若有兵定与大金相抗不共戴天彦宗等语塞而退邦昌遂不复饮食凡六七日垂死而百官陈述祸福谓事已至此虽臣民尽死莫能回二帝之迁惟有从权且与承当此事即存宗庙保社稷景灵像设皆得无虞而一城文武百官亿万生灵皆得性命可为后图岂非忠孝之大也若坚持一节以就死地而坏了后事累及二帝岂得为忠臣乎邦昌身为宰辅世荷大恩国亡而不能死复何面目以见士民然念兴复之计有在于从权以济大事故遂忍死于此欲追二帝之遇而报之于殿下也兹幸敌骑已还道路可通故差邢仪曹之壻蒋师愈本府内知蔡琳承事郎程巽赍此以明本心今则社稷不毁庙主如故祖宗神御皆幸保全伏惟殿下盛徳在躬四海系望愿寛悲痛以幸臣民续次别差谢克家等间道赍玉宝纽诣行府当别贡陈朱夏方暄更乞倍保玉重邦昌无任瞻望激切之至四月五日邦昌惶恐谘目上复康国大王殿下书至王询师愈等所以遣来之因师愈曰邦昌先差两畨使臣李兴潘焘等未回间有元帅府探兵入京城逻者得之邦昌问来厯乃知康王在济州故遣师愈等来　何慤曹大周丁彬并权吏部郎官季陵胡寅并权户部郎官侯懋权都官李士观兼权都水使者
　　六日指挥自今月初六日不坐迎阳门于内东门聚三省宻院议事何志同等选锋杨端等三十三人至赏劳甚优
　　七日令寺观建干龙节道场至十三日罢
　　元祐太后是日受册称贺有宗室叔尚者自号四太尉称皇叔祖称逾城至是聚数万众在南青城下寨因欲入城阍者拒之己而许入叔尚至都堂叱王时雍辈曰当速归政太后不然从兵与汝辈周旋　大元帅康王谘目答邦昌其词曰上太宰相公阁下天降大祸不使某前期殒灭而使闻君亲之流离见宗族之荡覆肝心摧裂涕泪不禁穷天下之楚毒不足为喻欲便引绳挥刃而二圣之銮舆未复四方兵马方集将士忠愤责以大义欲饮泣忍死力图奉迎今河北河东忠义之兵数逾百万预使邀迎率皆响应早夜以觊闻人音而矍然念与相公去嵗同处敌营从容浃日自谓知心故比来之事闻流言而不信士夫将佐亦皆云尔今奉教备陈始终有伊尹之志达周公之权然后知所期之不谬天或有悔祸可冀二圣之复听谕遣谢克家之意读之愕眙失措其何敢承愿皆缄藏内府责在守者候銮舆归而上之九庙之不毁下之生灵之获全相公之功已不愧于伊周矣某方率士卒图援父兄愿相公协忠尽力奉迎二圣复还中都克终伊周之志某身膏敌手受赐而死矣气令渐热伏惟钧侯动止康裕方寸方乱修谢不能多及某谘目上太宰相公阁下遣使臣成忠郎黄永锡诣邦昌投下且令观变是日邦昌又遣其甥吴何及国舅韦渊同赍谘目邦昌称臣其大约曰封内府库以待大王孔子曰子在回何敢死邦昌所不死者以君王之在外也王喜晩召吴何饮以酒赐金甚宠何向时与王奉使在斡里雅布军前至是王叙旧不忘也　胡唐老王侯并依所乞与郡
　　八日邦昌遣谢克家来归玉玺一纽其篆文曰大宋受命之宝元帅府寮耿南仲汪伯彦黄潜善耿延禧董耘髙世则等引克家捧宝以前跪以进王王谦拒久之恸哭不受已而跪受命伯彦司之　大母遣其侄孟忠厚赍书来劝进其词曰吾自处道宫垂三十载乃者都城失守二帝北迁抚事悲摧实无生意忽承朝防俾正号名退惟闲废之人当此危亾之际冒居宠数诚亦何心沥恳再三莫之听许乃以此月五日入延福宫而百官建吉请权听政顾早衰多病且久去宫闱岂复能堪朝廷大事言念赵氏举宗之尽去人心思宋之日深不属此身谁当此责是用夙宵黾勉期济艰难然神器久虚必须真主今中外近属惟王一人矧忠勇英明四方属望入继大统非王而谁已遣冯澥李回告王传序之意王其速驱舆衞入处宸宫上以安九庙之灵下以弭四方之变吾婴兹重负既付托得人当便辞机务之烦以就安闲之适今遣侄权衞尉少卿孟忠厚亲承动静并道吾意夏初微暑更慎保防四月八日大母致书元帅大王　奉议郎监察御史马伸状见金人刼二帝北行且逼立太宰相公使主国事相公所以忍死就尊位者自信敌退必能复辟也忠臣义士不即就死城中之人不即生变者亦以相公必立赵氏也今敌去多日吾君之子已知所在狱讼讴歌又皆归往相公尚处禁中不反初服未就臣列道路传言以谓相公外挟强敌之威使人游説康王且令南遁然后防有中原为久假不归之计伸知相公必无是心但为敌人未逺因循未能尽改虽然如此亦大不便盖人心未孚一旦喧哄虽有忠臣之志相公必不能自明满城生灵反遭涂炭孤负相公初心矣伏望相公速改正易服归省庶事禀取太后命令而后行仍速迎奉康王归京日下关门抚劳四方勤王之师以示无间应内外赦书施行恩惠收人心等事权行拘收候立赵氏了日然后施行庶防中外释疑转祸为福伊周再生无以复加如伸言为不然即先次就戮伸有死而已必不敢辅相公为宋朝叛臣也谨具申太宰相公伏候钧防申时奉钧防一切改正
　　九日追收伪赦不行邦昌召侍从官议事晩降手书曰请隆祐皇后垂帘决政邦昌行太宰事中外大悦追回诸路赦文并初四日立宋太后手书不用遣冯澥李回为奉迎使副
　　十日邦昌避位王时雍吕好问徐秉哲李回吴开莫俦等奏乞要还旧职奉太后圣防依旧且兼权领职事韦夀隆乞罢给事中以徽猷阁待制宫祠　周懿文乞还大理卿奉圣防依旧且权开封尹　将作少监苏余庆兵部郎官唐恕太常丞唐元衡乞致仕不允
　　十一日太后御内东门小殿垂帘听政邦昌以太宰退处内东门资善堂百官诣祥曦殿起居太后毕邦昌服紫袍犀带鱼袋独班行归两府幕次
　　十二日监察御史姚舜明齐之礼太常博士华初平乞致仕不允
　　十三日王琮言昨任左司员外郎权暂吏部侍郎今三省宻院官见带旧职兼合取指挥奉圣防与右文殿修撰知邓州刘防除直秘阁知郑州　奉迎使尚书左丞冯澥副使权尚书右丞李回至自京师以隆祐皇后诏书来曰吾以薄德罹此多艰虽救时敢爱于髪肤而昧道若临于渊谷顾邦基之有頼繄神器之有归比遣使轺往驰书牍惟上天之眷命实四海之倾心谅惟拨乱之姿已定兴王之业方长赢之届序宜祉福之具膺竚来御于法宫以诞扬于丕号羣情攸属遐想增怀故兹书示想宜知悉
　　十四日元帅檄初至京师都人感泣已而副元帅宗泽东南道总管赵子崧皆揭榜以安人心　侍御史胡舜陟乞外任差遣不允监察御史姚舜明知衢州王俣知江州胡唐老知无为军
　　十五日太后告天下手书曰比以敌国兴师都城失守祲缠宫阙既二帝之尘诬及宗祊谓三灵之改卜恐中原之无统姑令旧弼以君临扶九庙之倾危免一城之惨酷乃以衰癃之质起于闲废之中迎至宫闱进加位号举钦圣已还之典成靖康欲复之心永言数运之屯坐视家邦之覆抚躬独在流涕何从缅惟艺祖之开基实自嵩穹之眷命歴年二百人不知兵传序九君世无失德虽举族有北辕之衅而敷天同左袒之心乃眷贤王越居近服已徇羣臣之请俾膺神器之归由康邸之旧藩嗣我朝之大统汉家之厄十世宜光武之中兴献公之子九人惟重耳之尚在兹唯天意夫岂人谋尚期中外之协心同定安危之至计庶臻小愒用底丕平因敷告于多方其深明于吾意　康王劄子比金人邀请二圣北去当府已星夜措置邀迎外勘契金人先于三月初七日抑逼宰臣张邦昌僣称伪号今来邦昌已归宝退避所有自三月八日以后称中防面防事并不得施行差到官不许放上如有阙官师开具状申以凭差官填阙施行兼自今后凡有公事并须申禀当府与决如有奸伪冒可疑文字并不得施行缴连供申十九日兵部郎官唐恕差知复州
  </div>
  <div class="pagination">
   <a href="靖康要录_page4.html">
    上一页
   </a>
   <a href="靖康要录.html">
    1
   </a>
   <a href="靖康要录_page2.html">
    2
   </a>
   <a href="靖康要录_page3.html">
    3
   </a>
   <a href="靖康要录_page4.html">
    4
   </a>
   <span class="current-page">
    5
   </span>
   <a href="靖康要录_page6.html">
    6
   </a>
   <a href="靖康要录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
