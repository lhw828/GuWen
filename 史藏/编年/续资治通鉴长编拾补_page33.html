<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 33 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 33 页/共 59 页
  </h1>
  <div class="content">
   又：夏人纳款。案：《编年备要》云：李朝顺奉表谢罪，辞极恭顺。答诏略曰：“除先朝所画之疆，损崇宁新取之地。”时知枢密院张康国奏：“诏内难为带北朝遣使和解之语。”上曰：“北朝於夏国以此为恩，若不言及，即疑中国不信。”赵挺之曰：“陛下之言，神人咸悦，大哉王言，今真见之矣。”乃诏：“夏国其城堡，誓表至则赐之。”夏人又言：“故事，地界先定，载於誓言，所以守之也。”未肯进誓表。

　　１、七月（案：钱大昕《四史朔闰考》：是月庚寅朔。） 壬辰，诏：“已降指挥当十钱行於三路，馀路以小钞换易，若能悉力遵行，不致违戾，公私俱弊，深虑内怀顾望，沮坏灭裂，有害良法。可依下项：一、小钞与钱，相为轻重，法行之初，虑民间未信，或有远慢欺弊，或奸猾强抑买卖，并觉施行。一、当十钱在京已听行用，其畿内自今行使，所有检点公据并依京法，先次申明行下；畿内纳给当十钱换小钱指挥更不施行。”（《纪事本末》卷百三十六。） 

　　２、诏：“旧係籍人子弟不得到阙而今到阙者，见讫赴部，令预集注三次，籍满不授差遣者，特与直差注。又，选人限一季，若在外指射差遣者听，仍免直差。朝辞讫，限三日出门。一係旧籍人子弟曾任监司以上职事而身无显罪者，令本部特与升一等资任差注。一係旧籍人子弟不许注授在京差遣，其馀亲属不得注在京应奏官司差遣。一应旧係石刻人并不许到阙。”先是，臣僚上言：“自正月十四日降指挥，后来係籍人亲属并上书邪等人，稍辐辏阙下，守候差遣，或就吏部注拟在京官司。当时朝廷应天以实，内修政事，理固当然。窃恐浸久有害绍述，宜略为防限，以示好恶。”故有是诏。（《纪事本末》卷百二十四。） 

　　３、庚子，诏曰：“学校以善风俗人伦，治则兴，乱则废，非特教养而已也。乃者亲诏有司，以月书、季考之密，退送烦劳，待养有妨，未当士心，故令考正。若罢县学，则士非里选；废学粮，则人无所养；减教授，则无师；并提举，则无总，名存实废，甚非教育之本。朕恭览熙宁诏书，以俟兴建学校，然后讲求三代所以教育选举之法，施於天下，则庶几可复古矣。复乡举里选，布之天下，以追三代之隆，神考之志也。而各减废，於朕继述之孝，其可得乎！其县学、提举、官学、田粮、教授并各依旧。退送者，更展一试，特给假，许不限次数，以优士之在学者。《诗》不云乎君子能长育人材，则天下喜乐之矣？咨尔多士，宜加体意。”（《纪事本末》卷百二十六。） 

　　４、己亥，诏：“近当十钱指挥可依下项：一、民间纳当十钱请钞者，访闻官司，惮於书造，止给一贯小钞，致细民难於分擘行用。应以一贯请一百文小钞；十缗以下者听从便。一、当十钱许京师与陕西、河北、河东行用；陕西不与府界连接，虑未至通快，可令郑州、西京亦许行用，并依前后条制施行。”（《纪事本末》卷百三十六。） 

　　５、甲辰，诏：“已降指挥举行学制，比阅前后法令犹未备，虑失士心，或因而烦扰，有害学政，可依下项：一、天下学生既令岁贡，将来入贡，其数必多，所有辟雍，并令依旧，仍依崇宁四年十二月以前指挥施行。一、退送学生既展一年，俟之不为不久，待之不为不尽。比览科举旧法，有因赦理举，许特奏名。推恩之法；学生贡至辟雍，三试退送，未有理举推恩之文。退送之人所以患无归，学生贡至辟雍，试不中、退送者，并与理为到省举送，依例施行。”（《纪事本末》卷百二十六。） 

　　６、辛亥，诏：“已降指挥当十钱给以小钞，候铸到小平钱渐次归还。可令东南钱监额外增铸小平钱封桩，以备将来给还之用。疾速措置施行。”（《纪事本末》卷百三十六。） 

　　７、壬子，诏：“当十钱法係御前处分，若有人怀奸乱议，阻坏已行之令者，当寘典刑。”（《纪事本末》卷百三十六。） 

　　８、甲寅，葆真观妙先生刘混康加号葆真观妙冲和先生。（《纪事本末》卷百二十七。） 

　　１、八月案：钱大昕《四史朔闰考》：是月庚申朔。甲戌，吕惠卿知杭州。《纪事本末》卷百三十。（案：《乾道临安志》：崇宁五年八月癸酉，以观文殿学士、知青州吕惠卿知杭州。与此异日。又案：此为第三除也，初除在元符三年四月，再除在崇宁元年闰六月。） 

　　２、癸未，奉议郎、太常寺少卿冯澥责授永州别驾，道州安置。先是，澥以直龙图阁知凤翔府，上书曰：“臣窃以湟、廊、西宁三州本不毛，小聚大河之外，天所限隔。陛下空数路，耗内帑，极生灵膏血而取之。复获以来，何尝得一金一缕入府库，一甲一马备行阵，而三州岁用以亿万计，仰之官也而帑藏已空，取之民也而膏血已竭，有司束手，莫知为计。塞下无十日之积，战士饥馁，人有菜色。今残寇游魂，未即归顺，黠羌阻命，公为脤齿，窥伺间隙，忽肆奸侮，则兵将复用复役，必再籍残敝之后，将安可？陛下以四海九州之大德被万方，威震四夷，奈何以二三小聚困弊关陕一方生灵，长为朝廷西顾之忧乎？臣愚欲於前世羁縻之义，擢其酋豪，授以节钺，第其首领，等级命官。使失地无归之虏复得巢穴，奔禽遁兽各得安其故。严其誓约，结以恩信，彼将畏威怀德，稽颡听命，输诚效顺，长为汉守，有得地之名，无废财之患。兵革不用，蕃篱永固，而又可以逆施北虏之辞，傍释西羌之怨，一举而众利得，策无上於此者。”御批：“湟、廊，熙宁神考疆理，哲宗开拓，大勋未集。朕嗣承先志，有此武功，克绍前人之心，获申孝友之义。太常少卿冯澥，顷上书疏，半为邪言，久怀异心，下比流俗，遽有羁縻之请，实为捐异之谋。以嗣武为劳师，以昭功为往失，动摇国是，疑阻新民。宜正怙终之刑，以戒罔悛之俗。盖怀奸而害政，非以言而罪人，可送吏部与远小处监当差遣，布告中外，咸使闻知。”

　　３、臣僚上言：“冯澥言：‘陛下空数路，耗内帑，竭生灵膏血，取之官也而帑已空，取之民也而膏已竭。’殊不知理财自有义。朝廷政事修明，财用自足，内帑之多寡，非外人所得知。而民之输官，亦岂尝取於常赋之外乎？是乃妄生臆度，而公为讪谤者也。又欲采前世羁縻之说，使失地无归之虏复得其巢穴。夫戎虏狼子野心，难得而制，强则先叛，弱而后服，乃其本性。无故而还其巢穴，岂非弃已成之功，养虎而自贻其患哉？又以用兵以来，州县小官反掌而登侍从，行伍贱卒转足而专斧钺。金钱充栋宇，田壤连阡陌。夫爵禄所以砺世而磨钝，使有劳者赏，有功者进，是乃驾驭之长策，而谓之反掌、转足之易，则亦见其人以此荧惑中外，岂不失忠臣之心而阻壮士之气乎！陛下灼见奸慝，已降诏责送吏部与远小处监当，然罪大责轻，缙绅讠凶讠凶，以为未当公议。臣等伏望圣慈详其罪恶，特降睿旨，重行黜责，以戒为臣之怀奸不忠者。”於是重责之。（《纪事本末》卷一百四十。） 

　　１、九月乙卯，（案：毕沅《续通鉴》作己巳。据《朔闰考》，九月己丑朔无己巳日，毕氏恐误。乙卯盖九月二十七日也。） 学制局言：“臣等检会崇宁三年九月二十三日朝旨，三年九月壬辰日可考。诸州学别为斋舍，教养武士，续有条画颁下诸路，后来入学之人已多，昨因今年二月废罢，寻未曾复置。臣等伏睹御制学校新法，内一项逐州解额五路已有指挥，十人取一名，可令以前榜所解额於数内以一分充贡武士额。臣等未审今来立教养武士法，合依旧遍行天下，或止於三路、五路施行。乞降睿旨，别具合措置事件闻奏。”御笔：“山西出将，气俗使然，所当先者，平治之时，武不可废，可依已降指挥置武士斋，仍以所给解额取一分充贡额，无则贡文士。”（《纪事本末》卷百二十六。） 

　　１、十月（案：钱大昕《四史朔闰考》：是月己未朔。） 丁丑，诏：“访闻当十钱私钱甚多，盖是官司禁戢不谨，公然容纵，物价暴长，细民不易，可依下项：一、外路私钱可计小平钱三文足以小钱换易入官，欲依中卖铜价者听。一、在京官司出纳并以大钱小钱中半支给民间，卖买一贯以上亦中半行用，或分数用大钱，小平钱者听，各不得减三分以上；一贯以下大小钱行用听从便。一、在京私钱，窃虑官司既行拣选，小薄粗恶私钱不行，致误纳官，其行用私钱，自合有罪，可与免放，仰於榷货务计小平钱四文足换纳私大钱一文，依外路给小钞；或愿支度牒并东北盐钞者听。”（《纪事本末》卷百三十六。） 

　　１、十一月（案：钱大昕《四史朔闰考》：是月戊子朔。） 乙巳，大司成兼侍读薛昂、国子司业强渊明言：“窃谓《周官》以六艺教民，而数居其一焉。盖於政治显有实用，故齐桓公设庭燎，以见献九九之术者，良有以也。神宗皇帝追复古制，修立算学之法，未及颁行。陛下嗣承先志，置学立法，有司推行，曾未就绪，今春裁节，遂置废罢。（案：罢算学，正月二十四日丁巳可考。） 欲望圣慈特赐检会崇宁三年六月十一日指挥，许复置算学，仍依元降敕令格式施行。”从之。（《纪事本末》卷百三十五。案：《玉海》卷一百十二：崇宁五年四月十二日，诏书、画、算、医四学并罢，其书、画学附国子监，置博士各员。十一月十九日，复置算学，隶秘省。是月戊子朔，十九日丙午，而乙巳乃十八日也，或乙巳请而丙午复欤？） 

　　２、大司成兼侍讲薛昂、国子司业强渊明言：“切谓太学之士，自县升之州，由州贡之辟雍，又合而试之，第为上舍、内舍之等，而推恩待殿试，或升之太学，其法可谓备矣。而武士之制，虽有武学外置解额，而选考升贡之法，未如文士之备。伏望睿慈特诏，依放文士，立为升贡，武士之法，将见周王于迈，六师及之之盛，如成周之时，仰有以副陛奖育人材之意。”从之。（《纪事本末》卷百二十六。案：《宋史·本纪》乙巳，诏立武士贲法。） 

　　３、辛亥，陕西制置解盐使李百禄转一官，以措置解盐有劳也。王仲千特降遥郡团练使。（《纪事本末》卷百三十七。） 

　　４、癸丑，臣僚上言：“伏睹崇宁五年七月三日案：壬辰日可考。诏：‘应係旧籍人子弟不得到阙而今许到阙者，见讫赴部，令预集注三次，集满不授差遣者，特与直差。又，选人限一季直，在外指射差遣者，听免直差。朝辞讫，限三日出门。’陛下恢至仁之德，开自新之路，不忍终弃，复历仕途，兹诚尧、舜之用心也。又虑浸久有害绍述，故略为防限以示好恶。然到阙而见，与见讫赴部，初无日限。臣愚伏望圣慈特降睿旨，应係旧籍人子弟许到阙者，若到阙三日，即令投下文字，朝见讫，三日即令赴部，所有集注直差，朝辞出门，自从旧条。则异趋之徒，不得倚法之脱略而害绍述之圣政。若乃上书邪等人，公肆狂妄，非上之所建立，所谓躬自蹈之，殆与係籍子弟连坐者异矣，是宜得罪重於子弟。陛下纵以仁心矜贷此曹，亦当固为防限。臣愚以为宜於七月三日敕内添入‘上书邪等’，庶几继志述事，明示四海，仁心义政，并用不废，天下幸甚！”从之。（《纪事本末》卷百二十四。） 

　　１、十二月（案：李《十朝纲要》及《朔闰考》：是月戊午朔。） 壬戌，中大夫、龙图阁待制、知苏州蹇序辰落职提举洞霄宫。以序辰容纵私铸，本州市肆所用皆私铸小钱，已差官前去制勘故也。（《纪事本末》卷百三十六。） 

　　２、癸亥，京畿转运司张杲言：“伏见陛下申画王畿肇新四辅，改提点为转运司，职事繁剧，旧提点官两员请於京畿增置运判一员。”从之。（《纪事本末》卷百二十八。） 

　　３、辛未，臣僚上言：“访闻得两浙盗铸之奸，因州县容纵，不严禁戢，閒有告获，又置不问。部使者怀私观望，不时举发，以至私钱盈积，散流民间，延袤江、淮，充满畿甸。”诏转运使孙虞丁、判官胡璞》、提点刑狱马玿等并放罢。（《纪事本末》卷百三十六。） 

　　４、癸酉，监察御史张茂直言：“被旨体量沿汴知县、佐官容纵当十钱之人具名闻奏。续又被旨体量淮、浙监司及措置止绝私铸盗贩救京畿三路钱法之弊者。臣契勘今年六月十一日敕，当十钱可於京师、陕西、河东、河北行用，馀路不行，并限一季於州县镇寨送纳，当日给小钞还之。又准八月十九日敕，诸路纳换当十钱限今来指挥到日展限两月。臣今体访得民间所有当十、当五、当三钱尚自靳惜，多不赴官送纳请钞，往往衷私，就小钱贱价博易，以致转贩入京畿三路，或只依旧收藏在家，若以一州一县计之，为数不少。近蒙颁降，觉察搜检，朝旨甚严，体量监司、知县、佐官、民间，为见指挥紧急。虽欲赴官纳换小钱，然已限满，不敢将出，致有抛并江河，无所顾惜。臣契勘《元符敕》并今年六月十六日续降朝旨，私钱隐藏不换，以私有法论并博易罪赏，并止为私钱立法。所有官铸当十、当五、当三钱，若限满隐藏不纳，或衷私以小钱博易；即未有立定条法，若不擘画，窃虑盗贩滋多，愈难禁止。伏望圣慈详酌，更赐量展日限，下不行使路分，许依元符降指挥纳换小钱。如内有私钱，即依旧支给铜价，仍令州县、镇寨、厢巡、村堡递相觉察，必使尽归官府。如限满依前不纳换，或限内博易般除私铸，自依原降敕条外，官钱虽未入行使路分，亦乞比类私钱法，严立罪赏，许人告捕。庶使贪利之徒有所畏惧，而盗贩之弊自此息矣。”诏：“已降指挥私铸当十钱，展限一季，限内不纳入官，依私铸法外，官铸当十钱亦准此。”（《纪事本末》卷百三十六。案：《宋史食货志》云：私铸猥多，不能悉禁，乃令外路每一私钱，计小平钱三，以小钱易於官，在京以四小平钱易之。京师出纳及民间贸易，并大小钱参用，而私铸小平钱辄行用。立搜索告捕罪赏，越江、淮入汴钱至京者，一依当十钱法。御史张茂直请严私贩当十之令，网舟载卸，皆选官监索，保无藏匿，舟车兜担，即疑虑私贩者，并听搜索；而福建民或私铸转入淮、浙、京东等路者，所由州县官司皆治漏逸之罪，不以赦免。法滋密矣。） 

　　５、辛巳，制置解盐李百禄乞令解州知州、通判依旧带管勾榷盐院，提点两池盐场事；并乞权奏举解州通判、安邑解县知县及巡盐使臣。从之。（《纪事本末》卷百三十七。） 

　　６、癸未，学制局上《诸路州县学敕令格式》等凡三十五册，诏颁行之。（《纪事本末》卷百二十六。案：《文献通考》卷三十五：崇宁五年，参在京小学规约，颁之州县小学。《宋史艺文志》：沈锡《崇宁改修法度》十卷，诸路州县学法一部。原注云大观初。然《长编纪事本末》载於是年十二月，殆颁至诸州县在明年，故《宋史》云大观初也。） 

　　《续宋编年资治通鉴》：十二月，刘逵罢。案：《宋史·本纪》：己亥日。是月戊午朔无己亥日。毕沅《续通鉴》作己未，乃初二日。《编年备要》云：初，上惧星变，委政於赵挺之。挺之多智，而逵甚专事，或不出於上。挺之虑有后患，每阴启其端而使逵终行之。逵欲取以为功，亦不悟挺之之计，故直前不避。上稍觉其擅事。星既没，上意稍怠，亦悔更张之暴外未有知者。学士郑居中往来贵妃父郑绅家，多闻禁中事，故先知之，因乘閒言：“今所建立，皆学校礼乐之事，以文致太平；居养、安济等法，乃厚下俗，何所逆天而致谴怒？挺之所更张不当。”上乃大以为然。居中退，语礼部侍郎刘正夫，未几，正夫请对，如居中言，上遂外挺之与逵而复向京。时京虽罢相退赐第，然政令大纲皆与闻之。於是御史余深、石公弼等劾奏逵怀奸徇私，愚视一切，乘閒抵巇，取熙宁以来良法美意而尽废之。陛下息邪说以正人心，而逵为元祐学术者；陛下斥朋党以示好恶，而逵进党人之子孙；陛下罪诋诬以尊宗庙，而逵上书邪等者；陛下勤继述以绍先烈，而逵用更张熙、丰法令者。惟欲权出於己，引致朋邪，呼吸群小，如毛滂、翟汝文之徒，朝夕造请，岂容尚执政柄？遂罢逵，自中书侍郎出知亳州。蔡绦《铁围山丛谈》卷三云：鲁公以崇宁五年罢相印归，时国柄独刘公路逵主之，逵为中书侍郎故也。未几鲁公复相，而逵被黜。时堂中诸吏咸祖於门。逵曰：“诸君何患。逵年五十，太师六十人矣。”俄而逵物故，鲁公复相，每叹息，常训吾曰：“逵白骨已久，而我犹享荣禄。”鲍廷博案云：“徽宗即位，建言者以元符末复元祐党人太优，朝廷再籍之而颇有阔略者，御史中丞钱遹论党人疑有奸，下两省议。时逵为给事中，独以遹言为非。及蔡京罢相，逵主国柄，於是言者论逵，谓其乘閒抵巇，尽取崇宁以来继述缉熙、美意良法而尽废之，遂罢知亳州。见於史册者如是逵固贤者也。太师六十岁之言，容或有之，盖恶欲其死，亦常人之情耳。且奸凶如京，幸而早世，即国家之福。逵之言，宁知不出於爱国之忱乎？

　　山阴王诒寿辑注 

　

卷二十七

　

　　徽宗

　　△大观元年（丁亥，一一○七） （案：《宋史本纪》：崇宁五年七月壬寅，诏改明年元。） 

　　１、正月（案：钱大昕《朔闰考》：是月戊子朔。） 甲午，大司成兼侍读学士、制局编修官薛昂言：“修整书、画学毕，工额各三十人分为两斋。”从之。（《纪事本末》卷百三十五。） 

　　２、安远军节度使、司空、开府仪同三司、中太一宫使、魏国公蔡京为尚书左仆射兼门下侍郎。（《纪事本末》卷百三十一。原注：云：京复入相，必考求其故，明著於此。《实录》当具载制词，乃失不载，诏旨有制词。又卷百三十六。案：方勺《泊宅编》卷上：崇宁五年，长星见。蔡太师斥居浙西时，事小变，士大夫观望，或於秉笔之际有向背语。） 

　　３、庚子，御笔：“议礼局依旧於尚书省置局，仍差两制二员详议，属官五员检计，应缘礼制，可据本末，议定取旨。”（《纪事本末》卷百三十三。案：《宋史·本纪》及《东都事略》：正月戊子朔，置议礼局於尚书省。陈桱《通鉴续编》於崇宁四年三月书置议礼局於尚书省。初，太祖命聂崇义重辑《三礼图》，刘温叟等撰《开元通礼》二百卷，本唐《开元礼》而损益之。至景祐中，贾昌朝撰《太常新礼》及《祀仪》。皇祐中，文彦博撰《大享明堂记》。嘉祐中，欧阳修撰《太常因革礼》。元丰中，宋敏求详定《朝会仪注祈禳蕃国丧葬礼》总百六十三卷，帝以为未备，置议礼局於尚书省，命详议官具礼本末，议定请旨，以给事中刘昺领其事。据《宋史礼志》云，大观初，置议礼局於尚书省。又云祀礼修於元丰，至崇宁复有所增损。盖初命详议在四年三月，此则再命详议，并定属官员数。《黄葆光传》：自崇宁后，增朝士兼局多葆光以为言。乃命蔡京裁定，京阳请一切废罢，以激怒士大夫。葆光言：“如礼制局详议官至七员、检讨官十六员，制造局至三十馀员，岂不能省一二，上副明天子之意？”时皆壮之。比定属官为两员、为五员，当由葆光奏而议减七为二，减十六为五也。） 

　　４、丁未，尚书省言：“勘会外路当十钱诏不行使路分，民间私有当十、当五、当三钱并限今来指挥颁到日，限一月纳换，除官铸钱以小钞给还外，其私铸钱计小平钱三文足，或愿依中卖铜价者听，并以小钞给之；给限满不纳入官，或限内私相交易者，依私铸钱法施行。”（《纪事本末》卷百三十六。） 

　　１、二月（案：钱大昕《朔闰考》：是月戊午朔。） 己未，御笔批：“道士序位令在僧上，女冠在尼上。”（《纪事本末》卷百二十七。案：《十朝纲要》：元年正月丁巳，禁道士斋醮，不得放僧徒击铙钹。二月乙未，御批：“道士序位在僧上，女冠在尼上。”十二月戊戌，诏：“内外佛寺尚有以道像侍立者，并迎归道观，不可迁则除之。”） 

　　２、壬戌，议礼局言：“臣等伏以功成作乐，治定制礼，国家承祖宗积累之基，陛下以盛德大业，缉熙太平，视六服承德之世，可谓并隆矣。乃者既成雅乐，於是又置官设局，讲修五礼。臣等窃闻孔子称商因於夏礼，周因於商礼，所损益可知。然则礼不可以不因，亦不可以无损益。因之所以稽古，损益所以趋时。今去唐、虞、三代为甚远，其所制作，恐当上法先王之意，下随当今之宜，稽古而不迂，随时而不陋，取合圣心，断而行之。庶几有以追治世之弥文，善天下之习俗，以成陛下圣治之美意，一代之盛典。”从之。（《纪事本末》卷百三十三。） 

　　３、甲子，诏：“淮南、两浙应私铸钱限一季首纳，限满不首，并依私钱法。其纳到私钱，并许发赴京畿钱监改铸御书当十钱。”（《纪事本末》卷百三十六。案：《宋史食货志》云：时蔡京复相，再主用折十钱。二月，首铸御书当十钱，以京畿钱监所得私钱改铸，寻复京畿两监，以转运使宋乔年领之，用提举京畿铸为名。乔年铸乌背漉铜钱来上，诏以漉铜式颁行诸路。京之初为折十钱，人不以为便，帝亦知之。故崇宁四年以后，稍更其法，及京去位，遂诏谕中外。京再得政复行之，於是颁行大观新修钱法於天下。赵德麟《侯鲭录》卷二云：前世钱未有草书者，淳化中，太宗皇帝始以宸翰为之。既成，以赐近臣崇宁、大观御书钱，盖袭故事也。） 

　　４、己巳，起居郎刘涣、秘书丞胡伸、校书郎俞并为议礼局检讨官，从详定官、翰林学士郑居中等奏请也。（《纪事本末》卷百三十三。） 

　　５、乙亥，诏复置医学。（《纪事本末》卷百三十五。案：原作己亥，李《十朝纲要》、《宋史·本纪》作乙亥，是月戊午朔无己亥，依两书改。《玉海》卷一百十二：大观元年二月十七日，诏：“书、画学谕正、录直各置一员，复置医学。”乙亥为十八日，与十七相差一日。） 

　　６、己卯，御笔手诏：“农为政本。今天下承平日久，而赋役未均，富者税轻，贫者税重，殆兼并游手豪夺侵渔故欤。乃者神考命方田，制地力，土宜而均节之，以作民职，以令地贡。其法详尽，累年於兹，未克底绩，其怠可知。可候岁丰农隙，选择能吏，推原法意。自近及远，始於一州，以及一路，布之四方，使民无偏重之患，以称朕意。”（《纪事本末》卷百三十八。案：此诏之降，从蔡京崇宁三年七月辛卯所请也。京劄子，三年七月可考。毕《通鉴》於是月书复行方田。《文献通考》卷五载：大观二年，诏复行方田。此诏云“可候岁丰农隙，选择能吏，推原法意。”似此时未行。） 

　　７、丙戌，凤翔府虞仙姑授清真冲妙先生。（《纪事本末》卷百二十七。原注：云：初草大观元年四月一日诏，已差李瑰齐御封香往凤翔府太平宫等处道场，因就宣召虞仙姑赴阙。孙觌供到蔡京事迹，道教之兴，自佐街道录徐知常供元符皇后符水，有验，被宠遇，遂荐范致虚作正言。致虚以为绍述先帝法度，非相蔡京不可。后有王老志，徽庙尝梦被召，如在藩邸时见老君坐殿上，仪卫如王者，谕上曰：“汝以宿命，当兴吾教。”上受命而出，梦觉，记其事。是年十一月冬祀，老志亦从上在太庙，小次中，老志曰：“陛下昔梦尚记之乎？时臣在帝旁也。”黎明，车辂出南薰门，天神降於空中，议者谓老志所为也。道教之盛，则自此始。又有虞仙姑者，年八十馀，状貌如少艾，行大洞法。一日，徽庙诵大洞经，举首，见有仙官侍立者。京尝具饭招仙姑，见大猫，指而问京曰：“识之否？此章惇也。”意以讽京，京大不乐。上尝问仙姑致太平之期，答曰：“当用贤人。”上曰：“贤人谓谁？”答曰：“范纯粹也。”上以语京，京曰：“此元祐臣寮使之。”遂逐之。於是士大夫争言，虞仙姑亦入元祐党矣。案：周煇《清波杂志》卷下云：徽宗诏虞仙姑诣蔡京，京饭之，虞拊其背语京曰：此章惇也。”京即怪诋而无理。翌日，京对，上曰：“已见虞姑耶？猫儿事极可骇。”） 

　　《续宋编年资治通鉴》：二月，以学校三舍升贡次第著为令。诸生自县教养升之州学，州学教养分为三舍，自外舍升为内舍，自内舍升为上舍。贡之辟雍，自辟雍登太学，俟殿试命以官。案：《玉海》卷一百十二：大观元年二月，置国子博士四员，正录各二员，与太学官分掌教导。九月，国子太学辟雍博士共置二十员。《编年备要》云：宣和三年，诏太学以三舍考选，开封府及诸路以科学取士，罢宗学辟雍官并诸路提举学事官，又罢见任官带管勾学事。《文献通考》卷四十六：崇宁元年，蔡京建请天下皆置郡学，或应书人少，即合二三州共置一学，学悉置教授二员，县亦置学，州县皆置小学，推三舍法，遍行天下。选考升诸州为州学生，每三年贡入太学为太学生。至则附上舍试，别立号。考取分三等：试入上等补上舍生，入中等补下等上舍生，入下等补内舍，馀为外舍。请诸州军解额，各以三分之一充贡士。开封府量留五十五额，解士人之不入学者，馀尽均给诸州以贡额。任外官者子弟亲戚许入学。若於法应避所亲者听，随便学於他州，即不得升补与贡。在学及一年给牒至太学，用国子生额解试。若所贡士至太学试中上等，或预生舍人多，其本贯监司太守推赏有差。

　　１、三月（案：钱大昕《朔闰考》：是月丁亥朔。己丑，幸金明池，赐宰相蔡京等宴。《纪事本末》卷百三十一。） 

　　２、甲午，御笔：“比因改元，更铸大观通宝钱，当与崇宁通宝兼行，即无更改。虑致奸人乘兹改铸，造言摇众，可申明行下，俾民听毋惑。”监察御史张茂直奏：“体量得两浙路容纵私铸小平钱起於苏州，自去年六月不行使，当三钱立限令民间赴官纳换。其知州蹇序辰并不用心拘催，其本路转运副使孙虞丁等并不检点按治。”诏：“蹇序辰先次勒停，孙虞丁等并先次依訩替人例施行。”（《纪事本末》卷百三十六。案：《宋史食货志》云：张茂直复言：“州县督捕加峻，私小黄钱投委江河，不敢复出。请令东南州县置木匮封键於闤阓中，听民以私钱自投，如自首法。当三、当五钱，舟船附带者，亦多弃之江河，请下诸路捞漉。”） 

　　３、甲辰，诏：“书、画学并依崇宁四年十二月以前敕令式人额等，其后来裁损指挥勿行。”（《纪事本末》卷三十五。案：“甲辰”，《宋史·本纪》日同，《东都事略》作“甲寅日”。） 

　　４、诏：“以八行取士，善父母为孝，善兄弟为悌，善内亲为睦，善外亲为睦，信於朋友为任，仁於州里为恤，知君臣之义为忠，达义利之分为和；孝悌忠和为上，睦烟为中，任恤为下。”（原注：《实录》有。） 诏曰：“学以善风俗、明人伦，而人材所自出也。今有教养之法而未有善俗明伦之制，殆未足以兼善天下。孔子曰：‘其为人也孝悌，而好犯上者鲜矣，不好犯上而好作乱者，未之有也。’盖设学校、置师儒，所以敦孝悌。孝悌兴，则人伦明；人伦明，则风俗厚；风俗厚，则人材成，刑罚措。朕考成周之隆，宾兴万民，以六德六行，否则威之以不孝、不悌之刑。比已立法，保任、孝悌、睦烟、任恤、忠和之士，去古绵邈，士非里选，习尚科举，不孝、不悌，有时而容。故任官临政，趋利犯义，诋讪贪污，无不为者。此官非其人士不素养故也。近因馀暇，稽《周官》之书，制为法度，颁之学校，明伦善俗，庶几於古。一、诸士有善父母为孝，善兄弟为悌，善内亲为睦，善外亲为烟，信於朋友为任，仁於州里为恤，知君臣之义为忠，达义利之分为和。一、诸士有孝悌、睦烟、任恤、忠和八行见於事状、著於乡里者，耆邻保伍以行实申县，县令、佐审察，延入县学，考验不虚，保明申州如令。一、诸士八行孝悌忠和为上，睦烟为中，任恤为下，士有全备八行，保明如令，不以时随时贡入太学免试为太学上舍。司成以下引问考验，较定不诬，申尚书省取旨，释褐命官，优加擢用。一、诸士有全备上四行，或不全一行而兼中等二行，为州学上舍下等之选；不全上二行而兼中等一行，或不全上三行而兼中二行者，为上舍中等之选；不全上三行而兼中等一行，或兼下一行者，为上舍下等之选；全有中二行，或中等一行而兼下一行者，为内舍之选；馀为外舍之选。一、诸士以八行中三舍之选者，上舍贡入外舍，在州学半年不犯第二等罚，升为上舍，外舍一年不犯第三等罚，升为内舍，仍准上舍法。一、诸士以八行中上舍之选而被贡入太学者，上等在学半年不犯第三等罚，司成以下考验行实闻奏，依太学贡士释褐法取旨推恩；中等依太学上等法待殿试推恩；下等依太学中等法。一、诸士以八行中选在州县，若太学免试补为诸生之首，选充职事及诸斋长谕。一、诸士以八行考士为上舍上等，其家依官户法，中下等免户下支移、折变，借倩身丁，内舍免支移身丁。一、诸谋反、谋叛、谋大逆（原注：子孙同。） 及大不恭、诋讪宗庙、指斥乘舆，为不忠之刑；恶逆诅骂、告言祖父母父母、别籍异财、供养有阙、居丧作乐、自娶、释服匿哀，为不孝之刑；不恭其兄、不友其弟姊妹、叔嫂相犯罪杖，为不悌之刑；杀人、略财、放火、强奸、强盗，若窃盗及不道，为不和之刑；谋杀及略卖緦麻以上亲、殴大功尊小功尊属若内乱，为不睦之刑；诅骂、告言外祖父母与外烟有服亲、同母异父亲若妻之尊属相犯至徒、违律为婚、停妻娶妻，若无罪出妻，为不烟之刑；殴受业师、犯同学友至徒，应相隐而辄告言，为不任之刑；诈欺取财罪杖，告嘱耆邻保伍，有所规求避免，或告事不干已，为不恤之刑。一、诸犯八刑，县令佐、州知通以其事自书於籍，报学。应有入学，按籍检会施行。一、诸士有犯不忠、不孝、不悌、不和、终身不齿，不得入学；不睦十年、不烟八年、不任五年、不恤三年，能改过自新不犯罪而有二行之实，耆邻保伍申县，县令、佐审听入学；在学一年又不犯第三等罚，听齿於诸生之列。”（《纪事本末》卷百二十六。案：《文献通考》卷三十一：马氏论云：“自元祐放古创立经明行修科，主德行而略艺文，间取礼部试黜之士，附寘恩科。其时，御史既已咎其无甄别矣。及八行科立，专以八行全偏为三舍高下，不问内外，皆不试而补，则往往设为形迹，以求入於八行，固已可厌。至於请讬徇私，尤难防禁。大抵两科相望几数十年，迺无一人卓然能自著见与名格相应者。而八行又有甚弊。士子跅弛，公私交患苦之，不能谁何，乃借八行名称，纳之学校，使其冀望无罚，应贡则稍且自戢，而长吏实恐谬举滋生，故宁使之占额不贡，以是知略实艺而追古制，其难盖如此也。”据《玉海》卷一百十六：大观元年三月十八日甲辰，诏士有孝悌、睦烟、任恤、忠和八行贡入太学，太司成考验取旨，释褐。又书目有《御制八行八刑条》一卷。又注八月十七日，以八行、八刑书刊石，立之学宫，士以其行之多寡视三舍选，而犯八刑不齿能改过又有二行，乃听入学。） 

　　５、乙卯，尚书省检会：“元丰中，先帝追复先王隐兵於农之意，诏人户养马法，未及广周，元祐改革，置监放牧，马不蕃息而费用不赀。今沙苑一监最号马多，本监牧地九千馀顷，草料、军兵、监官、衣粮俸给以陕西。今日物价约计用钱四十馀万贯，而灌啖、蜜药、棚井、槽屋、皮裘之费又一万馀贯，而所养只及六千匹。元符元年至二年，抛死三千九百馀匹，而马不调习，不可乘骑。以九千顷之地、四十万之费养六千馀匹而不适於用，又抛死之数如此，其利害灼然可见。见以九千顷地以三分为率，除一分瘠薄外，良田不下六千顷。以今陕西土田中价计之，每顷可直五百馀贯，若召人请地二顷养马一匹，（案：《宋史刘昌祚传》云：弓箭手授田二顷，使养有马者复增给之，谓“马口分地”。） 则十口之家得五百贯，地利马得，所养不至抛失，人必乐趋，公私俱获其利，可以绍述先帝隐兵於农之意。欲令永兴军路提刑司并通判同州朝奉郎张彦专一同共相度措置闻奏，候见实利。其六路新边荒田候拘括到六路亦依此施行。”从之。（《纪事本末》卷百三十八。原注：此据平江府录到蔡京家残书，阙其首尾，今考按增入，因附春末更详之。案：《文献通考》卷百六十载此疏。又云：时熙河兰湟路牧马司又请兼募愿养牝马者，每牧三驹，以其二归官而一充赏。诏行之。是岁，臣僚言岷州应募养马者至万馀，於是自守贰而下递赏有差。） 

　　《续宋编年资治通鉴》云：三月，赵挺之罢。案：《宋史·本纪》及《东都事略》：丁酉日。《编年备要》云：上意复向蔡京，故挺之罢，后五月，卒。毕氏《通鉴》云：五月癸丑，观文殿大学士、祐神观使赵挺之卒，赠司徒，谥清献。

　　又：庐州雨豆。案：《宋史五行志》：大观元年三月，宣、郓、湖、润州皆芝草生，庐州雨大豆。《续宋编年资治通鉴》系於岁末，今依《五行志》，附三月。
  </div>
  <div class="pagination">
   <a href="续资治通鉴长编拾补_page32.html">
    上一页
   </a>
   <span>
    ...
   </span>
   <a href="续资治通鉴长编拾补_page28.html">
    28
   </a>
   <a href="续资治通鉴长编拾补_page29.html">
    29
   </a>
   <a href="续资治通鉴长编拾补_page30.html">
    30
   </a>
   <a href="续资治通鉴长编拾补_page31.html">
    31
   </a>
   <a href="续资治通鉴长编拾补_page32.html">
    32
   </a>
   <span class="current-page">
    33
   </span>
   <a href="续资治通鉴长编拾补_page34.html">
    34
   </a>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <span>
    ...
   </span>
   <a href="续资治通鉴长编拾补_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
