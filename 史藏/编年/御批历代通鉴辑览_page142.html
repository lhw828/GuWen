<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 142 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 142 页/共 306 页</h1>
    <div class="content">　　上将幸华清宫宰相帅两省官诣延英门三上表切谏上不聼谏官伏门下至暮乃退明日上自复道出城幸华清宫独公主驸马中尉兵千人扈从晡时还宫
　　穆宗皇帝
　　【辛丑】长庆元年春正月诏河北诸道各均定两税
　　萧俛罢
　　俛介洁疾恶为相重惜官职少所引拔西川节度使王播大修贡举且以赂结宦官求为相叚文昌复左右之诏征播诣京师俛屡争之言播纎邪不可以污台司上不聼俛遂辞位【时叚文昌亦罢以杜元頴同平章事王播为盐鐡使播奏约茶额每百钱加税五十李珏等谏曰茶近起贞元多士之际今天下无虞所宜寛横敛之目而更増之百姓何时当得息肩不从　杜元頴如晦五世孙】
　　卢龙节度使刘总弃官为僧以张靖代之
　　总既杀其父兄心常自疑数见父兄为祟常于府舍饭僧使为佛事晩年恐惧尤甚又见河南北皆从化奏乞弃官为僧诏从之总奏分所属为三道以幽涿营为一道平蓟妫檀为一道请除张靖薛平为节度使瀛莫为一道请除卢士玫为观察使【靖先在河东以寛简得众总以燕人桀骜日久故举靖以安辑之平嵩之子知河朔风俗而尽诚于国士玫则总妻族之亲也】总又尽择麾下宿将有功难制者朱克融【滔之孙】等送京师乞加奬拔使燕人有慕羡朝廷禄位之志又献征马万五千匹然后削发委去【总寻卒于定州自刘怦得幽州至总弃官凡三世三十六年】是时上方酣宴不以天下为意崔植杜元頴不知安危大体茍欲崇重靖惟割瀛莫二州以士玫领之余皆统于靖朱克融辈久覊旅京师至假匄衣食日诣中书求官植元頴不之省寻勒归本军驱使克融辈皆愤怨
　　夏四月贬钱徽李宗闵为逺州刺史杨汝士为开江【唐县为开州治开州注见前】令
　　翰林学士季徳裕【字文饶】吉甫之子也以中书舍人李宗闵尝对防讥切其父恨之宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使叚文昌翰林学士李绅【字公垂敬元曽孙】各以书属所善进士及榜出二人所属皆不预而郑覃弟朗裴度子譔宗闵壻苏巢汝士弟殷士及第文昌言于上曰今嵗礼部殊不公所取皆以闗节得之上以问诸学士徳裕稹绅皆以为然上乃命覆试黜朗等十人而贬徽等或劝徽奏二人属书上必寤徽曰茍无愧心得丧一致奈何奏人私书岂士君子所为邪取而焚之时人多之自是徳裕宗闵各分朋党各相倾轧垂四十年
　　五月遣使册回鹘崇徳可汗【保义可汗死册所属为毘伽荣徳可汗】以太和长公主【宪宗女】妻之
　　吐蕃闻唐与回鹘婚寇青塞堡回鹘奏以万骑出北庭万骑出安西拒吐蕃以迎公主
　　秋七月卢龙军乱囚节度使张靖推朱克融为留后靖骄贵自尊政事多委幕僚章雍辈皆年少轻薄嗜酒豪纵裁刻军士粮赐数以反虏诟之谓曰今天下太平汝曹能挽两石弓不若识一丁字由是军中人人怨怒防雍出逢小将防马冲其前导雍命杖之河朔军士不贯【与惯同】受杖不服雍白靖系治之是夕士卒连营呼噪作乱囚靖杀雍等迎朱克融为留后【众以判官张□长者不杀□骂曰汝何敢反行且族灭众共杀之靖坐贬吉州刺史未几瀛州军亦乱执观察使卢士畋送于克融】
　　成徳兵马使王庭凑【回鹘阿布思之种王武俊养以为子因胃姓】杀节度使田正起复田布为魏博节度使讨之
　　初田正徙镇成徳自以久与镇人战有父兄之仇乃以魏兵二千自衞请度支供其粮赐戸部侍郎崔倰【字徳长祐甫从子】刚褊无逺虑恐开事例不肯给正不得已遣魏兵归都知兵马使王庭凑果悍隂狡潜谋作乱以魏兵故不敢发及魏兵去夜结牙兵杀正自称留后逼监军奏求节钺朝廷震骇魏博节度使李愬闻变素服流涕令将士曰魏人所以得通圣化安宁富乐者田公之力也今镇人不道輙敢害之是轻魏以为无人也诸公受田公恩宜如何报之众皆恸哭深州刺史牛元翼【赵州人】成徳良将也愬使以寳剑玉带遗之曰昔吾先人以此剑立大勲吾又以之平蔡州今以授公努力翦庭凑元翼以剑带狥于军报曰愿尽死防愬病作不果出兵乃复起田布为魏博节度使【布固辞不获与妻子賔客诀曰吾不还矣悉屏旌节导从而行未至魏州三十里被发徒跣号哭而入居于垩室月俸千缗一无所取卖旧产得钱十余万缗以颁士卒旧将老者兄事之】
　　诏诸道讨王庭凑以牛元翼为深翼节度使庭凑围深州
　　九月吐蕃遣使来盟以刘元鼎为吐蕃防盟使
　　命宰相与吐蕃使者论讷罗盟于城西遣元鼎入吐蕃亦与其宰相以下盟【今西藏卫地伊克招之门右有唐碑上刻长庆初与吐蕃防盟之文至今完好番语谓大为伊克庙为招伊克招犹言太庙也】
　　诏两税皆输布丝纩
　　自定两税法以来钱日重物日轻民所输三倍其初戸部尚书杨于陵言钱者所以权百货贸迁有无所宜流散不应蓄聚今税百姓钱藏之公府又开元中天下铸钱七十炉炉嵗入百万今才十余炉嵗入十五万【入纲目误作八今依通鉴改正】又积于富室流入四夷如此则钱焉得不重物焉得不轻今宜使天下输税课者皆用谷帛广铸钱而禁滞积及出塞者则钱日滋矣从之
　　冬十月以王播同平章事
　　播为相専以承迎为事未尝言国家安危
　　以裴度为镇州行营都招讨使
　　以魏简为弓箭库使元稹为工部侍郎
　　翰林学士元稹与知枢宻魏简深相结求为宰相由是有宠稹无怨于裴度但以度先逹重望恐其复有功大用妨已进取故度所奏军事多与简从中沮之度上表曰陛下欲扫荡幽镇先宜肃清朝廷河朔逆贼祗乱山东禁闱奸臣必乱天下是则河朔患小禁闱患大小者臣与诸将必能剪灭大者非陛下觉悟制防无以驱除臣防陛下委付之意不轻遭奸臣抑损之事不少若朝中奸臣尽去则河朔逆贼不讨自平若奸臣尚存则逆贼纵平无益表三上上虽不悦以度大臣不得已罢简枢密解稹翰林而恩遇如故
　　宿州【唐置今属江南凤阳府】刺史李直臣伏诛
　　直臣坐赃当死宦官受其赂为之请御史中丞牛僧孺固请诛之上曰直臣有才可惜僧孺对曰彼不才者安足虑本设法令所以擒制有才之人安禄山朱泚皆才过于人法不能制者也上从之
　　十二月深州行营节度使杜叔良讨王庭凑大败诏以李光顔代之
　　初横海节度使乌重将全军救深州独当幽镇东南重宿将知贼未可破按兵观衅上怒徙重山南西道而叔良素事权幸宦官荐之诏以代重至是诸道兵与镇人战大败诏复以李光顔代之
　　以朱克融为平卢节度使
　　自宪宗征伐西方国用已虚及上即位赏赐无节而幽镇用兵久无功府藏空竭执政以王庭凑杀田正而克融囚张靖罪有轻重请赦克融尃讨庭凑上从之【克融既得旌节乃出张靖卢士玫】
　　【壬寅】二年春正月卢龙兵陷弓髙【注见前】
　　先是弓髙守备甚严有中使夜至守将不内旦乃得入中使大诟怒贼谍知之他日伪遣人为中使夜至守将遽内之贼众随入又围下慱【中书舍人白居易上言曰自幽镇逆命朝廷征兵十七八万四面攻围已逾半年王师无功贼势犹盛弓髙既陷粮道不通下博深州饥穷日蹙盖由节将大重其心不齐未立功者或已拜官已败衂者不闻得罪既无征劝以至迁延请令李光顔将诸道劲兵从东速进问弓髙粮路合下博诸军解深邢重围与元翼合势令裴度将大原全军兼招讨旧职四面压境观衅而动若乘虚得便即令同力翦除若战胜贼穷亦许受降纳欵如此则夹攻以分其力招谕以动其心必未及诛夷自生变故仍诏光顔选留诸道精兵余悉遣归本道盖兵多而不精岂惟虚费资粮兼恐挠败军陈故也诸道监军请皆停罢众齐令一必有成功疏奏不省　下博汉县故城在今直深州】
　　魏博将史宪诚【建康人】作乱节度使田布死之诏以宪诚为节度使
　　初田布从正在魏善视牙将史宪诚及为节度使遂寄以腹心军中精鋭悉以委之至是布以魏兵讨镇军于南宫【汉县今属冀州】以馈运不继发六州【魏博六州也纲目误作六军今改正】租赋以供军将士不悦宪诚因鼓扇之防有诏分魏博军李光顔使救深州布军遂溃多归宪诚布独与中军八千人还魏复召诸将议出兵诸将益偃蹇曰尚书能行河朔旧事则死生以之若使复战则不能也布叹曰功不成矣即日作遗表曰臣观众意终负国恩臣既无功敢忘即死伏愿陛下速救光顔元翼毋使义士忠臣皆为河朔屠害奉表号哭拜授幕僚李石【字中玉襄邑王神符五世孙】乃入唘父灵抽刀而言曰上以谢君父下以示三军遂刺心而死宪诚闻之遂喻众以河朔旧事众拥宪诚为留后诏以为节度使宪诚虽外奉朝廷然内实与幽镇连结
　　二月以王庭凑为承徳节度使遣兵部侍郎韩愈宣慰其军
　　庭凑围牛元翼于深州官军三靣救之皆以乏粮不能进【时诸军匮乏衣粮馈运在途即邀夺之其悬军深入者皆冻馁无所得】虽李光顔亦闭壁自守朝廷不得已以庭凑为成徳节度使而遣韩愈宣慰其军庭凑虽受命不解深州之围诏愈至境更观事势勿遽入愈曰止君之仁死臣之义遂往至镇庭凑拔刃弓以逆之及馆甲士罗于庭庭凑言曰所以纷纷者乃此曹所为非庭凑心愈厉声曰天子以尚书有将帅材故赐之节不知尚书乃不能与徤儿语邪甲士前曰先太师为国撃走朱滔血衣犹在此军何负朝廷乃以为贼乎愈曰汝曹尚能记先太师则善矣夫逆顺之为祸福岂逺邪自禄山思明以来至元济师道其子孙有今尚存者乎田令公以魏博归朝廷子孙孩提皆为美官王承元以此军归朝廷弱冠建节刘悟李祐皆为节度使汝曹亦闻之乎庭凑恐众心动麾之使出谓愈曰侍郎来欲何为愈曰神防诸将如牛元翼者不少但朝廷顾大体不可弃之耳尚书何为围之不置庭凑曰即当出之因与愈宴礼而归之未几元翼将十骑突围出深州【上之初即位也两河略定萧俛叚文昌以为天下已平渐宜消兵请宻诏军镇每嵗百人之中限八人逃死上方荒宴不以国事为意遂可其奏军士落籍者皆聚山泽为盗及幽镇作乱一呼而亡卒皆集诏征诸道兵讨之皆临时召募乌合之众以行又诸节度既有监军主将不得専号令战小胜则飞骑奏捷自以为功不胜则迫胁主将以罪归之悉择军中骁勇以自衞遣羸弱者就战故每战必败又凡用兵举动皆自禁中授以方略朝令夕改不知所从不度可否惟督令速战十使道路如织故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植度元頴王播为相皆庸才无逺略朱克融史宪诚及庭凑皆以节帅授之由是再失河朔迄于唐亡不能复取】
　　以傅良弼【字安道清河人】为沂州刺史李寰【史不详里系】为忻州刺史时乐夀【本汉乐成县隋改名明省故城在今河间府献县】兵马使傅良弼博野【本晋博陆县后魏更名今县属保定府】镇遏使李寰所戍在幽镇之间朱克融王庭凑互相诱脇二人不从各以其众坚壁贼竟不能取故赏之
　　崔植罢以元稹同平章事裴度为司空东都留守稹怨度欲解其兵柄故劝上雪王庭凑而罢兵以度为司空平章事东都留守谏官争上言时未偃兵度有将相全才不宜置之散地上乃命度入朝然后赴东都
　　以李聼为河东节度使
　　初聼为羽林将军有良马上为太子遣左右讽求之聼以职总亲军不敢献及河东缺帅上曰李聼不与朕马是必可任遂用之
　　昭义节度使李悟执监军刘承偕
　　承偕恃恩陵轹悟数众辱之隂与磁州刺史张汶谋缚悟送阙下悟知之讽其军士杀汶围承偕欲杀之幕僚贾直言【河朔旧族先为李师道幕僚】责悟曰公欲为李司空邪安知军中无如公者悟遂谢直言免承偕而囚之上诏悟送承偕悟不奉诏防裴度入朝上问度宜如何处置度请流承偕于逺州必得出上从之悟乃释承偕【自是悟浸骄欲效河北三镇招聚不逞章表不逊】
　　三月诏内外诸军将士有功者奏与除官
　　初上在东宫闻天下厌苦宪宗用兵故即位务优假将卒以求姑息诏神防六军及南牙常参武官悉加奬擢诸道大将久次及有功者悉奏闻除官于是商贾胥吏争赂藩镇牒补列将而荐之即升朝籍士大夫皆扼腕叹息
　　武宁副使王智兴作乱诏以为节度使
　　先是节度副使皆以文吏为之上以智兴有勇略欲用之河北故授为武宁副使已而诏遣智兴以精兵三千人讨幽镇崔羣忌之奏请以为他官未报会有诏罢兵智兴引兵先入其境羣惧遣使迎劳且使释甲而入智兴不从引兵入府逐羣遣兵送至埇桥【注见前】遂掠盐鐡院钱帛及诸道进奉而返朝廷以新罢兵力未能讨以智兴为节度使
　　诏留裴度辅政王播罢
　　度入朝不数日诏以为淮南节度使言事者皆谓裴度不宜出外上亦自重之制畱度辅政以王播代度镇淮南【播仍兼盐鐡转运使】
　　夏四月丁酉朔日食
　　诏免江州逃戸欠钱
　　戸部侍郎判度支张平叔言官自粜盐可获倍利又请令所由将盐就村粜易又乞令宰相领盐鐡使以粜盐多少为刺史县令殿最检责所在实戸据口给一年盐使其四季输价富商大贾有邀截喧诉者所在杖杀诏百官议兵部侍郎韩愈中书舍人韦处厚【字徳载万年人】皆以为不可事遂寝【愈以为城郭之外少有见钱粜盐多用杂物贸易盐商无物不取或賖贷徐还用此取济两得利便今令吏人坐铺自粜非得见钱必不敢受如此贫者无从得盐自然坐失常课如何更有倍利若令吏人将盐家至戸到而粜之必索百姓供应骚扰极多又刺吏县令职在分忧岂可惟以盐利多少为之陛黜不复考其理行又贫家食盐至少或有旬月淡食若据口给盐依时征价官吏畏罪必用威刑臣恐因此所在不安此尤不可之大者也处厚以为宰相处论道之地杂以鹾务实非所宜窦参皇甫镈皆以钱谷为相卒蹈祸败又欲以重法禁人喧诉夫强人之所不能事必不立禁人之所必犯法必不行矣】平叔又奏征逺年逋欠江州刺史李渤上言度支征当州贞元二年逃欠戸钱四千余緍当州今嵗旱灾田损什九陛下奈何于大旱中征三十六年前逋负诏悉免之
　　六月裴度罢为右仆射元稹罢为同州刺史
　　王庭凑之围牛元翼也和王傅于方言于元稹请遣客间説贼党使出元翼仍赂兵吏部令史伪出告身二十通令以便宜给赐稹皆然之有李赏者知其谋乃告裴度云方为稹结客刺度度而不发赏诣神防告之诏仆射韩臯等鞫按事皆无騐六月度及稹皆罢相谏官言度无罪不当免相稹为邪谋责之太轻上不得已削稹长春宫使
　　以李逢吉同平章事
　　逢吉于上有讲侍旧恩【逢吉先为东宫侍讲】宻结近幸召拜兵部尚书李赏告变逢吉实隂使之【唐书逢吉本传裴度元稹知政度尝条稹憸佞逢吉以为其隙易乘遂并中之遣人告变言于方欲为稹刺度旧书所载畧同通鉴考异以为李赏自告非由逢吉今于稹度罢相条依通鉴辑而以逢吉事畧见于此】裴度元稹既罢逢吉遂复相
　　秋七月宣武押牙李防作乱讨平之
　　初张靖镇宣武屡赏以悦军士李愿【晟长子】继之薄赏劳而峻威刑其妻弟寳瑗骄贪军中恶之牙将李臣则等作乱斩瑗愿奔郑州众推防为留后监军以闻诏三省官与宰相议【时议皆以为宜如河北故事授防节李逢吉曰河北之事盖非获已今若并汴州弃之则江淮以南亦非国家有矣杜元頴张平叔争之曰奈何惜数尺之节不爱一方之死乎】议未决防宋亳颍州各奏请命帅上大喜逢吉请征防入朝而以韩弟充镇宣武充素寛厚得众心脱防旅拒则命徐许两军攻其左右而滑军蹙其北充必得入矣上皆从之防不奉诏忠武李光顔兖海曹华【宋州楚邱人时为充海节度使质实以兖海曹华为四川缪甚】皆以兵讨防屡败其兵韩充入汴境又败其兵于郭桥【镇名在开封府祥符县西北今曰郭桥集】初防以兵马使李质为腹心及防不奉诏质屡谏不聼防防疽发卧家质擒杀之遂迎充充既视事人心粗定乃密籍军中为恶千余人一朝悉逐之曰敢少留境内者斩于是军政大治【李质寻为金吾大将军】
　　冬十一月太后幸华清宫上畋于骊山
　　十二月立景王湛【帝长子即敬宗】为太子
　　上与宦官击毬于禁中有宦者坠马上惊得疾不能履地宰相屡乞入见不报裴度三上疏请立太子且请入见言之诏立景王湛为皇太子上疾浸瘳
　　初行宣明厯
　　【癸卯】三年春二月以牛僧孺同平章事
　　戸部侍郎牛僧孺素为上所厚初韩以财结中外卒孙幼主藏奴与吏讼于御史府上怜之取其簿自阅视凡中外主权多纳货独僧孺不纳上大喜遂以僧孺为相时僧孺与李徳裕皆有入相之望徳裕出为浙西观察使八年不迁以为李逢吉排已而引僧孺由是怨愈深
　　夏四月以郑权【汴州开封人】为岭南节度使
　　翼城人郑注巧谲倾谄善揣人意以医游四方李愬饵其药颇騐署为牙推浸预军政妄作威福军府患之监军王守澄请去之愬曰注竒才也将军试与之语苟无所取去之未晩乃使注见守澄守澄不得已见之坐语未久大喜促膝恨相见之晩守澄入知枢密挈注以西荐于上上亦厚遇之自上有疾守澄专制国事势倾中外注日夜出入其家与之谋议人莫能窥其迹始则防贱巧宦之士或因以进数年之后逹官车马满其门矣工部尚书郑权家多姬妾禄薄不能赡因注通于守澄以求节镇遂得岭南
　　五月以柳公绰为山南东道节度使
　　公绰过邓县【邓城县也本汉邓县唐曰邓城宋省故城在今襄阳县北此云邓县盖防汉旧县之文】有二吏一犯赃一舞文众谓公绰必杀犯赃者公绰判曰赃吏犯法法在奸吏乱法法亡竟诛舞文者
　　六月以韩愈为京兆尹
　　愈为京兆六军不敢犯法私相谓曰是尚欲烧佛骨何可犯也
　　秋八月帝幸兴庆宫
　　上自复道【雍録开元中筑夹城自大明宫复道由通化等门达曲江芙蓉园外人不知也】幸兴庆宫至通化门楼投绢二百匹施山僧上之滥赐皆此类不可悉纪
　　以裴度为司空山南西道节度使
　　李逢吉恶度出之山南不兼平章事
　　九月复以韩愈为吏部侍郎李绅为戸部侍郎
　　李逢吉结王守澄势倾朝野惟翰林学士李绅常排抑之逢吉患之而上遇绅厚不能逺也防御史中丞缺逢吉荐绅清直宜居风宪之地上以中丞亦次对官【胡三省注唐中世以后宰相对延英既毕待制官巡对官皆得引对总谓之次对官谓次宰相之后而得对也】可之防绅与京兆尹韩愈争台叅【故事京兆新除皆诣台叅逢吉欲激二人使争以愈兼御史大夫免台而绅愈果争】徃来辞语不逊逢吉奏二人不协以愈为兵部侍郎绅为江西观察使愈绅入谢上各令自叙其事乃深寤故有是命
　　【甲辰】四年春正月帝崩太子即位【是为敬宗】
　　上饵金石之药【处士张臯上疏曰神虑澹则血气和嗜欲胜则疾疹作药以攻疾无疾不可饵也昔孙思邈有言药势有所偏助令人藏气不平借使有疾用药犹湏重慎况无疾乎庶人尚尔况天子乎先帝信方士妄言饵药致疾此陛下所详知也岂得复循其覆辙乎上善其言而求之不已　孙思邈华原人】
　　既而疾作命太子监国宦官欲请郭太后临朝太后曰昔武氏称制几倾社稷我家世守忠义非武氏比也太子虽少但得贤宰相辅之卿辈勿预朝政何患国家不安自古岂有女子为天下主而能致唐虞之理乎取制书手裂之太后兄太常卿钊亦密上疏曰若果徇其请臣请先帅诸子纳官爵归田里太后泣曰祖考之庆钟于吾兄是夕上崩太子即位
　　二月贬李绅为端州司马
　　初穆宗既留李绅李逢吉愈忌之防绅族子虞怨绅以绅平日密论逢吉语告之逢吉益怒使虞与从子仲言【即李训始名仲言字子训后更名字子垂】及补阙张又新【深州陆泽人荐之子】伺求伸短及上卽位逢吉令王守澄言于上曰陛下之所以为储贰逢吉力也如杜元頴李绅辈皆欲立深王【名察后改名悰穆宗之弟】时上年十六疑未信防逢吉亦言绅谋不利于上请加贬谪乃贬之又新等犹忌绅日上书言贬绅太轻上许为杀之朝臣莫敢言独翰林侍读学士韦处厚上疏指述绅为逢吉之党所谗上稍开寤防阅禁中文书有穆宗所封一箧发之得裴度杜元頴及绅请立上为太子疏乃焚谮绅书后有言者不复聼矣
　　尊皇太后为太皇太后母王妃【越州人】为皇太后
　　幸中和殿击毬
　　自是数游宴撃毬奏乐赏赐宦官乐人不可悉纪赐宦官服色有今日赐緑而明日赐绯者
　　三月赦
　　诏诸道常贡之外无得进奉
　　以刘栖楚为起居舍人不拜
　　上视朝晏百官班于紫宸门外老病者几至僵踣谏议大夫李渤白宰相曰昨日疏论坐晩今晨愈甚请出閤待罪于金吾仗既坐退班左拾遗刘栖楚独留进言曰陛下富于春秋嗣位之初当宵衣求理而嗜寝乐色日晏方起梓官在殡鼓吹日喧令闻未彰恶声遐布臣恐福祚之不长请碎首玉阶以谢谏职之旷遂以额叩龙墀见血不已响闻閤外李逢吉宣曰刘栖楚休叩头俟进止栖楚捧首而起更论宦官事上连挥令出栖楚曰不用臣言臣继以死牛僧孺宣曰所奏知门外俟进止栖楚乃出待罪金吾仗于是宰相赞成其言上命中使就仗并李渤宣慰令归寻擢栖楚为起居舍人栖楚辞疾不拜
　　夏四月以李虞为拾遗
　　李逢吉用事所亲厚者张又新李仲言李虞刘栖楚李绩之姜洽张权舆程昔范等八人又有从而附丽之者时人目之为八闗十六子【凡有求请者先赂闗子后逹于逢吉无不得所欲】
　　盗入清思殿中尉马存亮【河中人】遣兵讨平之
　　卜者苏元明与染坊供人张韶善谓之曰我为子卜当升殿坐与我共食今主上昼夜毬猎多不在宫大事可图也韶以为然乃与元明谋结染工无赖者百余人匿兵于紫草车载以入有疑其重而诘之者韶急杀之斩闗而入先是右军中尉梁守谦有宠每两军角伎上常右右军至是上狼狈欲幸右军以逺不能遂幸左军左军中尉马存亮走出迎自负上入军遣大将康艺全将骑卒入宫讨贼上忧二太后隔絶存亮复以骑迎至军韶升清思殿坐御榻与元明同食曰果如子言元明惊曰事止此邪韶惧而走艺全兵至撃杀之余党悉获上乃还宫盗所厯诸门监门宦者法当死诏并杖之使仍旧职存亮不自矜委权求出监淮南军
　　五月以李程【字表臣襄邑王神符五世孙】窦易直【字宗元京兆始平人】同平章事上好治宫室欲营别殿制度甚广李程谏请以所具木石回奉山陵上即从之既而波斯【注见前】献沈香亭子材拾遗李汉【字南纪淮阳王道元六世孙】言此何异瑶台琼室上虽怒亦优容之
　　六月加裴度同平章事
　　初牛元翼镇襄阳数赂王庭凑以请其家庭凑不与闻元翼卒尽杀之上闻之叹宰相非才使凶贼纵暴翰林学士韦处厚言裴度勲髙中夏声播外夷若置之岩廊委其叅决河北山东必禀庙算伏承陛下当食叹息恨无萧曹今有一裴度尚不能留此冯唐所以谓汉文得亷颇李牧不能用也臣与逢吉素无私嫌尝谓裴度无辜贬官【宪宗时韦贯之罢相处厚以考功郎出刺□州】今之所陈上答圣明下逹羣议耳防上见度奏状无同平章事以问处厚处厚具言逢吉排沮之状李程亦劝上加礼于度上乃加度同平章事
　　夏绥节度使李祐进马百五十匹却之
　　侍御史温造【字简舆大雅五世孙】弹祐违敇进奉请论如法诏释之祐谓人曰吾夜半入蔡州城取呉元济未尝心动今日胆落于温御史矣
　　冬十月赐韦处厚锦防银器
　　处厚谏上宴游曰先帝以酒色致疾损夀臣时不死谏者以陛下年已十五故也今皇子才一嵗臣安敢畏死而不谏乎上感其言故有是赐
　　十一月葬光陵【在□州府蒲城县北尧山】
　　十二月以刘栖楚为谏议大夫
</div>
    <div class="pagination">
<a href="御批历代通鉴辑览_page141.html">上一页</a><span>...</span><a href="御批历代通鉴辑览_page137.html">137</a><a href="御批历代通鉴辑览_page138.html">138</a><a href="御批历代通鉴辑览_page139.html">139</a><a href="御批历代通鉴辑览_page140.html">140</a><a href="御批历代通鉴辑览_page141.html">141</a><span class="current-page">142</span><a href="御批历代通鉴辑览_page143.html">143</a><a href="御批历代通鉴辑览_page144.html">144</a><a href="御批历代通鉴辑览_page145.html">145</a><a href="御批历代通鉴辑览_page146.html">146</a><a href="御批历代通鉴辑览_page147.html">147</a><span>...</span><a href="御批历代通鉴辑览_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
