<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 131 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 131 页/共 607 页</h1>
    <div class="content">　　【六】班在翰林学士之上「之」字原脱，据同上书补。
　　【七】唃畼啰所部刘王奴遣帐下青诐吉来告「所部」原作「所遣」，据宋会要蕃夷六之一改。
　　【八】娑里三文原作「婆里三文」，据宋本及宋会要蕃夷七之二○、宋史卷四八九注辇传改。下同改。
　　【九】注辇国东距海五里各本及上引宋史同。按通考卷三三二四裔考、纲目备要卷八，「五里」均作「五千里」。
　　【一○】尧咨请用苏易简例易简前自知制诰落职未几复为知制诰「例易简」三字原脱，据宋本、宋撮要本补。按宋史卷二六六苏易简传云：「易简缘是罢知制诰，以本官奉朝请。未几，复知制诰。三年，充翰林学士。」
　　【一一】筑甬道「道」原作「通」，据宋本、宋撮要本及宋史卷二八四东都事略卷四四陈尧咨传、宋大诏令集卷一九一诫谕陈尧咨诏改。
　　【一二】聚觽数十万「觽」字原阙，据宋会要蕃夷六之一、长编纪事本末卷二六渭州蕃族唃畼啰叛服补。
　　【一三】屡恃朝廷恩宠「屡」原作「虑」，据上引长编纪事本末改。
　　【一四】依法论决「法」字原阙，据宋大诏令集卷二○二不许杨守珍等乞陵迟合死强盗诏补。
　　【一五】望自今委御□取亲飨庙日所上牙盘例「望」字原阙，据宋会要礼一七之三一、宋史卷一○八礼志补。
　　【一六】选上局食手十人赴庙造馔「手」原作「于」，据阁本及上引宋会要、宋史改。
　　【一七】诏所上食味委宫闱令监造「委」字原阙，据上引宋会要、宋史补。
　　【一八】高丽进奉告奏使御事民官侍郎郭元与东女真首领阿卢太来贡「民官侍郎」原作「民官使郎」，据宋本、宋撮要本改。
　　【一九】三岁一试举人「三」字原阙，据宋史卷四八七高丽传、通考卷三二五四裔考补。
　　【二○】东北至西骪府五百里「府」字原脱，据宋本、宋撮要本及宋会要蕃夷六之二补。
　　【二一】终不之省「之」原作「知」，据宋本、宋撮要本及隆平集卷五晏殊传改。
　　【二二】自来年悉支见钱如旧「年」字原脱，据宋本、宋撮要本及宋会要职官五七之三○补。
　　【二三】仍请于沿河作头踏道擗岸其浅处为锯牙以束水势使水势峻急河流得以下泻卒就未放春水前令逐州长吏都监令佐督役按宋会要方域一六之四、宋史卷九三河渠志均作「仍请于沿河作头踏道擗岸，其浅处为锯牙，以束水势，使其浚成河道，止用河清、下卸卒，就未放春水前，令逐州长吏、令佐督役。」本编此处与会要、宋史相校有异文，且有难解处，疑有脱误。
　　【二四】迥等遂以左正言集贤院校理宋绶「等」字原阙，据宋会要崇儒四之五补。
　　【二五】复于两制择官一二人充覆点检官「人」字原阙，据同上书补。
　　【二六】复加点检「复」原作「覆」，据同上书改。
续资治通鉴长编
卷八十六
卷八十六
　　起讫时间 起真宗大中祥符九年正月尽是年四月
　　卷　　名 续资治通鉴长编卷八十六
　　帝　　号 宋真宗
　　年　　号 大中祥符九年（丙辰，1016）
　　全　　文
　　春正月壬子，延州界硕尔族巡检、殿直李文真与蕃兵转战，斩籍遇太保首级，命迁一资，仍赐锦袍、银带。
　　丙辰，置会灵观使，以参知政事丁谓为之，仍加刑部尚书。
　　以马军副都指挥使张旻为宣徽南院使兼枢密副使，仍领昭武军节度；殿前都指挥使曹璨领武宁军节度；步军副都指挥使王能为都指挥使，领静江军节度；殿前都虞候蔚昭敏为马军副都指挥使，领鄜州观察使。
　　先是，旻被旨选兵，下令太峻，兵惧，谋欲为变。有密以闻者【一】，上召二府议之，王旦曰：「若罪旻，则自今帅臣何以御觽？急捕谋者，则震惊都邑，此尤不可。」上曰：「然则奈何？」旦曰：「陛下数欲任旻以枢密，臣未敢奉诏。今若擢用，使解兵柄，反侧者当自安矣。」上从其言，故诸帅皆递迁，军果亡他。上语左右曰：「王旦善处大事，真宰相也。」（实录云：丁谓加刑部尚书；张旻为南宣徽、副枢密，加检保，换昭武节度使；曹璨加检尉，换武宁节度使，皆銟修内之劳。若銟修内之劳，则如丁谓、曹璨加官徙节可矣，擢升两府，丁与曹异，此必有他故。今取遗事录所载附益之，当考。又按会要云：曹彬以平江南功为枢使，不罢旄钺，十九日而罢，及张旻为枢副，亦依旧领旄钺。）
　　己未，上诣会灵观焚香，命有司定朝拜之礼，着为式。（此据会要。）
　　辛酉，同玉清昭应宫副使林特上会计录，诏銟之，仍付秘阁。特前为三司使，奉诏纂大中祥符八年天下户口财赋，凡户八百四十二万二千四百三，口一千八百八十八万一千九百三十，计入两税钱帛、粮斛二千二百七十六万四千一百三十三，丝绵鞋草二千二百八十三万六千六百三十六，茶盐酒税榷利钱帛金银二千八百万二千。
　　癸亥，发内藏钱五十万贯给三司。
　　先是，太常博士，秘阁校理聂震丁所生母忧，而嫡母在。礼官言【二】：「按周制，庶子在父之室，则为其母不禫。晋解遂问蔡谟曰：『庶子丧所生，嫡母尚存，不知制服轻重。』答曰：『士之妾子服其母，与凡人丧母同。』又胡澹所生母丧，自有嫡兄承统，而嫡母存，疑不得三年，问范宣，答曰：『为慈母且犹三年，况亲所生乎？嫡母虽贵，然厌降之制，父所不及。妇人无专制之事，岂得引父为比而屈降支子？』南齐褚渊遭庶母郭氏丧，葬毕，起为中军将军。后嫡母□郡公主薨，葬毕，令摄职。」即令震解官，震时校册府元龟，枢密使王钦若总其事，言震嫡母在，当免持服。事下礼仪院，奏云：「若特有夺情之命，望不以追出为名。自今显官有类此者，亦请不称起复，第遣摄职。」甲子，诏震依旧赴宣徽院校册府元龟，盖从宜之制也。
　　乙丑，宗哥唃畼啰、立遵等遣使贡谢恩马五百八十二匹，复赐以器币、缗钱，总万二千计。
　　初，辅臣参议答赐，咸曰：「立遵贪狡，不识事机，往因寇准轻信，赐与过厚，致其增气。今当约所贡直以给之。或求华靡之物，止可赐金涂银器。」上曰：「来使自云立遵不法，或不如所望，回必见杀。此不足听，疑有教导之者。」曹利用曰：「立遵所为，不法甚多，皆可诘责，以抑侥求。」上曰：「或言以敌寇攻敌寇，朝廷之利也。」向敏中曰：「赵德明今方纳□，何用唃畼啰加兵，况未能平！设能平之，其势益大，又须存抚之也。」王旦曰：「顷睹奏章，称立文法，统觽三十万。朝廷亦疑其所为，故遣使深入察之。及杨承吉还，知其趣向，惟贪财杀人。人既不附，上下胥怨，又无远虑，何由成功？或假以恩宠，则小小种落，必遭凌胁。若知朝廷不加信用，则当自相残戮矣。」上然之。
　　己巳，令枢密院每季上军马总数，省月奏之烦也。
　　兴州团练使德文言：「子侍禁承显赴起居，请依赠河州观察使德钧子承裕例，班在赠鄂州观察使惟忠子从恪之上。」从恪于承显虽侄行，而拜职在前，遂诏宗正寺定宗室班图以闻。宗正言：「按公式令，朝参行立，职事同者先爵，爵又同者先齿。今请宗子官同而兄叔次弟侄者并虚一位而立。」德文又言：「爵同先齿，当叙尊卑为之等列。」上曰：「朝廷班制，以授官先后为次，不可易也。」
　　德文少好学，凡经史百家，手自抄撮，工为辞章【三】。上以其刻励如诸生，尝因进见，戏呼之曰「五秀才」，由是宫中悉称之，盖德文秦悼王第八子，其兄三人蚤卒，德文于次为第五也。上封泰山，祀汾阴，幸亳，德文必奏赋颂。上每赐诗，辄令属和。尝有痁疾【四】，更数医未效，或曰有善治者在江南，上为驿召。医至，曰药用生牛乳，诏有司日给一器。疾已，为赏医者以官。又尝因疾献诗十三篇，上悉为和之。数言愿得名士为师友，特命翰林学士杨亿与之游。惟忠，魏懿王德昭第四子也。
　　庚午，诏传法院以太宗妙觉集为妙觉秘诠，御制法音集为法音指要，摹印颁行，从兵部侍郎赵安仁之请也。
　　度支员外郎、知河中府勾克俭妻悍戾，与豪家往还，因缘纳贿，克俭不能禁。辛未，降克俭知宁州【五】。
　　壬申，雨雪，放朝。
　　以工部郎中张士逊为户部郎中、直昭文馆，左司谏、直史馆崔遵度为户部员外郎，直史馆如故，并充寿春郡王友，赐袭衣、犀带、缗钱。又赐遵度金紫，作诗宠之。
　　时王将受经，命中书择耆德方正有学术者为府官。士逊时为河北转运使，以其平雅和谨，历外任着治声，澹于荣利。遵度同修起居注踰十年，立殿墀上，常退匿楹间，虑上见之，搢绅推其长者。即召士逊赴阙而并命焉。
　　初，宰相将用士逊等为翊善、记室，上曰：「翊善、记室，府属也，王皆受拜。」故以王友命之，令王每见答拜，示宾礼之意。士逊尝谒王旦，称王学书有法，旦曰：「公为王友，职止于是耶？」士逊媿谢。（欧阳修以此事为责谕德。二年八月，始建东宫，崔遵度、鲁宗道实为谕德，时王旦已死矣。今止从遗事录。）
　　发内藏钱二十万贯【六】，令三司预市紬绢，以济京东、西路之乏。时青、齐间绢直八百，紬六百，官给绢直一千，紬八百，民极以为便。自是紬、绢之直日增，后数岁遂皆倍于昔时云。（此据王皞百一编，云祥符八年禁庭火，左藏库、内藏库皆然。来年降旨州郡，预支紬、绢之直，民间每岁蚕绩既登，青、齐间绢直八百文，紬又减二。时官中支钱一千，紬八百文。自此紬、绢价日增，数岁后皆倍于昔也。又国老闲谈云：王旦在中书，祥符末，内帑灾，缣帛几罄。时三司使林特请和市于河外，表三上，而旦悉抑之【七】。既而特率属僚诉于宰府，旦徐曰：「琐微之帛，固应自至，奈何彰国弱于四方。」居数日，外贡并集，受帛四百万，盖旦先以密符督之也【八】。今不取。）
　　乙亥，诏京朝、幕职、州县官求致仕者，令审官院、吏部铨检勘历任具有无赃私以闻。
　　是月，诏：「三司多于远年帐案内，搜寻名件，直行指挥，下诸州府根逐磨勘，年月深远，案籍不全，勾追照验，颇成烦扰。自今不得复然，违者仰逐州府将所下文字实封进纳，如州府自敢辄便行遣，即委转运、提点刑狱司觉察闻奏。」
　　补枢密院守阙主事马崇素为西头供奉官、合门祗候，书令史马崇至为左班殿直，马崇庆为右班殿直，贴房马用和为借职，从枢密副使张旻陈乞，崇素等皆旻妻族也。
　　二月丁丑朔，以左骁卫将军致仕赵怀忠为文思副使。怀忠，太平兴国初为黄门，尝从太宗出征，得执盖奔走左右，太宗怜之，前以疾致仕，至是疾愈，故有是命。
　　诏在京勾当库务臣僚，有以公事上殿取旨者，并与同官参议平允，具体例以闻，违者坐之。初，监官上殿，多以独见奏禀进止，而所陈非当，故命条约。（会要二月一日事。）
　　戊寅，以度支员外郎、权知宗正寺事赵世长知孟州，太子右赞善大夫赵廓权宗正丞事。
　　初，本寺言陵庙行礼阙官，准令文宗正卿一员【九】，少卿、丞各二员，主簿一员，时止赵安仁兼卿，世长知寺事。上因谓王旦等曰：「安仁尝参宰府，与世长列衔非便。」旦曰：「请自今命京官兼主簿，郎中已下兼少卿，丞郎已上兼卿【一○】，以为永式。然世长知寺数年，忽降兼丞，亦似无谓。王嗣宗尝言世长父用成坐赃弃市，不当使之司宗正【一一】，望授外郡，别择官以备宗职。」上从之，仍诏月给宗正寺公用钱五十千。
　　庚辰，上谓辅臣曰：「提举诸司库务蓝继宗言，榷货务去年茶引钱一百五十万缗，比新额殆亏十万缗。」丁谓曰：「比递年及新额虽少，比未改法则利且倍矣。自大中祥符已后，岁及二百万缗，六年至三百万缗，七年又增九十万缗，故八年止有此数。然以今年正月比去年，已赢三十万缗。由是校之，改法非不便也。」翌日，中书复以三司岁校茶利数闻，上曰：「从初岁利几何？至于前代，与今孰多？」王旦等曰：「元和国计，茶税岁不过四十万缗。朝廷自克复江、浙，总山场榷务，共获钱四百余万缗。太平兴国初，并实钱也。自后，西北急于军粮，入中之际，添估加耗，入粟之地，与出茶之区，不相应会，以是实直尽为虚钱。旧法弊极，难于行用，故须改法。今若守而不变，则三百万缗岁利可以不失。」（本志以王旦对上语并出丁谓，今从实录。）
　　壬午，徙知河南府寇准判永兴军，知永兴军李迪为陕西都转运使。
　　癸未，诏御史台推直官自今以二年为满，不举职者换它官，依资外任。时殿中侍御史金陵李餗援高弁、俞献卿例，求补外郡。中书言：「弁固庸人，无它能，然在职将二岁，以亲老求归侍，特命知淄州。献卿累更任使，得知颍州。餗才通判一任，入台始周岁，与弁辈不侔。初诏以三年为限，若限其半【一二】，特系宸旨。」因降是诏。
　　诏广南纲运悉令官健送至关，自今至虔州代之。
　　乙酉，上与宰相语唐开元、天宝政治优劣，因曰：「姚崇、宋璟，真名相也，明皇委之不疑，诚为至当，而过信国忠、林甫，深可惜也。」王旦曰：「奸邪之人，诬陷良善，其言似忠，人主难辨，而外人罕敢极言以取祸，故国忠、林甫得以专陷人。人君若能察陷人而自进者，十可见其七八。唐室颠危数矣，而人归唐德者，赖祖宗仁恩浸厚也。」上曰：「陆贽言德宗英睿，有独御寰中之志，且天下至大，人君何由独治也？」
　　丙戌，知秦州曹玮言：「州民多讼田者，及追取契要，皆云亡失。若召集邻保，颇为烦扰。盖买地之初，未尝税契改户，以是牒诉繁委。臣即移告属县，旧无契者，限两月诣官首露，输税印券。凡得新户一千六百二【一三】，税钱四千二百三十贯，讼诉顿息。虑诸路亦多此类，望篃行条约。」从之。
　　丁亥，监修国史王旦等上两朝国史一百二十卷，优诏答之。戊子，加旦守司徒，修史官赵安仁、晁迥、陈彭年、夏竦、崔度并进秩、赐物有差。王钦若、陈尧叟、杨亿尝预修史，亦赐之。
　　己丑，修国史院言两朝实录，事有未备，望降赴本院增修，从之。
　　辛卯，以陕西民饥，发廪粟赈之。
　　壬辰，命修景灵宫副使、同玉清昭应宫副使、户部侍郎林特诣□州景灵宫、太极观设醮，以营建毕故也。宫观总一千三百二十二区。诏銟监修内臣，赐工卒缗钱。
　　甲午，诏筑堂于元符观南，为皇子就学之所，赐名曰「资善」，上作记，刻石堂中。命入内押班周怀政为都监，入内供奉官杨怀玉为寿春郡王伴读，仍面戒不得于堂中戏笑及陈玩弄之具，庶事由礼，使王亲近僚友。
　　丙申，以后宫崇阳县君李氏为才人。
　　丁酉，上封者言，延州蕃部阙食，正当农时，望发邻州廪米贷借，从之。已而转运使言，延州见贮军粮二十七万，请出五千石赈给，俟丰熟，敛以还官，诏可。
　　戊戌，中书门下请自今休假并放朝日，兼乞后殿不坐，凡再表固请。诏自今上巳、端午、重阳、二社及大雨雪放朝，更不视事，自余如旧，其事须奏禀者实时请封。又请旬休日不御便殿视事，从之。
　　壬寅，诏扬州公费钱每岁加给二十万，从知州薛映之请也。
　　癸卯，召近臣于翔鸾阁观太宗御书及御制圣文神笔颂、玉宸殿记等，上作诗，命从臣和。又幸流杯殿泛觞，登象瀛山翠芳亭，宴玉宸殿。殿在苑中，密迩宫禁，上优宠宰辅，每大礼庆成，从容一召至焉。后两制皆预，特恩也。
　　甲辰，修景灵宫使丁谓请选军士三百隶□州景灵宫、太极观，给扫除之役，诏可。
　　诏明州自今有新罗舟飘至岸者，据口给粮，倍加存抚，俟风顺遣还。
　　三月乙巳朔，诏自今旬假更不视事，遇合覆奏公事，即诣便殿请对。（会要三月一日诏。）
　　秦州蕃部赏样丹者【一四】，唃畼啰之舅也，畼啰使与熟户廓畼敦谋立文法于离王族，谓畼敦曰：「文法成，可以侵汉边，复蕃部旧地。」曹玮知之，厚结畼敦，尝解宝带予焉。畼敦感激，求自效，谓玮曰：「吾父何所使？欲得吾首，犹可断以献。」玮察其诚，谓曰：「我知赏样丹时至汝帐下，能为吾取赏样丹乎？」畼敦愕然曰：「诺。」后十余日，果斩其首以至。
　　丙午，玮请加爵命，上深嘉玮功，欲显赏畼敦，又虑唃畼啰以玮潜遣人害其亲族为言，或致纷扰，赐玮诏，令详度之。玮方议筑南市城，奏畼敦献地宜赏，乃授畼敦顺州刺史。南市本曰南使，蕃语讹谓之南市，西南距州百五十里，东北距笼竿城八十里，秦、渭相接，扼西戎要处也【一五】。玮请用秦、渭五州兵及近寨弓箭手，城而居之，异日戍兵代还，则别募勇士三千为南市城弓箭手。上以玮静而集事，手诏褒美。（据实录，授畼敦顺州刺史在三月初二日，至二十一日始诏玮详度，玮奏畼敦献地，方行诰命，行诰命当又在二十一日后也。盖初二日始除畼敦为刺史，元未行出，须玮复奏，故二十一日后乃行出。实录但记始除耳。今取前后事并书之。城南市【一六】，实录又在二十五日，今亦附见。）3戊申，召宗室观书玉宸殿。己酉，复召宗室宴射苑中。前召观书，从容移晷，不暇寘宴，故复召焉。上问诸王以经史，悉能应对，分阅卷目，皆不差互，上甚悦。
　　遣使巡抚温、处州，发廪粟赈贫民，因按视杭州江岸。
　　京兆府言民饥，诏赈之。
　　选内侍、三班各一人为秦州缘边走马承受公事。时曹玮请以本路驻泊都监王怀信为安抚都监，有机事则副使、都监更迭入奏，上不许，而置是职。
　　枢密使王钦若上新校道藏经，赐目录名宝文统录，上制序，赐钦若及校勘官器币有差。寻又加钦若食邑，校勘官阶勋，或赐服色。初，东封后，令两街集有行业道士修斋醮科仪，（二年七月壬申。）命钦若详定，成罗天醮仪十卷。（八年正月丙申。）又选道士十人校定道藏经。（二年八月辛卯。）明年，于崇文院集官详校，钦若总领，铸印给之。旧藏三千七百三十七卷，太宗尝命散骑常侍徐铉【一七】、知制诰王禹偁、太常少卿孔承恭校正写本，送大宫观，钦若增六百二十二卷。又以道德、阴符经乃老君圣祖所述，自四辅部升于洞真部。钦若自以深达教法，多所建白。时职方员外郎曹谷亦称练习，钦若奏校藏经，未几，出为淮南转运使，奏还卒业，诠整部类，升降品第，多其为也。仍令著作佐郎张君房就杭州监写本。初，诏取道释藏经互相毁訾者删去之【一八】，钦若言：（是年是月。）「老子化胡经【一九】，乃古圣遗迹，不可削去。」又言（五年十二月。）「九天生神章、玉京、通神、消灾、救苦、五星、秘授、延寿、定观、内保命、六斋、十直凡十二经，溥济于民，请摹印颁行。」从之。（此段总载，或已有入长编者，当检讨删去。曹谷，即验汾阴灵文者。七年五月癸丑，钦若上洞真部六百七十卷。）
　　壬子，给事中慎从吉削一任，翰林学士、给事中钱惟演罢学士。
　　初，咸平县民张赟妻卢诉侄质被酒诟悖【二○】。张，豪族也，质本养子，而证左明白。质纳贿胥吏。从吉子大理寺丞锐，时督运石塘河，往来咸平，为请求县宰，本县断复质刘姓，而第令与卢同居。质暨卢迭为讼，县闻于府。会从吉权知府事，命户曹参军吕楷就县推问。卢之从叔虢略尉昭一纳白金三百两于楷，楷久而不决，且以俟追刘族为名即还府。卢兄太子中舍文质又因进士□及纳钱七十万于从吉长子大理寺丞钧，以其事白父，而隐其受贿之状。卢又诣府列诉，即下其事右军巡院。昭一兄澄尝以手书达惟演，云寄语从吉，事逮钧、锐，请缓之。时及已亡命，军巡请搜捕，且曰：「未得及，则狱不具。」从吉亟召军巡判官祝坦至厅事后询之，毁所请状，又令锐密问坦狱情何若，颇自疑惧，因密作奏，请付御史台，未报。纠察刑狱王曾、赵稹诣便殿以闻，且言事涉从吉，虑军巡顾避。稹方知杂，请不以付台。乃命殿中侍御史王奇，户部判官、著作郎、直史馆梁固鞫治，仍遣中使谭元吉监之，逮捕者百余人。狱成，夺楷、钧二官，配隶衡州、郢州；锐、坦、文质皆夺一官，坦贬濠州参军。卢澄者，陈留县大豪也，尝入粟，得曹州助教，殖货射利，侵牟细民，颇结贵要，以是益横。刘综知府日，尝犯法。综愤其豪横，绳之，夺官，配郢州，仍请后有过不以赎论。诏可其奏。至是，与昭一并决杖，澄配隶江州，昭一特除名。从吉、惟演并坐责，自余决罚有差，情重者配隶外州。枢密直学士、右谏议大夫、知益州王曙，前知开封，尝举楷，于是坐降为左司郎中，职任如故。（王曙降官在七月庚戌。王奇，台记有传，无州里。）
　　癸丑，诏官吏犯赃被劾，有故延岁月以俟赦宥者，自今法寺勿以赦原。
　　乙卯，以四方馆使、銟州刺史李允则为引进使，领叙州团练使，依前知雄州兼本州岛部署。允则久在边城，勤于其职。至是赴阙，复增秩遣之。既而允则言契丹国主名绪，境上书牒往来，嫌名非便，遂改高州。
　　戊午，礼仪院言：「郊庙署祝版及大祠祭玉置于斋房，礼神所用，颇涉轻慢。望自今祝版□祭玉并押置斋宫之厅，行礼前一日，太尉与监察御史、监礼博士同开【二一】，太祝习读，庶尽严恭之道。又每岁冬至郊祀，昊天上帝神坐，止令兵健陈设。望自今遣内侍及司天监官各一员躬亲布置，仍于神坐侧增设烛笼燎台，以御劲风。又按礼例，南郊笾豆馔物，并于坛下设帐，自来有司馔造既毕，即实笾豆，有经宿者。望令起屋，俟馔造毕，即纳匮中【二二】，将行礼时，分实笾豆。仍选内侍二员，俟公卿点馔既毕，专主馔造，监察【二三】同视。行礼次，令亲事卒十人于坛壝外察视。又郊祀坛值雨雪，止就太尉斋厅设望祭之礼，既为宿舍，而祇祀上帝，未协严恭。望即斋宫门内建望祭殿，诸司斋房亦量增其数。旧例，大祀止太府寺供香，今常祀天地宗庙，望内降御封香。」并从之。又制漆匮付光禄、司农寺【二四】，每祠祭，命判寺官缄置礼料送祠所。
　　庚申，诏銟广济河催纲、殿中丞任昭。先是，岁运粮十万石，昭在职一岁，运四十五万石故也。（任昭未见。）
　　辛酉，上与辅臣言及尚书省制度，因曰：「今惟铨选，典故稍存，而幕职、州县官中亦有才俊，不宜轻之。」王旦曰：「吏部与诸司不同，但不能举职尔。」上曰：「言事者屡请复二十四司之制，杨砺尝言行之不难，但以郎中、诸司使同领一职，则渐可改作。」旦曰：「唐设内诸司使，悉拟尚书省，如京，仓部也【二五】；皇城，司门也；礼宾，主客也。虽名品可效，而事任不同。当时诸司所行，惟京邑内外尔。诸道兵赋，各归藩镇，非南宫一郎中、员外郎所能制也。朝廷所得，才三分之一，名曰上供，其它留州、送使之名，皆藩镇所有。其后诸帅跋扈，由藩镇强大也。今之三司即尚书省，故事尽在，但一毫所赋皆归于县官而仰给焉，故蠲放则泽及下，赐与则恩归上，此国家不易之制也。」上曰：「何承矩尝请以五等封爵，给其户赋。」旦曰：「唐藩镇富贵骄蹇，往往陷于不道者，良由姑息之过也。每易一帅，罕有帖然奉命者。周世宗召襄州节度使安审琦，即驰驿至，世宗大喜，宠以厚礼。国家自太祖变革制度迄今，藩镇提兵在边防兼相位者，每被召则奔命而至，此制御之大要也，好谈古者，恐思之未至。」上然之。
　　以西蕃宗哥族李遵为保顺军节度使，赐袭衣、金带、器币、鞍马、铠甲等。
　　遵一名立遵，一名郢成蔺逋叱，初为僧，后自还俗，佐唃畼啰，裁制蕃族，甚有威名，屡祈朝廷爵命，于是又求称赞普。曹玮言：「春秋许夷狄，不一而足。赞普，可汗号也，使遵一言得之，则何以处唃畼啰耶！且复有求，渐不可制。请如畼铎督例，授官可也。」上与辅臣议其事，王旦曰：「遵辄求赞普，欲居唃畼啰上，而畼啰顾无所求。遵骄恣甚矣，然不可不纳。」遂从玮请。
　　宜州言抚水蛮寇天河寨，诏潭州都监、内殿崇班李守睿往招抚之，如敢违拒，即发兵掩杀。
　　壬戌，诏：「自今文武髃臣举官犯赃，举主同罪，不至追官及经恩原降者【二六】，仰审刑院具情理奏裁，当议量贬官秩，或降差遣。如前所举官间有贪浊，亦许陈首。自今必择廉能，乃形公举，更不在陈首之限。」
　　癸亥，宗正卿赵安仁言：「唐朝玉牒首载混元皇帝，今请以御制圣祖降临记冠列圣玉牒【二七】，及别修皇朝新谱【二八】如唐天潢源派谱，并以降临记冠篇，仍别制美名。又请以知制诰刘筠、夏竦并为宗正寺修玉牒官。」从之，名新谱曰仙源积庆图。（仙源积庆图据安仁本传附见，艺文志云，属籍嘉名为皇宋玉牒，事在六年。其八年赵安仁上仙源积庆图，与此不同，当考。）
　　乙丑，著作郎高清杖脊、黥面，配沙门岛。清知泰康，县民有诣府诉家产者，清纳其贿。时已罢任，即逃避他所。知府慎从吉请对，言其子锐先假清白金七十两【二九】，望传诏捕系，仍置狱。遂命驾部员外郎刘宗言、监察御史江仲甫【三○】推勘。清匿于进士丁禹家，白官擒得之，且搜其家，获财货甚觽，衣服有侈靡违禁者，因揭牓许民告首，□得他赃状。狱具，法寺以所受赃不分枉直，改命屯田员外郎丁谨修覆按，清枉法当死，上特贷之。
　　清，库部郎中士宏之子，景德中进士，宰相寇准以弟之女妻之。寇卒，李沆家复取为貋。历官以贿闻，颇恃姻援以欺蠹小民，务自骄纵，被服如公侯家。初，锐就清假贷，清以多纳赂事将败，遂诺之，求其为助。时方鞫卢氏狱，王曾为纠察，力庇清。从吉发此事，欲以自解。锐素狡狯，始假清银，欲为庇护，及闻有讼，即以还之。前以卢氏事已夺一任，至是，又坐请求，削卫尉寺丞。从吉坐首露在已发后，又奏报不实，用官减当罚金。诏以从吉累犯宪章，合当黜窜，特追右谏议大夫，免其安置。锐配单州。自余决罚配隶者数十人。宗言、仲甫以鞫狱失实，并黜监物务。府界提点虞部员外郎姚润之、内殿崇班合门祗候王承谨坐不能察举，复保任清，并免所居官。
　　诏自今文武官举三班使臣，其同官及举主未历外任者，不在行用之数。
　　丙寅，置梓州递铺。先是，命民丁传送，今革之也。
　　曹玮言：「秦州管戍兵多阙营屋，至有寓民舍者，颇或扰人。臣令役卒采木、陶瓦，为屋千四百区，今并毕功。」上曰：「此州郡切务，深可嘉也。」
　　戊辰，改定州保州、顺安军营田务为屯田务，从李允则之请也。
　　庚午，亳州言明道宫成，总四百八十区。诏遣内侍设醮，犒官吏，赐兵匠缗钱。
</div>
    <div class="pagination">
<a href="续资治通鉴长编_page130.html">上一页</a><span>...</span><a href="续资治通鉴长编_page126.html">126</a><a href="续资治通鉴长编_page127.html">127</a><a href="续资治通鉴长编_page128.html">128</a><a href="续资治通鉴长编_page129.html">129</a><a href="续资治通鉴长编_page130.html">130</a><span class="current-page">131</span><a href="续资治通鉴长编_page132.html">132</a><a href="续资治通鉴长编_page133.html">133</a><a href="续资治通鉴长编_page134.html">134</a><a href="续资治通鉴长编_page135.html">135</a><a href="续资治通鉴长编_page136.html">136</a><span>...</span><a href="续资治通鉴长编_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
