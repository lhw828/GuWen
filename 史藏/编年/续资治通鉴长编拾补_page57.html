<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 57 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 57 页/共 59 页
  </h1>
  <div class="content">
   （慈谿冯一梅辑注） 

　

卷五十八

　

　　钦宗

　　△靖康元年（丙午，一一二六） 

　　１、闰十一月（案：钱大昕《四史朔闰考》：是月壬辰朔。） 甲午，金人陷怀州，（案：“甲午”，原本误作“甲子”，是月壬辰朔，不应有甲子日。《十朝纲要》、《东都事略》、《宋史·本纪》、徐乾学《后编》、毕沅《续通鉴》并系甲午，今据改。惟《北盟会编》在十一月六日丁卯，与此不同。） 知州、徽猷阁待制霍安国，通判、奉议郎、直徽猷阁林渊，兵马钤辖、武功大夫、济州防奭使张彭年，都监、武经郎、赵士詝，训武郎张湛，修武郎于潜，统领鼎澧路兵马、保义郎沈敦，秉义郎张行中及部队五人（案：《续宋编年资治通鉴》云：及部队五百死之。《编年备要》同。范仲熊《北记》及徐毕二《鉴》并作五人，与此同。） 皆死之。（《纪事本末》卷百四十五。案：《续宋编年资治通鉴》云：初城既陷，粘罕引州官等立其前传令，问不肯降者为谁，安国曰：“安国是宋朝守臣，率众不降！”又问渊，对曰：“渊与知州一体，不肯降！”於是引令东北，望金国拜降，皆不屈。粘罕令解衣反缚之，遂害十三人而释其馀。安国一门无噍类。明年，赠延康殿学士。范仲熊《北记》言怀州失守事极详，今附录於此。《北记》云：霍安国令仲熊夜募锐士二百馀人，缒城劫寨，约到寨杀人放火，叫九州汉儿反，使其阵乱，因烧城下炮座。既下城，见无数番人军马连路极难行。至三更向尽，到炮座下，先使十馀人放火而阵不乱，遂硬相斗，各有杀伤，展转得出。比明，复缒城而上者二十四人。仲熊方往见霍安国，忽城上有人叫云：“东南上有白旂子来，是朝廷救兵。”安国急令仲熊排人马，欲开北门，而番人已打散城上兵，城上十数黑旂子，准备将领王美投濠而死。仲熊乃率千人与之巷战，民兵散去，仲熊被擒。见敌楼上张紫盖一柄，监军骨舍郎君坐其下，令人传译云：“何故不晓逆顺，抗拒王师？”仲熊曰：“仲熊是赵皇臣子，奉安抚指挥来将兵，才微兵薄，分甘一死。”监军曰：“你怀州久劳王师，本合一齐剿除，我为爱惜生灵，不欲按以军法。据军上之意，则要下城掳掠，你可子细说与百姓。”既而万馀人至城下，皆称曰：“救范机宜去来。”又高声叫云：“机宜放心，若动著官人后，百姓与官人报仇。”监军使人传令曰：“不消如此。”又谓仲熊曰：“节制不在，非汝之罪，可贷命。”仲熊对，曰：“仲熊愿乞一死。”监军曰：“我大金人说话，一句是一句，不似汝南宋说话没凭据；既贷汝命，只是贷命，更无他事，汝且归去，为我唤取州主来，同见国相。”仲熊遂回。往州衙寻霍安国不见，又去城北道风楼上寻霍安国，亦不见，盖已为金人所擒。又押仲熊去，再到骨舍前，见知泽州高世由、通判吕民申皆同坐。骨舍先曰：“安抚已捉得也，天色已晚，汝且去，明日见国相。”遂令监守。次日，天未明，都捉去见粘罕。出南门，约行二三里，有三座寨，其中寨，粘罕坐银交椅，即令怀州官立其前。先引第一行知州、通判、钤辖、都监、部队将、鼎澧路部队将兵作一行，次州官一行，次监官一行，次县官一行。粘罕使番官传令曰：“你许多人是谁最不肯降？”霍安国云：“是宋朝守臣霍安国率众不降。”又问第一行诸军曰：“是州主不降？是你们都不降？”皆说：“某等与知州一般皆不肯降。”又令於东北望大金拜降，霍安国云：“安国是大宋之臣，不曾得赵官家文字，如何拜降？”粘罕令引过，尽脱去衣服，用索执缚。又令高尚书说与其它人曰：“你们多是小官，不干汝事，亦不要汝降，各赦罪。”又令传过鼎澧路将官来，其鼎澧路将校到粘罕前，皆叫云：“不是某等不降，都是霍安国、范仲熊不降。其范仲熊曾领兵出战。”粘罕乃传令曰：“叫范仲熊与县官张行中拖出，剥去衣服缚了！”问曰：“元来是你不肯降。”仲熊对曰：“仲熊是赵皇臣子，岂敢便降！”又传令曰：“汝不怕我军令为甚？”仲熊对曰：“仲熊昨日已蒙监军郎君贷命，云大金国说话一句便是一句，贷了命，更无他公事，恃此所以不怕。”粘罕乃笑曰：“难当！难当！”又传令曰：“范仲熊已贷命，可赦罪。”乃将知州霍安国，奉议郎、通判林渊，武功大夫、济州防奭使、兵马钤辖张彭年，武经郎、都监赵士詝，都监张谌，修武郎、都监于潜，保义郎、统领鼎澧路兵马钤辖沈敦，秉义郎同统领鼎澧兵马张行中及南道兵部队将五人，同时被害。） 

　　２、丙申，又陷拱州。（《纪事本末》卷百四十五。案：徐乾学《后编》云：东道总管胡直孺将兵入卫，与金人遇於拱州，兵败被执，拱州遂陷。） 

　　３、丁酉，敌初至，即力攻东壁。刘延庆练边事，措置颇有法；遇夜，即城下积草数百，系火以警。时有议置九牛炮者，虽硙磨皆可施，於东壁用之，尝碎其云梯，诏封护国大将军。敌知东壁不可攻，於是过南壁，以洞子自蔽，（案：丁特起《泣血录》云：洞子可以沼道，可以攻城而上，用车轴推行。其状如峻屋，上锐下阔，人往来其间，节次续之，殆有长数十丈者。上用生铁裹，内用湿毡，矢石、灰火皆不能入。如沿道则要安炮并推梯之类，攻城则要取土透城，其机巧殆未易数。石茂良《避戎夜话》云：兵法之奭洞子，用铁蒺藜垂下而勾之，其法以熟铁阔径寸长一尺二寸四条，纵横布如蒺藜形，镕生铁灌入其中央，重十五斤，安其鼻，连环掷勾讫，以辘轳抝上洞子；若洞子皮并泥勾不著，即举速放火炬灌油烧之。又有用天井者，敌人用洞子穿地道来返，於地道上直下穿井以待之，积薪草安井中加火薰之，或有用火炮纳於其中，则敌自焦灼。又有用炮火者，以铁勾盛火加脂蜡毒药悬缒下，烧薰穴中。攻城人又有用燕尾炬者，缚草分为两岐，如燕尾状，以油蜡灌之，从高垂下骑洞子烧之，此奭洞子法也。） 运薪土实护龙河。初决汴水益深，至是水皆涸，敌又为梁，安机石矢均不能及。（《纪事本末》卷百四十五。案：《北盟会编》系此於是月四日乙未，较此前二日。） 

　　４、戊戌，金人遣萧庆、杨真诰、撒离母、勃极烈等来求和。（案：《宋史·本纪》：是月乙未，冯澥与金人萧庆、杨真诰来。先戊戌三日。徐乾学《后编》亦系乙未，云：冯澥与李若水至怀州，金使萧庆等挟与俱还。毕沅《续通鉴》与徐同。王宗沐、薛应旂二《鉴》均於朔日连书之。） 殿前副都指挥使王宗濋（案：“王宗濋”，《靖康纪闻》作“王宗础”。） 率牙兵千馀人下城与敌战，统制官高师旦死之。（《纪事本末》卷百四十五。案：王宗濋出战，《东都事略》在丁酉，《宋史·本纪》、薛应旂、毕沅《续通鉴》、徐乾学《后编》并在戊戌，与此同。《靖康要录》：是夜，姚友仲正筑南拐子城，敌交锋下在北拐子城下，躬率将校，施放弓弩，监督炮石。凡贼所陈，为炮箭所临，虽不少负，亦不大胜，敌势稍沮。） 

　　５、己亥，敌复於护龙河叠桥取道，（案：《靖康纪闻》：叠桥之法，先用木篺浮水面，次用薪，次席，次土，增复如初，矢石火炮皆不能入。） 姚友仲选锐卒下临，（案：“姚友仲”原本作“姚弋仲”，《宋史·本纪》作“姚仲友”，《北盟会编》、《靖康纪闻》、徐乾学《后编》、毕沅《续通鉴》并作“姚友仲”，今据改。） 分布弩炮，又於城上缚虚棚，士众山立，箭下如雨，桥不能寸进，乃弃去，又造火梯、云梯、编桥、（案：《靖康纪闻》：火梯、云梯、编桥皆与楼橹相高，亦有高於城者。火梯可以烧楼橹，云梯、编桥可以倚城而上，皆用车轴推行。） 撞竿、（案：《宣和录》云：有献撞竿者，其制用长木数丈，） 上施横木数尺，下以铁作轴，云梯之来迎掷之，应收急放，则梯可倒，急攻之际尝用之，坏其二梯，杀敌千馀。是撞竿亦可为守城之具也。《避戎夜话》云：撞竿用大木长可数丈者，又用横木数十串穿，两下留手把处，可以致力；头以铁裹，或安以大锥枪，或安以托叉钩头皆可也。每一楼桥子上，常置撞竿三两条，俟其火梯、云梯至城下，则徐应之，不必惊扰。既撞定梯桥，则众手用铁钩钩定，进不可前，退不可却，则火自焚，梯桥亦坏，人亦坠地矣。万一撞竿不中，则用狼牙枪手炮长枪守御之，亦不能止。惟当缝得入通津门拐子城。每日贼人攻打前后，共坏火梯、云梯、编桥、鹅车凡数十座，皆此法也。又云：撞竿至，则作铁连环，并屈桑木为之，用索相连撞竿头连，以铁鋛竿头於两旁，令壮士牵之。钩竿至，前用栲栳乘其钩，亦令壮士牵之，乘势猛放，则竿与人俱倒。此则守城奭撞竿之法也。鹅车、洞子之类，皆攻城之具也。（《纪事本末》卷百四十五。案：《靖康要录》：是日，攻陈桥门愈急，东水门大战。） 

　　６、庚子，幸东壁。金人复遣萧庆等来贷粮，且议和。（《纪事本末》卷百四十五。案：《靖康要录》：是月十日，以都水丞李处权右司郎中，司马朴为报谢使。据十日为辛丑，即庚子之明日也。《十朝纲要》无司马朴而有邠门宣赞舍人吴德冲，同为报谢使，亦系於庚子日。） 

　　７、癸卯，幸安肃门。至朝阳门，敌箭及驾前旗下。令军士三百馀人缒城出战，杀敌数百，复缒而上，命以官者数十人。敌筑望台，度高百尺，下觇城中，又飞火炮燔楼橹，将士严警备，旋即缮治。及造云梯，施火轮，以革冒之，乘罅推以叩垒，将士出钩竿拄之，使不得进，近则钩矛取之，发火焚梯，敌数引退。复用鹅车、洞子攻北城，军士击九牛弩，一发而贯三人。诏募人火敌炮架、鹅车、洞子及八分者，白身授团练使，馀以次受赏。张叔夜闻南壁飞石击楼橹，与范琼分麾下兵袭敌营，欲燔炮架；遥见铁骑，主帅不克阵而奔，相蹈藉及陷隍死者以千数。（《纪事本末》卷百四十五。案：《避戎夜话》言炮架之制最详，附录於此。《夜话》云：炮架最难制御，金人炮架，四旁并用湿榆小椽密簇，又用生牛皮并铁叶裹定鹞鸮头，火不能入。其炮有七稍、五稍、两稍、三稍、旋风、虎蹲等炮，内七稍可以至远，其次或放双炮。姚友仲先於楼橹子上受敌处厚缚虚绷，上作罗孛纲，并下摆糠布袋湿马粪，又於城头马面上悬湿榆柳木秕篱格、毡帷幔，然亦可以遮炮石也。城下地广安炮多，地狭安炮少，最为受敌。七梢炮法用二百五十人拽梢长三丈，炮放百斤，力可五十步，此梢式也。今造到七梢炮，多不如法。梢短三尺馀，故施放虽逮百斤，亦不至五十步。每安一七梢炮，两日然后毕功。又既安定之后，不可移，若用轴脚旋风，城上尤便。其虎蹲皆近城可用，炮中利害尤多，尤宜熟讲。拽炮之人，必令阔步高抬手於搭手处，每绳一结，升时可致力；或遇雨雪，不至手滑。绳不可紊乱，尝令整齐，炮与头欲相称，炮窝绳欲短，短则炮手不费力，而能致远，不可不知也。十九夜，敌人安炮五十馀座，城上虽有虚棚，人皆不可存驻，毙於炮者，日不下数十人。姚友仲到宣化门之二日，恐敌人有炮，首议帮筑城身之法，视敌楼子远近筑城面阔一丈二尺五寸，脚阔二丈五尺，高五丈，四边皆有虚棚女墙，复於其旁置两小门如城门法，万一敌人上城，赖有限隔，可以迎敌，不幸为提刑秦元所沮。又姚友仲措置南北拐子城，拐子城势皆捍奭水门者也。姚友仲於拐子城上别造两圆门，计拓马面三十步许砖砌成，中间开一小圆门，干戈板闸下如城门法。四面置女墙，迎敌皆自圆门出，万一敌兵厚重，则圆门放下干戈板，又是拐子城也。砖城下阔五尺，高一丈二尺五寸，不日告成。通津门两拐子城正是受敌处，守奭有方，终不可破，皆姚友仲力。凡守拐子城法，务要人少肃静，可以应敌。友仲首到南拐子城，便令画拐子图，除两廊每门两守水路空板外，钥匙敌楼上虚棚凡三层，正是受敌处。每门不得过十五人，弓弩、枪刀、斧手相间，分作三番，画夜轮转，更其劳役，使得休息，万一敌人不测侵犯，自有备奭。兵法：陷马坑，长五尺，阔一丈，深五尺，坑中须埋鹿角木枪竹垽，其坑似亚字相连，状如钩锁，以次草及细土覆其上。） 

　　８、聂昌至绛，绛人杀之。（《纪事本末》卷百四十五。案：聂昌出使在十一月二十二日，可互详考。又《靖康要录》载昌出使事尤详，附录於此。《要录》云：先是，十一月二十二日受命，昌入对曰：“陛下委臣使事，臣不敢辞，但臣短见，深恐许和割地之后，金人失信，复来临城；臣若止传国书，实为无益。且两河之人素劲，至如太原守孤城经十年，隆德破而复守，人人战死者，盖不负祖宗积德之灵，陛下恢复之志。而今也下大王迁邠之令，用保生灵，第恐彼方之民，深恋国恩，不忍削朆左衽从夷狄之国，则未必可号令也。不从，则臣必为金人所执，不能为陛下努力，则臣死不瞑目。臣若诣军前议和不成，戎兵南渡，乞以便宜分遣徽猷阁直学士、参议官刘岑、朝议大夫、傒办官滕牧分路催勤王之师入卫，亦臣区区之愿。”上曰：“甚好，当降指挥。”昌曰：“一降指挥必喧传，喧传则泄漏，泄漏则机事不成矣。只乞降下密记渊衷。”上遂命取黄绢御书赐昌曰：“聂昌议和不成，戎师南渡，取晋绛路入京兆，率先诸路人马入卫王室；刘岑、滕牧取岚宪路，催促陕西等路军勤王，军依奉使法，内滕牧与除直秘阁。体念宗社，朕不敢忘。”靖康元年十一月二十二日御押付聂昌。是夜，昌同官属出宜秋门，宿琼林苑。明日，行至望京桥，逢游骑。二十七日至永安军孝义桥，遇粘罕中军，约明日相见，粘罕随行至邠门。明日，盛甲兵之卫，接见使人。其邠门舍人邱曰：“徽用榜子赞名引见国相。”昌曰：“国相者，金国何官也？”舍人曰：“宰相元帅。”昌曰：“既为宰相元帅，乃金国之臣；昌亦南朝大臣，止当以敌国臣子客礼相见，岂有南朝大臣以臣礼见金国之臣乎？”舍人曰：“枢密宁不畏死？”昌曰：“主忧臣辱，主辱臣死，死不足畏，节不可屈。”争之移时。粘罕既不能夺，乃以客礼接见于毡帐中，往返议论者终日。粘罕曰：“我军已南渡，且到城下，俟枢密割地回日，此方旋师，盖以南朝曾失信也。”昌曰：“皇帝仁圣，未尝失信於天下。顷以童贯、王黼徇利忘义，失信大辽，致今日国家有意外之难，非国家失信於大金。且国相今春歃誓结和，勒兵不渡，今复背约南侵，非金国失信邪？”粘罕曰：“不敢废和议，止候得地。”昌曰：“被命而来，不敢辄意；若国相兵不北还，昌虽死，地亦不敢割。”粘罕大怒，入后帐中约退昌，昌归馆，不给食者一日，加甲兵围其舍。二十八日，以太师杨天吉拥千兵馆伴昌往河东，太师王汭以千兵馆伴耿南仲往河北。二十九日，昌北行，不得复见粘罕。至闰十一月初四日至泽州，昌召参议官刘岑、傒办官滕牧出，临行亲得御札，具说前降之语，曰：“当与公等誓死成事。”是夜，召金馆伴太师杨天吉曰：“国相待昌之还方肯归师，臣子之心急於星火，奈以道路遥远，莫得疾走。欲分遣属官往东路，昌行西路，会於河中，不二十日之间，此事毕矣。庶得国相早肯班师。”杨天吉等曰：“谨诺。”遂分差戎使王敬、郭天信以五百兵馆伴刘岑、滕牧往河东，杨天吉亲伴昌行。其议遂定，明早分路而行。十二日，昌至绛州城下，城门不开，郡官逃尽，惟有监军赵子野者领州事，郡城人闻割地，大怒，出兵掩杀。是日昌遇害，乃十二日也。） 

　　９、甲辰，金人陷亳州。（《纪事本末》卷百四十五。） 

　　１０、先是，斡离不遣刘晏以十一月己丑入城，翰林学士莫俦、防奭使高世赏馆之都亭驿。晏曰：“皇子遣晏来云国相一军非晚亦到，欲请皇帝出城会盟。”俦等曰：“两国义均骨肉，与二帅相见固无害，但事不顺，难以家至户晓。都人见大兵已傅城下，岂容车驾出郊！”晏颇以为然，又引见执礼甚恭，奏对亦甚婉。上大悦，厚其礼币，晏悉不受。既去数日，粘罕军果至青城，遣萧庆等四人来，（案：《靖康要录》：四人乃蕃官萧庆、杨真诰、撒离母、孛极烈也。庆极桀黠有口辨，真诰、撒离母、孛极烈语简而峻。撒离母乃女真人也，其酋所亲信者。事在初七日戊戌。） 复令俦、世赏馆伴。次日引见，庆等力陈本朝失信事，如已许三镇，兵退，便不肯交，今虽画河为界，元帅必欲与皇帝会盟，方敢退师。（案：《靖康要录》：上令俦等宣谕曰：“非三镇不当割。自是三镇军民不从，因而遣使告大金，觅三镇之地，却将三镇税赋增作岁币，本非失信”。庆又奏曰：“大金收得贵朝诏书，言祖宗之地尺寸不可与人。”上宣谕曰：“此乃前日臣僚献议也，已行贬窜，自有国书回二元帅，且烦太师诸人主张和议，必相信。”） 至都堂，复申前说，何卤曰：“本朝自祖宗以来，车驾惟是三年一次郊天方出城，平居未尝离大内一步；况今兵火在外，岂容辄出？此事实难相从。”庆等退至驿，受书去。又数日，复斋书来，坚请出城会盟，不然则围城之师决不解，攻城之具决不退。俦等皆曰：“此事恐终难允从。”迺遣李处权、吴德冲报谢，不得见粘罕，亦不受书，云自遣萧庆计议。（《纪事本末》卷百四十九。案：萧庆来议和，李处权等报谢事，在本月庚子见。） 

　　１１、乙巳，庆等复来，遂引见至殿上，即奏曰：“圣驾不须出城，只要仆射何卤议事。”卤色变，上亦不许，谕使人曰：“待遣冯澥、曹辅去。”又请上皇、皇太子、越王、郓王为质，上曰：“朕为人子，岂可以父为质？太子方数岁，如何到得军前？”撒离母曰：“事尚有商量，如上皇、皇太子不须出去，得亲王二人亦可。”上曰：“待遣近上皇属二人。”（案：《靖康要录》：萧庆曰：“议事非仆射何卤不可，如冯澥、曹辅，皆衰老懦怯，元帅决不信其言。”上宣谕曰：“冯澥、曹辅皆忠实大臣，朕所委任，军前有事，但与商量。”庆不以为然。莫俦、高世赏请对，力陈：“虏已不敢仰烦圣驾出城，其心颇回，极不易得。如宰相亲王，不可不行；且如斡离不前次到城下要宰相，陛下即遣张邦昌；要亲王，陛下即遣康王、肃王。今两军并傅城下，粘罕凶悍有谋，又非斡离不足比，岂可不遣宰相及亲王，恐贻后日之悔。”萧庆曰：“馆伴且须催贵朝遣亲王早出城，若更迟回，恐误大事矣。”上降内批付俦等，令再三说谕使人，本朝宰相只一员，每日处画朝廷事务，应副军前，不可暂时阙官。已遣辅臣冯澥、曹辅去，诸事可商量。莫俦、高世赏以曲说谕晓，庆等曰：“须得何卤等并亲王出城事便了，兵便退；如或不然，决定攻城。若城破之后，不知大臣做得大臣，亲王做得亲王麽？庆等此后更不复来矣！”杨真诰又索干戾人，俦答曰：“皆窜岭海，不知存亡。”庆遽止曰：“在此间者尤不肯遣，况干戾人乎？”授书相别，乃闰十一月十八日也。） 庆留四日，乃受书去。明日，朝廷遣澥、辅代宰相，宗室仲温、士讠布代亲王出使。至军前，粘罕但置酒待之，酒三行，便送澥等归，不交一谈。自此攻城益急。（《纪事本末》卷百四十九。案：冯澥等使金军，《宋史·本纪》、薛应旂、毕沅《续通鉴》并系己酉，较此后三日。） 

　　１２、丙午，遣签书枢密院事曹辅、尚书左丞冯澥、宗室士讠布诣虏酋请和，乞罢攻城。斡离不复遣使来曰：“南朝约和失信，今欲尽得河东、河北之地然后罢兵，可先割两路地，次遣不割地，大臣过营，再议和好。”

　　１３、金人以洞子屋负土填濠。（《纪事本末》卷百四十五。案：《靖康要录》：是月十六日，金人填护龙河，渡鹅车以攻城。於陈州门近东填垒濠池，人於皮洞子内负土，矢石不入。十六日为丁未，即丙午之明日也。） 

　　１４、戊申，金人过登天桥来攻通津门。

　　１５、是日，命康王为兵马大元帅。（案：《续宋编年资治通鉴》作“天下兵马大元帅”。《靖康要录》、陈桱《续编》、徐乾学《后编》、毕沅《续通鉴》并作“河北兵马大元帅”，惟《东都事略》、薛应旂《续通鉴》止称兵马大元帅，同此。） 先是，武学生秦仔（案：《续宋编年资治通鉴》作“蔡仔”，《靖康要录》、《北盟会编》作“秦仔”，同此。） 及张九成、冯朝英、甄邦杰四人应募斋诏，皆假邠门祗候，惟仔先至，於顶朆中出宸翰黄绢三寸，云：“檄书到日，康王充兵马大元帅，陈遘充兵马元帅，宗泽、汪泊彦副元帅，速领兵入卫王室，应辟官行事，并从便宜。”王捧诏呜咽，望阙拜恩，军民感动。（《纪事本末》卷百四十五。案：《续宋编年资治通鉴》云：王至郡圃飞仙亭，因持弓矢咒之曰：“若次第中此牌字，则必闻京师。”己酉，王与幕府从容语曰：“夜来梦皇帝脱所御袍赐吾，吾解旧衣而服所赐，此何祥也？”顷之，报京师使人来，乃武学生借邠门祗候蔡仔斋蜡诏，命王为大元帅，汪伯彦、宗泽副元帅，速领兵入卫。捧诏呜咽，军民感动。先是，侍御史胡唐老言：“闻康王出使至磁、相间，为士民所遏，不得进，此天意也。乞就拜大元帅，俾率天下兵入卫。”宰臣等奏，犹以大字为难，唐老力争曰：“今社稷危矣，犹惜一大字，非计也。”以己酉开元帅府於相州。耿南仲言：“军行先藉粮食，今勤王之师经由河北京东两路。”乃差河北都漕张悫，京东都漕黄潜善并随军应副。据《纪事本末》，康王开元帅府在十二月朔，此云即日开府，误也。秦仔所斋蜡诏全文载《北盟会编》，云：奉圣旨，访知州郡，纠合军民兵欲起义，此祖宗百年涵养忠孝之俗，天地神祇所当佑助。檄到日，康王可充兵马大元帅，陈遘兵马元帅，宗泽、汪伯彦充副元帅，同力协谋，以济大功。分命使人往陕西，授范致虚二路宣抚使往淮南；授翁彦国五路经制使，各令提兵勤王入援。白身及有官人，各先授数官，带邠门宣赞舍人、邠门祗候。而行书词云：“宜疾速率众，不限方数，倍道前来。南道总管张叔夜率先勤王，至之一日，即除延康，二日除资政，三日除枢密签书。诸路兵若能速来，不限官职，亦当优加劝赏。监司、帅守能奋力殉国之人，即宜速团结军民，以救国难，其所用资粮，逐急权那应副，虽於法有碍，亦许支用；有能纠集善部辖之人，许以便宜，随功等第借补，文官自迪功郎至宣教郎，武官自副尉至从义郎，俟到阙，给告正授，有官人令加借。”《纪事本末》作戊申，差一日，开元帅府《纪事》在下月朔日。） 

　　１６、壬子，复遣冯澥、曹辅及仲温、士讠布使虏营。（《纪事本末》卷百四十五。案：李《十朝纲要》前一日辛亥，金人再遣使来，趣亲王出盟，故壬子有此使。《三朝北盟会编》金人再遣使在十八日己酉，而系此於十九日庚戌。） 

　　１７、癸丑，仲温、士讠布回，云金人须亲王并何卤至军前。（《纪事本末》卷百四十五。） 

　　１８、甲寅，大风自北起，俄雪下铺地数尺，连日夜不暂止。金人於通津门及宣化门东立天桥数座，下瞰城中，炮伤王躞，足流血。范琼发兵千人，自宣化门出战，气甚锐，迫逐敌众，敌弃而北；士卒贪功渡河，未及北岸十馀步间，冰陷裂，卒惊乱，金人临岸，效死迎敌，没者五百馀人，自是士气益挫折。（《纪事本末》卷百四十五。） 

　　１９、乙卯，刘晏再入城，谓俦等曰：“兵已登城，如捍奭得住，即极力为之；如力有不加，即告皇帝早出相见，当悉心保全宗社。今须急遣宰相亲王出城，庶免攻破。”次日入见，具陈斡离不之意，上赐晏金束带。退至都堂，大臣犹不肯遣亲王，俦等力争之，不从。归至驿，雪大作。晡后，闻驿门外大扰，阍者报敌已登城，诸军班直皆败回。少顷，都人竞趋驿，擒晏等脔之。（《纪事本末》卷百四十九。案：《靖康要录》：是日早，贼推火梯四乘，来攻“字”字号楼子，三乘为撞竿所坏，独“字”字楼子撞所不及，火沿烧三楼子，金人皆登城，舞黑旂鼓譟，然为楼子火盛不可过。姚友仲仗剑拥班直守奭官军兵救火，弓弩交发，敌皆堕，杀伤甚众，敌遂退。是日大雪，我军放火牛烧金人洞子，反延烧宣化门东敌楼二座。即陈州门也，金人十数乘火作上城，守奭人掩杀而退，然攻城益急，用撞竿烧其云梯二乘，杀敌千馀。其次索撞竿，竿不及，敌因就其上，以长竹札草沿烧楼橹、糠袋及火牛车，沿引不可向迩。其盛水桶皆冰合，三楼顷刻而尽，敌几登城，得牌首仅百人奭之而定，其夜缓攻。） 

　　２０、丙辰，大风雪，金人由宣化门拥兵登城，守御人弃甲争走，通津门之南亦破。金人下城纵火，杀旁居人殆尽。其酋帅传令杀人者族，遂止。京城自十一月二十五日被围，是日午时陷。上闻城陷，恸哭曰：“朕不用种师道言，以至於此！”初，金骑之去也，师道尝劝上半渡击之，不从，曰：“异日必为后患。”至是果然。初，敌用云梯薄城，我以撞竿訩破之，杀金兵二千人，金人即收瘗。及再攻城，杀我军三百五十馀人，经宿，犹伏尸城上，破脑贯胸，横卧雪中，士卒见之，心惧欲溃。又王宗濋尝许策应军士告身金碗，卒不与军士，皆忿出怨言，再及策应，不肯就募，京城阔远，斥堠音问不相接，妄传语言相鼓倡，将帅莫有以身先士卒而禁制之，故两日之内，四壁卒皆下。（《纪事本末》卷百四十五。案：《续宋编年资治通鉴》云：金兵登城者叆四人，众皆披靡，城遂陷。王宗濋引殿班下城传呼救驾，四壁兵大溃。统制官姚友仲死之。《靖康要录》云：是时云梯辐凑，来者不绝。初，朝廷募有能下城得敌旂者赏银绢，至时一敌身带十数旂，其卒争取，各诣其长求赏。但见黑旂旁午，人方疑骇而走，六人者登城，众遂披靡，实午未间也。众既溃散，城上连呼弓弩手，至随追之，终不回，弃甲露刃，填溢巷里，声言扈驾西出。张叔夜度不可为，下城遇乱兵，臂中三刀。贼先焚通津门，宦者黄经臣望阙再拜大恸，跃入火中死。守御尽散，惟田灏死之，诏赠待制，官其十子。贼入醴泉观，众止数百人，我众望之奔溃，无敢与之敌者。俄顷，溃兵与百姓自南至北者，摩肩接迹，旧城门皆闭，遂从旧宋门河上穿脚门而入，或渡河而过，婴儿襁褓弃死道侧者藉藉，恸哭之声震天。公卿大夫率携妻孥衣粗布，匿委巷小民家。刘光国领西兵，秦元领保甲，从北门斩关而遁。又云：京城陷，统制官死者三人，何庆言、陈克礼死於敌，姚友仲死於乱兵。刘延庆并子光国夺万胜门带班直长入祗候西兵万馀人而出，皆护驾先锋。延庆陷金明池而卒，光国携王黼爱妾张氏以逃，行十馀里，金骑追及之，遂杀妾而自经。是晚，上登东华门，宣百姓授甲，掷兵器楼下遣之，时大军既溃，民无斗志，授甲者俄顷辄弃之。至夜，中官等并逃出，宫廷无一人，唯景王妃、梅执礼、秦桧、谢克家三四人在上左右，传宣命令，因诏谢克家授书往军前，出不由门，缒城而下，单马一二人随行，从南薰门间关至刘家寺见二太子。） 

　　２１、丁巳，先是，李若水出使，留军中久之，及城陷，二酋令若水归报，趣何卤来议事。（案：《续宋编年资治通鉴》云：粘罕首谕若水曰：“京城已破，可急归报皇帝，勿须播迁，五百里外皆吾兵也。”） 若水入城见上曰：“二酋止欲得两河地，别无他事。”乃遣卤及济王栩为请命使。（案：《续宋编年资治通鉴》云：卤诣青城见罕，罕厉声曰：“南朝拒战谁为之议？”卤曰：“卤主战议，皇帝无预。”罕曰：“我昔遣使招尔出城，尔不不来，今城破来此何也？”答曰：“不肯来为社稷也，今之来为生灵也。”罕默然，乃曰：“尔亦忠臣也。”） 午后，卤、栩回，同金人使人来议和，御史中丞秦桧、右司员外郎司马朴相继纳款军前。（《纪事本末》卷百四十九。案：《靖康》要录：是日，西北壁寂无一人，金人伐城外林木，并劚取柩板作障，反蔽城内炮架，及篦巴皆回向内，城外尽作墁道，城内者则堑为吊桥，不三四日皆毕。） 

　　２２、戊午，上御宣德门，赦守御官吏军民之罪，传宣抚谕两国已有和议，各令归业。（案：《续宋编年资治通鉴》云：初，何卤欲率都民巷战，闻者争奋。由是敛兵不下，倡为和议，惟以割地、责金币为辞，以误战守之计。而耿南仲力主和议，上以为然，遂坠其计。） 何卤、郓王楷诣军前请和，二酋谓卤、楷曰：“自古有南即有北，不可相无也。”金所期在割地而已。又欲邀上皇出郊。卤回，道金人意，上曰：“上皇惊忧已病，不可出，必欲坚要，朕当亲往。”自乙卯雪大作，盈三尺不止，天地晦冥。或雪未下时，於阴雪中有雪丝，中长数寸堕地。是夜雪霁，彗星见，有白气出太微垣。（《纪事本末》卷百四十九。案：《续宋编年资治通鉴》彗星、白气俱载於己未夜。《靖康要录》：是月二十七日入更，雪霁，长星见，焱出丈馀，四更没。与此书戊午合。《北盟会编》，雪丝、彗星、白气并在二十一日壬子。） 

　　２３、己未，何卤再往军前，诏曰：“大金坚欲上皇出郊，朕以宗庙生灵之故，义当亲往。咨尔众庶，无致惊疑。”（《纪事本末》卷百四十九。） 

　　２４、辛酉，车驾诣青城，尚书右仆射何卤、中书侍郎陈过庭、同知枢密院事孙傅等从上过南薰门，有金人自称统军，厉声云：“奏知皇帝，得皇帝亲出，其事甚好，但安圣心。”上望斋宫门即下马，步入一小位中。乃亲邀乘马而入，上不听。二酋相见上与语，惟粘罕答应琅然，斡离不唯唯而已。（案：《续宋编年资治通鉴》此下云：上以金遗二酋，罕笑曰：“城既陷，一人一物皆吾所有。皇帝之来，所议大事，欲分赐，可与臣下。”二酋遂令孙觌撰欲表，书成，令上签名，北望拜发。且云其主欲别立贤君，宜於族中别立一人为宋国主，仍去皇帝号，但称宋王。上默然。） 都人自宣德楼至南薰门，立泥雪中以俟驾回。（《纪事本末》卷百四十九。案：是日驾诣军前。《靖康纪闻》、《避戎夜话》备载其详，今剟附於此。《靖康纪闻》云：先是上出，长入祗候王嗣者从行，凡三日两夜，未尝顷刻离上左右，悉能道上出郊事。云上初至南薰门，城上皆金人，城上一人自称统军，厉声：“奏知皇帝，若亲出议事，晒好公事，但请放心。”上欲下马，城上金人皆走壁云：“奏知皇帝，不是下马处。”遂乘马如初。又差人报国相元帅，且立马少时，容治道，俄顷门开，凡驻马一时许。步入，铁骑夹道拥卫，直出青城中。金使又奏云：“徐徐行马，安排皇帝行宫。”又立马一时许，至斋宫外，帝欲下马，金人又奏云：“皇帝请里面下马。”帝行马入斋宫门侧一小位中，粘罕遣人奏知皇帝，二太子在刘家寺，日已晚，容来日拜见。又奏云：“不知曾带被褥来否？欲供进，又恐寝不安。”是夜，驾宿粘罕军中。翌日，亦未及见，止遣人往来议事。是日，金人坚欲上皇出郊，再三说谕，金人方称皇帝仁孝，乃免。午刻，上与二酋相见於斋宫，相见之初，粘罕遣人将斋宫鸱尾并用青毡裹，有龙处亦蔽以帷，而后设香案，北望致谢，左右皆歔欷。雪大作，时城中无雪，独青城有之，甚可怪也。金人亦为蹙额，继而相贺，遂各命坐。上为主，二酋次之，宰相亲王并立於庭，酒三行，乃起。上与二酋语，王嗣亦不得闻，惟潜听之。首说上皇，次主上，金人出师之由，又云：“天生华夷，自有分域，中国岂可据也？况天意人心，未厌宋德。”又云：“城中颇有拶出城者，皆弃君亲之人，不忠不孝，何足恤也！已令尽敲杀。”礼毕，上出府库金帛以遗二酋，粘罕笑曰：“城已陷，一人一物，皆吾所有。皇帝之来，所议者大事也，何以此为？果欲分赐，可与将士。”俄顷，又遣人奏云：“日已晚，恐城中军民不安，可早回，必欲赐赉将士，但留之左右足矣。”驾兴，二酋送上马，遣数人侍卫。时金人与左右交口，皆云：“已是一家，我辈出征已十二年，不知家中存亡，且喜两国通和，遂有解甲之期。”又云：“国相、太子来时，中途已传令必破京师，万一不可攻打，虽二十年亦更戍守，誓不返国。我国术者克二十五日与初三日城破，果如其言。”二酋人才皆奇伟，太子尤瘦长，粘罕答应琅然，太子唯唯而已。上初见二酋，以表出示，皆中书舍人孙觌秉笔。其略云：“三里之城，遽失藩篱之守；七世之庙，几为灰烬之馀。既烦汗马之劳，敢援牵羊之请。”又云：“上皇负罪以播迁，微臣捐躯而听命。”又云：“社稷不陨，宇宙再安。”粘罕改抹，以“负罪”为“失德”，“宇宙”为“寰区”，上皆从之。又《避戎夜话》云：初驾幸金寨也，有长入祗候王嗣随驾，凡三日两宿，未尝离上左右。至初二日，二酋犹坚欲上皇出郊，上再三说谕，方称皇帝仁孝，乃免。自三十日至初二早，左右并不与金人晤语，间有立谈者，则左右主事人摇手不令交一言。至此，然后交相庆贺云：“今是一家，我等出军十二年矣，不知家中父子存亡。且喜两国通和，遂有解甲之期。”又云：“国相、二太子来时，洛中传令期汴京必破，万一不可攻打，虽二十年与更戍守，誓不返国。我国术者，刻二十五日与初三日入城，果不出二十五日也。”金人供上左右寝食皆如法，并吃馄饨扁食，乃金人御膳也。进上御膳，亦用馄饨饼餤裹夹之类，内侍争攫拏，金人以手如额云：“罪过！此食未曾供奉皇帝，岂可食也！”） 

　　《续宋编年资治通鉴》：闰月，唐恪罢，以何卤为右仆射。恪无经济大才，从上巡城，都人欲击之，因求去。明年二月，金人来取恪，恐不免，仰药而死。案：《靖康要录》：十一月二十九日，都人欲击宰相唐恪。三十日，唐恪乞出，不允。闰十一月一日，胡舜陟奏劾，奉圣旨，唐恪除观文殿大学士、中太乙宫使，何卤授通奉大夫、守尚书右仆射兼中书侍郎。《宋史·本纪》、钱氏《朔闰考》：闰十一月朔乃壬辰也。唐恪之死，《要录》在明年二月十一日群臣推戴张邦昌为帝时，是日议状，群臣各有名押，惟孙傅、张叔夜不签书，唐恪书罢，仰药而死。与此云金人来取恪，恐不免略异。《纪事本末》在明年二月癸未，为二十三日，亦与《要录》不同。胡舜陟奏牍及罢唐恪，授何卤制文并见《靖康要录》，今附载於此。《要录》：闰十一月一日，侍御史胡舜陟奏：“臣昨奏状，条具备御十事，其一云，今大臣皆非其人，唐恪、聂昌尤务为奸。臣所谓尤务为奸，非虚语也，皆有实状。恪天资贪猥，素无义行，知滁州日，贪污之迹尤著。在任委属邑买木，不偿其直，载至和州盖宅，凡瓦竹之类，皆自滁往，匠人夫役，皆滁兵也，以充私用，当时为臣僚所论，遂罢州事。其后蔡京复相，引为户部尚书，京罢，出知泽州。今春已召参预政事，边方大事，自宜与宰相协力有为；若宰相强愎用事，当以措画之方，告於陛下，安可坐视伺其败而夺之位？自与谋则善矣，岂不误国乎！及恪为相，至今边事亦何所措画，不过如徐处仁、吴敏充位而已，然亦不若处仁之不为奸也。恪之智虑，但长於交纳。内侍卢端、王若冲与为密交，凡诸{埶目}御，皆以谄谀结之。比召李彀至中书议事，闻彀之言，徐以手握彀带曰：“至道处置，安有错者？”谄奉百端，吏皆鄙笑。凡内侍送御封文字至其家，无不促席，深自结纳。臣领侍班上殿，亲见恪与内侍呢呢耳语，久之而不已。自昔宰相为奸，必先结宦官刺密旨，以中人君之欲，又使之言誉称美，以固宠位。唐李林甫，近世蔡京、王黼，皆用此术。正人端士，肯若是乎？詹度、燕瑛、胡直孺皆天下之至小人，恪党庇之，台谏交攻，不肯施行。闻尝受度、瑛、直孺货赂，故曲庇之。恪本州县俗吏，素未尝识贤士大夫，而贤士大夫亦况与之接，故今日所引用，皆庸陋贪冒之人。省部郎官，尤为冗杂，独任私意，遂废资格，言伪而辨，反是为非，誉邪为正。昔在蔡京门下，见京与子绦论时事，而各为语言，士大夫皆能道之，以为口实。此少正卯之徒，孔子所必诛者。往往在陛下前言语反覆，前后不一。如近日弃地与不弃地，皆自其口出，大率言行皆效蔡京。如近议三镇不欲出於己，令集百官廷议，及议上，即扬言不弃地，以议弃地者分为三等，此与京分上书三等无异。京以上书分三等，寘之重典，以杜天下之口而肆其奸；今恪又欲以三等罪士大夫，见事势迫切，不可与地，而奸计不得行，使虏稍缓，士大夫得罪者多矣，朝廷复有大议，谁肯直言！此亦杜天下之口而肆其奸也。若廷议之后急遣使行，金兵不至河，岂有求河为界之事！金未尝求玉辂、尊号，即急与之，其无机智如此，可任天下之重乎？自夏以来，所用以为宣抚者，提兵而出，系国家安危。李纲、李弥大、折彦质，士大夫皆知其不可，恪岂不知之？知之而不言，听其败事，岂为国之心哉！国家天下之大，固不可尽责其择太守，如河东数郡及怀、卫、河阳、郑不能择忠义有谋者守之，使虏长驱如入无人之境；守河以护都城，亦不择人而用之，使兵望风而遁；汜水关之险，密迩都邑，亦不预为之备。今京城守御疏略，兵将无所统一，人情不能安堵，则宰相何用哉？其无所能可见矣。但知为奸，不知谋国事，岂不有负陛下宠任乎？”又载《罢唐恪制》曰：“朕置相之方，每加慎於选择；惟遇臣之体，必务全乎始终。眷时次辅之宣劳，方以引辞而均逸。肆颁明命，孚告治朝。光禄大夫、少宰兼中书侍郎唐恪，才博而通，志精以敏，早由拔擢，多出践扬。外分师间之权，蔚有嘉绩；入长地官之剧，绰著显荣。建朕赞图，召寘枢院，进参政本，超贰宰衡。惟付讬之甚专，示夙夜之匪懈。属以戎骑荐扰，郊畿驿骚，预备多失於事机，建节或成於稽滞。以疾来验，申谕莫回。是用畀秘殿以班荣，即殊廷而置使。密陪经幄，敦衍邑组。呜呼！宠数之加，颂岂忘於留眷；忠诚之报，宜勿怠於告猷。尚其领承，以永誉处。可特授观文殿大学士、中太乙宫使。”《授何卤制》曰：“朕绍承基图，绥御黎庶，赞元经体，是资不言之臣；保定元功，尤赖非常之佐。我有隽杰，君时登庸，出命於庭，用亶尔众。太中大夫、守门下侍郎何卤，识邃以远，气大而刚，蜚腾英声，冠冒多士。矫矫不挠，隐若栋梁之隆；蹇蹇匪躬，屹然社稷之卫。比由词苑，进翊政机，务陈义而纳忠，每推贤而扬善。底乃嘉绩，简於朕心。属天步之多艰，当虏戎之方戒，相予以济，非汝而谁？是用宪祖朝之典章，正台衡之秩序。躐升右揆，兼侍西台，陟以崇阶，敦其邑采。於戏！姚崇应变，遂致开元之隆；吉甫英谋，已还贞观之盛。惟登明选公，以熙众志；惟揆事图策，以取万全。缉治功於苟简之馀，起国事势於衰靡之后。海隅靖谧，疆陲亿宁。朕以蒙成，尔亦多誉。可特授通奉大夫、守尚书右仆射兼中书侍郎。”

　　又粘罕陷郑州，守臣朱伯友遁。时河东诸郡或降或破殆尽，惟河北颇有坚守不下者。案：《编年备要》、《宋史·本纪》同此，作“朱伯友”，《靖康要录》作“宋伯友”。《要录》云：闰十一月二日，宋伯友弃郑州归京师，以为提举。守御命已下，有言者，落职宫观，江州居住。又先於十一月十六日载知郑州宋伯友落职降三官，提举江州太平观本处居住。一事两载，必有一误。《九朝编年备要》与此书并在闰月。《宋史·本纪》在闰月癸巳，与《要录》闰月二日合。

　　又召李纲，寻除领开封府。案：《靖康要录》：闰十一月三日圣旨，李纲复原官，除资政殿大学士，领开封府事。以指挥到日，星夜发来赴阙，仍晓示军民。三日乃甲午也。《宋史·本纪》、薛应旂、毕沅《续通鉴》、徐乾学《后编》亦并在甲午。

　　又上以勤王之师未至，时令挑战以示敢敌。独有卫士三万，每出数百人，虽多获级，然已十失五六。案：《宋史·本纪》在乙巳，附系於此。《靖康要录》：是月十四日，驾再上城，擐甲劳军，殿班缒城下战胜，赐赏金帛。驾幸东水等门，抚谕军民守奭。提举李擢降两官，落职罢，以田浩代之。初，护龙河自敌迫近，即决汴水以增其深。其后雪寒冰合，敌於冰上布板置草，覆之以土，将以攻城，而擢不介意。是日天稍晴，上登城，见城濠填垒殆尽，乃有是命。驾御朝阳门，金兵十数逼城，出不逊语，卫士三百馀乞下战。。从之，遂与合战。中有执盾者二人独奋身跃入，至手杀五六十辈而馀兵不进。诏促使援之，卒无肯前者，二人竟死。上不怿，因下城。初，有制城楼禁火，士卒噤战，不能执兵，至有僵仆者。然上在禁中，徒跣祈晴，又抚问存恤，络绎不绝，多给衣袄，务令温暖。众皆感泣，不敢惮劳。以勤王不至，时令挑战以示敢敌，然可用者独有卫士三万馀，每出数百人，虽多获级以归，然亦十失五六，至是死亡以数千计。敌又遣使议和，须上皇出郊，诏不从；复请以近上亲王，诏遣王行。将出，敌遽以兵迎，因不复出，独遣冯澥代行。贼声言失信，攻城益急，南壁“惟”字、“乃”字号二楼最危。时濠池已为高陵，敌既逼城，旁七八楼争发矢石，动以千百计。既非受敌，往往虚弃；或止之，则众指为奸细而杀之。敌俟城上稍息，拾矢石反射城上，交下如雨，弓弩多不能立，炮亦良久乃能一发，伤者甚众，给赏官皆应给不办。又楼橹之属为矢石所坏，换易不及，每一柱一板，率厚赏募人。既而有中炮碎其首者，有为流矢伤之於柱者，人皆莫肯施工，不得已逼使之。或请砖石垒壁，可免换易，从之，亦颇以为便。既而灰棚多为炮石所损，因以布囊盛糠，为藉其下。即用火牛车，以备云梯之来。其制，高於城，以绳贯竹木，似梯而弯，其下施平板，上下龛蒙以牛皮，可数人以据城。又其下即轮轴乃鹅车也，箭所不能入。有献撞竿者，其制，用长竿数丈，上施横木数尺，下以铁作轴，云梯之来，迎掷之，应手急索，则梯可倒，则急攻之际，尝用之坏其二梯，杀敌千馀。至是日，撞竿不及，敌因就其上，以长竿升火烧楼橹糠袋及火牛车，不可向迩。顷之，敌稍登城，有执盾者奭之，乃下，是夜缓攻。

　　又丙辰，京城失守。先是，有卒郭京者，自言能用六甲法可以生擒斡离不、粘罕。又有刘孝竭者，募众，或称六丁力士，或称北斗神兵，或称天关大将，大率效京，有识者危之。时京尽令守御人下城，独坐城楼上，以亲兵数百自卫。俄顷，金人分四翼鼓噪而进，前军歼焉，后者悉坠河，城门急闭。京治众曰：须自下作法。因下城引馀兵南遁。案：李《十朝纲要》：龙卫兵郭京者，自言能用六甲法生擒二酋。同知枢密院孙傅深信之，命以官，赐金帛数万，使自募兵得万二千人。事在十一月庚辰。又云：是月甲寅，何卤趣郭京以六甲兵出战，兵败，京遁去。是郭京已於甲寅日先遁，至丙辰而城始陷也。《靖康要录》云：前此军头郭京者，妄称有李药师术，募无赖辈数千，聚天清寺，号“六甲正兵”。初为成忠郎，寻迁武翼大夫。每以危急告之，京颔之而已。民庶语及京者，辄以手加额。时何卤募奇兵五千，名属於京。有士人上书孙傅，以谓自古未尝有以此成功者。其朝廷或听之，宜少付之兵，俟其有成，乃稍进任。今闻众至三万，或失利则为朝廷羞。傅怒谓客曰：“京殆为时而生，敌中琐细，一一知之。幸公语傅，若言与他人，定坐沮师之罪。”揖而退之。又有刘宗杰、傅临政之徒，各募众，或称六丁力士，或称北斗神兵，或称天关大将，大率效京，有识者危之。京尝曰：“非朝廷危急，吾师不出。”至是乃登城，竖旗绘天王像，指示众曰：“此可令敌瞻落矣。”众亦莫测。又云：京师被围，朝廷急於命将，有郭京，军中一老会员，京师盛传用六甲兵法，可以生擒二酋。其法用兵七千七百七十人，尝自试於内，朝廷信之不疑，赐以金缯数万计，使自募兵，恩数备至，人皆呼为“郭相公”。其所招募皆市井游惰，色色有之，不问武艺精否，但择其元命合六甲法者。有卖线者，京一见授以将命，他皆类此。金兵攻围甚急，京谈笑自若，云择日出师，凡三日可至太平，直抵阴山而止。其所招军但只砍首级，不必战也。前期竖天王旗，每壁三面，按五方色，或画天王，不知何法也。又有刘无忌，乃卖药道人，常以身倒植泥中乞钱，亦作统制官，盖取邱濬诗，有“郭京杨式刘无忌，皆在东南卧白云”之谶。又云：初，郭京出兵，延颈俟捷於宣化门者已千万人。俄报云郭京军已得大寨悬大旗於贼壁矣，又报云前军得马千匹矣。又遣使臣传令楼子上，除守楼外，馀并不得上，盖郭京以六甲法能使人隐形。未脱口，贼分四翼鼓噪而进，訩断前军，一扫而空，居后者悉堕护龙河，吊桥为积尸所压，不可拽。城门急闭，金人大怒，铁衣沿城而上，止用云梯一嘡，可制五十人。初祗十馀人登垒，官兵无一用命者，城遂陷，是日午时也。又云：先是，四壁屯京畿保甲及军士共七十万，每壁提举一员，同提举二员，使臣十人，右仆射何卤、枢密孙傅曹辅皆在城上。又旋募无数兵马，以草泽为统制，如傅临政、裴渊、陈德之类，凡九十馀头领。诸统制皆自号令，不受枢密节制，既不齐一，专务姑息，人不畏威。加之赏罚不明，无以鼓励，遂至失守。如刘延庆并子光国，众咸恶之，指为罪魁，其日犹拜少师。初，郭京既为朝廷用，募兵不复取其武勇，但相视面目以为去取。有武臣欲为褊裨，京不许曰：“公虽材武，但明年正月当死，恐为我累。”其诞妄自任类此。或言授用之初，试其术有异，京因谓金人唾手可取，内侍辈尤尊信，倾心待之。是日，大启宣化门出师，门去敌不百步，又天已明，人固已骇乏。先是务出师，城上皆持满，待我师稍却，即并力以射，用此退敌。京欲出兵，乃令守御人皆下，无令觇军，恐失大事，独与张叔夜坐宣化门瓮城头上，以亲兵数百自卫。兵才出，即倡曰：“先锋劫寨，套马数百匹矣。”都人皆喜欢，传增数千，其实妄也。初，贼攻陈州门外，京自内出，正当其锋，我军数百人方逾濠，敌二百馀骑突之，皆没河中，蹂践殆尽，哀号之声，所不忍闻。敌因趋门，方急呼守者奭之，吾众已乱，不及出矣。京见事去，即白叔夜云：“须自下作法。”因下城引馀兵南遁。《北盟会编》：靖康二年五月二日，郭京走至襄阳，统制官张思正禽而杀之。追叙前事云：初，郭京自京城奔走，沿路称撒豆为兵，撒草为马，假幻众聚兵。二月至襄阳有三千馀，下寨於海子头，京居於洞山寺。欲册立宗室为帝，制置使钱盖、西京总管王襄及统制官张思正止之，不从。会有自京城逃遁来者，具说京以妖术误国，京城不守，思正乘间会诸头领兵袭京，囚之。至是欲以京赴行在，半途为李孝忠所袭，思正就轿以枪刺杀之。

　　又时上四军班直犹有万馀，马亦数千，及护驾人马等皆欲夺门而出，指挥使蒋宣、李福率卫士数百人入祥曦殿，欲护驾突围出。张叔夜连四日大战，斩其金环贵将二人。城破，叔夜被创，父子力战；士皆殊死斗，杀伤相当，所存犹二万人，亦以此请。上惑於和议，竟不能从，士卒号哭而散。案：《靖康要录》闰月二十七日载此事，当是戊午日事也。《要录》：闰十一月二十七日，有殿班指挥使蒋宣集众数百人，欲卫上突围出奔，上犹豫，即昇殿挽御衣，挟上，上急顾宣曰：“汝是何人，汝是何人？敢尔宣置！”上以足顿地。曰：“臣不顾死，欲尽忠陛下，陛下不用，大事去矣。”上讬故还内，秦桧委曲谕之云：“汝等护驾而去，果保全乎？”众默然。桧曰：“我今为汝告官家，更将书往军前议，看如何？”众唯唯。於是桧复请往，其众或以兵器击窗壁欲通，暴甚，因盗内库器皿，莫敢谁何。赖上亲出，涕泣慰谕。时左言亦为殿班指挥使弹压之，稍定，因擢宣为防奭使，以安其心。《北盟会编》是年十二月十三日诛蒋宣、卢万、李福。

　　又庚申，日出赤如血。案：《靖康要录》：是月二十八日，雪止，日出色甚明赤，人皆言不祥。二十八日为己未，较庚申前一日。《靖康纪闻》：二十九日黎明，日出如火赤，人皆惊视。《北盟会编》亦在二十九日庚申。

　　１、十二月壬戌朔，车驾留青城。

　　２、是日，康王开兵马大元帅府於相州。

　　３、粘罕遣萧庆入城，居尚书省，（案：《续宋编年资治通鉴》此下有“检视府库帑藏”六字。） 朝廷动静，并先关白。

　　４、晚，有榜云“奉圣旨和议已定，止是往来礼数未毕，切虑军民等疑虑，今晓谕更令知悉”。（《纪事本末》卷百四十九。） 

　　５、癸亥，车驾自青城回，父老夹道山呼，拜於路侧。（《纪事本末》卷百四十九。） 

　　６、甲子，上御祥曦殿，百官始造朝。金人使四人从驾，入城者亦朝见。车驾诣延福宫朝太上皇帝。（案：《续宋编年资治通鉴》云：上诣延福宫朝太上皇帝，奏曰：“金人以择贤为君，且以弟康王为主，不失宗社之大也。”时韦妃在侧言曰：“二宫今许以康王继位而中兴可待，然陛下可急作诏书，召四方兵赴京师，金人狡计，必不止於择贤，祸有不可胜言者。二宫必不肯留於京师，惟陛下熟计之！”） 金人索金一千万锭，银二千万锭，缣帛如银之数，欲以犒军。（案：金人索金银，薛应旂、毕沅《续通鉴》、徐乾学《后编》并於癸亥日连书之，均误。王宗沐《续通鉴》於是月朔日连书，尤误。惟陈桱《续编》亦系甲子，与此同。） 朝廷令群臣献金帛，诸王、内侍、帝姬亦如之。又置局买金银，金价至五十千，银至三千五百。命王时雍兼领开封尹，与徐秉哲分东、西厢括金帛，御史监视纳数。（案：《靖康要录》：是月四日，开封府榜：尽数於戚里豪富之家根括金帛赴纳。四日为乙丑，与此差一日。） 敌索京城骡马，诏除现任职事官留马一匹外，并限三日赴开封府纳；隐留者，全家行军法；告者赏钱三千贯。於是自御马而下得七千馀匹，悉归之。《纪事本末》卷百四十九。（案：《续宋编年资治通鉴》索骡马系於丙寅，与此差二日。又云：敌索少女一千五百人充后宫祗应，宫嫔逃匿不肯出宫，赴池死者甚众。薛应旂《续通鉴》亦在丙寅，而徐乾学《后编》、毕沅《绩通鉴》并於癸亥日连书之，徐、毕误也。《靖康要录》及《朝野佥言》、《避戎夜话》并载，据云尚书省榜连金人书云：十二月二十三日，骨卢你移赉勃极烈左副元帅、皇太子元帅谨致书於大宋皇帝：近钦差官入检视府藏，积绢一色约有一千四百万匹，於内唯取犒赏所须一千万匹。今承来示，搜寻深意，恐似防再索，假以为辞，於理未安。初破城时，本拟纵兵，但缘不忍，以故约束。今来赏劳诸军，议定合用金一百万锭，银五百万锭，缎子依绢数，不限官私，早望应副。见在库绢，虽见有馀，惟取所须，此金银缎子，亦系所须，之外亦不必取。昨来本府再举之际，累承示谕当致金帛费耗，验今所论，似谬前言。且亦亮悉，无用浮词。谨奉书承达，不宣。谨白。尚书省奉圣旨，令出榜晓谕，今备录国书在前。勘会大金军既登城，收兵不下，保全一城生灵，恩德甚厚，军前金银表缎自当竭力应副。内藏、元丰大观等库及龙德宁德两宫、御前皇后邠中、皇太子宫并臣僚之家，已根括数目外，大段缺少，令晓谕权贵戚里豪富，凡有金银表缎人户，各仰体认大金之恩，匹两以上，尽行输纳。差王时雍管东北壁，徐秉哲管西南壁，陈求道、余大均管东壁，王诏受纳，王及之、夏承管北壁，李佩受纳，依诸家元纳到封头斤两交割，赴大金军前，如敢隐留及官吏乞觅，并仰一并措置施行。此榜出，都人大恐。） 

　　７、甲戌，金人乞割河中府解州，许之。（《纪事本末》卷百四十九。） 

　　８、乙亥，康王至大名府，时金骑充斥，摄大名尹张从请王移行府，以河冰方坚，自相至大名，虽涉河而地里不远，密迩王室，发勤王之兵为便。（案：《续宋编年资治通鉴》云：王发相州，使臣驰报黄河未冻，众失色。王祷於天地、河神，至於河渡，忽报河冻已合。即是日事。又云：戊子，康王总师渡河至大名，都漕、权府事张悫与北道副总管秦符、颜岐率众郊迓。时京师围久，及康王驻北门，而四方事皆取决於霸府矣。案：原本於二年四月癸亥追叙此事，今附注於此。耿延禧《建炎中兴记》云：十四晚，探者报云河水冻尽。十六日当立春，乃黄河拆冰。上下震惧，以为宗庙社稷，无疆之休，在此一举。十六日五更，杨青报元水镇再合，施草布土讫，王乘小车安然而渡，大军悉渡，惟后粮车过，冰薄陷者十馀车，使臣高公海马溺於河中。既渡，三军讙譟。时夕雷阴晦，王渡河日，丽空阴云解驳，红黄云遮日而行。是夕宿元水镇，王坐帐中，置酒召耿南仲、汪伯彦、耿延禧、高世则，举杯慰劳。又云：王之宿元水镇也，先锋刘浩遣一骑兵斋状由，称所统人马，至濬州值大河未冻，先发丁顺军将五百人济舟至岸，中军犹未渡，前军逢胙城县铁骑千馀人疾驰至滑州邀截，訩断我军，丁顺将残兵东走。浩中军兵二千人，自濬州沿河路，因来追赴大元帅府，听候使唤。是日五更起发，虑恐滑州之金骑追袭刘浩，奔訩北来。命不须发，严饬诸将蓐食乃行。是日雪霁，所定程顿至其店早饭，不敢如约，行由小径，遂与扈从庖传相失。王至村舍下马，村人係火为王温酒炙脯腊。王呼耿延禧等围火而坐，未许久，村人有来报，旁近有三金骑，问之曰：“康王军几日到？”村人告已过数日矣。金人以鞭击鞍云：“失探，失探。”王闻之，即上马行，申刻至北京。是时乍晴，师人多寒，王呼诸将问恤，且军士见王躬擐甲胄，上下马无倦色，每见军士，辄慰勉之，三军皆如挟纩至。以耿延禧寒，取所常服绵裘畀之。又以汪伯彦不耐寒，解所服墨缘战袍并绦以赐之。权知大名府张悫、北道总管颜岐暨诸监司，率官吏军民出郊以迎，王归於府治。北京新遭兵燹之馀，人心不定，王每出号令，人心慰服。是时京城围闭久，号令不通，王军在河北，天下不得闻动静；及是渡河，驻军北门，天下甲兵四集，取决帅府矣。） 先是，金人遣使者致书，且传二酋意，云康王已据河北，恐诸郡不肯交地，请遣使迎之，及命曹辅由京东往。及是辅回，称不知康王所在。（《纪事本末》卷百四十九。案：《靖康要录》遣曹辅迎康王为是月二日事，回称不见康王为是月二十二日。此书乙亥，则十四日也。《北盟会编》遣曹辅在是月三日。《靖康纪闻》载金人书云：“既往不咎，故无可言。事至於今，良可惊悸。康王见在河北，可遣一人同使命唤回，未审圣意如何？凝寒，伏惟善保寿祺。”具书不名，但题云骨卢你移赉勃极烈大金副元帅书上。先是，康王出使，驻於相州，粘罕遣使持书来唤回朝廷，乃议遣枢密曹辅行。《靖康要盟录》曰：是时朝廷遣人，每出，金人必搜索蜡书。上乃於曹辅衣襟用矾书诏，以赐康王。京城将吏士卒失守，几至宗社倾危，尚赖金人讲和，止於割地而已。仰大元帅康王，将天下勤王兵总领分领，屯近甸以伺变难，无得轻动，恐误国事，四方将帅，亦宜详此。《朝野佥言》曰：初二日，酋遣使乞令人於河北召康王。使者传云，康王已占据河北之地，恐河北州军恃王不肯交割，请遣人迎之。是时金人已怀废立之意，而朝廷大臣无有觉悟者。何卤奏，上乃遣签书枢密曹辅由京东诣河北迎康王。何卤令人於曹辅衣襟上以矾书为诏，以遗康王。为朝廷使人每出，金人搜索文字蜡书，故以矾书帛，入水方见。曹辅东出曹州，见守臣曾懋说：“大金已登城讲和，敛兵不下。”曾懋诘曹辅曰：“虏人贪暴变诈，岂有登城敛兵不下者乎？公等家属必为所虏，胁之使为此言。”辅乃裂襟令懋看，以达元帅。次借州印以发四方抚谕文字。数日，取曹州守臣军令状回，称不知康王所在，金人军前复发入城。） 

　　９、庚寅，康王如东平府。（《纪事本末》卷百四十九。案：《续宋编年资治通鉴》云：庚寅，王离北京，二年正月辛卯，上入东平府界。与此异日。又云：戊子，宗泽军进屯开德，建大元帅旗於军中。汪伯彦请王移军东平，则措身於安地，身安国难可除。王问耿南仲，亦以为然。遂决计东去。案：原本於二年四月癸亥追叙此事，移附此。《北盟会编》亦书此事於二十七日戊子，云：王命副元帅宗泽军屯於开德府。是日发中军泽领所部磁州军民之兵二千，洺州军民一千，扬言康王在军中，以都统制陈淬统制。前一日，先锋统制刘浩改差充副元帅下前军统领，右军统制尚功绪改差充副元帅下左军统领，各将带本部人二千起发；后一日，以常景充副元帅下右军统领，带本部人二千，改差王忠孝充副元帅下后军统领，将本部人一千，并於开德府驻劄。《建炎中兴日历》云：先是，王聚幕府僚属议所向，宗泽请直趋开德府，次第进寨，以解京城之围。汪伯彦曰：“金人数十万众聚京城下，周围四壁，各把定要害。自开德府之南四十里曰卫南县，至京城下劄连珠寨，尝遣人硬探，水泄不通。五军除破过河五军保卫大王外，续收方一万三千人，其间召募民兵又居其半，如何径要解围？事须量力，只今未说解围，且先要安顿得大王去处稳当，然后促河北所檄诸郡及檄京城、河东诸郡人兵，俟其皆来会合，以当东北面。更檄宣抚司陕西、江、淮勤王师帅，以当西南面，约日俱进，声援相接，乃可解围。况金人河上络绎往来，开德不是大王安泊处，大名亦去河咫尺，不可久住。欲差拨数项军民之兵前去开德府、兴仁府、濮州诸处屯泊，大王往东平府，措身於安地，身安则难可图。”耿南仲、延禧、高世则等无异论，更召诸将问之，诸将亦以为然，王遂定议往东平府。先遣副元帅宗泽往开德府。三日发，五军皆尽。庚寅，王遂进发；杨青代刘浩为先锋都统制，是夜宿於大王寨。） 

　　《续宋编年资治通鉴》：十二月，邠门祗候侯章斋蜡书至大元帅府，催发勤王兵。章言：“陛辞日，皇帝谕臣曰：‘康王辟中书从行，可令便宜。草诏尽起河北兵，守臣自将入援。’”是夜，王命延禧草诏，晓颁诸郡，惟中山、庆源被围不得达。元帅府五军总一万人，又遣招驯贼杨青、常景等，皆效顺，又得万馀人。案：原本於二年四月癸亥追叙及此，据《北盟会编》则侯章至相乃是月甲子日也。康王得蜡诏后部署离相入援，详见汪伯彦《建炎中兴日历》。据《日历》云：大元帅承御前蜡书，促援甚急，乃离相州趋入援。或者以汪伯彦守相严备，且宜住相州，假如金人至，必不可犯，王叱之。集诸将於世恩堂，议入援之路。秦仔、刘定、侯章请从濬、滑径赴京城。诸将皆曰：“河冰未合，濬州渡无船，一不可也。滑州即金人寨，其次长源、韦城皆大寨，岂能径渡？二不可也。”秦仔等曰：“以帛缣横绝河中，兵马攀援以渡，避滑州韦城大寨，可转战而南耳。”诸将曰：“金人在滑州，练帛在南岸者，其谁能维之？假使半渡，金人解维，则何以转战而南？战士则可，元帅大王将如之何？即转战不胜，退安得练帛复渡乎？”仔等不能对。诸将欲回邢、洺，自恩州渡往北京。王语之曰：“曷不径趋澶渊？”诸将曰：“为其逼李固渡金寨，万一惊扰，非万全耳。”会孟世宁自北京遣人来投文，自元水镇过子城渡，适河冰合可行，乃定议。然阴阳官选日，犹欲二十五日起发。耿南仲请以十四日行，前期差刘浩为先锋，领人马南趋澶、滑以疑金骑，又移檄大名府路帅司，差两将人马分遣前去旧魏县驻劄。暨吾到岸之际，庶几防新魏县敌寨之金人。一将於内黄县驻劄，有以防滑州敌寨之金人。大名府路总管司差邠门祗候孟世宁领兵三千，屯内黄县；大名府路兵马都监王彦领兵二千人，又屯旧魏县，乙亥日进发。

　　又遣陈过庭、刘韐、折彦质如两河割地。其后过庭死於燕山。案：《靖康要录》：是月五日，吏部差文武官各二十员，随金人军往两河交地，州各一员，中书侍郎陈过庭为交地都提举。五日乃丙寅也。又十二日圣旨，吏部差在京朝官三十六人，转三官，借寺监承赴军前，交两路地界，并取三十六州太守亲同往为质。十二日乃癸酉也。《十朝纲要》书此事，与丙寅、与《要录》合。《北盟会编》是月五日六日连书此事，与《要录》五日所书同。而十七日戊寅复书云：再遣割两河地界使臣。先是，朝廷遣陈过庭，而金人拘留，至是始遣，复增差使臣十人。

　　又戊辰，金人入城，取军器、甲仗、弓箭。案：《北盟会编》：是月六日丁卯，金人索军器。较此前一日。

　　又尚书省火，延烧民居五百家。案：《靖康要录》：是月十五日，火自尚书省延及祠部、吏部、刑部。十五日乃丙子也。《北盟会编》亦在十五日丙子。《东都事略》云：乙亥夜，京师火。
  </div>
  <div class="pagination">
   <a href="续资治通鉴长编拾补_page56.html">
    上一页
   </a>
   <span>
    ...
   </span>
   <a href="续资治通鉴长编拾补_page52.html">
    52
   </a>
   <a href="续资治通鉴长编拾补_page53.html">
    53
   </a>
   <a href="续资治通鉴长编拾补_page54.html">
    54
   </a>
   <a href="续资治通鉴长编拾补_page55.html">
    55
   </a>
   <a href="续资治通鉴长编拾补_page56.html">
    56
   </a>
   <span class="current-page">
    57
   </span>
   <a href="续资治通鉴长编拾补_page58.html">
    58
   </a>
   <a href="续资治通鉴长编拾补_page59.html">
    59
   </a>
   <a href="续资治通鉴长编拾补_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
