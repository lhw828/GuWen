<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 162 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 162 页/共 334 页
  </h1>
  <div class="content">
   殷州刺史尔朱羽生将五千人袭信都，高敖曹不暇擐甲，将十余骑驰击之，〔擐，音宧。骑，奇计翻。〕干在城中绳下五百人，追救未及，敖曹已交兵，羽生败走。敖曹马抬绝世，〔抬，色角翻。〕左右无一当百，时人比之项籍。
高欢屯壶关大王山，〔魏收地形志：上党郡屯留县有凤凰山，一名大王山。按魏太平真君九年二月，诏于壶关东北大王山累石为三封，又斩其北凤凰山南足以断之，以其有王气也。后高欢果屯兵于其地。〕六旬，乃引兵东出，声言讨信都。信都人皆惧，高干曰：「吾闻高晋州雄略盖世，〔尔朱荣用欢为晋州刺史，故称之。〕其志不居人下。且尔朱无道，弒君虐民，正是英雄立功之会，今日之来，必有深谋，吾当轻马迎之，密参意旨，〔参，候也。〕诸君勿惧也。」乃将十余骑与封隆之子子绘潜谒欢于滏口，说欢曰：「尔朱酷逆，痛结人神，凡曰有知，孰不思奋！明公威德素着，天下倾心，若兵以义立，则屈强之徒不足为明公敌矣。〔屈，与倔同，其勿翻。强，其两翻。屈强之徒，指尔朱氏之党也。〕鄙州虽小，户口不下十万，谷秸之税足济军资，〔秸，工八翻，笹也。〕愿公熟思其计。」干辞气慷慨，欢大悦，与之同帐寝。
初，河南太守赵郡李显甫，喜豪侠，〔喜，许既翻。〕集诸李数千家于殷州西山方五六十里，居之。〔殷州西山，广阿之西山也。〕显甫卒，子元忠继之。家素富，多出贷求利，元忠悉焚券〔契，约也，即古所谓券也。〕【章：胡注「契，约也。」与正文不应，当是刻误；甲十一行本正作「契」；乙十一行本同；孔本同。】免责，乡人甚敬之。〔免责，不责其偿也。〕时盗贼倮起，清河有五百人西戍，还，经赵郡，以路梗，共投元忠；〔梗，塞也。〕元忠遣奴为导，曰：「若逢贼，但道李元忠遣。」如言，贼皆舍避。〔舍，读曰舍。〕及葛荣起，元忠帅宗党作垒以自保，〔帅，读曰率。〕坐大槲树下，〔槲，胡谷翻。〕前后斩违命者凡三百人，贼至，元忠辄击却之。葛荣曰：「我自中山至此，连为赵李所破，〔李氏，赵郡之大姓，时号为赵李。〕何以能成大事！」乃悉众攻围，执元忠以随军。贼平，就拜南赵郡太守，〔此言尔朱荣平葛荣时事。魏太和之十一年，分赵郡之平乡、柏人、中丘，巨鹿之南蛮、巨鹿、广阿为南巨鹿郡，后改为南赵郡，属殷州。〕好酒无政绩。〔好，呼到翻。〕
及尔朱兆弒敬宗，元忠弃官归，谋举兵讨之。会高欢东出，元忠乘露车，载素筝浊酒以奉迎，欢闻其酒客，未即见之。元忠下车独坐，酌酒擘脯食之，谓门者曰：「本言公招延俊杰，今闻国士到门，不吐哺辍洗，其人可知，〔以周公、汉祖之事责欢也。洗，先典翻。〕还吾刺，勿通也！」门者以告，欢遽见之，引入，觞再行，元忠车上取筝鼓之，长歌慷慨，歌阕，〔阕，苦穴翻，歌终也。〕谓欢曰：「天下形势可见，明公犹事尔朱邪﹖」欢曰：「富贵皆因彼所致，安敢不尽节！」元忠曰：「非英雄也！高干邕兄弟来未﹖」〔高干，字干邕。〕时干已见欢，欢绐之曰：「从叔辈粗，何肯来！」〔欢与干兄弟同出于勃海，故称从叔。绐，待亥翻。从，才用翻。〕元忠曰：「虽粗，并解事。」〔解，胡买翻，晓也。〕欢曰：「赵郡醉矣。」使人扶出。元忠不肯起，孙腾进曰：「此君天遣来，不可违也。」欢乃复留与语，〔复，扶又翻。〕元忠慷慨流涕，欢亦悲不自胜。〔胜，音升。〕元忠因进策曰：「殷州小，无粮仗，不足以济大事。若向冀州，高干邕兄弟必为明公主人。〔魏冀州治信都，高干邕兄弟据之，故云然。〕殷州便以赐委。冀、殷既合，沧、瀛、幽、定自然弭服，唯刘诞黠胡或当乖拒，〔刘诞亦契胡种也，时为相州刺史，镇邺。黠，下八翻。〕然非明公之敌。」欢急握元忠手而谢焉。
欢至山东，约勒士卒，丝毫之物不听侵犯，每过麦地，欢辄步牵马，远近闻之，皆称高仪同将兵整肃，益归心焉。〔尔朱氏加欢仪同三司，故当时以称之。史言高欢能收众心，以倾尔朱。将，即亮翻。〕
欢求粮于相州刺史刘诞，诞不与；〔相，息亮翻。〕有车营租米，〔「车营」，北齐纪作「军营」。〕欢掠取之。进至信都，封隆之、高干等开门纳之。高敖曹时在外略地，闻之，以干为妇人，遗以布裙；〔裙，渠云翻，妇人下裳也。遗，于季翻。〕欢使世子澄以子孙礼见之，敖曹乃与俱来。〔敖曹以欢叙群从子侄之礼乃来，孰谓其粗也。〕
7癸酉，魏封长广王晔为东海王，以青州刺史鲁郡王肃为太师，淮阳王欣为太傅，尔朱世隆为太保，长孙稚为太尉，赵郡王谌为司空，〔谌，氏壬翻。〕徐州刺史尔朱仲远、雍州刺史尔朱天光并为大将军，并州刺史尔朱兆为天柱大将；赐高欢爵勃海王，征使入朝。〔高欢之先本勃海人，尔朱氏爵之为本郡王，欲以诱致之。朝，直遥翻。〕长孙稚固辞太尉，〔世衰难佐，故辞。〕乃以为骠骑大将军、开府仪同三司。〔骠，匹妙翻。骑，奇计翻。〕尔朱兆辞天柱，曰：「此叔父所终之官，我何敢受！」固辞，不拜，寻加都督十州诸军事，〔十州，南尽汾、晋，北极云、朔。〕世袭并州刺史。高欢辞不就征。尔朱仲远徙镇大梁，复加兖刺史。〔大梁，兖州统内，故加兖州。复，扶又翻；下无复、不复同。〕
尔朱世隆之初为仆射也，〔大通二年，魏尔朱荣入洛，以世隆为尚书仆射。〕畏尔朱荣之威严，深自刻厉，留心几案，〔案亦几属，应文书皆陈于几案而省览之。留心几案，谓留心于尚衵省文书也。又案，据也，凡官文书留以为据者，亦谓之案。〕应接宾客，有閞敏之名。及荣死，无所顾惮，为尚书令，家居视事，坐符台省，事无大小，不先白世隆，有司不敢行。使尚书郎宋游道、邢昕在其听事东西别坐，受纳辞讼，称命施行；〔称命者，称世隆之命也。昕，许斤翻。听，读曰厅。〕公为贪淫，生杀自恣；又欲收军士之意，泛加阶级，皆为将军，无复员限，自是勋赏之官大致猥滥，人不复贵。〔猥，杂也。〕是时，天光专制关右，兆奄有并、汾，仲远擅命徐、兖，世隆居中用事，竞为贪暴。而仲远尤甚，所部富室大族，多诬以谋反，籍没其妇女财物入私家，〔私家，谓仲远私家也。〕投其男子于河，如是者不可胜数。〔胜，音升。〕自荥阳已东，租税悉入其军，不送洛阳。东南州郡自牧守以下至士民，畏仲远如豺狼。由是四方之人皆恶尔朱氏，而惮其强，莫敢违也。〔为尔朱氏败张本。守，式又翻。恶，乌路翻。〕
8己丑，魏以泾州刺史贺拔岳为岐州刺史，渭州刺史侯莫陈悦为秦州刺史，并加仪同三司。〔泾、渭荒残而秦、岐差完，故以内迁为进律。〕
9魏使大都督侯渊、骠骑大将军代人叱列延庆讨刘灵助，至固城，〔叱列，虏复姓。固城，当在中山城东北，安国城西南。〕渊畏其众，欲引兵西入，据关拒险以待其变，延庆曰：「灵助庸人，假妖术以惑众，〔妖，于骄翻。〕大兵一临，彼皆恃其符厌，〔厌，一协翻。谓刘灵助书为符敕以厌胜也。〕岂肯戮力致死，与吾兵争胜负哉！不如出营城外，诈言西归，灵助闻之必自宽纵，然后潜军击之，往则成擒矣。」渊从之。出顿城西，声云欲还，丙申，简精骑一千夜发，直抵灵助垒；灵助战败，斩之，传首洛阳。初，灵助起兵，自占胜负，曰：「三月之末，我必入定州，尔朱氏不久当灭。」及灵助首函入定州，果以是月之末。〔史言用兵不可徒信占验而无方略。〕
10夏，四月，乙巳，昭明太子统卒。太子自加元服，〔天监十四年，太子加元服。〕上即使省录朝政，〔省，悉景翻。朝，直遥翻。〕百司进事，填委于前，太子辩析诈谬，秋毫必睹，但令改正，不君按劾，〔劾，户概翻，又户得翻。〕平断法狱，多所全宥，宽和容众，喜愠不形于色。好读书属文，〔断，丁乱翻。好，呼报翻。属，之欲翻。〕引接才俊，赏爱无倦；出宫二十余年，〔言自禁中出居东宫也。〕不畜声乐。每霖雨积雪，遗左右周行闾巷，视贫者赈之。〔行，下孟翻。赈，之忍翻。此所谓好行小惠也。〕天性孝谨，在东宫，虽燕居，坐起恒西向，〔必西向者，不敢背上台也。恒，户登翻。谨，居忍翻。〕或宿被召当入，〔隔夜为宿。被，皮义翻。〕危坐达旦。及寝疾，恐贻帝忧，敕参问，辄自力手书。〔言帝出敕候问，太子辄力疾手书，自为奏答。〕及卒，朝野惋愕，建康男女，奔走宫门，号泣道路。〔卒，子恤翻。朝，直遥翻。惋，乌贯翻。愕，五各翻。奔，甫门翻。走，音奏。号，户刀翻。〕
11癸丑，魏以高欢为大都督、东道大行台、冀州刺史；〔东道，谓太行山恒山以东也。〕又以安定王尔朱智虎为肆州刺史。
12魏尔朱天光出夏州，遣将讨宿勤明达，癸亥，擒明达，送洛阳，斩之。〔尔朱天光既擒万俟丑奴，又擒宿勤明达，河、陇平矣，不知乃以为宇文泰之资也。夏，户雅翻。将，即亮翻。〕
13丙寅，魏以侍中、骠骑大将军尔朱彦伯为司徒。
14魏诏有司不得复称伪梁。〔魏不竞于梁故也。复，扶又翻；下同。〕
15五月，丙子，魏荆州城民斩赵修延，复推李琰之行州事。〔赵修延执李琰之见上卷上年。〕
16魏尔朱仲远使都督魏僧勖等讨崔祖螭于东阳，斩之。〔考异曰：北齐李浑传：「普泰中，崔社客反于海岱，攻围青州。以浑为征东将军、都官尚书、行台赴援，而社客宿将多谋，诸城各自保固，坚壁清野。诸将议有异同，浑曰：『社客贼之根本，若简练骁勇，衔枚夜袭，径趋营下，出其不意，咄嗟之间，便可擒殄。如社客就擒，则诸郡可传檄而定。』诸将迟疑，浑乃速行，未明，达城下，贼徒惊散，擒社客，斩首送洛阳。」按其年时事迹与祖螭略同，未知社客即祖螭，为别一人也。今从魏帝纪。〕
17初，昭明太子葬其母丁贵嫔，〔普通七年，丁贵嫔卒。〕遣人求墓地之吉者。或赂宦者俞三副求卖地，云若得钱三百万，以百万与之。三副密启上，言「太子所得地不如今地于上为吉。」〔今地，谓求卖之地也。〕上年老多忌，即命市之。葬毕，有道士云：「此地不利长子，若厌之，〔长，知两翻。厌，一协翻，又于琰翻；下厌祷同。〕或可申延。」〔申，宽也。〕乃为蜡鹅及诸物埋于墓侧长子位。宫监鲍邈之、魏雅初皆有宠于太子，〔五代志，梁制，东宫有外监殿局、内监〔殿局〕。宫监者，即唐内直局之职也，龙朔二年改监曰内直郎。〕邈之晚见疏于雅，乃密启上云：「雅为太子厌祷。」上遣检掘，果得鹅物，大惊，将穷其事，徐勉固谏而止，但诛道士。由是太子终身惭愤，不能自明。及卒，上征其长子南徐州刺史华容公欢至建康，欲立以为嗣，衔其前事，犹豫久之，卒不立，〔卒，子恤翻。〕庚寅，遣还镇。〔史因帝不立孙，究言事始。呜呼！帝于豫章王综、临贺王正德，虽犯恶逆，犹容忍之，至于昭明被谗，则终身衔其事，盖天夺其魄也。为昭明子詧仇视诸父张本。〕
臣光曰：君子之于正道，不可少顷离也，〔少，诗沼翻。离，力智翻。〕不可跬步失也。〔跬，窥婢翻。〕以昭明太子之仁孝，武帝之慈爱，一梁嫌疑之迹，身以忧死，罪及后昆，求吉得凶，不可湔涤，可不戒哉！〔湔，将仙翻。〕是以诡诞之士，奇邪之术，君子远之。〔奇，居宜翻，异也。远，于愿翻。〕
18丙申，立太子母弟晋安王纲为皇太子。朝野多以为不顺，〔立世适孙为顺。朝，直遥翻。〕司议侍郎周弘正，〔按陈书周弘正传：普通中初置司文义郎，直寿光省，以弘正为司义侍郎。「议」当作「义」。〕尝为晋安王主簿，乃奏记曰：「谦让道废，多历年所。伏惟明大王殿下，天挺将圣，〔论语：太宰问于子贡曰：「夫子圣者欤﹖」子贡曰：「固天纵之将圣。」朱元晦注曰：将，殆也，谦若不敢知之辞。或曰：将，大也。〕四海归仁，是以皇上发德音，以大王为储副。意者愿闻殿下抗目夷上仁之义，〔左传：宋桓公疾，太子兹父固请曰：「目夷长且仁，君其立之。」公命子鱼。子鱼辞曰：「能以国让，仁孰大焉﹖臣弗及也。」遂走而退。子鱼，目夷字也。〕执子臧大贤之节，〔左传：成十三年，诸侯伐秦，曹宣公卒于师，曹人使公子负刍守，公氶欣时逆曹伯之丧；负刍杀太子而自立。既葬，子臧将亡，国人皆将从之。成公乃惧，告罪，且请焉，子臧乃反。诸侯讨曹成公，执而归诸京师。将见于臧于王而立之，辞曰：「圣挞节，次守节。为君，非吾节也，虽不能圣，敢失守乎！」遂逃，奔宋。负刍立，是为成公。子臧，欣时字也。〕逃玉【张：「玉」作「王」。】舆而弗乘，〔「玉舆」当作「王舆」。庄子让王篇曰：越人三世弒其君，王子搜患之，逃乎丹穴。而越国无君，求王子搜不得，从之丹穴。王子搜不出，越人熏之以艾，乘以王舆，王子搜援绥登车，仰天而呼曰：「君乎君，独不可以舍我乎！」〕弃万乘如脱屣，〔孟子曰：舜视弃天下，犹弃敝屣也。乘，绳正翻。屣，所是翻。〕庶改浇竞之俗，以大吴国之风。〔谓太伯以天下让，逃而君吴也。浇，坚尧翻，薄也。〕古有其人，今闻其语，能行之者，非殿下而谁！使无为之化复生于遂古，〔复，扶又翻。朱元晦曰：遂，往也。〕让王之道不坠于来叶，〔庄子外篇有让王，述尧、舜以天下让。来叶，来世也。〕岂不盛欤！」王不能从。弘正，舍之兄子也。〔周舍柄用于天监之初。〕
太子以侍读东海徐摛为家令，〔晋王绍宗迁秘书少监，仍侍皇太子读书，此侍读之始也。〕兼管记，寻带领直。〔管记，职同公府记室。梁制，上台、东宫皆有领直，领直者，领直卫兵也。〕摛文体轻丽，春坊尽学之，〔东宫谓之春宫，宫坊谓之春坊。〕时人谓之宫体。上闻之，怒，召摛，欲加诮责。及见，〔诮，才笑翻。见，贤遍翻。〕应对明敏，辞义可观，意更释然，因问经史及释教，摛商较从横，〔较，古搉翻。从，子容翻。〕应对如响，上甚加叹异，〔上崇信释氏，意谓徐摛业儒，但知经史而已，扣击之余，及于释教，商较从横，应对如响，遂加叹异。殊不思上有好者下必有甚者焉，释教盛行，可以媒富贵利达，江东人士孰不从风而靡乎！〕宠遇日隆。领军朱异不悦，〔异，羊至翻。〕谓所亲曰：「徐叟出入两宫，渐来见逼，我须早为之所。」遂乘间白上曰：「摛年老，又爱泉石，意在一郡自养。」上谓摛真欲之，乃召摛，谓曰：「新安大好山水」，遂出为新安太守。〔史言朱异固宠忌前，间，古苋翻。〕
六月，癸丑，立华容公欢为豫章王，其弟枝江公誉为河东王，曲阿公詧为岳阳王。〔詧，与察同。〕上以人言不息，〔谓不顺也。〕故封欢兄弟以大郡，用慰其心。久之，鲍邈之坐诱掠人，〔诱，音酉。〕罪不至死，太子纲追思昭明之冤，挥泪诛之。
19魏高欢将起兵讨尔朱氏，镇南大将军斛律金、军主善无库狄千〔善无县，前汉属鴈门郡，后汉属定襄郡，魏、晋省，后魏天平二年始以善无为郡也。〕与欢妻弟娄昭、妻之姊夫段荣皆劝成之。欢乃诈为书，称尔朱兆将以六镇人配契胡为部曲，众皆忧惧。〔契，欺讫翻。〕又为并州符，征兵讨步落稽，〔尔朱兆擅命并、汾。此亦高欢伪为兆符也。步落稽，即稽胡。〕发万人，将遣之。孙腾与都督尉景为请留五日，如此者再，〔孙腾、尉景既为镇人请留，必又因其愿留之情扇动之于下，此当以意会也。为，于伪翻。〕欢亲送之郊，雪涕执别，众皆号恸，声震原野。欢乃谕之〔先感动其心，而后谕之。号，户刀翻。〕曰：「与尔俱为失乡客，义同一家，〔高欢亦镇户，故云然。〕不意在上征发乃尔！今直西向，已当死，〔自信都赴并、汾为西向。〕后军期，又当死，配国人，又当死，〔尔朱，契胡种也，故谓契胡为国人。〕奈何﹖」众曰：「唯有反耳！」欢曰：「反乃急计，然当推一人为主，谁可者﹖」众共推欢，欢曰：「尔乡里难制。不见葛荣乎：虽有百万之众，曾无法度，终自败灭。今以吾为主，当与前异，毋得陵汉人，犯军令，生死任吾则可；不然，不能为天下笑。」〔高欢先立法制以齐其众，故能成大事。史言盗亦有道。〕众皆顿颡曰：「死生唯命！」欢柔椎牛飨士，庚申，起兵于信都，〔考异曰：魏书帝纪起兵在庚申，北齐书帝纪在庚子，北史、魏纪、齐纪亦然。今从魏书纪。〕亦未敢显言叛尔朱氏也。
会李元忠举兵逼殷州，欢令高干帅众救之。〔高干预欢密谋，而使之救殷州，此不过使之诱禽尔朱羽生耳。〕干轻骑入见【章：甲十一行本「见」下有「刺史」二字；乙十一行本同；张校同；退斋校同。】尔朱羽生，与指画军计，〔骑，其计翻。〕羽生与干俱出，因擒斩之，持羽生首谒欢。欢抚膺曰：「今日反决矣！」〔高欢反谋非一日矣，及尔朱羽生授首，方言反决，盖其初犹有疑李元忠、高干邕之心。元忠既举兵逼殷州，干邕又斩羽生，欢于是深悉二人之心，而冀、殷之势已合，于是决反。〕乃以元忠为殷州刺史，镇广阿。欢于是抗表罪状尔朱氏，尔朱世隆匿之不通。〔世隆为尚书令，故得匿欢表。〕
20魏扬播及弟椿、津皆有名德。播刚毅，椿、津谦恭，家世孝友，缌服同爨，〔凡三从之服服缌麻。〕男女百口，人无间言。〔间，古苋翻，异也。〕椿、津皆至三公，一门七郡太守，三十二州刺史。〔史言杨氏贵盛。〕敬宗之诛尔朱荣也，播子侃预其谋；〔事见上卷上年。〕城阳王徽、李或，皆其姻戚也。尔朱兆入洛，侃逃归华阴，〔华，户化翻。〕尔朱天光使侃妇父韦义远招之，与盟，许贳其罪。〔贳，贷也，音始制翻。〕侃曰：「彼虽食言，死者不过一人，犹冀全百口。」乃出应之，天光杀之。时椿致仕，与其子昱在华阴，椿弟冀州刺史顺、司空津、顺子东雍州刺史辨、正平太守仲宣皆在洛。〔雍，于用翻。〕秋，七月，尔朱世隆诬奏杨氏谋反，请收治之，〔治，直之翻。〕魏主不许；世隆苦请，帝不得已，命有司检按以闻。壬申夜，世隆遣兵围津第，天光亦遣兵掩椿家于华阴，东西之族无少长皆杀之，〔世隆、天光先已约同夷杨氏，故东西一时俱发。居华阴者为西族，居洛者为东族。少，诗照翻。长，知两翻。〕籍没其家。世隆奏云：「杨氏实反，与收兵相拒，已皆格杀。」帝惋怅久之，不言而已，〔惋，乌贯翻。怅，丑亮翻。〕朝野闻之，无不痛愤。津子逸为光州刺史，尔朱仲远遣使就杀之。唯津子愔于被收时适出在外，逃匿，获免，往见高欢于信都，〔使，疏吏翻。愔，于今翻。被，皮义翻。考异曰：北齐书愔传云：「偣父津为并州刺史，偣随之任。俄而孝庄幽崩，愔时适欲还都，行达邯郸，过津义从杨宽家，为宽所执。至相州，见刺史刘诞，以愔名家盛德，甚相哀念，遣队主巩荣贵防禁送都。至安阳亭，荣贵遂与俱逃，乃投高昂兄弟，潜窜累载。属齐神武至信都，遂投刺辕门，即署行台郎中。」按时齐神武已在信都，言潜窜累载，误矣。又云孝庄幽崩，而愔欲还都见执，皆非也。〕泣诉家祸，因为言讨尔朱氏之策，〔为，于伪翻。〕欢甚重之，即署行台郎中。〔杨愔门地既高，又有干用，高欢起兵之初，藉人望以为重，藉才干以为用，所以擢而用之。士无贤不肖，入朝见嫉，田横岛之逃实基于此。〕
21乙亥，上临轩策拜太子，大赦。
22丙戌，魏司徒尔朱彦伯以旱逊位，戊子，以彦伯为侍中、开府仪同三司。彦伯于兄弟中差无过恶。尔朱世隆固让太保，魏主特置仪同三司【章：甲十一行本「司」作「师」；乙十一行本同。】之官，位次上公之下，〔太师、太傅、太保为三司，位上公。〕庚寅，以世隆为之。斛斯椿谮朱瑞于世隆，世隆杀之。〔以朱瑞为敬宗所亲遇也。〕
23庚寅，诏：「凡宗戚有服属者，〔有服属，诸缌麻以上。〕并可赐汤沐，食乡亭侯，〔妇人赐汤沐邑，男子食乡侯、亭侯也。〕随远近为差。」〔随服属之远近以为等差。〕
24壬辰，以吏部尚书何敬容为尚书右仆射。敬容，昌寓之子也。〔何昌寓，尚之之弟子。〕
25魏尔朱仲远、度律等闻高欢起兵，恃其强，不以为虑，独尔朱世隆忧之。尔朱兆将步骑二万出井陉，趣殷州，〔将，即亮翻。骑，奇计翻。陉，音刑。趣，七喻翻。〕李元忠弃城奔信都。八月，丙午，尔朱仲远、度律将兵讨高欢。九月，己卯，魏以仲远为太宰，庚辰，以尔朱天光为大司马。
26癸巳，魏主追尊父广陵惠王为先帝，〔支子入继大宗，尊所生父为皇，自汉哀帝始；尊之为帝，自吴孙暼始。〕母王氏为先太妃，封弟永业为高密王，子恕为勃海王。
27冬，十月，己酉，上幸同泰寺，升法坐，讲涅盘经，〔涅，奴结翻。〕七日而罢。
28乐山侯正则，先有罪徙郁林，〔五代志，乐山县属郁林郡。郁林，汉古郡，唐为郁林州。〕招诱亡命，欲攻番禺，〔诱，音酉。番禺，音潘愚。〕广州刺史元仲景讨斩之。〔「仲景」当作「景仲」。〕正则，正德之弟也。〔史言临川王宏诸子皆凶悖。〕
29孙腾说高欢曰：「今朝廷隔绝，号令无所禀，〔说，式芮翻。受命曰禀，音必锦翻。〕不权有所立，则众将沮散。」〔沮，在吕翻。〕欢疑之，腾再三固请，乃立勃海太守元朗为帝。朗，融之子也。〔章武王融为葛荣所杀。〕壬寅，朗即位于信都城西，改元中兴。〔废帝讳朗，字仲哲，章武王融第三子也。〕以欢为侍中、丞相、都督中外诸军事、大将军、录尚书事、大行台，高干为侍中、司空，高敖曹为骠骑大将军、仪同三司、冀州刺史，〔时废帝除昂为冀州刺史，终其身。骠，匹妙翻。骑，奇计翻。〕孙腾为尚书左仆射、河北行台，魏兰根为右仆射。〔去年，敬宗以魏兰根为河北行台。〕
己酉，尔朱仲远、度律与骠骑大将军斛斯椿、车骑大将军?仪同三司贺拔胜、车骑大将军贾显智军于阳平。〔此阳平县也，汉时属东郡，魏、晋以来属阳平郡。唐魏州莘县，阳平之地也。〕显智名智，以字行，显度之弟也。尔朱兆出井陉，军于广阿，众号十万。高欢纵反间，云「世隆兄弟谋杀兆」，复云「兆与欢同谋杀仲远等」，〔间，古苋翻。复，扶又翻。〕由是迭相猜贰，徘徊不进。仲远等屡使斛斯椿、贺拔胜往谕兆，兆帅轻骑三百来就仲远，〔帅，读曰率。〕同坐幕下，意色不平，手舞马鞭，长啸凝望，〔郑玄曰：啸，蹙口而出声。〕疑仲远等有变，遂趋出，驰还。仲远遣椿、胜等追，晓说之，兆执椿、胜还营，仲远、度律大惧，引兵南遁。兆数胜罪，将斩之，〔说，式芮翻。数，所具翻。〕曰：「尔杀卫可孤，罪一也。〔事见一百五十卷普通五年。〕天柱薨，尔不与世隆等俱来，而东征仲远，罪二也。〔事见上卷上年。〕我欲杀尔久矣，今复何言﹖」〔复，扶又翻。〕胜曰：「可孤为国巨患，胜父子诛之，其功不小，反以为罪乎﹖天柱被戮，以君诛臣，〔被，皮义翻。〕胜宁负王，不负朝廷。今日之事，生死在王。但寇贼密迩，骨肉构隙，自古及今，未有如是而不亡者。胜不惮死，恐王失策。」兆乃舍之。
高欢将与兆战，而畏其众强，以问亲信都督段韶，〔亲信都督，魏末诸将擅兵，始置是官，以领亲兵。韶曰：「所谓众者，得众人之死；〔言得众人之死力也。〕所谓强者，得天下之心。尔朱氏上弒天子，中屠公卿，下暴百姓，王以顺讨逆，如汤沃雪，何众强之有！」欢曰：「虽然，吾以小敌大，恐无天命不能济也。」韶曰：「韶闻『小能敌大，小道大淫。』『皇天无亲，惟德是辅。』〔「小能敌大，小道大淫。」左传记随大夫季梁之言也。「皇天无亲，唯德是辅。」书蔡仲之命之辞也。段韶父子起于北边，以骑射为工，安能作书语！魏收以其于北齐为勋戚，宗门强盛，从而为之辞耳。孟子曰：「尽信书，不如无书。」信哉！〕尔朱氏外乱天下，内失英雄心，智者不为谋，勇者不为鬬，〔为，于伪翻。〕人心已去，天意安有不从者哉！」韶，荣之子也。〔段荣与高欢亲善。〕辛亥，欢大破兆于广阿，俘其甲卒五千余人。
30十一月，乙未，上幸同泰寺，讲般若经，七日而罢。〔般，北末翻。若，人者翻。〕
31庚辰，魏高欢引兵攻邺，相州刺史刘诞婴城固守。〔相，息亮翻。〕
32是岁，魏南兖州城民王乞得劫刺史刘世明，举州来降。〔魏正光中置南兖州，治谯城，领陈留、梁、谯、沛、下蔡、北梁、马头等郡。降，户江翻。〕世明，芳之族子也。〔刘芳以儒学用于孝文、宣武二帝。〕上以侍中元树为镇北将军、都督北讨诸军事，镇谯城。以世明为征西大将军、郢州刺史，加仪同三司。世明不受，固请北归，上许之。世明至洛阳，奉送所持节，归乡里，不仕而卒。〔「陈力就列，不能者止，」刘世明有焉。刘氏世居彭城。〕
四年〔（壬子、五三二）〕
1春，正月，丙寅，以南平王伟为大司马，元法僧为太尉，袁昂为司空。
2立西丰侯正德为临贺王。正德自结于朱异，上既封昭明诸子，异言正德失职，〔言帝尝养正德为子，既而还本，爵秩不得与诸子齿也。异，音羊至翻。〕故王之。
3以太子右卫率薛法护为司州牧，卫送魏王悦入洛。
4庚午，立太子纲之长子大器为宣城王。〔长，知两翻。〕
5魏高欢攻邺，为地道，施柱而焚之，城陷入地。〔穴城下为地道而未成，恐其土颓落而不得究功，故施柱。地道既成，乃焚其柱，故城陷入地。〕壬午，拔邺，擒刘诞，以杨愔为行台右丞。时军国多事，文檄教令，皆出于愔及开府咨议参军崔嵶。嵶，逞之五世孙也。〔嵶，力膺翻。崔逞去燕归魏，为道武帝所杀。〕
6二月，以太尉元法僧为东魏王，〔上既以元悦为魏王，使自西道入；又使元法僧从东道入，故谓之东魏王。〕欲遣还北，兖州刺史羊侃为军司马，与法僧偕行。
7扬州刺史邵陵王纶遣人就市赊买锦彩丝布数百匹，市人皆闭邸店不出；少府丞何智通依事启闻。纶被责还弟，〔被，皮义翻。弟，与第同；下于弟同。〕乃遣防合戴子高等以槊刺智通于都巷，〔都巷，犹前言京巷也。槊，色角翻。刺，七亦翻。〕刃出于背。智通识子高，取其血以指画车壁为「邵陵」字，乃纪，由是事觉。庚戌，纶坐免为庶人，锁之于弟，锁之于弟，经二旬，乃脱锁，顷之复封爵。
8辛亥，魏安定王追谥敬宗曰武怀皇帝，〔朗既禅位，孝武帝封为安定王。〕甲子，以高欢为丞相、柱国大将军、太师；三月，丙寅，以高澄为骠骑大将军。丁丑，安定王帅百官入居于邺。〔帅，读曰率。〕
尔朱兆与尔朱世隆等互相猜阻，世隆卑辞厚礼谕兆，欲使之赴洛，唯其所欲，又请节闵帝纳兆女为后；兆乃悦，并与天光、度律更立誓约，复相亲睦。
斛斯椿阴谓贺拔胜曰：「天下皆怨毒尔朱，而吾等为之用，亡无日矣，不如图之。」胜曰：「天光与兆各据一方，欲尽去之甚难，去之不尽，必为后患，柰何﹖」椿曰：「此易致耳。」乃说世隆追天光等赴洛，共讨高欢。〔复，扶又翻。去，羌吕翻。说，式芮翻。〕世隆屡征天光，天光不至，使椿自往邀之，曰：「高欢作乱，非王不能定，岂可坐视宗族夷灭邪！」天光不得已，将东出，问策于雍州刺史贺拔岳，〔贺拔岳自岐州迁刺雍州。雍，于用翻。〕岳曰：「王家跨据三方，〔兆北据并、汾，天光西奄关、陇，仲远擅命徐、兖，是跨据三方。〕士马殷盛，高欢乌合之众，岂能为敌！但能同心戮力，往无不捷。若骨肉相疑，则图存之不暇，安能制人！如下官所见，莫若且镇关中以固根本，分遣锐师与众军合势，进可以克敌，退可以自全。」天光不从。闺月，壬寅，天光自长安，兆自晋阳，度律自洛阳，仲远自东郡皆会于邺，众号二十万，夹洹水而军，〔水经注：洹水径邺城南。洹，于元翻。〕节闵帝以长孙稚为大行台，总督之。
高欢令吏部尚书封隆之守邺，癸丑，出顿紫陌，〔水经注：漳山东出山过邺，又北径畲陌西。战国之世，俗巫为河伯娶妇，祭于此陌。田融以为紫陌。赵建武十一年，造紫陌浮桥于水上。〕大都督高敖曹将乡里部曲王桃汤等三千人以从。〔将，即亮翻；下同。从，才用翻。〕欢曰：高都督所将皆汉兵，恐不足集事，欲割鲜卑兵千余人相杂用之，何如﹖」敖曹曰：「敖曹所将，练习已久，前后格鬬，不减鲜卑。今若杂之，情不相洽，胜则争功，退则推罪，〔推，吐雷翻。〕不烦更配也。」
庚申，尔朱兆帅轻骑三千夜袭邺城，叩西门，不克而退。壬戌，欢将战马不满二千，步兵不满三万，众寡不敌，乃于韩陵为圆陈，〔五代志：邺县有韩陵山。杜佑曰：在相州安阳县东北。陈，读曰阵。〕连系牛驴以塞归道，〔塞，息则翻。〕于是将士皆有死志。〔将，即亮翻。〕兆望见欢，遥责欢以叛己，欢曰：「本所以湏力者，共辅帝室。今天子何在﹖」兆曰：「永安枉害天柱，我报雠耳。」〔敬宗年号永安，故以称之。〕欢曰：「我昔闻天柱计，汝在户前立，岂得言不反邪！〔对两军发其阴谋，以正尔朱之罪。〕且以君杀臣，何报之有！今日义绝矣。」遂战。欢将中军，高敖曹将左军，欢从父弟岳将右军。〔将，即亮翻。从，才用翻。〕欢战不利，兆等乘之，岳以五百骑冲其前，别将斛律敦收散卒蹑其后，敖曹以千骑自栗园出横击之，兆等大败，贺拔胜与徐州刺史杜德于陈降欢。〔陈，音阵同。〕兆对慕容绍宗抚膺曰：「不用公言，以至于此！」〔谓绍宗谏兆使欢统州镇兵而兆不用也。〕欲轻骑西走，〔自邺西走归晋阳。〕绍宗反旗鸣角，〔徐广车服仪制曰：角，前代书记所不载，或云本出羌、胡，以惊中国之马。杜佑曰：大角，即后魏簸逻回是也。〕收散卒成军而去。兆还晋阳，仲远奔东郡。〔秦置东郡，晋改为濮阳国，后复曰东郡，治滑台城。〕尔朱彦伯闻度律等败，欲自将兵守河桥，〔将，即亮翻。〕世隆不从。
度律、天光将之洛阳，大都督斛斯椿谓都督贾显度、贾显智曰：「今不先执尔朱氏，吾属死无类矣。」乃夜于桑下盟，约倍道先还。世隆使其外兵参军阳叔渊【章：甲十一行本「渊」下有「单骑」二字；乙十一行本同；孔本同。】驰赴北中，〔北中，即北中郎府城，在河桥北岸。〕简阅败卒，以次内之。〔内，读曰纳。〕椿至，不得入城，乃诡说叔渊曰：〔说，式芮翻。〕「天光部下皆是西人，闻欲大掠洛邑，迁都长安，宜先内我以为之备。」叔渊信之。夏，四月，甲子朔，椿等入据河桥，尽杀尔朱氏之党。度律、天光欲攻之，会大雨昼夜不止，士马疲顿，弓矢不可施，遂西走，至灅陂津，为人所擒，送于椿所。〔灅陂津在河桥西，亦曰雷波，即尔朱兆犯洛帅骑踏浅涉渡之处。灅，力水翻。〕椿使行台长孙稚诣洛阳奏状，别遣贾显智、张欢帅骑掩袭世隆，执之。〔帅，读曰率。骑，奇计翻。〕彦伯时在禁直，长孙稚于神虎门启陈：「高欢义功既振，请诛尔朱氏。」节闵帝使舍人郭崇报彦伯，彦伯狼狈走出，为人所执，与世隆俱斩于阊阖门外，送其首并度律、天光于高欢。
节闵帝使中书舍人卢辩劳欢于邺，〔劳，力到翻。〕欢使之见安定王，辩抗辞不从，欢不能夺，乃舍之。辩，同之兄子也。〔卢同始附元叉以进。〕
辛未，骠骑大将军、行济州事侯景降于安定王，以景为尚书仆射、南道大行台、济州刺史。〔济，子礼翻。降，下江翻；下同。〕
尔朱仲远来奔。仲远帐下都督乔宁、张子期自滑台诣欢降。欢责之曰：「汝事仲远，擅其荣利，盟契百重，许同生死。〔契，约也。重，直龙翻。〕前仲远自徐州为逆，汝为戎首；〔谓前年仲远举兵向洛时也。〕今仲远南走，汝复叛之。〔复，扶又翻。〕事天子则不忠，事仲远则无信，犬马尚识饲之者，〔饲，祥吏翻。〕汝曾犬马之不如！」遂斩之。
尔朱天光之东下也，留其弟显寿镇长安，召奏州刺史侯莫陈悦欲与之俱东。贺拔岳知天光必败，欲留悦共图显寿以应高欢，计未有所出。宇文泰谓岳曰：「今天光尚近，悦未必有贰心，若以此告之，恐其惊惧。然悦虽为主将，不能制物，〔将，即亮翻。〕若先说其众，必人有留心；悦进失尔朱之期，退恐人情变动，乘此说悦，事无不遂。」岳大喜，即令泰入悦军说之，悦遂与岳俱袭长安。〔岳为雍州刺史，本治长安，盖天光东下，使之出捍西北也。〕泰帅轻骑为前驱，显寿弃城走，追至华阴，擒之。〔帅，读曰率。骑，奇计翻。华，户化翻。〕欢以岳为关西大行台，〔考异曰：北史：「薛孝通为中书郎，以『关中险固，奏、汉旧都，须预谋镇遏以为后计，纵河北失利，犹足据之。』节闵帝深以为然，问：『谁可任者﹖』孝通与贺拔岳同事天光，又与周文帝有旧，二人并先在关右，并推荐之。乃超授岳督岐?华?秦?雍诸军事、关西大行台、雍州牧，周文帝为左丞，孝通为右丞，赍诏书驰驿入关，授岳等同镇长安。后天光败于韩陵，节闵遂不得入关，为齐神武幽废。」按天光尚在，节闵安敢除岳镇关中！今从魏书。〕岳以泰为行台左丞，领府司马，事无巨细皆委之。
尔朱世隆之拒高欢也，使齐州行台尚书房谟募兵趣四椟，〔四渎，津名，在临济县。水经注，河水东北流四渎津，津西侧岸临河有四渎祠，以其自河入济、自泗入淮、自淮达江，水径周流，故有四涛之名。趣，七喻翻。〕又使其弟青州刺史弼趣乱城，扬声北渡，为掎角之势。〔掎，居蚁翻。〕及韩陵既败，弼还东阳，闻世隆等死；欲来奔，数与左右割臂为盟。帐下都督冯绍隆，素为弼所信待，说弼曰：「今方同契阔，〔数，所角翻。说，式芮翻。诗击鼓曰：死生契阔。毛苌注曰：契阔，勤苦也。契，苦结翻。〕宜更割心前之血以盟众。」弼从之，大集部下，披胸令绍隆割之，绍隆因推刃杀之，〔推，吐雷翻。〕传首洛阳。
辛巳，安定王至邙山。高欢以安定王疏远，〔章武王太洛，文成之子，献文之季弟也。太洛生融，融生安定王，于孝明帝缌麻亲也，故以为疏远。魏收书，章武王太洛，景穆之子，以彬为后，彬子融。审尔，则愈疏远矣。〕使仆射魏兰根慰谕洛邑，且观节闵帝之为人，欲复奉之。〔复，扶又翻。〕兰根以帝神采高明，恐于后难制，与高干兄弟及黄门侍郎崔嵶共劝欢废之。〔嵶，力膺翻。〕欢集百官问所宜立，莫有应者，太仆代人綦毋儁盛称节闵帝贤明，宜主社稷，欢欣然是之。嵶作色曰：「若言贤明，自可待我高王，徐登太位。广陵既为逆胡所立，〔节闵帝本广陵王。〕何得犹为天子！若从儁言，王师何名义举﹖」欢遂幽节闵帝于崇训佛寺。
欢入洛阳，斛斯椿谓贺拔胜曰：「今天下事，在吾与君耳，若不先制人，将为人所制。高欢初至，图之不难。」胜曰：「彼有功于时，害之不祥。比数夜与欢同宿，〔比，毘至翻。〕且【章：甲十一行本「且」作「具」；乙十一行本同；孔本同。】序往昔之怀，兼荷兄恩意甚多，〔荷，下可翻，古以儋负为义，故以受任为荷，受恩为荷，而感恩者亦曰荷。〕何若惮之！」椿乃止。〔史言贺拔胜有才武而无远识，高欢能以奸诈玩弄时辈而悦其心。斛斯椿者小有才，反复人也，其图欢之志固在孝武帝未立之前矣。〕
欢以汝南王悦，高祖之子，召欲立之，闻其狂暴无常，乃止。〔考异曰：魏书悦传云：「神武令人示意。悦既至，清狂如故，动为罪失，不可扶立，乃止。」按悦时犹在梁境，比昭至洛，往返几日。盖神武闻其所为而止耳。〕
时诸王多逃匿，尚书左仆射平阳王修，怀之子也，〔广平王怀，高祖之子；修于孝明帝从兄弟也。〕匿于田舍。欢欲立之，使斛斯椿求之。椿见修所亲员外散骑侍郎太原王思政，问王所在，思政曰：「须知问意。」椿曰：「欲立为天子。」思政乃言之。椿从思政见修，修色变，谓思政曰：「得无卖我邪﹖」曰：「不也。」曰：「敢保之乎﹖」曰：「变态百端，何可保也！」椿驰报欢。欢遣四百骑迎修入毡帐，〔骑，奇计翻。毡帐，胡夷酋帅所居，汉人谓之穹庐。〕陈诚，泣下沾襟，修让以寡德，欢再拜，修亦拜。欢出备服御，进汤沐，达夜严警。〔严为警备也。〕昧爽，〔孔安国曰：昧，冥。爽，明；早旦。马曰：昧，未旦也。陆德明曰：爽，谓早旦也。〕文武执鞭以朝，〔军中不能备朝服，故执鞭以为敬。朝，直遥翻。〕使斛斯椿奉劝进表。椿入帷门，磬折延首而不敢前，〔张守节曰：磬折，谓曲体揖之，若石磬之形曲折也。磬形皆中屈垂两头，言人屈腰则似也。〕修令思政取表视之，曰：「便不得不称朕矣。」〔书曰：天位艰哉。又曰：毋安，厥位惟危。虽天人乐推，神器归属，贤君处此之时，栗栗乎惧其不胜也。平阳王视劝进表而发此言，骄满之气溢出于肝鬲之上，君子以是知其不能终。〕乃为安定王作诏策而禅位焉。〔为，于伪翻。〕
戊子，孝武帝即位于东郭之外，〔帝讳修，字孝则，广平武穆王怀之第三子也。东郭，洛城东郭也。〕用代都旧制，以黑毡蒙七人，欢居其一，帝于毡上西向拜天毕，入御太极殿，〔魏自孝文帝用夏变夷，宣武、孝明即位皆用汉、魏之制，今复用夷礼。〕群臣朝贺，〔朝，直遥翻；下同。〕升阊阖门大赦，改元太昌。以高欢为大丞相、天柱大将军、太师，世袭定州刺史。庚寅，加高澄侍中、开府仪同三司。
初，欢起兵信都，尔朱世隆知司马子如与欢有旧，自侍中、骠骑大将军出为南岐州刺史。欢入洛，召子如为大行台尚书、朝夕左右，参知军国。广州刺史广宁韩贤，〔魏收志：广宁郡属朔州，领石门、中川二县。五代志，马邑郡善阳县，后齐置朔州及广宁郡。〕素为欢所善，欢入洛，凡尔朱氏所除官爵例皆削夺，唯贤如故。
以前御史中尉樊子鹄兼尚书左仆射，为东南道大行台，与徐州刺史杜德追尔朱仲远；仲远已出境，遂攻元树于谯。
相欢征贺拔岳为冀州刺史，岳畏欢，欲单马入朝。行台右丞薛孝通说〔说，式芮翻。〕岳曰：高王以数千鲜卑破尔朱百万之众，诚亦难敌。然诸将或素居其上，或与之等夷，屈首从之，势非获已。今或在京师，或据州镇，高王除之则失人望，留之则为腹心之疾。且吐万人虽复败走，〔尔朱兆，字吐万人。〕犹在并州，高王方内抚群雄，外抗勍敌，〔勍，其京翻。〕安能去其巢穴，与公争关中之地乎！今关中豪俊皆属心于公，〔属，之欲翻。〕愿效其智力。公以华山为城，黄河堑，〔华，户化翻。堑，七艳翻。〕进可以兼山东，退可以封函谷，〔后汉王元说隗嚣曰：「元请以一丸泥为大王东封函谷关。」〕柰何欲束手受制于人乎！」言未卒，〔卒，子恤翻。〕岳执孝通手曰：「君言是也。」乃逊辞为启而不就征。
壬辰，丞相欢还邺，送尔朱度律、天光于洛阳，斩之。
五月，丙申，魏主酖节闵帝于门下外省，〔年三十五。西魏谥帝曰节闵。〕诏百司会丧，葬用殊礼。〔加九旒、銮辂、黄屋、左纛、班剑百二十人，盖其礼特异于诸王之丧耳。〕
以沛郡王欣为太师，赵郡王谌为太保，〔谌，世壬翻。〕南阳王宝炬为太尉，长孙稚为太傅。宝炬，愉之子也。〔京兆王愉亦孝文帝之子。〕丞相欢固辞天柱大将军，戊戌，许之。己酉，清河王亶为司徒。
侍中河南高隆之，本徐氏养子，丞相欢命以为弟，恃欢势骄公卿，南阳王宝炬殴之，曰：「镇兵何敢尔！」〔魏迁洛阳，北人留居北镇者率隶尺籍，故詈之曰镇兵。殴，乌口翻。〕魏主以欢故，六月，丁卯，黜宝炬为骠骑大将军，归第。
9魏主避广平武穆王之讳，改谥武怀皇帝曰孝庄皇帝，〔谥法：武而不遂曰庄；死于原野曰庄；兵甲亟作曰庄。〕庙号敬宗。
10秋，七月，庚子，魏复以南阳王宝炬为太尉。
11壬寅，魏丞相欢引兵入滏口，大都督库狄干入井陉，击尔朱兆。〔滏，音父。陉，音刑。〕庚戌，魏主使骠骑大将军、仪同三司高隆之帅步骑十万会丞相欢于太原，因以隆之为丞相军司。欢军于武乡，〔晋置武乡县，属上党郡，石勒分置武乡郡，唐为武乡县，属潞州，我朝属威胜军。〕尔朱兆大掠晋阳，北走秀容。并州平。〔走，音奏。〕欢以晋阳四塞，〔太原郡之地，东阻太行、常山，西有蒙山，南有霍太山、高壁岭，北阨东陉、西陉关，故亦以为四塞之地。〕乃建大丞相府而居之。〔自此至于高齐建国，遂以晋阳为陪都。〕
12魏夏州迁民郭迁据青州反，〔郭迁自夏州迁青州，必叛党也。〕刺史元嶷弃城走；〔嶷，鱼力翻。〕诏行台侯景等讨之，拔其城。迁来奔。
13魏东南道大行台樊子鹄围元树于谯城，分兵攻取蒙县等五城，〔去年，梁遣元树镇谯城。蒙县，汉、晋属梁国，魏属谯郡，隋并入山桑县，唐改山桑为蒙城县，属亳州。〕以绝援兵之路。树请帅众南归，以地还魏，〔帅，读曰率。〕子鹄等许之，与之誓约。树众半出，子鹄击之，擒树及谯州刺史朱文开以归。羊侃行至官竹，〔水经注：睢水自睢阳东南流，历竹圃。水次绿竹荫渚，菁菁弥望，世人谓之梁王竹园；官收其利，因曰官竹。〕闻树败而还。〔还，音旋。〕九月，树至洛阳，久之，复欲南奔，魏人杀之。〔复，扶又翻。〕
15冬，十一月，丁酉，日南至，〔夏至之日日北至，冬至之日日南至。杜预曰：冬至之日日南极。班志：日行光道，夏至至于东井，北近极，故晷短。冬至至于牵牛，远极，故晷长。司马彪志曰：日道发南，去极弥远，其景弥长，远长乃极，冬乃至。日道敛北，去极弥近，其景弥短，近短乃极，夏乃至。〕魏主祀圜丘。〔古者因天事天，故祭天于圜丘，其圜象天。〕
16甲辰，魏杀安定王朗、东海王晔。〔二王皆尝拥立，虽已废退，居嫌疑之地，故见杀。〕
17己酉，以汝南王悦为侍中、大司马。
18魏葬灵太后胡氏。〔尔朱荣沈灵后于河，今乃克葬。〕
19上闻魏室已定，十二月，庚辰，复以太尉元法僧为郢州刺史。〔是年春以元法僧为东魏王。〕
20魏主以汝南王悦属近地尊，〔悦，魏主之叔父也。〕丁亥，杀之。
21魏大赦，改元永兴，以与太宗同号，〔永兴，魏太宗即位之初元也。〕复改永熙。〔复，扶又翻。〕
22魏主纳丞相欢女为后，命太常卿李元忠纳币于晋阳。欢与之宴，论及旧事，元忠曰：「昔日建义，轰轰大乐，〔乐，音洛。〕比来寂寂无人问。」〔比，毗至翻。〕欢抚掌笑曰：「此人逼我起兵。」元忠戏曰：「若不与侍中，当更求建义处。」欢曰：「建义不虑无，止畏如此老翁不可遇耳。」元忠曰：「止为此翁难遇，所以不去。」因捋欢须大笑。〔为，于伪翻。捋，卢括翻。〕欢悉其雅意，深重。〔悉，谙究也，知也，雅，素也。〕
23尔朱兆既至秀容，分守险隘，出入寇抄。〔抄，楚交翻。〕魏丞相欢扬声讨之，师出复止者数四，兆意怠。欢揣其岁首当宴会，〔复，扶又翻。揣，初委翻。〕遣都督窦泰以精骑驰之，一日一夜行三百里，欢以大军继之。〔为明年窦泰破尔朱兆张本。骑，奇计翻。〕
资治通鉴卷第一百五十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十二〔起昭阳赤奋若（癸丑），尽阏逢摄提格（甲寅），凡二年。〕
高祖武皇帝十二
中大通五年〔（癸丑、五三三）〕
1春，正月，辛卯，上祀南郊，大赦。
2魏窦泰奄至尔朱兆庭，军人因宴休惰，忽见泰军，惊走，追破之于赤谼岭，〔杜佑曰：石州离石县有赤洪水，即离石水，赤洪其别名也。高欢破尔朱兆于赤洪岭，盖近此。又曰：赤洪水源出方山县，东流入离石。谼，户工翻。考异曰：魏帝纪：正月，庚寅朔；甲午，齐献武王自晋阳出讨兆，丁酉，大破之于赤洪岭。北齐帝纪：出兵在去年，破兆在今年。按岁首宴会，不应直至八日。今从齐书。〕众并降散。〔降，户江翻；下同。〕兆逃于穷山，命左右西河张亮及苍头陈山提斩己道以降，皆不忍；兆乃杀所乘白马，自缢于树。欢亲临，厚葬之。〔缢，于赐翻，又于计翻。临，力鸩翻，哭也。〕慕容绍宗携尔朱荣妻子及兆余众诣欢降，欢以义故，待之甚厚。〔义故，犹言义旧也。〕兆之在秀容，左右怭通款于欢，唯张亮无启疏，〔疏，所故翻。〕欢嘉之，以为丞相府参军。
3魏罢诸行台。〔天监十五年，魏以李平为行台，节度统攻硖石诸军，踵魏初之制而置之也。正光之末盗起，始复置诸道行台。〕
4辛亥，上祀明堂。
5丁巳，魏主追尊其父为武穆帝，太妃冯氏为武穆后，母李氏为皇太妃。
6劳州刺史曹凤、东荆州刺史雷能胜等举城降魏。〔曹凤、雷能胜，皆蛮左也，因其地授以州刺史。降，户江翻。〕
7魏侍中斛斯椿闻乔宁、张子期之死，〔宁、子期死，见上卷上年。〕内不自安，与南阳王宝炬、武卫将军元毗、王思政密劝魏主图丞相欢。〔椿本有图欢之心，因乔、张之死，惧祸将及，决计为之。〕毗，遵之玄孙也。〔道武建国之初，常山王遵有佐命之功。〕舍人元士弼又言欢受诏不敬，帝由是不悦。椿劝帝置合内都督部曲，又增武直人数，自直合已下，员别数百，〔武直，谓武士之入直殿合者。据五代志纪北齐之制，领军府将军，掌宿卫禁掖朱华合外，凡禁卫官皆主之。又左右卫府，将军各一人，掌左右厢，所主朱华合以外，各武卫将军二人贰之。其御仗属官有御仗正副都督、御仗五职、御仗等员。直荡属官有直荡正副都督、直入正副都督、勋武前锋正副都督、勋武前锋五职等员。直卫属官有直卫正副都督、翊卫正副都督等员。直突属官有直突都督、前锋散都督等员。直合属官有朱衣直合、直合将将、直寝、直斋、直后之属。又有云骑、武骑、骁骑、游击、前?左?右?后等将军，左?右虎贲等中郎将，步兵、越骑、射声、屯骑、长水等校尉，奉车、骑二都尉，羽林监、赜从仆射、积弩、积射、强弩、殿中等将军及员外将军、武卫常侍、殿中司马督、员外司马督等。盖其制昉于晋，代有损益。观北齐之制，则当时增置可概见矣。〕皆选四方骁勇者充之。〔骁，坚尧翻。〕帝数出游幸，椿自部勒，别为行陈，〔数，所角翻。行，户刚翻。陈，读曰阵。〕由是朝政、军谋，帝专与椿决之。帝以关中大行台贺拔岳拥重兵，密与相结，又出侍中贺拔胜为都督三荆等七州诸军事，【章：甲十一行本「事」下有「荆州刺史」四字；乙十一行本同；孔本同；退斋校同。】七州，三荆及襄、南襄、郢、南郢也。〕欲倚胜兄弟以敌欢，〔倚胜及岳也。〕欢益不悦。
侍中、司空高干之在信都也，遭父丧，不暇终服。及孝武帝即位，表请解职行丧，诏听解侍中，〔句绝。〕司空如故。干虽求退，不谓遽见许，既去内侍，朝政多不关预，居常怏怏。〔怏，于两翻。〕帝既贰于欢，冀干为己用，尝于华林园宴罢，独留干，谓之曰：「司空奕世忠良，〔谓自高允以来。〕今日复建殊效，〔复，扶又翻。〕相与虽则君臣，义同兄弟，宜共立盟约，以敦情契。」殷勤逼之。干对曰：「臣以身许国，何攻有贰。」时事出仓猝，且不谓帝有异图，遂不固辞，亦不以启欢。及帝置部曲，干乃私谓所亲曰：「主上不亲勋贤而招集群小，数遣元士弼、王思政往来关西与贺拔岳计议，又出贺拔胜为荆州，外示疏忌，内实树党，令其兄弟相近，冀据有西方。祸难将作，必及于我。」乃密启欢。欢召干诣并州，面论时事，干因劝欢受魏禅，欢以袖掩其口曰：「勿妄言！今令司空复为侍中，门下之事一以相委。」欢屡启请，帝不许。干知变难将起，密启欢求为徐州；〔数，所角翻。近，其靳翻。难，乃旦翻。复，扶又翻；罗复、诏复下同。〕二月，辛酉，以干为骠骑大将军、开府仪同三司、徐州刺史，〔骠，匹妙翻。骑，奇计翻。〕以咸阳王坦为司空。〔为魏主杀高干讨高欢张本。〕
8癸未，上幸同泰寺，讲般若经，〔般，音揼。若，人者翻。〕七日而罢，会者数万人。
  </div>
  <div class="pagination">
   <a href="资治通鉴注_page161.html">
    上一页
   </a>
   <span>
    ...
   </span>
   <a href="资治通鉴注_page157.html">
    157
   </a>
   <a href="资治通鉴注_page158.html">
    158
   </a>
   <a href="资治通鉴注_page159.html">
    159
   </a>
   <a href="资治通鉴注_page160.html">
    160
   </a>
   <a href="资治通鉴注_page161.html">
    161
   </a>
   <span class="current-page">
    162
   </span>
   <a href="资治通鉴注_page163.html">
    163
   </a>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <a href="资治通鉴注_page167.html">
    167
   </a>
   <span>
    ...
   </span>
   <a href="资治通鉴注_page163.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
