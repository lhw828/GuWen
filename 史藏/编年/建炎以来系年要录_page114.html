<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 114 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 114 页/共 115 页
  </h1>
  <div class="content">
   戊寅御史中丞汪澈参知政事澈宣谕荆襄还既见遂有是命 
　　己卯右朝散郎刘薳提举荆湖北路常平茶盐公事右通直郎吕大器知黄州 右承议郎留观德知复州 
　　辛巳武翼郎合门宣赞舍人孙俦知邓州见任武翼大夫郑雄别与差遣俦邓州忠义人初见去年十一月甲戌 诏以内乡淅川两县隶均州事定日如旧 右武大夫忠州团练使新江南西路马步军副总管辅逵为殿前司前军统制用赵密请也 是日总领四川财赋王之望得虞允文檄论对拨籴本事之望以其须索渐广乃为书遗宰执言旧宣抚司所管右护军共八万五千四百余人见今所管御前诸军计九万五千六百余人比旧巳多一万二百余人又当时有田晟一军五千七百余人在蜀后来兵往东南本所依旧管认衣粮计一百二十余万引兵虽减而费不减于见今九万五千六百人外更餋此五千七百余人后来节次蒙截留只得八十四万余道本所见餋之军比旧经常岁计正破衣粮军计多一万五千九百人以前用兵旧宣抚司除赡军岁入外更有激赏降赐称提营田四库钱物仅一千余万缗专充犒赏又有未减放民间科敷钱引及截留供取拨茶马诸司应干钱物斛斗该税不尽窠名不以有无拘碍并许拘收通融应副仍以便宜行事赋外窠取又节次添印钱引一千四百万道及两次准朝廷降到度牒一万一千四百一十四道方粗了办自休兵后来更无宣抚司四库钱物又节次裕民减放过钱引一千九十余万道又无拘截朝廷物运又不得诸司钱物又不泛滥增印钱引其所降度牒比前数少又发卖未尽可见今日事体与前时用兵大段不同之望为东南调度至广不忍数干叩朝廷而民力凋弊诏旨每务＜宀十见＞恤亦不敢輙有科敷只是悉心尽瘁多方擘画如去岁赡军籴本增二三百万引近日理会出限田契钱可得二百余万引前此于阶成西和凤州就籴粮料并诸处坐仓比搬运之费省得百十万引如此之类锱铢积累以充用度传闻过当便谓丰盈添支者并无给降减省者别有桩管小小增入指为＜宀十见＞剩创新支破不问有无如此则总领一司岂复可为假令见今总所果能经画致有赢余亦合候边事宁息具数申禀朝廷以听取拨不应供馈方急逐事拘刷使之窘束更无以准备缓急官吏横身抗拒诸将节省得见存财赋及其辛苦措置纤毫之入反供他邑别用而本所依旧任阙乏之责尽心之吏岂不解体若本所自用兵来依承旧例不行撙节多耗钱物结将帅之人情及用度不足横敛百姓以伐四川根本朝廷何以加罪至其急阙未免更行应副岂复有桩留以待他用者之望移书允文乞会问宣抚司如果有上件减省到钱则见今本所库中所有自可遣官拘占不必问本所之可否允文不从自川陕军兴朝廷给官告截上供出度牒总为钱六百余万缗度牒五十道计二万缗官告钱二百五十万缗上供钱五十万缗之望又督责诸州所起赡军钱物比递岁增四百万缗田契钱亦四百万缗二项皆约比时所入之数至之望替时又增一百二十八万九千余缗虽所入未齐而大数可见矣之望尝为允文所荐及议军储二人始有隙 
　　壬午诏履正大夫安德军承宣使御前前军统制兼知洋州傅忠信令再任 
　　癸未诏右奉议郎知江州林珦特令终任珦引年得祠而代者曾愭被劾故复留焉 亲卫大夫降授邕州观察使监汀州在城商税陈思恭致仕思恭故阉人以老病自请也 
　　甲申殿中侍御史吴芾言军器监陈洪持禄苟容驾部员外郎赵雍假手登第不当居天下之清选上曰武臣子孙只宜为武官清望须还白屋今以将家居之则公议自然藉藉乃罢雍以芾权尚书户部侍郎熊克小历全不载事祖今从日历修入 右承务郎京畿淮北招讨司干办公事兼权淮西措置招集屯田刘蕴古成忠郎王珍李云王展韩彦承信郎萧通并见于内殿 尚书度支员外郎杨倓移吏部 
　　乙酉诏京西招讨司具前后立功将士及边面立功之人姓名以闻时言者论荆襄之师自去秋屯于襄阳列据汉水以拒刘萼露宿野处相持二月初有樊城之战继有茨湖之战暨萼之奔也则有汝州之战淮蔡之受围也则屡有城下之战偏师援蔡也则有确山之战皆以少击众北骑大溃询之故老前后用师亦未有如此之连捷者傥不旌别何以示劝故有是旨是役也招讨使吴璘多补亲旧之未曾经行阵者反令统制官王宣保明焉此以赵成京西战功录修入 太府寺丞陈弥作为福建路转运判官弥作侯官人也今年三月己亥方申严监司回避户贯之禁不知何以旋有此除当考 武功大夫东南第二将向琪为宿亳州颍昌寿春府兵马钤辖寿春府驻劄 诏中大夫巳下因推勘按劾放罢而非赃罪及私罪徒者虽未得宫观听以致仕恩降等荫补用吏部侍郎兼权尚书凌景夏请也是日川陕宣谕使虞允文自河池还至西县总领财赋王之望自兴元复会之之望还利州允文还兴元府 
　　戊子起居舍人充大金国贺登宝位使洪迈等辞行国书曰审膺骏命光宅丕图德合天人庆均遐迩比因还使常露悃悰粤从海上之盟获讲邻封之信中更多故颇紊始图事有权宜姑为父兄而贬损衅无端隙靡逃天地之鉴临既边境之一开致誓言之遂绝敢期后聘许缔新欢载惟陵寝之山川寖隔春秋之祭祀志岂忘于缵旧孝实切于奉先愿画旧疆宠还敝国结兄弟无穷之好垂子孙可久之谋庶令南北之民永息干戈之苦傥垂睿照曲徇恳祈愿伫佳音别修要约履兹夏序善保圣躬 秘书省著作郎兼权仓部郎官张震守殿中侍御史初上擢起居郎吕广问为侍御史而广问自言与陈康伯连姻力辞乃改用震 敷文阁待制提举江州太平兴国宫杨偰知舒州 武略郎西南蕃都大巡检使判孺为武经大夫忠州刺史判孺长宁军管下蕃官也用泸南安抚司奏而命之 诏诸军招到蕃人女真等日给钱三百文捉到人给一百文先是主管马军司公事成闵言捉到番人内有堪充马军披带之人乞依武勇效用例支破请给而权户部侍郎吴芾言今诸军招到人日止给百钱米二升有半若将捉到人请给增倍显是轻重不伦故有是旨 权户部侍郎吴芾言塑制显仁皇后神御其三省礼工房枢密院机速房礼户工部太常寺等处诸色人但以经由行遣为名添支食钱委是太滥诏日下住支 
　　己丑蕲州防御使知合门事干办皇城司刘允升为福州观察使果州团练使知合门事干办皇城司张抡为均州防御使皆以配填班直推恩也 
　　辛卯左朝奉大夫主管台州崇道观钟世明勒停人前右朝奉郎莫蒙并为淮南路转运判官 资政殿学士提举临安府洞霄宫魏良臣薨谥敏肃 
　　壬辰起居郎吕广问权尚书礼部侍郎翌日上谓大臣曰广问老成不沽激往时荐之者多因曰朕有一人材簿每临朝臣下有荐扬人材者退朝则记姓名于簿遇有选用披而寻之无不适当陈康伯等又论备边当择良将上曰偏禆中有骁勇卿等可以所闻见随其高下具名以闻俟于诸军汰去怯懦次第代之 
　　癸巳左正言刘度试军器监度言恭睹庆历四年八月诏曰除谏官毋得用辅臣所荐之人臣昨自馆职除察官初因汪澈荐引今澈既参大政而臣尚陪谏省有违庆历诏书实难安职乞改除外任差遣故有是命集英殿修撰知泉州李僴升敷文阁待制提举江州太平兴国宫从所请也 司农少卿朱夏卿论军中冒请之弊乞令诸路大军每遇招收到人先具名报总领所每旬委总领官同都统制就本所或教场同共剌填军号其效用即对众审实从之 是日总领四川财赋王之望得随军转运判官赵不愚报陕西新复州军各有元旧屯驻官兵按月支请粮料及调发军马前去德顺军经过批支并僻远城寨难就食亦有复经金人残破城寨毁坏粮料兼无未曾取见实数不见得堪与不堪陈新斛斗的实数目惟德顺军得小麦粟共四万五千余石并各陈次巳借贷与里外人户不愚又遗之望书云因粮事宣相初无它止因尚书公问及遂言此数继而尚书公取索不免具数纳劄子呈知不谓与疏所打算盖恢复之初虽据诸处申到有许多实数元不曾核实交盘兼其间陈次不堪支遣者甚多又有僻远处支遣不到者又有得而复失者皆未见的确难以报应此一段事出于偶然元无适莫切幸融谅于是之望以其事报允文及申朝廷言假令宣抚司实有上件新复州县米三十五万余石亦合先从运司核实移文本所用就支新募军兵效用口食有余即合归本所应副诸军食用便是要还价直亦须俟食过若干计数还钱今来宣谕司不问巳食未食尽据所有要纽算籴本水脚钱数令项桩管听候取拨合计钱引三百九十余万道即是将陕西所得使用不到及陈腐不堪贱米却取本所贵价又不供新募军兵效用支费别要取拨以与元初指挥不同则所得米斛非徒于本所无益反为大害幸而宣抚报元未曾取实数不见得巳支见在堪与不堪宣谕司巳灼见虚实不行前牒切恐将来收复陕西实有拘到粮斛不下数百万石皆要本所纽计价直另项桩钱则须用数千万虽竭本所所有亦不能足万一临时别有桩拨或朝廷支用本所难以违拒于本所经常岁计及军兴调度大叚有妨伏乞检会元初申画特赐照应施行朝廷以为然乃于所桩内拨二十万引赐吴璘为激犒钱仍备之望所陈送允文照会 
　　乙未中亮大夫鄂州驻劄御前左军副统制王宣权知襄阳府将带所部军马权就本府屯驻 亲卫大夫鼎州观察使鄂州驻劄御前左军统制权知襄阳府郝晸令依旧归军 右朝请郎知盱眙军周淙直秘阁再任 直秘阁知房州司马倬知德安府右朝请郎张松知郢州见任人伏深邢舜举并罢 起复宣州观察使殿前司护圣军统制王琪带御器械 左朝奉大夫提举江州太平兴国宫周方崇复集英殿修撰致仕 
　　丙申兴元都统制姚仲闻原州围急乃令统制官姚志李在量留兵屯德顺尽以精兵同所自将常从兵以是日发德顺往援原州 
　　是月大雨淮水溢数百里漂溺庐舍人畜死者甚众 初金国为契丹耶律鄂哈所扰有众数万渐逼居庸关金主褒大惧召同知保州赫舍哩志宁为右翼统军以讨之褒与其下谋以谓鄂哈兵势如此若南宋乘虚袭我国其危哉设有所求当割河以南与之既而鄂哈之众内叛金国得鄂哈而戮之裂其体于燕京汴京及长安三处契丹之患既息其割地归本朝之意亦寝矣此据宋翌金亮本末及范成大揽辔录参修 
　　五月戊戌右朝奉大夫知大宗正丞孟充为尚书工部郎中 太府寺丞朱商卿为金部员外郎 秘书丞刘仪凤守礼部员外郎 右朝散大夫新提举淮南东路常平茶盐公事吴巘入辞乞两淮残破处知县京官终任者与升擢选人减举主员又乞倚阁下户见欠官私债负诏吏户部看详申省巘又言淮民复业之初税赋既免斗讼亦稀乞量差保正长以＜宀十见＞民力从之 是日四川宣抚使吴璘自河池往凤翔视师都统制姚仲遣统领官赵诠引马军七百至开边寨克之获其知寨成茂巳而金人千余自原州来求战诠贾众力战北兵败走金二百余骑又驻开边寨河滩右军统制卢仕闵战退之追击至九龙泉仲令统制姚公辅同统领张诏赵诠领兵七百赴原州又令统制姚公兴驻原州北岭与金人合战夺其隘口守将叚彦知大军将至势少壮金人是日攻城亦稍缓 
　　己亥总领四川财赋王之望乞根括民户嫁资及遗嘱田合纳契税钱应副赡军支用从之按白契事行之巳久今又有此申明恐与宣谕司异论故也今年十二月戊寅白劄子所云可参考 
　　庚子监察御史陈良祐守尚书司封员外郎亦以汪澈所荐有请也 秘书省正字兼国史院编修官周必大守监察御史 
　　壬寅翊卫大夫利州观察使权主管镇江府屯驻军马刘锐添差两浙西路马步军副总管平江府驻劄从所请也 是日兴元都统制姚仲以大军至原州之北岭与金人合战官军大败前一日仲未至开边寨之十里将以次日由九龙泉上北岭令诸军弓弩尽满引行前辎重队居后平旦遇敌万余求战仲以统制官卢仕闵所领马步军及狭西兵合为头阵次以已所统部军六千四百十有八为四阵随势便利分列之又以统制官姚志所部兵为后拒列于隘西官军尽力鏖击阵面开合凡数十敌兵每一冲阵率三千余众迭为进退命辎重队随阵乱行不整第一第二阵方交＜釒夅＞而第三第四巳为金敌破拒马而入阵心冲溃辎重中隔莫可应接第五阵乃仲牙兵死斗最久自辰至未人马死亡枕籍满道军遂大溃志阵居第六巳踰两隘行前者还报诸阵尽为敌兵所败志谓其徒曰前军既败我辈进亦死退亦死等死耳进犹可生也遂悉其军各务死战未几金人马军直前冲击志令左军第四正将张传传令枪手尽坐神臂弓先发平射弓次之起伏凡五敌兵引退约二百步志遂趣阵踰七八里敌乃归南山原当时询求姚仲不得顷之有报仲巳至开边寨志遂令将官杨立领神臂弓甲兵各五队据九龙泉大川路以备敌邀击是役也武显大夫兴州前军同统制郑师廉与统领官七将官三十队将七十有三并死于阵队兵以下不与焉仲既至开边寨犹讳言五阵之败惟推姚志为奇功以捷报宣抚司统制官姚公辅闻仲遇敌乃引兵次原州城为策应遇敌与战至午各退保于故垒时吴璘在军前方遗仲书问原州敌势曰喀齐喀贝勒次凤翔坚守不出势不易取虽原州围未解可且赴德顺书未至而仲巳败矣 
　　癸卯言者论大理寺推狱多取贿赂凡以罪赴寺者率缚之暗室以木为拳或用藤杖击之必厌所欲而后巳贫者至鬻妻子以为贿赂诏刑部长贰觉察许越诉 
　　甲辰宰执奏近探报皆言黄河南北蝗虫为灾今巳数年天意可见而江淮之间蚕麦大稔此实圣德所召上愀然曰去岁完颜亮兴师无名彼曲我直岂无天理朕德不足以动天祖宗仁泽所致今幸蚕麦告登更望有秋设或边事未息必可枝梧 太府寺主簿魏杞行太府寺丞 右奉议郎吕搢为太府寺主簿 是日太府卿总领四川财赋王之望再乞在外宫观不许之望又遗大臣书言近缘宣谕司令本所桩管吴璘所得敌人米斛价钱别听支用本所会问宣抚司悉无实数与吴璘几生间隙幸而相照有素所以无事渠于朝廷所拨二十万引激犒钱只敢受其一半盖知初无此一项钱物也此一事三司纷纷累旬而卒无一钱却二十日内只宣抚一事取拨过钱物几一百五十万引以此知前此新疆所得之望一切不问而随取随予渠亦不肯过当盖暗相乘除于其间人情周旋于国事亦济诚策之得也又遗叶义问书言蜀中人材如茶马王弗老成更练精力未衰总计之任自当次补知潼川赵沂廉介孤立意不在私忧国爱民深晓财赋有先儒循吏之风又尝从军亦能调护将帅见今职事亦可升擢虞尚书久在川蜀乍自东南还不深知近来事体而其人疏通果决锐于立功凡有所闻推行奏请惟恐不及而于虚实之际未暇审详窃意朝廷皆以为然一一施用或别致抵牾兵戎财赋事关安危不可不审也 
　　乙巳诏今举礼部奏名进士依祖宗故事更不临轩策试 监察御史袁孚守右正言 左朝请大夫知通州陈汉为两浙路转运判官左朝散大夫知荆门军姚岳为京西路转运判官 左朝散郎知鄂州章服提举两浙西路常平茶盐公事 右朝散郎京西路转运判官姚邵直秘阁知鄂州 
　　丙午秘书省正字芮晔兼国史编修官 
　　丁未右谏议大夫梁仲敏充敷文阁待制提举江州太平兴国宫从所请也 左宣教郎龚茂良为秘书省正字茂良莆田人以荐对而有是命 殿中侍御史张震入对言古之观天下者不观其势而观其人之志志强天下之势虽弱必强况今东傅海西抵秦北拒淮南极闽广胁荆襄跨江汉而负全蜀不可谓弱特在乎所以用之者何如耳愿陛下体乾之健自强不息讲内治之策急内修之政振威权整法度拔英俊奖忠直退奸佞择将帅核军实充国计谨名器信号令治战守日夜摩厉以充其志持之以决而后举天下惟所欲为无不可者惟陛下留神省察 
　　戊申太傅宁远军节度使御营宿卫使和义郡王杨存中复为醴陵观使御营宿卫使限五日结局 右武大夫和州防御使入内内侍省押班林肇为入内内侍省副都知肇寻以解带恩升领福州观察使肇转遥察在是月壬子 武显大夫鼎州团练使带御器械干办皇城司徐伸为入内内侍省押班提点皇城司伸寻以解带恩升和州防御使伸为遥防在是月癸亥 
　　己酉总领四川财赋王之望得宣谕使虞允文书论买马招兵及吴璘姚仲出师事之望答书略曰适领使檄买马以百运为限亦得中数乞罢招兵尤为至论南北通使和议必成亦须一再往返移书宣威且议休息生灵之幸师老锐挫若遇大敌岂不可忧此乃安危所系用度不足言也姚帅年来数奇不可委以要地更宜与宣威议之因粮事不敢必只得不至过当足矣先是之望闻璘再出散关移书曰顷闻此行士卒锐气不及前时果否方此大暑师旅征行百姓转饷皆是危事自非万全岂可轻举若果未可动且宜待时虽闻于朝廷可也书未达仲巳败璘亦无功而还 
　　辛亥右奉议郎鄂州都统司王管机宜文字向汋知房州 是日镇江都统制张子盖与金人遇于石湫堰败之先是敌以数万众围海州诏子盖率兵往援仍听张浚节制浚受命即为书抵子盖勉以功名令出骑乘敌敝子盖至京口整军渡江亟趋涟水择便道以进前一日至石湫堰敌万骑陈于河东子盖曰彼众我寡利在速战不可令敌知吾虚实于是率精锐数千骑驰马先入诸将皆进复州防御使王友直以所部力战御营宿卫前军统制张＜王巳＞为流矢中其脑没于阵士卒死斗敌遂大败拥入河溺死几半余骑遁去 
　　壬子奉安显仁皇后神御于景灵宫先一日上斋于内殿及自射殿步导至丽正门外奉辞 诏武功大夫合门宣赞舍人统制忠义军马兼知海州魏胜历时暴露忠义可嘉可除山东忠义军都统制兼知州事给真俸 
　　癸丑吴璘闻姚仲之败乃逮系左军第四正将张传下吏以鞫之始得其实遂追请仲赴军前议事翌日又令统制官姚公辅赵诠守原州听候中军统制吴挺节制不得自为摘发若擅离所守地稍失枝梧并处斩 
　　甲寅诏吴氏可复封才人日历不书此据会要吴氏以绍兴二十八年七月废 皇叔眉州防御使权知濮安懿王园令士程为宣州观察使以积阀迁也 诏叶义问汪澈昨往江上督视军马抚劳将士一行官吏等第并特转两官资第二等转一官资更减二年磨勘第三等转一官资碍止法人依条回授选人改合入官 遣内侍以金匣茶赐吴璘 权户部侍郎吴芾入对上因论财赋在得人遂言川狭用兵朕全得一王之望之力大军十余万众数月与金角敌而蜀人不知他人安能办此之望在蜀几如萧何之在关中芾曰之望与臣有连其人为政尚严平日在蜀令行禁止故于财赋亦不督而办上曰朕初不知与卿有连见大臣言之望婚嫁未毕亦欲令归但蜀中不可无之望姑令在彼候事稍定朕当大用之卿发书宜道此意 降授右朝奉大夫徐宗说卒 
　　乙卯带御器械赵廓干办皇城司专切提举训练所 忠州团练使知顺昌军孟昭率部曲来归居固始县诏以昭为光州兵马钤辖其徒皆授田居之 是日吴璘趣姚仲诣军前其原州败兵并诣河池夏人百余骑寇秃头岭掠牛马又以五十骑驻于镇戎最高岭射伤军民宣抚司令知镇戎军奉弼遣官说谕夏国沿边兵马司各守旧疆毋得侵犯 
　　丁巳天申节罢上寿先是权礼部侍郎黄中乞依元丰八年例宰臣率百官拜表称贺上不许 起居舍人充大金国贺登宝位使洪迈等出境金人遣工部侍郎庞显忠接伴显忠契丹人其父为常胜军校母耶律氏美梁国王宗弼纳之而杀其夫后封王妃 是日海州围解张浚以去岁淮上奏功例不以实有功者摈不录而庖人厩卒悉沾滥赏使士卒无以劝欲革其毙及是论功乃命统制官下至旗头押队公共保明期以三日有冒滥者重罪之于是复州防御使王友直以功特迁滁州观察使时朝廷闻敌退有旨犒解围军兵而镇江府前军之右军与太平州之武＜釒夅＞军以在围中独不预总领淮东财赋洪适从权比附且倍其赏适又奏沿边巳招降人若使之饥寒失所则必怨望如萧札巴一家踰二十口券钱最多日不过六千余钱尚不给用则其余可知乞将有官人与给料历进勇副尉与依武勇给券四口或五口以上亦与添给口食人谓适知变 
　　戊午钦宗小祥上诣几筵殿行礼百官进名奉慰 
　　己未亲卫大夫果州团练使御营宿卫前军统制张＜王巳＞赠容州观察使与恩泽九资即其地立庙以海州战死也 
　　辛酉入内供奉官邝询赐号白云处士名守宁询建炎中驰骑至天长军诇北人因得肺气病至是自请也 
　　壬戌诏视师江上扈从一行官吏军兵诸色人等并转一官资令检正检详审量实有职事之人依此施行不得泛滥先为议者所格上以缓急之际休戚所同复有是旨 徽猷阁直学士知平江府洪遵复为翰林院学士熊克小历遵自龙学除盖误 定江军承宣使改添差江南东路马步军副总管张振乞依正官例支破全分请给许之权户部侍郎吴芾执奏上以振采石有劳诏特依巳得指挥余毋得援例 右朝请郎荆湖北路转运判官兼京西招讨使司随军转运判官吕擢直秘阁赏劳也 直秘阁韩琎知和州 右朝奉大夫新改知高邮军杨师中主管台州崇道观从所请也 权兵部侍郎陈俊卿使淮东还入见上言军事尚严故兵人逃叛在法当诛今乃一切＜宀十见＞纵不加穷治转相招纳使人人临敌逗挠不进又遁逃而无罪其谁肯为国家出战者愿戒饬诸将毋得互相招纳以堕军政而长乱阶其有保奸纳亡重置之罪然后申严出军逃叛之法断在必行庶几此风稍革从之 
　　癸亥上谓大臣曰自去年完颜侵扰之后中原士民不忘祖宗之德归正者不绝朕恐士大夫分南北彼此浸失招徕之意卿等可审处如有官能办事者与沿边差遣士人从便入学及令应举其余随宜收恤如此则非惟巳来者得安未来者闻之必欣慕而至于是陈康伯等次第行之 崇信军节度使开府仪同三司领殿前都指挥使职事赵密充万寿观使密乞解兵柄故有是命仍诏请给人从绍兴三十年四月七日巳降指挥给事中金安节中书舍人唐文若刘珙等言前此指挥系密主管步军司职事日陈乞今既除观使只合依观使体例难以统兵官禄格支破近田师中屡曾陈乞真俸臣等并行缴奏讫今来赵密请给望依见任观使条法支破所有差拨使臣效用军兵等乞照田师中所得人数施行从之 保信军节度使领合门事提举皇城司郑藻为太尉 舒州团练使潘清卿为容州观察使用吴国长公主请也 观文殿大学士判建康府张浚言军籍日益凋寡补集将士必资西北之人能战忍苦方为可仗臣体访得东北今岁蝗虫大作米价涌贵中原之人极艰于食欲乞朝廷多拨米斛或钱物付臣措置招徕吾人人心既归北势自屈诏以米万石予之浚以为淮楚之人自古可用乘其困扰之后当收以为兵乃奏曰两淮之人素称强力而淮北义兵尤为忠劲困于敌毒亦巳甚矣讐敌欲报之心盖未尝一日忘也特部分未严器械不备虽有赤心不能成事自强敌恣为残虐十室九空皇皇夹淮各无所归臣恐一旦奸夫鼓率千百为群别致生事可虑因其嫉愤无聊之心而招集之欲置御前万弩营募民壮年十八巳上四十五以下堪充弩手之人并不刺臂面以御前效用为名各给文帖书乡贯居住之处及颜貌年甲姓名令五人结一保两保为一甲十甲为一队递相保委有功同赏有罪同罚于建康府置营寨安泊诏皆从请浚即下令曰两淮比年累被荼毒父子兄弟夫妇杀伤虏掠不能相保今议为必守之计复耻雪怨人心所同有愿充者宜相率应募至于淮北久被涂炭素怀忠义欲报国恩亦当来归共建勋业于是两淮之人欣然愿就率皆强勇可用浚亲训抚之又奏差陈敏为统制敏起微贱声迹未振浚擢于困废中敏感激尽力图报未几成军按陈敏元系左武大夫兴州剌史侍卫马军司破敌军统制不知此时为何官也方召募之初浮言鼓动欲败成绩数月间来应者不绝众论始定浚谓敌长于骑我长于步制骑莫如弩卫弩莫如车乃令专制弩治车又谓三国以后自北归南未有不由清河涡口两道以舟运粮盖淮北广衍粮舟不出于淮则惧清野无所得有坐困之势于是东屯盱眙楚泗以扼涡颍大兵进临声势连接人心毕归精兵可集即奏言之又多募福建海船由海窥东莱由清泗窥淮阳有旨下福建选募浚累奏终非一日事朱熹所作行状皆于浚未赴召以前书之则必在此月也日历全不载会要止载赐浚米万石在此月二十七日癸亥故且并附本日俟考 是日权工部侍郎许尹还入见 
　　甲子内降诏曰朕以不德躬履艰难荷天地祖宗垂裕之休获安大位三十有六年忧劳万几宵旰靡怠属时多故未能雍容释负退养寿康今边鄙粗宁可遂如意皇子瑗毓德允成神器有托朕心庶几焉可立为皇太子仍改名慎所司择日备礼册命其宫室官属仪物制度等疾速讨论典故以闻 庆远军节度使龙神卫四厢都指挥使主管侍卫马军司公事成闵为太尉主管殿前司公事 宁国军节度使龙神卫四厢都指挥使建康府驻劄御前诸军都统制淮南西路制置使京畿河北西路淮北寿亳州招讨使李显忠为太尉主管侍卫马军司公事 入内内侍省押班李绰主管往来国信所 
　　是月四川宣抚使吴璘攻熙州拔之熙州之破不见本月日蜀口用兵录亦全不载按王之望文集此月二十九日与吴璘书已称姚师之败熙河之捷故且附月末更湏考获其都总管刘嗣初三大将之出也兴州路得秦陇环原熙河兰会洮州积石镇戎德顺军凡十二郡金州路得商虢陕华州凡四郡独此以重兵扼凤翔故散关之兵未得进 
　　建炎以来系年要录卷一百九十九 
　　建炎以来系年要录卷一百九十九金人地名考证 
　　兴格原书作杏果误改见卷一百九十八 
　　鄂哈原书作窝斡误改见卷一百九十二 
　　赫舍哩原书作纥石烈误改见卷一百六十四 
　　喀齐齐喀原书作合喜误改见卷一百三十八 
　　贝勒原书作字菫误改见卷一 
　　札巴原书作鹧巴误改见卷一百九十四 


●建炎以来系年要录卷二百 
　　宋 李心传 撰 
　　绍兴三十有二年六月丙寅朔皇叔和州防御使士石为泉州观察使以积阀迁也 四川宣抚使吴璘次大虫岭保宁军节度使龙神卫四厢都指挥使御前诸军统制兼知兴元府姚仲自原州至军前璘先巳命夔州路安抚李师颜节制兴元军马尽夺其兵矣仲以戎服见于庭下璘欲斩以徇参议官有止之者按阶州通判兼参议官成亻□□五月十八日己申致仕此恐是赵不愚乃系河池狱旋送文州知管统制姚公辅引兵出城北次于北原与敌兵遇战焉金人自五月至于今增兵凡万五千骑调丁夫五千余众以牛车运炮座六十有余所增置憨皮袋搜城车呆楼洞子十余所自城东至于西南隅共为六寨守将叚彦来告急一日书五至公辅告急亦继至是日总领四川财赋王之望得吴璘书报姚仲失律之望即以书宽譬之且贻书宰执曰仲贪鄙庸人殊不晓事天资狠戾难可保信前此粗有矢石之劳全无谋略本非大将之才知金州兴元所至掊克虽赡军常平窠名亦皆侵用抱认酒税擅置坑冶多占官军义士以充其役民不聊生边事才动乘时怙乱便欲凌轹緫所以肆其所欲之望虽孱懦略不少假而吴璘动加箝制其猖獗故不得逞其奸□或谓吴璘挟私憾而沮抑之是不然事果适于权宜不当探其迹而疑之也识者以为此人得志必为川蜀大患向来吴璘疾病之望所以累具申禀者正虑朝廷以名位高卑军旅寡众次授兵柄则四川之祸可跨足而待兹者原州之败虽失亡可惜以之望观之实为国家之幸一方之福也使斯人而少立功效朝廷何以处之正使无功其众亦未可遽夺今自取败挠天去吾疾兵虽溃散而余众可收私役可复虚籍可核则此一军自此当振兴元大府田畴沃衍民勤于农而有勇得人抚之事力沛然岂非国家之幸四川之福乎窃恐朝廷闻其丧师不无惊惧而未知有此曲折故敢冒昧上闻矧吴璘熙州之捷足以取偿而得地过之诸事但且委吴璘措置自可以无它虑也之望前此扼腕于姚仲久矣时方用武若輙按一路帅臣在朝廷亦所难处故隐忍而未有云也大抵其人贪纵过于刘宝误国不减王权去冬及春吴璘所以欲止又不敢轻出者密料其意益有所牵制忧姚仲之在后也欲使独出又惧其败事常使其部曲或其子息参行既为之助又阴制之姚仲既至德顺吴璘亦便亲往金人闻姚仲之在德顺也出锐师以攻之姚仲已欲移寨适吴璘到遂能破敌若迟一日事又狼狈矣 
　　丁卯昭庆军节度使提举佑神观刘懋致仕从所请也 右宣教郎枢密院计议官李坤特换武功大夫忠州防御使依旧枢密院计议官坤初见去年八月其补官改秩及除差遣日历并不载当求他书参考增入 
　　戊辰名望仙桥东新宫曰德寿 
　　己巳诏立皇太子 诏故福国夫人郭氏可追封皇太子妃用礼部请也 宗正少卿史浩守起居郎兼太子右庶子将作监张阐为宗正少卿兼太子右谕德故事官僚进见当拜奏事当称姓名侍立不坐太子悉命复故 右朝散郎王炎行司农寺丞用汪澈荐也龙神四厢都指挥使随州观察使主管侍卫马军司公事李捧罢为武泰军承宣使两浙东路马步军副緫管绍兴府驻劄龙神四厢都指挥使镇南军承宣使荆南府驻劄御前诸军统制李道罢为捧日天武四厢都指挥使知荆南府 中亮大夫鄂州驻劄御前左军副统制兼知襄阳府王宣领郢州防御使权主管荆南府驻劄御前诸军都统制职事仍兼知襄阳府赏确山之捷也 直秘阁都大主管四川茶马监牧公事王弗提举台州崇道观先是王之望尝荐弗代巳不果用 直显谟阁知荆南府续觱都大主管四川茶马监牧公事 
　　庚午龙神卫四厢都指挥使潭州观察使鄂州驻劄御前诸军都统制充湖北京西制置使京西北路招讨使吴拱为安远军承宣使主管侍卫步军司公事赏茨湖之捷也时复与北人议和故三招讨并除管军而结局吕中大事记曰是时北方大乱内有耶律之变而我师之出兴州路得十二郡金州路得四郡吴璘复大散关入德顺军父老拥拜几不可行命张浚判建康措置两淮浚出入将相三十年卫士见之以手加额士卒闻之皆乐为用于是屯盱眙楚泗以扼涡颍又募海舟由海窥东菜由清泗窥淮阳而海州之役浚勉张子盖以功名子盖率精锐先入金大败于石湫堰国势非复前日矣奈何金欲和则与之和金欲地则与之地成闵吴拱李显忠领三衙而三招讨结局矣王之望奏吴璘回兴州而宣抚限五日结局矣意者圣心倦勤复仇之义将有待于后耶 诏延福宫使安德军承宣使张去为落致仕提举德寿宫行移如内侍省仍铸印赐之 保义郎成彦节为合门祇候彦节闵之子也 集英殿修撰知潭州董苹献钱四万缗以禆国用 
　　壬申永州防御使侍卫马军使中军统制赵撙充鄂州驻劄前军都统制 武节郎合门宣赞舍人知寿春府郭振为蕲州防御使权主管建康府驻劄御前诸军都统制职事 诏减昆山县岁额苗米六千五百石有奇以翰林学士洪遵言此皆经界逃民隐户之田无所从出故也 
　　癸酉以立太子告天地宗庙社稷 修武郎高琦李福蒙隐保义郎时承马佺王云并对于内殿 
　　甲戌诏皇太子赐字元永 诏故宗室子偁并妻合行加封令侍从台谏礼官讨论典故闻奏翰林学士洪遵等言欲依国朝封赠宗室近属体例高官大国极其尊荣庶于人情义理皆为宜称子偁欲称皇兄赠官追封王赐谥子偁妻封王夫人诏皇兄故左朝奉大夫秘阁修撰赠太子少师子偁加赠太师中书令追封秀王谥安僖妻宜人张氏封王夫人 右朝奉郎监无为军商税务徐宗偃依所乞与在外宫观金之未入也宗偃通判楚州数言北方事梁仲敏为谏官论宗偃妄传制司之命令本州清野坐斥去朝廷知其枉故遂复之 殿中侍御史张震右正言袁孚同班入见论宰相朱倬之罪倬闻亦丐免是时锁院 
　　乙亥尚书右仆射同中书门下平章事朱倬罢为观文殿学士提举江州太平兴国宫制曰君子邦家之基曾未闻于成傚元良天下之本乃欲觊于畴庸翰林学士洪遵之词也倬寻落职朱倬罢相日历全不载今以他书参考追书之制辞又云千秋无阀阅功蚤缘悟意公孙避贤者路遽上封章以此知其尝乞退也 太常博士郑闻为秘书丞 军器监丞杨民望为太常博士民望成都人也 是日上出御劄曰朕宅帝位三十有六载荷天地之灵宗庙之福边事寖宁国威益振惟祖宗传序之重兢兢焉惧弗克任忧勤万几弗遑暇佚思欲释去重负以介寿臧蔽自朕心亟决大计皇太子贤圣仁孝闻于天下周知世故久系民心其从东宫付以社稷惟天所相朕非敢私皇太子可即皇帝位朕称太上皇帝迁德寿宫皇后称太上皇后应军国事并听嗣君处分朕以淡泊为心颐神餋志岂不乐哉尚赖文武忠良同德合谋永底于治诏洪遵所草也中兴圣政臣留正等曰尧以天下禅舜舜以天下禅禹揖逊相继可谓盛矣然其传也非父子至于成周自文王传之武王武王传之成王父作子述亦云美矣然而未尝亲授受也故夫以父子之亲行揖逊之道其惟我国家乎仰惟高宗以知子之明顺承天意浚发神断全以所付畀之寿皇而我寿皇荷付托之重十闰之间兢兢业业终始如一用能增光大业驯致丕平及夫倦勤万几则又复举神器授之圣子三圣矩叠规重盖自开辟以来所未有也于皇休哉 何俌龟鉴曰或谓扬子云五百岁而圣人出有诸子云曰尧舜君臣也而并文武父子也而处因往而推来虽千百世可知也吁世之相去如彼其久也圣人继作如此其少也尧舜文武之盛其可以数数见之乎我朝自建隆至绍兴相去才二百年太祖太宗以兄弟相禅高宗孝宗以父子相传载之琬琰蔚为首称留卫公正赞之曰尧舜揖逊盛矣然其传也非父子文武述作美矣然其授受也不亲以父子之亲行揖逊之礼是高孝之美又将有光于尧舜文武矣顾不伟欤 
　　丙子上行内禅之礼有司设仗紫宸殿下先是上尝谕太子以传禅意太子流涕固辞至是遣中使召太子入禁中复加面谕太子推逊不受即趋殿侧便门欲还东宫上勉谕再三乃止于是上御紫宸殿百官起居毕尚书左仆射同中书门下平章事陈康伯知枢密院事叶义问参知政事汪澈同知枢密院事黄祖舜升殿康伯奏言臣等辅政累年罪戾山积圣恩宽贷不诛今陛下超然高蹈有尧舜之举臣等不胜欣赞但自此不获日望清光犬马之情无任依恋因再拜泣下上亦为之挥涕曰朕在位三十六年今老且疾久欲闲退此事断在朕意非由臣下开陈也卿等宜悉力以辅嗣君康伯等复奏曰皇太子贤圣仁孝天下共知似闻谦逊太过未肯即御正殿上曰朕巳再三邀留今在殿后矣上即入宫百官移班殿门外宣诏毕复入班殿庭顷之皇太子服袍履内侍扶掖至御榻前拱手侧立不坐应奉官以次称贺内侍扶掖至于七八乃略就坐宰相率百僚称贺上遽兴康伯等升殿奏言愿陛下即御座正南面以副太上皇帝付托之意天颜愀然曰君父之命出入独断此大位惧不敢当尚容辞避中兴圣政臣留正等曰尧命舜以位舜逊于德弗嗣非独谦德之美如此盖以天下重任授之者且不敢轻受之者其可以易乎臣窃观寿皇之初受禅也压于慈训不得巳而践尊位侧立拱手于黼扆之侧已坐复兴不敢遽即南面迨夫辅臣恳请再三犹有此大位惧不敢当之语真可与舜匹休矣彼汉文帝之即位也东乡逊者三南乡逊者再而其臣袁盎者犹且以高世之行推之况于谦畏之心出于真诚者乎是宜大书特书以垂示万世者也班退太上皇帝即日驾之德寿宫上服赭袍玉带步出祥曦殿门冒雨掖辇以行至其宫门弗肯止上皇麾谢再三且令左右扶掖以还顾谓曰吾付托得人斯无憾矣左右称万岁百官扈从上皇至德寿宫吕中大事记曰历观高宗之所以立孝宗者虽出于范宗尹之造端岳飞之密疏张浚之建请赵鼎之赞决然以艺祖之后为嗣必本于选人娄寅亮之一言适有以契乎高宗之心艺祖在天之灵可以慰矣自六岁育于宫中起居饮食未尝离膝下则其保之也至矣九岁封建国公置资善堂范冲为翊善朱震为赞读令建国公见翊善赞读必拜则其教之也严矣年十六封普安郡王时绍兴十三年也秦桧虽有动摇国本之心而孝宗之圣德著明高宗之圣心坚定非桧所得容其私三十年立为皇子上曰朕志素定巳九年矣三十二年立为太子未几是月丙子上遂内禅皇太子即皇帝位太上皇帝居德寿宫又曰此事断自朕意非由臣下开陈呜呼盛哉太祖太宗兄弟相传以开创业之基高宗孝宗父子相禅以植中兴之业创之于先固所以为二百年太平之治兴之于后又所以遗万世无疆之休也 
　　丁丑车驾诣德寿宫起居承明集曰初上欲率百官朝太上皇帝于德寿殿以大雨免百官入见上就宫中行礼 案丁丑以下原本采取中兴圣政附入以终绍兴三十二年之事今仍其旧 
　　戊寅有旨朕欲每日一朝德寿宫以修晨昏之礼昨日面奉太上皇帝圣旨谓恐废万几劳烦群下不蒙赐许可委礼官重定其期承明集曰如前代朔望甚为疏阔朕不敢取礼部侍郎黄中奏谨按汉高皇帝五日一朝太上皇今欲乞依前项故事诏从之 大赦制曰春秋法五始之要聿严受命之符天地之大德曰生盍下维新之令太上皇帝慈俭为宝遹骏有声垂精三纪之间图治百王之上神谟独运緫一日万几之繁圣武旁昭极四海九州之广未尝暇逸久积倦勤黄屋非帝尧之心居怀负重泰元增汉武之策欲介长年顾睿训之博临惧眇躬之弗称凡今者发政施仁之目皆得之问安侍膳之余爰举旧章式覃旷泽可大赦天下节文于戏有天下传归于子敢忘付托之恩建皇极敷锡厥民允副迩遐之望尚赖股肱同德中外协谋共期底于中兴以益光于永世咨尔有众体朕至怀臣留正等曰谈者类曰承毙政者务更革继治世者尚循守是大不然治世独无可更革之政乎夫天下之事贵于随时而变通不可执一而偏徇承明集曰苟当变通之时而专拘循守之说不几于胶柱鼓瑟乎唯夫虽务循守而不害其为更革虽有更革而不失其为遵承得继述之意而不泥其迹斯为尽善臣等窃观寿皇初政虽不能不少变于绍兴然其大要则未尝不以遵奉太上德意为说且曰凡今者发政施仁之目皆得之问安侍膳之余此寿皇所以能继高宗之大业也龟鉴曰凡今者发政施仁之目皆得之问安侍膳之余此非即位之诏乎进而得之谆谆之训退而得之浑浑之书此非圣教之序乎炎兴诏令命官裒集必欲恪意奉承是一政一事无不遵之也稽山宸翰分赐宰执且使奉以周旋是一字一画无不敬之也侍从台谏条陈事务重言责也亦检举绍兴之制而行之也卿监百执事日轮面对广言路也亦举行绍兴之典而用之也述太上之意以责守臣令佐承太上之问而择监司郡守知光尧之念岳飞则亟复元官闻光尧之召尹焞则亟访岩穴不愆不忘率由旧章吾于孝宗见之 又曰祖宗朝尊礼旧弼优待故老有任在京宫观及入侍经筵者甚众至于过阙入觐郊祀陪位并归第就医之类所以示眷礼便询访者惟恐不至承明集曰遇有大疑亦或赐手札就问俾之条对故一时人臣立朝之节雍容可观宜令国史院检讨闻奏当议遵用臣留正等曰臣闻之书曰尚猷询兹黄发则罔所愆盖老成之人其更事也多其虑事也审国有大疑从而咨访所益固多而况待遇耆旧优之体貌亦足以见人主尊贤敬老之意皤然寿俊俨容在列又可以增重朝廷表仪搢绅祖宗所以眷礼旧弼元老留之内祠寘之经筵意盖如此寿皇初政首命史官讨论故实而遵用之诚知所先务矣 又曰应诸路出产时新口味果实之类所在州军因缘贡奉烦扰承明集曰道上疲费过所至于数外取索多归公库更相馈遗习以成风或假贡奉为名渔夺民利果实则封闭园林海错则强夺商贩至于禽兽昆虫珍味之属则抑配人户致使所在居民以出产之物为苦不唯因口腹之故广害物命亦使斯民冒犯险阻或至丧失躯命岂不甚痛太上皇帝巳降诏禁约切虑岁久未能遵奉承明集曰仰州军条具土产合贡之物申尚书省礼部参酌天地宗庙陵寝合用荐献及德寿宫甘旨之奉当议指挥止许长吏修贡外自今一切并罢如州县奉行灭裂因缘多取以违制论臣留正等曰昔人有言以一人治天下不以天下奉一人是故圣人菲饮食薄滋味不敢恣口腹之欲自奉餋有节者惧其或至于扰民也何者人主意向所在下皆奔走而奉承之唯恐不及嗜一味之甘需一品之珍初若细事耳孰知夫奉承者之巧于并缘乃至强于抑配过于搜求烦费道路大而病民小而害物为患若此之甚哉此高宗之所以屡严禁约而寿皇之所以首务遵行者也至于命有司参酌宗庙陵寝荐献之物及德寿宫甘旨之奉许长吏修贡又不失所谓致孝乎鬼神以天下餋之义呜呼休哉 又曰国家爱餋士卒非不优厚访闻军中管辖人等或使资倍工价或令科买物色多方克剥比至请钱除减几尽承明集曰遂使军人婚嫁丧葬多不以时朕所矜悯自今主帅仰各体国务加优恤以养士气如尚不悛当议显戮以励诸军臣留正等曰自兵农分而为二国家财赋费于养兵者十之八然而列行伍者犹有不足之叹盖主帅不得其人巧为减克而困之也所谓资倍工价科买物色之类盖不一端寿皇素知此弊故于赦令申饬将帅且言如有不悛将显戮以励三军诸将宜知所警矣承明集曰岁月既久此毙复出故陛下于即位之初既降诏旨又申之以严宪继自今诸将或有尚循故习朝廷苟惩一以警百使诏令不为虚文则军政自然严整矣 又曰昔太祖皇帝创业之初亲制军政以遗后世如南北仓请粮之制平时固欲习其筋力以戒骄惰然禁约私役至为严切承明集曰自今诸军除缮筑城壁立寨栅打造战具搬请粮草应干工役外不许私役战士盖造私第营葺房廊修筑园圃及兴贩工作等承明集曰太上皇帝累降指挥约束如敢更有违犯委御史台弹奏当重寘典宪庶几仰合祖宗优餋士卒之意臣留正等曰夫兵不可使太劳亦不可使太逸太劳则瘁太逸则惰是故役于公可也役于私不可也太祖皇帝命军士于南北仓请粮使之舍近而就远欲以习其筋力是所谓役之于公也至于将帅私役则禁之甚严今寿皇首举此以戒诸军深得艺祖之意既重减克之令又申私役之禁想夫三军之士知上之所以抚存之者如此莫不感激奋兴人百其勇矣 
　　癸未宰臣奏事陈康伯因奏臣等以前二日朝德寿宫太上皇帝宣谕车驾每至宫必于门外降辇巳再三谕之既以家人之礼相见自宜至殿上降辇令臣等奏禀此意上曰夜来太上皇帝有旨令朕只朝朔望朕于子道问寝侍膳尤宜勤恪承明集曰圣谕丁宁朕心未安卿等详议以闻 
　　甲申诏曰朕钦承圣训嗣守丕基猥以＜耳少＞躬托于王公士民之上兢兢业业惧德菲薄不敏不明未烛厥理将何以缉熙初政称太上付托之恩永惟古先极治之朝置鼓以延敢谏立木以求谤言故下情不塞于上闻而治功所以兴起也朕甚慕之况今荐绅之士咸怀忠良刍荛之言岂无一得朕躬有过失朝政有缺遗斯民有休戚四海有利病凡可以佐吾元元辅朕不逮者皆朕所乐闻朕方虚怀延纳容受直辞言而可行赏将汝劝弗协于理罪不汝加悉意陈之以启告朕毋隐毋讳毋惮后害自今时政阙失并许中外士庶直言极谏诣登闻检鼓院投进在外于所在州军实封附递以闻臣留正等曰自古帝王之兴其初未有不以直言为先盖以一人耳目之所见不若合天下耳目所见之多以一人智虑之所及不若兼天下智虑所及之广而人主之尊如天威如雷霆苟非屈巳降心出于至诚而有以感动人心则忠言无自而进臣窃睹寿皇求言之诏辞旨明切可谓出于至诚而不为虚文者矣至曰言而可行赏将汝劝弗协于理罪不汝加则凡在臣子孰不欲各效所见各输厥忠以应上之求乎是宜当时上封事者至以千数也 监潭州南岳庙朱熹上封事言圣躬虽未有过失而帝王之学不可以不熟讲朝政虽未有阙遗而修攘之计不可以不早定利害休戚虽不可遍以＜锍-釒＞举然本原之地不可以不加意帝王之学必先格物致知以极夫事物之变使义理所存纤悉毕照则自然意诚心正而可以应天下之务又曰今日之计不过修攘然计不时定者讲和之说疑之也又曰四海利病系斯民之休戚斯民休戚系守令之贤否监司者守令之纲朝廷者监司之本本原之地亦在朝廷而巳 
　　丁亥诏曰朕惟太上皇帝临御三纪法令典章粲然备具其议设官裒集建炎绍兴以来所下诏旨条列以闻朕当与卿等恪意奉承以对扬慈训臣留正等曰闻之董仲舒曰道之大原出于天天不变道亦不变是以禹继舜舜继尧三圣相承授受以道无变道之实也洪惟高宗皇帝行尧之道与天同功万世之下犹一日也肆我寿皇圣帝绍尧之统与舜同符嗣位之初首先设官裒汇建炎绍兴诏令欲恪意奉承以对扬慈训二十八年之间刑清而政平德翔而恩溥其守道不变明效大验如此 诏胡铨复元官差知饶州臣留正等曰敌国外患天之所以爱人主也法家拂士人主之所以自爱也人主敬法家拂士所以自爱者至然后天无所施其爱我之意苟为不知自爱轻去其法家拂士则天始爱之于是乎警之以敌国外患警之而又不悟则昔之爱我者移而为弃我矣可不惧哉寿皇嗣服之初首褒前日骨鲠之士一以振作士夫敢言之气一以尊王室而壮国威其自爱之术至矣宜其内修外攘功成治定基泰岳之高而源洪河之长也 礼部侍郎黄中等劄子奉圣旨太上皇帝有诏却五日之朝朕心未安有司宜详议以闻臣等今详议除朔望皇帝诣德寿宫朝见外欲乞与每月初八并二十二日朝见并如宫中之仪诏从之臣留正等曰谨按三辅黄图汉高祖初居栎阳故太上皇因在栎阳汉六年高祖自南宫归栎阳始五日一朝太公高祖既侍太公于栎阳虽晨至寝门而日三朝亦不为过顾乃五日而一朝则于礼为已疎今东内在禁城之外数跸烦民而犹循汉制五日一朝则于礼为巳数参稽厥中距朔望之后七日而朝则不疎不数而中于礼矣是宜率履不越以彰前美而垂懿范于无穷也哉 司农少卿朱夏卿奏今来德寿宫合支供米炭未承所属报到数目诏劄与提举官据每月合用米炭前期报所属依数支供付户部施行臣留正等曰周官膳夫掌王及后世子之膳羞岁终则会唯王及后世子之膳不会外府掌王及后世子衣服之用岁终则会唯王及后之服不会夫以天下而奉一人唯恐不极其至况可从有司之会计哉惟王不可会故等而下之后及世子亦不可会所以尊王也夫等而下之且不可会则推而上之其不可会抑又明矣盖为天子父尊之至也以天下餋餋之至也不如是何以昭至餋而奉至尊哉 
　　壬辰殿中侍御史张震奏窃见绍兴二年诏书略曰昔我太祖皇帝尝令百官轮次面对自今后行在百官日轮一员面对朕当虗伫以听其言且观其行陛下初承圣绪欲望举行旧典特降诏旨许令百官日以序进则数月之间议论毕陈而贤愚可以概见俟其既周即复依旧五日轮对亦不为烦诏从之臣留正等曰唐太宗问魏徵曰为君何道而明何失而暗徵对曰君所以明兼听也所以暗偏信也此无他偏信则私私则暗兼听则公公则明故也肆我太祖皇帝之肇基高宗皇帝之再造虽倥偬不暇给之日而首先延见百执事之臣使悉具所闻以对用能成创业中兴之美我寿皇圣帝嗣守家法当始初清明之际亟欲讲求民瘼辍五日轮对之班诏百官日以序进非特使位于朝者亟获瞻望清光展尽底蕴而天日所临贤否毕陈进退用舍莫不各尽其分矣吕中大事记曰自即位初年诏百官五日一轮对自是引见一班或三四班而视其所由退而考察所行故王晓以朝见而除郎官王蔺以陛辞而除御史郑闻沈度以归辅藩而除枢掾宰属贾光祖论州郡不当献羡余则曰议论人物有似杨辅近臣问郡守得对者孰为称旨则曰潘慈明气寒周颉又下慈明一等或内召小臣或特引布衣如朔如光朝如掞之皆以议论剀切即蒙擢用其后生气骄言论卑鄙一经奏对悉了其为人故有晨奏事而暮批除夕引见而朝放辞者而碌碌者颇以轮对为忧此百官陛对之制而天日照临贤否毕见也如此是月劄下工部长贰先将军器所私役占破借使工匠尽令改正专一造作军器务要精致如敢依前违戾监官取旨黜责合干人重行决配委御史台觉察 上手书召判建康府张浚既见上改容曰久闻公名今朝廷所恃惟公浚言人主以务学为先人主之学以一心为本一心合天何事不济所谓天者天下之公理而已必兢业自持使清明在躬则赏罚举措无一不当人心自归强邻自服上竦然曰当不忘公言浚见上天锡英武力陈和议之非劝上坚意以图事功于是加浚少傅进封魏国公除江淮宣抚使节制屯驻军马 右正言袁孚言乃者六月中旬霖雨累日浙西州郡以山水发洪坏庐屋舟楫而人被其害近又闻江浙之间飞蝗为害此二者同出于一月之内天其或者仁爱陛下之深警戒陛下之切欲陛下修德以应之乎 
　　秋七月壬寅诏曰永惟邦本实在斯民民之休戚寔系守令太上皇帝精择循良留神惠餋垂及眇躬其敢怠忽咨尔分土之臣母滋讼狱毋纵吏奸毋夺民时以重土木毋掊民财以资饷遗有一于此必罚无赦至于俾民安其田里愁叹不生增秩赐金若古令典臣留正等曰舜之臣尧咨十二牧在命九官之前盖民者邦之本牧民者政之本也尧之时黎民既巳时雍天下既无穷人矣及其咨舜犹首及于困穷之民此舜之咨牧所以必首之以食哉惟时也寿皇临御之初首述太上之意戒守令以四事严之以必罚而劝之以厚赏圣圣相承专务惠餋真尧舜之用心而有宋之家法也 
　　丁未赐知临安府赵子潚御劄罢京尹供馈营办上曰更宜子细求访应有扰民之事一一条具闻奏如今次停罢供馈等所省钱二万余贯可以尽与民间除去科扰臣留正等曰京师诸夏之根本也风俗之美恶民情之惨舒天下皆于此乎视傚是以人主施仁必先于此致意焉寿皇圣帝至仁一视溥博如天将欲风示四方郡国皆知以恤民为心以以扰民为戒故一劄之颁首及天府罢供馈营办之私以革掊取科扰之弊复诏守臣访求民瘼悉以条上至哉仁圣之用心也岂惟辇毂之下民被其惠凡膺牧民之寄者孰不精白一意以承休德敢有一毫病民者哉播告之修发于至近形于至远环天下皆如在畿甸中矣 
　　戊申诏追复岳飞元官以礼改葬访求其后特与录用 是日地震大风拔木 
　　癸丑诏御前激赏库并拨归左藏库今后诸路发到纲运准此 
　　己未诏职田米自今輙敢折纳见钱并计赃坐罪臣留正等曰兴廉黜贪帝王所以善俗也古者卿以下有圭田以圭田名取于纯洁欲其食之以养廉今之职田是也月俸之外有此岁入可以自养然犹未满其欲而高其直以取钱将以劝廉而反以资贪可谓背戾之甚此宜明圣所必加诛也 
　　辛酉诏进士李琦议论可采召赴都堂审察又诏今后直言上书并付中书门下后省看详有可采者申尚书省取旨 
　　壬戌诏将来圣节诸路监司州军应合进金银钱绢等缘天申圣节巳行进奉合进之数权与蠲免臣留正等曰圣人之德莫大于仁孝孝故不以天下俭其亲仁故必欲损上以益下寿皇之初履位也致孝于亲以天下养四方进奉同于祝尧至于会庆诞节预下明诏以止之示不专于天下自奉焉孝以事亲仁以厚下一举而二者兼圣人之德亘古鲜俪虽舜之为法于天下可传于后世亦何以加此 判建康府张浚奏臣面奉圣训令措置收籴米斛今来江浙丰稔宜趁时措置其籴本乞从御前支降诏内库支降银三十万两臣留正等曰预备之道有国之所宜先汉文帝时休餋生息寖富实矣贾谊则曰不幸有方二三千里之旱国胡以相恤卒然有急数千百万之众国胡以馈之寿皇嗣政之初任大臣以北方之寄谕使市籴以广储蓄不用大农之钱而出少府之藏约巳爱民圣虑深远矣 
　　癸亥殿中侍御史张震奏四川有名无实之钱递相积压州县各据本年分所收钱物具钞赴总领所送纳而总领所即据其已前年分所欠之数批改钞旁理作旧欠则旧欠虽足而新欠仍在恭睹登极赦文积年未纳之钱截自绍兴三十年以前并与除放甚大惠也应州县纳总领所钞旁若已改批作三十年以前所欠并听执用元钞作本年分改正豁除从之 先是金遣布萨忠义及赫舍哩志宁经略四州地为我师所败于是以檄至盱眙军云既有通和之意自宜各守元立封疆边臣以闻乃下诏曰敌人求索故礼从之则不忍屈辱不从则边患未已中原归正人源源不绝纳之则东南力不能给否则绝向化之心宰执侍从台谏各宜指陈定论以闻群臣继有论列而宰执独无奏章上以问参知政事史浩浩奏累云先为备守是谓良规若谓议战与和则亦在彼不在此彼战则战彼和则和和不忘战姑为雪耻之后图战不忘和乃欲缓师而自治又曰第当坚壁力御攻冲谨俟乘机以图恢服先是史浩议欲城瓜洲采石下张浚议浚谓如此是示敌以削弱之形不若先城泗州浩既参知政事浚所规画浩必沮挠如不赏海州之功屈死骁将张子盖散遣东海舟师皆浩之为也命参知政事汪澈视师湖北京西是时刘珙使金不至而复先是洪迈张棆使回见张浚具言金不礼我使状且令称陪臣浚谓不当复遣使而史浩议遣使报金以登宝位竟遣珙行至境金责旧礼不纳而还 
　　八月乙丑朔诏知合门事孟思恭奉使受赂可罢见任 
　　丙寅诏曰永惟民之休戚系于牧守咨尔部使者其悉乃心察列城之政举循良劾贪暴及疏怠旷职者以听升黜至于任非所长无他大过者亦条列以闻朕当命以他官其令诸路帅臣监司限两月悉具部内知州治行臧否连衔闻奏臣留正等曰唐虞建官内有百揆四岳外有州牧侯伯所以纲维乎内外国朝庆历间欲肃清州县亦必选用一时风采才干之臣分布诸路以为监司所以纲维外治布宣君人之德意而民情之休戚利病得以上闻者此职仅不废耳故其人不可以不择而其权不可以不重也寿皇临御既诏守令以惠养复诏部剌史以察举且述祖宗所以分道遣使寄之耳目而民安于田里之效圣意所出坦然明白始终在位遴选使轺丁宁恳恻必属以民事其致治之本原深仁厚泽渗漉中外端在是矣 
　　丁卯诏祖宗格法差破禁军自有定数比年三省枢密院诸房及百司例作名目差占抽强壮披带之人以充担擎看管杂役实为蠹兵之弊仰诸房百司除依数目差破余令拘收如敢影占重寘典宪 
　　辛未谏议大夫任古奏孟思恭奉使受赂而朝廷不能正其典刑夫人之有过而不能治在国法为可废国之有法而不能施在朝廷为可羞愿陛下澄源塞流使斯辈贪利败国之心潜销于冥冥之中则专对于外可以无辱命之忧乃降授武功大夫吉州剌史臣留正等曰法行必自近始人主所以整齐天下也思恭奉使而以货取罚其可逭哉故虽上合亲近之臣即加罢斥可谓不牵于私矣谏臣抗疏以为未厌于人心则又镌秩以励其余用法之公如此左右之人孰敢凭恃以坏纪律哉 
　　戊寅上诣德寿宫奉上光尧寿圣太上皇帝寿圣太上皇后尊号册宝行礼臣留正等曰舜受尧之天下作尧典系之虞书归尊之义也盖上古简朴礼文阙焉汉高祖始尊太公为太上皇典章抑未备自唐开元至德以来乃议隆徽号备礼仪灿然可睹矣而实有不称乎文者惟我高宗之于寿皇以父子之亲行尧舜之事雍容于揖逊之余故举行大典盛礼备乐和气薰塞士生斯时以身亲见之为幸然此犹一时礼文之盛也迨夫笃爱敬之诚尽尊养之至承颜餋志二十八年之间曾微间言则寿皇事亲之孝根于天性之自然而海＜宀禹＞乂安中外悦服盖正家而天下定矣三圣授受一道再讲缛仪生民以来未有盛于此时也岂特下陋汉唐殆将上轶虞夏矣 追册皇后郭氏初后归于潜邸愭恺惇皆其所生云 
　　九月丁酉诏朕仰稽祖宗故事开讲其日可召辅臣观讲臣留正等曰有一言可以尽为君之道者其惟学乎扬雄曰学之为王者事其已久矣何者人君以一心之微而当天下事物之众苟非延礼名儒朝夕讲学求以救其所偏解其所蔽则诋欺之言入是非有或失其真私比之言入好恶有或失其正者矣太宗尝谓近臣曰人君当澹然无欲形见于外则奸佞无自而入朕年老无他欲但喜读书用鉴古今成败耳真宗之时益修太宗之业仁宗在位四十二年学问未尝暂废迩英阁讲读盖仁宗之成规也可谓知所先务矣寿皇不以上智之天纵亟思圣德之日跻肇缵洪图若稽古训既诏有司趣劝讲之日又延辅臣与从容之观君臣上下相与讲摩乎此则正心诚意之说与夫治国平天下之道固已溢黈聦而积渊虑矣在位垂三十载所以承高宗安静不扰之福垂今日揖逊无疆之休盖本诸此而已 
　　戊戌诏比下求言之诏欲急闻过失四方有献言者并付后省看详今巳踰月未闻推择来上可令催促臣留正等曰天下之治乱系乎言路通塞而巳本朝庆历元祐之际圣度汪涵容受谠直方是时朝廷政事微有过差上自公卿大夫下及州县小吏皆得以尽言而无讳故其治效卓然有三代纯懿之风一弊于熙丰再弊于宣政而后知言路之不通其患有不容弭者寿皇于祖述宪章之际圣意固知所择矣肇启重熙之运诞布惟新之政薄海内外翘首望治固未睹夫阙政之可陈也而乃下诏求言急于闻过既命后省推择又令催促来上皇皇汲汲惟恐一言之或失也虽大舜舍巳从人禹闻善言则拜何以上诸 诏蜀去行都万里人才豫当储蓄以备缓急欲举一忠悫明敏之士周知蜀利害者为都转运使可令集侍从台谏各举所知以俟采择臣留正等曰圣人一视同仁初无远近之间然以天下之势言之近之可忧未若远之可忧之深也蜀去天万里虽未尝罹兵革之祸而渡江以来养兵之费皆于此乎取给焉民力之困至是最极则与尝罹兵革之祸无以大相过也而况乎吏之贤否朝廷未易以亟知则斯民之冤抑果何所从以为赴诉之地乎此寿皇登极未几所以首颁诏旨急于择蜀之都转运使者其虑远也盖详矣孟子曰武王不泄迩不忘远可谓异世而同符也 
　　甲辰侍读洪遵进读三朝宝训至太宗问君子少小人多何也吕蒙正曰此系时运盛衰上曰朕以为不然正在人君如何臣留正等曰大哉寿皇斯言真可为万世法也人君一心之取舍君子小人消长之机也何则君子所向者为公正为忠直小人所向者为私邪为佞柔君子所守者一定而不移小人则观望希合随时上下而无所主是以君子之道常直而难合小人之言常逊而易从自非圣智不惑之君未有不屈彼而伸此者昔者舜禹共兠杂处尧朝尧能贤舜禹而退共兠故治孔子与季孟皆仕于鲁鲁公贤季孟而退孔子故大乱由是观之君子小人之消长果何系乎时运盛衰哉特在人主取舍何如耳 
　　壬子户侍周葵等言臣僚于合得请给数外陈乞援例增添今后并从本部稽察虽有画降指挥许执奏不行诏从之 
　　甲寅诏胡铨王十朋并召赴行在周操除右正言臣留正等曰舜汤选举不仁者远人君即政之初天下特观其一举措之间足以逆觇其治象之为何如也寿皇嗣登大宝妙拣人材如铨如十朋如操者固未可亟以皋陶伊尹之事业期之然其砥节砺行实当时海内之所倾心者也乃于一日之顷或赐之命召或擢之谏垣使朝廷凡所召用类皆如此岂不足以大慰天下之望哉舜汤得其一寿皇有其三其光明盛大之举不止加前哲一等矣易曰圣人作而万物睹万物之睹睹此而巳顾不休哉龟鉴曰敬观高宗尊号之上名曰光尧是以尧尊其父而以舜处其子也重华协帝之事亦尝讲闻其大略乎舜典一篇乃舜即位初年之事而绍兴已受禅之后隆兴未改元之前孝宗初政即此而论之真可同日语是故戊寅大赦其与眚灾肆赦同一心丁亥＜宀十见＞恤其与钦哉惟恤同一意时政有阙许令直言其明四目达四聦之义欤咨尔分土之臣明示朕意其咨四岳咨十二牧之举欤循良贪暴升黜有诏是何异三考之黜陟贪利受赂明正典刑是何异四凶之诛殛尊礼旧弼如勉留康伯再相魏公即因尧辅佐之遗意也收召善类如起胡铨叙王十朋擢周操即十六子尧不能举而舜举之也瑟之方弦玉之始琢耸人观听表表若是以即位之一年考之则二十八年之圣政皆可自是而推矣 
　　庚申给事中金安节等奏奉圣旨福州居住致仕王继先巳经大赦可令任便居住臣窃以王继先罪恶稔积群情久愤太上皇帝用公议逐之天下称快欲乞寝罢令任便居住指挥诏王继先依赦任便居住不得輙至行在臣留正等曰圣人之治天下恩与法并用而后可以相继于无穷诸葛亮曰吾今威之以法法行则知恩二者未尝使之偏胜而巳肆我寿皇登极引大宥之文许之从便此恩也而给舍之论犹且以为殊骇物听未厌公议寿皇于是裁之以圣断曰王继先依赦任便居住不得輙至行在一以开其自新之路使之知朝廷之恩一以杜其侥幸之门使之不敢玩朝廷之法不偏不倚如持衡然寿皇所以御天下之道至是无余蕴矣 
　　壬戌诏吴懤刘藻黄开陈骙陈岩肖周允闻沈尧闻沈尧咨汪必明禇观刘祖礼上书皆巳亲览有补治道京朝官可减二年磨勘选人与循一资布衣进士与免将来文解一次 
　　是月封皇子愭为邓王恺为庆王惇为恭王 
　　冬十月丙寅侍读洪遵读三朝宝训至真宗论政理曰朝廷但守清静之理凡事务详酌而行勿使庸人扰之上曰天下本无事遵对曰诚如圣训臣留正等曰圣人之治天下惟循乎自然之理初无容心于其间此其所以为清心省事之要也尝观帝舜之治天下明目达聦举贤去恶事无不举而孔子之称舜则曰无为禹之治水瀹济漯决汝汉害无不去而孟子之论禹则曰行其所无事是二者虽不同其循乎自然之理则一而巳故舜虽无为而见于施为者未尝不详禹虽行其所无事而见于事功者未尝不著也后世如老聃庄周不明乎此乃欲一切取仁义礼乐而弃置之遂流于空虚寂灭之地此其与舜禹相去岂不万万哉至尊寿皇圣帝深明乎真宗清静之训而有天下本无事之语此正与帝舜之无为大禹之行其无事者若合符节也诏侍从两省台谏卿监各举可任监司郡守之人分为二等一见今可用一将来可用限一月闻奏如所举增秩赐金举主同之不如所举罚亦同之及见任监司郡守才与不才亦限一月内逐一具姓名臧否品目来上 左仆射陈康伯乞解机政御笔曰太上皇帝储卿以佐朕卿遽力请岂朕凉菲不足与为治况今边陲未为无事卿纵欲舍朕而去宁忍违太上皇帝之意耶太上御笔曰皇帝来奏卿上章力乞解罢欲吾亲笔谕卿皇帝以卿元老耆旧方委任机务留卿之意甚坚卿可体至意不得再有陈请 
　　丁卯大理少卿李洪引见奏事上曰陆廉公事候将来结案日更来奏知臣留正等曰舜正四凶之罪冒贿者必诛之商立三风之戒狥货者必刑之夫天下之理清浊异涂贪廉异趣浊者进则清者必退贪者用则廉者必去如冰炭之不可得而合也故圣人谨刑赏以御之所谓举直错诸枉则民服也皇朝自祖宗以来所以绳赃吏者其法甚密绍兴之末陆廉以贪墨系于有司而寿皇所以深切注意者如此至谕理官俾之更来奏知竟正廉之罪而无所贷天下之人苟有贪者其敢不知惧乎 江淮宣抚使张浚劄子奏臣近措置招集御前万弩手其所招人多是庄农间有稍稍出众之人耻与为伍臣昨乞别置武骑毅士三百员以待谋虑过人勇敢绝众者至今未蒙指挥臣续体访得淮北归正忠义及见今将佐之家往往有武勇壮健曾习弓马者甚多以所请既薄不愿前来契勘诸军见招武勇效用每月食钱九贯米九斗皆是旋刺南兵艰于教习今来大约可将武勇效用三人请受以给毅士二名诏从之 
　　庚午侍读洪遵进读宝训至太祖尝视朝罢坐便殿俛首不语者久之内侍王继恩请其故太祖曰尔谓帝王可容易行事乎朕早来乘快指挥一事史官必书于简册故不乐也上曰若朽索之驭六马何敢轻忽又曰为人上者奈何不敬臣留正等曰孔子之论兴邦曰为君难夫以万乘之尊四海之奉其贵无敌其富无伦而圣人乃以一言蔽之曰难此万世人主所当致思焉者也是故圣人之治躬示俭约茅茨土阶而不以为陋身履忧勤胼手胝足而不以为劳容受忠直犯颜逆耳而不以为忤损上益下泛爱博施而不以为过皆所以全圣德而祈天之永命也皇朝之兴艺祖开创大业泽流亿载功冠百王可谓盛矣当时一事虽或差轶似未为害而圣情不怡如此寿皇远遵神谟而有取于大禹朽索之训垂诸万世足为宪法况圣王以禹绍舜其可不念之哉 又读宝训至太平兴国九年太宗谓宰相曰朕每日所为自有常节行之已久甚觉得力凡人食饱无不昏浊傥四肢无所运用更复就枕血脉凝滞诸疾自生欲其清爽其可得乎上曰祖宗不特明治道又达养生之理所以治道清静又读至绫锦使王赞上织锦匠凶滥之罪上令引对反言赞私役工佣鞫之皆寔特诏杖赞降秩赐织匠采帛上曰祖宗精于治道如此遵奏云愿陛下以祖宗为法天下幸甚臣留正等曰自古国家之久长者未有不由子孙遵守祖宗之训也夫继体守文之世前圣之法见于巳为而验于既往遵而行之以克永世理有灼然不易者故司马光有言曰使三代之君常守禹汤文武之法虽至今存可也寿皇讲论治道动以祖宗为法所谓监于先王成宪其永无愆者哉 右正言周操奏国家内设百官必资久任以责成效今则不然自丞簿不数月望为郎自郎不数月望为卿监利于速化人则幸矣职业不脩国家何赖若乃监司郡守之数易则其害又有大于此者监司一易则扰一路郡守一易则扰一州臣愿陛下面谕大臣自今内外除授之际恪意精选务在久任诏令三省遵守臣留正等曰贪爵禄而利于速化者人之私情也惜名器而务于久任者国之公法也私情公法不能两立其所从来远矣寿皇用谏臣久任之说岂非欲为臣者皆知以公而灭私乎 编类圣政所详定官徐度劄子讨论庆历至建中靖国所载勋臣名次或有未尽悉令添入元祐靖康建炎以后有合籍记者已降指挥令圣政所接续编纂今申请乞下吏部尽数抄录并移文诸路搜访勋劳寔迹缴申朝廷诏从之 
　　壬申右正言周操言三省有六房其属为六部而御史台有六察所以相为表里也祖宗之意正欲御史紏六房六部之稽违者今之六房六部人吏积习玩侮情弊百出欲望申严行下六察官每月紏参所隶官司亲加询究小事具奏大事随长贰上殿庶几察官各举本职诏令检举见行条令施行 
　　甲戌诏诸路州县老疾贫乏乞丐之人在法以常平米斛养济自十一月一日起支至次年三月终令户部检坐条法指挥申严行下务行实惠 
　　丁丑殿侍张震奏两宫册宝执事者蒙庆赐奉承于两宫者皆巳拜官爵而吏胥无知舞文巧请尚书省人吏大者转官与减二年磨勘小者减半而太常寺等处人吏又不与焉此何为者愿明降指挥并行追寝诏从之臣留正等曰舞法者胥吏之常守法者人臣之职寿皇使台臣得举其职而胥吏无所容其奸治功岂有不成者乎 
　　戊寅殿中侍御史张震奏切见去年李显忠所保明横涧山赏并采石赏与吴璘保明方山原陇州赏厚薄不侔如臣愚见欲立为功赏格式颁下诸将如拔某城斩某将破某众者谓之奇功其次为第一第二第三等各当转若干官并须各有寔状就其军中以次保明推恩诏令检正左右司同共看详立格闻奏 右正言周操奏去冬敌骑退归诸将贪天之功以为已力节次奏功数目浩瀚略无限节欲乞下张浚陈俊卿公共商议如何措置以杜侥幸诏令张浚陈俊卿覆实闻奏臣留正等曰臣闻之范祖禹有言官爵者人君所以驭天下不可以虚名而轻用也君以为贵则贵之君以为贱则贱之难得而加于君子则贵易得而加于小人则贱此理昭昭不可诬也寿皇内修外攘当舍爵策勋之际而能用议臣之言爱惜爵赏如此盖知先圣所谓名器不可以假人者方之汉置武功爵唐给空名告身岂不相千万哉是月以王之望为川狭宣谕使时金将喀齐喀与吴璘争德顺军或上弃三路之议宣谕使虞允文力请勿弃章十余上乃罢允文而命之望诏璘审度事势从长措置务要保护川蜀盖示以弃地之意也寻诏允文往璘军前计事毕赴行在 赐枢密院编修官陆游尹穑进士出身以权知院史浩同知黄祖舜之荐也 
　　十一月甲午殿中侍御史张震奏论国子监巳减员不宜复置上曰馆职学官祖宗设此储餋人材朕欲待方来之秀不可定员臣留正等曰官冗之毙人皆欲省之省之诚是也然官之设有若不急而寔急者一切损之不亦过乎自非圣意高远孰知所省者有大不可省者存焉且学官之员亦夥矣损一正录之职宜若未过明诏乃谓学官与馆职均为祖宗储餋人材之地将以此待方来之秀不可定员大哉王言岂徒为儒生光宠宸衷欲培壅人材为国家无穷之用彼议者岂知所轻重哉 
　　丙午臣僚言近日于淮东西总领司各桩苗米一百万石备宣抚司移屯支用内拨浙西常平米一十三万二千余石往淮东江东常平米三十七万四千余石往淮西切惟常平一司盖备水旱盗贼缓急之用积年陈腐及移易借兑殆居其半一旦三分取一两路所积几无余矣间遇水旱盗贼之变将何以为备乎诏户部看详户部乞于两浙漕司和籴米拨一十三万二千余石赴淮东江东西漕司和籴米并江西上供米建康中纳米九千石共三十七万四千余石往淮西其江浙常平米更不取拨从之 
　　庚戌进呈方滋论沙田疏上问沙田事或以为可取或以为可捐陈康伯等奏曰君子小人各从其类小人乐于生事不惜为国歛怨君子务存大体惟恐有伤仁政此所以不同上曰然乃诏措置沙田芦场指挥更不施行臣留正等曰人主之心惟虚而明故君子之言易以入焉汉唐之君利欲之私先寔其中虽有忠言至论终莫能夺武帝德宗盖可见矣今夫沙田之议或曰可取或曰可捐为取之之说者不过曰以利吾国也为捐之之说者则曰不若以利吾民也圣明在上一于厚下固有定见矣辅臣一言适动其机欣然开纳已行之命旋即寝之非圣心虚明而然哉是宜大臣诵叹而吾民相与鼓舞也 
　　甲寅殿中侍御史张震言窃见乾德四年诏曰自今内臣年及三十以上兼见在朝廷系职方许养一子至皇祐五年诏内侍以一百八十人为额嘉祐中韩绛奏内臣员多请住养子至治平以后始复许奏荐而熙宁中神宗谕辅臣曰方今宦者数巳多而隶前省官又入内侍绝人之世仁政所不取且独不可用三班使臣代其职事乎吴充对曰此盛德事臣等敢不奉行至于自来条例又须限以年甲试以诗书籍定姓名遇阙拨填宜立为定制诏令内侍省开具见在人数闻奏今年会庆节权免进子 
　　乙卯臣僚言祖宗时赃罪削籍配流者虽会赦不许放还叙用近睹登极赦应命官除名追降官资及勒停并永不收叙人并与叙元官甚失祖宗痛绳赃吏之意乞自今官吏尝经勘断犯入已赃并不许收叙如有巳放行收叙者即为改正从之
  </div>
  <div class="pagination">
   <a href="建炎以来系年要录_page113.html">
    上一页
   </a>
   <span>
    ...
   </span>
   <a href="建炎以来系年要录_page109.html">
    109
   </a>
   <a href="建炎以来系年要录_page110.html">
    110
   </a>
   <a href="建炎以来系年要录_page111.html">
    111
   </a>
   <a href="建炎以来系年要录_page112.html">
    112
   </a>
   <a href="建炎以来系年要录_page113.html">
    113
   </a>
   <span class="current-page">
    114
   </span>
   <a href="建炎以来系年要录_page115.html">
    115
   </a>
   <a href="建炎以来系年要录_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
