<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 163 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 163 页/共 607 页</h1>
    <div class="content">　　今阳骄莫解，虫孽渐炽，河水妄行，循依违之迹，行寻常之政，臣恐不足回灵意，塞至戒。古者谷不登则亏膳，灾屡至则降服，凶年不涂塈【一二】。愿下诏引咎，损大官之膳，避路寝之朝；许士大夫斥讳上闻，讥切时病；罢不急之役，省无名之敛；勿崇私恩，更进直道，宣德流化，以休息天下。至诚动乎上，大惠浃于下，岂有时泽之艰哉？绛上疏不得其时，附见陕西言旱蝗后。
　　癸酉，御史奏弹虞部员外郎李文晟、国子博士陈宗宪违诏押赐衣袄。诏罢之，仍以弹文牓朝堂。
　　太常礼院言：「奉诏详定辅臣摄事宗庙而有私丧者。按唐贞元六年【一三】，御史监察以开元礼『凡有缌麻以上丧，不得飨庙』。因移文吏部，奏曰：『礼，诸侯绝周，大夫绝缌麻，所以杀旁亲，不敢废大宗之祭事。绝不祭者，谓同宫未葬，欲吉凶之不相黩也。魏、晋以降，变而从权，内衣缞服，谓之丧服，假满即吉，谓之公除，则事当复常。江左虞潭、商仲堪亦谓既葬公除，不可以废祭，故其时公除者则行公祭，盖大夫不敢以家事废王事也。』今私家之祭无废者，而公家之祭乃犹禁之，请申明旧令。』遂诏，凡有惨服，既葬公除及闻丧假满者，并许吉服赴宗庙之祭，其同宫未葬，虽公除者，毋得与祭。请如故事施行。」从之。
　　甲寅，以龙图阁学士、兼侍讲冯元同修国史。
　　乙卯，命监察御史王沿、侍禁合门祗候王涛往陕西路体量安抚。
　　丙辰，诏：「滑州修河兵夫，比多疾病，其令医官院遣医分治之。候罢役，较其全失之数以闻。」
　　戊午，诏自今刑部详覆官，依大理寺详断、检法官岁满与家便知县一任【一四】，回与同判。去年十一月丙寅。
　　己未，祠部员外郎、知制诰程琳为谏议大夫，权御史中丞。宰相张知白最器琳，当除命，喜曰：「不辱吾笔矣。」琳上疏请罢诸土木营造【一五】，蠲被灾郡县逋租。
　　先是，诏选能吏治畿县。太常博士、汉阳张锡知东明，始至，令其下曰：「吾所治者三而已：强恃力，富恃资，刑恃赎者，吾所先也。」岁终【一六】，遂以治堕闻。枢密直学士李及荐锡材堪御史。上曰：「李及清谨人，未尝妄有所举，此可信也。」即命锡为监察御史。
　　壬戌，诏陕西转运司所部知县、县令有不治者，权选幕职、州县官代之，以闻。
　　冬十月丁卯朔，遂城县令张余庆换西头供奉官。余庆因流内铨引对，自陈素习武技，又尝捕寇有功。上即命射，引满中的，特擢之。
　　庚午，诏河北灾伤州军，旧倚阁秋税听明年输之。
　　合门言：「干兴初，诏齐州防御使允升等缀曹州观察使德雍班，近又诏预燕则如合门旧仪。宗室与外朝防御、团练、刺史，只以官次同行而坐，初无异仪。」上不欲宗室参外朝之列，因诏宗室防御使至刺史预燕、上寿、从游幸，与宗室观察使重行而坐。
　　三司请留四川上供紬绢十万于环、庆等州博籴粮草。从之。
　　辛未，罢陕西预放青苗价钱。
　　诏河北忠烈、宣勇等指挥，年六十以上者，听自便。
　　太常博士、直集贤院、同知礼院王鮬上所撰礼阁新编六十卷。初，天禧中，同判太常礼院陈宽请编次本院所承诏敕，其后不能就。鮬因取国初至干兴所下诏敕，删去重复，类以五礼之目，成书上之。赐五品服。鮬，曾弟也。
　　赐滑州修河役卒缗钱。
　　癸酉，奉安真宗御容于慈孝寺、崇政殿。
　　戊寅，以开封府进士桑怿为卫南尉。怿，雍邱人，有勇力，善用剑及铁简。尝举进士不中，去游汝、颍间，力田以自给。
　　汝旁诸县多盗，怿自请补耆长，得往来察奸。因召里中恶少年戒曰：「盗不可为，吾不汝容也。」有顷，里父子死未敛，盗夜脱其衣去，父不敢告官，怿疑少年王姓者为之，夜入其家，得其衣，而王未之知也。明日见而问之曰：「尔许我不为盗，今里中盗衣者非尔耶？」少年色动，即推仆地缚之，诘共盗者姓名，尽送县，皆伏辜。尝之郏城，遇尉出捕盗，招怿饮酒，与俱行，至贼所藏处，尉怯甚，阳为不知者，将去，怿曰：「贼在此，何之乎？」乃下马格杀数人，因尽缚之。又闻襄城有盗十许人，独提剑以往，杀数人，尽缚其余。汝旁县为之无盗。京西转运使奏其事，特擢之。
　　怿遇人常祗畏，若不自足，其为人不甚长大，言语如不出其口，卒然遇之，不知其健且勇也。始居雍邱，遭大水，有粟二廪，将载以舟，见民走避水者，遂弃其粟而载之，得皆不死。岁饥，聚人共食其粟，粟尽乃止。虽举进士，而不甚知书，然其所为，多合道理，类此。国史桑怿传并用欧阳修所为文。据实录，天圣五年十月，怿初得卫南尉，非郏城也，今但从实录。附传亦误以卫南为郏城，盖因欧阳文耳。
　　诏修河兵夫，候功毕日，其少壮愿隶禁军者，听之。
　　庚辰，以讲礼记彻，燕近臣于崇政殿，仍诏两制及馆阁官赋诗以进。
　　壬午，遣知制诰徐奭往滑州祭告河。
　　判太常礼院孙奭言郊庙二舞失序，请下有司考议。于是，学士承旨刘筠等上议曰：「周人奏清庙以祀文王，执竞以祀武王。汉高帝、文帝亦各有舞。至唐有事太庙，每室乐歌异名。盖帝王功德既殊，舞亦随变。属者有司不详旧制，奠献止登歌而乐舞不作，其失明甚。请如旧制，宗庙酌献，复用文舞，皇帝还版位，文舞退，武舞入。亚献酌醴已【一七】，武舞作，至三献已，奠，还位，则止。盖庙室各颂功德，故文舞迎神后，各奏逐室之舞。郊祀则降神奏高安之曲，文舞已作，及皇帝酌献，惟登歌奏禧安之乐，而乐县舞缀不作。亚献终献，仍用武舞。」有诏从之。
　　癸未，内殿崇班、合门祗候刘文显贾象之欧阳政耿怀忠并为右千牛卫将军，东头供奉官、合门祗候蔡守琳陆承泽康仲甫并为右监门卫率府率，致仕。枢密院言文显等皆年踰七十，犹贪禄在外而不自退也。
　　乙酉，监修国史王曾言：「唐史官□兢于实录、正史外，录太宗与髃臣对问之语为贞观政要。今欲采太祖、太宗、真宗实录、日历、时政记【一八】，起居注，其间事堕不入正史者，别为一书，与正史并行。」从之。
　　荆湖北路转运司言下溪州刺史彭儒猛死，其子仕端知容州，以名马来献，请继袭。戊子，命仕端知下溪州，赐以袍带，还所献马。
　　赐滑州修河役卒缗钱。
　　翰林侍讲学士孙奭言：「见行丧服，外祖卑于舅姨，大功加于嫂叔，其礼颠倒。今录开宝正礼五服年月一卷，请下两制、礼院详定。」学士承旨刘筠等言：「奭所上五服制度，皆应礼，然其义简奥，世俗不能尽通，今解之以就平易。言两相为服，无所降杀，旧皆言报者，具载所为服之人。其言周者，本避唐讳，今复为其□日。又节取假宁令附五服敕后，以便有司。而丧服亲疏隆杀之纪，始有定制。」己丑，诏国子监摹印颁天下。
　　壬辰，医官院上所铸俞穴铜人式二，诏一置医官院，一置相国寺。先是，上以针砭之法，传述不同，俞穴稍差，或害人命。遂令医官王惟一考明堂气穴经络之会，铸铜人式。又纂集旧闻，订正讹谬，为铜人针灸图经。至是，上之。因命翰林学士夏竦撰序，摹印颁行。赐诸州在七年闰二月，今并书之。
　　癸巳，诏陕西饥，免流民所过渡钱。
　　南平王李公蕴遣其驩州刺史李公显来贡方物。命公显为叙州刺史、静海节度行军司马。
　　甲午，上与皇太后幸御书院，观太宗、真宗御书，赐本院内臣、待诏、书艺器币有差。
　　乙未，诏川、广官在任物故者，令所在遣人津置还乡，其家属人给米日二升。
　　丙申，滑州言塞决河毕。是日，旬休，上与太后特御承明殿，召辅臣谕曰：「河决累年，一旦复故道，皆卿等经画力也。」王曾等再拜称贺。诏速第修河臣僚劳效以闻。
　　作灵顺庙于新堤之侧。此据宋绶庙记，乃十月事也。
　　是月，翰林侍讲学士、刑部侍郎孙奭奏：「臣有孙男四人：雍、雄、维、雅，即今并是右班殿直。窃闻近敕，今后文官只许奏荫文资。臣之四孙虽是条贯以前奏荫，其如尚属幼稚，虚请奉钱，幸处公朝，实不遑息。欲望并与改无料钱京官，所冀克遵明诏，不坠素风。」诏从之。
　　十一月丁酉朔，名滑州新修埽曰天台埽，以其近天台山麓故也。
　　陕西体量安抚王沿等言，京兆府旱蝗，乞减长安等四县秋税十之三，咸阳等九县十之二，从之。
　　戊戌，废许州单镇牧马监。
　　己亥，以河平，宰臣率百官称贺，遂燕崇德殿。自天禧三年河决，至是，积九载乃复塞，凡费刍矒千六百二十万，他费不与焉。遣官告谢天地、社稷、宗庙、诸陵，命翰林学士章得象祭于河，宋绶撰修河记。修河部署、马军副都指挥使、保顺节度使彭睿加武昌节度使，右谏议大夫、权三司使范雍加龙图阁直学士，知滑州、右谏议大夫寇瑊加枢密直学士。凡督役者第迁官，民经率配，免秋税十之三，忧恤灾伤户。始，役既兴，朝议以岁饥将复罢，瑊言病民者特刍矒尔，幸调率已集，若积之经年，则朽腐为弃物，后复兴功敛之，是重困也。乃诏讫役。
　　庚子，命工部郎中唐肃、内殿崇班合门祗候白怀遵往河北路体量安抚。
　　壬寅，工部郎中、直昭文馆燕肃请造指南车，内侍卢道隆又上所创记里鼓车，诏皆以其法下有司制之。
　　甲辰，百官集尚书省，受荐享景灵宫誓；乙巳，受享太庙誓；丙午，受合祭天地誓。丁巳，上谓辅臣曰：「百官三日受誓，礼当然耶？」王曾等曰：「宫庙告享，皆缘郊祀之事，止当受一誓尔。今盖循先朝旧制，请俟他日厘正之。」
　　辛亥，命朝飨景灵宫。
　　壬子，飨太庙。大礼使王曾言：「皇帝执圭被笃，酌献七室。而每室奏乐章，恐陟降为劳，请节宫架之奏【一九】。」上曰：「三年一飨，朕不敢惮劳也。」
　　癸丑，合祭天地于圜丘，大赦。贺皇太后于会庆殿。
　　丁巳，恭谢玉清昭应宫。
　　壬戌，录故西京作坊使、滑州钤辖张君平子造为三班奉职，逊、达并为借职。君平有吏干，尤明于水利，自议塞河，而朝廷未尝不访以便宜。河既平，君平且死，论者惜之。
　　十二月辛未，加恩百官，赐定王元俨诏书不名。
　　甲戌，内降札子，辅臣经南郊奏荐恩例外，更与一子改官。
　　诏河东路强壮有物故及老疾者，许本家别丁代役，若无丁，听于本村别户选人补之。
　　戊辰，浚滑州鱼池埽减水河。
　　丁亥，诏：「凡文武臣僚及宗室奏荐恩泽，有受贿而冒为亲戚者，听人告，其得实者与一官；不愿官，给钱五百千。已奏荐者限半年自陈，限外虽会赦不以原。」
　　己丑，左正言、直史馆孔道辅为左司谏、龙图阁待制。时道辅使契丹，犹未还也。契丹燕使者，优人以文宣王为戏，道辅艴然径出。契丹主使主客者邀道辅还坐，且令谢，道辅正色曰：「中国与北朝通好，以礼文相接。今俳优之徒，侮慢先圣而不之禁，北朝之过也，道辅何谢？」契丹君臣默然，又酌大卮谓曰：「方天寒，饮此可以致和气。」道辅曰：「不和，固无害。」既还，言者以为生事，且开事端。上问其故，道辅曰：「契丹比为黑水所破，势甚蹙。每汉使至辄为侮慢，若不校，恐益易中国。」上然之。道辅本传云道辅受谏官之命，即日论曹利用、罗崇勋，考之不合，移见七年十二月。
　　庚寅，赐西头供奉官从质绢百疋。初，从质为其兄从谨病，割股肉疗之，上颇称其孝友，欲进以官。王曾曰：「此闾巷细民之所为，若奖及宗室，则恐浸以成俗而不可禁。」故止赐缣而已。从质，惟忠子【二○】，德昭孙也。两朝史载从质割股事，附传无之。又载从质请增置学官，附传亦无，其详具治平元年六月。
　　秘书监致仕胡旦复上其所撰演圣通论七十二卷、唐乘七十卷【二一】、五代史略四十三卷、将帅要略五十三卷。辛卯，以旦子彤为将作监主簿，仍诏襄州增旦月给米麦各三石【二二】。实录于八年壬午已书录彤，今又书，不知何故？或误也，止存其一。
　　壬辰，契丹遣奉先军节度使耶律宁、卫尉少卿元化来贺太后正旦。
　　甲午，契丹遣安东节度使耶律罕、大理少卿王用保来贺正旦。
　　开封府言试诸寺观童行合格者三百九十九人，诏止度二百人。
　　是岁，南郊肆赦，中外以为丁谓将复还，殿中侍御史陈琰上疏曰：「乱常肆逆，将而必诛，左道怀奸，有杀无赦。丁谓因缘憸佞，窃据公台，贿赂苞苴，盈于私室，威权请谒，行彼公朝。引巫师妖术，厌魅宫闱；易神寝龙岗，冀消王气。今禋柴展礼，涣汗推恩，必虑谓潜输琛货，私结要权，假息要荒，冀移善地。李德裕止因朋党，不获生还；卢多逊曲事王藩，卒无牵复。请更不原赦。」上然之。
　　注　　释
　　【一】遂极宠荣「遂」字原脱，据宋本、宋撮要本及长编纪事本末卷三六晏殊出知宣州、编年录卷四补。
　　【二】曾已监修而再授敕为提举「已」原作「以」，据宋本、宋撮要本及宋会要职官一八之七五改。
　　【三】凡三百四十二人「三百」原作「二百」，据宋本、宋撮要本、阁本及宋史全文卷七上改。
　　【四】宗室子弟特给式假七日宋史卷二四五汉王元佐传作「宗室子弟特给假七日」。
　　【五】本纪即于是日书罢诸营造之不急者「本纪」原作「本记」，据宋本、宋撮要本及宋史卷九仁宗纪改。
　　【六】秦州盐官镇「盐官镇」原作「监官镇」，据阁本及九域志卷三岷州长道县条改。按方舆纪要卷五九巩昌府西和县水南城条云：「盐官城在县东三十里。志云：有盐井，水与岸齐，味甘美。汉时尝置盐官于此，唐亦谓之盐官镇。」一统志卷二五六巩昌府盐官城条引元和志云，盐官城在长道县东三十里。
　　【七】颇为惠奸「惠奸」原作「伪奸」，据阁本及宋史卷二○一刑法志改。
　　【八】以翰林学士兼龙图阁学士权知开封府陈尧咨「龙图阁学士」，隆平集卷五、东都事略卷四四本传同，长编纪事本末卷三六尧咨出镇天雄、宋史卷二八四本传则作「龙图阁直学士」。
　　【九】特用只日召见「只日」原作「双日」，据宋本、宋撮要本，阁本及上引宋史本传改。
　　【一○】及岁增公使钱百万「使」原作「私」，据宋本、宋撮要本及上引长编纪事本末改。
　　【一一】令州民张文质绐为僧「绐」原作「给」，盖以形近致误，据文改。
　　【一二】凶年不涂塈「塈」原作「暨」，按尚书梓材：「惟其涂塈茨。」今据宋本、宋撮要本、阁本及宋史卷二九五谢绛传改。
　　【一三】按唐贞元六年「贞元」原作「贞观」，据阁本及宋会要礼三六之一五改。
　　【一四】依大理寺详断检法官岁满与家便知县一任「详断检法官」原作「详定断法官」，据阁本及宋会要职官一五之三八改。
　　【一五】琳上疏请罢诸土木营造「诸」字原脱，据宋本、宋撮要本及宋史卷二八八程琳传补。
　　【一六】岁终宋本及宋史卷二九四张锡传均作「岁中」。
　　【一七】亚献酌醴已「醴」原作「礼」，据宋会要乐三之七、宋史卷一二六乐志改。
　　【一八】时政记「记」字原脱，据宋本、宋撮要本补。
　　【一九】请节宫架之奏「请」原作「清」，据宋本、宋撮要本、阁本改。
　　【二○】惟忠子「惟忠」原作「惟中」，据同上书及宋史卷二四四燕王德昭传改。
　　【二一】唐乘七十卷「七十卷」原作「五十卷」，据宋本、宋撮要本、阁本及宋史卷二○三艺文志改。
　　【二二】仍诏襄州增旦月给米麦各三石「各三石」三字原脱，据宋本、宋撮要本补。
续资治通鉴长编
卷一百六
卷一百六
　　起讫时间 起仁宗天圣六年正月尽是年十二月
　　卷　　名 续资治通鉴长编卷一百六
　　帝　　号 宋仁宗
　　年　　号 天圣六年（戊辰，1028）
　　全　　文
　　春正月丁酉朔，马军副都指挥使、武昌节度使彭睿卒。上幸其第临奠，辍一日朝，赠侍中，遣官监护葬事。法当得谥，其家避都省集官之费而固辞之。庚子，上谓辅臣曰：「大臣之丧，遣官监护葬事，盖出于恩礼，而近岁丧家过有所费。况祥符诏书，自使相以下，皆有定数。今宜稍增其旧，踰者令合门、御史台、金吾街仗司纠之。其不愿敕葬者，亦听。」
　　诏合门祗候，自今经历边任及中外委使者，特与五年磨勘，余并具功过奏裁。
　　辛丑，契丹遣左千牛卫上将军耶律阿果、起居郎知制诰李奎来贺长宁节。
　　己酉，罢两川岁贡干元、长宁节织成佛。
　　诏自今南郊军赏有阙，其三司官吏并劾罪以闻。
　　先是，南郊赏赐军士，而汾州广勇军所得帛不逮他军，一军大噪，捽守佐堂下，劫之，约予善帛乃免。城中戒备，遣兵围广勇营，转运使孙飻适至，命解围弛备，置酒张乐，推首恶十六人斩之，遂定。初，守佐以乱军所约者上闻，诏给善帛。使者至潞，飻促之还，曰：「以乱而得所欲，是诱之乱也。」卒留不予。既而上以军赏事讯三司，三司言汾州旧以淮南紬绢比折给军士，紬绢不足，又令以土絁布代之，故广勇军作乱。首恶既坐诛，余悉配隶他州，而降是诏。实录载汾州事与孙飻传略不同，今从飻传。
</div>
    <div class="pagination">
<a href="续资治通鉴长编_page162.html">上一页</a><span>...</span><a href="续资治通鉴长编_page158.html">158</a><a href="续资治通鉴长编_page159.html">159</a><a href="续资治通鉴长编_page160.html">160</a><a href="续资治通鉴长编_page161.html">161</a><a href="续资治通鉴长编_page162.html">162</a><span class="current-page">163</span><a href="续资治通鉴长编_page164.html">164</a><a href="续资治通鉴长编_page165.html">165</a><a href="续资治通鉴长编_page166.html">166</a><a href="续资治通鉴长编_page167.html">167</a><a href="续资治通鉴长编_page168.html">168</a><span>...</span><a href="续资治通鉴长编_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
