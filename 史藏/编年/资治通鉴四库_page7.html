<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 7 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 7 页/共 70 页
  </h1>
  <div class="content">
   资治通鉴卷十八
&lt;史部,编年类,资治通鉴&gt;
　　钦定四库全书
　　资治通鉴卷十九　　　　宋　司马光　撰
　　胡三省　音注
　　汉纪十一【起彊圉大荒落尽黓阉茂凡六年】
　　世宗孝武皇帝中之上
　　元朔五年冬十一月乙丑薛泽免以公孙为丞相封平津侯【勃海郡髙成县有平津乡宋白曰沧州盐山县勃海髙成县也冇平津郷　考异曰史记将相名臣表汉书公卿百官表为相皆在今年建元以来侯者表恩泽侯表皆云元朔三年封侯按三年始为御史大夫盖误书五为三因置于三年耳】丞相封侯自始【汉初常以列侯为丞相则既相而后封侯故丞相封侯自始】时上方兴功业于是开东阁以延贤人【师古曰阁小门也东向开之避当庭门而引客别于掾史官属也】与参谋议每朝觐奏事因言国家便冝上亦使左右文学之臣与之论难【难乃旦翻】尝奏言十贼彍弩【张晏曰彍音郭师古曰引满曰彍】百吏不敢前请禁民毋得挟弓弩便上下其议【下遐嫁翻】侍中吾丘夀王对曰臣闻古者作五兵【师古曰五兵谓矛防弓劒戈吾读曰虞】非以相害以禁暴讨邪也秦兼天下销甲兵折锋刅其后民以耰鉏棰梃相挞击【师古曰耰摩田之器也棰马挝也梃大杖也折而设翻耰音忧梃大鼎翻挞音闼】犯法滋众盗贼不胜【师古曰滋益也不胜言不可胜也】卒以乱亡【卒子恤翻】故圣王务教化而省禁防知其不足恃也礼曰男子生桑弧蓬矢以举之眀示有事也【记内则国君世子生三日射人以桑弧蓬矢六射天地四方注云天地四方男子之所有事也】大射之礼自天子降及庶人三代之道也【古者天子射豹侯诸侯射熊侯卿大夫射麋侯士射鹿侯豕侯周官又以郷射之礼询众庶】愚闻圣王合射以眀教矣未闻弓矢之为禁也且所为禁者为盗贼之以攻夺也【为盗之为于伪翻】攻夺之罪死然而不止者大姧之于重诛固不避也臣恐邪人挟之而吏不能止良民以自备而抵法禁【师古曰抵触也】是擅贼威而夺民救也窃以为大不便书奏上以难诎服焉【难乃旦翻诎与屈同】性意忌外寛内深诸尝与有隙无近逺虽阳与善后竟报其过董仲舒为人防直以为従谀嫉之胶西王端骄恣数犯汝【端景帝子前三年受封数所角翻下同】所杀伤二千石甚众乃荐仲舒为胶西相仲舒以病免汲黯常毁儒靣触欲诛之以事【以事致其罪而诛之】乃言上曰右内史界部中多贵臣宗室难治非素重臣不能任请徙黯为右内史【右内史后为右扶风治直之翻任音壬】上从之春大旱　匈奴右贤王数侵扰朔方天子令车骑将军青将三万骑出髙阙卫尉苏建为游击将军左内史李沮为彊弩将军【沮音俎】太仆公孙贺为卫骑将军代相李蔡为轻车将军皆领属车骑将军俱出朔方大行李息岸头侯张次公为将军俱出右北平凡十余万人击匈奴右贤王以为汉兵逺不能至饮酒醉卫青等兵出塞六七百里夜至围右贤王右贤王惊夜逃独与壮骑数百驰溃围北去得右贤禆王十余人【师古曰禆王小王也犹禆将也禆频移翻】众男女万五千余人畜数十百万【师古曰数十万以至百万畜许敕翻】于是引兵而还至塞天子使使者持大将军印即军中拜卫青为大将军诸将皆属焉夏四月乙未复益封青八千七百　【复扶户又翻】封青三子伉不疑登皆为列侯【师古曰伉音抗又工郎翻伉为冝春侯不疑为隂安侯登为发干侯】青固谢曰【师古曰固谓再三也】臣幸得待罪行间【行户刚翻】赖陛下神灵军大防皆诸校尉力战之功也陛下幸已益封臣青臣青子在襁褓中未有勤劳上列地封为三侯【列汉书作裂】非臣待罪行间所以劝士力战之意也天子曰我非忘诸校尉功也乃封防军都尉公孙敖为合骑侯【晋灼曰合骑侯犹冠军从票之名也予据功臣表合骑侯食邑于勃海髙成】都尉韩説为龙頟侯【班志龙頟侯国属平原郡頟音洛】公孙贺为南窌侯【窌匹孝翻又普孝翻】李蔡为乐安侯【乐安功臣表作安乐食邑于琅邪之昌县】校尉李朔为渉轵侯【渉轵班史卫青作陟轵功臣表作轵食邑于齐郡之西安】赵不虞为随成侯【随成侯功臣表食邑于干乘县】公孙戎奴为从平侯【从平侯食邑于东郡乐昌】李沮李息及校尉豆如意【班史豆作窦】皆赐爵闗内侯于是青尊宠于羣臣无二公卿以下皆卑奉之独汲黯与亢礼【亢音抗】人或説黯曰自天子欲羣臣下大将军【説式芮翻师古曰下遐嫁翻】大将军尊重君不可以不拜黯曰夫以大将军有揖客反不重邪【师古曰言能降贵以礼士最为重也】大将军闻愈贤黯数请问国家朝廷所疑【数所角翻】遇黯加于平日大将军青虽贵有时侍中上踞厠而视之【如淳曰厠溷也孟康曰厠牀边侧也师古曰如説是也仲冯曰厠当从孟説占者见大臣则御坐为起然则踞厠者轻之也】丞相燕见上或时不冠至如汲黯见【见贤遍翻】上不冠不见也上尝坐武帐中【应劭曰武帐织成帐为武士象也孟康曰今御武帐置兵防五兵于帐中也师古曰孟説是韦昭曰以武名之示威】黯前奏事上不冠望见黯避帐中使人可其奏其见敬礼如此　夏六月诏曰盖闻导民以礼风之以乐【师古曰风教也诗序曰上以风化下】今礼壊乐崩朕甚闵焉其令礼官劝学兴礼以为天下先于是丞相等奏请为博士官置弟子五十人复其身【为于伪翻复方目翻】第其髙下以补郎中文学掌故【儿寛以射防为掌故功次补廷尉文学卒史苏林曰卒史秩六百石臣瓒曰汉注卒史秩百石师古曰瓒説是予谓掌故掌故府之典籍者也以儿寛自掌故补卒史推之则掌故之品秩从可知也】即有秀才异等辄以名闻【秀才异等谓冇俊秀之才异于常等者】其不事学若下材辄罢之又吏通一蓺以上者请皆选择以补右职【吏谓百石已上及比百石以下也右职谓中二千石二千石之卒史也】上从之自此公卿大夫士吏彬彬多文学之士矣　秋匈奴万骑入代杀都尉朱英略千余人　初淮南王安好读书属文喜立名誉【好呼到翻属之欲翻喜许记翻】招致宾客方术之士数千人其羣臣宾客多江淮间轻薄士常以厉王迁死感激安【迁死见十四卷文帝前六年】建元六年彗星见【彗祥嵗翻又徐醉翻又旋芮翻见贤遍翻】或説王曰先吴军时彗星出长数尺然尚流血千里【説式芮翻先悉荐翻长直亮翻谓吴王濞起兵时也】今彗星竟天天下兵当大起王心以为然乃益治攻战具积金钱【治直之翻下同】郎中雷被获罪于太子迁【雷被善用劒与太子戏误中太子故得罪师古曰被皮义翻姓谱雷古方雷氏后】时有诏欲从军者辄诣长安被即愿奋击匈奴太子恶被于王【恶毁恶也如字】斥免之欲以禁后【师古曰令后人更不敢效之也】是嵗被亡之长安上书自眀事下廷尉治【下遐嫁翻】踪迹连王公卿请逮捕治王太子迁谋令人衣卫士衣持防居王旁汉使有非是者即刺杀之【人衣于既翻刺七亦翻】因发兵反天子使中尉宏即讯王【师古曰即就也就问也】王视中尉顔色和遂不发公卿奏安壅阏奋击匈奴者格眀诏当弃市【阏音遏师古曰格音阁谓阁止不行之】诏削二县既而安自伤曰吾行仁义反见削地耻之于是为反谋益甚安与衡山王赐相责望礼节间不相能【赐即安之弟也孝文十六年与安同受封师古曰兄弟相责故有嫌】衡山王闻淮南王有反谋恐为所并亦结宾客为反具以为淮南已西欲发兵定江淮之间而有之衡山王后徐来譛太子爽于王欲废之而立其弟孝王囚太子而佩孝以王印令招致宾客宾客来者防知淮南衡山有逆计日夜从容劝之【从千容翻】王乃使孝客江都人枚赫陈喜作輣车鍜矢【輣薄庚翻兵车也楼车也锻都元翻冶铁也】刻天子玺将相军吏印秋衡山王当入朝过淮南淮南王乃昆弟语【师古曰为相亲爱之言】除前隙约束反具【师古曰共契约为反具】衡山王即上书谢病上赐书不朝
　　六年春二月大将军青出定襄击匈奴【杜占曰汉定襄郡在今马邑北三百余里后魏置云中郡】以合骑侯公孙敖为中将军太仆公孙贺为左将军翕侯赵信为前将军【功臣表翕侯国在魏郡内黄界】卫尉苏建为右将军郎中令李广为后将军左内史李沮为彊弩将军【师古曰沮音爼】咸属大将军斩首数千级而还【贤曰秦法斩首一赐爵一级故因谓斩首为级】休士马于定襄云中雁门　赦天下夏四月卫青复将六将军出定襄击匈奴【复扶又翻】斩首虏万余人右将军建前将军信并军三千余骑独逢单于兵与战一日余汉兵且尽信故胡小王降汉汉封为翕侯【信元光四年十月壬午受封】及败匈奴诱之遂将其余骑可八百降匈奴【诱音酉将即亮翻降户江翻】建尽亡其军脱身亡自归大将军议郎周覇曰【班表议郎属郎中令秩比六百石】自大将军出未尝斩裨将今建弃军可斩以眀将军之威军正闳长史安曰不然【凡军行置军正掌举军法以正军中军法曰正无属将军将军有罪以闻刘昭志大将军长史秩千石如淳曰律都军官长史一人】兵法小敌之坚大敌之禽也【孙子之言言大小不敌小虽坚于战终必为大所禽】今建以数千当单于数万力战一日余士尽不敢有二心自归而斩之是示后无反意也不当斩大将军曰青幸得以肺腑待罪行间不患无威而覇説我以眀威甚失臣意【言失为臣之意也行户刚翻説式芮翻】且使臣职虽当斩将【将即亮翻】以臣之尊宠而不敢擅诛于境外而具归天子天子自裁之于以见为人臣不敢専权不亦可乎军吏皆曰善遂囚建诣行在所【蔡邕独断曰天子以四海为家故谓所居为行在所】初平阳县吏霍仲孺给事平阳侯家与青姊卫少儿私通生霍去病【霍姓以国为氏】去病年十八为侍中善骑射再从大将军击匈奴为票姚校尉【服防曰票姚音飘揺师古曰票匹妙翻姚羊召翻票姚劲疾之貌茍悦汉纪作票鹞字去病后为票骑将军尚取票姚之字耳今读者音飘揺则不当其义也】与轻勇骑八百直弃大军数百里赴利斩捕首虏过当【师古曰计其所将人数则捕斩首为多过于所当一曰汉军失亡者少而杀获匈奴数多故曰过当也】于是天子曰票姚校尉去病斩首虏二千余级得相国当户斩单于大父行借若侯产生捕季父罗姑【匈奴左右大当户在左右大都尉之下左右骨都侯之上大父行单于祖行也张晏曰借若胡侯也产其名也师古曰此人单于祖父之行也季父亦单于季父也罗姑其名行户郎翻】比再冠军【师古曰比频也比毗至翻冠古玩翻】封去病为冠军侯【帝以去病功冠诸军以南阳穰县卢阳郷宛县临駣聚为冠军侯国駣音桃】上谷太守郝贤四从大将军捕斩首虏二千余级封贤为众利侯【姓谱殷帝乙有子期封太原郝郷后因氏焉功臣表众利侯食邑于琅邪郡姑幕县】是嵗失两将军亡翕侯军功不多故大将军不益封止赐千金右将军建至天子不诛赎为庶人单于既得翕侯以为自次王【师古曰自次者尊重次于单于】用其姊妻之【妻七细翻】与谋汉信教单于益北絶幕【师古曰直度曰絶幕与漠同隂山以北皆大漠不生草木】以诱罢汉兵徼极而取之【师古曰罢读曰疲徼要也诱令疲徼其困极然后取之徼一遥翻】无近塞单于从其计【近其靳翻】是时汉比嵗发十余万众击胡【比毗至翻】斩捕首虏之士受赐黄金二十余万斤而汉军士马死者十余万兵甲转漕之费不与焉【与读曰预】于是大司农经用竭不足以奉战士六月诏令民得买爵及赎禁锢免臧罪置赏官名曰武功爵级十七万凡直三十余万金诸买武功爵至千夫者得先除为吏【禁锢重击也臣瓉曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰政戾庶长十一级曰军卫此武帝所制以宠军功师古曰下云级十七万凡直三十余万金今瓒引茂陵中书説之不尽也贡父曰直三十余万金其价之差殊不可详也或説七当作一与茂陵书合矣予谓卖爵当级级稍増其价岂可例云级十七万若每级十七万比至三十余万金当一万七千余级又非也然则误衍此万字盖武功爵其级十七参考顔刘注皆因求其説而不得遂疑茂陵书所谓十一级为不足又疑史之正文万字为衍皆未为允也盖级十七万者卖爵一级为钱十七万至二级则三十四万矣自此以上乌得不每级而増乎王莽时黄金一斤直钱万以此推之则三十万金为钱三十余万万矣此当时鬻武功爵所直之数也夫民入钱买爵随其钱之多少为爵级之髙下爵之髙下有定直而民钱之多少无定数若比而同之其失弥逺矣史记作直八十万金索隠曰一金万钱初一级十七万自此以上每级加二万至十七级合成三十四万也】吏道杂而多端官职耗废矣【师古曰耗乱也音莫报翻】
　　元狩元年冬十月上行幸雍祠五畤【雍于用翻畤音止】获兽一角而足有五蹄有司言陛下肃祗郊祀上帝报享锡一角兽盖麟云【麟麋身牛尾马足五色圜蹄一角角端有肉音中钟吕行中规矩游必择地详而后处不履生虫不践生草不羣居不侣行不入陷穽不罹罗网王者至仁则出今并州界有麟大小如鹿非瑞应麟也京房易传曰麟麕身牛尾马蹄有五采腹下黄髙丈二尔雅麟麕身牛尾一角盖麟似麕圆顶一角曰盖云者意其为麟而未知其果为麟也】于是以庆五畤畤加一牛以燎【畤音止】久之有司又言元宜以天瑞命不宜以一二数一元曰建二元以长星曰光今元以郊得一角兽曰狩云于是济北王【济北王勃淮南厉王子孝文十六年封衡山王孝景四年徙封济北今王勃子成王胡也济北王都卢后天汉四年国除入汉为太山郡济子礼翻】以为天子且封禅上书献太山及其旁邑天子以他县偿之　淮南王安与宾客左吴等日夜为反谋【姓谱齐公族冇左右公子后因氏马予按卫亦有左右公子姓谱之説非是鲁冇左丘眀】案舆地图【苏林曰舆犹尽载之意索隠曰志林云舆地图汉家所画非出逺也】部署兵所从入诸使者道长安来为妄言言上无男汉不治即喜即言汉廷治有男王怒以为妄言非也【治直吏翻】王召中郎伍被【被皮义翻姓谱伍姓出于楚伍举】与谋反事被曰王安得此亡国之言乎臣见宫中生荆棘露霑衣也王怒系伍被父母囚之三月复召问之【复扶又翻】被曰防秦为无道穷奢极虐百姓思乱者十家而六七髙皇帝起于行陈之中【行户刚翻陈读曰阵】立为天子此所谓蹈瑕间【间古苋翻】因秦之亡而动者也今大王见髙皇帝得天下之易也【易以防翻】独不观近世之吴楚乎【事见十五卷景帝三年】夫吴王王四郡【四郡束阳郡鄣郡吴郡豫章郡王王下于况翻】国冨民众计定谋成举兵而西然破于大梁【谓为梁孝王所破也】奔走而东身死祀絶者何诚逆天道而不知时也方今大王之兵众不能十分吴楚之一天下安寜万倍吴楚之时大王不从臣之计今见大王弃千乘之君赐絶命之书为羣臣先死于东宫也【如淳曰东宫淮南王所居也】王涕泣而起王有孽子不害最长【庶生曰孽长知两翻】王弗爱王后太子皆不以为子兄数【言后不以为子大子不以为兄数秩数也】不害有子建材髙有气常怨望太子隂使人告太子谋杀汉中尉事【事见上元朔五年】下廷尉治【下遐嫁翻】王患之欲发复问伍被曰【复扶又翻】公以为吴兴兵是邪非邪被曰非也臣闻吴王悔之甚愿王无为吴王之所悔王曰吴何知反汉将一日过成臯者四十余人今我絶成臯之口据三川之险【汉河南秦三川郡也其地当伊洛河三川之防】招山东之兵举事如此左吴赵贤朱骄如皆以为什事九成公独以为有祸无福何也必如公言不可儌幸邪【师古曰徼要也幸非妄之福也徼一尧翻】被曰必不得已被有愚计当今诸侯无异心百姓无怨气可伪为丞相御史请书【言伪为丞相御史奏请于天子之书】徙郡国豪杰髙赀于朔方益发甲卒急其防日又伪为诏狱书【汉时左右都司空上林中都官皆有诏狱盖奉诏以鞫囚因以为名】逮诸侯太子幸臣【逮追对狱也】如此则民怨诸侯惧即使辨士随而説之【説式芮翻下同】傥可儌幸什得一乎王曰此可也虽然吾以为不至若此【言不须为此也】于是王乃作皇帝玺丞相御史大夫将军军吏中二千石及旁近郡太守都尉印汉使节【使疏吏翻】欲使人伪得罪而西【言使人诈为得罪而逃去西如京师】事大将军一日发兵【一日犹言一旦】即刺杀大将军【刺七亦翻】且曰汉廷大臣独汲黯好直谏【好呼到翻】守节死义难惑以非至如説丞相等如发防振落耳【发防谓物所防覆发而去之振落谓木叶将落振而坠之皆言其易説式芮翻】王欲发国中兵恐其相二千石不听王乃与伍被谋先杀相二千石又欲令人衣求盗衣【求盗卒也掌逐捕盗贼汉书本纪髙帝时为亭长令求盗之薛治竹皮冠人衣于既翻】持羽檄从东方来呼曰南越兵入界【呼火故翻】欲因以发兵会廷尉逮捕淮南太子淮南王闻之与太子谋召相二千石欲杀而发兵召相相至内史中尉皆不至王念独杀相无益也即罢相【罢遣出去也相息亮翻】王犹豫计未决太子即自刭不殊【晋灼曰不殊不死也师古曰言虽自刑而身首不能絶也刭古顶翻下同】伍被自诣吏告与淮南王谋反踪迹如此吏因捕太子王后围王宫尽求捕王所与谋反宾客在国中者索得反具以闻上下公卿治其党与【索山客翻求也搜也上时掌翻下遐嫁翻闻上句断】使宗正以符节治王未至淮南王安自刭杀王后荼太子迁诸所与谋反者皆族天子以伍被雅辞多引汉之美欲勿诛【雅素也雅辞素来言语也】廷尉汤曰被首为王画反计【为于伪翻】罪不可赦乃诛被侍中荘助素与淮南王相结交私论议王厚赂遗助【遗于季翻】上薄其罪欲勿诛张汤争以为助出入禁门腹心之臣而外与诸侯交私如此不诛后不可治助竟弃市衡山王上书请废太子爽立其弟孝为太子爽闻即遣所善白嬴之长安上书言孝作輣车鍜矢与王御者奸欲以败孝【败蒲迈翻】会有司捕所与淮南王谋反者得陈喜于衡山王子孝家吏劾孝首匿喜【师古曰为头首而蔵匿之】孝闻律先自告除其罪即先自告所与谋反者枚赫陈喜等公卿请逮捕衡山王治之王自刭死王后徐来太子爽及孝皆弃市所与谋反者皆族凡淮南衡山二狱所连引列侯二千石豪杰等死者数万人　夏四月赦天下　丁卯立皇子据为太子年七嵗　五月乙巳晦日有食之匈奴万人入上谷杀数百人　初张骞自月氏还【事见上卷元朔四年氏音支】具为天子言西域诸国风俗【为于伪翻】大宛在汉正西可万里其俗土著耕田【土著谓有城郭常居不随水草移徙也宛于元翻着直畧翻】多善马马汗血【孟康曰大宛国有髙山其上有马不可得因取五色母马置其下与集生驹皆汗血因号天马子云一説汗血者汗从肩出如血号能一日千里】有城郭室屋如中国其东北则乌孙东则于窴【于窴国在南山下居西城窴徒贤翻又徒见翻】于窴之西则水皆西流注西海【水经注昆仑山西有大水名新头河度葱岭入北天竺境又西南流屈而东南流迳中天竺国又西迳安息南注于雷翥海雷翥海即西海在安息之西犂轩之东东南连交州海】其东水东流注盐泽【水经注河水一源出于窴国南山北流与葱岭河合东注蒲昌海西域传盐泽一名蒲昌海去玉门阳闗三百余里广袤三百里其水停居冬夏不増减皆以为潜行地下南出于积石为中国河云玉门阳闗皆在敦煌西界括地志蒲昌海一名泑泽亦名盐泽亦名辅日海亦名穿兰亦名临海在沙州西南玉门闗在沙州夀昌县西六里】盐泽濳行地下其南则河源出焉【索隠曰按汉书西南夷传云河有两源其一出葱岭一出于窴山海经云河出昆仑东北隅郭璞云河出昆仑潜行地下至蒽岭山于窴国复分流岐出合而东注泑泽已而复行积石为中国河泑泽即盐泽也西域传云于窴在南山下与郭璞注山海经不同广志云蒲昌海在蒲类海东唐长庆中刘元鼎为盟防使言河之上流由洪济西南行二千里水益狭冬春可渉夏秋乃胜舟其南三百里三山中髙四下曰歴山直大羊同国古所谓昆仑者也虏曰问摩黎山东距长安五千里河源其间流澄缓下稍合众流色赤行益逺它水并注则浊河源东北直莫贺延碛尾隠测其地盖劔南之西】盐泽去长安可五千里匈奴右方居盐泽以东至陇西长城【即秦所筑长城也秦筑长城起临洮临洮县汉属陇西郡】南接鬲汉道焉【鬲与隔同】乌孙康居奄蔡大月氏皆行国随畜牧【奄蔡国在康居西北临大泽无涯盖北海云随畜牧逐水草而居无城郭常处故曰行国】与匈奴同俗大夏在大宛西南与大宛同俗臣在大夏时见卭竹杖蜀布【臣瓒曰卭山名生竹髙节可作杖服防曰蜀布细布也史记正义曰卭都卭山出此竹因名卭竹节髙实中或竒生可为杖布土芦布卭渠容翻】问曰安得此大夏国人曰吾贾人往市之身毒【孟康曰身毒即天竺也所谓浮屠胡也邓展曰毒音笃李竒曰一名天笃师古曰亦曰捐毒贾音古索隠曰身音干】身毒在大夏东南可数千里其俗土著与大夏同以骞度之【着直畧翻度徒洛翻】大夏去汉万二千里居汉西南今身毒国又居大夏东南数千里有蜀物此其去蜀不逺矣今使大夏从中险人恶之【使防吏翻恶乌路翻】少北则为匈奴所得【少诗沼翻】从蜀宜径又无寇【师古曰宜当也迳直也从蜀向大夏其道当直】天子既闻大宛及大夏安息之属【安息治番兠城临妫水去长安万一千六百里其俗亦土著】皆大国多竒物土著颇与中国同业而兵弱贵汉财物其北有大月氏康居之属兵强可以赂遗设利朝也【师古曰设施也施之以利诱令入朝遗于季翻朝直遥翻】诚得而以义属之【师古曰谓不以兵革】则广地万里重九译【译传言之人周官象胥之职也逺方之人言语不同更歴九译乃能通于中国重直龙翻】致殊俗威德徧于四海欣然以骞言为然乃令骞因蜀犍为发间使王然于等四道并出【师古曰间使者求问隙而行间古苋翻使防吏翻】出駹出冉出徙出卭僰指求身毒国【徙斯榆也以手防物为指使之出求路指身毒而行徙读与斯同僰蒲墨翻】各行一二千里其北方闭氐莋南方闭嶲昆眀【服防曰汉使见闭于夷也师古曰嶲即今嶲州也昆眀又在其西南即今南寜州诸防所居是其地莋音昨又音作嶲先蕊翻】昆眀之属无君长善寇盗辄杀畧汉使终莫得通于是汉以求身毒道始通滇国【滇国地有滇池因以名国楚使庄蹻以兵定夜郎诸国至滇池因留王其地华阳国志滇池周回三百里所出深广下流浅狭如倒流故谓之滇池汉为益州郡后改为永昌郡魏晋之间为晋寜郡唐为昆州括地志滇池泽在昆州晋寜县西南三十里长知两翻滇音颠】滇王当谓汉使者曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉乃复事西南夷【元朔四年罢西夷至是复通师古曰事谓经畧通之専以为事也复扶又翻】
　　二年冬十月上幸雍祠五畤【雍于用翻畤音止】　三月戊寅平津献侯公孙薨壬辰以御史大夫乐安侯李蔡为丞相廷尉张汤为御史大夫【考异曰汉书百官公卿表元狩三年三月壬辰廷尉张汤为御史大夫六年有罪自杀史记将相名臣表元狩二年御史大夫汤按李蔡既迁汤即应补其缺岂可留之朞年复与李蔡为丞相月日正同乎又按长歴三年三月无壬辰又以得罪之年推之在今年眀矣今从史记表】霍去病为票骑将军【票骑将军始此票频妙翻】将万骑出陇西击匈奴歴五王国转战六日过焉支山千余里【括地志焉支山一名删丹山在甘州删丹县东南五十里焉音烟】杀折兰王斩卢侯王【张晏曰折兰卢侯胡国名也杀者杀之而已斩者获其首也师古曰折兰匈奴中姓也今鲜卑中有是兰姓者即其种也折上列翻】执浑邪王子【师古曰浑下昆翻】及相国都尉获首虏八千九百余级收休屠王祭天金人【孟康曰匈奴祭天处本在云阳甘泉山下秦击夺其地后徙之休屠王右地故休屠王有祭天金人像也如淳曰祭天以金人为主也张晏曰佛徒祠金人也师古曰作金人以为天神之像而祭之今之佛像是其遗法屠音储】诏益封去病二千户夏去病复与合骑侯公孙敖将数万骑俱出北地异道【复扶又翻】卫尉张骞郎中令李广俱出右北平异道广将四千骑先行可数百里骞将万骑在后匈奴左贤王将四万骑围广广军士皆恐广乃使其子敢独与数十骑驰贯胡骑【贯穿也】出其左右而还告广曰胡虏易与耳【易以防翻】军士乃安广为圜陈外向【陈读曰阵】胡急击之矢下如雨汉兵死者过半汉矢且尽广乃令士持满毋发【师古曰注矢于弓弩而引满之不发矢也】而广身自以大黄射其裨将杀数人【徐广曰南都赋黄间机张善弩之名裴骃曰案郑德曰黄肩弩渊中黄朱之孟康曰太公六韬云陷坚败强敌用大黄连弩韦昭曰角弩色黄而体大也射而亦翻】胡虏益解会日暮吏士皆无人色【师古曰言惧甚】而广意气自如【师古曰自如犹云如旧】益治军【师古曰廵部曲整行陈也治直之翻】军中皆服其勇眀日复力战【复扶又翻】死者过半所杀亦过当会博望侯军亦至【张骞从大将军撃匈奴知水艸处军得以不乏封博望侯师古曰取其能广博瞻望班志博望侯国属南阳郡括地志博望故城在邓州向城县东南四十五里】匈奴军乃解去汉军罢【罢读曰疲】弗能追罢归汉法博望侯留迟后期当死赎为庶人广军功自如无赏【自如言功过正相当也广军失亡多而杀虏亦过当故曰自如】而票骑将军去病深入二千余里与合骑侯失不相得票骑将军逾居延【居延泽古文以为流沙帝开置居延县属张掖郡使路博德筑遮虏障于其北】过小月氐【匈奴破大月氐月氐西击大夏而臣之其余小众不能去者保南山号小月氐】至祁连山得单桓酋涂王【张晏曰单桓酋涂皆胡王也师古曰酋才犹翻涂音涂】及相国都尉以众降者二千五百人【降户江翻】斩首虏三万二百级获裨小王七十余人天子益封去病五千户封其裨将有功者鹰击司马赵破奴为从票侯【以从票骑有功因以为号功臣侯表不书食邑之地】校尉髙不识为冝冠侯【功臣表宜冠侯食邑于琅邪之昌县】校尉仆多为煇渠侯【仆多本匈奴种来降汉功臣表仆多作仆朋煇渠侯食邑于南阳之鲁阳县】合骑侯敖坐行留不与票骑会当斩赎为庶人是时诸宿将所将士马兵皆不如票骑票骑所将常选【师古曰选取骁鋭索隠曰选宣变翻】然亦敢深入常与壮骑先其大军【先悉荐翻】军亦有天幸未尝困絶也而诸宿将常留落不偶【师古曰留谓迟留落谓坠落故不谐耦而无功也】由此票骑日以亲贵比大将军矣匈奴入代雁门杀畧数百人　江都王建【建易王非之子景帝之孙】与其父易王所幸淖姬等及女弟徴臣奸【淖郑氏音卓师古音奴教翻淖姓也战国时楚有淖齿】建游雷陂【雷陂即广陵之雷塘在今扬州堡城之北平冈之上】天大风建使郎二人乘小船入陂中船覆两郎溺攀船乍见乍没【见贤徧翻】建临观大笑令勿救皆死凡杀不辜三十五人専为滛虐自知罪多恐诛与其后成光共使越婢下神祝诅上【祝织救翻诅荘助翻】又闻淮南衡山隂谋建亦作兵器刻皇帝玺为反具事发觉有司请捕诛建自杀后成光等皆弃市国除　胶东康王寄薨【寄景帝子中二年受封】　秋匈奴浑邪王降是时单于怒浑邪王休屠王居西方为汉所杀虏数万人欲召诛之浑邪王与休屠王恐谋降汉先遣使向边境要遮汉人【要一遥翻】令报天子是时大行李息将城河上得浑邪王使【使疏吏翻】驰传以闻【传张恋翻下同】天子闻之恐其以诈降而袭边乃令票骑将军将兵往迎之休屠王后悔浑邪王杀之并其众票骑既渡河与浑邪王众相望浑邪王禆将见汉军而多不欲降者【师古曰恐被掩覆也】颇遁去票骑乃驰入得与浑邪王相见斩其欲亡者八千人遂独遣浑邪王乘传诣至行在所【传音张恋翻】尽将其众渡河降者四万余人号称十万既至长安天子所以赏赐者数十巨万封浑邪王万户为漯隂侯【班志漯隂县属平原郡漯他合翻】封其禆王呼毒尼等四人皆为列侯【呼毒尼为下摩侯雁疪为煇渠侯禽黎为河綦侯文当户调虽为常乐侯文颖曰雁音鹰疪音庇廕之庇师古曰疪匹履翻】益封票骑千七百户浑邪之降也汉发车二万乘以迎之【考异曰汉书食货志云三万两今侯史记平凖书汲黯传】县官无钱从民贳马【贳始制翻贷也师古曰賖买也】民或匿马马不具上怒欲斩长安令右内史汲黯曰长安令无罪独斩臣黯民乃肻出马且匈奴畔其主而降汉汉徐以县次传之何至令天下骚动罢敝中国【罢读曰疲】而以事夷狄之人乎上黙然及浑邪至贾人与市者坐当死五百余人黯请间见髙门【晋灼曰三辅黄图未央宫中有髙门殿贾音古见贤遍翻】曰夫匈奴攻当路塞【言塞障当匈奴所入之路也】絶和亲中国兴兵诛之死伤者不可胜计【胜音升】而费以巨万百数【师古曰即数百钜万也】臣愚以为陛下得胡人皆以为奴婢以赐从军死事者家所卤获因予之【卤与虏同予读曰与】以谢天下之苦塞百姓之心【师古曰塞满也塞悉则翻】今纵不能浑邪率数万之众来降虚府库赏赐发良民侍养譬若奉骄子愚民安知市买长安中物而文吏绳以为阑出财物于边闗乎【应劭曰阑妄也律胡市吏民不得持兵器及钱出闗虽于京师市买其法一也臣瓉曰无符传出入为阑也】陛下纵不能得匈奴之资以谢天下又以防文杀无知者五百余人是所谓庇其叶而伤其枝者也臣窃为陛下不取也【为于伪翻】上黙然不许曰吾久不闻汲黯之言今又复妄发矣居顷之乃分徙降者边五郡故塞外而皆在河南因其故俗为五属国【五郡谓陇西北地丄郡朔方云中也故塞秦之先与匈奴所闗之塞自秦使蒙恬夺匈奴地而边闗益斥秦项之乱冐顿南侵与中国闗于故塞及卫青收河南而边关复防恬之旧所谓故塞外其地在北河之南也师古曰凡言属国存其国号而属汉朝故曰属国史记正义曰以来降之民徙置五郡各依本国之俗而属于汉故曰属国】而金城河西【河水出金城河闗县西南塞外积石山东流迳金城郡界自允吾以西通谓之金城河渡河而西则武威等四郡之地然金城郡昭帝于元始六年方置史追书也】西并南山至盐泽空无匈奴【并歩浪翻】匈奴时有者到而希矣休屠王太子日防与母阏氏弟伦俱没入官输黄门养马久之【防丁奚翻班表黄门属少府师古曰黄门之署职任亲近以供天子百物在焉阏氏音烟支】帝游宴见马【师古曰方于游宴之时而召阅诸马】后宫满侧日防等数十人牵马过殿下莫不窃视【师古曰视宫人】至日防独不敢日防长八尺二寸【长直亮翻】容貌甚严马又肥好上异而问之具以本状对上竒焉即日赐汤沐衣冠拜为马监【黄门有马监狗监】迁侍中驸马都尉光禄大夫【侍中得出入禁中驸马都尉帝所置秩比二千石师古曰驸副马也非正驾车皆为副马一曰驸近也疾也光禄大夫本中大夫帝改其名】日防既亲近【近其靳翻】未尝有过失上甚信爱之赏赐累千金出则骖乘【乘绳正翻】入侍左右贵戚多窃怨曰陛下妄得一胡儿反贵重之上闻愈厚焉以休屠作金人为祭天主故赐日防姓金氏【为金氏贵显张本】
　　三年春有星孛于东方【孛蒲内翻】　夏五月赦天下　淮南王之谋反也胶东康王寄防闻其事私作战守僃及吏治淮南事辞出之【师古曰狱辞所连发出其事】寄母王夫人即皇太后之女弟也于上防亲意自伤发病而死不敢置后上闻而怜之立其长子贤为胶东王【康王寄去年薨今年方置后】又封其所爱少子庆为六安王王故衡山王地【衡山国都六故改为六安】秋匈奴入右北平定襄各数万骑杀畧千余人　山
　　东大水民多饥乏天子遣使者虚郡国仓廥以振贫民【廥工外翻刍藁之蔵也一曰库廐名】犹不足又募豪冨吏民能假贷贫民者以名闻尚不能相救乃徙贫民于闗以西及充朔方以南新秦中【应劭曰秦遣蒙恬却匈奴得其河南造阳之地千里地甚好于是为筑城郭徙民充之名曰新秦四方错杂奢险不同今俗名新富贵者为新秦由是名也】七十余万口衣食皆仰给县官数嵗假予产业使者分部防之【仰牛向翻予读曰与分扶问翻】冠盖相望其费以亿计不可胜数【胜音升】　汉既得浑邪王地陇西北地上郡益少胡冦诏减三郡戍卒之半以寛天下之繇【繇读曰徭】　上将讨昆眀【以其闭汉使故也】以昆眀有滇池方三百里乃作昆眀池以习水战【昆眀池在长安西南周回四十里三辅旧事昆眀池盖地三百二十顷】是时法既益严吏多废免兵革数动【数所角翻】民多买复【师古曰入财于官以取优复复方目翻】及五大夫【五大夫旧爵二十等之第九级也汉法至此始免徭役】徴发之士益鲜【鲜少也先浅翻】于是除千夫五大夫为吏不欲者出马【师古曰千夫五大夫不欲为吏者使之出马也干大武功爵第七级】以故吏弄法皆谪令伐棘上林穿昆眀池　是嵗得神马于渥洼水中【李斐曰南阳新野有暴利长当武帝时遭刑屯田敦煌界数于此水旁见羣野马中冇竒马与凡马异来饮此水利长先作土人持勒绊于水傍后马玩习久之代土人持勒绊収得其马献之欲神异此马云从水中出渥音握洼于佳翻】上方立乐府【乐府冇安世房中歌十七章郊祀歌十九章使童男女七十人歌之师古曰始置之也乐府之名盖起于此哀帝时罢之】使司马相如等造为诗赋以宦者李延年为协律都尉【协律都尉先无此官武帝始置于此】佩二千石印弦次初诗以合八音之调诗多尔雅之文【初诗新造之诗也八音金石竹匏土革木也调徒钓翻尔惟三卷二千篇文帝时列于学官张晏曰尔近也雅正也】通一经之士不能独知其辞必集会五经家相与共讲习读之乃能通知其意【汉时五经之学各専门名家故通一经者不能尽通歌诗之辞意必集五经家相与讲读乃得通也】及得神马次以为歌汲黯曰凡王者作乐上以承祖宗下以化兆民今陛下得马诗以为歌协于宗庙先帝百姓岂能知其音邪【诗大序曰声成文谓之音注云声谓宫商角征羽也成文谓五声上下相应郑康成曰五声杂比曰音单出曰声】上黙然不説【説读曰悦　考异曰史记乐书武帝作十九章歌常以正月上辛祠太乙甘泉使僮男僮女七十人俱歌又常得神马渥洼水中复次以为太一之歌后伐大宛得千里马次以为歌中尉汲黯进曰陛下得马诗以为歌云云丞相公孙曰黯毁谤圣制当族汉书礼乐志武帝定郊祀之礼祠太一于甘泉祭后土于汾隂乃立乐府作十九章之歌以正月上辛用事甘泉圜丘按天马歌本志云元狩三年马生渥洼水中作武纪云元鼎四年秋马生渥洼水中五年十一月立泰畤于甘泉太初四年贰师获汗血马作西极天马之歌公孙以元狩二年甍汲黯以元狩三年免右内史五年为淮阳太守元鼎五年卒又黯未尝为中尉或者马生渥洼水作歌在元狩三年汲黯为右内史而讥之言当族者非公孙也虽未立泰畤或以歌之于郊庙其十九章之歌当时未能尽备也】　上招延士大夫常如不足然性严峻羣臣虽素所爱信者或小有犯法或欺罔辄按诛之无所寛假汲黯諌曰陛下求贤甚劳未尽其用辄已杀之以有限之士恣无已之诛臣恐天下贤才将尽陛下谁与共为治乎黯言之甚怒上笑而谕之【黯言之甚怒上乃笑而谕之即其笑怒之间而观其君臣相与之意则帝之于黯非但能容其直而从容不迫方喻之以其所见使他人处此固将顺之不暇矣而黯自言其心犹以为非此岂靣从退有后言者哉黯之事君固人所难能而帝之容黯亦非后世之君所可及矣治直吏翻】曰何世无才患人不能识之耳茍能识之何患无人夫所谓才者犹有用之器也有才而不肻尽用与无才同不杀何施黯曰臣虽不能以言屈陛下而心犹以为非愿陛下自今改之无以臣为愚而不知理也上顾羣臣曰黯自言为便辟则不可【朱熹曰便者便人之所好辟者避人之所恶便毗连翻辟读曰僻】自言为愚岂不信然乎
　　四年冬有司言县官用度太空而冨商大贾冶铸煮盐财或絫万金不佐国家之急【贾音古絫古累字】请更钱造币以赡用而摧浮淫并兼之徒是时禁苑有白鹿而少府多银锡乃以白鹿皮方尺縁以藻缋【縁以绢翻师古曰缋绣也缋五采而为之缋黄外翻】为皮币直四十万王侯宗室朝觐聘享必以皮币荐璧然后得行【后与后同】又造银锡为白金三品【如淳曰杂银锡为白金】大者圜之其文龙直三千次方之其文马直五百小者椭之其文直三百【时议以为天用莫如龙地用莫如马人用莫如故以为白金三品之文师古曰椭圜而长也音他果翻】令县官销半两钱更铸三铢钱【建元五年废三铢钱行半两钱更工衡翻】盗铸诸金钱罪皆死而吏民之盗铸白金者不可胜数【胜音升】于是以东郭咸阳孔仅为大农丞领盐鐡事【师古曰二人也姓东郭名咸阳姓孔名仅班表大农令有两丞齐有大夫东郭氏】桑羊以计筭用事【姓谱桑秦大夫子桑之后】咸阳齐之大煮盐仅南阳大冶皆致生絫千金羊洛阳贾人子以心计【心计者不必用筹筭而知其数也贾音古下同】年十三侍中三人言利事析秋毫矣【毫至秋而鋭小言其剖析微细虽秋毫之小亦可分而为二也】诏禁民敢私铸鐡器煮盐者左趾【韦昭曰釱以鐡为之着左足以代刖也索隠曰三苍云踏脚钳也张斐汉晋律序状如跟衣着足下重六斤以代刖至魏武改以灭代也晋律钳重二斤长翘一尺五寸师古曰徒计翻】没入其器物公卿又请令诸贾人末作各以其物自占【师古曰占隠度也各隠度其财物之多少而为名簿送之于官也占之赡翻下同】率缗钱二千而一算【李斐曰缗也以贯钱一贯千钱出算二十也瓉曰此缗钱为是储缗钱也故随其用所施而出筭予谓率计缗钱二千而出一筭筭百二十钱缗眉巾翻】及民有轺车若船五丈以上者皆有算【轺小车也弋招翻】匿不自占占不悉戍边一嵗没入缗钱【匿蔵也悉尽也蔵匿而不自占占而不尽者罸戌边一嵗没其官入钱】有能告者以其半畀之其法大抵出张汤汤每朝奏事语国家用日晏【师古曰论事既多至于日晚朝直遥翻】天子忘食丞相充位【但充其位无所建眀】天下事皆决于汤百姓骚动不安其生咸指怨汤　初河南人卜式数请输财县官以助边【数所角翻】天子使使问式欲官乎式曰臣少田牧不习仕宦不愿也【少诗照翻】使者问曰家岂有寃欲言事乎式曰臣生与人无分争邑人贫者贷之不善者教之所居人皆从式式何故见寃于人无所欲言也使者曰茍如此子何欲而然式曰天子诛匈奴愚以为贤者宜死节于边有财者宜输委【委于伪翻蓄也宜输其所蓄也】如此而匈奴可灭也上由是贤之欲尊显以风百姓【师古曰风读曰讽又如字】乃召拜式为中郎爵左庶长赐田十顷布告天下使眀知之未防又擢式为齐太傅【齐王次昌元朔三年薨无后国除元狩六年始封皇子闳为齐王式盖傅闳也史因其输财得官而终书之防居岂翻】　春有星孛于东北【孛蒲内翻】夏有长星出于西北上与诸将议曰翕侯赵信为单于画计【为于伪翻】常以为
　　汉兵不能度幕轻留【幕沙漠也师古曰言轻易汉军留而不去也一曰谓汉军不能轻入而久留也予谓后説是】今大发士卒其埶必得所欲乃粟马十万【师古曰以粟秣马也】令大将军青票骑将军去病各将五万骑私负从马复四万匹【师古曰私负衣装及私将马自从者皆非公家所发之限从才用翻】歩兵转者踵军后又数十万人【师古曰转者谓运辎重也踵接也】而敢力战深入之士皆属票骑票骑始为出定襄当单于捕虏言单于东乃更令票骑出代郡令大将军出定襄郎中令李广数自请行【数所角翻】天子以为老弗许良久乃许之以为前将军太仆公孙贺为左将军主爵都尉赵食其为右将军【食其音异箕】平阳侯曹襄为后将军皆属大将军赵信为单于谋曰汉兵既度幕人马罢匈奴可坐收虏耳【师古曰言收虏汉军人马可不费力故言坐罢读曰疲】乃悉逺北其辎重【师古曰送辎重逺去令处北也】以精兵待幕比大将军既出塞捕虏知单于所居乃自以精兵走之【走音奏】而令前将军广并于右将军军出东道【师古曰并合也合军而同道】东道回逺而水草少【师古曰回绕也曲也户悔翻】广自请曰臣部为前将军今大将军乃徙令臣出东道且臣结发而与匈奴战今乃一得当单于【结髪者言始胜冠即在战阵及今得当单于也】臣愿居前先死单于【师古曰致死而取单于】大将军亦隂受上诫以为李广老数竒【孟康曰竒只不偶也如淳曰数为匈奴所败为竒不耦师古曰言广命只不耦合也孟説是矣数所角翻竒居宜翻】毋令当单于恐不得所欲【师古曰谓不胜敌也余谓指欲禽单于脱有邂逅失之为不得所欲】而公孙敖新失侯大将军亦欲使敖与俱当单于【敖失侯见上二年青本与敖友又脱青于阸故青欲使当单于而立功】故徙前将军广广知之固自辞于大将军大将军不听广不谢而起行意甚愠怒【愠于运翻】大将军出塞千余里度幕见单于兵陈而待【言结陈以待敌也陈与阵同】于是大将军令武刚车自环为营【张晏曰武刚车兵车也师古曰环绕也续汉志诸军有矛防其饰幡斿旗帜有巾有盖谓之武刚车环音宦】而纵五千骑往当匈奴匈奴亦纵可万骑会日且入【言日欲没也】大风起砂砾击面【师古曰砾小石也音歴】两军不相见汉益纵左右翼绕单于【师古曰翼谓左右舒引其兵如乌之张翼】单于视汉兵多而士马尚彊自度战不能如汉兵【度徒洛翻】单于遂乘六骡壮骑可数百直冒汉围西北驰去【师古曰骡者驴种马子坚忍单于自乘善走骡而壮骑随之也冒犯也骡来戈翻冐莫克翻】时已昏汉匈奴相纷拏【师古曰纷拏乱相持也拏女居翻】杀伤大当【杀伤各大相当】汉军左校捕虏言单于未昏而去汉军发轻骑夜追之大将军军因随其后匈奴兵亦散走迟眀【迟直二翻】行二百余里不得单于捕斩首虏万九千级遂至窴顔山赵信城【窴徒贤翻如淳曰赵信降匈奴筑城居之】得匈奴积粟食军【师古曰食读曰飤】留一日悉烧其城余粟而归前将军广与右将军食其军无导惑失道后大将军【师古曰惑迷也在后不及期也】不及单于战大将军引还过幕南乃遇二将军大将军使长史责问广食其失道状急责广之幕府对簿【师古曰簿谓文状也】广曰诸校尉无罪乃我自失道吾今自上簿至幕府【上时掌翻】广谓其麾下曰广结髪与匈奴大小七十余战今幸从大将军出接单于兵而大将军徙广部行回逺而又迷失道岂非天哉且广年六十余矣终不能复对刀笔之吏【复扶又翻】遂引刀自刭【刭古顶翻】广为人防得赏赐辄分其麾下饮食与士共之为二千石四十余年家无余财猨臂善射【如淳曰臂如猨臂通肩也】度不中不发【度徒洛翻中竹仲翻】将兵乏絶之处【孔颖达曰暂无曰乏不续曰絶】见水士卒不尽饮广不近水【近其靳翻】士卒不尽食广不尝食士以此爱乐为用【乐音洛】及死一军皆哭百姓闻之知与不知无老壮皆为垂涕【师古曰知谓素相防知也为于伪翻】而右将军独下吏【下遐嫁翻】当死赎为庶人单于之遁走其兵往往与汉兵相乱而随单于单于久不与其大众相得其右谷蠡王以为单于死乃自立为单于【谷蠡音鹿黎】十余日真单于复得其众而右谷蠡王乃去其单于号【师古曰去除也羗吕翻】票骑将军骑兵车重与大将军军等【重直用翻】而无裨将悉以李敢等为大校当裨将【校户教翻】出代右北平二千余里絶大幕直左方兵【师古曰直当也匈奴分其国为左右诸左王将居东方直上谷以东接濊貃朝鲜右王将居西方直上郡以西接氐羌故谓之左右方亦谓之左右地】获屯头王韩王等三人将军相国当户都尉八十三人封狼居胥山禅于姑衍登临翰海【张晏曰登海边山以望海也有大功故增山而广地也如淳曰翰海北海名崔浩曰羣鸟之所解羽故曰翰海广志瀚海在沙漠北师古曰积土増髙曰封为墠祭地曰禅】卤获七万四百四十三级天子以五千八百户益封票骑将军又封其所部右北平太守路博德等四人为列侯【路博徳为邳离侯卫山为义阳侯复陆支为杜侯伊即靬为众利侯】从票侯破奴等二人益封校尉敢为闗内侯食邑军吏卒为官赏赐甚多而大将军不得益封军吏卒皆无封侯者两军之出塞塞阅官及私马凡十四万匹而复入塞者不满三万匹乃益置大司马位大将军票骑将军皆为大司马定令令票骑将军秩禄与大将军等【应劭曰司马主武事诸武官亦以为号汉官仪曰时议者以为军中有侯司马故加大为大司马以别异之自此票骑将军同大将军品秩位亚丞相】自是之后大将军青日退而票骑日益贵大将军故人门下士多去事票骑輙得官爵唯任安不肻票骑将军为人少言不泄【孔文祥曰谓质重少言胆气在中也】有气敢往天子尝欲教之孙吴兵法【孙孙武吴吴起也】对曰顾方略何如耳不至学古兵法天子为治第令票骑视之对曰匈奴未灭无以家为也【治直之翻】由此上益重爱之然少贵不省士【师古曰省视也言不恤视军士也少诗沼翻】其从军天子为遣太官赍数十乘【班表太官有令有丞主膳食师古曰赍与资同予谓音则兮翻亦通装也为于伪翻乘绳证翻】既还重车余弃粱肉【师古曰重直用翻粱粟类也米之善者】而士有饥者其在塞外卒乏粮或不能自振而票骑尚穿域蹋鞠【服防曰穿域作鞠室也师古曰鞫以皮为之实以毛蹴蹋为戏也刘向别録曰蹴鞫相传以为黄帝所作或曰起战国之时所以讲武知有材也蹋徒腊翻鞠居六翻】事多此类大将军为人仁喜士让【师古曰喜许吏翻】以和柔自媚于上两人志操如此【操七到翻】是时汉所杀虏匈奴合八九万而汉士卒物故亦数万【魏台访议髙堂隆曰闻之先师物无也故事也言无复所能于事也索隠曰汉以来谓死为物故就朽故也师古曰物故谓死也言其同于鬼物而故也盖汉军死者亦数万】是后匈奴逺遁而幕南无王庭【冒顿之强尽取蒙恬所夺匈奴地而王庭列置于幕南今匈奴为汉所攻逺遁幕北故幕南无王庭也】汉渡河自朔方以西至令居【班志令居县属金城郡令音零】往往通渠置田官【置官以主屯田】吏卒五六万人稍蚕食匈奴以北【蚕食言如蚕之食叶以渐而侵其地也】然亦以马少不复大出击匈奴矣【少诗沼翻复扶又翻】匈奴用赵信计遣使于汉好辞请和亲天子下其议【下遐嫁翻】或言和亲或言遂臣之丞相长史任敞曰【班表丞相冇二长史秩二千石任音壬】匈奴新破困宜可使为外臣朝请于边汉使任敞于单于单于大怒留之不遣【朝直遥翻请才性翻使疏吏翻】是时博士狄山议以为和亲便【姓谱狄春秋狄国之后又曰周文王封少子于狄城】上以问张汤汤曰此愚儒无知狄山曰臣固愚愚忠若御史大夫汤乃诈忠于是上作色曰吾使生居一郡【师古曰博士儒官也故呼为生】能无使虏入盗乎曰不能曰居一县对曰不能复曰居一障间【师古曰障谓塞上要险之处别筑为城因置吏士而为蔽障以御冦也障之尚翻又汉制每塞要处别筑为城置人镇守谓之城此即障也】山自度辩穷且下吏【师古曰度计也见诘辩而辞穷当下吏也下遐嫁翻】曰能于是上遣山乘障【师古曰乘登也登而守之】至月余匈奴斩山头而去自是之后羣臣震慴【师古曰震动也慴失气也慴之涉翻】无敢忤汤者【忤五故翻】是嵗汲黯坐法免以定襄太守义纵为右内史河内太守王温舒为中尉【守式又翻】先是寗成为闗都尉【函谷闗都尉也先悉荐翻】吏民出入闗者号曰寜见乳虎无值寗成之怒【师古曰猛虎产乳防养其子则博噬过当故以为喻乳人喻翻】及义纵为南阳太守【义姓也纵其名】至闗寗成侧行送迎【侧行不敢正行言恭甚】至郡遂按寗氏破碎其家南阳吏民重足一迹【言絫足也畏惧之甚重直龙翻】后徙定襄太守初至掩定襄狱中重罪轻系二百余人及宾客昆弟私入视亦二百余人一捕鞫日为死罪解脱【一切皆捕而鞫问之也服防曰律诸囚徒私解脱桎梏钳赭加罪一等为人解脱与同罪纵鞫相赂饷者二百人以为解脱死罪尽杀之师古曰鞫穷也谓穷治也】是日皆报杀四百余人【师古曰奏请得报而论杀原父曰纵掩定襄狱一切捕鞫而云是日皆报杀则非奏请报可之报矣然则以论次为报也】其后郡中不寒而栗是时赵禹张汤以深刻为九卿然其治尚辅法而行纵専以鹰击为治【师古曰言如鹰隼之击也治直吏翻】王温舒始为广平都尉【广平本属赵国景武之间分为广平郡征和元年立为平王国】择郡中豪敢往吏十余人【师古曰豪桀而性果敢一往无所顾者以为吏也】以为爪牙皆把其隂重罪而纵使督盗贼【师古曰纵放也督察视也】快其意所欲得此人虽有百罪弗法【师古曰言所捕盗贼得其人而快温舒意则不问其先所犯罪也弗法谓弗行法也】即有避因其事夷之亦灭宗【师古曰避谓不尽意捕击也】以其故齐赵之郊盗贼不敢近广平【近其靳翻】广平声为道不拾遗迁河内太守以九月至令郡具马五十匹为驿【师古曰以私马于道上往往置驿自河内至长安】捕郡中豪猾相连坐千余家上书请大者至族小者乃死家尽没入偿臧【师古曰以臧获罪者既没入之又令出倍臧或收入官或还其主也予谓没入共家以偿所受之臧其义似迳臧读曰赃】奏行不过二三日得可【奏而天子可之谓之得可】事论报至流血十余里河内皆怪其奏以为神速尽十二月郡中毋声毋敢夜行【古毋无通】野无犬吠之盗其颇不得失之旁郡国追求会春温舒足叹曰嗟乎令冬月益展一月足吾事矣【师古曰立春之后不复行刑故云然展伸也】天子闻之皆以为能故擢为中二千石【郡守二千石正卿及列卿皆中二千石】　齐人少翁以鬼神方见上上有所幸王夫人卒【上夫人齐王闳之母】少翁以方夜致鬼如王夫人之貌天子自帷中望见焉【考异曰汉书以此事置李夫人中古今相承皆以为李夫人事史记封禅书少翁见上上有所幸王夫人卒少翁以方夜致王夫人及灶鬼之貌云按李夫人卒时少翁死已久汉书误也今从史记】于是乃拜少翁为文成将军赏赐甚多以客礼礼之文成又劝上作甘泉宫中为台室画天地太一诸鬼神而置祭具以致天神居嵗余其方益衰神不至乃为帛书以饭牛【师古曰谓杂艸以饭牛也饭扶晚翻】佯不知言曰此牛腹中有竒杀视得书书言甚怪天子识其手书【谓识其亲书手迹也】问其人果是伪书于是诛文成将军而隠之【隠谓秘诛文成之事不令人知之也】














　　资治通鉴卷十九
　　钦定四库全书
　　资治通鉴卷二十　　　　宋　司马光　撰
　　胡三省　音注
　　汉纪十二【起昭阳大渊献尽重光协洽凡九年】
　　世宗孝武皇帝中之下
　　元狩五年春三月甲午丞相李蔡坐盗孝景园堧地葬其中当下吏自杀【堧而縁翻下遐嫁翻】　罢三铢钱更铸五铢钱【去年废半两钱行三铢钱更工衡翻　考异曰汉书食货志前以销半两钱铸三铢钱眀年以三铢钱轻更铸五铢钱武帝元狩五年乃云罢半两钱行五铢钱误也】于是民多盗铸钱楚地尤甚上以为淮阳楚地之郊【师古曰郊谓交迫冲要之处】乃召拜汲黯为淮阳太守【黯去年免故召拜之守式又翻】黯伏谢不受印诏数彊予【彊其两翻予读曰与】然后奉诏黯为上泣曰【为于伪翻下正为同】臣自以为填沟壑不复见陛下【复扶又翻填大贤翻】不意陛下复收用之臣常有狗马病力不能任郡事【任音壬】臣愿为中郎出入禁闼补过拾遗臣之愿也上曰君薄淮阳邪吾今召君矣【师古曰言后即召也】顾淮阳吏民不相得【师古曰顾思念也言吏民不相安而失其所也】吾徒得君之重【师古曰徒但也重威重也】卧而治之黯既辞行过大行李息曰黯弃逐居郡不得与朝廷议矣【过古禾翻与读曰预】御史大夫汤智足以拒諌诈足以饰非务巧佞之语辨数之辞非肻正为天下言専阿主意主意所不欲因而毁之主意所欲因而誉之【誉音余】好兴事舞文法【好呼到翻】内懐诈以御主心外挟贼吏以为威重公列九卿不早言之公与之俱受其戮矣息畏汤终不敢言及汤败上抵息罪【师古曰抵至也致之于罪也】使黯以诸侯相秩居淮阳【如淳曰诸侯王相在郡守上秩真二千石月得百五十斛嵗凡得千八百石二千石月得百二十斛嵗凡得千四百四十石耳】十嵗而卒　诏徙奸猾吏民于边　夏四月乙卯以太子少傅武彊侯荘青翟为丞相【武彊侯荘不识髙祖功臣青翟其孙也班志武强县属广川唐冀州武强县是也】　天子病鼎湖甚【晋灼曰黄图鼎湖宫名在京兆班志湖本在京北后分属农索隠曰昔黄帝采首山铜铸鼎于湖曰鼎湖即今之湖城县也】巫医无所不致不愈游水发根言上郡有巫病而鬼神下之【服防曰游水县名发根人名晋灼曰地理志游水水名在临淮师古曰二説皆非也游水姓也发根名也盖因水为姓也本尝遇病而神下之故为巫也下户嫁翻降附也】上召置祠之甘泉及病使人问神君神君言曰天子无忧病病少愈彊与我会甘泉【少诗沼翻彊其两翻】于是病愈遂起幸甘泉病良已【孟康曰良已善已谓瘉也】置酒夀宫【帝置夀宫以奉神君臣瓉曰寿宫奉神之宫也楚辞曰蹇将澹兮寿宫括地志夀宫在雍州长安县西北三十里长安故城中】神君非可得见闻其言言与人音等时去时来来则风肃然居室帷中神君所言上使人受书其言命之曰画法【孟康曰策画之法也】其所语世俗之所知也无絶殊者而天子心独喜其事秘世莫知也【师古曰喜好也音计吏翻】时上卒起幸甘泉【卒读曰猝】过右内史界中道多不治上怒曰义纵以我为不复行此道乎衔之【师古曰衔含也包含在心以为过也复扶又翻】
　　六年冬十月雨水无氷【雨于具翻】　上既下缗钱令而尊卜式【事见上卷四年】百姓终莫分财佐县官于是杨可告缗钱纵矣【纵放也肆也】义纵以为此乱民部吏捕其为可使者天子以纵为废格沮事【孟康曰武帝使杨可主告缗没入其财物纵捕其为可使者此为废格诏书沮已成之事也格音阁沮才汝翻壊也　考异曰汉书武纪元鼎三年十一月令民告缗据义纵传则在今冬】弃纵市　郎中令李敢怨大将军之恨其父【怨大将军卫青也恨其父事见上卷四年师古曰令其父抱恨而死也】乃击伤大将军大将军匿讳之居无何【师古曰无何谓未多时也】敢从上雍【师古曰雍之所在地形积髙故曰上也上时掌翻雍于用翻】至甘泉宫猎票骑将军去病射杀敢【射而亦翻考异曰史记封禅书云明年天子病鼎湖甚病愈幸甘泉大赦莫知其为何年本纪皆无其事独义纵传有之按汉书百官公卿表义纵李敢死皆在今年敢传云从上雍至甘泉宫雍盖衍字也平凖书云自造白金五铢钱后五嵗赦按武纪元狩四年造白金元鼎元年赦首尾四年若今年更有赦则四年再赦与平凖书不合今从百官表】去病时方贵幸上为讳云鹿触杀之【为于伪翻】　夏四月乙巳庙立皇子闳为齐王旦为燕王胥为广陵王初作诰防【师古曰于庙中防命之服防曰诰敕王如尚书诸诰李竒曰今敕封拜诸王防文起于此毛晃曰汉制天子之防长二尺释名曰防书教令于上所以驱防于下也】　自造白金五铢钱后吏民之坐盗铸金钱死者数十万人其不发觉者不可胜计【胜防升】天下大抵无虑皆铸金钱矣【师古曰抵归也大归犹言大凡也无虑亦谓大率无少计虑云耳】犯者众吏不能尽诛六月诏遣博士褚大徐偃等六人【姓谱宋恭公子石食采于褚其德可师号曰褚师因以命氏】分循郡国举兼并之徒及守相为吏有罪者【守郡守相诸侯相也】秋九月冠军景桓侯霍去病薨【冠古玩翻】天子甚悼之为冡像祁连山初霍仲孺吏毕归家【霍仲孺本河东平阳县吏给事平阳侯家与侍者卫少儿私通而生去病吏毕言为吏毕免归家也】娶妇生子光去病既壮大乃自知父为霍仲孺会为票骑将军击匈奴道出河东遣吏迎仲孺而见之大为买田宅奴婢而去【为于伪翻】及还因将光西至长安任以为郎稍迁至奉车都尉【任保任也帝置奉车都尉掌御乘舆车秩比二千石】光禄大夫　是嵗大农令顔异诛【景帝后元年更治粟内史为大农令　考异曰徐广注史记平凖书云异诛在元狩四年壬戌嵗广见汉书百官公卿表其年注云大农令顔异二年坐腹非诛不思有二年字致此误也】初异以防直稍迁至九卿上与张汤既造白鹿皮币【见上卷四年】问异异曰今王侯朝贺以苍璧直数千而以皮荐反四十万【时王侯朝贺以皮币荐璧故曰皮荐朝直遥翻】本末不相称天子不説【称尺证翻説读曰悦】张汤又与异有郤【郤读曰隙】及人有告异以它事下张汤治异【下遐嫁翻】异与客语初令下有不便者【李竒曰异与客语诏令初下有不便处】异不应防反唇【师古曰盖非也】汤奏当异九卿见令不便不入言而腹诽论死自是之后有腹诽之法比【师古曰比则例也读如字又频寐翻】而公卿大夫多謟防取容矣
　　元鼎元年【应劭曰得宝鼎故因是改元　考异曰汉书武纪此年云得鼎汾水上汉纪云六月得宝鼎于河东汾水上吾丘寿王对云云按封禅书栾大封乐通侯之嵗其夏六月汾隂巫锦为民祠魏脽后土营旁得鼎诏曰问者廵祭后土云云武纪元鼎四年十月幸汾隂十一月立后土祠于汾隂脽上六月得寳鼎后土祠旁礼乐志又云元鼎五年得宝鼎恩泽侯表元鼎四年四月乙巳栾大封侯然则得鼎应在四年盖武纪因今年改元而误增此得鼎一事耳非两曽得鼎于汾水上也封禅书天子封泰山反至甘泉有司言寳鼎出为元鼎以今年为元封元年然则元鼎年号亦如建元元光皆后来追改之耳】夏五月赦天下济东王彭离骄悍【彭离梁孝王子景帝中六年受封济子礼翻悍下罕翻又侯肝翻】
　　昬暮与其奴亡命少年数十人行剽杀人取财物以为好【如淳曰以是为好喜之事也剽匹妙翻刼也好呼到翻】所杀发觉者百余人坐废徙上庸【班志上庸县属汉中郡】
　　二年冬十一月张汤有罪自杀初御史中丞李文与汤有郤【班表御史大夫有两丞一曰中丞在殿中兰台掌图籍秘书外督部刺史内领侍御史员十五人受公卿奏事举劾按章成帝绥和元年更名御史大夫为大司空置长史而中丞官职如故哀帝建平二年复为御史大夫元夀二年又为大司空而中丞出外为御史台主歴汉东京至魏晋以来皆然郤读曰隙下同】汤所厚吏鲁谒居隂使人上变告文奸事事下汤治论杀之【上时掌翻下遐嫁翻】汤心知谒居为之上问变事踪迹安起汤佯惊曰此殆文过人怨之【师古曰殆近也】谒居病汤亲为之摩足【为于伪翻】赵王素怨汤上书告汤大臣乃与吏摩足疑与为大奸事下廷尉谒居病死事连其弟弟系导官【苏林曰汉仪注狱二十六所导官无狱也师古曰苏説非也导择也以主择米故曰导官时或以诸狱皆满故权寄此署系之非本狱所也班表导官属少府】汤亦治它囚导官见谒居弟欲隂为之而佯不省【囚徐尤翻为于伪翻省心景翻】谒居弟弗知怨汤使人上书告汤与谒居谋共变告李文事下减宣【减宣人姓名减古斩翻】宣尝与汤有郤及得此事穷竟其事未奏也会人有盗发孝文园瘗钱【如淳曰瘗埋也埋钱于园陵以送死也瘗于计翻】丞相青翟朝与汤约俱谢【师古曰将入朝之时为此要约朝直遥翻】至前【至帝之前也】汤独不谢【汤以丞相四时行园陵当谢御史大夫不预园陵事故不谢】上使御史案丞相汤欲致其文丞相见知【欲以见知故纵之罪罪丞相】丞相患之丞相长史朱买臣王朝边通皆故九卿二千石【朱买臣尝为主爵都尉王朝至右内史边通至济南相陈留风俗传边祖于宋平公子戎字子边予按左传周有大夫边伯】仕宦絶在汤前汤数行丞相事【数所角翻】知三长史素贵故陵折丞史遇之三长史皆怨恨欲死之【欲以死发汤之奸也】乃与丞相谋使吏捕案贾人田信等曰汤且欲奏请信輙先知之居物致冨【服防曰居谓储也贾音古下同】与汤分之事辞颇闻【师古曰闻于天子也】上问汤曰吾所为贾人辄先知之益居其物【师古曰益多也】是类有以吾谋告之者【师古曰类似也】汤不谢又佯惊曰固宜有减宣亦奏谒居等事天子以汤懐诈面欺【师古曰对面欺诬也】使赵禹切责汤汤乃为书谢因曰陷臣者三长史也遂自杀汤既死家产直不过五百金昆弟诸子欲厚葬汤汤母曰汤为天子大臣被污恶言而死【被皮义翻污乌故翻】何厚葬乎载以牛车有棺无椁天子闻之乃尽案诛三长史十二月壬辰丞相青翟下狱自杀　春起柏梁台【服防曰用百头梁作台因名焉师古曰三辅旧事云以香柏为之今书皆作柏服説非也】作承露盘髙二十丈【髙居号翻】大七围以铜为之上有仙人掌以承露和玉屑饮之云可以长生宫室之修自此日盛　二月以太子太傅赵周为丞相　三月辛亥以太子太傅石庆为御史大夫【卫有大夫石氏】　大雨雪【雨于具翻】　夏大水闗东饿死者以千数是嵗孔仅为大农令而桑羊为大农中丞【班表大农有两丞元狩四年以东郭咸阳及孔仅为之今置中丞其位当在两丞上】稍置均输以通货物【时置均输官于郡国令逺方各以其物而灌输置平凖于京师都受天下委输贵则卖之贱则买之使冨商大贾无所牟利杜佑曰汉武帝置均输谓所当输于官者皆令输其土地所饶平其所在时价官更于他处卖之输者既便而官有利】白金稍贱民不寳用竟废之【铸白金见上卷元狩四年】于是悉禁郡国无铸钱専令上林三官铸钱令天下非三官钱不得行【裴骃曰百官表水衡都尉掌上林属官有上林均输钟官辨铜令然则上林三官其是此三令乎】而民之铸钱益少计其费不能相当惟真工大奸乃盗为之　浑邪王既降汉【见上卷元狩元年】汉兵击逐匈奴于幕北【见元狩元年】自盐泽以东空无匈奴西域道可通于是张骞建言乌孙王昆莫本为匈奴臣后兵稍彊不肻复朝事匈奴匈奴攻不胜而逺之【朝直遥翻逺于愿翻】今单于新困于汉而故浑邪地空无人蛮夷俗恋故地又贪汉财物今诚以此时厚币赂乌孙招以益东居故浑邪之地【张骞传昆莫父难兠靡本与大月氏同在敦煌祁连间小国也大月氏攻杀难兠靡夺其地而大月氏又为匈奴所破西击塞王而夺其国昆莫报父怨西攻破大月氏国因留居为乌孙国骞欲诱之复归故地】与汉结昆弟其埶宜听听则是断匈奴右臂也【断丁管翻】既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千巨万多持节副使【师古曰为骞之副而各令持节也】道可便遣之它旁国【防道有便可通使他国者即遣之】骞既至乌孙昆莫见骞礼节甚倨骞谕指曰【师古曰以天子意指晓吿之】乌孙能东居故地则汉遣公主为夫人结为兄弟共距匈奴匈奴不足破也乌孙自以逺汉未知其大小素服属匈奴日久且又近之【近其靳翻】其大臣皆畏匈奴不欲移徙骞留久之不能得其要领【要读曰腰】因分遣副使使大宛康居大月氏大夏安息身毒于阗及诸旁国乌孙发译道送骞还【宛于元翻氏音支身毒音捐笃阗从贤翻师古曰道读曰导】使数十人马数十匹随骞报谢因令窥汉大小是嵗骞还到拜为大行后嵗余骞所遣使通大夏之属者皆颇与其人俱来【晋灼曰其国人】于是西域始通于汉矣西域凡三十六国南北有大山中央有河【西域始通于汉凡三十六国其后分置五十余国婼鄯善且末小宛精絶戎卢扞弥渠勒皮山乌秅西夜蒲犂子合依耐无雷难兠罽宾乌弋山离犂鞬条支安息大月氏大夏康居奄蔡大宛桃槐休循捐笃莎车疏勒尉头乌孙姑墨温宿兹乌垒渠犂尉犂危须焉耆乌贪訾离卑陆卑陆后国郁立师单桓蒲类蒲类后国西且弥东且弥刼国山国狐胡车师前后王是也南北有大山者南山在于窴之南东出金城与汉南山接北山在车师之北即唐志所谓西州交河县北栁谷金沙岭等山是也中央有河者河有两源一出葱岭一出于窴南山其河北流与葱岭河合注蒲昌海自于窴以西水皆西流迳休循罽宾大月氏安息等国而入于西海蒲昌之水潜行地下南出积石为中国河西海之水东南合于交州涨海】东西六千余里南北千余里东则接汉玉门阳闗【班志敦煌郡龙勒县有玉门闗阳关酒泉郡有玉门县阚骃曰汉罢玉门闗屯置其人于此括地志沙州龙勒山在县南百六十五里玉门闗在县西北百一十八里】西则限以葱岭【西河旧事葱岭其山髙大上悉生葱故以名焉】河有两源一出葱岭一出于窴合流东注盐泽盐泽去玉门阳闗三百余里自玉门阳闗出西域有两道从鄯善傍南山北循河西行至莎车为南道【鄯善亦曰楼兰国治杆泥城去阳闗千六百里鄯上扇翻傍歩浪翻莎车治莎车城去长安九千九百五十里莎素河翻】南道西逾葱岭则出大月氏安息自车师前王廷随北山循河西行至防勒为北道【车师前王治交河城去长安八千一百五十里唐西州交河县是也疏勒治防勒城去长安九千三百五十里西当大月氏大宛康居之道】北道西逾葱岭则出大宛康居奄蔡焉【杜佑曰奄蔡后为肃特国】故皆役属匈奴匈奴西边日逐王置僮仆都尉【匈奴盖以僮仆视西域诸国故以名官】使领西域常居焉耆危须尉黎间【焉耆治员渠城去长安七千三百里危须治危须城在焉耆东百里去长安七千二百九十里尉犂治尉犂城去长安六千七百五十里南接鄯善且末二国】赋税诸国取冨给焉乌孙王既不肻东还汉乃于浑邪王故地置酒泉郡【应劭曰其水如酒故曰酒泉师古曰城下有金泉泉味如酒唐为肃州宋白曰东南至长安二千九百里】稍发徙民以充实之后又分置武威郡【本匈奴休屠王所居地大初四年分置武威郡唐之凉州即其地宋白曰东南至长安二千八百里】以絶匈奴与通之道天子得宛汗血马爱之名曰天马使者相望于道以求之诸使外国一辈大者数百少者百余人人所赍操大放博望侯时【赍资也操持也放依也言遣使所将节币大槩依遣博望侯时也放读仿】其后益习而衰少焉【师古曰以其串习故不多发人少诗沼翻】汉率一嵗中使多者十余少者五六辈逺者八九嵗近者数嵗而反
　　三年冬徙函谷闗于新安【据班史以故闗为农县应劭曰农去新安三百里述征记新安县今犹谓之新闗】　春正月戊子阳陵园火　夏四月雨雹【雨于具翻】　闗东郡国十余饥人相食　常山宪王舜薨【舜景帝子中五年受封谥法博闻多能曰宪】子勃嗣坐宪王病不侍疾及居丧无礼废徙房陵【班志房陵县属汉中郡宋白曰阚骃云即春秋防渚地汉献帝改防为房兼立房陵郡今为房州】后月余天子更封宪王子平为真定王【真定县本属常山今分真定绵曼藁城肥累四县为王国】以常山为郡于是五岳皆在天子之邦矣【华山嵩髙本在天子之郡南岳霍山属庐江淮南衡山谋反国除入汉为郡元狩元年济北王献太山及其旁邑今又以常山为郡然后皆在天子之邦】　徙代王义为清河王【义文帝子代王参之孙王登之子清河王乘孝景之子薨无子国除徙代王王焉】　是嵗匈奴伊穉斜单于死子乌维单于立
　　四年冬十月上行幸雍祠五畤【雍于用翻畤音止】诏曰今上帝朕亲郊而后土无祀则礼不荅也【师古曰荅对也郊天而不祀地失对偶之义一曰阙地祗之祀不为神所荅应】其令有司议立后土祠于泽中圜丘【郊祀志有司议祠后土宜于泽中园丘为五坛】上遂自夏阳东幸汾隂【班志夏阳县属左冯翊汾隂县属河东郡】是时天子始廵郡国河东守不意行至不办自杀【不意天子行幸至郡供具不能僃也】十一月甲子立后土祠于汾隂脽上【如淳曰脽者河之东防特堆堀长四五里广二里余高十余丈汾隂县治脽之上后上祠在县西汾在脽之北西流与河合师古曰脽者以其形髙起如人尻脽故以名云一説此临汾水之上地本名鄈音与葵同彼郷人呼葵音如谁故转而为脽字耳故汉旧仪曰鄈上脽音谁】上亲望拜如上帝礼礼毕行幸荥阳还至洛阳【班志荥阳洛阳并属河南郡】封周后嘉为周子南君【臣瓉曰汲冡古文谓卫将军文子为子南弥牟其后有子南固子南劲纪年劲朝于魏后惠成王如卫命子南为侯秦并六国卫最后亡疑嘉是卫后故氏子南而称君也师古曰子南其封邑之号以为周后故总言周子南君瓉説非也例不先言姓而后称君且自嘉以下皆姓着于史传予据恩泽侯表周子南君食邑于颍川长社】　春二月中山靖王胜薨【胜景帝子中二年受封】　乐成侯丁义【义髙祖功臣丁礼之曾孙班志乐成侯国属南阳郡　考异曰汉书郊祀志作乐成侯登按史记汉书功臣表当为丁义今从史记汉书功臣表】荐方士栾大云与文成将军同师上方悔诛文成【诛文成见上卷元狩四年】得栾大大説【説读曰悦】大先事胶东康王【康王寄上弟也】为人长美言【师古曰善为甘美之言】多方畧而敢为大言处之不疑【处昌吕翻】大言曰臣常往来海中见安期羡门之属顾以臣为贱不信臣又以为康王诸侯耳不足与方臣之师曰黄金可成而河决可塞【塞悉则翻】不死之药可得仙人可致也然臣恐效文成则方士皆掩口恶敢言方哉【恶音乌】上曰文成食马肝死耳【索隠曰论衡云气勃而毒盛故食走马肝马肝杀人儒林传食肉无食马肝是也】子诚能修其方我何爱乎大曰臣师非有求人人者求之陛下必欲致之则贵其使者令为亲属以客礼待之乃可使通言于神人于是上使验小方鬬旗旗自相触击　【考异曰封禅书郊祀志皆作棊独史记孝武纪作旗按汉武故事云大尝于殿前树旍数百枚大令旍自相击繙繙竟庭中去地十余文观者皆骇然则作旗字者是也】是时上方忧河决而黄金不就乃拜大为五利将军又拜为天士将军地士将军大通将军夏四月乙巳封大为乐通侯【恩泽侯表乐通侯食邑于安定郡髙平县】食邑二千户赐甲第僮千人乘舆斥车马帷帐器物以充其家【师古曰斥不用者也】又以卫长公主妻之【乘绳证翻长知两翻孟康曰卫太子妹如淳曰卫太子姊也师古曰外戚传云子夫生三女元朔三年生男据是则卫太子之姊也孟説非是妻七细翻】赍金十万斤天子亲如五利之第使者存问共给【共读曰供】相属于道【属之欲翻】自太主将相以下【太主帝姑窦大主也】皆置酒其家献遗之【遗于季翻】天子又刻玉印曰天道将军【据前史下文言为天子道天神则道读曰导】使使衣羽衣夜立白茅上五利将军亦衣羽衣立白茅上受印以示不臣【羽衣缉羽毛为衣也今道士服被之使衣亦衣于既翻】大见数月佩六印【五利天士地士大通天道五将军并乐通侯为六卬】贵震天下于是海上燕齐之间莫不搤腕自言有禁方能神仙矣【搤音厄腕乌贯翻】　六月汾隂巫锦【应劭曰锦巫名】得大鼎于魏脽后土营旁【师古曰汾脽本魏地之坟故曰魏脽也营谓后土祠之兆域】河东太守以闻天子使验问巫得鼎无奸诈乃以礼祠迎鼎至甘泉从上行【如淳曰以鼎从行上甘泉】荐之宗庙及上帝蔵于甘泉宫羣臣皆上夀贺秋立常山宪王子商为泗水王【泗水统凌泗阳于三县本属东海郡帝分为王国】　初条侯周亚夫为丞相【周亚夫景帝前七年为相中三年罢】赵禹为丞相史府中皆称其防平然亚夫弗任曰极知禹无害【汉书音义曰文无所枉害萧何以文无害为沛主吏掾章怀太子贤曰案律有无害都吏如今言公平吏苏林曰无害若言无比也一曰害胜也无能胜害之者师古曰伤害也无人能伤害之者贡父曰持法者或以私意陷人谓之害故贵于文无害无害者取其为人无害于行则可以为史矣】然文深不可以居大府【应劭曰禹持文法深劾】及禹为少府比九卿为酷急【言以当时九卿同列者比之禹为酷急也】至晚节吏务为严峻而禹更名寛平中尉尹齐素以敢斩伐著名【姓谱少昊之子封于尹城子孙因以为氏按尹氏周之世卿】及为中尉吏民益雕敝是嵗齐坐不胜任抵罪【胜音升】上乃复以王温舒为中尉赵禹为廷尉后四年禹以老贬为燕相是时吏治皆以惨刻相尚【治直吏翻】独左内史儿寛劝农业缓刑罚理狱讼务在得人心择用仁厚士推情与下不求名声吏民大信爱之收租税时裁濶狭与民相假贷【师古曰谓有贫弱及农要之时不即征収也予谓濶谓征敛稍寛禁防防润之时狭谓督促迫急之时濶时不急征收假贷与民使营生业】以故租多不入后有军发左内史以负租课殿当免【殿丁练翻课下下曰殿】民闻当免皆恐失之大家牛车小家担负输租繦属不絶【师古曰繦索也言输者接连不絶于道若绳索之相属也犹今言续索矣属之欲翻】课更以最【课上上曰最】上由此愈竒寛　初南越文王遣其子婴齐入宿卫【南越王胡薨谥文王婴齐入宿卫见十七卷建元元年】在长安取邯郸樛氏女【取读曰娶邯郸属赵国师古曰樛居虬翻】生子兴文王薨婴齐立乃蔵其先武帝玺【赵佗自号南越武帝李竒曰去其僣号】上书请立樛氏女为后兴为嗣汉数使使者风谕婴齐入朝【数所角翻师古曰风读曰讽讽谕令入朝】婴齐尚乐擅杀生自恣惧入见要用汉法比内诸侯【乐音洛见贤遍翻下同要读曰邀恐汉邀之以用朝廷之法如内诸侯王】固称病遂不入见婴齐薨谥曰眀王太子兴代立其母为太后太后自未为婴齐姬时尝与覇陵人安国少季通【师古曰姓安国字少季少诗沼翻】是嵗上使安国少季往谕王王太后以入朝比内诸侯令辨士谏大夫终军等宣其辞【百官表元狩五年初置谏大夫秩八百石】勇士魏臣等辅其决【师古曰助令决策也】卫尉路博德将兵屯桂阳【班志桂阳县属桂阳郡唐为连州桂阳连山二县地】待使者南越王年少太后中国人安国少季往复与私通国人颇知之多不附太后太后恐乱起亦欲倚汉威数劝王及羣臣求内属【数所角翻】即因使者上书请比内诸侯三嵗一朝【朝直遥翻】除边闗于是天子许之赐其丞相吕嘉银印及内史中尉太傅印余得自置除其故黥劓刑用汉法比内诸侯使者皆留填抚之【汉制诸侯王国二千石以上皆汉朝所命余得自置今赐南越丞相内史中尉太傅印使之比内诸侯也汉自文帝除肉刑不用黥劓之法故亦令南越除之劓鱼器翻又牛例翻填读曰镇为吕嘉反张本】　上行幸雍【雍于用翻】且郊或曰五帝泰一之佐也宜立泰一而上亲郊上疑未定齐人公孙卿曰今年得寳鼎其冬辛巳朔旦冬至与黄帝时等卿有札书【师古曰等同也札木简之薄小者也】曰黄帝得寳鼎是嵗己酉朔旦冬至凡三百八十年黄帝仙登于天因嬖人奏之【嬖卑义翻又愽计翻】上大悦召问卿对曰受此书申公申公曰汉兴复当黄帝之时汉之圣者在髙祖之孙且曾孙也寳鼎出而与神通黄帝接万灵眀庭眀庭者甘泉也黄帝采首山铜【班志河东蒲坂县有首山】铸鼎于荆山下【班志冯翊懐徳县有荆山】鼎既成有龙垂胡防下迎黄帝【师古曰胡谓颔下垂肉也防其毛也防人占翻】黄帝上骑龙与羣臣后宫七十余人俱登天于是天子曰嗟乎诚得如黄帝吾视去妻子如脱屣耳【师古曰屣小履也脱屣者言其便易无所顾也屣山尔翻】拜卿为郎使东神于太室【师古曰太室山在颍川崇髙县是为中岳】
　　五年冬十月上祠五畤于雍遂逾陇【陇坻也在天水郡陇县三奉记曰其坂九曲上陇者七日乃越】西登崆峒【唐地理志崆峒在岷州溢乐县西岷州汉临洮之地史记作空桐正义曰空桐山在原州平髙县西百里】陇西守以行往卒【卒读曰猝】天子从官不得食惶恐自杀【从才用翻】于是上北出萧闗从数万骑猎新奏中以勒边兵而归新秦中或千里无亭徼于是诛北地大守以下【唐麟州治新秦杜佑汉新秦中地予谓唐取汉新秦中之名以名郡巨麟州不能尽有汉新秦中之地也北地与朔方接境时朔方新置郡盖使北地并力以营筑亭徼也徼吉吊翻】上又幸甘泉立泰一祠坛所用祠具如雍一畤而有加焉【雍有五畤今祠太一所用如雍一畤之祠具也有加者加醴枣脯之属】五帝坛环居其下四方地为醊食羣神从者及北斗云【説文醊祭酎也师古曰谓聮属而祭也醊竹芮翻食读曰飤从才用翻】十一月辛巳朔冬至昧爽【昧冥也爽眀也谓日尚昧昧而天色渐眀也】天子始郊拜泰一朝朝日夕夕月则揖【应劭曰天子春朝日秋夕月朝日以朝夕月以夕臣瓉曰汉仪注郊泰畤皇帝平旦出竹宫东向揖日其夕西南向揖月便用郊日不用春秋也师古曰春朝朝日秋暮夕月盖常礼郊奉畤而揖日月此又别仪朝朝下直遥翻下同】其祠列火满坛坛旁亨炊具【亨读曰烹】有司云祠上有光又云昼有黄气上属天【属之欲翻】太史令谈祠官寛舒等【班表大史令属太常刘昭志秩六百石掌天时星歴凡国祭祀丧娶之事谈即司马谈祠官掌祠祀之官寛舒史逸其姓】请三嵗天子一郊见【见贤遍翻】诏从之南越王王太后饬治行重赍【治直之翻赍读曰资】为入朝具
　　其相吕嘉年长矣相三王宗族仕宦为长吏者七十余人男尽尚王女女尽嫁王子弟宗室及苍梧秦王有连【孟康曰苍梧越中王自名为秦王连亲婚也晋灼曰秦王即后赵光赵本与秦同姓故曰秦王予据南越王姓赵曷为不称南越秦王晋説未为通长知两翻】其居国中甚重得众心愈于王【师古曰愈胜也】王之上书数谏止王王弗听有畔心数称病不见汉使者【数所角翻】使者皆注意嘉执未能诛王王太后亦恐嘉等先事发【先悉荐翻】欲介汉使者权谋诛嘉等【韦昭曰恃使者为介冑也索隠曰志林云介者因也欲因使者权诛吕嘉也韦昭以介为恃介者间也以言闻恃汉使之权意即得矣然云恃为介胄则非也虞喜以介为因亦有所由介者宾主所因也】乃置酒请使者大臣皆侍坐饮【坐徂卧翻】嘉弟为将将卒居宫外【将即亮翻】酒行太后谓嘉曰南越内属国之利也而相君苦不便者何也以激怒使者使者狐疑相杖【杖直亮翻】遂莫敢发嘉见耳目非是【师古曰言异于常也】即起而出太后怒欲鏦嘉以矛【鏦楚江翻】王止太后嘉遂出介其弟兵就舎【李竒曰介被也师古曰介甲也被甲以自卫也弟兵即上所云弟将卒居外者】称病不肻见王及使者隂与大臣谋作乱王素无意诛嘉嘉知之以故数月不发天子闻嘉不听命王王太后孤弱不能制使者怯无决又以为王王太后已附汉独吕嘉为乱不足以兴兵欲使荘参以二千人往使【往使防吏翻】参曰以好往数人足矣以武往二千人无足以为也辞不可天子罢参郏壮士故济北相韩千秋【班志郏县属颍川郡史记正义曰今汝州郏城县郏音夹千秋盖相济北成王胡也胡贞王勃之子】奋曰以区区之越又有王王太后应独相吕嘉为害愿得勇士三百人必斩嘉以报于是天子遣千秋与王太后弟樛乐将二千人往入越境【樛居虬翻】吕嘉等乃遂反下令国中曰王年少太后中国人也又与使者乱専欲内属尽持先王寳器入献天子以自媚多从人行至长安虏卖以为僮仆取自脱一时之利无顾赵氏社稷为万世虑计之意乃与其弟将卒攻杀王王太后及汉使者遣人告苍梧秦王及其诸郡县立眀王长男越妻子术阳侯建德为王【建德降汉始封术阳侯史盖追书也班表术阳侯食邑于东海之下邳长知两翻】而韩千秋兵入破数小邑其后越开直道给食【师古曰纵之令深入然后击灭之】未至番禺四十里【畨禺南越都翻音潘】越以兵击千秋等遂灭之使人函封汉使者节置塞上好为谩辞谢罪【师古曰谩谁也音慢又莫连翻】发兵守要害处春三月壬午天子闻南越反曰韩千秋虽无功亦军锋之冠【冠古玩翻】封其子延年为成安侯【班表成安侯食邑于颍川郡之郏县】樛乐姊为王太后首愿属汉封其子广德为龙亢侯【班志龙亢县属沛国亢音刚　考异曰汉书功臣表作龙侯南越传作防侯晋灼曰防古龙字史记建元以来侯者表及南越传皆作龙亢侯今从之】夏四月赦天下　丁丑晦日有食之　秋遣伏波将
　　军路博德【环济要畧曰伏波将军者船渉江海欲使波涛伏息也】出桂阳下湟水【水经滙水出桂阳县卢聚南出贞女峡合洭水东南过含洭县南出洭湳闗为桂水山海经以洭水为湟水徐广曰湟水一名洭水出桂阳通四会师古曰湟音皇】楼船将军杨仆出豫章下浈水【应劭曰浈水出南海龙川西入秦水水经浈水迳桂阳郡之浈阳县南而右注溱水浈郑氏曰浈音柽孟康曰浈音贞师古曰浈丈庚翻】归义越侯严为戈船将军出零陵下离水【张晏曰严故越人降为归义侯越人于水中负人船又有蛟龙之害故置戈于船下因以为名臣瓉曰伍子胥书有戈船以载干戈因谓之戈船也师古曰以楼船之例言之非谓载干戈也此盖船下安戈以御蛟鼍水虫之害张説近之贡父曰船下安戈既难措置又不可以行今造舟船甚多未甞有置戈者顔北人不晚行船故信张説盖瓉説是予据表无归义越侯严零陵本属桂阳帝分置郡唐为永道二州漓水班志出零陵县阳海山东南至广信入欝水】甲为下濑将军下苍梧【服防曰甲故越人归汉者臣瓉曰濑湍也吴越谓之濑中国谓之碛伍子胥书有下濑船濑音赖苍梧本越地帝始置郡有漓水闗唐梧贺康端封之地】皆将罪人江淮以南楼船十万人越驰义侯遗别将巴蜀罪人发夜郎兵下牂柯江咸会畨禺齐相卜式上书请父子与齐习船者往死南越天子下诏襃美式赐爵闗内侯金六十斤田十顷布告天下天下莫应是时列侯以百数皆莫求从军击越防九月尝酎祭宗庙列侯以令献金助祭少府省金金有轻及色恶者上皆令劾以不敬夺爵者百六人【如淳曰汉仪注王子为侯嵗以黄金甞酎于汉庙皇帝临受献金金少不如斤两色恶王削县侯免国余据当时失侯者列侯王子侯共一百六人盖不特王子侯有酎金也酎直又翻省悉景翻劾户槩翻】辛巳丞相赵周坐知列侯酎金轻下狱自杀【下遐嫁翻】　丙申以御史大夫石庆为丞相封牧丘侯【思泽侯表牧丘侯食邑平原】时国家多事桑羊等致利王温舒之属峻法而儿寛等推文学皆为九卿更进用事【更工衡翻】事不闗决于丞相丞相庆醇谨而已【师古曰醇専厚也】　五利将军装治行东入海求其师既而不敢入海之太山祠上使人随验实无所见五利妄言见其师其方尽多不售【师古曰售应当也不售者无验也】坐诬罔腰斩乐成侯亦弃市西众十万人反与匈奴通使【使防吏翻】攻故安围枹罕【故安县属涿郡西羌之兵安能至此当作安故班志安故枹罕二县皆属陇西郡枹罕故罕羌邑宋白曰安故故城在兰州南枹罕今河州治所枹音肤罕如字】匈奴入五原【五原即秦九原郡帝更名唐为盐州宋白曰五原郡有原五所故名谓龙游原乞地千原青岭原岢岚真原横槽原也五原故城在今榆林县界】杀太守【守式又翻下同】
　　六年冬发卒十万人遣将军李息郎中令徐自为征西平之　楼船将军杨仆入越地先陷寻陿【陿作陜音姚氏曰寻陿在始兴西三百里近连口也陿音狭】破石门【石门在畨禺西北二十里郡国志吕嘉拒汉积石江中为门因名石门】挫越锋以数万人待伏波将军路博德至俱进楼船居前至畨禺南越王建德相吕嘉城守楼船居东南靣伏波居西北靣会暮楼船攻败越人纵火烧城【败蒲迈翻】伏波为营【师古曰设营垒以待降者】遣使者招降者赐印绶复纵令相招【师古曰来降者即赐以侯印而放令还更相招谕复扶又翻】楼船力攻烧敌驱而入伏波营中黎旦城中皆降建德嘉已夜亡入海伏波遣人追之校尉司马苏得建德越郎都稽得嘉【孟康曰越中所自置郎也　考异曰史记汉书表皆作孙都南越传皆云都稽今从传】戈船下濑将军兵及驰义侯所发夜郎兵未下南越已平矣遂以其地为南海苍梧鬰林合浦交趾九真日南珠厓儋耳九郡【南海唐广州循州之地苍梧注见上欝林唐桂州欝林党绣州之地合浦唐廉雷潘州之地交趾唐安南之地杜佑曰南方夷人其足大指开广若并足而立其指交故名交趾刘欣期交州记曰交趾之人出南定县足骨无节身有毛卧者更扶乃得起山海经交胫国为人交胫郭璞曰脚胫曲戾相交所谓雕题交趾也九真唐爱州之地日南唐驩州之地师古曰言其在日之南所谓开北户以向日者珠厓儋耳唐琼管之地应劭曰二郡在大海厓岸之边出真珠故曰珠厓儋耳者种大耳其渠率自谓王者耳尤绥下肩三寸张晏曰异物志二郡在海中东西千里南北五百里儋耳之人镂其颊皮上连耳匡分为数支状如羊肠累耳而下垂贤曰儋耳故城即今儋州义伦县儋丁甘翻臣瓉曰珠厓郡治防都去长安七千三百二十四里儋耳去长安七千三百三十五里见茂陵书】师还上益封伏波封楼船为将梁侯苏为海常侯都稽为临蔡侯【徐广曰海常在东莱余以王子侯表参考之则海常侯当食邑琅邪功臣表临蔡侯食邑河内】及越降将苍梧王赵光等四人皆为侯【赵光封随桃侯史定封安道侯毕取封膫侯居翁封湘城侯　考异曰凡此等封侯者年表皆有月日为其先后难齐故尽附于立功之处后仿此】　公孙卿神河南言见仙人迹缑氏城上【班志缑氏县属河南郡宋白曰汉缑氏故城在今县东南二十五里缑工侯翻】春天子亲幸缑氏城视迹问卿得毋效文成五利乎卿曰仙者非有求人主人主者求之其道非寛假神不来言神事如迂诞【师古曰迂回逺也诞大言也】积以嵗月乃可致也上信之于是郡国各除道缮治宫观名山神祠以望幸焉【观古玩翻】　赛南越祠泰一后土始用乐舞【据郊祀志五年秋为伐南越告祷太一故今赛祠赛先代翻】　驰义侯发南夷兵欲以击南越且兰君恐逺行【且兰亦南夷种帝开为县属牂柯郡且音苴子闾翻】旁国虏其老弱乃与其众反杀使者及犍为太守【犍渠延翻守式又翻】汉乃发巴蜀罪人当击南越者八校尉遣中郎将郭昌卫广将而击之【将即亮翻】诛且兰及卭君莋侯【卭君卭都之君莋侯莋都之君莋才各翻下同】遂平南夷为牂柯郡夜郎侯始倚南越南越已灭夜郎遂入朝【朝直遥翻】上以为夜郎王冉駹皆振恐请臣置吏乃以卭都为越嶲郡【卭渠容翻越嶲郡唐为嶲州嶲音髓】莋都为沈黎郡【服防曰今蜀郡北部都尉所治本莋都臣瓉曰茂陵书沈黎治莋都去长安三千三百三十五里唐为黎州地】冉駹为汶山郡【駹莫江翻应劭曰今蜀郡防山本冉駹地宣帝地节四年省防山郡并蜀今茂州诸之地是也华阳国志汶山南接汉嘉西接凉州酒泉北接隂平皆其地也唐置茂州汶山县注云有岷山类篇汶音岷又据史记夏纪引禹贡岷嶓既艺及岷山之阳及岷山导江之岷皆作汶盖汉时古字通用也康曰汶音问非也】广汉西白马为武都郡【髙祖置广汉郡唐为梓州白马居武都仇池班志所谓天池大泽括地志陇右成州武州皆白马氐其豪族杨氏居成州仇池山上武都郡唐阶成武等州地】　初
　　东越王余善上书请以卒八千人从楼船击吕嘉兵至掲阳【班志掲阳县属南海郡唐为潮州韦昭曰揭其逝翻苏林音偈师古音竭】以海风波为解不行持两端隂使南越【使防吏翻】及汉破畨禺不至杨仆上书愿便引兵击东越上以士卒劳倦不许令诸校屯豫章梅岭以待命【徐广曰梅岭在会稽界索隠曰徐説非也案今豫章三十里有梅岭在供崔山当古驿道杜佑曰梅岭在防州防化县界括地志在防化县东北一百二十八里校户教翻】余善闻楼船请诛之汉兵临境乃遂反发兵距汉道号将军驺力等为吞汉将军入白沙武林梅岭【索隠曰案今豫章北二百里接畨阳界地名白沙沙束南八十里有武阳亭东南三十里地名武林当闽越之京道刘昫曰武林在苍梧猛陵县界隋分猛陵置武林县属永平郡唐置龚州】杀汉三校尉是时汉使大农张成故山州侯齿将屯【齿城阳共王子坐酎金失侯故书曰故侯将即亮翻下仆将同】弗敢击却就便处皆坐畏懦诛余善自称武帝上欲复使杨仆将为其伐前劳【为于伪翻】以书敕责之曰将军之功独有先破石门寻陿非有斩将搴旗之实也【师古曰搴防取之也】乌足以骄人哉前破畨禺捕降者以为虏【降户江翻】掘死人以为获是一过也使建德吕嘉得以东越为援【师古曰以仆不穷追之故令得以东越为援也】是二过也士卒暴露连嵗将军不念其勤劳而请乘传行塞【传张恋翻行下孟翻】因用归家懐银黄垂三组夸郷里是三过也【师古曰银银印也黄金印也仆为主爵都尉又为楼船将军并将梁侯故为三组组印绶也】失期内顾【师古曰言顾思妻妾也】以道恶为解是四过也问君蜀刀价而阳不知【蜀刀蜀中所作刀师古曰蜀刀有环者也】挟伪干君【师古曰干犯也】是五过也受诏不至兰池【兰池宫在渭城如淳曰本出军时欲使之兰池宫而不至】眀日又不对假今将军之吏问之不对令之不从其罪何如推此心在外江海之间可得信乎今东越深入将军能率众以掩过不【不读曰否】仆惶恐对曰愿尽死赎罪上乃遣横海将军韩説出句章【班志句章县属防稽郡史记正义曰句章故城在越州鄮县西一百里】浮海从东方往楼船将军杨仆出武林中尉王温舒出梅岭以越侯为戈舩下瀬将军出若邪白沙【若邪时属防稽山隂县界今之若邪溪在越州东南二十五里曰五云溪】以击东越　博望侯既以通西域尊贵其吏士争上书言外国竒怪利害求使天子为其絶逺非人所乐往听其言【师古曰凡人皆不乐去故有自请为使者即听而遣之为于伪翻乐音洛使防史翻下同】予节募吏民毋问所从来【师古曰不为限禁逺近虽家人私隷并许应募予读曰与】为具僃人众遣之【为于伪翻下同】以广其道来还不能毋侵盗币物及使失指【师古曰乖天子指意】天子为其习之輙覆按致重罪以激怒令赎【师古曰言其串习不以为难必当更求充使令立功以赎罪】复求使使端无穷而轻犯法【复扶又翻使防吏翻下同】其吏卒亦輙复盛推外国所有言大者予节言小者为副【予读曰与】故妄言无行之徒皆争效之【行下孟翻】其使皆贫人子私县官赍物【师古曰言所赍官物窃自用之同于私物】欲贱市以私其利【师古曰所市之物得利多故不尽入官也】外国亦厌汉使人人有言轻重【服防曰汉使言于外国人人轻重不实】度汉兵逺不能至而禁其食物以苦汉使【师古曰令其困苦也度徒洛翻】汉使乏絶积怨至相攻击而楼兰车师小国当空道【汉出西域有两道南道从楼兰北道从车师故二国当汉使空道师古曰空即孔也】攻劫汉使王恢等尤甚而匈奴竒兵又时遮击之使者争言西域皆有城邑兵弱易击【易以防翻】于是天子遣浮沮将军公孙贺将万五千骑出九原二千余里至浮沮井而还【浮沮匈奴中井名出军时期贺至浮沮井故以为将军之号下匈河将军其义此沮子余翻】匈河将军赵破奴将万余骑岀令居数千里至匈河水而还【臣瓉曰匈奴河水去今居千里】以斥逐匈奴不使遮汉使皆不见匈奴一人乃分武威酒泉地置张掖敦煌郡【应劭曰敦大也煌盛也张掖张国臂掖也敦音屯张掖昆邪王所居地唐为甘州敦煌唐为沙州　考异曰汉书武纪元狩二年浑邪王降以其地为武威酒泉郡元鼎六年分置张掖敦煌郡而地理志云张掖酒泉郡太初元年开武威郡太初四年开敦煌郡后元元年分酒泉置今从武纪】徙民以实之　是嵗齐相卜式为御史大夫式既在位乃言郡国多不便县官作盐铁器苦恶【如淳曰苦或作盐盐不攻严也臣瓉曰谓作铁器民患苦其不好也师古曰二説非也盐既味苦器又脆恶故总云苦恶也余谓盐器则官与牢盆是也铁器则官铸铁器是也苦恶専指盐铁器而言如説未可厚非】价贵或彊令民买之而船有算【船算及盐铁器并见上卷四年彊其两翻】商者少物贵【少诗沼翻】上由是不悦卜式　初司马相如病且死有遗书颂功德言符瑞劝上封泰山上感其言会得寳鼎上乃与公卿诸生议封禅封禅用希旷絶莫知其仪而诸方士又言封禅者合不死之名也【汉书作古不死之名】黄帝以上封禅皆致怪物与神通秦皇帝不得上封陛下必欲上稍上即无风雨遂上封矣【上时掌翻师古曰稍渐也】上于是乃令诸儒采尚书周官王制之文草封禅仪数年不成上以问左内史儿寛寛曰封泰山禅梁父昭姓考瑞帝王之盛节也【父音甫】然享荐之义不着于经【师古曰封禅之享荐也以非常礼故经无其文着竹筯翻】臣以为封禅告成合袪于天地神祗【李竒曰袪开防合闭也开闭于天地也袪丘居翻】唯圣主所由制定其当【师古曰当犹中也】非羣臣之所能列今将举大事优游数年使羣臣得人人自尽【师古曰所言不同各有执见也】终莫能成唯天子建中和之极兼总条贯金声而玉振之【师古曰言振扬德音如金玉之声也】以顺成天庆垂万世之基上乃自制仪颇采儒术以文之上为封禅祠器以示羣儒或曰不与古同于是尽罢诸儒不用上又以古者先振兵释旅然后封禅
　　元封元年【应劭曰始封泰山故改元】冬十月下诏曰南越东瓯咸伏其辜西蛮北夷颇未辑睦【师古曰辑与集同集和也】朕将廵边垂躬秉武节置十二部将军亲帅师焉【帅读曰率】乃行自云阳【班志云阳县属左冯翊】北歴上郡西河五原【元朔四年置西河郡其地自汾石州西北至塞下】出长城北登单于台【杜佑曰单于台在云州云中县西北百余里】至朔方临北河勒兵十八万骑旌旗径千余里以见武节威匈奴遣使者郭吉告单于曰南越王头已县于汉北阙【县古悬通】今单于能战天子自将待边【将即亮翻】不能即南面而臣于汉何徒逺走亡匿于幕北寒苦无水草之地毋为也语卒而单于大怒【卒于恤翻】立斩主客见者【师古曰主客主接诸客者也见者谓引见郭吉于单于者】而留郭吉迁之北海上然匈奴亦詟【詟之渉翻师古曰失气也】终不敢出上乃还祭黄帝冢桥山【应劭曰桥山在上郡阳周县】释兵须如【须如地名　考异曰汉书作凉如今从史记】上曰吾闻黄帝不死今有冢何也公孙卿曰黄帝已仙上天羣臣思慕葬其衣冠　【考异曰史记汉书皆云或对汉武故事云公孙卿对今取之】上叹曰吾后升天羣臣亦当葬吾衣冠于东陵乎【东陵谓茂陵也在长安东故曰东陵】乃还甘泉类祠太一【师古曰类祠谓以事类而祭也】　上以卜式不习文章贬秩为太子太傅以儿寛代为御史大夫　汉兵入东越境东越素发兵距险使徇北将军守武林楼船将军卒钱塘辕终古斩狥北将军【班志钱塘县属会稽郡师古曰辕姓终古名】故越衍侯吴阳以其邑七百人反攻越军于汉阳越建成侯敖与繇王居股杀余善以其众降【据东越传吴阳先在汉汉使归喻余善余善不聴及汉军至阳以邑人攻越书故越衍侯者言其旧为越衍侯也越衍侯及建成侯皆东越所封】上封终古为御儿侯【孟康曰御儿越中地今吴南亭是也国语曰吾用御儿临之宋祁注云御儿越北鄙今嘉兴史记正义曰御今作语语儿乡在苏州嘉兴县南七十里临官道】阳为卯石侯居股为东成侯敖为开陵侯又封横海将军説为桉道侯横海校尉福为缭嫈侯东越降将多军为无锡侯【卯石侯功臣表作外石食邑于济南东成作东城属九江郡开陵作国属临淮郡桉道功臣表作安道食邑于南阳索隠曰缭嫈县名师古曰缭音辽嫈于耕翻横海校尉福城阳共王子海常侯福也坐法失侯以今功封缭嫈侯服防曰嫈音莹刘伯荘曰纡营翻无锡县属防稽郡】上以闽地险阻数反覆【数所角翻】终为后世患乃诏诸将悉徙其民于江淮之间遂虚其地【虚如字康读曰墟】　春正月上行幸缑氏　【考异曰封禅书郊祀志作三月汉书武纪及荀纪皆作正月今从之】礼祭中岳太室从官在山下闻若有言万嵗者三【荀悦曰万嵗神称之也从才用翻】诏祠官加増太室祠禁无伐其草木以山下户三百为之奉邑【奉扶用翻】上遂东廵海上行礼祠八神齐人之上防言神怪竒方者以万数乃益发船令言海中神山者数千人求蓬莱神人公孙卿持节常先行名山至东莱【东莱春秋莱子之国髙祖置莱郡唐置为登莱二州之地】言夜见大人长数丈【长直亮翻】就之则不见其迹甚大类禽兽云羣臣有言见一老父牵狗言吾欲见钜公【郑氏曰钜公天子也张晏曰天子为天下父故曰钜公师古曰钜大也】已忽不见上既见大迹未信及羣臣又言老父则大以为仙人也宿留海上【师古曰宿留谓有所须待也宿先就翻留力就翻】与方士传车及间使求神仙人以千数【师古曰间防也随间隙而行也】夏四月还至奉髙【奉髙泰山郡治所】礼祠地主于梁父【地主八神之一也梁父县属泰山郡父音甫】乙卯令侍中儒者皮弁搢绅射牛行事【续汉志委貌皮弁同制长七寸髙四寸制如覆盆前髙广后卑鋭所谓夏之毋追殷之章甫者也委貌以皂绢为之皮弁以鹿皮为之沈约曰古者贵贱皆执笏其有事则搢之于腰帯所谓搢绅之士者搢笏而垂绅绅帯也长三尺天子有事必自射牛示亲杀也今采此礼以为封禅仪】封泰山下东方　【考异曰武纪癸卯上还登封泰山盖癸卯自海上还乙卯至泰山行事也】如郊祠泰一之礼封广丈二尺髙九尺【广古旷翻度广曰广髙居号翻度髙曰髙】其下则有玉牒书书秘礼毕天子独与侍中奉车都尉霍子侯上泰山【服防曰子侯霍去病子也上时掌翻下同】亦有封其事皆禁眀日下隂道【山北为隂】丙辰禅泰山下阯【师古曰阯者山之基足阯音止】东北肃然山如祭后土礼天子皆亲拜见【见贤遍翻下同】衣尚黄而尽用乐焉江淮间茅三脊为神借【借才夜翻荐也】五色土益杂封其封禅祠夜若有光昼有白云出封中【师古曰云出于所封之中】天子从禅还坐眀堂【班志眀堂在奉髙西南四里臣瓉曰郊祀志初天子封泰山泰山东北阯古时有眀堂处则此所坐者也眀年秋乃作眀堂】羣臣更上夀颂功德【更互也工冲翻】诏曰朕以眇身承至尊兢兢焉惟德菲薄不眀于礼乐故用事八神遭天地况施【应劭曰况赐也施与也言天地神灵乃赐我瑞应施式智翻】着见景象屑然如有闻【臣瓉曰闻呼万嵗者三是也】震于怪物欲止不敢遂登封泰山至于梁父然后升防肃然【防与禅同】自新嘉与士大夫更始【更工衡翻下同】其以十月为元封元年行所廵至博奉髙蛇丘歴城梁父【博与蛇丘属泰山郡博县有泰山庙岱山在西北师古曰蛇音移歴城县属济南郡】民田租逋赋皆贷除之无出今年筭赐天下民爵一级又以五载一廵狩用事泰山令诸侯各治邸泰山下【载子亥翻治直之翻下同】天子既已封泰山无风雨而方士更言蓬莱诸神若将可得于是上欣然庶防遇之复东至海上望焉【防居衣翻复扶又翻】上欲自浮海求蓬莱羣臣諌莫能止东方朔曰夫仙者得之自然不必躁求【躁则到翻】若其有道不忧不得若其无道虽至蓬莱见仙人亦无益也臣愿陛下第还宫静处以须之【处昌吕翻须待也】仙人将自至上乃止会奉车霍子侯暴病一日死子侯去病子也上甚悼之乃遂去并海上【并歩浪翻上时掌翻】北至碣石廵自辽西歴北边至九原五月乃至甘泉凡周行万八千里云先是桑羊为治粟都尉领大农【原父曰大司农旧治粟内史耳羊为搜粟都尉也先悉荐翻】尽管天下盐铁羊作平凖之法令逺方各以其物如异时商贾所转贩者【贾音古】为赋而相灌输置平凖于京师都受天下委输【委于伪翻输音戌】大农诸官尽笼天下之货物贵即卖之贱则买之欲使富商大贾无所牟大利【如淳曰牟取也】而万物不得腾踊至是天子廵狩郡县所过赏赐用帛百余万匹钱金以巨万计皆取足大农羊又请吏得入粟补官及罪人赎罪山东漕粟益嵗六百万石一嵗之中太仓甘泉仓满边余谷诸物均输帛五百万匹民不益赋而天下用饶于是羊赐爵左庶长黄金再百斤焉是时小旱上令官求雨卜式言曰县官当食租衣税而已【师古曰衣于既翻】今羊令吏坐市列肆贩物求利烹羊天乃雨　秋有星孛于东井【晋天文志东井八星天之南门黄道所经又曰东井雍州分孛蒲内翻下同】后十余日有星孛于三台【天文志魁下六星两两而比曰三台】望气王朔言独见填星出如瓜食顷复入【填星土星也填读曰镇】有司皆曰陛下建汉家封禅天其报德星云【师古曰徳星即填星也言天以德星报于帝】　齐懐王闳薨无子国除【闳元狩六年受封】








　　资治通鉴卷二十
&lt;史部,编年类,资治通鉴&gt;
　　钦定四库全书
　　资治通鉴卷二十一　　　宋　司马光　撰
　　胡三省　音注
　　汉纪十三【起黓涒滩尽黓敦牂凡十一年】
　　世宗孝武皇帝下之上
　　元封二年冬十月上行幸雍祠五畤还祝祠泰一以拜德星【师古曰拜而祠之加祝辞】　春正月公孙卿言见神人东莱山若云欲见天子天子于是幸缑氏城【缑工侯翻】拜卿为中大夫遂至东莱宿留之数日无所见【宿留音秀溜】见大人迹云复遣方士求神怪采芝药以千数【复扶又翻】时嵗旱天子既出无名乃祷万里沙【应劭曰万里沙神祠也在东莱曲城孟康曰沙径三百余里杜佑通典万里沙在莱州掖县界】夏四月还过祠泰山　初河决瓠子【河始决见十八卷元光二年】后二十余嵗不复塞【复扶又翻塞悉则翻下同】梁楚之地尤被其害【被皮义翻】是嵗上使汲仁郭昌二卿发卒数万人塞瓠子河决天子自泰山还自临决河沈白马玉璧于河【沈持林翻】令羣臣从官自将军以下皆负薪卒填决河【从才用翻卒子恤翻】筑宫其上名曰宣防宫导河北行二渠复禹旧迹【沟洫志禹导河自积石歴龙门南到华隂东下底柱及孟津洛汭至于大伾于是禹以为河所从来者髙水湍悍难以行平地数为败乃酾二渠以引其河北载之髙地过洚水至于大陆播为九河同为迎河入渤海孟康曰二渠其一出贝丘西南南折者也其一则漯川也河自王莽时遂空惟用漯耳酾山支翻漯吐合翻】而梁楚之地复宁无水灾　上还长安　初令越巫祠上帝百鬼而用鸡卜【越俗用鸡卜李奇曰持鸡奇卜如防卜史记正义曰鸡卜法用鸡一狗一生祝愿讫即杀鸡狗煑熟又祭独取鸡两眼骨上自有孔裂似人物形则吉不足则凶今岭南犹行此法范成大桂海虞衡志鸡卜南人占法以雄鸡雏执其两足焚香祷所占扑鸡杀之防两股骨净洗线束之以竹筳挿束处使两骨相背于筳端执竹再祝左骨为侬侬我也右骨为人人所占事也视两骨之侧所有细窍以细竹筳长寸余偏挿之斜直偏正各随窍之自然以定吉凶法有十八变大扺直而正或近骨者多吉曲而斜或逺骨者多凶亦有用鸡卵卜者握卵以卜书墨于殻记其四维煑熟横截视当墨处辨殻中白之厚薄以定侬人吉凶】　公孙卿言僊人好楼居【好呼到翻】于是上令长安作蜚廉桂观甘泉作益夀延夀观【应劭曰蜚廉神禽名能致风气晋灼曰身似鹿头如爵有角而蛇尾文如豹文桂观汉志作桂舘师古曰蜚廉桂舘益寿延寿四舘名观古玩翻】使卿持节设具而神人又作通天茎台【通天台在甘泉宫汉旧仪曰台髙五十丈去长安二百里望见长安城】置祠具其下更置甘泉前殿益广诸宫室　初全燕之世尝畧属真番朝鲜【徐广曰辽东有番污县应劭曰莵本真番国番普安翻张晏曰朝鲜有湿水冽水汕水三水合为洌水疑乐浪朝鲜取名于此括地志髙丽都平壤城本乐浪郡王险城又古云朝鲜索应曰案朝音潮直骄翻鲜音仙以有汕水故也汕一音讪】为置吏筑障塞【为于伪翻下同】秦灭燕属辽东外徼【徼古吊翻】汉兴为其逺难守复修辽东故塞至浿水为界【班志浿水出辽东塞外西南至乐浪县西入海水经浿水出乐浪镂方县东南过临浿县东入海郦道元注曰满自浿水而至朝鲜若浿水东流无渡浿之理余访蕃使言城在浿水之阳其水西流迳乐浪郡朝鲜县故志曰浿水西至增地县入海经误浿普盖翻又滂沛翻普大翻杜佑曰浿滂拜翻】属燕燕王卢绾反入匈奴【见十二卷髙祖十三年】燕人衞满亡命聚党千余人椎髻蛮夷服而东走出塞渡浿水居秦故空地上下障稍役属真番朝鲜蛮夷及燕亡命者王之【王于况翻】都王险【韦昭曰王险故邑名应劭曰辽东有险渎县即满所都因水险故曰险渎臣瓒曰王险在乐浪郡浿水之东师古曰瓒説是贡曰即平壤城】防孝惠髙后时天下初定辽东太守即约满为外臣保塞外蛮夷无使盗边诸蛮夷君欲入见天子勿得禁止【见贤遍翻下同】以故满得以兵威财物侵降其旁小邑真番临屯皆来服属【临屯帝后开为郡注见下三年降户江翻】方数千里传子至孙右渠所诱汉亡人滋多又未尝入见【诱音酉见贤遍翻下同】辰国欲上书见天子又雍阏不通【师古曰辰国即辰韩之国雍读曰壅阏一曷翻】是嵗汉使涉何诱谕【涉姓也左传晋有大夫涉佗】右渠终不肯奉诏何去至界上临浿水使御刺杀送何者朝鲜裨王长【刺七亦翻】即渡驰入塞遂归报天子曰杀朝鲜将上为其名美【将即亮翻为于伪翻下同】即不诘拜何为辽东东部都尉【辽东东部都尉治武次县】朝鲜怨何发兵袭攻杀何　六月甘泉房中产芝九茎【时芝产于甘泉斋房九茎连叶论衡芝生于土土气和则芝艸生瑞命记王者慈仁则芝草生】上为之赦天下　上以旱为忧公孙卿曰黄帝时封则天旱干封三年上乃下诏曰天旱意干封乎【干音干】　秋作明堂于汶上【班志泰山郡莱芜县禹贡汶水出西南入济桑钦所言又曰琅邪郡朱虚县东泰山汶水所出东至安丘入潍有五帝祠师古曰前言汶水出莱芜入济此又言出朱虚入潍将桑钦所言有异或者有二汶水乎予据班志明堂在泰山奉髙县西南四里又禹贡浮于汶达于济此明堂当在济之汶上琅邪之汶入于潍而潍入于海其地僻逺非立明堂处汶音问】　上募天下死罪为兵遣楼船将军杨仆从齐浮渤海【仆从齐浮渤海葢自青莱以北幽平以南皆濵于海其海通谓之渤海非指渤海郡而言也】左将军荀彘出辽东以讨朝鲜　初上使王然于以越破及诛南夷兵威喻滇王入朝滇王者其众数万人其旁东北有劳深靡莫皆同姓相仗未肯听【仗直亮翻】劳深靡莫数侵犯使者吏卒【数所角翻】于是上遣将军郭昌中郎将衞广发巴蜀兵击灭劳深靡莫以兵临滇滇王举国降请置吏入朝于是以为益州郡【续汉志益州郡去雒阳五千六百里魏晋为南中宁州之地唐为昆州姚州之地后没于南诏师古曰唐南宁州昆州裒州也降户江翻朝直遥翻】赐滇王王印复长其民【复扶又翻又如字长丁丈翻】是时汉灭两越平西南夷置初郡十七【臣瓉曰元鼎六年定南越地以为南海欝林苍梧合浦九真日南交趾珠厓儋耳郡定西南夷以为武都牂牁越巂沈黎汶山郡及地理志西南夷传所置犍为零陵益州郡凡十七】且以其故俗治毋赋税南阳汉中以往郡各以地比给初郡吏卒奉食币物传车马被具【师古曰地比谓依其次第自近及逺比频寐翻奉扶用翻传张恋翻被皮义翻】而初郡时时小反杀吏汉发南方吏卒往诛之间嵗万余人费皆仰给大农大农以均输调盐铁助赋故能赡之然兵所过县为以訾给毋乏而已【訾读曰资】不敢言擅赋法矣【帝初击胡大司农赋税専以奉战士故有擅赋之法】　是嵗以御史中丞南阳杜周为廷尉【姓谱杜本陶唐氏刘累之后在周为唐杜氏有杜伯】周外寛内深次骨【李奇曰其用法深刻至骨】其治大放张汤【言大抵依放张汤也放甫往翻】时诏狱益多二千石系者新故相因不减百余人廷尉一嵗至千余章【章者诸狱告劾之书上之廷尉者也】章大者连逮证案数百小者数十人逺者数千近者数百里防狱【师古曰往赴对也】廷尉及中都官诏狱逮至六七万人【师古曰中都官凡京师诸官府也狱辞所及进考问者六七万人也】吏所增加十万余人【师古曰吏又于此外以文致之更增也】
　　三年冬十二月雷雨雹大如马头【雨于具翻】　上遣将军赵破奴击车师破奴与轻骑七百余先至虏楼兰王遂破车师因举兵威以困乌孙大宛之属【宛于元翻】春正月甲申封破奴为浞野矦王恢佐破奴击楼兰封恢为浩矦【从票侯赵破奴元鼎五年坐酎金失侯今以功复封浞野矦浞野矦浩矦功臣表不书所食邑浞士角翻】于是酒泉列亭障至玉门矣　初作角抵戏鱼龙曼延之属【文頴曰名此乐为角扺两两相当角力角技艺射御葢襍技乐也师古曰鱼龙者为舍利之兽先戏于庭极毕乃入殿前化成比目鱼跳跃漱水作雾障曰毕化成黄龙八丈散戏于庭耀日光西京赋云海鳞变而成龙即谓此也曼延即西京赋所谓巨兽百寻是为曼延者也延弋战翻】　汉兵入朝鲜境朝鲜王右渠发兵距险楼船将军将齐兵七千人先至王险右渠城守窥知楼船军少【守式又翻少诗沼翻】即出城击楼船楼船军败散遁山中十余日稍求退散卒复聚左将军击朝鲜浿水西军未能破天子为两将未有利【为于伪翻】乃使卫山因兵威徃谕右渠右渠见使者顿首谢愿降恐两将诈杀臣今见信节请复降【复扶又翻降户江翻下同】遣太子入谢献马五千匹及馈军粮人众万余持兵方渡浿水使者及左将军疑其为变谓太子已服降宜令人毋持兵太子亦疑使者左将军诈杀之遂不渡浿水复引归山还报天子天子诛山左将军破浿水上军乃前至城下围其西北楼船亦徃防居城南右渠遂坚守城数月未能下左将军所将燕代卒多劲悍楼船将齐卒已尝败亡困辱卒皆恐将心慙【将即亮翻悍下罕翻又矦旰翻】其围右渠尝持和节左将军急击之朝鲜大臣乃隂间使人私约降楼船【隂暗宻也间空隙也言暗宻遣使投空隙而出与楼船约降间古苋翻】徃来言尚未肯决左将军数与楼船期战【数所角翻下同】楼船欲就其约不防左将军亦使人求间隙降下朝鲜朝鲜不肯心附楼船以故两将不相能左将军心意楼船前有失军罪【意疑也亿度也料也】今与朝鲜私善而又不降疑其有反计未敢发天子以两将围城乖异兵乆不决使济南太守公孙遂徃正之【济子礼翻考异曰史记作征之盖字误今从汉书】有便宜得以从事遂至左将军曰朝鲜当下乆矣不下者楼船数期不防具以素所意告曰今如此不取恐为大害遂亦以为然乃以节召楼船将军入左将军营计事即命左将军麾下执楼船将军并其军以报天子天子诛遂　【考异曰汉书作许遂按左将军亦以争功相嫉乖计弃市则武帝必以遂执楼船为非汉书作许盖字误今从史记】左将军已并两军即急击朝鲜朝鲜相路人相韩隂　【考异曰汉书隂作陶今从史记】尼谿相参将军王唊【应劭曰凡五人戎狄不知官纪故皆称相师古曰相路人一也相韩陶二也尼谿相参三也将军王唊四也应氏乃云五人失之矣不当寻下文乎余据韩陶今作韩隂盖从史记相息量翻唊音颊】相与谋曰始欲降楼船楼船今执独左将军并将【将即亮翻】战益急恐不能与战王又不肯降隂唊路人皆亡降汉路人道死夏尼谿参使人杀朝鲜王右渠来降王险城未下故右渠之大臣成已又反复攻吏【复扶又翻】左将军使右渠子长降相路人之子最【师古曰右渠之子名长路人先已降汉而死于道故谓之降相最者其子名】告谕其民诛成已以故遂定朝鲜为乐浪临屯莵真番四郡【乐浪郡治朝鲜县葢以右渠所都为治所也臣瓒曰茂陵书临屯郡治东暆县去长安六千一百三十八里领十五县莵郡本髙句骊也既平朝鲜并开为郡治沃沮城后为夷貊所侵徙郡句骊西北真番郡治霅县去长安七千六百四十里领十五县余据后废临屯真番二郡班志东暆县属乐浪霅县无所攷乐音洛浪音狼】封参为澅清矦【功臣表澅清矦食邑于齐澅音获又户卦翻】隂为荻苴矦【班书功臣表作荻苴矦食邑于勃海此从史记作荻音狄苴子余翻】唊为平州矦【功臣表平州矦食邑于泰山梁父县】长为几矦【功臣表作几矦张洛食邑于河东】最以父死颇有功为湼阳矦【湼阳县属南阳郡湼乃结翻】左将军徴至坐争功相嫉乖计弃市楼船将军亦坐兵至列口【班志列口县属乐浪郡郭璞曰山海经列水在辽东余谓其地当冽水入海之口】当待左将军擅先纵失亡多当诛赎为庶人
　　班固曰莵乐浪本箕子所封【武王封箕子于朝鲜】昔箕子居朝鲜教其民以礼义田蚕织作为民设禁八条【为于伪翻】相杀以当时偿杀相伤以谷偿相盗者男没入为其家奴女为婢欲自赎者人五十万虽免为民俗犹羞之嫁娶无所售是以其民终不相盗无门户之闭妇人贞信不淫辟【辟读曰僻】其田野饮食以笾豆都邑颇放效吏往往以杯器食【于用往翻】郡初取吏于辽东吏见民无闭臧【臧读曰藏】及贾人往者【贾音古】夜则为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方之外故孔子悼道不行设浮桴于海欲居九夷【并见论语桴编竹木为之大者曰筏小者曰桴桴芳无翻】有以也夫
　　秋七月胶西于王端薨【端景帝子三年受封諡法能优其德曰于　考异曰荀纪端皆作瑞今从汉书】　武都氐反分徙酒泉【杜佑曰氐者西戎别种】
　　四年冬十月上行幸雍祠五畤【雍于用翻畤音止】通回中道遂北出萧闗【师古曰冋中在安定髙平有险阻萧闗在其北此盖自回中通道以出萧闗】歴独鹿鸣泽【服防曰独鹿山名鸣泽泽名皆在涿郡遒县北界水经注泽渚方十五里】自代而还幸河东春三月祠后土赦汾隂夏阳中都死罪以下夏大旱　匈奴自衞霍度幕以来【度幕见十九卷元狩四年】希复
　　为冦【复扶又翻下同】逺徙北方休养士马习射猎数使使于汉【数色角翻使使下防吏翻】好辞甘言求请和亲汉使北地人王乌等窥匈奴乌从其俗去节入穹庐【去吕翻师古曰穹庐毡帐也索隐曰盖以毡为庐崇穹然而宋均曰穹兽名亦异説也】单于爱之佯许甘言为遣其太子入汉为质【质音致】汉使杨信于匈奴信不肯从其俗单于曰故约汉尝遣翁主给缯絮食物有品以和亲【师古曰品谓等差也】而匈奴亦不扰边今乃欲反古【师古曰反违也】令吾太子为质无几矣【师古曰言遣太子为质则匈奴国中所余者无几皆当尽也余谓匈奴盖自谓本与汉为邻敌之国今乃令以太子为质是其国势削弱所余无几也几居岂翻】信既归汉又使王乌徃而单于复讇以甘言【师古曰讇古谄字】欲多得汉财物绐谓王乌曰吾欲入汉见天子面相约为兄弟王乌归报汉汉为单于筑邸于长安【汉为于伪翻】匈奴曰非得汉贵人使吾不与诚语【师古曰诚实也】匈奴使其贵人至汉病汉予药欲愈之【予读曰与】不幸而死汉使路充国佩二千石印绶徃使因送其防厚直数千金曰此汉贵人也单于以为汉杀吾贵使者乃留路充国不归诸所言者单于特空绐王乌【师古曰特但也】殊无意入汉及遣太子于是匈奴数使奇兵侵犯汉边【数所角翻】乃拜郭昌为防胡将军及浞野矦屯朔方以东备胡
　　五年冬上南巡狩至于盛唐【文頴曰案地理志不得疑当在庐江左右县名韦昭曰在南郡余据唐地理志夀州有盛唐县盖以古地名名县宋白曰夀州六安县楚之潜也在汉为盛唐县西十五里有盛唐山】望祀虞舜于九疑【地理志九疑山在陵零营道县南亦名苍梧山九峯相似望而疑之故曰九疑相传舜死于苍梧因焉故望祀之】登灊天柱山【班志灊县属庐江郡天柱山在南帝以为南岳灊音潜唐之舒州】自寻阳浮江【班志寻阳县属庐江郡禹贡九江在南皆东合为大江沈约曰寻阳因水名县水南注江余据汉寻阳县在大江北自晋立寻阳郡于江南之柴桑而江北寻阳之名遂晦杜佑曰汉旧寻阳县在江北今蕲春郡界晋温峤移于江南】亲射蛟江中获之【师古曰蛟龙属也郭璞説其状云似蛇而有脚细颈有白婴大者数围卵生子如二石大瓮能吞人射而亦翻】舳舻千里薄枞阳而出【李斐曰舳船后持柁处舻船前刺櫂处言其船多前后相衔千里不絶也舳音逐舻音卢班志枞阳县属庐江郡宋白曰舒州桐城县汉为枞阳县梁置枞阳郡师古曰枞千容翻】遂北至琅邪【琅邪郡秦置唐为沂州其余地入海莱宻州界】并海【并步浪翻】所过礼祠其名山大川春三月还至太山增封甲子始祀上帝于明堂配以髙祖因朝诸侯王列矦受郡国计【师古曰计若今之诸州计簿也朝直遥翻】夏四月赦天下所幸县毋出今年租赋还幸甘泉郊泰畤　长平烈矦卫青薨【考异曰汉武故事大将军四子皆不才皇后每因太子涕泣请上削其封上曰吾自知之不令皇后忧也少子竟坐奢淫诛上遣谢后通削诸子封爵各留千户焉按青四子无坐奢淫诛者此説妄也】起冢象庐山【庐山盖即卢山扬雄所谓填卢山之壑者也师古曰卢山匈奴中山名卫青冢在茂陵东次霍去病冢之西相并者是也】上既攘郤胡越开地斥境乃置交阯朔方之州及冀幽幷兖徐青扬荆豫益凉等州凡十三部皆置刺史焉【续汉志秦有监郡御史监诸郡汉兴省之但遣丞相史分刺诸州无常官孝武初置刺史十三人秩六百石古今注曰常以春分行部郡国各遣一吏迎界上汉旧仪曰诏书旧典刺史班宣周行郡国省察治政黜陟能否断理寃狱以六条问事非条所问即不省一条强宗豪右田宅逾制以强陵弱以众暴寡二条二千石不奉诏书遵承典制倍公向私防诏牟利侵渔百姓聚敛为奸三条二千石不恤疑狱风厉杀人怒则任刑喜则任赏烦扰苛暴剥戮黎元为百姓所疾山崩石裂妖祥讹言四条二千石选置不平茍阿所爱蔽贤宠顽五条二千石子弟怙恃荣势请托所监六条二千石违公下比阿附豪强通行货赂割损政令续汉志又曰诸州常以八月巡行郡国録囚徒考殿最初嵗尽诣京都奏事中兴但因计吏与古今注异据晋志帝改禹贡雍州曰凉州梁州曰益州又置徐州复禹贡旧号北置朔方南置交阯与荆扬兖豫青冀幽幷为十三州春秋元命包及晋书地理志昴毕散为冀州其地有险有易帝王所都乱则冀安弱则冀强荒则冀丰箕星散为幽州言北方太隂故以幽防为号营室流为幷州不以卫水为号又不以恒山为称而云并者盖以其在两谷之间也五星流为兖州端也信也又云盖取沇水以名焉天氐流为徐州盖取舒缓之义或云因徐丘以立名虚危流为青州周礼曰正东曰青州盖取地居少阳其色青故名牵牛流为扬州以为江南之气躁劲厥性轻扬亦云州界多水水波轻扬也轸星散为荆州强也言其气躁强亦曰警也言南蛮数为冦逆其人有道后服无道先强常警备也又云取名于荆山钩铃星别为豫州豫者舒也言禀中和之气性理安舒也参代流为益州益之言阨言其所在之地险阨亦曰疆壤益大故以名焉凉州以地处西方常寒凉也】　上以名臣文武欲尽乃下诏曰葢有非常之功必待非常之人故马或奔踶而致千里【师古曰奔走也踶蹈也奔踶者乘之则奔立则踶人踶徒计翻】士或有负俗之累而立功名【晋灼曰负俗谓被世讥论也累力瑞翻】夫泛驾之马【师古曰泛覆也与覂同言马有逸气者多能覆车泛方勇翻】跅防之士【如淳曰士行有卓异不入俗防而见斥逐者师古曰跅者跅落无检局也防者放废不遵法度也跅音跖防式尔翻】亦在御之而已其令州郡察吏民有茂才异等【应劭曰旧言秀才避光武讳称茂才异等者超等轶羣不与几同也师古曰茂美也】可为将相及使絶国者【使疏吏翻】
　　六年冬上行幸回中　春作首山宫【应劭曰首山在上郡于其下立宫庙也文颖曰在河东蒲反界师古注汉书曰寻此下诏文及依地理志文説是】　三月行幸河东祠后土赦汾隂殊死以下　汉既通西南夷开五郡【五郡犍为越巂沈黎汶山益州】欲地接以前通大夏嵗遣使十余辈出此初郡皆闭昆明【杜佑曰昆明在越巂西南诸爨所居】为所杀夺币物于是天子赦京师亡命令从军遣防胡将军郭昌将以击之斩首数十万后复遣使竟不得通【将即亮翻复扶又翻】　秋大旱蝗　乌孙使者见汉广大归报其国【元鼎二年乌孙遣使随张骞入谢天子】其国乃益重汉匈奴闻乌孙与汉通怒欲击之又其防大宛月氏之属皆事汉乌孙于是恐使使愿得尚汉公主为昆弟天子与羣臣议许之乌孙以千匹马徃聘汉女汉以江都王建女细君为公主徃妻乌孙【江都王建易王非之子妻七细翻下同】赠送甚盛乌孙王昆莫以为右夫人匈奴亦遣女妻昆莫以为左夫人公主自治宫室居【治直之翻】嵗时一再与昆莫会置酒饮食昆莫年老言语不通公主悲愁思归天子闻而怜之间嵗遣使者以帷帐锦绣给遗焉【师古曰间嵗者谓每隔一嵗而徃也间古苋翻遗于季翻】昆莫曰我老欲使其孙岑娶尚公主【史记作岑娶汉书作岑陬师古曰岑士林翻陬子矦翻余据汉书岑陬者其官名也本名军须靡】公主不听上书言状天子报曰从其国俗欲与乌孙共灭胡岑娶遂妻公主昆莫死岑娶代立为昆弥【乌孙建国之王曰昆莫班史云昆莫王号也名猎骄靡后书昆弥云顔注云昆莫本是王号而其人名猎骄靡故书云昆弥昆取昆莫弥取骄靡弥靡音有轻重耳盖本一也后遂以昆弥为王号灭绵结翻】是时汉使西逾葱岭抵安息安息发使以大鸟卵及黎轩善胘人献于汉【应劭曰大鸟卵如一二石瓮师古曰如汲水瓮无一二石也郭义恭广志曰大爵颈及身膺蹄都似槖驼举头髙七八尺张翅丈余食大麦其卵如瓮即今之駞鸟也黎轩亦曰黎靬东汉为大秦国唐为拂菻国在安息乌弋之西隔大海与幻同即今吞刀吐火植种树屠人截鸟之术皆是鱼豢魏畧曰大秦国俗善幻口中出火自自解跳十二丸巧妙非常靬音轩又钜连翻】及诸小国驩濳大益车师扜罙苏防之属【据史记驩濳大益在大宛西扜罙国治杆罙城去长安九千二百八十里西通于寘三百九十里后汉曰宁罙苏防康居小王国治苏防城去阳闗凡八千二十五里扜音乌罙与冞同防下戒翻】皆随汉使献见天子【见贤遍翻】天子大悦西国使更来更去【师古曰逓互来去前后不絶更工衡翻】天子每巡狩海上悉从外国客大都多人则过之散财帛以赏赐厚具以饶给之以览示汉富厚焉【师古曰言示之令其观览】大角抵出奇戏诸怪物多聚观者【师古曰聚都邑人令观防以夸示之观工唤翻下同】行赏赐酒池肉林令外国客徧观名仓库府藏之积见汉之广大倾骇之【师古曰见显示也藏徂浪翻】大宛左右多蒲萄可以为酒多苜蓿【苜蓿草名苜音目蓿音宿】天马嗜之汉使采其实以来天子种之于离宫别观防极望然西域以近匈奴常畏匈奴使待之过于汉使焉【近其靳翻】　是嵗匈奴乌维单于死子乌师庐立年少号儿单于自此之后单于益西北徙左方兵直云中右方兵直酒泉敦煌郡【匈奴左方兵本直上谷以东右方兵直上郡以西单于庭直代云中今徙去而西故改左右方亦徙】
　　太初元年【应劭曰初用夏正以正月为嵗首故改元为太初】冬十月上行幸泰山十一月甲子朔旦冬至祠上帝于明堂东至海上考入海及方士求神者莫验然益遣冀遇之　乙酉栢梁台灾【天火曰灾人火曰火】　十二月甲午朔上亲禅髙里【伏俨曰髙里山名在泰山下师古曰此髙字自作髙下之髙而死人之里谓之蒿里字即为蓬蒿之蒿或呼为下里者也或者既见泰山神灵之府髙里山又在其旁即误以髙里为蒿里混同一事陆士衡尚不免况余人乎今流俗汉书本有作蒿字者妄增耳】祠后土临渤海将以望祀蓬莱之属冀至殊廷焉【师古曰蓬莱僊人之庭也】春上还以栢梁灾故朝诸侯受计于甘泉【师古曰受郡国所上计簿也朝直遥翻】甘泉作诸侯邸越人勇之曰越俗有火灾复起屋必以大用胜服之于是作建章宫【师古曰建章宫在未央宫西俗所呼贞女楼即建章之阙余据戾大子传建章宫在长安城西周回二十里上林之地也括地志建章宫在雍州长安县西二十里长安故城西】度为千门万户【度大各翻】其东则鳯阙【三辅黄图曰鳯阙髙二十五丈闗中记曰一名别风阙以言别四方之风西京赋阊阖之内别风嶕峣是也三辅旧事曰北有圜阙髙二十丈上有铜鳯凰故曰鳯阙也】髙二十余丈【髙居豪翻】其西则唐中数十里虎圈【西都赋前唐中而后太液索隐曰如淳云中唐冇甓郑注唐堂庭也尔雅以庙中路谓之唐西京赋前开唐中弥望广是也毛氏诗传曰唐堂涂也正义曰唐是门内之路释宫云庙中路谓之唐堂涂谓之陈班史作商中师古曰商金也于序在秋如淳谓商中为商庭盖以西方之庭也数十里言广于莵亦西方之兽故于此置圏圏求逺翻】其北治大池渐台髙二十余丈命曰太液池【治直之翻渐台在太液池中师古曰为水所渐渍故曰渐台渐子廉翻臣瓒曰太液池言承隂阳津液以作池也师古曰太液池者言其津润所及广也】中有蓬莱方丈瀛洲壶梁象海中神山龟鱼之属【三辅故事池北面有石鱼长三丈髙五尺南岸有石龞三枚长六尺】其南有玉堂璧门大鸟之属【汉武故事玉堂基与未央前殿等去地十二丈黄图曰璧门薄以璧玉因曰璧门大鸟立条支所产大鸟之象】立神明台井干楼度五十丈【汉宫阁防神明台髙五十丈上有九室置九天道士百人然则神明井干俱髙五十丈也井干楼积木而髙为楼若井干之形也井干者井上木栏也其形或四角或八角西京赋井干叠而百层即此楼也】辇道相属焉【属之欲翻】　大中大夫公孙卿壶遂【姓谱晋大夫受邑壶口其后以为氏】太史令司马迁等言厯纪壊废【箕子叙大法九章而五纪明厯法故自古以来创业改制咸正厯纪】宜改正朔上诏儿寛与博士赐等共议以为宜用夏正【汉初用秦正以建亥之月为嵗首夏正以建寅之月为嵗首】夏五月诏卿遂迁等共造汉太初厯以正月为嵗首色尚黄数用五【时议者谓汉以土德旺土色黄而数五故上黄而用五张晏曰用五谓印文也若丞相曰丞相之印章诸卿及守相印文不足五字者以之字足之】定官名协音律定宗庙百官之仪以为典常垂之后世云　匈奴儿单于好杀伐国人不安又有天灾畜多死【好呼到翻畜许救翻】左大都尉使人间告汉曰【间古苋翻】我欲杀单于降汉【降户江翻】汉逺即兵来迎我我即发上乃遣因杅将军公孙敖筑塞外受降城以应之【服防曰因杅匈奴地名因所征以为将军之名杆与俱翻受降城在居延北】　秋八月上行幸安定【元鼎二年置安定郡属凉州唐为原防泾州地】汉使入西域者言宛有善马在贰师城【张晏曰贰师大宛城名宛于元翻】匿不肯与汉使天子使壮士车令等持千金及金马以请之【姓谱以为车姓本于田千秋据此则已自有车姓】宛王与其羣臣谋曰汉去我逺而盐水中数败【服防曰盐水水名道从水中行师古曰沙碛之中不生草木水又咸苦即今敦煌西北恶碛者也数冇败言每自死亡也孔文祥曰盐泽也言水广逺或致风波而数败也裴矩西域记曰盐水在西州髙昌县东东南去州一千三百里并砂碛之地道路不可凖惟以人畜骇骨及駞马粪为标验由此数有死亡】出其北有胡冦出其南乏水草又且徃徃而絶邑【师古曰言近道之处无城郭之居也】乏食者多汉使数百人为辈来而常乏食死者过半是安能致大军乎无奈我何贰师马宛宝马也遂不肯予汉使【予读曰与】汉使怒妄言椎金马而去【谓妄发言以诟詈之且椎破金马而去也】宛贵人怒曰汉使至轻我遣汉使去令其东边郁成王遮攻杀汉使取其财物于是天子大怒诸尝使宛姚定汉等言宛兵弱【姚舜姓也左传有郑大夫姚句耳】诚以汉兵不过三千人彊弩射之【射而亦翻】可尽虏矣天子尝使浞野矦以七百骑虏楼兰王以定汉等言为然而欲矦宠李氏【师古曰欲封其兄弟】乃拜李夫人兄广利为贰师将军发属国六千骑及郡国恶少年数万人以徃伐宛【师古曰恶少年谓无行义者】期至贰师城取善马故号贰师将军赵始成为军正故浩矦王恢使导军而李哆为校尉制军事【哆昌也翻索隐音尺奢翻】
　　臣光曰武帝欲矦宠李氏而使广利将兵伐宛其意以为非有功不矦不欲负髙帝之约也夫军旅大事国之安危民之死生系焉茍为不择贤愚而授之欲徼幸咫尺之功借以为名而私其所爱不若无功而矦之为愈也然则武帝有见于封国无见于置将【髙祖曰置将不善一败涂地将即亮翻】谓之能守先帝之约臣曰过矣
　　中尉王温舒坐为奸利罪当族自杀时两弟及两婚家【妇家曰婚】亦各自坐佗罪而族光禄勲徐自为曰【帝改郎中令为光禄勲应劭曰光明也禄爵也勲功也如淳曰胡公曰勲之言阍也阍者古主门官也光禄主宫门师古曰应説是也】悲夫古有三族而王温舒罪至同时而五族乎【师古曰温舒与兄弟同三族而两妻各一故曰五族也】　闗东蝗大起飞西至炖煌【炖煌郡属凉州唐州沙州地炖音屯】
　　二年春正月戊申牧丘恬矦石庆薨【沈约曰恬亦谥法所不载】　闰月丁丑以太仆公孙贺为丞相封葛绎矦【贺始以功封南奅矦元鼎五年坐酎金免今以为相封葛绎矦功臣表不书所食邑】时朝廷多事督责大臣自公孙后丞相比坐事死【元狩五年丞相李蔡有罪自杀元鼎二年丞相庄青翟自杀五年丞相赵周下狱死师古曰比频也比毘寐翻】石庆虽以谨得终然数被谴【数所角翻被皮义翻】贺引拜为丞相不受印绶顿首涕泣不肯起上乃起去贺不得已拜出曰我从是殆矣【师古曰殆危也】　三月上行幸河东【河东郡属司三河之一也唐蒲晋解隰州地】祠后土　夏五月籍吏民马补车骑马　秋蝗　贰师将军之西也既过盐水当道小国各城守不肯给食攻之不能下下者得食不下者数日则去比至郁成【比必寐翻及也】士至者不过数千皆饥罢【罢读曰疲】攻郁成郁成大破之所杀伤甚众贰师将军与李哆赵始成等计至郁成尚不能举况至其王都乎引兵而还至炖煌【炖音屯】士不过什一二【师古曰什人之中一二人得还】使使上书言道逺乏食且士卒不患战而患饥人少不足以拔宛愿且罢兵益发而复徃【复扶又翻】天子闻之大怒使使遮玉门曰军有敢入者辄斩之贰师恐因留炖煌　上犹以受降城去匈奴逺遣浚稽将军赵破奴将二万余骑出朔方西北二千余里期至浚稽山而还【应劭曰浚稽山在武威塞北匈奴常以为障蔽浚音峻稽音鸡余据班史匈奴中有东西浚稽东浚稽山在龙勒水上】浞野矦既至期左大都尉欲发而觉单于诛之发左方兵击浞野矦浞野矦行捕首虏得数千人还未至受降城四百里匈奴兵八万骑围之浞野矦夜自出求水匈奴间捕生得浞野矦【间古苋翻】因急击其军军吏畏亡将而诛莫相劝归者军遂没于匈奴儿单于大喜因遣奇兵攻受降城不能下乃冦入边而去　冬十二月儿寛卒【儿五兮翻】
　　三年春正月胶东太守延广为御史大夫【胶东郡属青州唐入青莱州界延广史逸其姓守式又翻】　上东巡海上考神仙之属皆无验令祠官礼东泰山【东泰山在琅邪郡朱虚县界】夏四月还修封泰山禅石闾【应劭曰石闾在泰山下阯南方方士以为仙人之闾】　匈奴儿单于死子年少匈奴立其季父右贤王呴犂湖为单于【呴汉书作句师古曰音钩史记作呴音同又音吁】　上遣光禄勲徐自为出五原塞数百里【史记正义曰即五原郡榆林塞也在胜州榆林县西北四十里】逺者千余里筑城障列亭西北至庐朐【晋灼曰地理志从五原稒阳县北出石门障即得所筑城师古曰庐朐山名杜佑曰庐朐在麟州银城县北犹谓之光禄塞银城汉圁隂县地】而使游击将军韩説长平矦卫伉屯其旁使彊弩都尉路博德筑居延泽上【班志居延泽在张掖居延县东北古文以为流沙括地志居延海在甘州张掖县东北六十四里甘州在长安西北二千四百六十里説读曰悦伉音抗】秋匈奴大入定襄云中【定襄云中二郡属并州】杀畧数千人败数二千石而去行破壊光禄所筑城列亭障【败补迈翻坏音怪】又使右贤王入酒泉张掖【酒泉张掖二郡属凉州】畧数千人防军正任文击救尽复失所得而去【师古曰击救者击匈奴以救汉人任音壬】　是嵗睢阳矦张昌坐为太常乏祠国除【班书功臣表及公卿表皆作睢陵矦髙祖功臣张敖封宣平矦传国至曾孙壬失矦元光三年封其弟广为睢陵矦绍国昌广之子也睢陵县属陵淮郡师古曰乏祠祠事冇阙也睢音虽】初髙祖封功臣为列矦百四十有三人时兵革之余大城名都民人散亡户口可得而数裁什二三【师古曰裁与才同十分之内才有二三也】大矦不过万家小者五六百户其封爵之誓曰使黄河如带泰山若厉国以永存爰及苗裔【应劭曰封爵之誓国家欲使功臣传祚无穷也带衣带也厉砥石也河当何时如衣带山当何时如厉石言如带厉国犹永存以及后世之子孙也】申以丹书之信重以白马之盟及髙后时尽差第列矦位次藏诸宗庙副在有司【师古曰副贰也其列矦功籍已藏于宗庙副贰之本又在有司】建文景四五世间流民既归户口亦息列矦大者至三四万户小国自倍【师古曰谓旧五百户今者至千户也曹参初封万六百户至后嗣宗免时有户二万三千是为户口蕃息故也他皆类此】富厚如之【师古曰言其资财亦益富厚如户口之多】子孙骄逸多扺法禁陨身失国至是见矦裁四人【鄼矦萧夀成缪矦郦世宗汾阳矦靳石封并睢陵矦张昌为四人耳见贤遍翻】罔亦少宻焉【少诗沼翻】　汉既亡浞野之兵公卿议者皆愿罢宛军专力攻胡天子业出兵诛宛宛小国而不能下则大夏之属渐轻汉而宛善马絶不来乌孙轮台易苦汉使【晋灼曰易轻也师古曰轮台亦国名余按轮台在车师西千余里又西即大宛易以豉翻】为外国笑乃案言伐宛尤不便者邓光等【师古曰案其罪而行罚】赦囚徒发恶少年及边骑嵗余而出炖煌者六万人【师古曰兴发部署歳余乃得行】负私从者不与【师古曰负私粮食及私从者不在六万人数中也从才用翻与读曰预】牛十万马三万匹驴槖驼以万数赍粮兵弩甚设【师古曰施张甚具也】天下骚动转相奉伐宛五十余校尉宛城中无井汲城外流水于是遣水工徙其城下水空以穴其城【师古曰空孔也徙其城下水者令从它道流不廹其城也空以穴其城者围而攻之令作孔使空穴也下云决其水原移之又云围其城攻之皆再叙其事也一曰既徙其水不令于城下流而因其旧引水入城之孔攻而穴之余谓此书遣水工将以徙水穴城也下书决水原攻城正行其初计耳非再叙其事也】益发戍甲卒十八万酒泉张掖北置居延休屠屯兵以卫酒泉【班志居延县属张掖郡休屠县属武威郡屠音储】而发天下吏有罪者亡命者及赘婿贾人故有市籍父母大父母有市籍者凡七科适为兵【赘之芮翻贾音古适读曰讁】及载糒给贰师【师古曰糒干饭也音备】转车人徒相连属【属之欲翻】而拜习马者二人为执驱马校尉【师古曰习犹便也一人为执马校尉一人为驱马校尉】备破宛择取其善马云于是贰师后复行【复扶又翻】兵多所至小国莫不迎出食给军至轮台轮台不下攻数日屠之自此而西平行至宛城【师古曰平行言无冦难】兵到者三万宛兵迎击汉兵汉兵射败之【射而亦翻败补迈翻】宛兵走入保其城贰师欲攻郁成城恐留行而令宛益生诈【师古曰留行谓留止军废其行】乃先至宛决其水原移之则宛固已忧困围其城攻之四十余日宛贵人谋曰王母寡匿善马杀汉使【师古曰母寡宛王名】今杀王而出善马汉兵宜解即不解乃力战而死未晩也宛贵人皆以为然共杀王其外城壊虏宛贵人勇将煎靡【师古曰宛之贵人为将而勇者名煎靡煎子延翻】宛大恐走入城中持王母寡头遣人使贰师约曰汉无攻我我尽出善马恣所取而给汉军食即不听我尽杀善马康居之救又且至至我居内康居居外与汉军战孰计之何从【师古曰令贰师孰计之而欲攻战乎欲不攻而取马乎孰与熟同古字通用】是时康居矦视汉兵尚盛不敢进贰师闻宛城中新得汉人知穿井而其内食尚多计以为来诛首恶者母寡母寡头已至如此不许则坚守而康居汉兵罢来救宛【罢读曰疲】破汉兵必矣乃许宛之约宛乃出其马令汉自择之而多出食食汉军【师古曰下食读曰飤】汉军取其善马数十匹中马以下牝牡三千余匹而立宛贵人之故时遇汉善者名昧蔡为宛王【服防曰蔡音楚言蔡师古曰昧音本末之末蔡音千曷翻】与盟而罢兵初贰师起炖煌西【起发也谓发炖煌而西也】分为数军从南北道校尉王申生将千余人别至郁成郁成王击灭之数人脱亡走贰师【走音奏下同】贰师令搜粟都尉上官桀徃攻郁成【帝置搜栗都尉属大司农姓谱楚庄王少子为上官大夫其后以为氏秦灭楚徙陇西之上邽】郁成王亡走康居桀追至康居康居闻汉已破宛出郁成王与桀桀令四骑士缚守诣贰师上邽骑士赵弟恐失郁成王【班志上邽县属陇西郡故邽戎邑也邽音圭】防剑击斩其首追及贰师
　　四年春贰师将军来至京师贰师所过小国闻宛破皆使其子弟从入贡献见天子【见贤遍翻】因为质焉【质音至】军还入马千余匹【汉书李广利传云军还入玉门者万余人马千余匹文为详眀】后行【既还敦煌而再出师故曰后行】军非乏食战死不甚多而将吏贪不爱卒侵牟之【师古曰言如牟贼之食苖也】以此物故者众天子为万里而伐不録其过乃下诏封李广利为海西矦【班志海西县属东海郡】封赵弟为新畤矦【功臣表新畤矦食邑于齐地畤音止】以上官桀为少府军官吏为九卿者三人诸侯相郡守二千石百余人千石以下千余人奋行者官过其望【孟康曰迅速也自乐而行者】以谪过行皆黜其劳【师古曰言以罪谪而行者免其所犯不叙其劳】士卒赐直四万钱【师古曰或以它财物充之故云直】匈奴闻贰师征大宛欲遮之贰师兵盛不敢当即遣骑因楼兰汉使后过者欲絶勿通时汉军正任文将兵屯玉门闗捕得生口知状以闻上诏文便道引兵捕楼兰王将诣阙簿责王对曰小国在大国间不两属无以自安愿徙国入居汉地上直其言【师古曰以其言为直】遣归国亦因使司匈奴【司读曰伺】匈奴自是不甚亲信楼兰自大宛破后西域震惧汉使入西域者益得职【师古曰赏其勤劳皆得拜职也余谓顔説非也此言汉使入西域诸国不敢轻辱为得其职耳得职者不失其职也】于是自炖煌西至盐泽往往起亭而轮台渠犂【渠犂在辅台东东南与且末接南与精纪接】皆有田卒数百人置使者校尉领防【师古曰统领保防屯田之事也】以给使外国者【师古曰收其五谷以供之使防吏翻】后歳余宛贵人以为昧蔡善谀【以其遇汉善而得王也】使我国遇屠乃相与杀昧蔡立母寡昆弟蝉封为宛王而遣其子入侍于汉汉因使使赂赐以镇抚之蝉封与汉约歳献天马二匹　秋起眀光宫【三辅黄图明光宫在长乐宫后南与长乐宫相聫属北通桂宫】冬上行幸回中匈奴呴犂湖单于死匈奴立其弟左
　　大都尉且鞮矦为单于【师古曰且子余翻鞮丁奚翻】天子欲因伐宛之威遂困胡乃下诏曰髙皇帝遗朕平城之忧【平城事见十一卷髙祖七年遗于季翻又如字】髙后时单于书絶悖逆【事见十二卷惠帝三年悖蒲内翻】昔齐襄公复九世之讐春秋大之【公羊传庄四年春齐襄公灭纪复仇也襄公之九世祖为纪矦所譛而烹杀于周故襄公灭纪也九世犹可以复仇乎曰虽百世可也】且鞮矦单于初立恐汉袭之乃曰我儿子安敢望汉天子汉天子我丈人行也【师古曰丈人尊老之称行户浪翻】因尽归汉使之不降者路充国等【充国被留见上元封四年】使使来献
　　天汉元年【应劭曰时频年苦旱故改元为天汉以祈甘雨师古曰大雅有云汉之诗周大夫仍叔所作以美宣王遇旱灾修德勤政而能致雨故依以为年号也】春正月上行幸甘泉郊泰畤三月行幸河东祠后土　上嘉匈奴单于之义遣中郎将苏武送匈奴使留在汉者因厚赂单于答其善意武与副中郎将张胜及假吏常惠等俱【师古曰假吏犹言兼吏也时权为使之吏若今之差人充使典矣姓谱常姓黄帝相常先之后】既至匈奴置币遗单于【遗于季翻】单于益骄非汉所望也【汉望其回心乡善今乃益骄故曰非汉所望】防缑王与长水虞常等【缑王者匈奴浑邪王姊子与浑邪王俱降汉后随浞野侯没匈奴中汉有长水校尉掌长水胡骑师古曰长水胡名其注戾太子传则又曰今鄠县东有长水余据水经注长水出杜县白鹿原北入霸水胡骑盖屯于此非胡名也戻传注是虞常盖亦先没于匈奴缑工侯翻】及卫律所将降者隂相与谋劫单于母阏氏归汉【降户江翻阏氏音烟支】卫律者父故长水胡人律善协律都尉李延年延年荐言律使于匈奴使还闻延年家收遂亡降匈奴　【考异曰延年传云诛延年兄弟宗族按是后李广利尚为将帅盖止诛延年及弟季妻子耳】单于爱之与谋国事立为丁灵王【魏畧曰丁灵在康居北去匈奴廷接习水七千里匈奴盖以丁灵王封卫律耳】虞常在汉时素与副张胜相知私胜曰闻汉天子甚怨卫律常能为汉伏弩射杀之【为于伪翻射而亦翻】吾母弟在汉【言其母与其弟也】幸蒙其赏赐张胜许之以货物与常后月余单于出猎独阏氏子弟在虞常等七十余人欲发其一人夜亡告之单于子弟发兵与战缑王等皆死虞常生得【师古曰被执获也】单于使卫律治其事【治直之翻】张胜闻之恐前语发以状语武【状语牛倨翻】武曰事如此此必及我见犯乃死重负国欲自杀胜惠共止之虞常果引张胜【见犯言被匈奴侵犯然后乃死是为更负汉国故欲先自杀而胜惠止之引谓辞及之也重直用翻】单于怒召诸贵人议欲杀汉使者左伊秩訾曰即谋单于何以复加【臣瓒曰左伊秩訾胡官之号余据匈奴传呼韩邪之败其右伊秩訾王使之降汉则此乃胡王之号师古曰言谋卫律而杀之其罚太重也复扶又翻】宜皆降之【降户江翻下同】单于使卫律召武受辞【师古曰致单于之命而取其对也】武谓惠等【谓犹语也武语恵等也】屈节辱命虽生何面目以归汉引佩刀自刺【刺七亦翻】卫律惊自抱持武驰召医凿地为坎置煴火【师古曰煴谓聚火无焰者也煴于云翻】覆武其上【师古曰覆身于坎上也覆音方目翻】蹈其背以出血武气絶半日复息【师古曰息谓出气也】惠等哭舆归营单于壮其节朝夕遣人问武而收系张胜武益愈单于使使晓武欲降之【师古曰喻説令武降也】会论虞常欲因此时降武劒斩虞常已律曰汉使张胜谋杀单于近臣【师古曰近臣卫律自谓也】当死单于募降者赦罪举劒欲击之胜请降律谓武曰副有罪当相坐武曰本无谋又非亲属何谓相坐复举劒拟之【复扶又翻下同】武不动律曰苏君律前负汉归匈奴幸防大恩赐号称王拥众数万马畜弥山【师古曰弥满也畜许又翻】富贵如此苏君今日降明日复然空以身膏艸野【膏古号翻】谁复知之武不应律曰君因我降与君为兄弟今不听吾计后虽欲复见我尚可得乎武骂律曰汝为人臣子不顾恩义畔主背亲【背蒲妹翻】为降虏于蛮夷何以汝为见【师古曰言何用见汝为也】且单于信汝使决人死生不平心持正反欲鬬两主观祸败南越杀汉使者屠为九郡宛王杀汉使者头县北阙朝鲜杀汉使者即时诛灭【南越事见上卷元鼎五年六年宛事见上太初三年朝鲜事见上元封二年县读曰悬】独匈奴未耳若知我不降明【师古曰若汝也言汝知我不降明矣】欲令两国相攻匈奴之祸从我始矣律知武终不可胁白单于单于愈益欲降之乃幽武置大窖中【师古曰旧米粟之窖而空者也窖工孝翻】絶不饮食天雨雪武卧齧雪与旃毛幷咽之【师古曰饮于禁翻食读曰飤雨于具翻齧鱼结翻咽音宴吞也】数日不死匈奴以为神乃徙武北海上无人处使牧羝曰羝乳乃得归【师古曰羝牡羊也羝不当产乳故设此言示絶其事若燕太子丹乌白头马生角之比也羝音丁奚翻乳音人喻翻】别其官属常惠等各置他所　天雨白牦【师古曰牦毛之彊曲者音力之翻】　夏大旱　五月赦天下　发讁戍屯五原【五原郡属并州括地志胜州连谷县本秦九原郡汉武帝更名五原】　浞野矦赵破奴自匈奴亡归【太初元年破奴为匈奴所获】是嵗济南太守王卿为御史大夫【济南郡属青州唐淄青齐州地济子礼翻守式又翻　考异曰七月闭城门大搜臣瓒注武帝纪曰汉帝记六月禁逾侈十月大搜则搜索逾侈者不必闭城门大搜葢搜奸人耳】
　　二年春上行幸东海【东海郡属徐州唐为海州地】　幸回中　夏五月遣贰师将军广利以三万骑出酒泉击右贤王于天山【晋灼曰天山在西域近蒲类国去长安八千里师古曰即祈连山也匈奴谓天曰祈连西河旧事白山冬夏有雪匈奴谓之天山括地志天山一名白山今名折罗漫山在伊吾县北百二十里伊州在长安西北四千四百一十六里余据唐志祁山在甘州张掖县与天山似是两处骑音渠吏翻】　得胡首虏万余级而还【还从宣翻又如字】匈奴大围贰师将军汉军乏食数日死伤者多假司马陇西赵充国【陇西郡属凉州唐河渭岷州地】与壮士百余人溃围陷陈【陈读曰阵】贰师引兵随之遂得解汉兵物故什六七充国身被二十余创贰师奏状诏徴充国诣行在所帝亲见视其创【被皮义翻创初良翻】嗟叹之拜为中郎汉复使因杅将军敖出西河【西河郡属并州】彊弩都尉路博德防涿涂山【徐广曰涂音邪索隠曰涿音卓邪以奢翻汉书作涿邪山在髙阙塞北千余里】无所得初李广有孙陵为侍中善骑射爱人下士帝以为有广之风拜骑都尉【续汉志骑都尉比二千石杜佑曰奉车都尉驸马都尉骑都尉并汉武帝置东晋省奉车骑都尉惟留驸马尚主者为之】使将丹阳楚人五千人【丹阳秦鄣郡地元封二年更名丹阳属扬州唐宣歙池升睦州之地】教射酒泉张掖以备胡及贰师击匈奴上诏陵欲使为贰师将辎重【将即亮翻下同重直用翻】陵叩头自请曰臣所将屯边者皆荆楚勇士奇材剑客也力扼虎【扼捉持也】射命中【师古曰所指名处即中之也中竹仲翻】愿得自当一队到兰于山南以分单于兵毋令专乡贰师军【乡读曰向】上曰将恶相属邪【将如字恶乌路翻】吾发军多无骑予汝陵对无所事骑【师古曰犹言不须骑也予读曰与女读曰汝】臣愿以少击众歩兵五千人涉单于庭上壮而许之因诏路博德将兵半道迎陵军博德亦羞为陵后距奏言方秋匈奴马肥未可与战愿留陵至春俱出上怒疑陵悔不欲出而教博德上书乃诏博德引兵击匈奴于西河诏陵以九月发出遮虏障【遮虏障在张掖居延县路博德所筑括地志汉居延故城在甘州张掖县之东北一千五百三十里有遮虏障】至东浚稽山南龙勒水上【班志敦煌龙勒县有龙勒水出南羌中东北入泽溉民田葢其下流北至浚稽山下】徘徊观虏即无所见还抵受降城休士【太初元年公孙敖筑受降城】陵于是将其步卒五千人出居延北行三十日至浚稽山止营举图所过山川地形使麾下骑陈步乐还以闻步乐召见道陵将率得士死力【将率犹言将领也将即亮翻率如字】上甚悦拜步乐为郎陵至浚稽山与单于相值骑可三万围陵军军居两山间以大车为营陵引士出营外为陈【陈读曰阵】前行持防盾后行持弓弩【行户刚翻盾食尹翻】虏见汉军少直前就营陵抟战攻之【如淳曰手对战也】千弩俱发应而倒虏还走上山【上时掌翻】汉军追击杀数千人单于大惊召左右地兵八万余骑攻陵陵且战且引南行数日抵山谷中【师古曰抵当也至也】连战士卒中矢伤三创者载辇两创者将车一创者持兵战复斩首三千余级【中作仲翻创初良翻将如字诗无将大车郑氏曰将犹扶进也复扶又翻】引兵东南循故龙城道行四五日抵大泽葭苇中【师古曰葭即芦也释名曰初生为葭长大为芦成则名为苇】虏从上风纵火陵亦令军中纵火以自救【师古曰预烧自陈前葭苇则虏火不得而延及也】南行至山下单于在南山上使其子将骑击陵陵军步鬬树木间复杀数千人因发连弩射单于【服防曰三十弩共一也张晏曰三十絭共一臂也贡父曰皆无此理葢如今之合蝉或并两弩共一之类余据魏氏春秋诸葛亮损益连弩以鉄为矢矢长八寸一弩十矢俱发今之划车弩梯弩葢亦损益连弩而为之虽不能三十臂共一亦十数臂共一射而亦翻】单于下走是日捕得虏言单于曰此汉精兵击之不能下日夜引吾南近塞得无有伏兵乎【近其靳翻】诸当户君长皆言【师古曰当户匈奴官名余据匈奴之官有左右当户骨都矦几二十四长】单于自将数万骑击汉数千人不能灭后无以复使边臣【复扶又翻下同】令汉益轻匈奴复力战山谷间尚四五十里得平地不能破乃还是时陵军益急匈奴骑多战一日数十合复伤杀虏二千余人虏不利欲去防陵军管敢为校尉所辱【续汉志凡领军皆有部曲部有校尉部下有曲曲有军一人】亡降匈奴具言陵军无后救射矢且尽独将军麾下及校尉成安矦韩延年【韩延年以父千秋死南越封事见上卷元鼎五年】各八百人为前行以黄与白为帜当使精骑射之【行户刚翻射而亦翻】即破矣单于得敢大喜使骑并攻汉军疾呼曰李陵韩延年趣防【呼火故翻趣读曰促】遂遮道急攻陵陵居谷中虏在山上四面射矢如雨下汉军南行未至鞮汗山一日五十万矢皆尽【师古曰鞮音丁奚翻汉书作百五十万矢皆尽】即弃车去士尚三千余人徒斩车辐而持之【师古曰徒但也辐音福】军吏持尺刀入陿谷单于遮其后乘隅下垒石【服防曰垒石山名也师古曰此説非也言放石以投人因山隅曲而下也垒卢对翻】士卒多死不得行昏后陵便衣独步出营【苏林曰褰衣卷防而行也师古曰便衣谓着短衣小防也】止左右毋随我丈夫一取单于耳【师古曰言一身独取也】良乆陵还太息曰兵败死矣于是尽斩旌旗及珍宝埋地中陵叹曰复得数十矢足以脱矣今无兵复战【师古曰兵即谓矢及矛防之属也】天明坐受防矣各鸟兽散犹有得脱归报天子者令军士人持二升糒一片氷【师古曰时冬寒有氷持之以备渴也糒音备】期至遮虏障者相待【与军士期有先至遮虏障者留驻以待后至也】夜半时击鼓起士鼓不鸣陵与韩延年俱上马壮士从者十余人虏骑数千追之韩延年战死陵曰无面目报陛下遂降军人分散脱至塞者四百余人陵败处去塞百余里【史记正义曰遮虏障北百八十里直居延西北长老相传云是李陵战处】边塞以闻上欲陵死战后闻陵降上怒甚责问陈步乐步乐自杀羣臣皆罪陵上以问太史令司马迁迁盛言陵事亲孝与士信常奋不顾身以狥国家之急【师古曰狥营也一曰从也】其素所畜积也【言其胷中素所畜积者如上所言也】有国士之风今举事一不幸全躯保妻子之臣随而媒糵其短【服防曰媒音欺谓诋欺也孟康曰媒酒教糵麯也谓酿成其罪也师古曰孟説是也齐人名麴饼曰媒贾公彦曰齐人名麴饼为媒者麴麸和合得成酒醴名之为媒】诚可痛也且陵提步卒不满五千深蹂戎马之地【师古曰蹂人九翻践也】抑数万之师虏救死扶伤不暇悉举引弓之民共攻围之转鬬千里矢尽道穷士张空弮【文頴曰弮弓弩弮也师古曰音去权翻又音眷】冒白刃北首争死敌【师古曰冒犯也北首北向也冒音莫北翻首音式救翻】得人之死力虽古名将不过也身虽陷败然其所摧败亦足暴于天下【师古曰所摧败败匈奴之兵也暴者犹章也摧败补卖翻】彼之不死宜欲得当以报汉也【师古曰言欲立功以当罪也】上以迁为诬罔欲沮贰师为陵游説下迁腐刑【沮在吕翻为于伪翻説式芮翻下遐嫁翻如淳曰腐宫刑也丈夫割势不复能生子如腐木不生实腐音附】乆之上悔陵无救曰陵当发出塞乃诏彊弩都尉令迎军坐预诏之得令老将生奸诈【孟康曰坐预诏博德迎陵博徳老将出塞不至令陵见没也余谓此説非也帝意既悔追思前事以为当陵发出塞之时方可诏博德继其后以迎陵军乃于陵未行之时预诏之使博德羞为陵后距得生奸诈上奏而遂令传德别出西河使陵军无救也】乃遣使劳赐陵余军得脱者【劳力到翻】　上以法制御下好尊用酷吏【好呼报翻】而郡国二千石为治者大抵多酷暴【治直之翻】吏民益轻犯法东方盗贼滋起大羣至数千人攻城邑取库兵【汉郡国各有库兵】释死罪辱郡太守都尉杀二千石小羣以百数掠卤乡里者不可胜数【胜音升】道路不通上始使御史中丞丞相长史督之弗能禁【督察也禁居禽翻】乃使光禄大夫范昆及故九卿张德等衣绣衣持节虎符发兵以兴击【师古曰以军兴之法而讨击也衣绣于计翻】斩首大郡或至万余级及以法诛通行饮食当连坐者诸郡甚者数千人数嵗乃颇得其渠率【师古曰渠大也率所类翻】散卒失亡复聚党阻山川者往往而羣居无可奈何于是作沈命法【应劭曰沈没也敢蔽匿盗贼者没其命也孟康曰沈藏匿也命亡逃也师古曰应説是沈持林翻】曰羣盗起不发觉发觉而捕弗满品者【师古曰品率也以人数为率也】二千石以下至小吏主者皆死其后小吏畏诛虽有盗不敢发恐不能得坐课累府府亦使其不言【师古曰县有盗贼府亦并坐故使县不言之也累力瑞翻】故盗贼寖多上下相为匿以文辞避灋焉是时暴胜之为直指使者所诛杀二千石以下尤多威震州郡【暴周卿士暴公之后】至渤海【渤海郡属幽州髙祖置师古曰在渤海之濵因以为名唐为沧景州之地】闻郡人隽不疑贤【师古曰隽咅徂兖翻又辞兖翻姓谱有隽姓】请与相见不疑容貌尊严衣冠甚伟胜之躧履起迎【文頴曰躧音纚师古曰履不着跟曰躧躧谓纳履未正曳之而行躧音山尔翻】登堂坐定不疑据地曰窃伏海濒闻暴公子旧矣【师古曰濒厓也公子胜之字也旧乆也】今乃承顔接辞凡为吏太刚则折【折而设翻】太柔则废威行施之以恩然后树功扬名【树立也】永终天禄胜之深纳其戒及还表荐不疑上召拜不疑为青州刺史济南王贺亦为绣衣御史【济子礼翻】逐捕魏郡羣盗【魏郡髙帝置属冀州唐为相魏澶衞州地】多所纵舍以奉使不称免【师古曰不称谓不副所委称尺正翻】叹曰吾闻活千人子孙有封吾所活者万余人后世其兴乎【为王氏子孙以外戚簒汉张本】是嵗以匈奴降者介和王成娩为开陵矦【降户江翻师古曰娩音晩又音免班志开陵矦国属临淮郡】将楼兰国兵击车师匈奴遣右贤王将数万骑救之汉兵不利引去

　　资治通鉴卷二十一
　　钦定四库全书
　　资治通鉴卷二十二　　　　宋　司马光　撰
　　胡三省　音注
　　汉纪十四【起昭阳恊洽尽阏逄敦牂凡十二年】
　　世宗孝武皇帝下之下
　　天汉三年春二月王卿有罪自杀以执金吾杜周为御史大夫【班表中尉掌徼循京师太初元年更名执金吾应劭曰吾御也掌执金革以御非常师古曰金吾鸟名主辟不祥天子出行主先导以备非常故执此鸟之象因以名官】　初酒酤【如淳曰榷音较应劭曰县官自酤卖酒小民不复得酤也韦昭曰以木渡水曰谓禁民酤酿独官开置如道路设木为独取利也师古曰榷者步渡桥尔雅谓之石杜今之畧彴是也禁闭其事揔利入官而下无由以得有若渡水之因立名焉酤工护翻彴音酌】　三月上行幸泰山脩封祀明堂因受计还祠常山瘗玉【邓展曰瘗埋也尔雅曰祭地曰瘗薶薶其物者示归于地也瘗音于例翻】方士之祠神人入海求蓬莱者终无有验而公孙卿犹以大人迹为解【大人迹见二十卷元封元年】天子益怠厌方士之怪迂语矣然犹覊縻不絶【师古曰覊縻牵聫之意马络头曰覊牛靷曰縻】冀遇其真自此之后方士言神祠者弥众然其效可睹矣　夏四月大旱赦天下　秋匈奴入鴈门【鴈门郡属并州】太守坐畏愞弃市【如淳曰军法行逗留畏愞者要斩愞加椽翻师古曰又音乃舘翻】四年春正月朝诸侯王于甘泉宫　发天下七科讁【张晏曰吏有罪一亡命二赘婿三贾人四故有市籍五父母有市籍六大父母有市籍七凡七科也】及勇敢士遣贰师将军李广利将骑六万步兵七万出朔方【朔方郡属朔方州唐灵夏州地】彊弩都尉路博德将万余人与贰师防游击将军韩説将步兵三万人出五原因杅将军公孙敖将骑万步兵三万人出鴈门匈奴闻之悉逺其累重于余吾水北【师古曰累重谓妻子资产也累力瑞翻重直用翻余吾水在朔方北山海经曰北鲜之山鲜水出焉北流注于余吾】而单于以兵十万待水南与贰师接战贰师解而引归与单于连闘十余日　【考异曰史记匈奴传云广利于此降匈奴误】游击无所得因杅与左贤王战不利引归时上遣敖深入匈奴迎李陵敖军无功还因曰捕得生口言李陵教单于为兵以备汉军故臣无所得上于是族陵家既而闻之乃汉将降匈奴者李绪非陵也陵使人刺杀绪【降户江翻刺七亦翻】大阏氏欲杀陵【师古曰大阏氏单于之母阏氏音烟支】单于匿之北方大阏氏死乃还单于以女妻陵【妻千细翻】立为右校王【校户教翻】与卫律皆贵用事卫律常在单于左右陵居外有大事乃入议　夏四月立皇子髆为昌邑王【髆音博昌邑国属兖州即山阳郡地其地在唐之宋亳单郓四州问考异曰表云六月乙丑立今从武纪】
　　太始元年【应劭曰言荡涤天下与民更始故以冠元】春正月公孙敖坐妻为巫蛊要斩【巫祝也蛊厌也惑也谓使巫祠祭祝诅厌魅以蛊惑人也蛊音古孔頴逹曰蛊者损壊之名故左传云皿虫为蛊是蛊食器皿巫行邪术损壊于人要与腰同】　徙郡国豪桀于茂陵　夏六月赦天下　是嵗匈奴且鞮侯单于死【且子余翻鞮田黎翻】有两子长为左贤王次为左大将【匈奴二十四长左贤王位第一左大将位第五长子两翻】左贤王未知贵人以为有病更立左大将为单于左贤王闻之不敢进左大将使人召左贤王而让位焉左贤王辞以病左大将不听谓曰即不幸死之于我左贤王许之遂立为狐鹿姑单于以左大将为左贤王数年病死其子先贤掸不得代更以为日逐王【师古曰掸音防日逐王居匈奴西边以日入于西故以为名至宣帝神爵二年掸来降】单于自以其子为左贤王
　　二年春正月上行幸回中　杜周卒光禄大夫暴胜之为御史大夫　秋旱　赵中大夫白公奏穿渠引泾水首起谷口尾入栎阳【班志谷口栎阳二县属左冯翊师古曰谷口即今云阳县杜佑曰今云阳县治谷是又曰醴泉汉谷口县地隋为醴泉县谷口县故城在县西北栎音药】注渭中袤二百里【师古曰袤音茂长也】溉田四千五百余顷因名曰白渠民得其饶
　　三年春正月上行幸甘泉宫二月幸东海获赤鴈幸琅邪【东海琅邪二郡皆属徐州琅邪唐沂宻州也】礼日成山【孟康曰礼日拜日也如淳曰拜日于成山师古曰成山在东莱不夜县斗入海】登之罘【臣瓒曰地理志东莱腄县有之罘山师古曰罘音浮】浮大海而还【还从宣翻又如字】　是嵗皇子弗陵生弗陵母曰河间赵倢伃【河间国属冀州唐瀛莫州地帝置倢伃位视上卿爵比列矦师古曰倢言接幸于上也伃美貌倢音接伃音予】居钩弋宫【师古曰黄图钩弋宫在城外汉武故事在直门内】任身十四月而生【任读曰姙】上曰闻昔尧十四月而生今钩弋亦然乃命其所生门曰尧母门
　　臣光曰为人君者动静举措不可不慎发于中必形于外天下无不知之当是时也皇后太子皆无恙【恙余亮翻】而命钩弋之门曰尧母非名也是以奸人逆探上意知其奇爱少子欲以为嗣【少诗照翻】遂有危皇后太子之心卒成巫蛊之祸【卒子恤翻】悲夫
　　赵人江充为水衡都尉【赵国属冀州唐为冀州其地又分入深州德州界元鼎二年初置水衡都尉掌上林应劭曰古山林之官曰衡掌诸池故称水衡张晏曰主都水及上林故称水衡主诸官故曰都有卒徒武事故曰尉师古曰衡平也主平其税入位列九卿秩中二千石】初充为赵敬肃王客【敬肃王名彭祖薨谥敬肃】得罪于太子丹亡逃诣阙告赵太子隂事太子坐废上召充入见【见贤遍翻】充容貌魁岸被服轻靡【师古曰魁大也岸者有廉棱如崖岸之状被服衣服也轻轻细也靡靡丽也被皮义翻】上竒之与语政事大悦由是有宠拜为直指绣衣使者使督察贵戚近臣逾侈者充举劾无所避【劾户槩翻】上以为忠直所言皆中意【师古口中当也中竹仲翻】尝从上甘泉【上时掌翻】逢太子家使乘车马行驰道中充以属吏【应劭曰驰道天子所行道也若今之中道也孔颖逹曰驰道正道御路也是天子驰走车马之处故曰驰道如淳曰令乙骑乘车马行驰道中已论者没入车马被具师古曰家使太子遣人之甘泉请问者也使疏吏翻属之欲翻】太子闻之使人谢充曰非爱车马诚不欲令上闻之以教敕亡素者【师古曰言素不教敕左右古字亡与无通】唯江君寛之充不听遂白奏上曰人臣当如是矣大见信用威震京师
　　四年春三月上行幸泰山壬午祀髙祖于明堂以配上帝因受计癸未祀孝景皇帝于明堂甲申修封丙戌禅石闾夏四月幸不其【如淳曰其音基不其山名因以为县应劭曰东莱县也余据班志不其县属琅邪郡】五月还幸建章宫赦天下　冬十月甲寅晦日有食之　十二月上行幸雍祠五畤【雍于用翻畤音止】西至安定北地【二郡属朔方州安定唐泾原之地北地唐邠宁环庆盐宥州地】
　　征和元年【应劭曰言征伐四夷而天下和平】春正月上还幸建章宫三月赵敬肃王彭祖薨彭祖取江都易王所幸淖【彭祖景帝子前二年封广川五年徙赵淖事见十九卷元狩二年淖奴教翻】生男号淖子时淖兄为汉宦者上召问淖子何如对曰为人多欲上曰多欲不宜君国子民问武始矦昌【昌亦彭祖之子班志武始县属魏郡】曰无咎无誉【誉音余】上曰如是可矣遣使者立昌为赵王夏大旱　上居建章宫见一男子带劒入中龙华门疑其异人命收之男子捐劒走逐之弗获上怒斩门【门掌宫门出入之禁续汉志秩六百石】冬十一月发三辅骑士大搜上林闭长安城门索【臣瓉曰搜谓索奸人也上林周回数百里恐奸人藏匿其中故大搜索索山客翻】十一月乃解巫蛊始起　丞相公孙贺夫人君孺卫皇后姊也贺由是有宠贺子敬声代父为太仆骄奢不奉法擅用北军钱千九百万发觉下狱【下遐嫁翻下同】是时诏捕阳陵大侠朱安世甚急贺自请逐捕安世以赎敬声罪上许之后果得安世安世笑曰丞相祸及宗矣遂从狱中上书告敬声与阳石公主私通【阳石公主帝女也班志阳石属北海郡上书时掌翻下且上同】上且上甘泉使巫当驰道埋偶人祝诅上有恶言【师古曰刻木为人象人之形谓之偶人偶并也对也祝职救翻诅庄助翻】
　　二年春正月下贺狱案验父子死狱中家族【其家皆族诛也】以涿郡太守刘屈牦为丞相封澎侯【涿郡髙帝置属幽州唐瀛莫幽涿深祁州地屈丘勿翻牦力之翻晋灼曰澎东海县今攷班志无之服防曰澎音彭】屈牦中山靖王子也【靖王胜景帝子】　夏四月大风发屋折木【折而説翻】　闰月诸邑公主阳石公主及皇后弟子长平侯伉皆坐巫蛊诛【诸琅邪县以封公主故谓之邑与阳石公主皆卫皇后之女长平侯伉卫青子也伉音抗又音刚】　上行幸甘泉　初上年二十九乃生戾太子甚爱之及长性仁恕温谨【长知两翻】上嫌其材能少不类已而所幸王夫人生子闳李姬生子旦胥李夫人生子髆【少诗沼翻髆音博】皇后太子宠浸衰常有不自安之意上觉之谓大将军青曰汉家庶事草创【朱熹曰草略也创造也】加四夷侵陵中国朕不变更制度后世无法不出师征伐天下不安为此者不得不劳民【更工衡翻为于伪翻】若后世又如朕所为是袭亡秦之迹也太子敦重好静【好呼到翻】必能安天下不使朕忧欲求守文之主安有贤于太子者乎闻皇后与太子有不安之意岂有之邪可以意晓之大将军顿首谢皇后闻之脱簮请罪【脱簮去饰也】太子毎谏征伐四夷上笑曰吾当其劳以逸遗汝【遗于季翻】不亦可乎上每行幸常以后事付太子宫内付皇后有所平决还白其最【最大最也】上亦无异有时不省也【无所违异也不省不视也省悉井翻】上用灋严多任深刻吏太子寛厚多所平反【如淳曰反音幡幡奏使从轻也】虽得百姓心而用灋大臣皆不悦皇后恐乆获罪每戒太子宜留取上意【言留其事取上意裁决也】不应擅有所纵舍上闻之是太子而非皇后羣臣寛厚长者皆附太子而深酷用灋者皆毁之邪臣多党与故太子誉少而毁多【誉音余少诗沼翻】卫青薨臣下无复外家为据竞欲搆太子【言自卫青既薨之后奸人以太子无复外家以为慿依竞欲搆成其罪】上与诸子防【防读曰踈】皇后希得见【见贤遍翻】太子尝谒皇后移日乃出【移日言日景移也】黄门苏文告上曰【黄门属少府以宦者为之】太子与宫人戏上益太子宫人满二百人太子后知之心衔文文与小黄门常融王弼等常防伺太子过辄增加白之皇后切齿【切齿者怨愤之甚两齿相摩切也】使太子白诛文等太子曰第勿为过何畏文等上聪明不信邪佞不足忧也上尝小不平【小不平者体中微有不适也】使常融召太子融言太子有喜色上嘿然及太子至上察其貌有涕泣处而佯语笑上怪之更微问知其情乃诛融皇后亦善自防闲避嫌疑虽乆无宠尚被礼遇【被皮义翻】是时方士及诸神巫多聚京师率皆左道惑众【卢植曰左道谓邪道也地道尊右右为贵故汉书云右贤左愚右贵左贱故正道为右不正道为左若巫蛊及俗禁者】变幻无所不为女巫徃来宫中教美人度厄每屋辄埋木人祭祀之因妬忌恚詈【恚于避翻】更相告讦以为祝诅上无道【更工衡翻讦居谒翻郑曰诅谓祝之使沮败也汉法有大逆无道之科祝职救翻诅庄助翻】上怒所杀后宫延及大臣死者数百人上心既以为疑尝昼寝梦木人数千持杖欲击上上惊寤因是体不平遂苦忽忽善忘【忘巫放翻遗忘也】江充自以与太子及卫氏有隙见上年老恐晏驾后为太子所诛因是为奸言上疾祟在巫蛊【师古曰祟谓祸咎之徴也故其字从出从示言鬼神所以示人者也音息遂翻】于是上以充为使者治巫蛊狱充将胡巫掘地求偶人捕蛊及夜祠视鬼染汗令有处辄收捕验治烧铁钳灼强服之【张晏曰充捕巫蛊及夜祭祀祝诅者令胡巫视鬼诈以酒醊地令有处也师古曰捕夜祠及视鬼之人而充遣巫汗染地上为祠祭之处以诬其人又以烧铁或钳之或灼之强使之服钳镊也灼炙也污乌故翻钳其炎翻强其两翻】民转相诬以巫蛊吏辄劾以为大逆无道【劾户槩翻】自京师三辅连及郡国坐而死者前后数万人是时上春秋髙疑左右皆为蛊祝诅有与无莫敢讼其寃者充既知上意因胡巫檀何言宫中有蛊气不除之上终不差【差愈也】上乃使充入宫至省中壊御座掘地求蛊又使按道矦韩説御史章赣【师古曰説读曰悦赣音贡姓谱齐人降鄣子孙去邑为章氏】黄门苏文等助充充先治后宫希幸夫人以次及皇后太子宫掘地纵横【纵子容翻】太子皇后无复施床处充云于太子宫得木人尤多【师古曰三辅旧事云充使胡巫作桐木人而薶之】又有帛书所言不道当奏闻太子惧问少傅石德德惧为师傅并诛因谓太子曰前丞相父子两公主及卫氏皆坐此今巫与使者掘地得徴验不知巫置之邪将实有也无以自明可矫以节收捕充等系狱【师古曰矫记也托诏命也】穷治其奸诈且上疾在甘泉皇后及家吏请问皆不报【苏林曰家吏皇后吏也臣瓉曰太子称家家吏是太子吏也师古曰既言皇后及家吏此为皇后吏及太子吏耳瓉説是也】上存亡未可知而奸臣如此太子将不念秦扶苏事邪【事见七卷始皇三十七年】太子曰吾人子安得擅诛不如归谢幸得无罪太子将往之甘泉而江充持太子甚急太子计不知所出遂从石德计秋七月壬午太子使客诈为使者收捕充等按道侯説疑使者有诈不肻受诏客格杀説【格古陌翻击也】太子自临斩充骂曰赵虏前乱乃国王父子不足邪【江充赵人故骂为赵虏乃汝也谓充前告赵太子隂事使太子见废也】乃复乱吾父子也【复扶又翻】又炙胡巫上林中太子使舍人无且【师古曰且音子闾翻】持节夜入未央宫殿长秋门因长御倚华具白皇后【郑氏曰长音长者之长如淳曰汉仪注女长御比侍中皇后见娙娥以下长御称谢倚华字也师古曰倚音于绮翻】发中廏车载射士【师古曰中厩皇后车马所在也余谓中廐者天子之内廐也秦二世时公子髙曰中廐之宝马臣得赐之非专主皇后车马也】出武库兵发长乐宫卫卒长安扰乱言太子反苏文迸走得亡归甘泉説太子无状【迸北孟翻】上曰太子必惧又忿充等故有此变乃使使召太子使者不敢进归报云太子反已成欲斩臣臣逃归上大怒丞相屈牦闻变挺身逃【师古曰挺引也独引身而逃也余谓挺防也防身而逃也】亡其印绶使长史乘疾置以闻【师古曰置谓所置驿也疾置急传也】上问丞相何为对曰丞相秘之未敢发兵上怒曰事籍籍如此【师古曰籍籍犹纷纷也】何谓秘也丞相无周公之风矣周公不诛管蔡乎【屈牦于太子为兄弟故以周公之事责之】乃赐丞相玺书曰捕斩反者自有赏罚以牛车为橹【师古曰橹盾也逺与敌战故以车为橧用自蔽也一説橹望敌之楼】毋接短兵多杀伤士众坚闭城门毋令反者得出太子宣言告令百官云帝在甘泉病困疑有变奸臣欲作乱上于是从甘泉来幸城西建章宫诏发三辅近县兵部中二千石以下丞相兼将之太子亦遣使者矫制赦长安中都官囚徒命少傅石德及賔客张光等分将使长安囚如矦持节发长水及宣曲胡骑皆以装防【师古曰长水宣曲并胡骑所屯今鄠县东长水乡即旧营校之地】侍郎马通使长安【马通汉书作莾通通及弟何罗以反诛明德马皇后恶其先有反者故易其姓为莾姓谱马本自伯益之裔赵奢封马服君后因氏焉】因追捕如侯告胡人曰节有诈勿听也遂斩如侯引骑入长安又发楫棹士以予大鸿胪商丘成【师古曰楫棹士主用楫及棹行船者也短曰楫长曰棹余据班表水衡都尉有楫棹令丞葢掌楫棹士之官也太初元年改典客为大鸿胪者凡朝防使之鸿声胪以賛导九賔予读曰与胪音闾】初汉节纯赤以太子持赤节故更为黄旄加上以相别【更工衡翻别彼列翻】太子立车北军南门外召防北军使者任安与节令发兵安拜受节入闭门不出【任音壬】太子引兵去殴四市人【二都及二京赋皆谓长安城中有几市庙记曰长安市有九各方二百六十五步六市在道西三市在道东凡四里为一市此言四市葢以东西南北分为市也一説四市者东市西市直市栁市师古曰殴与驱同】凡数万众至长乐西阙下逢丞相军合战五日死者数万人血流入沟中【街衢之侧有沟以通水】民间皆云太子反以故众不附太子丞相附兵寖多庚寅太子兵败南犇覆盎城门【师古曰长安城南出东头第一门曰覆盎城门一曰杜门三辅黄图曰长乐宫在东直杜门故戾太子战败于长乐阙下南犇覆盎城门而出亡也】司直田仁部闭城门【班表元狩五年初置司直掌佐丞相举不法秩比二千石】以为太子父子之亲不欲急之太子由是得出亡丞相欲斩仁御史大夫暴胜之谓丞相曰司直吏二千石当先请柰何擅斩之丞相释仁上闻而大怒下吏责问御史大夫曰【下遐稼翻】司直纵反者丞相斩之灋也大夫何以擅止之胜之惶恐自杀诏遣宗正刘长执金吾刘敢奉策收皇后玺绶后自杀【玺斯氏翻】上以为任安老吏见兵事起欲坐观成败见胜者合从之【言与之合而从之也】有两心与田仁皆要斩【要与腰同】上以马通获如侯长安男子景建从通获石德商丘成力战获张光【姓谱商丘卫大夫以邑为氏】封通为重合侯【班志重合侯国属勃海郡】建为德矦【班表德侯食邑于济南界】成为秺矦【班表秺侯国属济隂郡孟康曰今济隂成武有秺亭秺音妬】诸太子賔客尝出入宫门皆坐诛其随太子发兵以反灋族吏士刼畧者皆徙炖煌郡【师古曰非其本心然被太子刼畧故徙之也炖咅屯】以太子在外始置屯兵长安诸城门上怒甚羣下忧惧不知所出壷关三老茂上书曰【班志壷关县属上党郡茍悦汉纪茂姓令狐】臣闻父者犹天母者犹地子犹万物也故天平地安物乃茂成父慈母爱子乃孝顺今皇太子为汉适嗣承万世之业体祖宗之重亲则皇帝之宗子也【适子承大宗故谓之宗子适读曰嫡】江充布衣之人闾阎之臣耳【贱也】陛下显而用之衔至尊之命以迫蹵皇太子【蹵千六翻】造饰奸诈羣邪错缪是以亲戚之路鬲塞而不通【鬲与隔同塞悉则翻】太子进则不得见上退则困于乱臣独寃结而无告不忍忿忿之心起而杀充恐惧逋逃子盗父兵以救难自免耳【难乃旦翻】臣窃以为无邪心诗曰营营青蝇止于藩恺悌君子无信防言防人罔极交乱四国【师古曰小雅青蝇之诗也营营往来之貌也蒲篱也恺悌易乐也言青蝇往来止于藩篱变白作黑防人构毁间亲令疏乐易之君子不当信用若防言无极则四国亦以交乱宜深察也】徃者江充防杀赵太子天下莫不闻陛下不省察深过太子【师古曰以太子为罪过而深责之省悉景翻】发盛怒举大兵而求之三公自将【汉丞相位三公将即亮翻】智者不敢言辩士不敢説【説式芮翻】臣窃痛之唯陛下寛心慰意少察所亲【少诗沼翻】母患太子之非亟罢甲兵无令太子乆亡臣不胜惓惓【胜音升师古曰惓惓忠切之意惓读曰拳】出一旦之命待罪建章宫下书奏天子感寤然尚未敢显言赦之也【以文理观之不必有敢字】太子亡东至湖【湖县属京兆师古曰今虢州湖城閺乡二县皆其地】藏匿泉鸠里【师古曰泉鸠水今在阌乡县东南十五里见有戻太子冢冢在涧东】主人家贫常卖屦以给太子太子有故人在湖闻其富赡使人呼之而发觉八月辛亥吏围捕太子太子自度不得脱【度徒洛翻】即入室距户自经【孙愐曰颈在前项在后故引防经其颈谓之自经以刀割其颈谓之自刭】山阳男子张富昌为卒【山阳时为昌邑国】足蹋开户新安令史李寿趋抱解太子【班志新安县属农郡续汉志县有斗食令史】主人公遂格鬬死皇孙二人并皆遇害　【考异曰汉武故事云治随太子反者外连郡国数十万人壷闗三老郑茂上书上感寤赦反者拜郑茂为宣慈校尉持节狥三辅赦太子太子欲出疑弗实吏捕太子急太子自杀按上若赦太子当诏吏弗捕此説恐妄也】上既伤太子乃封李夀为邘侯【班志河内野王县有邘亭邘咅于】张富昌为题侯【班表题侯食邑于钜鹿】初上为太子立博望苑【三辅黄图曰博望在长安杜门外五里师古曰取其广博观望也为于伪翻下同】使通賔客从其所好【好呼到翻】故賔客多以异端进者臣光曰古之明王教养太子为之择方正敦良之士【为于伪翻】以为保傅师友使朝夕与之游处【处昌吕翻】左右前后无非正人出入起居无非正道然犹有淫放邪僻而防于祸败者焉今乃使太子自通賔客从其所好夫正直难亲謟谀易合【易以豉翻】此固中人之常情宜太子之不终也
　　癸亥地震　九月商丘成为御史大夫　立赵敬肃王小子偃为平干王【平干国属冀州本广平也宣帝五鳯二年复旧名】匈奴入上谷五原杀掠吏民【上谷郡属幽州庚妫州地也】
　　三年春正月上行幸雍至安定北地【雍于用翻】　匈奴入五原酒泉杀两都尉三月遣李广利将七万人出五原商丘成将二万人出西河马通将四万骑出酒泉击匈奴夏五月赦天下　匈奴单于闻汉兵大出悉徙其辎
　　重北邸郅居水【重直用翻师古曰邸至也音丁体翻郅之日翻】左贤王驱其人民度余吾水六七百里居兠衔山单于自将精兵度姑且水【将即亮翻师古曰且子余翻】商丘成军至追邪径无所见还【师古曰从疾道而追之不见虏而还也邪音似嗟翻】匈奴使大将与李陵将三万余骑追汉军转战九日至蒲奴水【蒲奴水又在龙勒水南】虏不利还去马通军至天山匈奴使大将偃渠将二万余骑要汉兵【要一遥翻下同】见汉兵彊引去通无所得失是时汉恐车师遮马通军遣开陵矦成娩将楼兰尉犁危须等六国兵【危湏国治危湏城去长安七千二百九十里西至焉耆百里娩音晩又咅免】共围车师尽得其王民众而还贰师将军出塞匈奴使右大都尉与卫律将五千骑要击汉军于夫羊句山陿【要读曰邀服防曰夫羊地名也师古曰句山西山也句音钩】贰师击破之乘胜追北至范夫人城【应劭曰本汉将筑此城将亡其妻率余众完保之因以为名也张晏曰范氏能胡诅者】匈奴犇走莫敢距敌初贰师之出也丞相刘屈牦为祖道【祖軷祭也崔氏云宫内之軷祭古之行神城外之軷祭山川与道路之神记曾子问诸侯适天子道而出注云祖道也聘礼曰出祖释軷祭酒脯也注云祖始也行出国门止陈车骑释酒脯之奠为行始也师古曰祖者送行之祭因设宴饮昔黄帝之子累祖好逺游而死于道故祀以为行神为于伪翻】送至渭桥广利曰愿君矦早请昌邑王为太子如立为帝君侯长何忧乎【当时列侯通呼为君侯尊称之也】屈牦许诺昌邑王者贰师将军女弟李夫人子也贰师女为屈牦子妻故共欲立焉防内者令郭穰【班表内者令属少府又据昭纪内谒者令郭穰内者谒者各有令丞皆属少府岂其时穰兼两令乎】告丞相夫人祝诅上及与贰师共祷祠欲令昌邑王为帝按验罪至大逆不道六月诏载屈牦防车以狥【师古曰防车载食之车狥行示也】要斩东市【要与腰同】妻子枭首华阳街【枭坚尧翻长安城中八街华阳其一也华户化翻】贰师妻子亦收贰师闻之忧惧其掾胡亚夫亦避罪从军説贰师曰夫人室家皆在吏若还不称意适与狱防【掾于绢翻説式芮翻称尺证翻】郅居以北可复得见乎【如淳曰以就诛后虽欲复降匈奴不可得复扶又翻】贰师由是狐疑深入要功【要一遥同】遂北至郅居水上虏已去贰师遣防军将二万骑度郅居之水逢左贤王左大将将二万骑与汉兵合战一日汉军杀左大将虏死伤甚众军长史与决眭都尉煇渠侯谋曰【晋灼曰决眭都尉匈奴官也功臣表归义矦仆朋子雷电以击匈奴功封煇渠侯煇渠鲁阳县也予据班表仆朋侯煇渠食邑于鲁阳雷电嗣爵雷电不自匈奴来降则决眭都尉非匈奴官也师古曰眭息随翻煇音辉】将军懐异心欲危众求功恐必败谋共执贰师贰师闻之斩长史引兵还至燕然山【据匈奴传燕然山在匈奴中速邪乌地师古曰燕一千翻】单于知汉军劳倦自将五万骑遮击贰师相杀伤甚众夜堑汉军前深数尺【堑七艶翻深式禁翻度深曰深】从后急击之军大乱贰师遂降单于素知其汉大将以女妻之【降户江翻妻七细翻】尊宠在卫律上宗族遂灭　秋蝗　九月故城父令公孙勇【班志城父县属沛郡父音甫】与客胡倩等谋反【师古曰倩音千见翻】倩诈称光禄大夫言使督盗贼淮阳太守田广明觉知【使疏吏翻守式又翻髙祖十一年置淮阳国时为郡属兖州唐陈州地贤曰淮阳故城在今陈州宛丘县东南】发兵捕斩焉公孙勇衣绣衣乘驷马车至圉【师古曰陈留圉县今据班志圉县属淮阳勇衣于既翻】圉守尉魏不害等诛之封不害等四人为侯【不害当涂侯江德轑阳侯苏昌浦侯圉县小史闗内侯食邑围之遗乡】吏民以巫蛊相告言者案验多不实上颇知太子惶恐无他意【言为江充所迫惶恐无以自明而起兵杀江充非有他意也】防髙寝郎田千秋上急变讼太子寃【师古曰髙庙卫寝之郎所告非常故云急变上时掌翻】曰子弄父兵罪当笞天子之子过误杀人当何罪哉臣尝梦一白头翁教臣言上乃大感寤召见千秋谓曰父子之间人所难言也公独明其不然此髙庙神灵使公教我公当遂为吾辅佐立拜千秋为大鸿胪【师古曰当其立见而即拜之言不移时也胪陵如翻】而族灭江充家焚苏文于横桥上【即横门外渭桥也横咅光】及泉鸠里加兵刃于太子者初为北地太守后族上怜太子无辜乃作思子宫为归来望思之台于湖【师古曰言已望而思之庶太子之防归来也其台在今湖城县之西闼乡县之东基址犹存】天下闻而悲之四年春正月上行幸东莱临大海欲浮海求神山羣臣諌上弗听而大风晦防海水沸涌上留十余日不得御楼船乃还　二月丁酉雍县无云如靁者三【雍于用翻经典如而字通】陨石二黑如黳【师古曰黳乌兮翻小黑也江南人以油煎漆滓以饰物曰黳】　三月上耕于钜定【地理志钜定县属齐国水经注作巨淀县故城在淄水北县东南有巨淀湖盖以水受名也】还幸泰山脩封庚寅祀于明堂癸巳禅石闾见羣臣上乃言曰朕即位以来所为狂悖【悖蒲妹翻】使天下愁苦不可追悔自今事有伤害百姓糜费天下者悉罢之田千秋曰方士言神僊者甚众而无显功臣请皆罢斥遣之上曰大鸿胪言是也于是悉罢诸方士神人者是后上每对群臣自叹向时愚惑为方士所欺天下岂有僊人尽妖妄耳【妖于遥翻】节食服药差可少病而已【少诗沼翻】夏六月还幸甘泉　丁巳以大鸿胪田千秋为丞相封富民矦【恩泽侯表冨民侯食邑于沛郡蕲县师古曰欲百姓之殷实故取其嘉名也】千秋无它材能又无伐阅功劳【太史公曰古者人臣功有五品以德立宗庙定社稷曰勲以言曰劳角力曰功明其等曰伐积日曰阅师古曰伐积功也阅经歴也】特以一言寤意数月取宰相封矦世未尝有也然为人敦厚有智居位自称【师古曰言称其职也称尺证翻】逾于前后数公先是搜粟都尉桑羊与丞相御史奏【先悉荐翻】言轮台东有溉田五千顷以上【杜佑曰轮台渠犂地今在交河北庭界中其地相连】可遣屯田卒置校尉三人分防益种五谷张掖酒泉遣骑假司马为斥【斥拓也望也言开拓道路望也】募民壮健敢徙者诣田所益垦溉田稍筑列亭连城而西以威西国辅乌孙【时乌孙王尚公主故欲屯田列亭连城以辅之】上乃下诏深陈既往之悔曰前有司奏欲益民赋三十助边用【师古曰三十者每口转增三十钱也】是重困老弱孤独也【重直用翻】而今又请遣卒田轮台轮台西于车师千余里前开陵矦击车师时虽胜降其王【降戸江翻】以辽逺乏食道死者尚数千人况益西乎曩者朕之不明以军上书言匈奴缚马前后足置城下驰言秦人我匄若马【据汉时匈奴谓中国人为秦人至唐及国朝则谓中国为汉如汉人汉儿之类皆习故而言师古曰匄乞与也若汝也乞音气】又汉使者乆留不还故兴遣贰师将军【乆留不还谓苏武等也师古曰兴遣兴军而遣之】欲以为使者威重也古者卿大夫与谋参以蓍龟不吉不行【师古曰谓共卿大夫谋事尚不专决犹杂问蓍龟也蓍筮也龟卜也孔頴达曰卜筮必用龟蓍者案刘向云蓍之言耆龟之言乆龟千嵗而灵蓍百年而神以其长乆故能辩吉凶也説文蓍蒿属也生千嵗三百茎易以为数天子九尺诸侯七尺大夫五尺士三尺陆玑草木疏云似藾萧青色科生洪范五行传曰蓍生百年一本生百茎论衡云七十年生一茎七百年十茎神灵之物故生迟也史记曰满百茎者其下必有神龟守之其上常有云气覆之淮南子云上有藂蓍下有伏龟卜筮实问于神龟筮能传神命以告人故金縢告太王王季文王乃卜三龟一习吉是能传神命也又郑注天府云卜筮实问于鬼神筮龟能出其卦兆之占耳按白虎通称礼三正记天子龟一尺二寸诸侯一尺大夫八寸士六寸龟隂也故其数偶蓍阳也故其数竒所以谓之卜筮者师説云卜覆也以覆审吉防筮决也以决定其惑刘向以为卜赴也赴来者之心筮问也问筮者之事赴问互言之易系辞云定天下之吉防成天下之亹亹者莫大乎蓍龟又曰蓍之德圆而神又説卦云幽賛于神明而生蓍据此诸文蓍龟知灵相似传云蓍短龟长不如从长者史苏欲止献公之意托云尔实无优劣也杜预郑因是言以为实有长短杜预注传云物生而后有象象而后有滋滋而后有数龟象筮数故象长数短是也象所以长者以物初生则有象去初既近且包罗万形故为长数短者数是终去初既逺推寻事数始能求象故为短也郑注占人云占人亦占筮掌占龟者筮短龟长主于长者是也凡卜筮天子诸侯若大事则卜筮并用皆先筮后卜大事则卜立君卜大封大祭祀出军旅防事及龟之八命一曰征二曰象三曰与四曰谋五曰果六曰至七曰雨八曰瘳此等皆为大事郑注占人云将卜八事皆先以筮筮之是也若次事则惟卜不筮故表记云天子无筮小事无卜惟筮筮人掌九筮之名一曰筮更谓迁都邑也二曰筮咸咸犹佥也谓筮众心欢不也三曰筮式谓筮作法式也四曰筮目谓事众筮其所要当也五曰筮易谓民众不説筮所改易也六曰筮比谓与民和比也七曰筮祠谓筮牲与日也八曰筮参谓筮御与右也九曰筮环谓筮可致师不郑注古人不卜而徒筮者则用九筮是也僖十五年晋卜纳襄王得黄帝战阪泉之兆又筮之得大有之睽哀九年卜伐宋亦卜而后筮是大事卜筮并用也与读曰预蓍音升脂翻】乃者以防马书徧视丞相御史二千石诸大夫郎为文学者【师古曰视读曰示为文学谓学经书之人】乃至郡属国都尉等皆以虏自缚其马不祥甚哉或以为欲以见彊【师古曰见显示见贤遍翻】夫不足者视人有余【师古曰言其夸张也视亦读曰示】公车方士太史治星望气及太卜龟蓍皆以为吉【公车方士方士之待诏公车者太史属太常治星习为天文之家望气如周官之防祲者皆属太史太卜属太常有令丞治直之翻】匈奴必破时不可再得也【师古曰今便利之时后不可再得也】又曰北伐行将于鬴山必克【师古曰行将谓遣将率行也鬴山山名也将即亮翻下同鬴古釡字】卦诸将贰师最吉【卜遣诸将而于卦中贰师最为吉也】故朕亲发贰师下鬴山诏之必毋深入今计谋卦兆皆反缪【师古曰言不效也缪妄也】重合得虏侯者乃言缚马者匈奴诅军事也【据班史匈奴闻汉军当来使巫埋羊牛所出诸道及水上以诅军诅庄助翻】匈奴常言汉极大然不耐饥渴失一狼走千羊乃者贰师败军士死略离散【师古曰言死及被虏畧并自离散也】悲痛常在朕心今又请逺田轮台欲起亭隧【师古曰隧者依深险之处开通行道也】是扰劳天下非所以优民也朕不忍闻大鸿胪等又议欲募囚徒送匈奴使者明封矦之赏以报忿此五伯所弗为也【盖欲使刺单于以报忿也师古曰言五伯尚耻不为况今大汉也伯读曰霸】且匈奴得汉降者常提掖搜索【降户江翻索山客翻提谓提挈之也掖谓两人夹持其两掖掖羊益翻师古曰搜索者恐其或私赍文书也余谓恐其挟兵刃】问以所闻岂得行其计乎当今务在禁苛暴止擅赋力本农脩马复令【汉有擅赋法今止不行孟康曰先是令长吏各以秩养马亭有牝马名养马者皆复不事后马多絶乏至此复脩之也师古曰此説非也马复因养马以免徭赋也复方目翻】以补缺毋乏武备而已郡国二千石各上进畜马方略补边状与计对【师古曰与上计者同来赴对也上时掌翻畜许六翻】由是不复出军【复扶又翻】而封田千秋为富民侯以明休息思富养民也又以赵过为搜粟都尉过能为代田【班志一亩三甽嵗代处故曰代田古法也后稷始甽田以二耜为耦广尺深尺曰甽长终亩一亩三甽一夫三百甽而播种于三甽中师古曰代易也余谓此即周礼一易再易之田之类】其耕耘田器皆有便巧以教民用力少而得谷多民皆便之
　　臣光曰天下信未尝无士也武帝好四夷之功而勇鋭轻死之士充满朝廷辟土广地无不如意及后息民重农而赵过之俦教民耕耘民亦被其利【好呼到翻被皮义翻】此一君之身趣好殊别而士輙应之诚使武帝兼三王之量以兴商周之治【治直之翻】其无三代之臣乎
  </div>
  <div class="pagination">
   <a href="资治通鉴四库_page6.html">
    上一页
   </a>
   <span>
    ...
   </span>
   <a href="资治通鉴四库_page2.html">
    2
   </a>
   <a href="资治通鉴四库_page3.html">
    3
   </a>
   <a href="资治通鉴四库_page4.html">
    4
   </a>
   <a href="资治通鉴四库_page5.html">
    5
   </a>
   <a href="资治通鉴四库_page6.html">
    6
   </a>
   <span class="current-page">
    7
   </span>
   <a href="资治通鉴四库_page8.html">
    8
   </a>
   <a href="资治通鉴四库_page9.html">
    9
   </a>
   <a href="资治通鉴四库_page10.html">
    10
   </a>
   <a href="资治通鉴四库_page11.html">
    11
   </a>
   <a href="资治通鉴四库_page12.html">
    12
   </a>
   <span>
    ...
   </span>
   <a href="资治通鉴四库_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
