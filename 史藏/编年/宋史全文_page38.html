<!DOCTYPE html>
<html>
 <head>
  <meta charset="utf-8"/>
  <title>
   宋史全文 - 第 38 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史全文 - 第 38 页/共 50 页
  </h1>
  <div class="content">
   十二月辛巳，臣僚言汀州科盐之害，诏令漕臣赵彦操、王师愈同提举应孟明措置闻奏。彦操等寻奏：『汀州六邑，长汀、清流、宁化则食福盐，上杭、连城、武平则食漳盐，亦各从其俗耳。夫食盐者既异，则钞法难于通行。今欲将旧欠盐钱尽与蠲放，及减盐价。其所蠲旧欠与所减盐价，本司却多方措置那兑，应补其数，如此，则州县之力即日可纾。立价既平，买盐者众，私贩遂息，官卖益行。价虽裁减，用无所亏。是汀州与六邑岁减于民者三万九千缗有奇，减于官者一万缗有奇，所补州用与所放旧欠又有此外。加以利源不壅，财力自丰，救弊之本，无以尚此。』并从之。是月，利州路饥，命赈之。
    丁未淳熙十四年春正月丙午，进呈真州运司乞展限收换铜钱。上曰：『人相玩习，全不成号令。』王淮等奏：『且教帅、漕司措置如何?』上曰：『频降指挥，人却不信。今且教措置亦好。』又进呈陈公亮乞约束纲运之弊。上曰：『只是拣一两处行遣便得。上贤不待赏罚自勤勉，自知奉法。至于中人，无赏罚不得。但天下大抵皆中人，指挥虽多无补，只是赏罚。下愚之人，虽赏不知所劝，罚不知所惧，然赏罚岂可废?』癸丑，诏长宁军清井监盐许通人泸州乐共城、博望寨、梅岭、板桥、政和堡等五处地分贩卖，以臣僚言长宁岁计独抑盐井，下制置司措置，而有是诏。
    二月庚辰，福帅贾选言：『福州濒海诸塞皆系海道要害，今巡检乃有以荫官及杂流出身，或素不知兵，或年已垂老，缓急不可倚仗。乞今后应沿海巡检，须武举或军功出身、年未五十、谙晓兵机行阵之人，方许注差，送吏部看详勘会。欲先选曾经海道捕贼立功诸会舡水人，次注武举出身人，如无，即依见行法差注，止不注流外出身之人。』从之。是月，以枢密使周必大为右丞相，以参知政事施师点知枢密院事。
    三月己未，进呈兵部申李明等该庆典转资。上曰：『指挥使转都虞候，即止与转行无害。惟忠佐转过即奏予下班祗应，不可放行。』庚申，中书舍人陈居仁言：『祖宗加意斯民，见于役法，尤为详备。其后臣僚、州郡申明冲改，浸失法意。乞下敕令所取祖宗免役旧法，并于户部取括绍兴十七年以后续指挥，本所官公共精加稽考。其有与旧法抵牾，有即行删去，修为一书，名曰《役法撮要》，候成镂板，颁之天下。』诏从之。丁卯，权知临江军孙好修奏进士欧阳希文妻廖氏死节。建炎、绍兴间，寇起建昌，号白毡笠，剽掠城邑。廖氏与夫共挟姑趋山避之，行至田中，为贼所围，欲遂执廖氏，廖氏正色骂贼曰：『尔等凶徒，欲胁从我，我决不能受辱。』厉声骂贼不绝口。贼知不能屈，即挥刀斫堕其两耳及臂腕，骨皆解。诏令临江军将廖氏坟墓量加封护，仍宣付史馆。是月，亲试举人，赐王容以下及第、出身有差。
    夏四月戊寅，宰臣王淮等奏平江阙守臣。上曰：『卿等商量，须得资望稍高者为之。』淮等奏张礿，上曰：『礿在镇江恰好。』又奏张子颜，上曰：『亦不须得，在彼犹在此也。』壬午，进呈赵伯瑛乞添差军中属官差遣。上曰：『军中岂可添差?虚费请给，占破人从。当时不合开端，遂使源源陈乞不已。可降指挥，除见任添差人许满今任，日后更不差人。』
    五月丁卯，进呈郭杲申被获逃走军兵满及三年，乞放全分请受。上曰：『军兵逃走首身，为知改过自新，所以二年放行全分请受。如逃走捉获上禁军，依法当斩，岂得三年放行全分?有妨军政，所乞难行。』
    六月己卯，进呈两浙运司状，称取会诸州得雨分数，即便具奏。上曰：『教排日申，恐有旱去处，朕不知也。』辛巳，王淮等奏祷雨未应，上曰：『朕欲亲诣太一宫烧香，次至明庆。』淮等奏：『当此盛暑，惧劳圣躬。』上曰：『朕为百姓，不惮出一日，亦欲小民知朕此意。』癸未，王淮等进呈马大同具析到臧否迟滞因依，上曰：『欲行赏罚须是。』诏江西提刑马大同降一官。甲申，车驾诣太一宫祈雨烧香，次诣明庆寺。是日，降御札付福建帅臣贾选等曰：『比日行都愆雨将几月矣，骄阳若此，旱势必广。永念遐远，朕心如焚。今专遣人降香前去，仰本路帅臣，可于寺观灵迹去处诚絮亲往祈求，至于筑坛之法，亦可遵用。仍行下所属州军，务获感应，以宽顾忧。』是月，修炎帝陵，陵在衡州茶陵县。从衡州之请也。
    秋七月丙午，诏：『政事不修，早暵为虐。可令侍从、台谏、两省、卿监、郎官、馆职疏陈阙失及当今急务，毋有所隐。』己酉，诏：『夏秋之交，旱暵为虐。深虑州县弊事、民间疾苦壅于上闻，致干和气。可令诸路监司各限半月，条具闻奏。』癸丑，进呈应诏封事。上曰：『所付下封事，可令检正、都司逐一看详，有合施行事件，开具申尚书省，亦庶几求言，不为虚文。』是日，进呈何澹封事，说及省吏改易都司签拟文字。上曰：『是如此否?卿等可自以意问之前后所改易者何事，亦欲官吏各有所警。』戊辰。进呈监司具到州县弊事，诏付给舍看详。是月，赈台、处、绍兴府等州旱灾。
    八月辛未，谢雨。上问：『歌《云汉》之诗如何?』王淮奏：『如法。』丁丑，令应巡检下土兵不许差充挠送。王淮等奏：『石万等所造历，与淳熙戊申历差两朔。又淳熙历十一月下弦在二十四日，恐历法有差。』上曰：『朔岂可差?朔差则所失多矣。可令礼部、太常寺、秘书省参定以闻。』
    十二月己卯，同知赵雄奏：『昨日大阅，器甲鲜明，纪律严整。十万之众。一一少壮。』上曰：『前此虞允文行拣汰之法，其初谤议纷然。今诸军皆无老弱，乃见成效。』雄奏：『凡造事之初，众口难唯。圣明不惑，乃能集事。』乙酉，制司言：『夔路大宁监四分盐，递年科在恭、涪等八州，委是扰民。已据运司措置，止就夔州以时变卖，诚为利便。所有亏钱，除以金银高价对折及运司抱认外，余钱引一万五千道已据总所，将淳熙十一年、十二年、十三年分并行抱认。乞行下总所，将淳熙十四年以后年分所亏，依已前三年体例永远抱认，庶几八州得免科抑。』从之。是岁，诏诸路提举截自今后拘到没官田产置籍估卖，其价钱拘收取旨。
    戊申淳熙十五年春正月戊戌，开议事堂，以内东门司改充，命皇太子隔日与宰执公裳系鞋相见议事。如有差擢，在内馆职、在外部刺史以上，乃以闻。甲辰，进呈除谏官典故。先是，上出林栗札子：『谏诤之官，尚有阙员。居其官者，往往分行御史之事，至于箴规阙失，寂无闻焉。乞亲擢端方质直、言行相副、堪充补阙拾遗者召见而命之，以遗、补为名，不任纠劾之职。』上曰：『朕每欲增置谏员，但以言官多任意论人。向者初除台谏，人已预知，必论其人，既而果然。若谏官止于规朕过举、朝廷阙政，诚合古人设官之意。卿等更且考求前代兴置本末以闻。』至是，王淮等具到《唐六典》所载与本朝旧制进呈，上曰：『朕乐闻阙失，若谏官专是规正人主，不事抨弹，虽增十员亦可。卿等便拟指挥来。』既而诏复置左右补阙、拾遗。光宗即位，罢之。江西运判宋若水言：『照得本路旱伤，江州、兴国军为重。乞将第四等、五等人户淳熙十二年、十三年以前拖欠苗税，并第五等淳熙十四年见欠夏税钱帛权与倚阁，候将来丰熟，遂旋带纳，及将江州、与国军、隆兴府、吉、赣州、临江、建昌、南安军、抚州安乐县未解本司十一年、十二年钱共四万六千七百一十余贯、米三千六百余石并与免解。』从之。乙巳，上谕宰臣曰：『皇太子参决未久，已自谙知外方物情。自今每遇朝殿，令皇太子侍立。』
 臣留正等曰：昔尧以天下与舜，必先历试诸艰。至舜之命禹，亦必丁宁而告戒之。盖神器之重，庶务之繁，非可以尝试为之也。寿皇承高宗之付托，临御二十八年，一旦有倦勤之意，将举而授之圣子，乃先开议事堂俾之参决，其望之重，爱之深矣。虽曰圣子生知之性不待学而能，至是闻见益广，情伪毕分，曾未旬日，寿皇已有谙知外方物情之喜。日久习惯，岂曰小补之哉?然则今日施设之美，治功之盛，皆得于家法之侍，其视舜、禹，尤有光焉。于是太常少卿兼左谕德尤袤献言于太子曰：『大权所在，天下之所争趋，甚可惧也。愿殿下事无大小，一取上旨而后行，情无厚薄，一付众议而后定。』又曰：『利害之端，常伏于思虑之所不到；疑间之萌，常开于堤防之所不及。储副之位，止于侍膳问安，不交外事。抚军监国，自汉至今，多出权宜。事权不一，动有触碍。乞俟祔庙之后，便行恳辞，以彰殿下之令德。』寻以胡晋臣兼谕德，郑侨兼侍读，罗点兼侍讲[4]。进呈户部申会庆节诸州军合有进奏。上谕皇太子曰：『朕与免二年，如何?』王淮奏：『此一项钱物岁及十六万缗，系属户部岁计。』上曰：『可用封桩库钱拨还户部。自十七年为始，依格进奉。如诸路循例科敛充他用，委御史台觉察弹奏。』
辛亥，枢密院奏事，因论及方有开措置屯田，上宣谕施师点等，谓：『二十余年不用兵，一旦使之屯田，不知乐从否?』师点等奏：『军兵久佚，初令服田，必以为劳。才过一二年，人得其利，安得不乐?』上曰：『如此必须乐从。卿等更可询访。』师点奏：『屯田本意非止积谷，盖欲诸军布在边鄙，缓急有以为用。』上曰：『此乃寓兵于农之意。』辛酉，进呈医官刘确降官文字。上曰：『刘确为供进太上皇帝医药不谨，此非他比，可于遥郡上降两官，不许叙复。』上谕皇太子曰：『祖宗朝医官无除遥郡者，不可不知。』
    二月丁丑，礼部郎郑侨言：『淮东盐场人户各有官给煎柴地，不许耕种。年岁既久，亭户私自开垦，自淳熙四年以来，按其所耕之地履亩而税之，十取其五，名曰子斗价钱，悉归公库，岁约可得二万缗，缘此户肆意开耕，遂致柴薪减少，妨废盐业。臣昨任提举日，尝罢收子斗价钱，禁约亭民将已耕过地不得布种。今已累年，虑禁戢不谨，此弊复兴，乞令监司觉察。』从之。庚辰，枢密院进呈赵汝愚、李大正奏黎州买马乞照旧法，不拘尺寸。上曰：『所引旧法，是绍兴间旧法?或京师旧法?』黄洽等奏：『系是祖宗时旧法。』上曰：『祖宗时有西北马可用，黎马止是羁縻。今则黎马分作战马，如何不要及格尺?所乞难行。』
    二月辛酉，枢密院言：『臣僚奏，绍兴初，吴玠、杨政画蜀汉之地以守，自散关以西付之阶，梁、洋付之政。蜀中诸边，散关为重。愿与二三大臣讲求向来蜀中守边旧迹，奉旨令制置司同都统司照应前后所降指挥，公共相度经久利便闻奏。据兴元都统制彭杲申，大散关一带边面系凤州地界，隶属西路安抚所管。淳熙二年间得旨，凤州系兴元管认。见今每年两司差拨官兵守把。切详大散关一带边面系对境冲要来路，最为重害，兼缘凤州郡事见系文官，即与屯守之兵，各无统临，亦非本司号令所及，缓急之际议论不合，或有乖违，即误国事。乞依已降指挥，将本州知州令本司选择奏辟，弹压戍兵，措置边面。』诏彭杲于统制官精选公虑谙练边防民政之人具名闻奏，其凤州缓急应援一节，仰照应所奏施行。』是月，葬高宗于永思陵。四川制置司奏：陕西秦川百姓闻高宗之丧，皆戴白巾。
    夏四月丙戌，祔高宗，以吕颐浩、赵鼎、韩世忠、张俊配飨庙庭。诏曰：『朕昨降指挥，欲缞絰三年。群臣屡请御殿易服，故以布素视事内殿。虽有俟过拊庙勉从所请之诏，然稽诸礼典。心实未安，行之终制，乃为近古。宜体至意，勿复有请。于是大臣乃不敢言。盖三年之制断自上心，举千载废坠之典，不为浮议所摇，庙号曰孝，不亦宜乎?』是时执政近臣皆主易月之议。谏官谢谔、礼官尤袤知其非而不敢争，惟敕令所删定官沈清臣尝上书赞上之决，且言：『将来祔庙毕日，乞预降御笔，截然示以终丧之志，杜绝朝臣方来章，勿令再有奏请。力全圣孝，以示百官，以刑四海。』上颇纳用。
    臣留正曰：三年之丧，天下之通丧也。汉文始变古道，景帝不师典礼，从世遵之，丧纪遂废。晋武欲申私慕，竞夺于裴秀、傅玄之说，元魏孝文能依古制，犹未尽合于亮阴遏密之礼，其余无足议也。然汉文之制轻重三等，汉人用之，三十六日而释服。魏晋以来，未逾月而葬，既葬而除，随宜增损，初无定说。以日易月之论发于应劭，陋儒习之，其后遂断为二十七日之制。先王之礼既已大坏，比之汉制，亦非旧章，虽有明智之君、贤哲之辅，惮于更张，囚循相袭，良可叹已。寿皇慕亲之孝根于天性，事亡之敬发于至诚，虽圣躬以不毁之年，群臣屡致易服之请，而睿志先定，断然不疑。山陵已事，退奉几筵，缞絰三年，以终丧制，千载以来，一人而已。于戏圣哉!
    五月丙申朔，进呈司谦之差遣。上曰：『司谦之恐是初官，如此则不要放行。』上顾太子曰：『切不可启此侥幸之门。』太子奏：『侥幸之门启之，则便有攀援源源而来，诚不可启。』戊申，左司郎中王正已奏：『臣辄以己见采摭事实，撰成《皇帝圣德孝感记》。仰惟高宗圣神武文宪孝皇帝诞受天命，绍开中兴，因时制宜，继好息民，海内安静，功成不居，传授圣子。陛下继志述事，盛德日新，以天下养者二十有六年。洎驾云太清，陛下哀慕罔极，正历代之失，复三年之制，群臣恳祈，莫回圣意，固已冠绝今古。乃三月甲寅，灵驾发引，先是数日，云阴四垂，时雨间作，泞淖没足，行者病之。壬子晦冥益甚，癸丑之夕，载阴载阳。四鼓既作，天宇澄霁，望舒开明，星宿清润，乾坤端倪，呈露无隐。遣奠礼成，龙輴不濡，大辇安行，仗卫仪物，肃陈严办，舒舒而前，行列整暇。登舟济江，潮波不惊，祥风瑞烟，以助安济，波神川后，仿佛毕出，骏奔翊卫，咸效厥职。施师奏功，如履平陆。洎至陵所，人不告劳。自时厥后，凡大典礼，曰晹而晹，巧相附会，臣工执事，进趋恭肃，登降唯谨，略无沾服失容之患。亿兆臣民，踊跃赞叹，称未曾有，传之裔夷，畏仰归命。臣窃闻之，莫之为而为者，天也。夫风雨晦明，岂系人谋所能力致?凡陛下志之所向，无不景从。所谓先天而天弗违者，得非陛下圣孝上通神明，感格之明效欤?臣滥与朝列，亲逢盛旦，虽不学无文，亦知所以归美之报，而绘画天地，模写日月，无益于广大高明审矣。然区区之忠自不能已，臣不胜至愿，愿降睿旨，宣付史馆，以昭示无极。谨拜手稽首，摭其实而为之记。』诏从之。戊午，浙西提举石起宗言秀州海盐县芦沥场催煎官蔡瀷裒敛亭户，不能举职，乞与岳庙。上曰：『此不可与岳庙，须是放罢。』仍令吏部契勘蔡瀷得差遣年月日、侍郎为谁?吏部供到系贾选。上曰：『选已罢去，姑已之。此后吏部如铨量巡尉等，当知所警。』庚申，殿侍冷世光言：『县令亲民之选，昨吏部措置被按废放罢之人，满半年方许参部，不许注繁难大县，止注小县。小县之民何罪焉?乞令吏部遵守淳熙五年指挥，凡经弹劾之人，且与祠禄；知县曾经放罢半年后，亦且与岳庙两次；作县两经罢黜者，不得再注亲民差遣。』诏吏部将见行条法并节次指挥看详措置。是月，王淮罢相，从所请也。判衢州，寻奉祠。时敕令所删定官沈清臣因对，为上言：『陛下临御以来，非不论相也。始也取之故老重臣，既而取之潜藩旧傅，或取之词臣翰墨，或取之时望名流，或取之刑法能吏，或取之力笔计臣，或取之雅重诡异，或取之行实自将，或取之跅弛诞慢，或取之谨畏柔懦，或取之狡猾俗吏，或取之勾稽小材。始也取之奸豪谲诈枵然空鄙之夫，而卒也任之随顺柔懦委靡无自立之志。既取之，又任之，又从而体貌之，未尝不注意也，然皆非相也。间有度量沉静而经画甚浅、心存社稷而材术似疏、表里忠谠而规制良狭，其他则以空疏败，以鄙猥败，以欺诞败，以奸险败，以浮夸败，以贪墨败，以诡诈败，以委靡败。若此者，岂所谓相哉?甚至于误国，有大可罪者。海、泗，国家之故地也，私主和议，无故而弃之夷虏。骑兵，天子之宿卫也，不能进取，无故而移之金陵。汲引狂诞浮薄之流以充塞正途，擅开佞幸权嬖之门以自固高位。而今也循习前辄，浸成欺弊，国有变故，略无建明，事有缓急，曾不知任，然则焉用彼相哉?』礼部言：『国学进士石万并杨忠辅指淳熙十五年太史局造历日差忒事，得旨令参定以闻。今据石万等造成历，与见行历法不同。乞以其年六月二日十月晦日月不应见而见为验，及指陈淳熙历下弦不合在十一月二十四日及差五六月灭日日辰。』诏尤袤、宋之瑞监视测验。先是，诏减省百司冗食，至是，共裁减七百三十五人。从吴燠之奏也。
    六月戊辰，进呈给事中郑侨奏为王良辅免呈试：『仰惟陛下创法立制，厘然当于人心，可万世通行而无弊者，文臣出官铨试，武臣出官呈试是也。历岁以来，有司谨守奉行。偶缘淳熙十一年，有进义副尉何大亨者以荫补出官，自陈元系效用人，乞免呈试参部，遂蒙特旨与免。此弊一开，递相攀援，遂使一时特旨直作永例。在法，免呈试者，惟江海战船立功补官之人及诸军拣汰离军之人。则法许免呈试，即未尝有。初投效用，后因荫补出官与免试参部之法也。若曰彼尝从军，何必呈试，此则法之所在，又不容以幸免也。使彼果精于武艺，则呈试之顷，又何畏而求免乎?今若听其展转相承，用例为法，则他徼幸之徒，必有窜名冒籍于军伍之中，以为免试张本者。臣望申严此法自王良辅始，将特免试指挥更不施行。仍诏有司恪守成法。』上问：『从军人如何出官免得呈试?』周必大等奏：『旧法，呈试中方得出官。淳熙十年，许行曾经从军免试一两人，遂以为例。』上曰：『郑侨缴章说，既曾从军，自合习熟武艺，何惮呈试?如赴呈试不得，前此从军所习何事?此说甚当，可依旧法施行。』壬辰，报谢使回程。先数日前，上宣谕京镗：『昨在京师，坚执不肯听乐，住了十日。此一节可嘉。』寻常人多说节义须遇事方见，至是进拟使副转官，上曰：『京镗专对可嘉，当转两官。刘端仁亦比与?』周必大等奏：『不必问转官，在圣意除擢可也。』上曰：『只依例转官，便从除擢。』上又曰：『此事类是京镗，若刘端仁，所谓因人成事者，京镗则毛遂也。京镗便除侍全，刘端仁亦当稍旌别，可令枢密院进拟除环卫官。』于是诏京镗除权工部侍郎。是月，雨雹。朱熹被召入奏，首言：『近年以来，刑法不当，轻重失宜，甚至系于人伦风化之重者。有司议刑，亦从流宥之法，则天理民彝，几何不至于泯灭?』又言：『提刑司管催经税制钱，起子宣和末年，仓卒用兵，权宜措画。自后立为比较之说，甚至灾伤检放倚阁钱米已无所入，而经总制钱独不豁除，州县之煎熬何日而少纡?斯民之愁叹何时而少息?』又言江西科罚之弊。末言：『陛下即位二十有七年，而因循荏苒，无尺寸之效可以仰酬圣志。尝反覆而思之，无乃燕间詟蠖之中，虚明应物之地，天理有未纯，人欲有未尽?天理未纯，是以为善未能充其量；人欲未尽，是以除恶不能去其根。一念之顷，公私邪正，朋分角立，交战于其中，故体貌大臣非不厚，而便嬖侧媚得以深被腹心之寄；寤寐英豪非不切，而柔邪庸缪得以久窃廊庙之权。非不乐闻公议正论而有时不容，非不欲坚谗说殄行而未免误听，非不欲报复陵庙雠耻而不免畏怯苟安，非不欲爱养生灵财力而未免叹息愁怨，凡若此类，不一而足。愿陛下自今以往，一念之顷，则必谨而察之，此为天理邪?为人欲邪?果天理也，则敬以充之，而不使其少有壅遏；果人欲也，则敬以克之，而不使其少有凝滞。推而至于言语动作之间，用人处事之际，无不以是裁之，则圣心洞然，中外融彻，无一毫之私欲得以介乎其间，而天下之事，将惟陛下之所欲为，无不如志矣。』翌日，除兵部郎官。熹方以足疾辞，未供职。本部侍郎林栗前数与熹论《易》西铭不合，至是，遣部吏抱印迫以供职。熹以疾作在告，遂疏熹欺慢，即有祠命。太常博士叶适上疏辨之，略曰：『考栗之辞，始未参验，无一实者。至于其中『谓之道学』一语，则无实最甚。盖自昔小人残害良善，率有指名，或以为好名，或以为立异，或以为植党。近又创为道学之目，郑丙唱之，陈贾和之，居要路者密相付投，见士大夫有稍务洁修，粗能操守，辄以道学之名归之，殆如吃菜事魔、景迹犯败之类。往日王淮表里台谏，阴废正人，盖用此术。』或云：适此疏不果上，于是胡晋臣劾栗，罢之。赈临安饥。
    秋七月癸丑，上出戒谕阎仲御札一纸宣示皇太子与黄洽等，令阎仲留意军务，毋事交结，以邀时誉之意。洽等奏：『陛下于诸将或长或短，无有不知。』上曰：『诸将长短，朕皆备知，因其受病处针之，使知警惧耳。』是月，赈诸州水灾。
    八月甲子朔，日有食之。是月，湖北运判孙绍远朝辞。上曰：『祖宗时广西盐如何?』对曰：『系官卖。』上曰：『若广西客钞可行，祖宗已行了。』绍远又奏钞法蠹国害民，上曰：『所闻不一，因卿言而得其实。』
    九月辛丑，大飨明堂。先是，辅臣进呈礼官申请明堂画一，上曰：『配位如何?』周必大言：『礼官昨已申请，高宗几筵未除，用徽宗故事，未应配坐，且当以太祖、太宗并配。他日高宗几筵既除，自当别议。大抵前后儒者多因《孝经》严父之说，便谓宗祀专以考配，殊不知周公虽摄政，而主祭则成王。自周公言之，故曰严父耳。晋纪瞻《答秀才策》曰：『周制，明堂宗其祖以配上帝。故汉武帝汶上明堂，舍文景而远取高祖为配。』此其证也。』留正言：『严父莫大于配天，则周公其人也，是严父专指周公而言。若成王，则其祖也。』上曰：『有绍兴间典故在，可以参照无疑。』庚申，上宣谕皇太子曰：『当今礼文之事已自详备，不待讲论，唯是财赋未甚从容，朕每思之，须是省却江州或池州一军，则财赋稍宽。若议省军，则住招三年，人数便少，却将余人并归建康。事亦有渐。当今天下财赋，以十分为率，八分以上养兵。不可不知。』黄洽等奏：『许浦水军统制胡世安近到都下，备言许浦一军本在明州定海，后因移驻许浦，是时港道水深，可以泊船。后来潮沙淤塞，遂移战船泊在顾迳，人船相去近二百里，遇有缓急，如何相就?合依旧移归定海。』上曰：『说得极是。定海南北之冲，下瞰山东，此用舟师之便。当时自是不合移屯，卿等更且熟议。』是月，录中兴节义后，用吏部尚书颜师鲁之言也。于是引赦书放行中兴初节义显著之家合得恩数，令吏部开具奏闻。
    冬十月丙寅，知湖州赵思言[5]：『湖州实濒太湖，有堤为之限制。且列二十七浦缕引，导湖水以溉民田，因各建斗门，以为蓄泄之所，视旱潦为之启闭。去岁之旱，高下之田，俱失沾溉。委官访求遗迹，开浚浦缕，不数日问，湖水通彻，远近获利，而于斗门，因加整茸。乞诏守臣逐岁差官亲诣湖堤，相视开浚浦缕，补治斗门，庶几永久。』从之。已巳，广西提刑赵伯迟奏本路钞法五弊，且曰：『曩者建议之臣以官般官卖科敷百姓，害及一路，于是改行钞法，上以足国，下以裕民，莫不以为便。今六年矣，诸郡煎熬益甚，民旅困于科抑。名目足国，实未尝足；名曰裕民，实未尝裕。所最可虑者，缘边及近里州军兵额耗减已极，更不招填，所在城壁颓圯，无力修筑，卒有缓急，何所倚恃?臣尝遍询吏民，向者官般官卖之时，广西诸郡诚有科敷百姓去处，然不过产盐地分，所谓高、化、钦、廉、雷五州是也。海乡盐贱不肯买。故有科抑，如静江、郁林、宜、融、柳、象、昭、贺、梧、藤、邕、容、横、贵、浔、滨近里一十六州去盐场远，若非官卖，无从得盐。旧时逐州只是置铺出卖，民间食用，乐然就买，不待科抑。自改行钞法以来，近里一十六州徒损于官，无补于民，民食贵盐，又遭科盐钞之苦。沿海五州虽名卖钞，其旧卖二分食盐元不曾禁戢，计户计口，科扰如故。切谓今日之法，正当讲究沿海五州利病，杜绝科敷，不得变近里一十六州官般官卖之法。』诏令应孟明、朱晞颜同林岊相度，条具闻奏。戊子，臣僚奏：『祖宗之时，士尚恬退。张师德两诣宰相之门，返遭谗议，岂若今日纷至沓来?台谏之门狠杂尤甚，终日酬对，亦且厌苦，而无说以拒其来。臣愿明诏在廷止遏奔竞，其有数事干谒者，宰执从而抑之，台谏从而纠之。至于私第谒见之礼一切削去，果有职事，非时自许相见，庶几在上者可以爱惜日力，不为宾客之所困；在下者可以恪恭职业，不为人事之所牵。』诏从之。己丑，司农寺言：『臣僚札子，切见丰储仓初为额一百五十万石，不为不多。然积之既久，宁免朽腐?异时缓急，必失指拟。乞下户部、司农寺相度，以每年诸州合解纳行在米数若干及诸处坐仓收籴数若干预行会计，以俟对兑。不尽之数，如常平法，许其于陈新未接之时，择其积之久者尽数出粜，俟秋成日尽数补籴，则是五十万石之额永无销耗，此亦广储蓄之策也。』从之。是月，置焕章阁，藏高宗御集。中书舍人郑侨充贺正旦使，阁门张时修副之，以岁暮抵燕。时敌主病已笃，传旨令就东上阁门进书。侨与时修力争，以为东上阁门者，乃臣僚进献表章之地。本朝皇帝国书，岂当于此投进?往复争辩，至漏下十数刻，乃令且就馆。相持至元日晚，忽传其主之命，以使人欲面进书，今已过期，可遣还。明日，敌主告殂。使还，未至，光宗皇帝已受禅，侨迁给事中。见上，再三称奖，以为不辱君命。他日，侍从官见北宫，寿皇顾侨曰：『卿守节不屈，举措得宜，朕甚嘉之。』
    十一月丙申，宰执进呈文字间，上谓皇太子曰：『恩数不可泛滥，将来皇太皇庆八十与朕庆七十相近，若是恩例太泛，添多少官?如皇太后庆寿，只得推恩本殿官属方是。』甲辰，进呈臣僚奏：『近者百执事轮对辞见，连章累札，猥及细微。欲自今凡有轮对及辞见，并不许过三札。若军国利害、事大体重者，不拘于此。』上曰：『轮对官说此甚当。上殿官多是论事，不务大体，以至琐屑，或事有成宪者，一一奏陈，以多为能，无益于事。自今只用三札。』壬子，进呈杨伟上书，言广西州郡役使土丁之弊。上曰：『既是屡有约束，不得差使士丁，何用申严?便可取问违戾去处。』上谓皇太子曰：『后次有如此等事，便须直行，不必再三申严，徒为文具。』
    十二月，先是，朱熹以奉祠去，至是再召，熹再辞，遂并具封事，投匦以进，其略曰：『今天下大势，如人有重病，内自腹心，外达四肢，无一毛一发不受病者。臣不暇言，且以天下之大本与今日之急务为陛下言之。盖大本者，陛下之心；急务则辅翼太子，选任大臣，振举纲维，变化风俗，爱养民力，修明军政六者是也。古先圣王兢兢业业，持守此心，虽在纷华波荡之中，幽独得肆之地，而所以精之一之，克之复之，如对神明，如临渊谷，犹恐隐微之间，或有差失而不自知，是以建师、保之官，列谏诤之职，凡饮食、酒浆、衣服、次舍、器用、财贿与夫宦官、宫妾之政，无一不领于冢宰，使其左右前后、一动一静，无不制以有司之法，而无纤芥之隙、瞬息之顷，得以隐其毫发之私。陛下之所以精一克复而持守其心，果有如此之功乎?所以修身齐家而正其左右，果有如此之效乎?宫省事禁，臣固不得而知。至于左右便嬖之私，恩遇过当。往者渊、觌、说、抃之流势焰熏灼，倾动一时，今已无可言矣，独有前日臣所开陈者，虽蒙圣恩，委曲开譬，然臣之愚，窃以为此辈但当使之守门传命，供扫除之役，不当假借崇长，使得逞邪媚，作淫巧于内以荡主心；立门庭，招权势于外以累圣政。臣窃闻之道路，自王抃既逐之后，诸将差除，多出此人之手。陛下竭生灵膏血以奉军旅，而军士顾乃未尝得一温饱，是皆将帅巧为名色，夺取衣粮，肆行货赂于近习，以图进用，出入禁闼腹心之臣，外交将帅，共为欺蔽，以至于此，而陛下不悟，反宠昵之，以是为我之私人，至使宰相不得议其制置之得失，给谏不得论其除授之是非，则陛下之所以正其左右者，未能及古之圣王明矣。至于辅翼太子，则自王十朋、陈良翰之后，官僚之选，号为得人，而能称其职者，盖已鲜矣，而又时使邪佞儇薄、阘冗庸妄之辈或得参错于其间，所谓讲读，亦姑以应文备数，而未闻其有箴规之效。至于从容朝夕、陪侍游燕者，又不过使臣宦者数辈而已。夫立太子而不置师傅宾客，则无以发其隆师亲友、尊德乐义之心，独使春坊使臣得侍左右，则无以防其戏嫚亵狎、奇邪杂进之害。宜讨论前典，置师傅宾客之官，去春坊使臣，而使詹事、庶子各复其职。至于选任大臣，则以陛下之聪明，岂不知天下之事必得刚明公正之人而后可任哉?其所以常不得如此之人，而反容鄙夫之窃位者，直以一念之间，未能彻其私邪之蔽，而燕私之好，便嬖之流不能尽由于法度。若用刚明公正之人以为辅相，则恐其有以妨吾之事，害吾之人，而不得肆，是以选抡之际，常先排摈此等置之度外而后取，凡疲懦软熟、平日不敢直言正色之人而揣摩之，又于其中得其至庸极陋、决可保其不至于有所妨者，然后举而加之于位，是以除书未出而物色先定，姓名未显，而中外已逆知其决非天下之第一流矣。至于振肃纪纲、变化风俗，则今日宫省之间，禁密之地，而天下不公之道、不正之人，顾乃得以窟穴盘据于其间，而陛下目见耳闻，无非不公不正之事，则其所以薰蒸销铄，使陛下好善之心不著，疾恶之意不深，其害已有不可胜言者矣。及其作奸犯法，则陛下又不能深割私爱而付诸外廷之议，论以有司之法，是以纪纲不能无所挠败。纪纲不振于上，是以风俗颓弊于下，盖其为患之日久矣，而浙中为尤甚，大率习为软美之态、依阿之言，以不分是非、不辨曲直为得计，甚者以珠玉为脯醢，以契券为诗文，宰相可啖则啖宰相，近习可通则通近习，惟得之求，无复廉耻，一有刚毅正直、守道循理之士出乎其间，则群议众排，指为道学，而加以矫激之罪。十数年来，以此二字禁固天下之贤人君子，复如崇、观之间所谓元祐学术者，排摈诋辱，必使无所容其身而后已。呜呼！此岂治世之事，而尚复忍言之哉?至于爱养民力，修明军政，则自虞允文之为相也，尽取版曹岁入窠名之可指拟者，号为岁终羡余之数而输之内帑，顾以其有名无实，积累挂欠，空载簿籍，不可催理者拨还版曹，以为内帑之积，将以备他日用兵进取不时之须，宰相不得以式贡均节其出入，版曹不得以簿书勾考其在亡，曷尝闻其能用此钱以易胡人之首如太祖皇帝之言哉?徒使版曹阙乏日甚，督趣日峻，造为比较监司、郡守殿最之法以诱胁之，于是中外承风，竞为苛急，此民力之所以重困也。诸将之求进也，必先掊克士卒，以殖私财，然后以此自结于陛下之私人，而祈以姓名达于陛下之贵将，贵将得其姓名，即以付之军中，使自什伍以上节次保明，备其材武堪任将帅，然后具奏，揩为牍而言之陛下之前。陛下但见其等级推先，案牍具备，则诚以为公荐而可以得人矣，而岂知其论价输钱，已若晚唐之债帅矣。夫将者三军之司命，而其选置之方乖剌如此，则智勇材略之人，孰能抑心下首于宦官宫妾之门?而陛下之所得以为将帅者，皆庸夫走卒，而犹望其修明军政，激劝士卒，以强国势，岂不误哉?凡此六事，皆不可缓，而本在于陛下之心一心。一心正则六事无不正，一有人心私欲以介乎其间，则虽欲惫精劳力以求正夫六事者，亦将徒为文具，而天下之事，愈至于不可为矣。』疏入，夜漏下七刻，上已就寝，亟起秉烛读之。明日，除主管太乙宫兼崇政殿说书。时上已有倦勤之意，盖将以为燕翼之谋。熹尝草奏疏，言讲学以正心、修身以齐家、远便嬖以近忠直、抑私恩以抗公道、明义理以绝神奸、择师傅以辅皇储、精选任以明体统、振纪纲以厉风俗、节财用以固邦本、修政事以攘夷狄凡十事，欲以为新政之助。会执政有指道学为邪气者，乃辞新命，除秘阁修撰，仍奉新祠，遂不果上。
    已酉淳熙十六年春正月壬辰朔，以周必大、留正为左右丞相，王蔺参知政事，葛邲同知枢密院。参知政事萧燧兼权知枢密院，未几奉祠。壬寅，先是，命广西经略应孟明等究实盐法利害，至是，孟明奏盐钞抑勒民户，流毒一方，欲得复旧，以解愁怨。上曰：『初议行此事时，先差胡庭直去商量，非不详密，往往只是符同詹仪之之说。今为所误。』于是臣僚论列，乞将仪之重赐窜责速行下，俾听从民便，并依旧法施行，勘会盐法已别作施行。诏仪之落职罢官，送袁州居住。运判朱晞颜寻奏：『今广西盐名曰客钞，元无客也。自乾道间变法，富商失业，无复客商矣。今钞以客为名，乃强税户之家使之承认，至于破家而止。』寻又诏詹仪之罔上害民，当行重罚，责授安远军节度行军司马、袁州安置。辛亥，上宣谕周必大等曰：『朕年来稍觉倦勤，欲旬日间禅位于皇太子，退就休养，以毕高宗三年之制。有合施行事，卿等可一面理会进呈。』蠲绍兴府和买绢四万匹之半。
    二月辛酉朔，日有食之。蔡戡除尚书左司员外郎，制词有曰：『朕仰惟寿皇厉精庶政三十有六年，无一日怠。乃壬午逊位，辛卯犹自除吏，尔其一也。』壬戌，内降诏书略曰：『爰自宅忧以来，勉亲听断，不得日奉先帝之几筵，躬行圣母之定省。皇太子仁孝聪哲，久司匕鬯，军国之务，历试参决。宜付大宝，抚绥万邦，俾予一人，获遂事亲之心，永膺天下之养。皇太子可即皇帝位，朕称太上皇，移居重华宫。』文武百僚听诏拜舞讫，赴殿庭立班，皇太子即皇帝位，自内出至御榻侧，拱手立，应奉官以次称贺。内侍固请皇太子就坐，皇太子固辞。内侍扶掖至于七八，略就坐，复兴次，宰臣率百僚称贺。皇帝即位礼毕，三省、枢密院官升殿奏事，皇帝亦立听之。班退，至尊寿皇圣帝车驾如重华宫。
    臣留正等曰：尧授舜，舜授禹，三圣人揖逊相承，古今所谓盛德蔑加之事。然夷考当时有历试之命，有枚卜之请，有出好兴戎之戒，则其事殆亦有难焉者，孰如今日圣父传统，圣子继轨，授受一堂，光华三叶，朝觐讴歌，无所避而知归；礼乐法度，有所款而弥著。倦勤非有迫于耄期之年，释负盖欲尽夫事亲之心，无在昔之所难，有后世之莫及，全体具美，昭施罔极，皇乎懿哉!噫，尧、舜、禹三圣人授受之事，孔子盖闻而知之，乃因删《书》，首叙典谟，叙其事为已详。至鲁论，终篇记执中相命之语，犹复拳拳而致意，诚以盛德之事照耀万世，赞扬无尽，自应不一书而足。况臣等亲见今日揖逊之盛，故编汇之次，所以拜手稽首，三咏三叹而益不能自己也。
《讲义》曰：高宗即位六年，而育孝宗于宫中。又三十年，而以天下传之孝宗。孝宗即位十年，而建光宗于东宫。又十有八年，而以天下传之光宗。其亲相传受，无以异于尧授舜、舜授禹之事，呜呼盛哉！立妃李氏为皇后。上至尊寿成帝、后尊号，皇帝曰至尊寿皇圣帝，皇后曰寿成皇后。大赦。上寿圣皇太后尊号。诏求言。寻诏前宰执各言事。下戒励诏。诏职事官日轮面对，用绍兴二年、三十二年之制。其后秘书郎兼权吏部郎官郑湜因转对，首言：『三代以还，本朝家法最正，一曰事亲，二曰齐家，三曰教子，此家法之大经也。自昔帝王虽有天下之富，而不以天下养其亲，惟高宗享天下之养，寿皇躬天子之孝二十有七年，人无间言，此圣贤之所难也。陛下率而行之，当如寿皇，然后无愧也。本朝历世以来，未尝有不贤之后，盖祖宗家法最严，子孙持守最谨也。后家待遇有节，故无恩宠盈溢之过；妃嫔进御有序，故无忌嫉专恣之行；宫禁不与外事，故无斜封请谒之私。此三者，汉、唐所不及也。皇子岐嶷之性过人远甚，然讲读之官进见有时，志意不通，休沐之日，或至多于讲读，曾不若左右前后之人与王亲狎，朝夕无问。一日暴之，十日寒之，未有能生之物也。愿陛下尽事亲之道，以全帝王之大孝；严家法之义，以正内治之纪纲；明教子之方，以寿万世之基本。』又曰：『窃闻道路之言，或谓宫中燕饮频并，费用倍加，便嬖使令，往往亲昵。中外章奏，付出稽缓。愿陛下奋发乾刚，一洗旧习，省燕饮，节用度，亲正人，勤省览。』
    三月。皇子扩进封嘉王。
夏五月，周必大罢相判潭州，未几奉祠。
秋八月戊子朔，诏侍从各言时政得失。
九月，诏今后省试定以二月一日引试。
冬十月，诏大臣裁节冗费。
    十一月，诏遵祖宗成宪，用何澹之请也。应破例之事，断不可启。是岁，金主雍死，时伪大定之二十九年。雍即裒也，仁厚不用兵，北人谓之小尧舜。其太子允恭早卒，立其孙璟，明年，改明昌元年[6]，丙辰，改承安，辛酉，改泰和。泰和三年，始以继本朝定为土德，盖不数辽人也。

校勘记
[1]赵不流  原衍一『不』字，兹删。
[2]敕  原作『赦』，据文意改。
[3]魏徵  原作『魏证』，据文意改。
[4]罗点  原作『罢点』，据《宋史》卷三九三《罗点传》改。
[5]赵思  原作『赵恩』，据《嘉泰吴兴志》卷十四守臣题名改。
[6]改明昌元年  原作『改明昌元』，脱『年』字，据《宋史?孝宗纪》补。



宋史全文卷二十八
宋光宗
庚戌绍熙元年。上，孝宗皇帝第三子也，母曰成穆皇后郭氏，以绍兴十七年九月四日生上于藩邸。初，成穆生四男，长曰邓王愭，即庄文太子是也；次曰庆王恺；次恭王，即上也；次未命而夭，追赐名恪，赠使相，封邵王。二十年，上生四岁矣。
二月，授右监门卫率府副率。
三十年五月，转荣州刺史。
三十二年九月，封恭王，于是十六岁矣。孝宗受禅，乾道元年，立邓王为皇太子。
二年七月，诏皇太子男皇嫡孙赐名挻，除福州观察使，封荣国公；恭王男皇孙赐名挺，除左千牛卫大将军。
三年七月，太子薨，谥曰庄文。
六年六月，以知枢密院府为庄文太子外第，命荣国公挻与钱妃自东宫徙居焉。
七月乙巳，太史奏：是夜四更后，东北方火星顺行，在木星西南入宿，各不及一度。占云：木、火合宿，主册太子，当有赦。时虞允文独相。
八月庚戌，孝宗御垂拱殿，允文乞留班奏事。三省、枢密院进呈文字讫，执政下殿。孝宗宣谕允文遣使祈请陵寝事，允文一一奏毕，复奏云：『臣累日斋心，今日涓吉，有一大事，方欲干犯雷霆之威，冒万死以请。』孝宗问何事，允文奏曰：『自古人君即位一二年后，必建立储贰，以隆万世之统，以系四海之心。国家治乱安危之机，无大于此，故曰太子国之本也。国本正而万事理。况今日圣志已定，将大有为于天下，若一旦敌败盟，连兵两淮，六飞必须顺动，监国抚军，谁任其责?临事之变，仓猝议之，常有不如人意处。又陛下在位将十年而元良虚位，中外士夫共怀忧疑，但往往畏死，不肯启口开陈尔。臣蒙陛下大恩，付以心腹之托，使定大计。今日之事，无大于此，无急于此。日者木、火合宿，太史奏以为当册太子。天心仁爱陛下，昭示休祥。愿陛下上顺天心，下从人望，早出睿断。』孝宗欣然云：『朕久有此意，事亦素定，但恐储位既正，人心易骄，便自纵逸，不劝于学，浸有失德，不可不虑。朕更欲令练历世务，通知古今，庶几无后悔尔。』允文奏云：『臣平日窃观陛下至孝至笃，岂不以宗社为念?圣虑最远，岂不以储副为急?所以迟迟至今，亦必有说。今蒙宣谕，益有以见陛下重惜神器，封植国本，为万万年之永图，天下幸甚。然臣之愚，以谓此事不过审择宫官，使日闻正言，日行正道，真积力久，自然无不趣于正，安得有后悔?又储闱一开，深居中禁，常得在陛下左右，日亲帝学，何患不光明?日与朝政，何患不练历?以臣之愚，早建储宫，共所成就，必远过于外处潜邸。』孝宗曰：『丞相言极是。但此事却有少迁次，非久于选德殿还，独与丞相议之。』允文即奏云：『臣以愚忠所迫，昧死有请，敢意陛下遽赐察纳，臣无任感天荷圣之至。容臣再拜谢恩。』谢讫，复奏云：『此事愿陛下早留圣念。』孝宗云：『甚好，甚好，不过旬日间。』二十五日壬申，允文朝殿奏事，至下马处，中使传旨，令右相留班。孝宗以边事一一宣谕，允文奏对讫，复奏云：『臣比者辄以早建东宫事有请，陛下欣然即赐开纳。今已逾旬日，未准处分，臣实忧惧。』孝宗曰：『此事已决。偶数日来多事，未及与卿商量。』允文援唐太宗事力以为请，孝宗曰：『朕见唐太宗用兵取天下，心甚敬之。至议立太子，乃引佩刀自决，亦未尝不笑之。盖处置家事，何用如此?今秋事向晚，冬初又虏使来，有一番礼数。若于郊礼时或前或后降指挥，如何?』允文奏云：『圣志果定，以郊天庆成日降指挥甚好。盖日南至，天正也。』孝宗云：『当用此日。』
十一月辛巳，大驾至郊坛，斋于青城。是日午，宰执奏事，有旨令右相留班，孝宗宣谕云：『立太子事，朕但欲与丞相议尔，如何?』允文奏云：『此陛下家事，臣不当与。臣记得太宗皇帝淳化末年召寇准于青州，既入对，太宗曰：〔东宫未立，如何?〕准对曰：〔此事问内人不可，问大臣亦不可，问中贵人亦不可，惟陛下独断乃可耳。〕太宗曰：〔襄王可乎?〕准对曰：〔知子莫若父。陛下若以为可，愿早降处分。〕乃立真宗。臣尝读国史，太宗八子，真宗第三。观准所对，曲折之间，但欲自太宗发之耳。太宗英断一发，千百世无有议之者，此臣倦倦之忠，独有望于陛下也。』孝宗云：『今郊天后，先欲加上两宫尊号。立太子可用春初。』允文奏云：『臣谨奉诏，愿陛下更无改易。』孝宗云：『只候两宫礼毕，便降指挥。』又微笑云：『朕家好事数件，皆是丞相做了。』允文顿首谢。
七年正月丙子朔，太上皇帝、寿圣皇后受册宝礼毕，庚辰，允文奏事紫宸殿，乞留班，奏云：『今两宫册宝礼成，立太子指挥乞早赐处分。』孝宗曰：『丞相留意此事如此，朕欲以中春上旬择日行礼，非久于内殿，更与卿议之，又有少说，朕欲立太子后，余一亲王，便欲令出镇外藩，不知本朝有何典故?』允文奏曰：『陛下止有两大王，若立一王为太子，一王自留王邸侍陛下左右，本朝亦无似此典故。』孝宗云：『朕之虑甚远，卿可于唐以前子细密加讨论。』允文奉旨而退。
戊子，进呈二月壬子晚朝孝宗御选德殿以立皇太子御札宣示大臣，允文等奏：『元良天下大本，陛下独出睿断，为天下得人。』各再拜贺。孝宗曰：『前世人主多以此为讳，朕甚不取。国有储副，自古以然，何讳之有?』允文曰：『唐太宗号英主，至此乃不能自决，犹引佩刀以自向。』孝宗曰：『朕常笑之。雉奴仁懦，太宗既知之矣，卒不能夺，以基祸乱。皇太子，朕观之熟矣，他日亲驭戎辂，以抚六师，监国之任不及今早定，何以系天下心?』允文奏：『臣等受诏未敢行出，恭俟来日集百官宣布。』孝宗曰：『善。』定夕锁学士院，癸丑降诏，内出麻制：『皇第三子恭王惇可立为皇太子，皇子庆王恺判宁国府，进封魏王。』
三月丁酉，上受册。四月庚午，御笔皇太子宜须临安府尹，盖欲试以民事也。九年二月，荣国公挺薨。庄文太子之子。
四月，上解府尹事。淳熙元年，魏王自宁国府改判明州。
七年二月，魏王薨，谥惠宪。他日，孝宗谓右丞相赵雄曰：『太子资质极美，但尚少学问耳。每遣人来问安，朕必戒之云，且语太子，切须留意学问。』
十四年十月，高宗皇帝崩。先是，孝宗已有禅意，尝命有司葺都亭驿，其制侔德寿宫。既而以天下不可奉三宫，乃缓其事。
十一月己亥，手诏：皇太子可令参决庶务。右丞相周必大奏，乞创议事堂。于是诏以内东门司改为之。十五年正月乙巳，诏每遇朝殿，令皇太子侍。
十六年正月甲午[1]，皇孙抦封嘉国公，魏惠宪王子也。惠宪，皇兄庆王恺。己亥，周必大进左相，留正右相。丙午，皇太后迁慈福宫。春坊姜特立见必大，问曰：『宫中人人知上元后举行典礼，今悄然，何也?』必大谢曰：『此非外廷所敢与闻。』特立不悦而退。罢特立在绍熙元年。己未，诏德寿宫改为重华宫。 后又改慈福，又改慈寿。
二月壬戌，内降禅诏：皇太子可即皇帝位。宣诏讫，百官入班殿庭。百官称贺毕，孝宗移居重华宫。本末互见淳熙十六年。立妃李氏为皇后，后父道拜庆远军节度使，赠太尉，谥忠毅。先是，道为湖北帅，有九宫山张真牧至其第，道命诸女拜之，其中女慈懿后也。真牧见之，惊曰：『此天下人母，我奈何受其拜邪?』人皆以为狂，道心独喜。孝宗在潜邸，闻是语，即为上聘之。时庄文太子钱妃之妹同选入宫，中外皆心拟钱氏而后定选。隆兴二年，封荣国夫人。郊礼成，进封定国。乾道七年，王为皇太子，立为太子妃，至是正位号，卒如张真牧之言云。诏以生日为重明节。秘书郎兼权吏部郎官郑湜因转对，奏言：『民力之困，莫甚于此时。盖所取者，皆祖宗时所未尝有，而作俑于后来，所用者皆循习承平积弊，而不量今日之事力。愿先以清心寡欲、躬自节俭为本，然后明诏大臣，裁度经费，除奉宗庙、事两宫、给兵费之外，一切量事裁酌，惟正之供，滥恩横例，皆董正之，然后使版曹会一处之入，择诸路监司之爱民而晓财赋者，使之稽考调度，蠲其烦重，以宽民力。』疏既出，右丞相留正乃命中司、版曹、检正、都司置局，同共稽考。先是，寿皇创左藏封桩库，其法非奉亲、非军需不支。至淳熙末年，往往以犒军或造军器为名拨入内库或睿思殿，或御前库，或修内司，而有司不敢执也。是时湜为敕令所删定官，因转对，为寿圣言之。至是又以为言，然竟未闻有所施行云。左补阙薛叔似迁将作监，右拾遗许及之迁军器监。先是淳熙十五年，寿皇从林粟之请，复置遗、补官，以命叔似、及之。上即位，二人既迁，并与其官废之。
三月，秘书监丞沈清臣罢。上初即位，清臣自国子监丞迁秘书丞。罗点荐为言事官，不果用，俄而为范处义论罢之。初主管台州崇道观，继又降二官。清臣，临安人，淳熙十五年因转对，历诋时相者也。
五月，左丞相周必大罢。必大与留正并相，议论素不合。上受禅，必大已有罢意。时罗点以奉常兼修注，上密遣访可为言事官者，点荐叶适等八人，皆意向与必大类者，由是不果用。于是左谏议大夫谢谔迁御史中丞，权兵部侍郎何澹除右谏议大夫。澹初与必大厚，为司业二年不迁。正既相，白用澹为祭酒，故德正而怨必大，至是，首上疏攻必大。必大求去，再请而遂罢，以观文殿大学士判潭州。谔以不论列必大，改权工部尚书。会知滁州范处义除殿中侍御史，必大方恳辞除职典藩之命，澹又论之，处义亦助其说，于是以杂学士出守泉州。先是，吕颐浩创月桩钱，大为民害。高宗尝谕秦桧，令尽罢之，未果。乾、淳间始减广德、桂阳军万三千余缗。上登极，以月桩钱有敷额太重去处，令台谏、侍从同户部长贰详悉措画闻奏，当议斟酌施行，以宽民力。寻用吏部尚书颜师鲁等奏，再减江浙诸郡月桩钱十六万五千缗有奇云。
    是年绍熙元年春二月，御史刘光祖取御史台格，摘其关于中外臣僚握兵将帅、后戚、内侍与夫礼乐讹杂、风俗奢借之事凡二十条，奏乞付下报行，令知谨恪。上从之。是春，右丞相留正因奏事，密以建储为请，上谦逊未皇也，于是皇子封嘉王矣。逾月，正复以为言，上曰：『少徐议之。』上之受禅也，姜特立、谯熙载皆以春坊旧人得幸，颇用事。自周必大罢。左揆久虚而亚参亦阙。时特立知阁门事，忽见右丞相留正。曰：『上以丞相在位久，欲迁左揆，而叶、张二尚书中择人一执政，二书熟先?』正不答。明日，以特立之语于上前奏之，且论其其招权纳贿之状，上大怒，罢特立阁职，提举江州太平兴国宫。
    夏五月，御崇政殿，赐余复以下五百五十八人及第、出身有差。差进士廷射始于淳熙二年，寿皇尝谕大臣，欲令文士能射、武臣知《诗》《书》，于是寿皇特御射殿，引詹骙以下按射，翌日，引第五甲及特奏名皆具襕笏起居，易戍服以射，正奏召中的、中帖上垛者推恩有差，特奏名五等人射合格者与文学，其他例赐束帛，凡用绢三千匹云。是科，丞相留正奏言：『射以观德。既不合格而复赐帛，则似无谓。此例可削去，亦省费之一端也。』上从之。上受禅，推恩潜藩举人，其恭、荣二郡皆在蜀中。时京镗为蜀帅，乃命三举终场不改名人并特赴类省试。倍省额三十二人而取一人，一州共得二十六人。议者以为滥，因请廷试，入第四等以前者并赐第，余但文学出身云。殿中侍御史刘光祖出为潼川府路转运判官。先是，光祖自四川制置司参议官召对，除军器少监。何澹时以兵部侍郎出使，使还，除右谏议大夫。澹首劾左丞相周必大，罢之。光祖与澹旧在馆中，相厚善，尝过澹，澹曰：『近日之事，可谓犯不韪。』光祖曰：『周丞相岂无可论?第光祖有短见。近岁一宰相去位，所引之士斥遂殆尽，班列为之一空。周相之门多佳士，安得如许人代之?』时姜特立、谯熙载以春坊旧人颇用事，光祖屏人语澹曰：『曾、龙之事不可再也。』澹曰：『得非姜、谯之谓乎?』光祖曰：『然。』既而澹引光祖入便阁，有数客在焉。光祖顾视，则皆姜、谯之徒，始悔前言之轻发也。是春，澹同知贡举，而光祖有台官之除，首上学术邪正之章。及奏名，光祖被旨入院拆号，与澹坐席甫逼。澹曰：『近日风采一新。』光祖曰：『光祖非立异也，但常日为大谏所言者，今则自言之耳。』既出，同院谓光祖曰：『何公见公所上章，数日为之恍惚，日饵定志圆，他可知也。』未几，谢深甫除右正言。至是，光祖坐论吴端事忤旨而出，澹迁御史中丞，议论自此分矣。吴端者，旧以巫医为业。上在储邸，寿皇尝有疾，国医不能愈，端治疗有功，慈懿李后德之。上既受禅，擢阁门宣赞舍人，又迁带御器械。澹三上疏论之，不报。胡纮为给事中，亦封还录黄。上以御笔谕止之，澹、纮皆听命。光祖再上疏言：『小人逾分干请，而使给谏不得行其职，轻名器，亏纲纪，亵主权，是一日而三失也。』疏入，上命大臣令都司谕止之，光祖言益力，上不乐。先是，光祖监拆号，差误士人试卷，既举觉，放罪矣。至是乃用前事，徙光祖为太府卿，由是遂出。是夏，议者请令监司、州郡宽属县无名之取，以纾民力。时东南月桩钱岁为缗钱犹三百九十余万，又有版帐钱者，军兴后诸邑皆有之，而浙中为尤甚。于是知岳州刘俣会四县版帐之额为二万一千余缗，而无窠名者万一千余缗，乃与提点刑狱丁逢、转运判官薛叔似议，取凡无名者尽蠲之，举岳阳一郡而言，则其余可知矣。其余郡未减者如故。
    秋七月，命县置推吏，给重禄。旧例，诸县不置推法司吏，受赇鬻狱，得以自肆。议者请万户已下县各置刑案推吏两名，五千户已下一名，专一承勘公事，不许差出及兼他案，仍免诸色科敷事件，月给视州推吏减三之一。委令佐选择有行止、无过犯、谙晓鞫勘人充，以一年为界。即因鞫勘受赇，并行重法。然诸县多不奉行。朝廷闻之，乃勒令请领重禄，如不受者勒停，所属不邦支者从例，受制书而违抵罪。
    八月庚戌，命同判太史局刘孝荣改造新历。去年十一月，承节郎赵焕言：『《淳熙历》今岁冬至后天一辰。』诏礼部侍郎李巘、著作郎邓驿、秘书丞黄艾、校书郎王叔简同验视。至是乃有是命。孝荣乞与吴泽、荆大声同造焉。金人遣使来贺重明节。自渡江后，北使往来，皆传其国之御名、庙讳，而本朝止传帝名。至是，黄裳以王府翊善奉诏接伴，庚子至盱眙，裳问掌仪田愿：『高宗何以称帝名而不称庙讳？』愿云：『自祔庙后元未理会。』裳遂遣愿等持庙讳、御名三纸以往。北使副视之，云：『前无此例。』愿答云：『此乃二十七朔之外第一番讲礼，帝名、庙讳合有分别。』往返久之，北使副乃谓愿云：『为我谢使副，所言极是当理。非不晓得，止是来时不曾得朝省指挥，止依得册子上行，难以专辄，切望相谅。』裳乃已。既而北使引接，来传彼国名讳，自旻以下至其父允恭，称庙讳者凡六人。裳归，奏其事，乞后遣使人力议改正。盖隆兴更成之时，庙堂亟于弭兵，仅能正其大体，而交际之文或未暇议，盖不止一二也。旧南使入境，非遇置顿，不许下车。是后待南使礼益恭，或中顿稍远，使者则下马，就道傍民居煮茗或炙脯、温酒食之，北之掌事者必前仆其火，南使乃遣人传谕北都管以无礼之故，都管却马逊谢，又以柳条决其人。今馆中执事者多中原遗民，往往与三节人私语，惟见北人，则亟避去。
    冬十月，以左藏西上库改称封桩下库。初，绍兴休兵后，置御前桩管激赏库。孝宗受禅，改为左藏南库。淳熙末，始并归户部。已而言者谓南库不归户部今已二年，而库名尚存，官吏如故，乞并省。孝宗曰：『若尽废库名，出入必淆乱。可以左藏西上库为名。』至是改称封桩下库，仍隶户部焉。右谏议大夫何澹迁御史中丞。时王蔺为枢密使，右丞相留正甚惮之，虽上亦不乐也。澹初除中丞，或谕澹使击之，澹忻然上章，极其丑诋。诏降一官放罢。他日，上谕澹曰：『卿章疏犹未快，此人朕亦畏之。』是冬，追封三公主。上三女，长曰齐安郡主，次文安郡主，次政和郡主，皆早亡，及是乃追封焉。国朝荐举之目，自京职官至令录，其来远矣。元祐初，司马光始奏设文武十科以举士，其后又有举将帅廉吏所知，合旧升陟自代等科凡十有一。是冬，乃诏监司、帅守满秩造朝，陛对之际，许荐所部人才一二人，如无听阙，文武高下皆无所拘。其后三年间，在外被荐者八九百人，朝廷不能尽用，但令中书省籍记姓名而已。初，绍兴之行经界也，惟漳、泉、汀三州以何白旗作过之后，朝廷恐其重扰，止不行。是岁，朱熹守漳州，复以三州经界为请。熹初为同安簿，已知经界不行之害，及到任，会臣僚有奏请行于闽中者，诏监司条具利害以闻。监司下其事于州，适与熹初意合，即加访问讲求，纤悉毕至，以至方量算造之法，尽得其说。乃奏经界不行之利害一、经界详略之利害一，又得其所必可行之术三、将不得行之虑一，大略以为：『此法之行，贫民下户虽所深喜，而豪民猾吏皆所不乐。喜之者皆单弱困苦无能之人，故虽有恳诚，而不能以言自达；不乐者皆才力辨智有余之人，故其所怀，虽实私意，而善为说辞，以惑群听，恐胁上下，务以必济其私。而贤士大夫之喜安静厌纷扰者，又或不能深察其情而望风沮怯，则为不可行之说以助其势，此则诚不能无将不得行之虑也。』是冬得旨：本州先行经界。南方春早，事已无及，熹益讲究，冀嗣岁可行，而寓公豪右、占田隐税、侵渔贫弱者所不便，为异论以摇之，后遂有进状言经界不便者，诏寝其事，而三州经界不行，卒如所料云。保任京官犯赃连坐，旧制也。是岁，赵雄所举以赃抵罪，用故事当削三秩。雄时为使相，若降三秩，则应落率锐为银青光禄大夫，朝廷难之，于是自卫国公降封益川郡公，削其食邑二千而已。其后周必大连坐，亦自益国公降封荥阳郡公，盖用雄例云。湖北直便会子者，隆兴初总领王珏所创也。初造七百万缗，乾道兑换后，止余四百万，淳熙十一年，始通行于京西路。是岁，梁总为荊湖总领，会其已出应换之数，得五百六十二万缗，遂亦造两界焉，每界各二百七十万缗。绍熙初，诏广南西路监司约束，毋得科挂丁钱。广西郡县贫薄，凡民间父祖年六十以上而身丁未成者，亦行科纳，谓之挂丁钱，民甚病之。至是禁止。明年郊赦，又申明之。
    李心传曰：余尝谓唐之庸钱，杨炎已均入二税，而后世差役复不免焉，是力役之征既取其二矣。本朝王安石令民输钱以免役，而绍兴以后，所谓耆户长、保正雇钱复不给焉，是取其三也。丁钱多伪国所创，因而不除，是力役之征盖取其四也。而一有边事，则免夫之令又不得免焉，是取其五也。孟子曰：『有布缕之征，粟米之征，力役之征。用其一，缓其二。用其二而民有殍，用其三而父子离。』今布缕之征有折税，有和预买，川路有激赏而东南有丁绢，是布缕之征三也。谷粟之征有税米，有义仓，有和籴，而斛面加耗之输不与，是谷粟之征亦三也。通力役之征而论之。盖用其十??矣，民安得不困平愚恶?夫世俗之吏，不知财赋本末源流，顾以趣办为能，而拔其本也。是故论而述之，以待上问焉。
    辛亥绍熙二年春正月甲寅，同判太史局刘孝荣、吴泽、荆大声所造新历成，上之。诏以『会元』为名办。辛未，诏修《绍熙会计录》。先是，秘书郎郑湜转对，为上言：『今黄老之宫，卫卒动以百数；外戚家庙，防护之兵多于太庙；额外将校之奉钱半于正额；外廷百执之费不足当阁门医职近侍之半。请明诏大臣裁定经费。上自乘舆，下至庶府，除奉宗庙、事两宫、给兵费之外，一切量事裁酌，罢其不急，损其太过。』户部亦请稽考内外财赋，置《绍兴会计录》[2]，俟见大概之后，命户部宰属同共详议，而一二大臣公心叶意，为之斟酌，以其所减，捐以予民。至是，命户部尚书叶翥、御史何澹等同为之。未几，澹丁内艰去官，后亦未闻有所减也。
    二月庚寅，前利州路转运判官致仕孙松寿除直秘阁。松寿郫县人[3]，力学，登绍兴五年进士第，至乾道初，犹未改秩。刚方廉洁，不求人知，环堵萧然，衣食仅给，澹如也。居官决事，多用经术。尝守汉、嘉，甚有惠爱。年六十六，即引疾乞致仕，不许。范成大入蜀，引上皇庆寿赦，与樊汉广同荐于朝，召赴行在，固辞不起，蜀人高之。赵雄时在枢府，因为上言其贤。四年，诏特转一官，赐三品服，依旧宫观。松寿复告老，许之。赵汝愚入蜀，复奏松寿挂冠勇退几二十年，内行素饬，终始不渝，乞赐褒表，以厉风俗，故有是命。松寿素清约，晚而弥壮，然亦喜从释氏游，日拜佛以百数，未尝少倦。年九十余乃卒，蜀人号为牧斋先生。是春，议者谓滥予横赐，无以撙节，请自今内诸司所给赐、所营造、所收索，悉从有司，定为中制。惟正之供，滥恩横例，皆厘正之。国朝有合同凭由司者，宫禁所由取索也，岁取金银钱帛率以百万计，版曹但照数除破耳，虽有岁终比部驱磨之令，然郎官第赴内东门司，终日巍座，而数滥自为会稽，郎官不得过而问焉。毕事则卷牍尾，俾之书名而已，由是议者以为请。诏叶翥、赵彦逾、何澹同稽考，其后亦不果裁节焉。
    夏四月，初命铨试中选人帘试。国朝铨试之法，凡任子若同进士出身之人皆赴。建炎兵火后权停。绍兴三年，复举行之。去年，国子司业计衡又奏，乞中选人就吏部长贰厅前帘试小经义一道，或小赋，或省题诗一首，试中然后许参选。至是，吏部条具如所奏，内同进士
出身并恩科人更不帘试，仍下四川制置司一体施行。从之。考功郎官黄由建言：『今已增试律义，自不须更帘试。』上曰：『帘试以革代笔之弊，正当加严，岂可废也?』明年八月，谢深甫又言：『铨试不中四十以上注残零阙人，乞令郎官就长贰厅写律一条，俾之解释，如或不通，未得参注。』从之。
    五月癸丑，置详定敕令局，差详定官一员、删修官三员。先是，工部侍郎潘景珪言：『法令一书久不删润，乞差官置局领其事。』上从之，然未有所进也。庚戌，命六院官始复入杂压。旧制，六院恩数略视职事官而不入杂压，乾道以后，浸重其选，号为察官之储。淳熙初，龚茂良秉政，以六院官班寺监丞之上，其内弟林宓用是始封赠父母。茂良南窜，遂罢。至是，始复入杂压，在九寺簿之下焉。淳熙末，寿皇复置补阙、拾遗官，上即位，罢之。御史中丞谢谔言其不可，旋亦罢去，自是近臣罕进言者。是月，太学生余古上书曰：『恭惟皇帝陛下春秋鼎盛，自即位以来，星见再周，当思付托之重，朝夕勉惟求治之道为急。乃或不然，间者侧闻宴游无度，声乐无绝，昼日不足，继之以夜，宫女进献不时，伶人出入无节，宦官侵夺权政，随加宠赐，或至超迁。内中宫殿，已历三朝，何陋之有?奚用更建楼台，接于云汉，月榭风亭，不辄兴作。深为陛下不取也。甚者奏胡戎乐，习斋郎舞，乃使幸臣嬖妾杂以优人，聚之数十，饰以怪巾，拖之异服，备极丑恶，以致戏笑，至亡谓也。自古宦官败国，备载方册。臣观宦者之盛，莫如方今。上而三省，下而百司，皆在此曹号令之下。盖自副将而至殿步帅，各为高价，不问劳绩过犯、骁勇怯弱，但如价纳贿，则特旨专除，故将帅率皆贪刻，军士不无饥寒，兵器朽钝，士马羸瘠，未尝过而问焉，设有缓急，计将安出?此为害之大者。良由公卿持禄保位，备员全身，如汉之石庆、唐之苏味道，满朝皆小人也，求海内不盗贼，民生不涂炭，日月不食，水旱不作，可得乎?臣愿陛下以汉文帝为法，唐庄宗为戒，问安侍膳之余，宫庭燕闲，讲读经史，无为南面，或鼓琴、投壶、习射以颐养神性，享名教不穷之乐，固嵩岳无涯之寿，岂不休哉?』上览书震怒，始议特旨编管，言者救之，乃送秀州听读。是夏，左丞相留正复以建储为请，上曰：『俟过宫与寿皇议之。』既而谕云：『寿皇之意，亦欲少缓之。』
    秋九月丁卯，蒋介除阁门舍人，免召试。先是，乾道间，寿皇仿儒臣之制，增置阁门舍人，以待武举之入官者，先召试而后命，又许转对如职事官，供职满三年，与边郡，遂为戎帅、部刺史之选云。至是，介有召试之命。丞相葛邲言介武举第一人，乞免试。上从之。四川制置使京镗以京官知县阙入为辞，奏乞增放散员数，朝廷难之，然自是以后，或非时覃恩，或制司奏请，往往递趱一年。开禧三年，吴猎宣谕四川，又请待班人不俟改官，一面注拟，从之。其后议者以为不然，遂复旧制。是秋，蠲减广东盐额。先是淳熙末，寿皇以广西钞盐事窜詹仪之，命除高、雷、化、钦、廉五州卖二分盐外，令官般官卖如故，余盐令广东岁卖七万五千箩。去冬，上用广西提刑吴宗旦之请，颇损五州盐直及所卖之数，又用广东提举刘坦之之清，减钞盐一万箩。户部奏：如是则岁失经费六万三千余缗。上不之靳也。至是，广东复言六万五千箩犹有未售者，又命减五十箩焉。盖潮、惠、南恩州既自产盐，而官复般卖，往往计口而抑售于民，是后朝廷暗损经费十万缗，而科抑少减矣。御史中丞何澹以所生继母之丧，请解官持服矣，既又上疏言不逮事，请下台谏给舍议之。于是太学生乔嘉、朱九成、黄会卿移书责之，其略曰：『窃谓人之大伦，莫重于父母。《礼》有出继其服，虽异而锺于天性者，未尝不同也。故所承父母则三年终丧，而所生父母，则心丧三年。阁下自长成均而更长台谏，此三纲五常之所系者也。今闻阁下有所生继母之丧，初请于朝欲解官持丧，太学诸生莫不义之。继闻上疏称解逮事不逮事之异，中外哄然，虽愚者亦以为骇。夫《礼》经所谓『逮事父母，则讳王父母，不逮事父母，则不讳王父母』，非谓无恩于先祖也，盖逮事父母，则亲闻父母之言所尝讳其祖；不逮事父母，则不闻父母之言所尝讳其祖，是以子莫知其所讳也。故本朝方悫解此一节，以谓特庶人之礼耳。若学士大夫，则知尊祖矣，何逮事不逮事之拘乎?今闻阁下引此欲不持丧，恐与《礼》经相反，何者?《礼》经谓逮事父母，则从父母之言。今阁下所生之父果以继室为正乎?若所生之父果以继室为正，则阁下亦当从而为正，不得黜之也。今四十余年，以所生继母事之，及其终也，反以为生不逮事而不持心丧，可乎?夫阁下之意，必谓所生继母无生我之恩，则不当为所生之母服，抑不思黜其所生之继母，是贱其所生之父也，为人子者，尚忍言哉?不然，必以生我者为正而继之者为不正，是闾巷小人知有母而不知有父者，非天理之公也，非人伦之正也。阁下为天子耳目之官，将以厚人伦，移风俗，正宜致辨于此时。』澹方待命六和塔，得书，遂去官焉。
    冬十一月壬申，日南至，合祭天地于南郊，大赦天下。上之在斋宫也，闻贵妃黄氏薨，始得疑疾。郊之日风雨大至，上震惧，始不怿，自是宗戚大臣以薨卒，闻者多不信矣。
    壬子绍熙三年春，上昉御内朝而疾未尽去，是后重华温清之礼以及诞辰节序，屡以寿皇传旨而免。既而上神思浸清，宰辅、百官下至韦布之士以过宫为请者甚众，至有扣额引裾号泣而谏者。圣情开悟，屡有翻然夙驾之意而不果行，都人甚忧之。
三月己亥，伶人胡永年积官至武功大夫，以该遇去年郊恩乞任子。吏部尚书赵汝愚奏：『永年以乐艺出身，难以任子。望立为定法，今后似此杂艺补授之人，不许奏补。』从之。
夏四月，从事郎吴纲年九岁，能诵六经、《语》、《孟》，特改承务郎。纲，寿圣皇太后亲侄孙也。绍熙间，童子求试者十有七人，无补官者。皇伯嗣秀王伯圭拜太师。初，秀安僖王子偁者，太祖少子，秦康惠王之五世孙也。子偁长子，伯圭也，其次普安郡王，是为寿皇。绍兴十三年，子偁薨于秀州，赠太子少师。寿皇为皇太子，加赠太师，追封秀王，谥安僖。上即位，始诏即园立庙，如濮王例。伯圭初以国荫出官，淳熙庆寿礼成，拜安德军节度使，九年，迁少保，封荥阳郡王。十五年，迁少傅。十六年，迁少师，始称皇伯。绍熙改元，迁太保，封嗣秀王。是夏，有太师之命。本朝前此，亲王生拜太师者五人：真宗朝楚王元佐，仁宗朝燕王元俨，哲宗朝吴王颢，钦宗朝燕王俣、越王偲，皆以父兄行乃得之。伯圭以宗室拜太师，盖王于上为亲伯父，用优礼也。蜀盐自祖宗以来，皆民间自煮之，岁输课利钱银绢而已。绍兴二年，赵开总计，始变盐法尽榷之[4]，置合同场以几其出入。引法初行，每百斤为一担，又增十斤勿算以优之，令商人入钱请引。井户但如额煮盐，赴官输土产税。然碱脉盈缩不长，久之，井户月额不登，则官司但以虚钞付之，而收其算，引法由是坏。井户既为商人所要，因增其斤重以予之，每担有增至百六十斤者。是夏，吏部尚书赵汝愚奏言：『赵开盐法最为精密，今井户多凿私井，务以斤重多寡相高，故盐日多，价日贱，而其法大坏。乞行下总领所，参照旧例施行。』从之。于是四川总领杨辅遣官核去虚额，划开助筒二千有奇，申严合同场旧法，禁斤两之逾格者，而重私贩之罚，盐直由是顿昂焉。乾道初，寿皇初令户部印造两淮交子不得过江南。八年，以交子易坏，出行在会子收兑。是夏，议者以淮上铁钱多，欲革其弊，吏部尚书赵汝愚与从官陈骙、罗点、谢深甫合奏，乞印造两淮会子三百万贯付两路，每贯准铁钱七百七十，淮东二分，淮西一分，依湖北例三年一兑。事下两省、台谏议，尤袤等以为可，遂施行之，仍分一贯、五百、二百者凡三等，始许流转至江、池、太平、常州、建康、镇江府、兴国、江阴军界行用，应两淮上供及户部钱物并权发见钱三年，令淮南漕司桩管，而沿江八州军合发上供一半会子，则许用交子通融起发，于江淮东西总领所桩管焉。
    秋七月壬午，泸州骑射卒张信等作乱。骑射营者，本州禁兵也。淳熙末，起居舍人王卿月知泸州，赐予诸军甚厚，军士浸骄。张孝芳代为帅，欲矫其弊，训练五日，又多役使之，廪赐或有不时给者。是日信等作乱，晨入帅府，杀孝芳及其家，又杀节度推官杜羑、驻泊兵马监押安彦斌、训练官雷世明、军校张明等，擐甲坐阅武堂，召通判州事张恂、安抚司属官郭仲傅，使作奏言孝芳罪状。于是信自称第一将，衣金紫出谢城中，以术人黄叔豹为计议官，分其兵为五十二队，同谋者五十二人为队长，皆有爵秩。叔豹又为黄旗，大书曰『不叛圣主，不杀良民』。时张明之子昌勇艺为诸军冠，与军士卞进阴谋讨之。癸未夜，密以告恂。甲申，信即球场大飨诸军，恂等皆与。酒初行，昌进击，杀信于坐，会者皆兽散。进大呼曰：『不叛者从我!』诸军唯唯从之，因执杀造逆者二十余人，逆徒皆捕获。制置使京镗闻变，调西兵千人讨之，未行而信已诛，乃遣钤辖司属官陈缵往泸州措置。缵至州十里，留不行，乃械系逆党孙成，凌迟于午门之外，黄叔豹等三十三人皆就戮，聚其首以为京观，设孝芳位于午门之右，割孙成心腑以祭之。事已平，镗奏孝芳死状，且上恂等功。未报，丘崇复以为言，诏赠孝芳三官，录其子孙二人，令总领所、制置司应办葬事。张信之乱也，京镗帅蜀，调潼川所屯御前后军数百往讨之。兴元都统制吴挺者，璘之子也，劾制司擅发兵，于是枢密葛邲、陈骙等进呈，得旨令制司具析。命下而镗已赴召。丘崇入蜀，即奏言：『三屯远在西北，兵权节制，必寄之宣制司，朝廷事计当然。今军帅狃于陵夷，反谓制司擅兴违戾至此，岂不大失本意?乞下戎司具析，仍责令遵守旧制。』从之。由是三屯颇知严惮。崇所谓『狃于陵夷』者，盖专指挺也。四川经总制钱额理四百五十余万缗。其一百三十一万缗赡军，一百三十四万缗应副湖广总领所，一百六十九万缗上供，余六万缗诸郡支用。上即位，因刘光祖之请，捐湖广三年钱四百六万八千缗，对减盐酒重额钱，即此四川经总制钱也。然四路宪司岁拨湖广钱实止六十万而已，又以买发物价计之，折阅中半，仅为三十万缗。是岁杨辅总蜀计，又撙节三十万缗以益之。是岁，皇后李氏归谒家庙，推恩使臣邓从训等一百八十人。给事中尤袤言其太滥，时议者亦以为外戚家庙防护之兵多于太庙，请厘正之。
    癸丑绍熙四年春正月乙酉，诏江上诸军升差统制至准备将者，令主帅解发三人赴总领所，选择一名。事既行，诸将皆不以为便焉。命吏部尚书赵汝愚知贡举。自熙、丰以来，宗室不差充考试官。淳熙六年，吏部尚书周必大始请宗室充学官，并考试。八年正月，遂命汝愚为省试别院考试官，至是有知举之命。然外郡至今未有差宗室校试者，盖漕吏知守旧法，而不知新旨也。
    三月，吏部尚书赵汝愚同知枢密院事。先是，高宗尝谕赵鼎曰：『唐用宗室为宰相，本朝虽有贤才，不过侍从而止，乃所以安全之也。』久之，因执政进拟，又谕秦桧曰：『宗室贤者，如寺监、秘书省，皆可以处之。祖宗不用宗室为宰执，其虑甚远也。』然是时宗室至侍从者，亦未有卓然可称者也。乾道初，汝愚以廷策冠天下，已而赵彦中复以宏博中选，一时皇族尤号得人。至是枢府有阙，寿皇欲用汝愚。既出命矣，监察御史汪义端言：『高宗圣训，不用宗室为宰执。』疏留中不出。汝愚家居力辞，疏至十上，上为徙义端军器监。给事中黄黼言：『汝愚事亲孝，事君忠，居官廉，忧国爱民，至诚恳恳，出于天性，所谓青天白日，奴隶亦知其清明者。义端识见，奴隶之不如，不可以备朝。』义端由此补郡。汝愚犹不拜。上谋于寿皇，遂命宰执召当笔学士申谕圣意，谓高宗圣训本以折秦桧之奸谋，故答诏有『乃若绍兴之故，实盖有为而言。况我寿皇之畴，咨欲播告于众。』盖为是也。汝愚乃受命。是时大臣恭谢者多不得见，寿皇欲见汝愚，乃因葛邲、陈骙等入谢，相继宣引。汝愚入谢，寿皇曰：『卿以宗室之贤为执政，乃国家盛事。卿在蜀时所进奏议甚善，朕尝观此书，可与《资治通鉴》并行。』其被圣眷如此。初，赵汝愚为蜀帅，建言：『旧法听三考荐举改官者，皆以三考为一任，举其成数而言。今于三考之内未罢奇零日分，辄敢并旁干请，已非法意。今又该遇覃霈，尽行补转，若一并许于二考之外听举改官，窃恐干进之徒与夫势要皆豫得为他日计，而孤寒安分、廉耻自将者欲脱选调，愈不可得。欲望将选人一例，许于第二任方得荐举改官，庶几仕进公平，不妨寒畯之路。』不报。至是汝愚入政府，乃举行之。又诏未成考入不以罪去者，许于后任凑成三考，听举改官；初任未成考者勿听，著为令。
    夏五月，亲试举人，赐陈亮以下三百九十六人及第、出身有差。李侨年五十四调成都府司户参军，自以禄不及养，乞以一官回赠父母。上嘉其志，特诏以本官致仕，父母皆予初品官封，盖异数也。左丞相留正以论姜特立不行，待罪于六和塔。特立丽水人，以父死事得官，颇能诗，士大夫或称之。淳熙中，赵汝愚为福建安抚使，特立为本路兵马副都监。时海贼犯闽中，特立以一舟先进，遂获之，寿皇以为才，召为阁门舍人，未几，司春坊事。上即位，除知阁门事。正为右丞相，论其招权纳贿之状，诏与外祠。是月丙戌，除浙东马步军副总管，又召赴阙，赐装钱二千缗。正上疏言：『唐宪宗将用李绛，先出吐突承璀为淮南监军。及召承璀还，先罢绛相。本朝名臣范祖禹作《唐鉴》，言二人不可并立于朝。此书屡经圣览。今特立召用，臣合罢相，与李绛一同。』不报。正出国门，待罪于六和塔。给事中谢深甫复缴召还特立之命。上批：『朕闵其旧臣，无辜而去，特与书行。』同知枢密院事赵汝愚亦以为言，上不听。六月己巳，正又言：『臣与特立理难并立于朝，乞早赐处分。』上批：『成命已行，朕无反汗，卿宜自处。』时正己待罪，上亦不复宣召也。
    六月，除陈源内侍省押班。初，源以得罪寿皇，贬建宁府居住，籍其资以进德寿宫，又移郴州。上即位，复召还，至是，乃有是命。时上已病，不能过宫，源数离间焉。是夏，嘉王府翊善黄裳除兵部侍郎，去翊善坐论郑汝谐事也。先是，淳熙末，用丞相留正荐，裳自秘书郎除翊善，其后迁起居舍人，历中书舍人、给事中，皆兼翊善。至是裳辞兵侍不拜，嘉王为之请，后月余，改宝谟阁待制，仍兼翊善，盖终始六年云。
    秋，孔文远袭封衍圣公。绍兴中，文远之祖玠避难渡江，高宗以衢州田五顷赐之。玠卒，以其子缙为右承务郎，袭爵奉祠事。淳熙中入侍祠，擢知建昌军。久之，坐妄用库金贬秩，遂不复用焉。绍熙初，累迁至朝散大夫。至是缙卒，诏以其子文远为承奉郎，袭封衍圣公云。
    冬十月乙未，同知枢密院事赵汝愚以乾道间所置军期急速文字牌及淳熙间所置紧急文字牌率与常递混淆，故行移稽缓，乃改作黑漆红字牌，奏委逐路提举官催督，岁终，核其迟速之甚者以议赏罚。从之。是后，尚书省亦踵行之，仍命逐州通判具出入界日时状申省。久之，稽缓复如故。绍熙末，丘崇为蜀帅，始创摆铺，以健步四十人为之，岁增给钱八千余缗，月以初三、十八两遣平安报至行在，率一月而达。蜀去朝廷远，始时四川事，朝廷多不尽知，自创摆递以来，蜀中动息，靡所不闻，凡崇劾疏中所言，皆摆递之报也。
    十一月戊寅，上朝重华宫。辛巳，左丞相留正复入都堂视事。先是，正以论姜特立事不行，待罪于六和塔，复缴还上前后所赉及出身以来告敕，且上奏自叙尝陪侍储邸及翌辅初政，乞保全终始，词指甚哀，不报。正累不得命，乃复待罪于范村之佛寺，奏乞归田里，不许。又请住给廪禄，诏权行住支。顷之，百官启逢重明节于明庆寺，正请就范村，诏从其请。九月丁卯，百官上寿紫宸殿，诏以右丞相葛邲为班首，而正自请立少保班上寿，班退，复还范村待罪。始正之出国门也，谏官章颖以札子留之，起居郎陈傅良请直前奏事，上谕阁门止勿进。时上以疾，不过重华宫者已数月，从官数以为言。至是过宫，礼毕，特遣右司郎官徐谊召正于城外，正始入朝，赴都堂视事，命特立仍为浙东路总管，遂竟不召焉。正待罪凡百四十余日。特立有诗数千篇，号《梅山集》，杨万里为之序云。
    十二月甲午朔，草泽王孝礼言：『今年冬至，日影表当在十九日壬午，而《会元历》乃在二十日癸未，系差一日。盖陈得一、刘孝荣所造四历皆未尝测影，只是写拟分数，所以后天。乞将修内司所掌铜表圭面降付太史局测验。』从之。绍熙初，命帅守、监司荐所部人才，既而滥荐者多。是冬，言者谓：『今被荐者猥众，朝廷疑其私而不信，病其众而难从，其间纵有贤才，不免与侥幸者并弃。请条约之。』乃诏帅守、监司今后毋得独员荐士。是冬，使人自金国回者言：金人问朱先生安在?答以见已擢用，回白庙堂，遂除朱熹为荆湖南路安抚使、知潭州。先是，已除熹帅广西，熹不就，于是以辞远就近不为无嫌，力辞新命，朝廷不许。
    甲寅绍熙五年春三月，寿皇不豫。
夏四月，朱熹始拜命赴潭州，
五月至镇。寿皇疾浸棘，上不能过宫视疾，人情益惧。戊寅，以寿皇服药故赦天下。先是，嘉王府赞读黄由乞令嘉王过宫问疾，辛巳，上奏未报，讲官彭龟年、沈有开继以为请。甲申，省札下，许之。内侍都监王德谦坚请覆奏，王斥其说，遂行至重华宫，寿皇为之感动。
    六月丁酉夜，寿皇崩于重华宫，上犹未能出，嘉王数入禁中泣请未遂，中外讹言，靡所不至。戊戌，宰执奏事退，太皇太后御札付宰执：日下昃，宰执率百官诣重华宫发丧。辛丑，左丞相留正、知枢密院事赵汝愚、参知政事陈骙、同知枢密院事余端礼率百官诣文德殿，拜表毕，退，就重华殿庐议成服典故。端礼引唐肃宗朝群臣发哀太极殿故事，附中使王公昌入奏。是日，太皇太后有旨：『皇帝以疾，听就内中成服。』壬寅，正、汝愚请太皇太后垂帘奏事，不许。丁未，宰执札子奏：『皇子嘉王仁孝夙成，学问日进，宜早正储位，以安人心。』癸丑，再入札子，御批云：『甚好。』乙卯，再拟指挥进入，乞付学士院。是晚，批出八字云：『历事岁久，念欲退闲。』左丞相留正得之大惧，不以示同列，汝愚逼之，乃以告焉。丙辰，再拟入，御批：『可只今施行。』己未，宰执再奏，乞面奉处分。是晚付出，封题稍异，正不启封，付之内降房。是夏，御前诸军都统制兼知兴州、充利州西路安抚使吴挺卒。先是，虞丞相允文既没，朝廷复命挺充利西帅，凡十九年而卒于军，于是四川总领杨辅先事白朝廷，乞择重臣镇蜀，乃以丘崇为制置使。崇未入蜀而闻挺病，甚恐其军五六万人缓急无所属，乃见大臣筹之。故事，帅臣阙，以转运使权。时杨虞仲为利路转运使，崇欲重其事，乃奏乞令辅往兴州摄帅，上许焉。辅以为朝臣出使，非制阃所当令，不欲行。而崇以圣旨移文辅，重伤其意，即请虞仲权知兴州事，而己遥领安抚使，未几，并以印送虞仲就权，人以为得体。先是，挺之季岁，关外群盗纵横，皆纵而不治。虞仲至未久，遂捕其尤者悉诛之，边人詟服。挺之死也，上已属疾，不之信。赵汝愚在枢府，用崇、辅二人之议，更遣张诏代之，盖不欲吴氏世袭，以销未然之患也。是夏，始厘正东、西两川牒试之滥。牒试者，旧制，以守倅、门客皆引嫌赴本路转运司别试，若部使臣及帅臣亲属、门客，则赴邻路试，率以七人而取一人。绍兴后牒试尤多，东、西两川尤甚，议者以为滥，于是令成都府路以八十三人、潼川府路以八十人为额。至是，王溉自成都府路转运判官召还，入见，极言两路冒亲诡贯之弊，乞各存十人外，均与本路诸州，从之。仍各以二十人为额。丘崇为制置使，复请每路止存十二人，若就试者少，则以二十人而取一人，奏可。旧例，避亲举人与命官锁应者同试。王溉为成都漕，始令分场，以革假手之弊，于是四蜀皆一等施行焉。
秋七月庚申朔，前一日，付出宰执所奏事，左丞相留正不肯启封。是日，知枢密院事赵汝愚趣之，乃启封。正视牍尾，忧形于色，始密为去计矣。辛酉，上正临朝，仆于地，都人闻之大骇。是日，工部尚书赵彦逾见汝愚白事，相与泣下。汝愚微以翼戴之事讽之，彦逾力赞之。汝愚遣中郎将范仲壬告殿帅郭杲。仲壬初以时事艰难告之，不应，又以忠义动之，又不应。仲壬不得已，屏人起立，具以汝愚意达之，又不应。仲壬乃还。汝愚知不可，遂请彦逾往见杲谕旨。彦逾谓杲曰：『彦逾与枢密第能谋之耳。太尉为国虎臣，此事专在太尉。』杲未及言，彦逾变色责之曰：『太尉所虑者，百口之家耳。彦逾尽诚以相告，而太尉了不见答，即西府有问，何以复之耶?』杲徐曰：『致意枢密，领钧旨，事然后定。』壬戌，大祥，左丞相留正以五更入奏，致其仕，易肩舆，出城而去，人情益惧。正之未达也，有善轨革者推其行年，至甲寅，乃为兔伏草、鸡自焚之象，殆莫可，时殊怪之。及是深以为忧，私谓所亲曰：『主上卯生，吾酉生。伏草自焚，其兆已见矣。』遂定逃归之计。时左丞相赵汝愚知太皇太后深以宗社为忧，将白事焉而难其人。有知阁门事韩侂冑者，太后女弟之子也，素善慈福宫内寺张宋尹，而与永嘉人蔡必胜同在阁门，必胜因其同郡人左司郎官徐谊、吏部员外郎叶适言于汝愚，遂令侂胄以内禅事付宗尹入奏。太皇素简严，无他语，第令谕汝愚耐烦而已。癸亥，侂冑再往，不获命，逡巡欲退。重华宫内侍关礼问知其谋，入白太后，言与泪俱。太皇蹙额久之，曰：『事顺则可，更切子细。』礼遂简侂冑，以来日寿皇梓宫前垂帘引执政，时日已过午矣。汝愚乃以谕参知政事陈骙、同知枢密院事余端礼，关礼又使所亲阁门宣赞舍人傅昌期密制黄袍。时嘉王在邸，殊不知，且方以疾在告。汝愚简官僚彭龟年云：『禫祭重事，王不可不入。』甲子，禫祭，殿帅郭杲与步帅阎仲先分兵卫内，比内，太皇太后垂帘，命关礼引嘉王先入。执政奏事，太后曰：『皇帝已有成命，相公当奉行。』汝愚出所拟太皇太后圣旨云：『皇帝以疾，至今未能执丧，曾有亲笔，自欲退闲。皇子嘉王可即皇帝位。尊皇帝为太上皇帝，皇后为太上皇后。』太皇太后览毕云：『甚好。』遂劝王即位。王固辞，且顾汝愚曰：『某无罪，恐负不孝之名。』关礼等以黄袍进，王拒却不受，汝愚等固以请，而端礼之言尤力，王挥涕勉受，遂即皇帝位。汝愚等再拜贺，上犹答拜。汝愚等又固请，上乃衰服出见百官于重华殿东廊之素幄，次诣几筵殿行禫祭礼，都人闻之，始奠枕矣。是晚，沈有开、彭龟年乞奏事，上惨然久之，曰：『前日闻大臣有建储之议，此亦可以息浮言，安人心。今匆遽乃尔，早泣告慈福不允，至今悸动。』是日，诏建泰安宫，以奉太上皇帝、太上皇后，命泰安宫提举杨舜卿往南内请八宝。遣内侍二员，分水陆路宣押留正赴都堂治事，从赵汝愚之奏也。乙丑，太皇太后有旨：崇国夫人韩氏可立为皇后。丙寅，赦天下，常赦所不原者皆除之。百官进秩二等，赏诸军。赦文有曰：『冲怀每念于退闲，亲翰尝颁于近辅。』用太上皇帝御札八字意也。其后命缴御札八字付史馆，从李璧之请也。先是，京口诸军讹言汹汹，襄阳归正人陈应祥亦谋为变，举事前一日登极，赦书至，遂败。时赵汝愚为政首，裁抑侥幸，以故人多怨者。自祖宗以来，人主登极，凡列郡守臣，率得任子恩，间有阙守臣而以幕职班行摄之者，亦官之如例。英宗即位，司马公时知谏院，尝以为言，不听。上受禅肆眚，汝愚因进熟，始命监司、郡守许上表进贡推恩，内守臣系权官者免进贡，其表听附递以闻。诏车驾五日一朝泰安宫，百官月两朝。以即位，告于天地、宗庙、社稷。丁卯，侍御史张叔椿劾留正擅去相位。诏以叔椿为吏部侍郎。诏命起居郎兼权中书舍人陈傅良还故宫。戊辰，诏曰：『朕猥以冲人，肆膺大宝，涉道尚浅，何以周知群下之情?烛理未明，何以裁决万几之务?思欲图乂，莫先求言。惟祖宗二百年之基既艰于负荷，矧中外亿兆人之众尤重于抚绥。聿怀置器之安，深切履冰之惧，固当咨询故老，梦想幽人，罔间迩遐，咸当播告，胸臆结约，尔其无爱于肆言；利害罢行，朕欲深求于成败。事关朝政，虑及边防，应天之实何先，安民之务何急?毋惮大吏，毋讳眇躬。倘有补于国家，当优加于赏赉。导人使谏，方倾听于嘉谋；事君以忠，宜大伸于直道。咨尔多士，体予至怀。』左司谏章颖为侍御史，右正言黄艾为左司谏。大理少卿郑湜为金主报登位使，左骁卫郎将范仲壬副之。己巳，知枢密院事赵汝愚兼参知政事。庚午，召秘阁修撰、知潭州朱熹赴行在奏事。上在嘉邸，闻熹名德，每恨不得为本宫讲官，至是首加召用。先是，黄裳为嘉王府翊善，善讲说开导，上学顿进。一日，上皇宣谕曰：『嘉王进学，皆卿之功。』裳再拜谢，因进曰：『若欲进德修业，追踪古先哲王，则须寻天下第一等人乃可。』上皇问为谁，裳以熹对。彭龟年继为官僚，因讲鲁庄公不能制其母，云：『母不可制，当制其侍御仆从。』上问曰：『此谁之说?』对曰：『朱熹之说。』自后每讲，必问熹之说如何，盖倾心已久，故即位首加迅召，皆出上意也。辛未，显谟阁待制兼侍讲黄裳为给事中，起居郎兼权中书舍人彭龟年并为中书舍人，将作监黄由为起居郎，秘书省著作郎沈有开为起居舍人。乙亥，赵汝愚为右丞相，参知政事陈骙知枢密院事，同知枢密院事余端礼参知政事兼同知枢密院事。汝愚辞不拜。赐前宰执、侍从诏访以得失。丙子，大风。戊寅，诏以时方秋暑，宜用唐武德、贞观故事，太上皇帝未须移御，其即以寝殿为泰安宫。殿前副都指挥使郭杲为武康军节度使。上之立也，知阁门事韩侂胄有力焉。侂冑者，魏王琦之曾孙，神宗女齐国长公主孙也。赵汝愚推恩定策功，曰：『我与赵尚书皆宗臣，而韩知阁乃右戚，各不言功，惟爪牙之臣所当推赏。』由是杲建节焉。于是侂冑与赵彦逾咸有怨于汝愚矣。庚辰，上率群臣拜表于泰安宫。辛巳，改命少保、保大军节度使郭师禹为攒宫总护使。赵汝愚力辞右丞相，诏以为枢密使。翰林学士李巘草麻，有『太尉本兵柄』之语，汝愚以为侮己，衔之。未几，巘转承旨，黄由时以左史兼中书舍人，驳之，乃除宝文阁学士、知婺州。先是，寿皇将倦勤，并命周必大、留正为相，巘草二制，而于必大制中多所训饬，至有『患失容身』之语，必大不自安，三上章力辞，又四章求去，其辞免第二札子有『中外臣庶，明知两相制出，抑扬不同，在于人情，宁免观望?』奏入，寿皇召巘入对，令贴麻改定。必大复以非材求去，寿皇曰：『朕何尝令如此措辞?』遂批出：李巘与郡。明日将上，乞除职名，寿皇不许。盖巘两在禁林，皆由草制而去位，自是不复起矣。壬午，侍御史章颖等劾内侍林亿年、陈源、杨舜卿与在京宫观。知阁门事韩侂胄落阶官，为汝州防御使。癸未，余端礼辞兼同知枢密院事。甲申，兵部尚书罗点签书枢密院事。诏两省官看详应诏封事，具要切者以闻。戊子，诏百官日轮一员面对。
《讲义》曰：轮对，国家之令典也。朝廷之上，有如宰执、侍从、台谏得以无时不言。至若在下庶僚，未及偕玉阶而面天表者，且有轮对之制焉。诚如是，則小大诸臣，悉能展尽底蕴于冕旒之前矣。此真治世之气象欤!罢杨舜卿在京宫观，林亿年常州居住，陈源抚州居住。
  </div>
  <div class="pagination">
   <a href="宋史全文_page37.html">
    上一页
   </a>
   <span>
    ...
   </span>
   <a href="宋史全文_page33.html">
    33
   </a>
   <a href="宋史全文_page34.html">
    34
   </a>
   <a href="宋史全文_page35.html">
    35
   </a>
   <a href="宋史全文_page36.html">
    36
   </a>
   <a href="宋史全文_page37.html">
    37
   </a>
   <span class="current-page">
    38
   </span>
   <a href="宋史全文_page39.html">
    39
   </a>
   <a href="宋史全文_page40.html">
    40
   </a>
   <a href="宋史全文_page41.html">
    41
   </a>
   <a href="宋史全文_page42.html">
    42
   </a>
   <a href="宋史全文_page43.html">
    43
   </a>
   <span>
    ...
   </span>
   <a href="宋史全文_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
