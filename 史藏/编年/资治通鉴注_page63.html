<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 63 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 63 页/共 334 页
  </h1>
  <div class="content">
   袁绍遣其将颜良攻东郡太守刘延于白马。〔贤曰：白马县，属东郡，今滑州县也，故城在今县东。〕沮授曰：「良性促狭，虽骁勇，不可独任。」绍不听。〔骁，坚尧翻。〕夏，四月，曹操北救刘延。荀攸曰：「今兵少不敌，必分其势乃可。公到延津，〔杜预曰：陈留酸枣县北，有延津。唐卫州新乡县有延津关。关盖在延津北岸，曹操所向，乃延津南岸。〕若将渡兵向其后者，绍必西应之，然后轻兵袭白马，掩其不备，颜良可禽也。」操从之。绍闻兵渡，即分兵西邀之。操乃２吊军兼行趣白马，〔趣，七喻翻。〕未至十余里，良大惊，来道战。操使张辽、关羽先登击之。羽望见良麾盖，〔戎车，大将所乘者，设幢麾，张盖。〕策马刺良于万众之中，〔刺，七亦翻。〕斩其首而还，〔还，从宣翻，又如字。〕绍军莫能当者。遂解白马之围，徙其民，循河而西。
绍渡河追之，沮授谏曰：「胜负变化，不可不详。今宜留屯延津，分兵官渡，若其克获，还迎不晚，〔还迎留屯大军也。〕设其有难，〔难，乃旦翻。〕众弗可还。」绍弗从。授临济叹曰：「上盈其志，下务其功，悠悠黄河，吾其济乎！」遂以疾辞。绍不许而意恨之，复省其所部，并属郭图。
绍军至延津南，操勒兵驻营南阪下，〔水经注：白马县有神马亭，实中层峙，南北二百步，东西五十余步，自外耕耘垦斫，削落平尽。正南有陟躔，陛下方轨，西去白马津可二十里，南距白马县故城可五十里，即开山图所谓白马山也。南陂其在山之南欤！此时操兵循河已入酸枣界，当考。〕使登垒望之，曰：「可五六百骑。」有顷，复白：「骑稍多，步兵不可胜数。」〔复，扶又翻；下同。胜，音升。数，所具翻。〕操曰：「勿复白。」令骑解鞍放马。是时，白马辎重就道。诸将以为敌骑多，不如还保营。荀攸曰：「此所以饵敌如何去之！」操顾攸而笑。绍骑将文丑与刘备将五六千骑前后至。诸将复白「可上马。」操曰：「未也。」有顷，骑至稍多，或分趣辎重。〔趣，七喻翻。重，直用翻。〕操曰：「可矣。」乃皆上马。时骑不满六百，遂纵兵击，大破之，斩丑。丑与颜良，皆绍名将也，再战，悉禽之，绍军夺气。〔三军以气为主，气夺则其军不振。〕
初，操壮关羽之为人，而察其心神无久留之意，使，张辽以其情问之，羽叹曰：「吾极知曹公待我厚；然吾受刘将军恩，誓以共死，不可背之。〔背，蒲妹翻。〕吾终不留，要当立效以报曹公乃去耳。」辽以羽言报操，操义之。及羽杀颜良，操知其必去，重加赏赐。羽尽封其所赐，拜书告辞，而奔刘备于袁军。〔袁绍军也。〕左右欲追之，操曰：「彼各为其主，〔为，于伪翻。〕勿追也。
操还军官渡，阎柔遣使诣操，操以柔为乌桓校尉。鲜于辅身见操于官渡，操以辅为右度辽将军，还镇幽土。〔当是时，幽州为绍所统，与许隔远，而柔、辅已归心于操矣。汉度辽将军，始于范明友；中兴之后，置度辽将军以护南匈奴，屯于西河。今使鲜于辅还镇幽土，故以为右度辽将军。自中国而北，向以西河为左，幽土为右也。〕
②广陵太守陈登治射阳，〔射阳县，前汉属临淮郡，后汉属广陵郡。应劭曰：在射水之阳。今楚州山阳县有射阳湖，即其地。贤曰：射阳在今楚州安宜县东。〕孙策西击黄祖，登诱严白虎余党，图为后害。策还击登，军到丹徒，〔丹徒县，前汉属会稽郡，后汉分属吴郡，春秋之朱方也。秦时望气者云，其地有天子气。始皇使赭徒二千人凿城以败其势，改曰丹徒。考异曰：逃事出江表传。据策传云：「策谋袭许，未发而死。」陈矫传云：「登为孙权所围于匡奇。登令矫求救于太祖，太祖遣赴救。吴军既退，登设伏追奔，大破之。」先贤行状云：「登有吞灭江南之志，孙策遣军攻登于匡奇城，登大破之，斩虏以万数。贼忿丧军，寻复大兴兵向登。登使功曹陈矫求救于太祖。」此数者，参差不同。孙盛异同评云：「按袁绍以建安五年至黎阳，策以四月遇害。而志云：策闻曹公与绍相拒于官渡，谬矣。伐登之言为有证也。」今从之。〕须待运粮。初，策杀吴郡太守许贡，〔考异曰：江表传曰：「初，贡上表于汉帝，言策骁雄，宜召还京邑，若放于外，必作世患。候吏得表以示策，策以让贡，贡辞无表，策令武士绞杀之。」按贡先为朱治所迫，已去郡依严白虎，安能复尔，盖策破白虎时杀贡耳。〕贡奴客潜民间，欲为贡报雠。策性好猎，数出驱驰，〔为，于伪翻。好，呼到翻。数，所角翻。〕所乘马精骏，从骑绝不能及，〔从，才用翻。〕卒遇贡客三人，〔卒，读曰猝。〕射策中颊，后骑寻至，皆刺杀之。策创甚，〔射，而亦翻。中，竹仲翻。刺，七亦翻。创，初良翻。〕召张昭等谓曰：「中国方乱，以吴、越之众，三江之固，〔韦昭曰：三江，谓吴松江、钱塘江、浦阳江也。吴地记云：松江东北行七十里，得三江口，东北入海为娄江，东南入海为东江，并松江为三江。〕足以观成败，公等善相吾弟！」〔相，息亮翻。〕呼权，佩以印绶，谓曰：「举江东之众，决机于两陈之间，〔陈，读曰阵，〕与天下争衡，〔衡，所以平轻重也；争衡，言分争之世，兵力所加，天下大势为之轻重也。〕卿不如我；举贤任能，各尽其心以保江东，我不如卿。」丙午，策卒，〔考异曰：虞喜志林云策以四月四日死，故置此。陈志策传：「策阴欲袭许，迎汉帝，密治兵。部署未发，为许页客所杀。」郭嘉传曰：「策渡江，北袭许，众闻皆惧。嘉料之曰：『策轻而无备，必死于匹夫之手。』果为贡客所杀。」嘉虽先见，安能知策死于未袭许之前乎！盖时人见策临江治兵，疑其袭许，嘉料其不能为耳。〕时年二十六。
权悲号，未视事，〔号，户刀翻。〕张昭曰：「考廉！此宁哭时邪！」〔孙权先为阳羡长，郡察孝廉，故以称之。〕乃改易权服，扶令上马，使出巡军。昭率僚属，上表朝廷，下移属城，中外将校，各令奉职。周瑜自巴丘将兵赴丧，遂留吴，以中护军与张昭共掌众事。〔秦置护军都尉，汉因之。高祖以陈平为护军中尉。武帝复以为护军都尉，属大司马。三国虎争，始有中护军之官。东观记曰：汉大将军出征，置中护军一人。魏、晋以后，资轻者为中护军，资重者为护军将军。然吴又有左右护军，则吴制自是分中、左、右为三部。〕时策虽有会稽、吴郡、丹阳、豫章、庐江、庐陵，然深险之地，犹未尽从，流寓之士，皆以安危去就为意，未有君臣之固，而张昭、周瑜等谓权可与共成大业，遂委心而服事焉。
③秋，七月，立皇子冯为南阳王；壬午，冯薨。
④汝南黄巾刘辟等叛曹操应袁绍，绍遣刘备将兵助辟，郡县多应之。绍遣使拜阳安都尉李通为征南将军，刘表亦阴招之，通皆拒焉。或劝通从绍，通按剑叱之曰：「曹公明哲，必定天下；绍虽强盛，终为之虏耳。吾以死不贰。」即斩绍使，〔使，疏吏翻。〕送印绶诣操。
通急录户调，〔调，徒钓翻；下同。户出鼦绢谓之调。录，收拾也。〕朗陵长赵俨见通曰：「方今诸郡并叛，独阳安怀附，复趣收其鼦绢，〔复，扶又翻。趣，读曰促。〕小人乐乱，〔乐，音洛。〕无乃不可乎﹖」通曰：「公与袁绍相持甚急，左右郡县背叛乃尔，〔背，蒲妹翻；下同。〕若鼦绢不调送，观听者必谓我顾望，有所须待也。」俨曰：「诚亦如君虑，然细权其轻重。小缓调，当为君释此患。」〔为，于伪翻。〕乃书与荀彧曰：「今阳安郡百姓困穷，邻城并叛，易倾荡，〔易，以豉翻。〕乃一方安危之机也。且此郡人执守忠节，在险不贰，以为国家宜垂慰抚；而更急敛鼦绢，〔敛，力赡翻。〕何以劝善！」彧即白操，悉以鼦绢还民，上下欢喜，郡内遂安。通击群贼瞿恭等，皆破之，〔瞿，姓也；王僧孺百家谱有养梧瞿宝。〕遂定淮、汝之地。
时操制新科，下州郡，颇增严峻，而调鼦绢方急。长广太守何夔〔长广县，前汉属琅邪郡，后汉属东莱郡。此盖操遣乐进入青州，新收以为郡。〕言于操曰：「先王辨九服之赋以殊远近；〔周官职方氏辨九服之邦国：方千里曰王畿，其外方五百里曰候服，又其外方五里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。〕制三典之刑以平治乱。〔周官大司寇：掌建邦之三典，以佐王刑邦国：一曰刑新国用轻典，二曰刑平国用中典，三曰刑乱国用重典。治，直吏翻。〕愚以为此郡宜依远域新邦之典，其民间小事，使长吏临时随宜，上不背正法，下以顺百姓之心。〔背，蒲妹翻；下同。〕比及三年，〔比，必寐翻。〕民安其业，然后乃可齐之以法也。」操从之。
刘备略汝、颍之间，自许以南，吏民不安，曹操患之。曹仁曰：「南方以大将〔章：甲十一行本无「将」字；乙十一行本同。〕军方有目前急，其势不能相救，刘备以强兵临之，其背叛故宜也。备新将绍兵，未能得其用，击之，可破也。」操乃使仁将骑击备，破走之，〔将，即亮翻。〕尽复收诸叛县而还。
备还至绍，阴欲离绍，〔还，从宣翻又如字。离，力智翻，去也。〕乃说绍南连刘表。绍遣备将本兵复至汝南，〔说，输芮翻。复，扶又翻；下同。〕与贼龚都等合，众数千人。曹操遣将蔡杨击之，为备所杀。
袁绍军阳武，〔阳武县，属河南尹，在官渡水北。〕沮授说绍曰：「北兵虽众而劲果不及南，南军谷少而资储不如北；南幸于急战，北利在缓师。宜徐持久，旷以日月。」绍不从。八月，绍进营稍前，依沙灯为屯，〔灯，都回翻。〕东西数十里。操亦分营与相当。
⑤九月，庚午朔，日有食之。
⑥曹操出兵与袁绍战，不胜，复还，坚壁。绍为高橹，〔贤曰：释名曰：橹者，露上无覆屋也。〕起土山，射营中，〔射，而亦翻。〕营中皆蒙楯而行。〔楯，食尹翻。贤曰：今之旁排也。〕操乃为霹雳车，〔贤曰：以其发石声烈震，呼之为霹雳，即今之炮车也。张晏曰：范蠡兵法，飞石重十二斤，为机发，行三百步。操盖祖其遗法耳。魏氏春秋曰：以古有矢石。又传云：旝动而鼓。说曰：旝，发石也，于是造发石车。车，尺遮翻。〕发石以击绍楼，皆破；绍复为地道攻操，操辄于内为长堑以拒之。操众少粮尽，〔少，诗沼翻；下同。〕士卒疲乏，百姓困于征赋，多叛归绍者。操患之，与荀彧书，议欲还许，以致师。〔贤曰：致，犹至也。兵法：善战者，致人，不致于人。〕彧报曰：「绍悉众聚官渡，欲与公决胜败。公以至弱当至强，若不能制，必为所乘，是天下之大机也。且绍，布衣之雄耳，能聚人而不能用。以公之神武明哲而辅以大顺，何向而不济！今谷食虽少，未若楚、汉在荥阳、成皋间也。是时刘、项莫肯先退者，以为先退则势屈也。公以十分居一之众，〔贤曰：言与绍众相悬也。〕画地而守之，〔贤曰：言画地作限隔也。〕搤其喉而不得进，已半年矣。〔搤，于革翻。〕情见势竭，必将有变。〔见，贤遍翻。〕此用奇之时，不可失也。」操从之，乃坚壁持之。
操见运者，抚之曰：「欲十五日〔却，后也；晋人帖中多用「少却」字，其意犹言「少退」也。〕为汝破绍，不复劳汝矣。」〔为，于伪翻。复，扶又翻；下同。〕绍运谷车数千乘至官渡。〔乘，绳证翻；下同。〕荀攸言于操曰：「绍运车旦暮至，其将韩猛兑而轻敌，击，可破也！」操曰：「谁可使者﹖」攸曰：「徐晃可。」乃遣偏将军河东徐晃〔按沈约志，曹魏置将军四十号，偏将军、裨将军居其末。〕与史涣邀击猛，破走之，烧其辎重。〔重，直用翻；下同。〕
冬，十月，绍复遣车运谷，使其将淳于琼等将兵万余人送之，宿绍营北四十里。沮授说绍：「可遣蒋奇别为支军于表，〔说，输芮翻。支，别也；表，外也。〕以绝曹操之钞。」〔钞，楚交翻。〕绍不从。
许攸曰：「曹操兵少而悉师拒我，许下余守，势必空弱。若分遣轻军，星行掩袭，〔星行，戴星而行也。〕许可拔也。许拔，则奉迎天子以讨操，操成禽矣。如其未溃，可令首尾奔命，破之必也。」绍不从，曰：「吾要当先取操。」会攸家犯法，审配收系之，攸怒，遂奔操。〔考异曰：魏志武纪曰：「攸贪财，袁绍不能足，来奔。」今从范书绍传。〕
操闻攸来，跣出迎之，抚掌笑曰：「子卿远来，吾事济矣！」〔许攸，字子远，今呼为子卿，贵之也。或曰：操字攸曰：「子远，卿来，吾事济矣。」于文为顺。〕既入坐，〔坐，徂卧翻。〕谓操曰：「袁氏军盛，何以待之﹖今有几粮乎﹖」操曰：「尚可支一岁。」攸曰：「无是，更言之！」又曰：「可支半岁。」攸曰：「足下不欲破袁氏邪，何言之不实也！」操曰：「向言戏之耳。其实可一月，为之柰何﹖」攸曰：「公孤军独守，外无救援而粮谷已尽，此危急之日也。袁氏辎重万余乘，在故市、乌巢，〔据水经，乌巢泽，在陈留酸枣县东南。乘，绳证翻。〕屯军无严备，若以轻兵袭之，不意而至，燔其积聚，〔积，七赐翻。聚，慈喻翻。〕不过三日，袁氏自败也。」操大喜，乃留曹洪、荀攸守营，自将步骑五千人，皆用袁军旗帜，〔帜，赤志翻。〕衔枚缚马口，夜从间道出，〔间，古苋翻。〕人抱束薪，所历道有问者，语之曰：〔语，牛倨翻。〕「袁公恐曹操钞略后军，遣兵以益备。」闻者信以为然，皆自若。既至，围屯，大放火，营中惊乱。会明，琼等望见操兵少，出陈门外，〔陈，读曰阵。〕操急击之，琼退保营，操遂攻之。
绍闻操击琼，谓其子谓曰：「就操破琼，吾拔其营，彼固无所归矣！」〔就，即也；言即使操破淳于琼，而我攻拔其营，将无所归也。〕乃使其将高览、张合等攻操营。〔合，曷合翻，又古盍翻。〕合曰：「曹公精兵往，必破琼等，琼等破，则事去矣，请先往救之」郭图固请攻操营。合曰：「曹公营固，攻之必不拔。若琼等见禽，吾属尽为虏矣。」绍但遣轻骑救琼，而以重兵攻操营，不能下。
绍骑至乌巢，操左右或言「贼骑稍近，请分兵拒之。」操怒曰：「贼在背后，乃白！」士卒皆殊死战，遂大破之，斩琼等，尽燔其粮谷，士〔章：甲十一行本「士」上有「杀」字；乙十一行本同；孔本同；张校同。〕卒千余人，皆取其鼻，失马割唇舌，以示绍军。绍军将士皆恟惧。〔恟，许勇翻。〕郭图凓其计之失，复谮张合于绍曰：〔复，扶又翻。〕「合快军败。」合忿惧，遂与高览焚攻具，诣操营降。〔降，户江翻；下同。〕曹洪疑不敢受，荀攸曰：「合计划不用，怒而来奔，君有何疑！」乃受之。
于是绍军惊扰，大溃。绍及谭等幅巾乘马，〔傅子曰：汉末，王公多委正服，以幅巾为雅，是以袁绍、崔豹之徒，虽为将帅，皆着缣巾。魏太祖以天下凶荒，资财乏匮，拟古皮弁，裁缣帛以为帢，合乎简易随时之义，以色别其贵贱，于今施行。可谓军容，非国容也。〕与八百骑渡河。操追之不及，尽收其辎重、图书、珍宝。余众降者，操尽抗之，前后所杀七万余人。〔考异曰：范书绍传曰：「所杀八万人。」按献帝起居注：曹公上言，凡斩首七万余级。〕
沮授不及绍渡，为操军所执，乃大呼曰：〔呼，火故翻。〕「授不降也，为所执耳！」操与之有旧，迎谓曰：「分野殊异，遂用圮绍，〔三十八宿布列于天，各有躔度。周天三百六十六度四分度之一，分为十二次。班固取三统历十二次配十二野，而分野之说行焉。费直说周易、蔡邕月令章句所言颇有先后，魏太史令陈卓更言邵国所入宿度，而分野之说详矣。皇甫谧曰：黄帝推分星次以定律度，天有十二次，日月之所躔也；地有十二分，王侯之所国也。分，扶问翻。「圮」，当作「否」；否，隔也。〕不图今日乃相禽也！」授曰：「冀州失策，自取奔北。〔绍牧冀州，故称之，犹刘备以牧豫州，称之为刘豫州。〕授知力俱困，宜其见禽。」操曰：「本初无谋，不相用计，若蒙公灵，速死为福。」操叹曰：「孤早相得，天下不足虑也。」遂赦而厚遇焉。授寻谋归袁氏，操乃杀之。
操收绍书中，得许下及军中人书，皆焚之，曰：「当绍之强，孤犹不能自保，况众人乎！」〔此光武安反侧之意。英雄处事，世虽相远，若合符节。〕
冀州城邑多降于操。〔降，户江翻。〕袁绍走至黎阳北岸，入其将军蒋义渠营，把其手曰：「孤以首领相付矣！」义渠避帐而处之，〔处，昌吕翻。〕使宣号令。众闻绍在，稍复归之。
或谓田丰曰：「君必见重矣。」丰曰：「公貌宽而内忌，不亮吾忠，〔亮，信也，明也。〕而吾数以至言迕之，〔数，所角翻。迕，五故翻。〕若胜而喜，犹能救〔章：乙十一行本「救」作「赦」；孔本同；张校同。〕我，今战败而恚，〔恚，于避翻。〕内忌将发，吾不望生。」绍军士皆拊膺泣曰：「向令田丰在此，必不至于败。」绍谓逢纪曰：〔逢，皮江翻。〕「冀州诸人闻吾军败，皆当念吾，惟田别驾前谏止吾，与众不同，吾亦凓之。」纪曰：「丰闻将军之退，拊手大笑，喜其言之中也。」〔中，竹仲翻。〕绍于是谓僚属曰：「吾不用田丰言，果为所笑。」遂杀之。初，曹操闻丰不从戎，〔谓绍囚之，不使从军也。〕喜曰：「绍必败矣。」及绍奔遁，复曰：〔复，扶又翻；下同。〕「向使绍用其别驾计，尚未可知也。」
审配二子为操所禽，绍将孟岱言于绍曰：「配在位专政，族大兵强，且二子在南，必怀反计。」郭图、辛评亦以为然。绍遂以岱为监军，化配守邺。〔监，古衔翻。〕护军逄纪素与配不睦，绍以问之，纪曰：「配天性烈直，每慕古人之节，必不以二子在南为不义也。愿公勿疑。」绍曰：「君不恶之邪﹖」〔恶，乌路翻。〕纪曰：「先所争者，私情也；今所陈者，国事也。」绍曰：「善！」乃不废配，配由是更与纪亲。〔逢纪能为审配言，而不肯救田丰之死，果为国事乎！〕冀州城邑叛绍者，绍稍复击定之。
绍为人宽雅，有局度，喜怒不形于色，而性矜愎自高，〔愎，平逼翻；戾也，狠也。〕短于从善，故至于败。
⑦冬，十月，辛亥，有星孛于大梁。〔贤曰：大梁，酉之分。蔡邕曰：自胃一度至毕六度，谓之大梁之次。皇甫谧曰：自胃七度至毕十度曰大梁之次。晋书天文志从谧。孛，蒲内翻。〕
⑧庐江太守李术攻杀扬州刺史严象，庐江梅干、雷绪、陈兰等各聚众数万在江淮间，曹操表沛国刘馥为扬州刺史。时扬州独有九江，〔时庐江、丹阳、会稽、吴郡、豫章，皆属孙氏；馥刺扬州，独有九江耳。〕馥单马造合肥空城，建立州治，〔郡国志：汉扬州刺史治历阳。今馥移合肥，后又移治寿春，而江左扬州治建业，扬州分矣。造，七到翻。〕招怀干、绪等，皆贡献相继。数年中，恩化大行，流民归者以万数。于是广屯田，兴陂堨；〕堨，于葛翻。以土壅水曰堨。〕官民有畜，乃聚诸生，立学校；又高为城垒，多积木石，以修战守之备。〔为孙权攻合肥不能下张本。〕
⑨曹操闻孙策死，欲因丧伐之。侍御史张纮谏曰：〔三年，策遣纮献方物至许，拜侍御史。〕「乘人之丧，既非古义，〔古不伐丧。〕若其不克，成雠弃好，〔好，呼到翻。〕不如因而厚之。」操即表权为讨虏将军，〔讨虏将军之号，创置于此。〕领会稽太守。〔会，工外翻。〕
操欲令纮辅权内附，乃以纮为会稽东部都尉。〔沈约曰：临海太守，本会稽东部都尉治。前汉都尉治鄞，后汉分会稽为吴郡，疑是都尉徙治章安也。〕纮至吴，太夫人以权年少，〔少，诗照翻。〕委纮与张昭共辅之。纮思惟补察，知无不为。太夫人问扬武都尉会稽董袭曰：「江东可保不﹖」〔不，读曰否。〕袭曰：「江东有山川之固，而讨逆明府恩德在民，讨虏承基，大小用命，〔诗逆，策也；讨虏，权也。〕张昭秉众事，袭等为爪牙，此地利人和之时也，万无所忧。」权遣张纮之部，或以纮本受北任，嫌其志趣不止于此，权不以介意。〔介，间也，纤微也；言其意不以纤微嫌间也。〕
鲁肃将北还，〔肃从孙策事，见上卷三年。〕周瑜上之，〔考异曰：肃传曰：「刘子扬招肃往依郑宝，肃将从之。瑜以权可辅，止肃。」按刘晔杀郑宝，以其众与刘勋，勋为策所灭，宝安得及权时也。〕因荐肃于权曰：「肃才宜佐时，当广求其比以成功业。」权即见肃，与语，悦之。宾退，独引肃合榻对饮，〔榻，也。有坐榻，有卧榻。今江南又呼几案之属为卓。卓，高也；以其比坐榻、卧榻为高也。合榻，犹言合卓也。〕曰：「今汉室倾危，孤思有桓、文之功，君何以佐之﹖」肃曰：「昔高帝欲尊事义帝而不获者，以项羽为害也。今之曹操，犹昔项羽，将军何由得为桓、文乎！肃窃料之，汉室不可复兴，曹操不可卒除，〔复，扶又翻。卒，读曰猝。〕为将军计，惟有保栽江东以观天下之衅耳。若因北方多务，剿除黄祖，进伐刘表，竟长江所极，据而有之，此王业也。」〔江东君臣上下，本谋不过此耳。〕权曰：「今尽力一方，冀以辅汉耳，此言非所及也。」张昭毁肃年少粗疏，〔少，诗照翻。〕权益贵重之，赏赐储偫，富拟其旧。〔鲁肃家本饶富，先尝指囷以资周瑜矣。偫，直里翻。〕
权料诸小将兵少而用薄者，并合之。〔料，力条翻，量也；又力吊翻。〕别部司马汝南吕蒙，〔续汉志：大将军营五部，部各有校尉一人，军司马一人，其别营领属为别部司马，其兵多少，各随时宜。〕军容鲜整，士卒练习。权大悦，增其兵，宠任之。
功曹骆统劝权权尊贤接士，勤求损益，飨赐之日，人人别进，问其燥湿，〔人之居处，避湿就燥。问其燥湿者，问其居处何如也。〕加以密意，诱谕使言，察其志趣。权纳用焉。统，俊之子也。〔骆俊见上卷二年。诱，音酉。〕
庐陵太守孙辅恐权不能保江东，阴遣人赍书呼曹操。行人以告，权悉斩辅亲近，分其部曲，徙辅置东。〔置之吴东也。〕
曹操表征华歆为议郎、参司空军事。庐江太守李术不肯事权，而多纳其亡叛。〔术本权兄策所树置也。〕权以状白曹操曰：「严刺史昔为公所用，而李术害之，肆其无道，宜速诛灭。今术必复诡说求救。明公居阿衡之任，〔以伊尹况操。复，扶又翻；下同。〕海内所瞻，愿敕执事，勿复听受。」因举兵攻术于皖城。〔皖，户板翻。〕术求救于操，操不救。遂屠其城，枭术首，〔枭，坚尧翻。〕徙其部曲二万余人。
⑩刘表攻张羡，连年不下。〔羡叛表事始上卷三年。〕曹操方与袁绍相拒，未暇救之。羡病死，长沙复立其子怿。表攻怿及零、桂，皆平之。于是表地方数千里，带甲十余万，遂不供职贡，郊祀天地，居处服用，僭拟乘舆焉。〔处，昌吕翻。〕
张鲁以刘璋闇懦，不复承顺，袭别部司马张修，杀之而并其众。〔鲁初与修取汉中，事见六十卷初平二年。〕璋怒，杀鲁母及弟，鲁遂据汉中，与璋为敌。璋遣中郎将庞羲击之，不克。璋以羲为巴郡太守，屯阆中以御鲁。〔阆中县，属巴郡。〕羲辄召汉昌賨民为兵，〔谯周巴记曰：和帝永元中，分宕棸之地置汉昌县，属巴郡。夷人岁入賨钱，口四十，谓之賨民。賨，徂宗翻。〕或构羲于璋，璋疑之。赵韪数谏不从，亦恚恨。〔数，所角翻。〕
初，南阳、三辅民流入益州者数万家，刘焉悉收以为兵，名曰东州兵。璋性宽柔，无威略，东州人侵暴旧民，璋不能禁。赵韪素得人心，〔赵韪从焉入蜀，璋又韪所立，益州之大吏也。〕因益州士民之怨，遂作乱，引兵数万攻璋；厚赂荆州，〔荆州刘表也。〕与之连和；蜀郡、广汉、犍为皆应之。〔犍，居言翻。〕
资治通鉴卷第六十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十六〔起重光大荒落（辛巳），尽旃蒙作噩（乙酉），凡五年。〕
孝献皇帝己
建安六年〔（辛巳、二○一）〕
①春，三月，丁卯朔，日有食之。
②曹操就谷于安民。〔据水经，东平寿张县西界，有安民亭。亭在济水东，亭北对安民山。洪氏隶释曰：济水径须句城西水西有安民山。赵明诚金石录曰：按地里志，须句城，即今中都县。〕以袁绍新破，欲以其间击刘表。〔间，古苋翻。〕荀彧曰：「绍既新败，其众离心，宜乘其困，遂定之；而欲远师江、汉，若绍收其余烬，乘虚以出人后，则公事去矣。」操乃止。夏，四月，操扬兵河上，击袁绍仓亭军，破之，〔绍盖遣军屯仓亭津。〕秋，九月，操还许。
③操自击刘备于汝南，备奔刘表，袭都等皆散。〔备合龚都事见上卷上年。〕表闻备至，自出郊迎，以上宾礼待之，益其兵，使屯新野。〔水经注，新野县，在安众县东南。〕备在荆州数年，尝于表坐起厕，慨然流涕。表怪，问备，备曰：「平常身不离鞍，〔坐，徂卧翻。离，力智翻。〕髀肉皆消。今不复骑，髀里肉生。日月如流，老将至矣，而功业不建，是以悲耳。」〔史言备志气不衰，所以能成三分之业。复，扶又翻。〕
④曹操遣夏侯渊、张辽围昌豨于东海，〔豨叛操事见上卷三年。豨，许岂翻，又音希。〕数月，粮尽，议引军还。辽谓渊曰：「数日已来，每行诸围，豨辄属目视辽，〔行，下孟翻。属，之欲翻。〕又其身矢更稀；此必豨计犹豫，故不力战。辽欲挑与语，〔射，而亦翻。挑，徒了翻。〕傥可诱也。」〔傥，或然之辞。诱，音酉。〕乃使谓豨曰：「公有命，使辽传之。」豨果下与辽语。辽为说操神武，方以德怀四方，先附者朋汏赏。〔为，于伪翻。〕豨乃许降。〔降，户江翻。〕辽遂单身上三公山，〔上，时掌翻。〕入豨家，拜妻子。豨欢喜，随辽诣操；操遣豨还。
⑤赵韪围刘璋于成都。东州人恐见诛灭，相与力战，韪遂败退，追至江州，〔贤曰：江州县，属巴郡。今汽州巴县。〕杀之。〔赵韪随刘焉入蜀，将以图富贵，而卒以杀身。行险以徼幸，不如居易以矣命也。〕庞羲惧，遣吏程祁宣旨于其父汉昌令畿，〔汉昌县，属巴郡；汉末分宕渠置。〕索賨兵。〔索，山客翻。〕畿曰：「郡合部曲，本不为乱，纵有谗谀，要在尽诚，若遂怀异志，不敢闻命。」羲更使祁说之，畿曰：「我受牧恩，当为尽节，〔说，输芮翻。为，于伪翻；下为之同。〕汝为郡吏，自宜效力。〔谓父子当各尽节于所事也。〕不义之事，有死不为。」羲怒，使人谓畿曰：「不从太守，祸将及家！」畿曰：「乐羊食子，非无父子之恩，大义然也。〔乐羊，注见四十三卷光武建武十二年。〕今虽羹祁以赐畿，畿啜之矣。」羲乃厚谢于璋。璋擢畿为江阳太守。〔刘璋分犍为江阳郡。宋白曰：泸州之泸川江安县，本江阳地。〕
朝廷闻益州乱，以五官中郎将牛亶为益州刺史；征璋为卿，不至。〔卿，九卿也。〕
⑥张鲁以鬼道教民，使病者自首其过，〔首，式救翻。〕为之请祷；实无益于治病，然小人昏愚，竞共事之。犯法者，三原，然后乃行刑；〔治，直之翻。原，赦也。〕不置长吏，皆以祭酒为治。〔鲁以鬼道教民，其来学者，初名为鬼卒，后号祭酒。祭酒各领部众。长，知两翻。治，直吏翻。〕民、夷便乐之，〔乐，音洛。〕流移寄在其地者，不敢不奉其道。后遂袭取巴郡。朝廷力不能征，遂就宠鲁为镇民中郎将，领汉宁太守，〔袁山松书曰：建安二十年，分汉中之安阳置汉宁郡。〕通贡献而已。
民有地中得玉印者，群下欲尊鲁为汉宁王。功曹巴西阎圃谏曰：〔谯周巴记曰：初平六年，赵韪分巴为二郡，欲得巴旧名，以垫江为治，安汉以下为永宁郡。建安六年，刘璋分巴，以永宁为巴东郡，垫江为巴郡，阆中为巴西郡。〕「汉川之民，户出十万，财富土沃，四面险固；上匡天子，则为桓、文，次及窦融，不失富贵。今承制署置，势足斩断，〔断，丁乱翻。〕不烦于王。愿且不称，勿为祸先。」鲁从之。
七年〔（壬申、二○二）〕
①春，正月，曹操军谯，〔谯县，属沛国，操之乡里。〕遂至浚仪，治睢阳渠。〔浚仪县，属陈留郡。睢水于此县首受莨荡渠水，东过睢阳县，故谓之睢阳渠。睢，音虽。治，直之翻。〕遣使以太牢祀桥玄。〔玄识操于微时，故祀之。〕进军官渡。
初，绍有三子，谭、熙、尚。绍后妻刘氏爱尚，数称于绍，〔数，所角翻。〕绍欲以为后而未显言之。乃以谭继兄后，〔绍本司空逢之孽子，出后伯父成。成盖先有子，死，而绍后之。绍欲废谭立尚，故以谭继兄后。〕出为青州刺史。沮授谏曰：〔沮，子余翻。〕「世称万人逐兔，一人获之，贪者悉止，分定故也。〔慎子曰：兔走于街，百人逐之，贪心俱存，人莫之非者，以兔为未定分也。积兔在市，过而不顾，非不欲兔也，分定之后，虽鄙不争。分，扶问翻。〕谭长子，当为嗣，而斥仗居外，祸其始此矣。」〔谭、尚尚之争，沮授固知之矣。长，知两翻；下同。绍曰：「吾欲令诸子各据一州，以视其能。」于是以中子熙为幽州刺史，〔中，读曰仲。〕外甥高干为并州刺史。〔此皆前事，史因绍死而谭、尚争，书之以先事。〕
逢纪、审配素为谭所疾，〔逢，皮江翻。〕辛评、郭图皆附于谭，而与配、纪有隙。及绍薨，众以谭长，欲立之。配等恐评立而评等为害，遂矫绍遗命，奉尚为嗣。谭至，不得立，自称车骑将军，〔袁绍初起兵，自称车骑将军，故谭亦称之。〕屯黎阳。尚少与之兵，〔少，诗沼翻。〕而使逢纪随之。谭求益兵，审配等又议不与。谭怒，杀逢纪。秋，九月，曹操渡河攻谭。谭告急于尚，尚留审配守邺，自将助谭，与操相拒。连战，谭、尚数败，退而固守。〔数，所角翻。〕
尚遣所置河东太守郭援，与高干、匈奴南单于共攻河东，发使与关中诸将马腾等连兵，〔使，疏吏翻。〕腾等阴许之，援所经城邑皆下。河东郡吏贾逵守绛，〔绛县，属河东郡，春秋晋所都也。〕援攻之急；城将溃，父老与援约，不害逵，乃降，〔降，户江翻。〕援许之。援欲使逵为将，〔将，即亮翻。〕以兵劫之，逵不动。左右引逵使叩头，逵叱之曰：「安有国家长吏为贼叩头！」〔逵，郡吏，非长吏也。以守绛故，自谓县长吏。为，于伪翻。〕援怒，将斩之，彧伏其上以救之。绛吏民闻将杀逵，皆乘城呼曰：〔呼，火故翻。〕「负约杀我贤君，宁俱死耳！」乃囚于壶关，着土窖中，〔壶关县，属上党郡。着，陟略翻。窖，居效翻；掘地以藏粟之所。〕盖以车轮。逵谓守者曰：「此间无健儿邪，而使义土死此中乎﹖」有祝公道者，适闻其言，乃夜往，盗引出逵，折械遣去，不语其姓名。〔语，牛倨翻。〕
曹操使司隶校尉锺繇围南单于于平阳，〔平阳县，属河东郡。时南单于呼厨泉居之。〕未拔而救〔章：甲十一行本「救」作「援」；乙十一行本同；孔本同；熊校同。〕至。繇使新丰令冯翊张既说马腾，〔新丰县，属京兆太守。说，输芮翻。〕为言利害。〔为，于伪翻。〕腾疑未决。傅干说腾曰：「古人有言：『顺德〔章：甲十一行本「德」作「道」；乙十一行本同；孔本同；熊校同。〕者昌，逆德者亡。』〔新城三老董公之言。〕曹公奉天子诛暴乱，法明政治，上下用命，可谓顺道矣。〔治，直吏翻。〕袁氏恃其强大，背弃王命，〔背，蒲妹翻。〕驱胡虏以陵中国，可谓逆德矣。今将军既事有道，〔章：甲十一行本「道」下有「不尽其力」四字；乙十一行本同；孔本同；张校同；退斋校同。〕阴怀两端，〔谓既附曹公，又与袁氏通也。〕欲以坐观成败；吾恐成败既定，奉辞责罪，，将军先为诛首矣！」于是腾惧。干因曰：「智者转祸为福。今曹公与袁氏相持，而高干、郭援合攻河东，曹公虽有万全之计，不能禁河东之不危也。将军诚能引兵讨援，内外击之，〔谓河东之兵，击之于内，而马腾之兵，击之于外也。〕其势必举。是将军一举，断袁氏之臂，〔断，丁管翻。〕解一方之急，曹公必重德将军，将军功名无与比矣。」腾乃遣子超将兵万余人与繇会。
初，诸将以郭援众盛，欲释平阳去。锺繇曰：「袁氏方强，援之来，关中阴与之通，所以未悉叛者，顾吾威名故耳。若弃而去，示之以弱，所在之民，谁非寇雠，纵吾欲归，其得至乎！此为未战先自败也。〔言若退师避援，则关中诸将必叛，虽欲归司隶治所，亦不得而至也。〕且援刚愎好胜，必易吾军，〔易，轻也。愎，平逼翻。好，呼到翻。易，以豉翻。〕若渡汾为营，〔水经注：汾水南过平阳县东。〕及其未济击之，可大克也。」援至，果径前渡汾，众止之，不从。济水未半，繇击，大破之。战罢，众人皆言援死而不得其首。援，繇之甥也。晚后，马超校尉南安庞德，于鞬中出一头，〔秦川记曰：灵帝中平五年，分汉阳置南安郡，领豲道、新兴、中陶三县。鞬，居言翻；盛吊矢器。〕繇见之而哭。德谢繇，繇曰：「援虽我甥，乃国贼也，卿何谢之有！」南单于遂降。〔降，户江翻。考异曰：魏志张既传曰：「高干及单于皆降。」非也。〕
③刘表使刘备北侵，至叶，〔叶县，属南阳郡。春秋楚叶公子高之邑也。叶，之涉翻。〕曹操遣夏侯惇、于禁等拒之。备一旦烧屯去，惇等追之。裨将军巨鹿李典曰：〔裨将军，在偏将军之下。裨，频弥翻。〕「贼无故退，疑必有伏。南道窄狭，〔窄，侧格翻。〕草木深，不可追也。」惇等不听，使典留守而追之，果入伏里，兵大败。典往救之，备乃退。
④曹操下书责孙权任子，〔任，质任也。操盖以此觇孙权，而观其所以应之。〕权召群僚会议，张昭、秦松等犹豫不决。权引周瑜诣吴夫人前定议，〔吴夫人，权母也。〕瑜曰：「昔楚国初封，不满百里之地。继嗣贤能，广土开境，遂据荆、扬，〔章：甲十一行本「扬」下有「至于南海」四字；乙十一行本同；孔本同；退斋校同。〕传业延祚，九百余年。〔周成王封熊绎于楚以子男之田，国于丹阳，汉南郡枝江县是也。其后浸强，至若敖、蚡冒封畛于汝，武王、文王奄有江、汉之间，庄王以后，与中国争盟，威王破越至于南海，及秦而灭，凡九百余年。〕今将军承父兄余资，兼六郡之众，〔父，谓孙坚；兄，谓孙策。六郡，会稽、吴、丹阳、豫章、庐陵、卢江也。〕兵精粮多，将士用命，铸山为铜，煮海为盐，境内富饶，人不思乱，有何逼迫而欲送质﹖〔质，音致；下同。〕质一入，不得不与曹氏相首尾，与相首尾，则命召不得不往，如此，便见制于人也。极不过一侯印，仆从十余人，车数乘，马数匹，岂与南面称孤同哉！〔建安十三年，操自荆州东下约孙权会猎，时周瑜未至，鲁肃说权，其意亦与此同。从，才用翻。乘，绳证翻。〕不如勿遣，徐观其变。若曹氏能率义以正天下，将军事之未晚；若图为暴乱，彼自亡之不暇，焉能害人！」〔此数语，所谓相时而动也。然瑜之言不悖于大义，鲁肃、吕蒙辈不能及也。焉，于虔翻。〕吴夫人曰：「公瑾议是也。公瑾与伯符同年，小一月耳，〔周瑜，字公瑾。孙策，字伯符。瑾，渠吝翻。〕我视之如子也，汝其兄事之。」遂不送质。
八年〔（癸未、二○三）〕
①春，二月，曹操攻黎阳，〔考异曰：魏志武纪作三月。今从范书袁绍传。又魏志绍传云：「谭、尚与太祖相拒黎阳，自二月至九月。」当云自九月至二月。〕与袁谭、袁尚战于城下，谭、尚败走，还邺。夏，四月，操追至邺，收其麦；〔考异曰：范书绍传曰：「尚逆击，破操军。」今从魏志绍传。余谓此诸葛孔明所谓偪于黎阳时也，必有破操军事，魏人讳而不书耳。〕诸将欲乘胜遂攻之，郭嘉曰：「袁绍爱此二子，莫适立也。〔适，丁历翻，主也。〕今权力相侔，各有党与，〔谓辛评、郭图等附谭，审配等附尚也。〕急之则相保，缓之则争心生。不如南向荆州〔荆州，刘表。〕以待其变；变成而后击之，可一举定也。」操曰：「善！」五月，操还许，留其将贾信屯黎阳。
谭谓尚曰：「我铠甲不精，故前为曹操所败。〔铠，可亥翻。败，补迈翻。〕今操军退，人怀归志，及其未济，出兵掩之，可令大溃，此策不可失也。」尚疑之，既不益兵，又不易甲。谭大怒，郭图、辛评因谓谭曰：「使先公出将军为兄后者，皆审配之谋也。」谭遂引兵攻尚，战于门外。〔邺城门外也。〕谭败，引兵还南皮。〔南皮县，属勃海郡。贤曰：今沧州县；章武有北皮亭，故此曰南皮。宋白曰：县道记云：景州之南皮，在郡东六十里。南皮县北有迎河，河之北有故皮城，是后汉勃海郡所理，与郡理城南北非远，中隔迎河故渎。〕
别驾北海王修，率吏民自青州往救谭。〔汉青州刺史治临菑。〕谭欲更还攻尚，修曰：「兄弟者，左右手也。譬人将鬬而断其右手，〔断，丁管翻。〕曰『我必胜』，其可乎﹖夫弃兄弟而不亲，天下其谁亲之！彼谗人离间骨肉以求一朝之利，愿塞耳勿听也。〔间，古苋翻。塞，悉则翻。〕若斩佞臣数人，复相亲睦，以御四方，可棋行于天下。」谭不从。谭将刘询起兵漯阴以叛谭，〔漯阴县，属平原郡。应劭曰：漯水，出东武阳东北入海。贤曰：县在漯水之南，故城在今齐州临邑县西。师古曰：漯，音他答翻。〕诸城皆应之。谭叹曰：「今举州皆叛，岂孤之不德邪！」王修曰：「东莱太守管统，虽在海表，此人不反，必来。」后十余日，统果弃其妻子来赴谭，妻子为贼所杀。谭更以统为乐安太守。〔汉末，乐安国除为郡。〕
②秋，八月，操击刘表，军于西平。〔西平县，属汝南郡。从郭嘉之谋也。〕
③袁尚自将攻袁谭，大破之，〔将，即亮翻。〕谭奔平原，婴城固守。〔前书音义曰：婴，谓以城自绕也。〕尚围之急，谭遣辛评弟毗诣曹操请救。
刘表以书谏谭曰：「君子违难不适雠国，〔左传公山不狃之言。难，乃旦翻。〕交绝不出恶声，〔史记乐毅答燕惠王书之言。〕况忘先人之雠，弃亲戚之好，而为万世之戒，遗同盟之耻哉！〔表与袁绍同盟。好，呼到翻。遗，于季翻；下同。〕若冀州有不弟之傲，〔左传曰：段不弟。书曰：象傲。尚据冀州，故称之。〕仁君当降志辱身，以济事为务，事定之后，使天下平其曲直，不亦为高义邪！」又与尚书曰：「金、木、水、火以刚柔相济，然后克得其和，能为民用〔金能胜木，然执柯伐柯，非木无以成金斲削之利；水能胜火，然水在火上，非火无以成水烹饪之功。此类非一，可以概推也。〕青〔章：甲十一行本，〔青」上有「今」字；乙十一行本同；孔本同；张校同。〕州天性峭急，〔峭，七笑翻。谭据青州，故称之。〕迷于曲直。仁君度数弘广，绰然有余，当以大包小，以优容劣，先除曹操以卒先公之恨，〔卒，子恤翻。〕事定之后，乃议曲直之计，不亦善乎！若迷而不反，则胡夷将有讥诮之言，〔诮，才笑翻。〕况我同盟，复能戮力为君之役哉！此韩卢、东郭自困于前而遗田父之获者也。」〔淳于髡说齐威王曰：韩卢者，天下之俊犬也；东郭狻者，天下之狡兔也。韩卢逐东郭狻，腾山者五，环山者三，兔极于前，犬疲于后，犬兔俱疲，各死其处，田父见而获之，无劳苦而擅其功。今齐、魏相持，顿兵敝众，恐秦、楚乘其后而有田父之功也。〕谭、尚皆不从。
辛毗至西平见曹操，致谭意，群下多以为刘表强，宜先平之，谭、尚不足忧也。荀攸曰：「天下方有事，而刘表坐保江、汉之间，其无四方之志可知矣。袁氏据四州之地，带甲数十万，绍以宽厚得众心；使二子和睦以守其成业，则天下之难未息也。〔谓能为曹操患也。难，乃旦翻。〕今兄弟遘恶，〔「遘」，当作「构」。或曰：遘，遇也；谓以恶相遇也。〕其势不两全，若有所并则力专，力专则难图也；〔谓谭、尚若并于一，则能专力以御操，其势难图。〕及其乱而取之，天下定矣，此时不可失也。」操从之。
后数日，操更欲先平荆州，使谭、尚自相敝，辛毗望操色，知有变，以语郭嘉。〔语，牛倨翻。〕嘉白操，操谓毗曰：「谭必可信，尚必可克不﹖」〔不，读曰否。〕毗对曰：「明公无问信与诈也，直当论其势耳。袁氏本兄弟相伐，非谓他人间其间，乃谓天下可定于己也。〔能间，工苋翻。言袁氏兄弟相攻，其初计不谓他人能乘其间，乃谓并青冀为一，则可乘劫以定天下耳。〕今一旦求救于明公，此可知也。〔言其势穷。〕显甫见显思困而不能取，〔谭，字显思，尚，字显甫。〕此力竭也。兵革败于外，谋臣诛于内，〔谓逢纪、田丰等死也。〕兄弟谗朎，〔朎，馨泪翻；鬬也，很也，戾也。〕国分为二，连年战伐，介冑生虮虱，加以旱蝗，饥馑并臻；天灾应于上，人事困于下，民无愚智，皆知土崩瓦解，此乃天亡尚之时也。今往攻邺，尚不还救，即不能自守；还救，即谭踵其后。以明公之威，应困穷之敌，击疲敝之寇，无异迅风之振秋叶矣。〔秋叶易陨，况遇迅风乎。〕天以尚与明公，明公不取而伐荆州；荆州丰乐，〔乐，音洛。〕国未有衅。仲虺有言，『取乱侮亡』。〔见尚书。孔安国注曰：乱则耳之，有亡形则侮之。〕方今二袁不务远略而内相图，可谓乱矣；居者无食，行者无粮，可谓亡矣。朝不谋夕，民命靡继，而不缓之，欲待他年；他年或登，〔岁熟曰登。〕又自知亡而改修厥德，失所以用兵之要矣。今因其请救而抚之，利莫大焉。且四方之寇，莫大于河北，河北平，则六军盛而天下震矣。」〔观毗之言，非为谭请救也，劝操以取河北也。〕操曰：「善！」乃许谭平。
冬，十月，操至黎阳。尚闻操渡河，乃释平原还邺。尚将吕旷、高翔畔归曹操，谭复阴刻将军印以假旷、翔。操知谭诈，乃为子整聘谭女以安之，而引军还。〔操本有伐尚因而取谭之心，况复有诱旷、翔之事乎！聘其女为弓妇以安之，所谓将欲取之，必姑与之也。复，扶又翻；下同。为，于伪翻。〕
④孙权西伐黄祖，破其舟军，惟城未克，而山寇复动。〔丹阳、豫章、庐陵，皆有山越。〕权还，过豫章，使征虏中郎将吕范平鄱阳、会稽，〔吕范传止云鄱阳，孙权传则有「会稽」二字，以地里考之，「会稽」二字衍。〕荡寇中郎将程普讨乐安，〔晋志及宋志，鄱阳郡有乐安县，吴立。建安十五年，孙权始分豫章立鄱阳郡。荡寇中郎将，权所置也。〕建昌都尉太史慈领海昏，〔和帝永元十六年，分海昏立建昌县，属豫章郡。孙策分海昏、建昌六县，以太史慈为建昌都尉，治海昏。〕以别部司马黄盖、韩当、周泰、吕蒙等守剧县令长，〔剧，艰也，甚也，言其地当山越之要，最为艰剧之甚者也。〕讨山越，悉平之。建安、汉兴、南平民作乱，聚众各万余人，〔建安，本冶县地，会稽南部都尉治焉。建安中，分东侯官置建安县，用汉年号也，今建宁府地。汉兴县，沈约曰：汉末立，吴更名吴兴。南平县亦汉末立，晋武平吴，改曰延平，今南剑州地。时皆属南部都尉。〕权使南部都尉会稽贺齐进讨，皆平之，复立县邑，料出兵万人；拜齐平东校尉。〔会，工外翻。复，如字。料，音聊。校，户教翻。〕
九年〔（甲申、二○四）〕
①春，正月，曹操济河，遏淇水入白沟以通粮道。〔袁尚在邺，操将攻之，故育粮道。班志曰：淇水至黎阳入河。曹操于水口下大枋木以成堰，遏淇水东入白沟。水经注曰：淇水东过内黄县南，为白沟。〕
二月，袁尚复攻袁谭于平原，〔复，扶又翻。〕留其将审配、苏由守邺。曹操进军至洹水，〔水经：洹水出上党泫氏县，东过隆虑县北，又东北出山，径邺２县南。洹，于元翻，又音桓。〕苏由欲为内应，谋泄，出奔操。操进至邺，为土山、地道以攻之。尚武安长尹楷毛城，以通上党粮道。〔武安县，属魏郡，唐洛州地。长，知两翻；下同。〕夏，四月，操留曹洪攻邺，自将击楷，破之而还；又击尚将沮鹄于邯郸，拔之。〔裴松之曰：沮，音葅。河朔间，今犹有此姓。鹄，沮授子也。沮，子余翻。邯郸，音寒丹。〕
易阳令韩范、涉长梁岐皆举县降。〔易阳县，属赵国。涉县，盖汉末分上党之潞县置。魏后置广平郡，二县皆属焉。北齐废涉县入刈陵县；隋、唐复置涉县。宋白曰：涉县，因县南涉河为名。磁州昭义县理故涉城，永泰元年改名昭义。〕徐晃言于操曰：「二袁未破，诸城未下者倾耳而听，宜旌赏二县以示诸城。」操从之，范、岐皆赐爵关内侯。黑山贼帅张燕遣使求助，操拜平北将军。〔晋志曰：四平止于丧乱时。以河北未平，授以此号。及晋以后，征、镇、安、平，以次进号。帅，所类翻。〕
五月，操毁土山、地道，凿堑围城，周回四十里，〔土山、地道，急攻也；知非急攻可拔，故凿堑围城，绝其内外以久困之。堑，七艳翻。〕初令浅，示若可越。配望见，笑之，不出争利。操一夜浚之，广深二丈，〔广，古旷翻；深，悉禁翻；度之广深也。后放此。〕引漳水以灌之；〔水经注：漳水过邺县西，魏武堨以围邺。〕城中饿死者过半。
秋，七月，尚将兵万余人还救邺；未到，欲令审配知外动止，先使主簿巨鹿李孚入城。孚斫问事杖，系着马边，〔问事卒也，主行杖，犹伍伯之类。问事杖，问事所执杖也。着，直略翻。〕自着平上帻，〔帻有颜、题，其频欲摞施巾，连题却覆之。平上帻者，其上平也。晋志引汉注曰：冠惠文者宜短耳，今平上帻也；冠进贤者宜长耳，今介帻也。文吏服介帻，武吏服平上帻。着，陟略翻。〕将三骑，投暮诣邺下；自称都督，历北围，循表而东，〔表，围城所立标表也。骑，奇寄翻。〕步步呵责守围将士，随轻重行其罚。遂历操营前，至南围，当章门，〔邺城有七门，正南曰章门，亦曰中阳门。〕复责怒守围者，收缚之。因开其围，驰到城下，呼城上人，城上人以绳引，孚得入。〔不先经操营前，则守围者必疑，不可得而收缚，围亦不可开矣。孚之来也，其定计固指从章门入也。复，扶又翻；下同。〕配等见孚，悲喜，鼓噪称万岁。守围者以状闻，操笑曰：「此非徒得入也，方且复出。」〔操知其复出，非不欲严为之防也，审孚所以得入之由，服其多智，有不可得而防者也。〕孚知外围益急，不可复冒，乃请配悉出城中老弱以省谷，夜，简别数千人，皆使持白幡，从三门并出降。〔邺城南面三门曰：凤阳门、中阳门、广阳门。简别，彼列翻。降，户江翻；下同。〕孚复将三骑从降人服，随辈夜出，突围得去。
尚兵既至，诸将皆以为：「此归师，人自为战，不如避之。」〔兵法曰：归师勿遏。〕操曰：「尚从大道来，当避之；若循西出来者，此成禽耳。」〔从大道来则人怀救根本，不顾胜败，有必死之志；循山而来，则其战可前可却，人有依险自全之心，无同力致命之意。操所以料尚者如此，兵法所谓「观敌之动」者也。〕尚果循西出来，东至阳平亭，去邺十七里，临滏水为营。〔郡国志：邺有滏水。左思魏都赋曰：北临漳、滏，则冬夏异沼。注云：邺北有滏水，水热，故名滏口。〕夜，举火以示城中，城中亦举火相应。配出兵城北，欲与尚对决围。操逆击之，败还，尚亦破走，依曲漳为营，〔贤曰：漳水之曲也。〕操遂围之。未合，尚惧，遣使求降；操不听，围之益急。尚夜遁，保祁山，〔陈寿魏武纪作「祁山」，袁绍传作「滥口」，范史袁绍传作「蓝口」。贤注曰：相州安阳县界有蓝嵯山，与邺相近，盖蓝山之口。考异曰：魏志绍传云，「还走滥口」，范书作「蓝口」。今从魏武纪。〕操复进围之；〔复，扶又翻。〕尚将马延、张顗等，临陈降，众大溃，尚奔中山。尽收其辎重，〔陈，读曰阵。重，直用翻。〕得尚印绶、节钺及衣物，以示城中，城中崩沮。〔沮，在吕翻。〕审配令士卒曰：「坚守死战！操军疲矣，幽州方至，〔幽州，谓袁熙也。〕何忧无主！」〔配以此安众心，可谓忠勇矣。〕操出行围，〔巡行长围也。行，下更翻。〕配伏弩射之，几中。〔射，而亦翻。几，居希翻。中，竹仲翻。〕
配兄子荣为东门校尉，〔邺城东门曰建春门。七门之名，盖皆石氏所命也。〕八月，戊寅，荣夜开门内操兵。〔内，读曰纳。〕配拒战城中，操兵生获之。辛评家系邺狱，辛毗驰往，欲解之，已悉为配所杀。操兵缚配诣帐下，毗逆以马鞭击其头，骂之曰：「奴，汝今日真死矣！」配顾曰：「狗辈，正由汝曹，破我冀州，恨不得杀汝也；且汝今日能杀生我邪！」〔言杀生由曹操，不由辛毗。〕有顷，操引见，谓配曰：「曩日孤之行围，何弩之多也！」配曰：「犹恨其少！」〔谓射操不中也。少，诗沼翻。〕操曰：「卿忠于袁氏，亦自不得不尔。」意欲活之。配意气壮烈，终无桡辞，〔桡，奴教翻，曲也。〕而辛毗等号哭不已，〔号，户刀翻。〕遂斩之。冀州人张子谦先降，素与配不善，笑谓配曰：「正南，〔审配字正南。〕卿竟何如我﹖」配厉声曰：「汝为降虏，审配为忠臣，虽死，岂羡汝生邪！」临行刑，叱持兵者令北向，曰：「我君在北也。」〔袁绍下士，能尽死以效节者，审配一人而已。我君在北，谓袁尚已北奔也。〕操乃临祀绍墓，器之流涕；慰劳绍妻，还其家人宝物，赐杂缯絮，禀食之。〔劳，力到翻。缯，慈陵翻。食，读曰坔。〕
初，袁绍与操共起兵，绍问操曰：「若事不辑，则方面何所可据﹖」〔辑，犹集也，集，成也。观绍此言，则起兵之时，固无勤王之心而有割据之志矣。〕操曰：「足下意以为何如﹖」绍曰：「吾南据河，北阻燕、代，兼戎狄之众，南向以争天下，庶可以济乎！」操曰：「吾任天下之智力，以道御之，无所不可。」
九月，诏以操领冀州牧；操让还兖州。〔当时政自操出，领则真领，而让非真让也。〕
初，袁尚遣从事安平牵招至上党督军粮，〔牵，姓；招，名。〕未还，尚走中山，招说高干以并州迎尚，并力观变，〔说，输芮翻。〕干不从。招乃东诣曹操，操复以为冀州从事；又辟崔琰为别驾，操谓琰曰：「昨按户籍，可得三十万众，故为大州也。」琰对曰：「今九州岛幅裂，二袁兄弟亲寻干戈，〔左传，子产曰：昔高辛氏有二子，伯曰阏伯，季曰实沈，居于旷林，不相能也，日寻干戈以相征讨。杜预注曰：寻，用也。〕冀方蒸庶，暴骨原野，未闻王师存问风俗，救其涂炭，而校计甲兵，唯此为先，斯岂鄙州士女所望于明公哉！」操改容谢之。〔此操之所以重崔琰而亦不能不害崔琰也。〕
许攸恃功骄嫚，〔乌巢之捷，计出于攸，故恃其功。〕尝于众坐呼操小字曰：「某甲，〔裴松之曰：操一名吉利，小字阿瞒。曰某甲者，史隐其辞。坐，徂卧翻。〕卿非我，不得冀州也！」操笑曰：「汝言是也。」然内不乐，〔乐，音洛。〕后竟杀之。
②冬，十月，有星孛于东井。〔晋天文志：南方东井八星，天之南门，黄道所经，天之亭候，主水衡事，法令所取平也。孛，蒲内翻。〕
③高干以并州降，操复以干为并州刺史。〔为干复叛张本。降，户江翻。复，扶又翻。〕
④曹操之围邺也，袁谭复背之，〔复，扶又翻；下同。〕略取甘陵、安平、勃海、河间。攻袁尚于中山，尚败，走故安，〔故安县，属涿郡。贤曰：故城在今易州县南。〕从袁熙；谭悉收其众，还屯龙凑。操与评书，责以负约，与之绝婚，女还，然后进讨。〔袁尚破走，操于是始讨谭。〕十二月，操军其门，谭拔平原，走保南皮，临清河而屯。〔水经：清河过南皮县西。〕操入平原，略定诸县。
⑤曹操表公孙度为武威将军，封永宁乡侯。度曰：「我王辽东，何永宁也！」〔王，于况翻。〕藏印绶于武库。〔辽东郡之武库也。〕是岁，度卒，子康嗣位，以永宁乡侯封其弟恭。
操以牵招尝为袁氏领乌桓，〔牵，姓；招，名。袁绍先尝辟招为督军从事，兼领乌桓突骑。〕遣诣柳城，抚慰乌桓。值峭王严五千骑欲助袁谭，又，公孙康遣使韩忠假峭王单于印绶。峭王大会群长，〔乌桓部落，各有君长。峭，七笑翻。使，疏吏翻。长，知两翻。〕忠亦在坐。〔坐，才卧翻；下同。〕峭王问招：「昔袁公言受天子之命，假我为单于；今曹公复言当更白天子，假我真单于；辽东复持印绶来。〔复，扶又翻。〕如此，谁当为正﹖」招答曰：「昔袁公承制，得有所拜假；中间违错天子命，〔违，异也，背也。错，乘也。〕曹公代之，言当白天子，更假真单于；〔章：甲十一行本「于」下有「是也」二字；乙十一行本同。〕辽东东下郡，何得擅称拜假也！」忠曰：「我辽东在沧海之东，拥兵百余万，又有扶余、濊貊之用，〔濊，音秽。貊，莫百翻。〕当今之势，强者为右，曹操何得独为是也！」招呵忠曰：「曹公允恭明哲，〔孔安国尚书注曰：不道忠信之言为嚣。〕今恃险远，背违王命，〔背，蒲妹翻。〕欲擅拜假，侮弄神器；〔威福，帝王之神器。〕方当屠戮，何敢慢易咎毁大人！」〔大人，谓曹公。易，以豉翻。〕便捉忠头顿筑，拔刀欲斩之。峭王惊怖，〔怖，普布翻。〕徒跣抱招，以救请忠，左右失色。招乃还坐，为峭王等说成败之效，祸福所归；皆下席跪伏，敬受敕教，〔敕，戒也。为，于伪翻。〕便辞辽东之使，罢所严骑。
⑥丹阳大都督妫览、郡丞戴员杀太守孙翊。将军孙河屯京城，驰赴宛陵，〔京城，即汉吴郡丹徒县也。孙权自吴徙居之，命曰京城，亦曰京口。余谓此「京」，取尔雅「丘绝高曰京」之义。宛陵，丹阳郡治所。妫览、戴员，盛宪之党也。妫，俱为翻；姓也。舜居妫汭，其后因以为氏。员，音云。〕览、员复杀之；〔复，扶又翻。〕遣入迎扬州刺史刘馥，〔馥，曹操所用也。〕令住历阳，以丹阳应之。〔历阳与丹阳隔江，使馥来屯，以为声援。〕
览入居军府中，欲逼取翊妻徐氏。徐氏绐之曰：「乞须晦日，〔月终为晦，阴之尽也。绐，荡亥翻。〕设祭除服，然后听命。」览许之。徐氏潜使所亲语翊亲近旧将孙高、傅婴等与共图览，〔语，牛倨翻。〕高、婴涕泣许诺，密呼翊时侍养者二十余人与盟誓合谋。〔侍养，谓侍翊左右，而厚蒙给养者。〕到晦日，设祭。徐氏哭泣尽哀，毕，乃除服，熏香沐浴，言笑欢悦。大小凄怆，〔凄，悲也，痛也。怆，伤也，音初亮翻。〕怪其如此。览密觇，无复疑意。〔觇，丑廉翻，又丑艳翻。复，扶又翻。〕徐氏呼高、婴置户内，使人召览入。徐氏出户拜览，适得一拜，徐大呼：「二君可起！」〔呼，火故翻。〕高、婴俱出，共杀览，余人即就外杀员。徐氏乃还缞绖，〔复着缞绖也。缞，仓回翻。〕奉览、员首以祭翊墓，举军震骇。
孙权闻乱，从椒丘还。〔椒丘，在豫章。〕至丹阳，悉族诛览、员余党，擢高、婴为牙门，〔牙门，将也。〕其余赏赐有差。
河子韶，年十七，牧何余众屯京城。权引军归吴，夜至京城下营，试攻惊之；兵皆乘城，传檄备警，讙声动也，〔讙，许元翻。〕颇射外人。权使晓喻，乃止。明日见韶，拜承烈校尉，统河部曲。〔史言孙权能用人以保江东。射，而亦翻。〕
十年〔（乙酉、二○五）〕
①春，正月，曹操攻南皮，袁谭出战，士卒多死。操欲援之，议郎曹纯曰：「今县师深入，〔纯，仁之弟也。县，读曰悬。〕难以持久，若进不能克，退必丧威。」〔丧，息浪翻。〕乃自执桴鼓以率攻者，捊，音肤。〕遂克之。谭出走，追斩之。
李孚自称冀州主簿，求见操曰：「今城中强弱相陵，人心扰乱，以为宜令新降为内所识信者宣传明教。」〔降，户江翻。〕操即使孚往入城，告瑜吏民，使各安故业，不得相侵，城中乃安。〔李孚，小才也，挟才以求知，非怀才以待聘者也。〕操于是斩郭图等及其妻子。〔郭图、审配各有党附，交鬬谭、尚，使寻干戈，以贻曹氏之驱除。谭、尚既败，二人亦诛，祸福之报为爽矣。〕
  </div>
  <div class="pagination">
   <a href="资治通鉴注_page62.html">
    上一页
   </a>
   <span>
    ...
   </span>
   <a href="资治通鉴注_page58.html">
    58
   </a>
   <a href="资治通鉴注_page59.html">
    59
   </a>
   <a href="资治通鉴注_page60.html">
    60
   </a>
   <a href="资治通鉴注_page61.html">
    61
   </a>
   <a href="资治通鉴注_page62.html">
    62
   </a>
   <span class="current-page">
    63
   </span>
   <a href="资治通鉴注_page64.html">
    64
   </a>
   <a href="资治通鉴注_page65.html">
    65
   </a>
   <a href="资治通鉴注_page66.html">
    66
   </a>
   <a href="资治通鉴注_page67.html">
    67
   </a>
   <a href="资治通鉴注_page68.html">
    68
   </a>
   <span>
    ...
   </span>
   <a href="资治通鉴注_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
