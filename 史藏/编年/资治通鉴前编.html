<!DOCTYPE html>
<html>
<head>
    <meta charset="UTF-8">
    <title>资治通鉴前编 - 第 1 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴前编 - 第 1 页/共 22 页</h1>
    <div class="content">　　钦定四库全书　　　　　史部二
　　资治通鉴前编　　　　　编年类
　　提要
　　【臣】等谨案资治通鉴前编十八卷举要三卷宋金履祥撰履祥有尚书表注已着録案柳贯作履祥行状曰司马文正作资治通鉴系年着代秘书丞刘恕作外纪以记前事顾其志不本于经而信百家之说不足传信乃用邵氏皇极经世书胡氏皇王大纪之例损益折衷一以尚书为主下及诗礼春秋旁采旧史诸子表年系事后加训释断自唐尧以下接于资治通鉴勒为一书既成以授门人许谦曰二帝三王之盛其防言懿行后王所当法战国申韩之术其苛法乱政亦后王所当戒自周威烈王二十三年以后司马公既已论次而春秋以前无编年之书是编固不可莫之着也云云葢履祥撰述之意在于引经据典以矫刘恕外纪之好竒惟履祥师事王柏柏勇于改经履祥亦好持新説如释桑土既蚕引后所谓桑间为证释封十有二山濬川谓营州当云其山碣石其川辽水以笃公刘七月二篇为公当时之诗非周公所追述又以七月为诗笃公刘即为雅皆不免于臆断以春秋书尹氏卒为即与隠公同归于鲁之郑大夫尹氏尤为附会至于引尚书记异于周昭王二十二年书释氏生则其徴引羣籍去取失当亦未必遽在恕书上也然援据颇博其审定羣説亦多与经训相发明在讲学诸家中犹可谓究心史籍不为游谈者矣履祥自撰后序谓既编年表例须表题故别为举要三卷凡所引经传子史之文皆作大书惟训释及案语则以小字夹注附缀于后盖依朱子纲目之体而稍变通鉴之式后来浙江重刻之本则举要为纲以经传子史之文为目而训释仍错出其间已非其旧又通鉴纲目刋本或以此书为冠题曰通鉴纲目前编亦后来所改名今仍从原本与纲目别着于録以存真焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　通鉴前编前序
　　朱子曰古史之体可见者书春秋而已春秋编年通纪以见事之先后书则每事别纪以具事之始末意者当时史官既以编年纪事至于大事则又采合而别记之若二典所记上下百有余年而武城金縢诸篇或更数月或歴数年其间岂无异事盖必已具于编年之史而今不复见矣履祥按竹书纪年载三代以来事迹然诡诞不经今亦不可尽见史记年表起周共和庚申之嵗以上则无纪焉歴世浸逺其事往往杂见于他书靡适折衷邵子皇极经世独纪尧以来起甲辰为编年歴胡氏皇王大纪亦纪甲辰以下之年广汉张氏因经世之年颇附之以事顾胡过于详而张失之简今本之以史子传纪附之以经翼之以诸家之论且考其系年之故解其辞事辨其疑误如东莱吕氏大事记而不敢尽仿其例起帝尧元载止周威烈王二十三年接于资治通鉴名曰通鉴前编昔司马公编辑通鉴先为长编盖长编不嫌于详而通鉴则取其要也后之君子或有取于斯焉要删之以为通鉴前纪是亦区区之所望也峕景定甲子正月丁丑朔仁山金履祥吉甫序
　　通鉴前编者仁山先生之所着也先生姓金氏讳履祥字吉甫婺州兰溪人自言世本项氏其先项伯入汉以恩赐姓曰刘暨五季呉越有国避武肃王嫌名从文更为金氏先生幼知向方长而好学天文地形礼乐刑法田乘兵谋隂阳律厯之书靡不毕究及壮事文宪王先生柏从登文定何先生基之门讲贯愈精造诣益邃何先生盖受业于黄文肃公榦文肃公则朱子之高第弟子也先生尝一举进士不利遂絶意进取以布衣游诸公间率以文义相处当宋季年睹国势阽危慨然欲以竒防匡济为在位所沮议格弗上其语秘不传然当时计画之士咸叹其策不用德祐初以迪功郎召解中褐入史馆编校盖将渐进用之而国已不可为矣中年以来遗落世务筑居仁山之下颛以讲学著书为事训诱学者谆谆不倦言论风指皆可诵法先生神劲而清气候明洁平居独处终日俨然至与物接则盍然和怿闺门之内相敬如宾生平笃于分义有故人子坐事母子俱系奚官其后分配为子母不相知生死者垂十年先生倾赀营购卒赎以完其子后贵先生终不自言相见劳问辛苦而已闻者莫不叹息方从王先生时与同舍生夜步庭中指谓之曰某星入某次其分野当有某变已而果然郓人李某者尝侍坐于先生言次及其乡里先生因歴歴为言其山川风土物产之宜如指诸掌某大惊服先生之于学其精博类如此所着有尚书表注论语孟子集注攷证大学章句疏义行于世文集如千卷藏于家先生尝谓司马文正公作资治通鉴秘书丞刘恕作外纪以记前事顾其志不本于经而信百家之说是非既谬于圣人此不足以传信自帝尧以前不经夫子所定固野而难质夫子因鲁史以作春秋始于鲁隠之元实周平王之四十九年也然王朝列国之事非有玉帛之使则鲁史不得而书非圣人笔削之所加况左氏所记或阙或诬凡若此类皆不得以辟经为辞乃用邵氏皇极经世厯胡氏皇王大纪之例损益折衷一以尚书为主下及诗礼春秋旁采旧史诸子表年系事复加训释断自唐尧以下接于通鉴之前勒为一书名曰通鉴前编凡有十八卷举要三卷既成以授门人许谦曰二帝三王之盛其徽言懿行宜后王所当法战国申商之术其苛法乱政亦后王所当戒自周威烈王二十三年以后司马公既已论次而春秋以前迄无编年之书故是编不可以不着也先生之殁今二十有五年矣是书虽存世亦莫能知者谦永懐夙昔之话言独抱遗编而太息门人御史台都事汝南郭炯为南台御史日尝欲刋行是书有志而未果今肃政廉访使平阳郑公允中爰始解骖聿崇正学尚论格人章明善道载阅是编三复嘉叹谓宜立于学官传之后世乃询之监宪左吉公亦克欣赞暨僚列宾佐罔不协从亟命有司锓诸文梓共捐秩禄以佐其费厥功告备将表上送官而命谦为之序谦深惟先生以高明之学负经济之才生于季末道不克用暨运啓休明则年既老矣其所著述间已获行于世惟是编之作广博精密凡帝王经世之大猷圣贤传道之微防具在是矣或者得以充延阁之储备乙夜之览庶几发挥圣学啓沃渊衷禆我国家稽古之治为生民无穷之泽则先生为不朽矣谦不佞不足以明先生之心发盛徳之蕴敢纂録先生行事之大畧以标诸卷首若夫著作之意则已备于先生所自序兹不详述皇元天厯元年十有二月庚子门人金华许谦谨序
　　进通鉴前编表
　　窃臣采録金华儒士金履祥祥撰次通鉴前编上下卷举要三卷官为锓梓装褫成上下册随表上进者伏以帝王之制坦然明白幸往圣方册之具存日月所照莫不尊亲矧昭代车书之盛际欲仰赞缉熙之学愿下采謏闻之言如萤爝谩附于大明而蹄涔何増于钜海深懐垦悃只重震兢【臣】诚惶诚恐稽首顿首窃惟左史书事右史书言自昔纪载之难备前王为律后王为令歴代因革之异宜学者将博古以明经史官必表年以始事惟敬王威烈之会实春秋战国之交爰有外纪大事记之书以正史记纪传等之阙若笔削尽宗乎孔圣则修纂必始乎陶唐盖正次王王次春首植纲常之大本而事系时时系年以示述作之规本春秋以折衷推甲辰而正始耻稗官之駮杂黜汲冢之诞诬有臣履祥当宋景定研精于瓮牖绳枢之隟待用于金匮石室之藏考摭近千余年彚次为上下卷庶几三代以降之理乱若网在纲一元以后之乘除如指诸掌为万世之鉴表百篇之范模旁及诸书庸伺博识倘遂刍荛之采不孤芹曝之忠兹盖伏遇皇帝陛下厯数在躬文思稽古宏阐图书之府广延帷幄之儒每机务得遂于燕闲而圣睿犹资于啓沃学于古训虽寸隂克慎于渊衷钦乃攸司俾百辟咸遵乎成宪是以发号施令克广好生之仁立政任人深得诒谋之道至如庸劣亦被简知本乏六辔周原之才欲访束帛丘园之士冀仰禆于政理以效报于涓埃盖问俗莫重于举贤而著书莫先乎立教俯赐容光之照少酬继晷之劳使寒士咸鼔舞于菁莪知下才不弃捐于棫朴家求遗藁可曽无司马封禅之书人诵法言谁知有子云太之易谨表上进以闻臣下情无任不胜瞻天乐圣激切屏营之至谨言








　　钦定四库全书
　　资治通鉴前编卷一
　　宋　金履祥　编
　　陶唐氏帝尧【罗氏路史曰尧生于母家伊侯之国后徙耆故曰伊耆氏年十有三佐挚封植受封于陶通鉴外纪曰年十五长十尺受封唐年十六即天子位耆左氏传作祁汉史曰伊氏】
　　书曰粤若稽古帝尧曰放勲【粤起语若稽追记之辞古崇之也尧名古者世质虽天子不讳其名放大也放动者总名其徳业之大也一曰放如推而放诸之放谓推广以成其功也圣人亦善推其所为而已意与下文二章相应二字本史官称尧之语后世因以为尧称焉】钦明文思安安允恭克让光被四表格于上下【此叙尧之徳也钦诚敬也明精明也文文理也经纬天地曰文谓其弥纶天地之道伦理明顺焕乎其有文章也思言其运量裁处意思周密所谓其智如神也安安旧説止其所止然二字气象自别葢其盛徳从容之极难以形容故以安安言之恭让钦之接于人也谓之允克则其至诚之发真实气象又自不同光被四表言其发越覆冐之盛格于上下言其充塞感通之极也史臣叙尧之徳而以钦为首此圣人之心法也允恭以下即四徳之推恭让者钦之发被四表者明文之着格于上下则思之感通也朱子常言圣人之心精明纯粹而已则钦明二字已足以尽圣人之徳矣而又曰文思陈文蔚曰兼语其用也文者明之用思者钦之用钦明则惟精惟一文思即允执厥中也子王子曰钦明文思犹言仁义礼智】克明俊徳以亲九族九族既睦平章百姓百姓昭明协和万邦黎民于变时雍【明推明也俊徳大学作峻葢其得乎天而出乎其类者即上文所叙之徳也平者和同之章者品节之百姓者帝畿之民昭明则民心风俗之俱新也万邦诸侯也协考比也如协时月如国语司民协孤终司徒协旅之协皆考比之义和调齐也万邦诸侯岂无贤庸之不齐圣人朝觐巡省考礼正刑一徳黜幽陟明皆所以协和之也黎民黒首之民举天下生灵之众也上文纪圣徳之盛此章纪治化之序圣人治天下其机有二一则盛徳发越自然感化一则布政施化推而广之也】
　　甲辰元载乃命羲和【邵子皇极经世歴系之元年又东汉志晋志皆引春秋文曜钩曰唐尧即位羲和立象仪则是命羲和帝尧即位之初政也又按国语楚观射父曰少昊之衰也九黎乱徳颛顼受之乃命南正重司天以属神命北正黎司地以属民尧复育重黎之后不忘旧者使复典之以至夏商故重黎氏世叙天地而别其分主杨子曰羲近重和近黎韦昭曰即羲氏和氏也】
　　乃命羲和钦若昊天厯象日月星辰敬授人时【羲和二氏也厯纪数之书也言天者所谓尧厯也象者观天之器后篇所谓玑衡之属是也言天者谓浑仪实始于此上古以来因时作事而厯法葢未备帝尧始为厯象之制定其裁成辅相之节以授其民遂为后世常行之凖焉朱子曰此所命葢羲伯和伯下文分命其仲叔　履祥按尚书大传舜巡四岳祀泰山霍山皆奏羲伯之乐华山山奏和伯之乐其方与时与二氏所掌者合则羲伯和伯当有其人葢四子分职必有二伯总之不然厯法无所统矣】分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孶尾申命羲叔宅南交【刘氏云宅南曰交陈氏云宅南交曰明都】平秩南讹【史记索隐作为】敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛【宅度也蔡雝石经作度朱子云宅度古文通厯法以日行起度以日出入方隅定晷刻气候宅嵎夷南交西朔方出纳敬致皆所以定夘酉子午之中推日道出入之方候朝夕之景及致日中之景寅敬賔饯谨其事也永短中星皆自是推然候中星又所以定日度也宅嵎夷曰旸谷周礼所谓日东则景夕多风之地也南交日南则景短多暑之地也昧谷日西则景朝多阴之地也幽都日北则景长多寒之地也四方地势不同风气亦异各有宜也故测候之际因度其所宜为授时之节所谓平秩东作南讹西成朔易者也易如周官所谓一易再易三易作讹成易皆谓民事各以方异辞耳平秩史记依今文作便程其义尤明日宵永短与中星连言者初昏而候中星以星之初见为昼夜之分又分折四中以得日度之的以日宵之中立二分以永短之极立二至三之民生析因夷隩而为四时之政鸟兽孳尾等语则候之物生此厯家七十二之法所由起也此皆授羲和以作厯之纲要四子分为四节毎节自作讹成易以上分方自日宵永短以下分时】
　　二载定闰法
　　帝曰咨汝羲暨和朞三百有六旬有六日【有古文作又】以闰月定四时成嵗允厘百工庶绩咸熈【帝既命羲和厯象又四时推候皆合矣积一朞而天有余度嵗有余日于是又置闰法而日月气候始参会今厯家所定章法昉乎此隆古风气未开民淳事简厯数既定因时颁政而已他无为也故允厘百工而庶绩咸熈焉朱子书传曰嵗周三百六十五日四分日之一而曰三百六旬有六日者举成数也天体至圎周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之一百三十五而与初纒会是一嵗日行之数也月丽天而尤迟一日常不及天十三度十九分度之七积二十九日九百四十分日之四百九十九而与日会十二会得全日三百四十八余分之积五千九百八十八如日法九百四十而一月得六日不尽三百四十八通计得日三百五十四九百四十分日之三百四十八是一嵗月行之数也嵗有十二月月有三十日三百六十者嵗之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉故一嵗闰余率则十日九百四十分日之八百二十七三嵗一闰则三十二日九百四十分日之六百单一五嵗再闰则五十四日九百四十分日之三百十十五至十有九嵗七闰则气朔分齐是为一章也　履祥按章法虽云气朔齐然犹有分抄之余至二十七章为会三会为统三统为元积四千六百一十七年则日月皆无余分却得十一月甲子朔子时半冬至则又为厯元矣　今立成法率三十二月而置一闰　朱子曰按帝尧时冬至日在虚昬中昴今冬至日在斗昏中壁中星不同者葢天有三百六十五度四分度之一嵗有三百六十五日四分日之一天度四分之一而有余嵗日四分之一而不足故天度常平运而舒日道常内转而缩天渐差而西嵗渐差而东此嵗差之由古厯简易未立差法但随时占以与天合至东晋虞喜始以天为天嵗为嵗乃立差法以追其变约以五十年退一度何承天以为太过乃倍其年而反不及至隋刘焯取二家中数七十五年为近之然亦未为精宻也】
　　【履祥按帝尧之言天常寛而厯则密后世言天者常密而厯则疎葢帝尧生知即事洞要其于周天固已知圎竒之妙四分一不足以尽天矣其命羲和不过授之以作厯之纲要如于中星互举辰象于期数槩举全日至于推步度数随时占则羲和有司之事帝尧固不必数数然也后世日不足而始为度度不足而更为分秒分秒愈多则算法当愈密矣然乆亦未尝不差也葢圣人因时制厯虽举要而不遗后世定厯推天始积分以求密因时制厯则厯与天常相应定厯推天而厯与天常易差无他天圎以动圎故竒动故不测而后世执定法以拘之也然尝就其説而考之所谓四分度之一也析为九百四十分日之二百三十五果若所言则止曰四分之一可也何必析为小分哉太初草创乃以八十一分日之二十分少固不足论晋志载刘洪王蕃之法则析为五百八十九分度之百四十五如此则四分度之一者乃其大约而于四分一之外天舒日缩又余小分之九也十年则九十分计百三十年而积差二日矣唐开元大衍厯又析一度为三千四十分毎嵗日余三十七分太积八十年而差一度又余六分自唐至今皆用之然自开元至寳祐五百四十年而差十度则唐厯积分虽多反不如晋志之近密也绍兴统元歴汉上朱震典之析一度为万分毎嵗气周三百六十五日二千四百四十六分七十二杪半而周天则三百六十五度二千五百七十二分二十五杪又按尧仲春星鸟宋东井二十一度中仲夏星火宋亢七度中仲秋星虚宋斗十一度中仲冬星昴宋壁一度中尧厯中星与日所次至是差四十余度矣去尧之世三千五百余嵗而差四十余度至景定甲子冬至之日已在斗初渐入东陆后此三千六百年已在东陆又三千六百年过东陆之中又三千六百余年冬至之日遂行南陆则冬长夏短几相贸易造化不几于变乎曰非然也唐张説一行厯议曰日之所行即为黄道日差则黄道与之俱差必不至于冬长夏短矣抑后世岂无圣人随世裁成良太史随时推移者此固不必长虑也】
　　七载麒麟游于薮泽【路史曰尧在位七年民不作忒鸱又逃于絶域麒麟游于薮泽则能信于人也】十有二载巡狩【发例于此后不悉书孔子曰舜临民以五尧临民以十二注十二载一巡狩也路史注曰杜佑谓十二载巡岳者非】甲子二十有一载甲申四十有一载虞舜生于诸冯【孟子曰舜生于诸冯苏氏古史曰舜生于诸冯之姚墟故为有姚居于沩汭故为有沩　履祥按舜生姚墟因生为姓故为姚姓居沩汭后世复因居沩而为沩姓非舜有二姓也诸冯沩汭皆在今河中府河东县沩水源出首山入西河孟子以舜生诸冯为东夷之人葢对文王西夷而言犹云东方西方尔故曰地之相去千有余里葢自河中至岐周千余里也而説者指齐之厯山濮之雷夏为舜侧微耕渔之地甚者指会稽上虞牛羊村百官渡为舜所居葢因孟子之言而附会之也　路史曰其先国于虞始为虞氏河东虞阪系出虞幕　春秋外传周太史伯曰虞幕能听协风以成乐物生传曰自幕至于瞽瞍无违命谓能服事帝朝舜重之以明徳　史记曰父瞽瞍盲索隐曰母握登史记据世本叙穷蝉桥牛者非】五十载帝游于康衢【列子曰尧治天下五十年游于康衢儿童謡曰立我蒸民莫匪尔极不识不知顺帝之则列子书出三代之末尚多传闻之辞而此语亦自得圣人之意学者称之令不敢弃　文中子曰尧有衢室之问　时有老人击壤而歌曰吾日出而作日入而息凿井而饮耕田而食帝何力于我哉叶入声胡氏附此歌于九十载间今以类附此】六十载舜以孝闻【史记曰舜母死瞽瞍更娶妻而生象象傲瞽瞍爱后妻子常欲杀舜舜避逃及有小过则受罪顺适不失子道孝而慈于弟日以笃谨年二十以孝闻耕厯山厯山之人皆让畔厯山今河中府渔雷泽雷泽之人皆让居今河中府有雷水出雷首山入河郑康成谓兖州雷夏泽陶河滨河滨之器皆不苦窳水经曰河水南迳陶城郦道元注即舜陶处在蒲阪北南去厯山不远不苦窳言民皆务为厚正之器不薄恶防斜也作什器于寿丘就时于负夏负夏卫地一年而所居成聚二年成邑三年成都胡氏皇王大纪作一迁二迁三迁庄子又有至邓之虚而十有万家　大纪曰得年二十孝友闻于人有友七人焉雄陶方囘续牙伯阳东不訾秦不虚灵甫常辅翼之　淮南子曰当此之时口不説言手不指麾执徳于心而化驰若神使舜无其志虽口辩而户説之不能化一人　万章曰父母使舜完廪捐阶瞽瞍焚廪谓舜已下阶而瞽瞍焚之也使浚井出从而揜之谓舜已出去而瞍塞之也渑水燕谈曰今河中府舜泉坊二井相通所谓为匿空旁出者也其庙名之曰孝感泉象曰谟葢都君咸我绩象往入舜宫舜在牀琴象曰郁陶思君尔忸怩舜曰惟兹臣庶汝其于予治不识舜不知象之将杀己与孟子曰奚而不知也象忧亦忧象喜亦喜程子曰人情天理于是为至古史曰孟子曰尧将举舜妻以二女瞽瞍不顺不告而娶既而犹欲杀舜而分其室舜终不以为怨余考之书孟子葢失之矣四岳之荐舜曰烝烝又不格奸益之称舜曰防防斋栗瞽瞍亦允若则舜之为庶人既已能顺其亲使不至于奸矣父子相贼奸之夭者也岂有既已用之而犹欲杀之哉】
　　【履祥按瞽瞍之欲杀舜也象之欲杀兄也史纪曰舜母死瞽瞍更娶妻而生象象傲瞍爱后妻子常欲杀舜也然瞽瞍特出于爱憎而舜又非有大过恶何至欲杀之哉尝考其情则虞氏自幕故有国至瞽瞍亦无违命则粗能守其国者也其欲杀舜葢欲废嫡立幼而象之欲杀其兄亦欲夺嫡故尔不然岂以匹夫之微爱憎之故而遽欲杀之哉然则舜固有国之嫡而其为耕稼陶渔之事何也曰古之国家子弟固非如后世之豢养舜之为田渔而人从之又非必如今之渔人陶工也或者见逐于父母故劳役之或避世嫡不敢居而自归于田渔亦因是以行其政教而济时之穷故杂书有谓舜见器之苦恶而陶河滨见时之贵籴而贩负夏孔子曰耕渔陶贩非舜事也而往为之以救败耳此説虽出杂书而实得圣人之意又瞽瞍之欲杀舜在其初年之间而尧之举舜则在其克谐之后史记反覆重出而莫之辩固也然孟子当时亦不辩万章之失何也葢孟子不在于辩世俗传讹之迹而在于发明圣人处变之心务使学者得圣人之心以推天理人伦之至则其事迹之前后有无皆不必辩矣】
　　六十有一载洪水咨四岳举鲧俾乂
　　帝曰咨四岳汤汤洪水方割荡荡怀山襄陵浩浩滔天下民其咨有能俾乂【四岳者掌四方方岳之官古者大事则咨四岳使询访四方之言也方割始为害也懐山襄陵叙其实也浩浩滔天言其势也滔天当时方言云尔满望皆水而天影其中若滔天然】佥曰于鲧哉帝曰吁咈哉方命圮族岳曰异哉试可乃已【佥曰者四岳以众言告也鲧者崇伯也方命旧説逆命史作负命按尧典上文方鸠方割皆作方始之义则此当云我始命为他职时即败羣自用则治水大任弗可为也圯族犹诗言败类岳曰者上举众言此因独对异义未详列子注及柳文与异字同言但用其才可以治水则已不必病其圯族也】帝曰往钦哉【帝顺众言而使之往复云钦哉以救其失葢能敬谨则不必圯族自恃而事功成矣】六十有九载鲧绩用弗成【九载绩用弗成　程子曰治水天下之大任也非其至公之心能舍己从人尽天下之议则不能成其功岂方命圮族者所能哉鲧虽九年而功弗成然其所治固非他人所及也惟其功有绪故其自任益强咈戾圮族益甚公议隔而人心离矣是其恶愈显而功卒不可成也】
　　【履祥按周汉以来诸事多称尧有九年之水今考其时自洪水方割即举鲧俾乂九载无成而后举舜又二三年始举禹禹八年于外而始告成功前后计二十余年矣而曰九年者葢指鲧九载之间也计自方割以来洪水之害无嵗无之如后世嵗有河决之患鲧于其间多为隄防以障之而患日滋甚孟子叙泛滥之祸在举舜敷治之上则九年之云葢谓此时也然洪水之害一日不可缓而待鲧九载无功始易之何也传称禹能修鲧之功则九载之间非尽无功但无成耳而三考黜陟之典不可废是以有羽山之贬焉或曰佥之举鲧也方命圯族帝已知之矣知而使之何与葢为天下择人天下之公也当是时舜禹未兴在廷诸人固皆旧徳乃若其才则无出鲧之右者人皆知鲧之才足以集事惟圣人知其刚幸违众易于败事耳帝将戒其所短以用其所长则曰钦哉以勉之夫钦者心法之要万事之所由成也以鲧之才加之敬谨何患无成惟其弃帝之命忽不务此是以轻视愎言讫溃于成然则帝固将全鲧之才而鲧则弃帝之命矣天下之以才自负而忽不加谨祗以取败者皆是也宁独鲧哉又按经称鲧堙洪水传称鲧障洪水国语又称其堕髙堙卑经称禹决九川孟子称禹防九河沦济漯决汝汉掘地而放之海然则鲧之治水也障之禹之治水导之也其成败之由以此当其在鲧也禹何以不谏曰禹安得不諌以鲧之方命圯族况其子之言乎故禹必有谏鲧必有所不从舜之知禹亦必以此舜之罪也殛鲧其举也兴禹大公之道圣人无容心焉抑鲧既以方命圯族失之禹念父功之未就于是暨益暨稷思日孜孜以成之非惟克勤于邦以为忠而补前人之愆以济天下乃所以为大孝也然以禹之圣犹八年于外何也禹八年之间非但导水濬川而已中间画井田为沟洫定经制酌土宜立赋法通朝贡广教化于八年之间定千万世之计此禹之功所以为不可及也】
　　七十载举舜登庸
　　帝曰畴咨若时登庸放齐曰子朱启明帝曰吁嚚讼可乎【登庸之命不言所职帝之意固有在矣朱丹朱也放齐以嗣子朱为对启明者谓其才智之开明也朱之为不肖也亦以此朱子曰此下为举舜张本】帝曰畴咨若予采驩兠曰都共工方鸠僝功帝曰吁静言庸违象恭【今本滔天二字下文之衍孔颖达曰经三言众人未必一时之事但厯言朝臣不贤为求舜张本也】帝曰咨四岳朕在位七十载汝能庸命巽朕位岳曰否徳沗帝位【巽入也使入居帝位也或曰巽与逊同】曰明明扬侧陋师锡帝曰有鳏在下曰虞舜【师锡四岳以众议对也锡予也以众言对而曰锡重之也荐圣人于帝此天子也安得不重为之辞老而无妻曰鳏舜三十未娶而即曰鳏古者圣人繁育人民三十而娶者期之极也至此而未娶即鳏也书大传曰父顽母嚚而不见室家之端故谓之鳏】帝曰俞予闻如何【予闻者已知其人也如何者更详其实也以舜之徳年三十而闻于天下以尧之明思天下固无遗照也然闻之而不自举之葢为天下择人必尽天下之议圣人见大心平大公无我意象于此可想见也】岳曰瞽子父顽母嚚象傲克谐以孝烝烝乂不格奸【舜处顽嚚之下非可以諌诤回父母之心非可以言语喻父母于道加之傲狠之弟又岂声音笑貌可以得其欢心哉克谐以孝烝烝乂是葢真诚之充积和气之薫烝也不格奸则象亦不至于为恶矣家难而天下易观诸克谐烝烝之气象则舜治天下神化之功用于此可见矣】帝曰我其试哉女于时观厥刑于二女厘降二女于妫汭嫔于虞帝曰钦哉【孟子曰尧之于舜也使其子九男事之二女女焉百官牛羊仓廪备以养舜于畎畆之中后举而加诸上位故曰王公之尊贤也舜尚见帝帝馆甥于贰室亦飨舜迭为宾主是天子而友匹夫也按荀子庄子皆有尧舜问答之辞胡氏大纪亦取之然疑信相半今不取履祥按史称黄帝之曽孙喾喾之子尧则尧黄帝之孙也又称黄帝生昌意昌意生颛顼厯穷蝉敬康句望桥牛以至瞽瞍而生舜则舜黄帝八世孙也尧舜俱出于黄帝则二女之妻不亦亡宗嬻姓乱序无别已乎或曰晋胥臣曰黄帝之子二十五人得姓者十四人为十二姓其同姓者二人而已异姓则异徳异徳则异类异类虽近男女相及以生民也又记曰繋之以姓而弗别虽百世而婚姻不通者周道然也然则古已别姓则婚姻不可以通乎曰非也黄帝氏十四人之得姓犹髙阳髙辛氏之十六族尔胥臣之言为纳懐嬴故附会而言非正也礼记之言用周道以正诸侯之失也皆非此之谓也世系之传史记之失考也昔者欧阳氏固论之矣见六一文集且司马谈迁汉史也其纪汉之初已不知髙祖之世系于父曰太公而犹不知其名母曰刘媪而犹不知其氏而其上纪五帝之世母妻嫡庶子孙名氏一无所遗耳目所及尚如此则二千余年所传闻者其详尚足信乎或曰世本也非谈迁之所自言也抑世本又岂果出于三代之时乎以世本为三代之书犹以尔雅为周公之书也纵使果出于三代之季则周衰傅説已不可信故朱子谓世本或出于附会假托不可慿据今以其叙舜之世推之其不可凭也审矣曰然则舜果何出乎考之于书曰虞舜曰嫔于虞是虞者有国之称也参之国语史伯之言曰成天地之大功者其子孙未尝不章虞夏商周是也虞幕能聼协风以成乐物生者也夏禹能平水土以处庶类者也商契能和合五敖以保于百姓者也周弃能播植谷疏以衣食人民者也其后皆为王公侯伯夫以虞幕并契稷而言则幕为有功始封之君虞为有国之号而舜所自出以王天下者也考之左氏史赵之言曰自幕至于瞽瞍无违命舜重之以明徳夫自幕以至于瞽瞍则非自黄帝昌意颛顼穷蝉敬康句望桥牛以至瞽瞍也或曰然则昌意穷蝉以下之説固妄矣国语不曰幕能帅颛顼乎左氏不曰陈颛顼之族乎曰幕之出于颛顼左氏国语之説固足徴也然谓颛顼之必出于黄帝史记之説其果足徴乎黄帝氏殁则少昊氏作是为五帝之首国语称少昊氏之衰九黎乱徳颛顼受之则少昊似一代之通称后世始衰非少昊帝之世即衰也而史记于黄帝之后不及少昊悬纪颛顼指为黄帝之孙隔远无序少昊之代何所往而黄帝之孙何其夀也莫难明者谱谍莫易知者朝代史记序朝代尚有遗则其序谱谍岂足信乎夫颛顼未必黄帝之孙则五帝岂必皆黄帝之后伏羲神农黄帝是为三皇皆有功徳于天下果如史记五帝三王皆黄帝之后则伏羲神农子孙何以皆无帝王者商周犹曰世逺也若颛顼髙辛陶唐皆黄帝后则一家伯仲子孙逓相传授又何必殊徽号易五运后世又何必曰五帝官天下云哉况少昊氏上与伏羲聨曰太皥少皡不必废少昊为黄帝之青阳颛顼氏下与帝喾氏对曰髙阳髙辛不必附帝喾为颛顼之族子也古之王者必有庶子之官葢公卿大夫之子凡天下之俊秀与天子之子游焉学马者则十四人为十二姓焉又不必皆为黄帝之子也若曰皆黄帝之子则有姓无姓何其偏同姓异姓何其杂也上古之时有同产而为夫妇者帝髙阳投诸海外之野以为夷狄况一父之子各易其姓而遂使之男女相及是率天下而为夷狄禽兽也岂理也哉书称帝尧克明俊徳以亲九族使尧舜果同出于黄帝如史记之世系则尧之视舜为同髙祖之族为羣从孙之行正九族之内也舜在九族之内为父母弟所恶屡置于死耕稼陶渔而尧不一顾省岂足谓之亲睦九族迨四岳明扬又直妻以二女岂足谓之克明俊徳以天下之大圣人推而纳诸天下之大夷狄禽兽则史记世本诬陷圣人之罪不可胜诛矣然则尧舜之不同出于黄帝以书决之书无明文以尧之妻舜决之也或者又曰尧舜之不同出黄帝若前所云固决矣传称有虞氏禘黄帝而郊喾祖颛顼而宗尧何也曰此亦小戴収国语之言而又失之者国语论禘郊祖宗皆以其有功于民而祀之初不论其世也故注者谓虞以上尚徳夏以下亲亲戴氏祭法易其前后故读者不觉耳此朱子固尝言之矣无已则又决之于书乎书称舜格于文祖即受终于尧之祖也称禹受命于神宗即舜宗尧之庙也其禘黄帝其郊喾即宗尧之意耳是以有虞子孙犹郊尧而宗舜以天下相传则有天下之大统焉有虞氏受尧之天下则宗尧宗尧则禘郊尧之宗祖计尧以前亦或有然者矣况国语固云禘郊祖宗与报为五则礼固有并行而不相悖者近世有为之説者曰祖考来格虞賔在位此有虞祭颛报幕以至瞽瞍之祖考也胡氏大意国语所谓祖颛顼与有虞氏报焉者也禘黄帝郊喾宗尧书所谓文祖神宗舜受尧之天下故宗尧为宗而祖尧之祖也路史大意大传所谓帝入唐郊以丹朱为尸者也祖颛顼报幕以至瞽瞍者一家之私亲也禘郊宗尧者天下之公议也然韶之为乐正以绍尧而得名则祖考来格者即文祖神宗之谓而虞宾在位者安知非丹朱之在尸位乎况禘郊祖宗报五者各有所尊自不相厌而虞宾之位亦不相妨也故曰以天下相传则有天下之大统焉至商周以征伐革命始与古异而诸儒之论亦始胶矣】
　　慎徽五典纳于百揆【慎徽五典五典克从纳于百揆百揆时叙　左传太史克曰昔髙阳氏有才子八人苍舒隤敳梼戭大临厖降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈恵和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时叙地平天成举八元使布五教于四方父义母慈兄友弟防子孝内平外成故虞书数舜之功曰慎徽五典五典克从无违教也纳于百揆百揆时叙无废事也髙阳颛顼也氏谓其朝代才子谓髙阳氏之世其故家遗族也髙辛氏才子之云亦然故縂谓之十六族或者不知遂真以为二帝之子则髙阳八子何其夀而髙辛氏之八子岂果尧之庶弟与】宾于四门流凶族殛鲧于羽山放驩兜于崇山【庄子释文谓尧六十年放驩兠于崇山六十四年流共工于幽都六十六年窜三苗于三危按宾于四门舜厯试之时鲧考绩弗成之明年也鲧无成功舜臣尧举黜幽之典于是有羽山之贬驩兠之比周罔上亦亟黜之至于三苗就窜疑未能若是速也所以书叙四罪总于摄位之季太史克以舜宾四门殛鲧放驩兠故并以流四防族系之尔事之前后旧必有考然田罪之行皆尧七十载舜登尧之后非六十年间事也意者六字之讹与今追正其讹系之七十年以后】
　　賔于四门四门穆穆【左传太史克曰舜臣尧賔于四门流四防族浑敦穷竒梼杌饕餮投诸四裔以御螭魅螭魅山林异气所生为人害者古者圣人为民驱其龙蛇恶物而处之平土故四裔无人之境螭魅聚焉故虞书曰宾于四门四门穆穆无防人也　程于曰四防之才皆可用尧之时圣人在上皆以才任大位而不败露其不善之心尧非不知其不善也然则圣人亦不得而诛之及帝举舜于匹夫之中而授之位则是四人者始懐愤怨不平之心而显其恶故得以因其迹而诛窜之也】
　　【履祥按太史克叙四防之辞疑多溢恶苏氏古史亦谓左氏所谓皆后世流传之过今故畧之】七十有二载舜纳于大麓使禹平水土益掌火弃教民播种契为司徒【书叙纳于大麓为舜厯试之终事今系之厯试之三年兼鲧以七十载殛死至是禹三年之丧毕而舜举之也大纪命禹益弃皆系之此年今从之或曰此时方举禹则鲧殛之后禹未举之前三年之水孰治之与太史克固曰举八恺使主后土矣但不如举禹之専掌尔　一云纳于大麓葢纳于泰山之麓使之主祭也烈风雷雨弗迷百神享之也葢尧时曾有风雷之变使舜祷之泰山而息也按淮南子外纪亦言尧有大风之变今不敢信用且依史记苏氏之説】
　　纳于大麓烈风雷雨弗迷【淮南子曰四岳举舜而荐之尧尧妻以　二女以观其内任以百官以观其外既入】【大麓烈风雷而不迷　太史公曰尧使舜入山林川泽暴风雷舜行不迷　苏氏曰洪水为患尧使舜入山林相视原隰雷雨大至众惧失常而舜不迷其度量有絶人者而天地鬼神亦或相之与　孟子曰天下之生乆矣一治一乱当尧之时天下犹未平洪水横流汜滥于天下草木畅荗禽兽繁殖五糓不登禽兽偪人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹疏九河防济漯决汝汉排徊泗然后中国可得而食也当是时也禹八年于外三过其门而不入后稷教民稼穑树艺五谷五谷熟而民人育人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有叙朋友有信放勲曰劳之来之匡之直之辅之翼之使自得之又从而振徳之履祥按洪水之为患也尧使舜治之舜于是使益掌火禹敷土稷教稼穑矣舜使禹治之禹于是暨益奏鲜食暨稷奏艰食矣二圣人之规模其视鲧之方命圯族者不其相逺乎故观书者必得圣人之规模焉又按孟子称天下之生一治一乱则是气化消息固有定势矣独不闗诸人事与曰朱子固曰气化盛衰人事得失反覆相寻理之常也大抵气化有盛则必有衰人事处盛则必有失此一治所以一乱也气衰则必复盛人事失则必复变此一乱所以一治也惟圣人在上则能以道御气治制乱此所以常盛常治而无衰乱也古今之言尧舜者皆曰极治之时而不知帝尧乃善制乱之主何则帝尧治天下天下雍熈者至是六十余年气化可谓极盛天下可谓极治矣盛则必衰惟其人事无致乱之因故散而为子朱之不肖洪水之横流四罪在朝圣人在下是亦一乱矣惟帝尧善于制乱故水之为灾也则敷治子之不肖也则与贤舜禹并兴四罪终去所以处乱而迄不害其为治也然则世皆以尧为极治之主愚独谓尧舜皆善治乱之君后之为君者无徒曰气数云】
　　丙辰七十有三载荐舜于天舜受终于文祖
　　帝曰格汝舜询事考言乃言底可绩三载汝陟帝位舜让于徳弗嗣帝曰咨尔舜天之厯数在尔躬【不允其让也】允执其中【授之以治天下之道也】四海困穷天禄永终【戒之也子王子曰尧之试舜如此之详而让徳弗嗣之下无再命之辞巽位之际亦无丁宁告戒之语何也按论语尧曰篇首二十四字乃二典之脱文也】正月上日受终于文祖【尧老而舜摄也尧终其事而舜受之也】在璿玑玉衡以齐七政【以王为玑以象天体之运转以璿珠饰之以象星辰之位次以玉为横筩推其分度时节以窥天而与玑合羲和之法至是益密后世浑天仪象葢其法也朱子曰浑天説曰天之形象似鸟卵地居其中天包地外犹卵之褁黄圎如弹丸故曰浑天其术以为天半覆地上半在地下其天居地上见者一百八十二度半藏地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭汉武帝时落下闳鲜于妄人始经营量度之宣帝时耿夀昌始铸铜而为象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也厯代以来其法渐密本朝因之为仪三重其在外者曰六合仪平置黒单环上刻十二辰八千四隅在地之位以凖地面而定四方侧立黒双环背刻去极度数以中分天瘠直跨地平使其半出地上半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圎轴虚中而内向以挈三辰四游之环以其上下四方于是可考故曰六合次其内曰三辰仪侧立黒双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结为黒双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨车出其外以为秋分后之日轨又为白单环以承其交使不倾垫下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黒双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北低昂以待占者之仰窥焉以其东西南北无不周徧故曰四游此其法之大畧也仪礼经传通解厯象篇曰浑天仪唐页观中李淳风为之开元中浮屠一行梁令瓒又为之宋太平兴国中张思训创为元祐中苏颂更造其法尤宻置浑仪于上以仰观置浑象于下以俯视枢机轮轴隠于中以水激轮则仪象皆动不假人力】肆类于上帝禋于六宗望于山川徧于羣神【朱子曰类禋望皆祭名类谓非常祀而祭告于天其礼依郊祀为之上帝天也禋精意以享之谓宗尊也所尊祭者其祀有六祭法曰埋少牢于防昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也山川名山大川五岳四渎之属望而祭之故曰望羣神谓丘陵坟衍古昔圣贤之类言受终观象之后祭祀以摄位告也】辑五瑞既月乃日觐四岳羣牧班瑞于羣后【合五等诸侯朝摄于都各执命圭璧为信以合符于天子尽正月皆至于是日日觐见四岳九牧以察问五等诸侯之政班还其命圭璧如新受命也】
　　七十有四载巡狩【舜以摄位初年辑五等诸侯尽正月皆至其二月乃日日觐四岳羣牧考察诸侯以还其瑞则二月未暇巡狩也故逾嵗而巡狩今附于摄位之明年】
　　嵗二月东巡狩至于岱宗柴望秩于山川【礼记作柴而望祀山川葢古者祭山埋之祭川沈之今于东岳之下祀东岳而及东方山川不能徧埋沈也故柴而望祭取其祭之旁达也旧説柴句谓燔柴以祭天古者祭天必于郊有大事特告则放郊礼而谓之类天子将出类于上帝未闻至岱宗而始祭告也余三岳皆如岱礼则一嵗巡狩而四祭天不已渎乎当从礼记以柴望秩于山川为句】肆觐东后五玉三帛二生一死贽【五玉至防旧在修五礼之下朱子谓当在觐东后之下葢东方五等诸侯及公侯之子附庸之君与卿大夫命士贽见之仪等也圣人制为觐享之礼五玉三帛二生一死皆取服食器用而已古时多玉故公侯以玉为贽以共天子之器用赐予古者衣纁裳黄亦为裳故侯之世子执纁公之孤执附庸之君执黄以共衣服卿羔大夫雁士雉以共饮食也羔羊舒防二物皆可以生得士异于庶人故执雉取其文也而雉不能生得故以死者为贽可以见圣人制礼详密而简易也如此】协时月正日同律度量衡修五礼如五器卒乃复【朱子曰时谓四时月谓月之大小日谓日之甲乙诸侯之国有不齐者则协而正之也同审而一之也律谓十二律黄钟太簇姑洗蕤宾夷则无射六律为阳大吕夹钟仲吕林钟南吕应钟六吕为阴凡十二管皆径三分有竒空围九分而黄钟之长九寸大吕以下律吕相间以次而短至应钟而极焉以之制乐而节声音则长者声下短者声髙下者则重浊而舒迟上者则轻清而剽疾以之审度而度长短则九十分黄钟之长一为一分而十分为寸十寸为尺十尺为丈十丈为引以之审量而量多少则黄钟之管其容子谷秬黍中者一千二百以为龠而十龠为合十合为升十升为斗十斗为斛以之平衡而权轻重则黄钟之龠所容千二百黍其重十二铢两龠则二十四铢为两十六両为觔三十觔为钧四钧为石此黄钟所以为万事根本诸侯之图其有不一者则审而同之也时月之差由积日而成其法则先粗而后精度量衡受法于律其法则先本而后末故言正日在协时月之后同律在度量衡之先立言之叙葢如此也五礼吉防军宾嘉也修之所以同天下之风俗如同也五器即五礼之器卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也今按如五器即礼记所谓考制度衣服正之之类是也】五月南巡狩至于南岳如岱礼八月西巡狩至于西岳如初十有一月朔巡狩至于北岳如西礼归格于艺祖用特【朱子曰南岳衡山西岳华山北岳恒山二月东五月南八月西十一月北各以其时也格至也言至于其庙而祭告也艺祖疑即文祖或曰文祖艺祖之所自出未有可考特特牲也谓一牛也古者君将出必告于祖祢归又至其庙而告之孝子不忍死其亲出告反面之义也王制曰归格于祖祢郑注曰祖下及祢皆一牛程子以为但言艺祖举尊尔实皆告也但止就祖庙共用一牛不如时祭各设主扵其庙也二説未知孰是今两存之】五载一巡狩羣后四朝敷奏以言明试以功车服以庸【林氏曰天子巡狩则有协时月以下等事诸侯来朝则有敷奏明试以下等事文中子曰舜一嵗而巡四岳兵卫少而徴求寡也履祥按季氏心传辨周礼五岳谓周都丰镐则华山乃中岳崧髙不得为中岳据尔雅河西岳河南华河东泰江南衡则崧山乃西岳而华乃中岳尔崧髙之为中岳葢东迁之后也今以此説推之禹贡冀州自有泰岳今犹谓之霍泰山则尧都冀州葢以泰岳为中岳尔雅河西岳周礼雍州其山镇曰岳山即禹贡岍山一名岳山又名吴岳今在陇州者是也然则唐虞五岳当以岍为四岳防岳为中岳而东岱南衡北恒尔衡山最逺黄帝以潜霍为山之副然则秦以岍为西岳汉武徙衡山之神于霍山厯代加封岷山多以西岳为言葢有自来矣虞书独东岳称岱宗而南西北三岳不名葢当时巡狩四岳取肆觐群后东里之宜尔不必拘于嵩华之为岳也敢因李氏之言以传其疑】
　　流共工于幽州【流共工于幽州幽州北裔也当是辽东之地】七十有六载窜三苗于三危【窜三苗于三危西裔也隋书曰党项羌者葢三苗之后也其种有宕昌白狼皆自称狝猴种东接临洮西平西接叶防南北数千里三危山名旧云沙州炖煌县东四十里卑两山是然三危乃因山以名其地不必拘曰居北山也　吕刑曰若古有训蚩尤惟始作乱延及于平民罔不寇贼鸱义奸究夺攘矫防苗民弗用灵制以刑惟作五虐之刑曰法杀戮无辜爰始淫为劓刖防黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥皇帝哀矜庶戮之不辜报虐以威遏絶苗民无世在下乃命重黎絶地天通罔有降格　楚语曰少皥之衰也九黎乱徳民神杂揉不可方物夫人作享家为巫史无有要质民渎齐盟无有严威祸灾荐臻颛顼受之乃命南正重司天以属神火正黎火当作北司地以属民使复旧常无相侵渎是谓絶地天通其后三苗复九黎之徳履祥按诸儒言书者称苗民继蚩尤之暴而楚语称三苗复九黎之徳孔安国遂谓蚩尤为九黎之君夫蚩尤炎帝之末诸侯也九黎少昊之末诸侯也其时相去逺矣孔氏合而言之故説者疑辨特详然皆不得书之意夫吕刑之书为训刑者也则推所以立刑之由楚语观射父为絶地天通而言也则推巫鬼之由推立刑之由则本蚩尤之为乱推巫鬼之由则述九黎之为昏上古之世其民淳朴在下无罪在上无刑至蚩尤始为乱延及平民无不冦贼鸱义奸宄夺攘于是圣人矫正而防刘之此刑之所为作也刑以制乱非有国者所尚也不得已而后用之尔而有苗遂并刑以为虐民始有不得其生者矣于是罔中于信以覆诅盟而诬祝之事兴焉巫祝之事葢九黎之遗习也吕刑楚语所指不同学者多合而言之其失久矣】
　　象以典刑流宥五刑鞭作官刑扑作教刑金作赎刑灾肆赦怙终贼刑钦哉钦哉惟刑之恤哉【朱子曰象如天之垂象示人典常也示人以常刑所谓墨劓剕宫大辟五刑之正也所以待夫元恶大憝杀人伤人穿窬淫邪凡罪之不可宥者也流流遣之使逺去宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭木末垂革官府之刑扑夏楚学校之刑皆以待夫罪之轻者也金罚其金也赎赎其罪也所以待夫罪之极轻虽入于鞭扑之刑而情法犹有可议者也此五句者寛猛轻重各有条理法之正也肆纵也谓过误灾谓不幸若人有如此而入于刑则又不待流宥金赎而直赦之也怙谓有恃终谓再犯若人有如此而入于刑则虽当宥当赎亦不许其宥不聼其赎而必刑之也此二句者或由重而即轻或由轻而即重葢用法之权衡所谓法外意也圣人立法制刑之本末此七言者大畧尽之矣虽有轻重取舍阳舒阴惨之不同然钦哉钦哉惟刑之恤之意则未始不行乎其间也葢其轻重毫防之间各有攸当者乃天讨不易之定理而钦恤之意行乎其间则可以见圣人好生之本心也】流共工于幽州放驩兜于崇山窜三苗于三危殛鲧于羽山四罪而天下咸服【书叙四罪在舜摄位之末葢作书者纪舜象刑之法与其恤刑之意因记二十八年之间所刑者四人而已外是无刑者是则因而系诸典刑之下非摄位季年之事也若果季年之事则崇鲧羽山之殛稽诛于三考之后而追罪于三十年之余也且是时禹已成功而罪鲧人情之必不然者而谓圣人为之乎】
　　八十载禹告成功【按孟子称禹八年于外而唐虞之法九载三考大纪载禹成功于八十一载之间葢自七十二载举禹至是九年矣其后夏史叙禹之功是为禹贡之书今附于此云史记汉史皆称禹治水十三年葢本作十有三载乃同之文此特兖州贡赋始同尔禹贡夏史之追书故及十有三载之事其实告成则在此年也】
　　禹贡【夏史叙禹平水土之功总以贡名识其成也每州有赋有贡有篚而贡则夏后氏田赋之总名也故以为名禹贡叙水土之事在唐虞之际禹谟叙功谟之事则在有虞之时旧皆名夏书以夏史之所述也夫子定书升禹谟于虞书以着三圣相传之道冠禹贡于夏书以明大禹有天下之本也】禹敷土随山刋木奠髙山大川【敷如敷治之敷有布置周徧之义禹治九州非一手足之为烈亦布置规画之有道耳随山刋木禹功之始奠髙山大川禹功之终其始洪水汜滥草木繁兴禽兽逼人种艺无地禹于是随山刋木使益掌火烈山泽而焚之奏庶鲜食且使民居髙种蓻以给粒食又以升髙望逺规画疏导其后怀襄之患悉定则又定其髙山大川以为每州表镇望祀之典焉此禹功之终也又古者州域既广国小而多地无定名凡禹贡所书山川皆因山以名其地非谓専导其山也此读禹贡之凡例今表见于此云】冀州【冀为帝都故为九州之首不言所至春秋王者无外之义也九州豫为中帝畿实跨冀豫然自唐虞都冀天下遂指冀为中州如楚词谓中州为冀州是也声教自冀四逹则自冀以北所及固广矣此异日并幽所以分也冀之为州三西皆河水患特甚葢河自昆仑东北流阻阴山一带则折而南流为冀西河至华阴又折而东流为冀南河至大伾折而北流为冀东河自西河出孟门之上南河壅砥柱之西东河旋淤大陆之野此冀州水患所以为甚也而兖在冀东又为下流之冲故先冀而及兖自禹载壶口治梁岐辟龙门疏砥柱猪大陆而冀之患息播为九河使之北流酾为灉漯使之东杀通于淮泗使之甚则可以南泄于是兖之患平而青徐次第皆平矣冀州之境今之河东燕云辽西河北西路皆是】既载壶口【载始事也壶口山名今在慈州志卿县冀雍之交夹河而南皆山也壶口葢受河之口龙门则河南出之门也】治梁及岐【梁吕梁山也在今石州离石县北吕不韦谓吕梁未辟河出孟门之上春秋梁山崩传谓壅河三日不流水经注谓吕梁之山岩层岫纡涧曲崖深巨石崇竦壁立千仞河流激荡震天动地葢大禹所辟以通河也孟门亦在石州今有孟门闗岐狐岐山也在今汾州界休县胜水所出统为西山古河迳之险阨治二山以广河道也旧説雍之梁岐者非九州凡山之言治者或水道之冲有疏辟之功也或表山以该水土也言艺者剪其蓊郁与民种艺也传所谓以启山林也言旅者祭之以为其州之镇望记所谓民所瞻仰取村出云为雨者也】既修太原至于岳阳【修治也记曰禹能修鲧之功蔡氏谓因其旧而修之也太原在今太原府榆次县郑渔仲谓乃今平定军按平定军亦木以太原府广阳乐平二县置尔雅髙平曰原河东视天下最髙率多山险今太原府亦险阻但榆次与平定诸处为髙平尔岳即泰岳今晋州霍邑县霍泰山也山南曰阳今晋州岳阳县也汾水出太原诸山经晋州蔡氏谓此条为治汾水而言然禹经理水土濬畎浍画井疆物土宜凡事葢并手皆作不独汾也】覃怀底绩至于衡漳【覃大也懐地名太行为河北其山诸州皆山险至太行山尽头地始平广田皆腴美俗谓小江南古所谓覃懐也即今懐州其地亦有怀水入河衡漳即今漳河有两源其一出今平定军乐平县少山者曰清漳其一出潞州长子县发包山者曰浊漳沈存中谓凡二水合流而有文者皆名漳郦道元以浊漳为衡水以清漳东南流而浊漳横入之也按唐志冀州以衡水名县而漳水在县治之南一里洛州旧清漳名县而其地有衡漳渎则非二名也漳河本入河自河徙之后漳自至今沧州清池县入海唐时有请以漳水备四渎者以其独达于海也　禹治冀州载壶口治梁岐则冀之西河患息修太原至岳阳则冀之中郊甸治覃懐底绩至衡漳则冀之东南水土平至于恒卫岛夷则冀之东北皆可知矣此神禹之冀之次第也】厥土惟白壤【此辨地也白其色也无块曰壤言其性也顔师古谓柔土曰壤周官大司徒辨十有二壤之名物而知其种以教稼穑树艺而草人又有粪种之法亦因其色性而各异传所谓先王物土之宜而制其利者也先王辨地教民不失其宜故五谷熟而民人育】厥赋惟上上错厥田惟中中【赋者田所出谷米兵车皆是也禹贡田赋上中下三分而三之中又三之为九等以人功之有多寡也其实则皆什一诸州先田而后赋以赋之出于田也冀州先赋而后田以赋之不専出于田也冀为帝都地大人众天子所自治乡遂正军羡卒必雄于外服粟米黍秸并与漆林杂物并征之亦不别立贡篚总其数之入为九州第一但圣人取民不尽其力又有时错出于次等河东太行地势全体皆石土戴其上但壤性柔细故其地为九州第五】恒卫既从大陆既作【恒水名出恒岳之北谷合于而入易卫出真定府灵夀县古入河今合于滹沱古书谓舜分卫水以北为并州又按滹沱河出恒岳诸谷而卫水与之合流恐恒卫既从即滹沱为是大陆尔雅在九薮之数今邢州钜鹿犹有广河泽唐杜佑李吉父谓今邢赵深三州皆大陆之士按地説大河东北流过洚水千里至大陆为地腹葢古河本穿西山之麓以北流既出怗洚西山势断地势平广脊上诸水钟滙于此为薮河水泛溢又盘洄其间是为大陆沈存中谓大陆皆浊泥所堙今为平土矣又按禹贡诸州山泽地水皆叙厥田之上贡篚包匦皆叙田赋之下未惟言入都水道耳冀为帝都不别出贡篚固矣而恒卫大陆复叙于田赋之下何也此非治水施功之例亦言入都水道因以见其成功尔葢冀为帝都而自平阳四达甸服之外东北最逺又限以太行之脊其北境侯采则自恒卫入河其东偏则自大陆入河其东北岛夷则自碣石入河也】岛夷皮服夹右碣石入于河【岛夷海岛之夷冀东北边之国如辽潼朝鲜之地不附庸于青而径属于冀者也其贡皮服尔雅所谓东北方之文皮者夹旁行也右碣石负海之山也碣石有二故有左右之名旧以右为太行山之右非也右碣石在平州石城县南旧为大河入海之处今河徙海瀹碣石去岸五百里矣其山顶踵皆石顶又有大石如柱世名天桥柱云其左碣石唐通典云在髙丽界中】济河惟兖州【济古文作泲兖州西北界河东南跨泲其时黄河北流泲入河而南溢以东又北东入海尔雅所谓沛河之间为兖州自南定王五年河决而东汉孝文时河决东郡武帝元光中继决瓠子又决于馆陶遂分为屯氏河元帝时大河分流而屯河塞其后又决于平原而下流与漯一王莾末河遂行漯川泲水亦不复南出后世代有河决之患其后遂行泲水故道则兖州之境土无非河患瀹徙之地汉王横言往者天尝连东北风海水溢西南出浸数百里九河之地已为海所渐则兖州之境北已海瀹西又河徙南则泲洑其川泽源委咸非其旧矣今河北东路大名开徳恩博徳滨棣沧永静京东之泲濮京西之滑小海以东距于营平皆故兖之地也】九河既道【河至大伾折而北流则兖当其东又地平旷无髙山之限而当河势之冲禹于是播为九河以杀其势尔雅所谓徒骇大史马颊覆釡胡苏简洁钩盘鬲津是也言地理者多谓徒骇即滹沱在今沧州之清池马颊钩盘在今徳州之平昌胡苏在今沧州之临津覆釡在今瀛州之乐夀鬲津在今沧州之无棣简即今大名之涧沟洁在今沧州之南皮按河自大伾北流过大陆以北方播为九而今于魏瀛徳棣之间便求其故迹逺矣据王横所言大风海溢即今小海碣石古河入海之处在今海中五百余里则九河之地沦为小海久矣况自河徙之后经流既息枝流尚可寻乎】雷夏既泽【今濮州雷泽县西北雷夏陂东西二十里南北十五里计古雷夏必大于今】灉沮会同【晁氏曰尔雅水自河出为灉泲出为濋沮有楚音二水河泲之别也然则河迁泲洑则灉沮不可复寻矣説者以为濮耀二水古入雷泽一説灉即汳水张明谓禹开阴沟以通河泗许氏谓汳受阴沟至为灉水东入于泗即汳也汳今作汴沮即今濉水首受荣泽过应天今入南清河古时黄河亦入此路但经称会同古当合入泲后世导之入淮入泗尔】桑土既蚕是降丘宅土【兖土宜桑后世所谓桑间亦一证也今水平桑长而蚕事兴矣兖土无山洪水则民居髙丘今土平而降丘宅土矣】厥土黒坟【坟谓土性起发也】厥草惟繇厥木惟条【九州土田连举惟兖徐扬三州又入草木一条葢三州皆东方下流之地洪水泛滥草木不生至是始繇荗条长也】厥田惟中下厥赋贞作十有三载乃同【田第六赋第九贞字本下下字也古篆凡重字者或于上字下添二兖赋下下象从下二或误作正通为贞又篆文贞字作□与下下相类因以致误学者不知古文説多不通兖地平下被害特甚水患虽平而水道居多人民鲜少葢十有三年而治田兴赋始同他州】厥贡漆丝厥篚织文【黒卤之地宜漆桑土宜丝篚者帛之类以篚盛贡之织文者织丝成文也】浮于济漯达于河【此兖入都水道也泲入河而南出故浮泲可以达河史记昌酾二渠引河其一漯也薛氏谓古漯自今开徳府朝城县受河而东入海故浮漯可以达河西汉末河并行漯川其后河徙而漯亦不复存矣】海岱惟青州【青州于中国为正东故从东方之色其地东北跨海西南距岱岱即泰山是名岱宗在今袭庆府奉符县西北三十里其山特起东方为中国水口表镇连延而生诸山北即原山汶出其西淄出其东东即蒙艾为沂水诸源又东潍山潍水所出西南即泗水所出青州之地即今青齐济南淄潍登莱密东跨海而髙丽北跨河而辽东但小海所沦则青之北境亦非全壤不独兖州为然】嵎夷既略【首书嵎夷诸州无此例也但青州实跨海而有东夷兼尧命羲仲宅嵎夷以正东之景故特表于前或云即今登州之地畧者经畧之也】潍淄其道【潍出今宻州莒县东北潍山至潍州昌邑入海淄出今淄州淄川县东南原山今入北清河】厥土白坟海滨广斥【滨古文作濒青之土色白而性坟起其海濒之地则广大而斥卤可煮为盐故齐有鱼盐之利今登州千里长沙是其地也】厥田惟上下【九州冀田第一青徐即次之后世所谓秦得百二齐得十二亦言其地利之饶非独形势也百二十二犹言百倍十倍也】厥赋中上【田第三赋第四】厥贡盐絺海物惟错岱畎丝枲铅松怪石莱夷作牧【盐广斥所出絺细葛布也海物非一种皆杂贡之岱畎泰山之谷其所出丝枲麻也铅黒锡松泰山之名材怪石异石也如今莱之温石可为器今青州黒山红丝石红黄相参文如林木或如月晕如山如云霞如花卉即古怪石也淄川梓桐山石门涧石色若青金纹如铜屑理极细密亦竒石但不如红丝石之坚凡此诸品皆可为器用今取以为砚莱夷莱山夷俗地宜畜牧亦取其畜以贡今莱州之东是其地】厥篚檿丝【檿山桑也其丝坚韧宜琴瑟故篚以贡之一説通上文谓莱夷贡檿丝葢今莱人犹谓之山茧云】浮于汶达于济【汶水出今袭庆府莱芜县原山古入泲今入北清河兖州浮泲达河故青州止书达泲则达河可知】海岱及淮惟徐州【东至海北至岱南　淮今袭庆泗沂淮扬涟水海郓宿西接单陈蔡頴之地】淮沂其乂羽其艺【淮出今唐州桐柏山行千七百里至海州入海徐之水以沂名者非一其出兖州泗水县尼丘山过鲁城南入泗者曽防浴沂之沂也今海州沐阳县有沂河口者周礼沂沐之沂也出沂州新泰县艾山西南至淮扬下邳入泗者此沂为最大即禹贡之沂也山在今沂州费县羽山在今海州昫山县艺种蓻也淮沂之水既平则羽之墟皆可种艺矣】大野既猪东原底平【大野即钜野泽在今济州钜野县唐钜野属郓州石晋时□于梁山泺郓今东平府即东原之地大野之水既猪则东原之地底平】厥土赤埴坟草木渐包【埴细而粘若今陶器之泥考工记传埴老子埏埴是也渐包古文作蔪包】厥田惟上中厥赋中中【徐土粘埴而坟起故田视九州为第二当时生聚人工未及故赋第五】厥贡惟土五色【贡土五色用以立社逸周书曰建太社于国中其壝东青土南赤土西白土北骊土中央亹以黄土将建诸侯则凿取其方靣之土包以黄土苴以白茅以为侯社】羽畎夏翟【羽畎羽山之谷夏五色翟雉也左传注南方曰翟雉古者车服旌旄以雉羽为饰羽山出夏翟山以此得名】峄阳孤桐【峄山在兖州邹县名邹峄山九域志以为峄山在淮扬下邳所谓峄阳者是山南曰阳孤桐者特生之桐也桐性虚特生于山阳则清虚特异贡之以为琴瑟后世难得则取凡桐之旧者为之谓桐不百年则木之生气不尽木生气尽而后能与天地阴阳之气相应也】泗濵浮磬【泗水之滨浮生之石可以为磬如今砚石之取子石者葢石根不着岩崖而自特生者故谓之浮今下邳犹有石磬山乃其遗迹又宿州亦有灵壁石但浮生者不可得耳】淮夷蠙珠暨鱼【淮出唐州其百余里内尚浅而多潭有蠙蛛潭今其地凡十四潭而不复生珠矣鱼既淮白鱼若蠙珠玉磬古今风气不同葢不常有】厥篚纎缟【黒赤色沈括谓今深紫类皂者是古人以为上衣纎黒经白纬者缟素绘也记有虞氏缟衣而养老又古者祥而缟而纎】浮于淮泗达于河【古文尚书作达于菏説文引书亦作菏今俗本误作河尔泗出兖州泗水县陪尾山有四源故谓之泗菏泽与泲水相通而泗水上可以通荷下可以入淮徐州浮淮入泗自泗达菏青州书达于泲则达河可知故徐州书达于菏则达菏可知河泲泗淮在古必有相通之道禹所以杀河流使之可以南泄通南北使之可以朝贡灌输后世河徙而南会于河泽滙于钜野分为南清河并行于泗以入淮葢亦其故道也】淮海惟扬州【北至淮东南至海即今淮南江南东西二浙之地福建广东亦属焉】彭蠡既猪阳鸟攸居【彭蠡今鄱阳湖自洪宫亭受江西岭北江东诸水在江饶南康兴国之间至池州湖口入江汉志所谓湖汉九水者即是也禹猪彭蠡废其旁地为芦苇以备浸淫故阳鸟居之阳鸟雁也如汉筑河隄去河各二十五里以防泛滥其后民颇居作其间故河水涨溢之时动成漂没以此知神禹废彭蠡之滨以居阳鸟其为民防患之意葢深】三江既入震泽底定【震泽今太湖三江太湖之下三江入海者一説吴松江七十里分流为三入海中为松江东南为东江北为娄江吴越春秋所谓三江之口是也一説太湖之下元有三江吴松乃其一陈述古在浙西尝寻故道开其一以泄白水之患葢后世故道多湮虽松江尚有然亦浅故浙西嵗有白水太湖谓之震泽者震动也今湖翻是也在今湖州乌程之北北入常州无锡晋陵东入苏州吴江县周回六百五十四里按旧三江之説不一其可据者二一説谓古名汉为北江江为中江则彭蠡之水为南江至扬虽已合为一然以其三水合流谓之三江犹洞庭九水俱滙谓之九江也范蠡所谓吴之与越三江环之民无所移谓俱在大江之南尔今通州福山镇犹名三江渡是也然三江既以彭蠡为一则上文既出彭蠡不应下文又出三江且经文二既字对举皆本效之辞彭蠡既猪矣则阳鸟攸居三江既入矣则震泽底定是三江者乃震泽下流之三江也北方之水河为大故凡水名皆以河为总称南方之水江为大故凡水名皆以江为总称然则三江之江不必疑为大江之江也今按扬州之境岭至郴防北枝趋敷浅原水皆东流又自建岭一枝转而北越介衢为歙岭亘宣而抵建康其冈脊以西之水皆西流是俱滙为彭蠡其冈脊以东之水南则浙江北则震泽也彭蠡之水不猪则今江西江东诸州之水为扬西偏之患震泽之水不泄则今浙西诸州之水为扬东偏之患扬虽北边患而于徐已书又虽中贯江而于荆已书朝宗独大江之南西偏莫大于彭蠡东偏莫大于震泽一患既平则扬之上田皆治矣故特举二湖以见扬之告成若其南偏率是山险浙亦山溪计不劳施功故余不书也】篠簜既敷厥草惟天厥木惟乔【篠箭竹簜濶节竹也尔雅东南之美者有会稽之竹箭焉】厥土惟涂泥厥田惟下下厥赋下上上错【扬江湖之区下流之地其土涂泥而其田反居第九古人尚黍稷田杂五种故虽水潦旱干而各有所収涂泥之土其田独宜稻不利他种故地为最下厥赋第七又有时杂出于七等之上则人功亦稍修矣自唐以来则江淮之田号为天下最饷皆仰给于东南】厥贡惟金三品瑶琨篠簜齿革羽毛惟木岛夷卉服【三品金银铜也瑶石之美似玉古有瑶爵今玛瑙水晶夀山石皆可为杯器葢瑶之类昆今昆山石是篠以为矢箭簜以为管仪礼簜在建鼓之间是也齿象齿革犀兕之皮羽翟雉毛旄牛尾古为扬贡今岭海之间有之凡此皆为器服车甲旌旗樊缨之饰惟木惟与也木豫章之属为夷海岛之夷卉服草服也如今黄草蕉布之类】厥篚织贝【博物续志曰闽中多木绵植之数千株采其华纺以为布名吉贝南史言林邑等国出吉贝木薛氏云织贝今木绵也或曰织具岛夷所贡如今南海诸番皆以木绵为服谓之搭布其细者则名吉贝】厥包橘柚锡贡【小曰橘大曰柚惟荆扬有之逾淮而北则为枳橘颂所谓受命不迁者也沈存中谓本草柚皮甘今所谓柚其皮极苦而橙皮甘古之柚葢橙云锡贡锡命则贡圣人不常以口腹之味扰民也】沿于江海达于淮泗【徐州已言淮泗达菏故此但言达于淮泗】荆及衡阳惟荆州【北抵荆山南跨衡山以南荆山在今襄阳府南漳县衡山在今衡州之北九十里属潭州湘潭县荆州即今荆湖南北路北接京西西侵防峡南控广西】江汉朝宗于海【蔡氏曰江汉合流于荆去海尚逺水道已安下流无壅奔趋于海犹诸侯之朝宗于王也】九江孔殷【九江洞庭也孔殷甚得其中也朱子谓国初胡秘直近世晁詹事陈冠之皆以九江为洞庭按江海经亦云洞庭沅澧之水潇湘之泉是为九江今按禹贡东至于澧过九江则是古者澧先入江而后九江入也澧当在九江数外今考朱子文集及汉史及江陵新志更定九江源委一曰潇江出道州营道县九嶷山亦名营水过零陵下与湘江合二曰湘江出静江府兴安县阳海山东北名铧觜东北至潭州入洞庭三曰蒸江出衡州衡阳县西会衡山诸源而下合于湘以其水气特盛故名为蒸旧説不在九江之数朱子文集言九江云湖南有蒸湘之属而记文亦云蒸湘之会今入于此四曰濵江出武冈军唐山又名卲陵江亦名益阳江至益阳县西北入洞庭五曰沅江出沅州西蛮界中至辰州与酉江合据西汉志则沅水出牂柯郡界故且兰县山东北流二千五百三十里至益阳入洞庭且兰今属播州是与牂柯江隔岭而分者也六曰渐江出索县东流与沅合七曰序江出辰州溆浦县鄜梁山西流与沅合八曰辰江出辰州西南蛮界中东流与酉合九曰酉江出会溪城西山中至辰州东合沅辰北流至鼎州东入洞庭此九江也但郴江亦一州之水其源出岭至郴城下始胜州又五十里与东今合而始大北入湘江旧皆不在九江之数但不知其与渐序二水孰为大小今不敢更有升降已上九江会为洞庭计禹时九江入江会合未甚广故未有洞庭之名其后会聚日广方八百里而洞庭山遂在其中故因山得名云今所谓荆湖南北路自是而分】沱潜既道【尔雅江出为沱汉出为潜今江陵府松滋县南枝江县北江分三十余所下流复合曰笟篱江公安县有沱潜港此沱之证也潜出今江陵府潜江县汉志谓华容有夏水首受江东入沔説者以为潜水华容今监利县北即潜江县】云土梦作乂【旧云梦土作乂太宗得古本尚书改焉江北为云左氏所谓济江入于云中沈存中郑渔仲谓今监利玉沙景陵等处是江南为梦左氏所谓田于江南之梦沈郑谓今公安石首建寕等处是然二氏之説皆在今江陵府之境但今徳安府有云梦县而荆门之长林县岳州之巴陵县亦皆有云梦司马相如谓云梦方八百里其所连亘固广楚之薮泽不一后人既以云梦兼称故所在薮泽皆谓云梦尔又按荆州之地中门卑湿江汉至此支分沮洳故薮泽为广今枝分为沱潜者既道则其沮洳为云者皆为平土为梦者皆可作乂矣】厥土惟涂泥厥田惟下中厥赋上上【荆扬之上皆涂泥性止宜稲故田为第八视杨稍髙尔今世谓江陵为鱼稻之乡其余类此然而赋入第三以近中土人功修也】厥贡羽毛齿革惟金三品杶榦栝柏【荆贡畧与杨同羽毛齿革所谓利尽南海也金次于杨而木加焉栝古文作杻尔雅杻一名檍郭璞谓材中车辋榦栝也材中弓弩之榦周官所谓荆之榦是也栝桧也杨止言木荆又备言羣材】砺砥砮丹【砺砥石可用磨者粗曰砺细曰砥今郢石是也弩者石可以为矢镞今思播有之周初肃慎氏贡楛矢石砮家语孔子尝以对陈侯石砮之问苏氏谓孔子不近取诸荆梁而逺取之肃慎则荆梁之不贡此乆矣丹硃砂也今辰锦所出光明砂及溪洞老鵶井所出尤佳】惟箘簵楛三邦底贡厥名【箘簵竹也赵宣子所谓箘簵之劲楛其本坚小而直陆玑谓叶如荆而赤茎似蓍三物皆中矢苛郑邦所贡又为名材三邦之名不传考工记曰妢胡之笴郑氏谓胡子之国在楚之旁者唐志零陵贡葛笴葢此类云】包匦菁茅【菁茅一茅三脊管子谓出江淮之间召陵之师责楚贡包茅不入无以缩酒朱子谓古人醡酒不以丝帛而以编茅王室祭祀之酒则以菁茅取其至洁包者苴之匦者匣之也刘蕡谓辰州卢溪县包茅山一茅三脊今属麻阳县然鄂州山上亦有之祥符束封取诸此】厥篚纁玑组【尔雅一染谓之縓再染谓之赪三染谓之纁考工记曰三入为纁一説谓六八为古人衣纁裳玑珠生于水类玉组辫丝以贯珠以为冠缨佩以贯玉带以为纽约是三者皆冕服所需】九江纳锡大【尺有二寸以上谓之大之神在甲故可以卜纳锡神之也】浮于江沱潜汉逾于洛至于南河【荆之诸国或从江或从沱或从潜以入于汉自汉入丹河白水河即逾山路入洛达于南河】荆河惟豫州【豫于九州为中土南跨海而抵荆山北距南河即今东西南三京颖许汝亳陈曺孟郑唐随襄均拱陜虢商邓诸州之地】伊洛瀍涧既入于河【世传禹辟伊阙今河南伊阙县两山相对如门阙伊流出其间北至洛阳县南入洛洛出熊耳山在商州上洛县今虢州卢氏县河南永宁县皆有熊耳山卲康节谓当以上洛者为是瀍水出今河南府河南县谷城山至偃师县入洛涧水出河南府渑池县东北白石山至河南县入洛洛至巩入河】荥波既猪【荥波孔氏以为一水周官职方其川荥雒其浸波溠则二水也泲水入河而南出溢为荥今郑州荥泽是其处尔雅水自洛出为波而山海经曰娄涿之山波水出其阴北流注于谷二説未知孰是西汉末泲水不复南溢而荥涸汉明帝使王景即荥故渎东注浚仪名浚仪渠】导菏泽被孟猪【菏泽在今曺州泲阴县孟诸在今应天府虞城县自菏泽至孟诸凡百四十里二水旧相通今菏泽自分南北清河近时大河亦被孟诸并行濉水矣】厥土惟壤下土坟墟【其上者无块而柔其下者或膏而起或刚而疎如今轘辕之泞淖汜闗之沙防皆所谓下土者】厥田惟中上厥赋错上中【田第四赋第二杂出第一唐虞甸服跨河而南故豫之赋与冀相埒计皆上上冀言上上错豫言错上中特异文耳】厥贡漆枲絺纻厥篚纎纩锡贡磬错【纻以为布纩绵也余见上磬错磬玉不可多琢以错磨成错铁铁为之今鑢是有用则锡命而贡】浮于洛达于河华阳黒水惟梁州【东北距华山之阳西南抵黒水即今兴元成都潼川防州四路及松外诸戎东西珂河诸蛮汉永昌唐姚州今大理之地】岷嶓既艺【岷山江源嶓冢汉源説见下文岷山之下沃野千里与汉中俱号天府之土江汉之源既涤则岷嶓之墟皆种艺矣】沱潜既道【沱自今永康军导江县大江分流入成都及彭蜀诸州至新津县与大江复合此皆沃野灌注之利也水自汉出为潜然地志巴陵宕渠县有潜水西南入江今渠州流江县也又汉中安阳县有潜谷水出西南北入汉今洋州真符县也然此潜自指西汉水出秦州清水县亦名嶓冡山东南流径西和州南名犀牛江东合于嘉陵江以入江梁州不言江汉以岷噃沱潜源流之治见之】蔡旅平【蔡山在今雅州严道县南诸葛武侯征南梦周公于此遂立周公庙因以周公名山山在今雅州名山县东谓之防顶山云雾常其顶上合下开沬水径其中出为溷涯水沬即大渡河也旅祭也平谓蔡之墟水土皆平也】和夷底绩【雅州雅道以西地名和川即青衣水也夷人所居今为覊縻州有和良和都之名禹之治梁西则导江东则导汉而青衣大渡诸水又在岷山之南以东故禹于山致平者为大渡河诸水于蔡山和夷致功者为青衣水诸源也青衣水与大渡河合至今嘉州南岸青衣山下入于岷江青衣蚕丛氏之神也】厥土青黎厥田惟下上厥赋下中三错【黎细而疎也梁土色青故生物易性疏故散而不实向闻吏牍谓成都土疏难以筑城葢此也田第七赋第八或七或九】厥贡璆铁银镂砮磬熊罴狐狸织皮【梁州产铁汉书蜀卓氏程氏皆以治铁富拟邦君银白金镂钢铁磬石磬汉于犍为水滨得古磬十六枚葢其土人所琢也熊罴狐狸四兽其皮可以为裘其毳可以织为金】西倾因桓是来浮于潜逾于沔入于渭乱于河【西倾雍州山在今洮州临潭县西一百八十里洮水出其北入河桓水出其东南今名白水江又一源名垫江出洮及其南叠州岷州宕昌诸处东南合嘉陵江以南入江嘉陵江者出大散闗嘉陵谷西倾诸国虽雍牧而水道则于梁有桓水之可因梁州通都水道或自潜或自沔潜沔于渭无可通之道乃逾山而后可以入渭经当言入于沔逾于渭如上文逾于洛之例今本误也葢潜即西汉水沔即褒水自江泝嘉陵江而上至大散闗一至秦州天水则逾闗可以入渭矣沔水出京兆武功褒中南至褒城县褒城镇入汉斜水亦出武功而北入渭汉时人上言通漕谓褒絶水至斜间百余里以车转从斜下渭经自沔逾渭不言斜者因大以见小也由渭入河絶流而渡曰乱】黒水西河惟雍州【西南距黒水东北距西河即今永兴秦鳯泾原环庆鄜坊麟府熈河等路及唐陇西西凉吐蕃吐谷浑叠宕甘肃沙等地】弱水既西【説见导水】泾属渭汭【见下文导水泾水出原州百泉县南流至京兆府髙陵县入渭属注也】漆沮既从【漆出今同州白水县即汉志西洛水或云出西夏界中厯保安鄜同之境而入渭沮出今坊州升平县北子午岭与漆水合至同州朝邑县东南入渭】沣水攸同【澧水出今京兆府鄠县终南山东北流入渭】荆岐既旅终南惇物至于鸟鼠【荆北条荆山在今耀州富平县岐山在今鳯翔府岐山县旅定其祭秩也终南在今京兆府南自西倾秦陇连亘雍南以至防华故谓之终南惇物在武功鸟防即渭源説见下文三山不言所治皆即山以名其地自东而西举其起止中间水土之平可见矣】原隰底绩至于猪野【原隰诗所谓度其原隰者在今邠州猪野在今凉州姑臧县名休屠泽魏太武伐凉谓姑臧城东西门外涌泉合于城北其大如河其余沟渠流入泽中其间乃无燥地泽草茂盛按水土如此此禹所以底绩也】三危既宅三苗丕叙【沙州潡煌县东四十里有卑山一名化山有三甚髙人以为三危又宕昌羌即三苗之种其地有叠州山多重叠三危山有三重或在其地戎人凡山有三者便指以为三危故汉志西指化樊绰又指丽水之山但禹贡即山以名地而自唐以来地属吐蕃难于考定圣人黜恶以逺为罚经理则不以逺为间故于三危之地亦安定之而三苗之在其地者亦知顺叙矣】厥土惟黄壤厥田惟上上厥赋中下【黄土之正色而又细柔故厥田为九州第一后世号闗中为沃野谓之天府葢以此也然就其间较之亦惟泾渭澧漆之区最为沃壤西边近沙碛北边山狄故禹于雍州自终南至鸟防则自东而西自原隰至猪野三危则自内而外赋出第六生聚葢不同也雍州之地至战国广汉富庶甲天下汉衰地力耗自唐渐复然不能及东南至宋朝滋不及然雍冀之非古西以夏北以契丹也杨州厥田下下而赋下上自唐以来虽闗中亦仰东南之粟至宋朝则军国之需皆东给于东南矣生聚之繁于此为盛古今地力风土其不同葢有由矣】厥贡惟球琳琅玕【球玉可以为磬琳美玉琅玕青玉雍之西有昆仑之玉其类非一皆球琳也其东有蓝田青玉葢琅玕也】浮于积石至于龙门西河会于渭汭【渭为雍中巨流南则澧北则湮漆沮皆入之至西河为甚径但自岍陇以西则皆浮于积石河而下至龙门之上其入于西河者至华阴会于渭汭则浮渭而下者至是会于河可知也朱子按渭水集云邢恕奏乞下熈河路造船五百只于黄河顺流载兵下会州以取兴州熈河路漕臣李复奏黄河过会州入韦精山石峡险窄自上垂流直下髙数十尺船岂可过至西安州之东大河分六七道散流谓之南山逆流数千里方再合逆淄水浅滩不胜丹此声若出必为夏人侮笑事遂寝朱子谓浮于积石至于龙门西河则古来河道固可通舟矣而复之言如此何也　履祥按神禹导水渭川必有通道但天地人事毎亦相因自三代之衰河源皆谓戎狄不通朝贡至秦兼并而河源亦在长城之外汉武帝极力开拓仅得河南空无匈奴开朔方始得渠搜之地受休屠之降始得猪野之泽然自积石以下源委未尽得也则故道湮废其来乆矣如蜀南大渡河自吐蕃界经雅州诸部落至黎州为南边要害之地建隆三年平蜀以地图来上太祖皇帝见大渡之南城寨劳逺以玉斧画河为界曰此外吾不有也此后河流忽中陷五六十丈澎湃如瀑船筏不通名为噎口蛮人不复可以窥伺殆天设险以限戎蛮也又如自荆入蜀素号水险近数十年四川请于荆湖和籴运米入蜀舟人贯习三峡遂为安流以此推之李复所奏河道一则固恐出于吏民之托辞一则故道乆废岸谷变迁亦恐非复禹迹之旧也】织皮昆仑析支渠搜西戎即叙【苏氏谓此错简当在厥贡球琳琅玕之下然雍州西界黒水此诸国又在黒水之外故附于后以织皮冠之者此皆皮服之国贡织皮者也昆仑国名昆仑山旁小国也昆仑无定所而庄骚杂书皆云西王母所居为是则在今肃州酒泉郡南山石室玉堂珠玑镂饰尚在事具晋书张骏传太守马岌所言是必古昆仑国也今西北别有昆仑都国去中国甚逺析支国名有析支河唐与吐蕃旧界也当在唐北度金满县西汉书西域传言轮台以东防枝渠犂防枝即析支渠犂即渠搜与然汉武帝开朔方又自有渠搜县为汉北极界今属夏州西戎班孟坚谓即西域】导岍及岐至于荆山逾于河壶口雷首至于泰岳底柱析城至于王屋太行恒山至于碣石入于海【此以下导山也岍岐荆雍山也岍在今陇州吴山县一名吴岳葢虞周之世疑以此为西岳故又有岳山之名汧水出其西而南入渭芮水出其北而东入泾吱荆説见雍州壶口而下九山冀山也禹于帝都所亲治导故冀山为多壶口泰岳碣石説见冀州雷首在今河中府河东县雷水出焉山临大河北去蒲坂三十里底柱在今陜州陜县三门镇大河中流有石如柱世言禹凿底柱为之三门至今为河流之险唐时又尝凿之不能杀其势也然三门又分天门地门人门惟地门不可过耳析城在今泽州阳城县山四靣如城王屋在今孟州西北王屋县泲水出焉太行在今懐州之北连亘数州为河北脊以接恒岳程子谓太行山千里片石众山皆石上起峯尔恒山北岳在今定州之北碣石一在平州之南一在髙丽界中至于碣石入于海一説谓恒碣之间诸水皆入于海亦通　禹贡一篇经纬脉络举天下山川分载九州北南以纬之又合为导山导水西东以经之然后源委脉络可以指诸掌不尔则散而无统矣导岍以下郑王诸儒分为三条四条条之説导岍而下北条西倾而下中条嶓塜以下南条也列之説导岍而下正阴列西倾而下次阴列嶓塜而下次阳列岷山而下正阳列列之説比条为密然皆不离地脉之説就地脉之説论之则西倾嶓冢岷山三列犹可通导岍而下一列为不可通葢雍之西其山陇自南而北冀之诸山皆又自北而南今北条阴列所纪乃自西而东此其説之不可通者也言地理者谓太行西南跨大河与商虢秦楚诸山相接诸山总在山形之内则北条逾河之説固有此理然此亦大地全体之常形尔大抵禹贡所书多是即山以名其地故导山之説所以治水土也然随山刋木禹功之始而经叙导山又在导水之前而其导山又必自西而下则圣人之规模次第槩可知矣葢其治水之初利在奠民击鲜续食固是一时之急者然必自西而下者天下山川相为纲纪必且自西徂东穷源极委广覧天下之形势周知川源之险阻而后分画赋功次第而举故导山乃所以为导水计也自其大者言之导岍而下为河漆沮泲洚陆也西倾而下为渭源澧也为洛为淮泗也嶓塜而下为汉沔潜三澨也自岷山而下为江沱九江彭蠡也自其细而言之则固多矣如导岍则汧汭可知及岐则杜漆可知至荆则洽洛池濒可知析城则汾绛可知太行则懐沁淇池国荡诸水可知恒出则恒卫潞滋易桑干可知至碣石则大小辽水可知导西倾则西黒北洮南桓可知朱围鸟防至于泰华则西汉嘉陵褒斜灞浐可知熊耳外方则丹白波谷伊颍可知桐柏至于陪尾则汝涡濠泗沂可知导嶓塜至于荆山则漳沮潜夏可知岷山之阳则青衣大渡马湖涪黔江可知至于衡山则九江诸源至于敷浅原则水之西入洞庭东会彭蠡者又皆不言可知矣凡此诸説禹葢兼举并行不可以一説断也】西倾朱圉鸟防至于泰华熊耳外方桐柏至于陪尾【西倾至泰华雍山也西倾説见梁州一名嵹台山谓之西倾则其西地势反下而水皆西流入黒水矣自此而东则洮出其北白水江出其南朱围山在今泰州伏羌县一名白岩山泰华今华州熊耳外方桐柏豫山也熊耳见下文外方旧説嵩山非也嵩髙世名中岳安得反谓外方又与江夏内方相为内外哉按今河南府伊阳县伊阙镇之西陆浑山据唐志一名方山葢古为外方春秋时秦晋迁陆浑之戎居此因名陆浑云其山固嵩髙之聨然谓为嵩髙则非尔桐柏见下文陪尾除山也泗出陪尾在今袭庆府泗水县桃虚西非旧説拘于地脉以陪尾即汉志横尾山在安州安陆县今属信阳军】导嶓冢至于荆山内方至于大别【嶓冢説见梁州其形如冢荆山説见荆州漳水所出旧南入江近世导之东流入诸湖泺合潜江以通汉内方山汉志竟陵县章山古文以为内方今荆门军长林县也大别山在今汉阳军汉阳县其形如鼈西有小别山汉水至此入江谓之沔口云】岷山之阳至于衡山过九江至于敷浅原【岷山梁州説见下文山南曰阳葢岷山一带南出为大渡之源又包青衣以东马湖江黔江诸源东出一枝为衡山其南行而东者为岭包潇湘之原而又一枝此向以至敷浅原故禹自衡山过洞庭而至敷浅原也敷古文作傅通典注江州浔阳县有蒲塘驿前有敷浅原原西有傅阳山朱子亲至具处谓庐山当其地而敷阳山乃在庐阜之西南则是敷浅原之阳也葢庐山虽髙而其中原田连亘人民奠居所以有敷浅原之名后世匡俗结庐居之遂名庐阜而其支陇林麓犹存旧名尔导山而云过九江则导山即所以导水可知也】导弱水至于合黎余波入于流沙【此以下导水葢总叙水之原委泝源而及流即大以统细也弱水出吐谷浑界穷石山至甘州张液县合黎山下唐志言自合黎峡口西出即居延泽经云至于合黎余波入于流沙则居延乃古合黎泽尔水溢则波流沙也杂书言西域使者乘毛车以渡弱渊岂非指此为弱渊与葢弱水散漫无力不能负芥投之则委靡垫溺及底而后止惟皮船可渡其间一渡名娑夷水广尽一矢用藤为桥极费工力以水沙不可施柱故用藤桥也流沙通典谓在沙州西八十里其沙随风流行大抵西北之地多是沙碛史书所谓河沙诸国佛书所谓沙界恒河沙是也沙则水渗而下如沙州以西山北之地即连流沙弱水渗其下山南之地即连蒲昌海西域二河潜其中王元章云山东孙氏子自少为兵尝乘皮船以渡乆之又船行至南语葢军人不知典籍此非但渡弱水而西又循黒水而南矣又尝问西域贾人识流沙否曰识之非惟沙流石亦随之流也】导黒水至于三危入于南海【汉志黒水出张掖鸡山南至炖煌过三危山张掖今甘州炖煌今沙州也按黒水出雍之西而南入于南海为雍梁二州之西界葢出昆仑之南谷也自积石西倾岷山青衣冈脊以西诸水天竺以东诸水皆入之故黒水诸源亦非一唐樊绰云西夷之水南流而入于海海者凡四曰区江曰西珥河曰丽水曰弥渃江其曰丽水者古黒水也三危山峙其上程泰之以为丽水逺小其所谓西珥河却与汉志叶榆泽相贯广处可二十里又汉滇池即叶榆之地汉武初开滇池其地有黒水祠乃蜀之正西北距宕昌不逺宕昌即三苗之种又与叙于三危者合　履祥按二氏所考诸源非一其实则合而为泸水沈存中谓夷人谓黒为卢则泸水即黒水也蛮中固有西珥河亦有东珥河东西二珥皆因诸蛮而得名安知其不指正流为西珥也唐以汉永昌故地置姚州有西滤葢唐既以马湖江为泸故遂以姚州之滤为西滤而云南之地又有泸南县诸葛孔明征南中五月渡泸即此水也但两汉志以泸为温字从省误后人失考尔故东汉志谓黒水祠为温水者即此泸水也今按西南夷图西珥河北合龙徳河中合印鸿川南合导江州其印鸿川东过叶榆之水又东合流名西珥河过滇池则黒水池在焉东南与丽水合而区江亦合于丽水者此皆黒水诸源也故黒水经过云南但名泸水至交趾又名归化江广如江汉合流处东南入海而海道国自名黒水自在大理国东南大理即云南也唐名南诏至宋名大理云】导河积石至于龙门南至于华阴东至于底柱又东至于孟津东过洛汭至于大伾北过洚水至于大陆又北播为九河同为逆河入于海【尔雅河出昆仑而説见仑者多诞妄今不尽辨而説其总论积石在今积石毕其下兰州皋兰山石门黄河所出西南涵浸转而东北流洮水北流入之又北而湟水会星海诸水入之其祁连山青海之水出浩亹东流合于湟水皆入焉皆昆仑北谷诸水也又北入北狄界中渐转而东至唐受降城折而南流为冀西河天抵盘东山硖之间千数百里禹载壶口治梁岐皆为冀河已见冀州故此不书又南至河中府龙门县之西山开崖濶自髙而下奔放倾泻声如万雷是为龙门南至华州华山之阴渭水入焉水势撞击地名潼闗折而东流为冀南河至陜州陜县底壅壅河中流世传禹凿二门以通之又名二门山又东至今孟州孟津河流始缓南北通津谓之孟津东过今河南府覃县洛水入焉名为洛汭又东至沣州黎阳县大伾山即今黎阳山也折而北流为冀东河至今冀之信都洚水入焉今名枯洚河是也又北至大陆误见冀州又北播为九河説见兖州逆河之得名以潮至而水逆流也汉志作迎河谓迎接九河也亦通古河入海之地葢在右碣石自周定王五年河始徙葢自禹以前河决而北故播九酾漯以　东杀之至汉河决而东故并行于漯而泲亦为河所并至宋则河决而南矣葢古河北流既乆浊流旧淤土膏日息则地形反髙故河不复北趋渐次东决至五代晋汉时河绕梁山以东北入海至绍熙甲寅南连大野井行泗水以入于淮于是有南北清河之分北清河即泲水故道南清河并泗水入淮今淮安之西二十里对岸清河口是也今梁山又塞而黄河遂西浸睢阳之境此古今之变也】嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海【嶓冡説见梁州汉水初出旧名为漾至汉中为汉又一源名沔水故世以汉沔通称然据书意则沔葢褒水也又东为沧浪之水今均州武当之北四十里名沧浪州三澨即泌河其一源名三家河又一源名三里河西南流至邓州东南合白河清水河入汉是名三澨也又东南至今汉阳军大别山而南入江是名沔口自嶓冢至此凡二千四百二十里东滙泽为彭蠡朱子以为多句东为北江入于海郑渔仲以为羡文意禹治水之时与今不同方江汉未奠今江西诸水壅遏不通滙而为湖虽非江汉所滙而势实滙之史官追记固易差失而古书多是隠见互见若先叙江而滙泽在江条之内似无甚少惟先叙汉以及彭蠡而后叙江如此互见则首尾横决及为失之中江北江想当时方言如此以识江汉合流之别彭蠡源浅而与江汉并列为北中南此恐亦当时东西之方言尔】岷山导江东别为沱又东至于澧过九江至于东陵东迤北会于滙东为中江入于海【江出岷山岷山数百峯大西山为最大雪山三闯其后冬夏如烂银山一谷名铁豹岭者有西岳庙庙下名羊防石江水正源也其西南分一源又为大渡河矣江至永康军导江县诸源既盛遂分为沱东至眉州彭山县复合于江江南受青衣大渡马湖江北受嘉陵江又南受黔江出三峡而后东至于澧不书诸水以梁州蔡和夷潜沔皆互见而三峡天险北入都通道计不施工故不书东至于澧过九江则禹时澧自入江而九江始入今则澧与九江俱滙为洞庭而并入江矣故説者遂以澧亦在九江之数非也详见荆州至于东陵今岳州也陵也东迤北会于滙当作会于汉葢江势迤北处正受汉口若至彭蠡则东流久矣滙字必因上文而误也禹于导江之初在荆为多葢荆地卑湿沮洳江汉朝宗则杨自彭蠡而下不复致力矣】导沇水东流为济入于河溢为荥东出于陶丘北又东至于菏又东北会于汶又北东入于海【泲出王屋在今孟州王屋县西北始发源山顶崖下曰沇水既见而伏东出于泲源县涌为二源东源周围七百步其深不测西源周围六百八十五步其深一丈合流至温县是为泲水至怀州武徳县入河伏而南出溢为荥泽东出于陶丘北则今曺州济阴县又东至于菏説见豫州又东北会于汶在今东平府中都县又北东入于海今青州北海也泲水性沈劲太行为河北脊其西水皆西流其东水皆东流泲出王屋本太行脊西之山而伏流以东南出及既入河又伏横而南出至王莽末泲入河不复南出而河南无泲渎荥自受河为浚仪渠然泲则未尝不复流地中今阿井煮胶为性镇坠能清浊水吴兴陈氏渭今厯下凡登地皆水葢皆泲水过其下也】导淮自桐柏东会于泗沂东入于海【地理并见前章淮出桐柏初甚涌复潜流三十里然后东驰亦尚浅其深处为十四潭至并汝朝始大东会泗沂説见徐州今水之入淮者不独沂泗汝颍涡禹时不费治导故不书豫之沮隋唐之汴今之黄河皆入淮矣自桐柏至海凡千七百里】导渭自鸟防同穴东会于沣又东会于泾又东过漆沮入于河【鸟防山説见雍州尔雅其鸟为鵌其防为鼣穴也三四尺防在内鸟在外孔氏书传共为雌雄张氏地理记不为牝牡又其山一名青雀山渭自鸟防至入河一千八百七十里】导洛自熊耳东北会于涧瀍又东会于伊又东北入于河【説见豫州北方诸水虽大河亦氷惟洛水不氷所以谓之温洛一是天地之中二是其北连山以障北风三则前人谓其中有礜石东汉都洛阳以汉运火徳故去水加佳为雒后世仍从水名】九州攸同四隩既宅九山刋旅九川涤源九泽既陂四海防同【此总结平治之功也九州攸同者言九州之内经理无间也四隩既宅者言九州之外四海之隈亦已安居也刋者去蓊鬰驱猛兽兴种艺也旅者定祭秩立表镇也九川凡九州之川不曰通流而曰涤源者此所谓濬畎浍距川则田里无水潦壅塞之患也陂者九州之泽有陂障无溃决也四海会同凡水皆会同于海各得所归无复横流也】六府孔修庶土交正底慎财赋咸则三壤成赋中邦【此总叙贡赋之典也府官府也六府水火金木土谷之府也水土既平故六者之利无不兴而六者之官无不举也庶土交正底慎财赋此土赋也咸则三壤成赋中邦此田赋也庶土谓凡山泽丘陵坟衍原隰之土交皆也谓皆物其土地之所宜以任土事也底定慎谨也谓定庶土之所出谨财赋之所入则任民所宜贡土所有不强其无不尽其有也则等其土田为上中下而各定其什一之赋也中邦中国也古者田之可井者则整齐经理谓之中国其田不可井者则隘塞之地则以戎索故有九州内之夷狄蔡氏曰土赋或及于四夷田赋则止于中国也】锡土姓祗台徳先不距朕行【水土既平田制既定于是修封建之法各使守之锡土者赏其功劳定其限制也锡姓者表其勲徳辑其分族也封建之来固乆经洪水之患则限制多不明有水土之功则庸劳所宜赏此所以修封建之制也当时尧舜在上封建上非禹所导而实出禹所画所谓弼成五服者此漳以下是也台朕指禹也如春秋我鲁也禹既任天下之事则率属倡牧仪刑百辟者固其职此所以祗敬我徳以为率先而其所行诸侯自无所违距也周公谓作周孚先是也】五百里甸服百里赋纳总二百里纳铚三百里纳秸服四百里粟五百里米【此节以下大约言逺近征役朝贡疆理之宜也服事也皆所以供王事也五百里甸服自都城以外四面各广五百里商周所谓王畿千里者也甸田也千里之内天子所自治是谓天子之田而畿内百姓所供事也赋纳总者其赋则禾连槀束之以纳也禾以为粮槀以茨屋以饷国马以为薪刍凡杂用也铚者刈其穗也若今刈粟刈黍者惟刈取其穗也其工省于总矣秸槀也服役事也谓输将之事也有殻曰粟无殻曰米总纳繁重故惟百里之内纳之若二百里则去总而纳铚四百里逺则简铚而纳粟五百里又逺则去殻而纳米近者重而逺者轻重者粗而轻者精赋皆什一力则以逺近为轻重尔古人九数有粟米均输二法葢本于此然独三百里之民纳槀而不粟视他处为甚轻而有服役之事焉服役独在三百里者葢酌五百里之中为转输粟米之赋也史记谓古之善贾者百里不贩樵千里不贩粜以其逺而重也然则圣人赋民必不使之四百里而负粟五百里而负米矣故制为田赋自百里而止于二百里焉乃若四百里粟五百里米不言赋纳葢不逺纳于帝都亦行百里或二百里而使三百里之民转而输之于都尔夫三百里之民受逺郊之米粟而为转输力若劳而赋则省又以见古者赋役不两重此帝王之良法而后世之所可行者也】五百里侯服百里采二百里男邦三百里诸侯【甸服之外四靣各百里为诸侯之服侯维也所以维卫天子也一曰侯后也为民羣后也采朝廷公卿大夫元士食菜之邑也甸服千里固不以封而凡公卿大夫之食邑亦取于侯服则千里之畿天子専之后世不然故天子之地浸弱男邦小国也诸侯大国也内小国则弱有所依外大国则内无所逼而外足以御蔡氏曰甸服分为五等侯服分为三等外诸侯分为二等】五百里绥服三百里揆文教二百里奋武卫【侯服之外四靣各五百里为绥服绥安也内则侯甸外则要荒而绥服当其中故取绥安之义内三百里揆文教所以接华夏之教以抚要荒外二百里奋武卫所以御要荒之变以安华夏优文俭武又有深意然内三百里揆文教则自此以内凡有国者文教可知外二百里奋武卫则自此以外凡有国者武备可知】五百里要服三百里夷二百里蔡【绥服之外四靣各五百里为要服要如裳之有要也所以纲统四裔也旧説要约也其地逺于畿甸杂于夷狄虽州牧侯伯为之纲纪控制而其文法则畧于中国矣又于其中分三百里为夷二百里为蔡夷者易也取简易之意蔡者放也如蔡蔡叔之蔡有罪者则蔡放于此焉】五百里荒服三百里蛮二百里流【要服之外四靣各五百里为荒服此为四逺蛮夷之地田野不井人民不多故谓之荒所以经畧之者又简于要服矣其中三百里谓之蛮因其俗也二百里谓之流则有罪者流徙于此如流共工于幽州是也蔡流皆放逐罪人之地罪有轻重故地有逺近云　右五服二靣各二千五百里四面相距方五千里虽幅员二万里而夷蛮又在其中圣人不务广地如此然此亦大约限制以为朝贡之节可畧之宜耳毎服之中又自分为二三节此周制九服之所由起也】东渐于海西被于流沙朔南暨声教讫于四海【渐如流民以仁之渐被如被四表之被此统言声敖之逺也声如立之风声也声教则上行下效之谓禹迹所至不惟治水而已其身律身度观民设教本末备举东渐于海则教化渐沦于海西被于流沙则教化冐覆于流沙至于北虽止于恒碣南虽止于衡阳而南北地长声教旁达不可为限故南北不言所至总而言之其教化则尽于四海矣圣人为后世计虽立为五服之限而教化所及感慕无外故外薄四海咸建五长以经理之焉】禹锡圭告厥成功【此告成也锡如师锡之锡水色也禹既平水土故以圭为防入觐而告成于帝焉一説禹治水获玉之瑞故谓之锡禹不自居以归之帝而告成功焉】
　　【履祥按禹贡一篇葢夏史之追书也夫既夏史之追书则纪成功之书耳夫既纪成功之书则禹之治水其先后次第规模不尽见于此而于此可以推见尔何者禹贡于九州独冀州载修治之辞于上余州则皆曰某山既艺既旅某水既道既从某泽既猪底定是皆记其成功耳其先后次第不尽见于此矣而谓于此可以推见何也曰禹贡一篇分叙九州以经之总叙山川以纬之毎州之下奠山川猪薮泽而后继之以物土宜定田制又继之以经赋法通朝贡其总叙于后则列山川叙源委总成功定封建别限制同教化是禹八年之间其先后次第经理规模广大周密本末备具葢可想也而其先后次第则证诸禹所自言者而尤可见禹曰洪水滔天懐山襄陵予乘四载随山刋木暨益奏庶鲜食此禹功之始也孟子所谓龙蛇禽兽之害烈山泽而焚之者也此禹贡分叙所以先于利定诸山总叙所以先于导山是也禹曰予决九川距四海濬畎浍距川暨稷播奏庶艰食鲜食此禹功之中也孔子所谓尽力乎沟洫者也此禹贡分叙所以定川泽辨厥土等田制总叙所以有导川则壤成赋甸服等事也葢禹之治水不但疏决河患凿阻濬川而已凡天下平土皆制其井畆疏为沟浍以达于川所谓畎浍者即田间之畎一同之浍也所谓沟洫者即一井之沟一成之洫也则是井田之制自禹定之此禹中间功庸最为周密至于所谓懋迁有无万邦作乂所谓弼成五服至于五千外薄四海咸建五长则禹功之终也分叙之浮于某水达于某水总叙之六府孔修庶土交正迄于四海皆是也或曰书曰洪水滔天既曰滔天矣则禹之治水若何用功耶曰滔天云者当时方言形容其势耳愚昔闻之家庭曰洪水防天即如后世淫雨大水河决之灾但尧末年连嵗有此然彭蠡诸水而指为汉滙此则尤有可疑者也已释而辨之矣抑葢有天地自然之变者如河徙而南泲涸而洑而冀兖青豫徐之支流水泽皆易其源委甚至九河沦而为小海碣石陷而在海中此尤其变之大者也大抵天地之间山陵土石自有消长顾其消长之数甚长而人之年夀有限则不及见其消长遂以为古今有定形尔山与土石且有消长而况水乎昔沈存中奉使河北边太行而北山崖之间往往衔螺蚌之殻及石子横亘石壁如带谓必昔之海滨今东距海已千里以愚观之此即昔之河滨也所谓自东则至东海千里而遥者也夫以昔之河滨而今在山崖石璧之间即河日边山日长石日凝葢可知也此皆天地之间今人尚可考见之理其类非一而人鲜不谓迂者朝菌不知晦朔夏虫不可语氷其斯之谓矣然则禹贡地理古今之不同又安知其非天地之变迁消长若河碣之比耶或曰条列之説如之何曰予尝疏于前矣王郑分每章为条毎叚为列可尔若指为山势之脉络恐未然也夫天地常形固相为勾连贯通然具条理亦各有脉络若以脉络之可见者言之昆仑四垂而为海天下诸山皆起于昆仑而昆仑无定名地之最髙山之所聚江河诸源之所出即昆仑尔昆仑之山绵亘紏缪勾连盘错其南为岷山而岷山最大其东北为积石诸其东为西倾朱圉鸟防诸其西北诸山尤为绵亘纷错河之所以北弱水之所以西黒水之所以南皆是也惟江河渭汉行乎中国自昆仑而东北言之则自积石而北为湟水星海青海以至浩亹皆河源也又匈奴以东为阴山又东南自伐北云朔分而南趋为北岳以至太行是为河北之脊壶口雷首泰岳析城王屋皆其羣河之折而南汾晋诸水之所以西入河涿易冦漳恒卫之所以东入海也分而东趋者行幽燕之北为五闗之险以至营平而为碣石此北络也自昆仑以东言之则东为西倾而洮水出其北入河恒水出其南入江又东为朱圉鸟防诸陇则为渭之源自渭源以北即夹河源而北以东若岍岐若荆口诸泾水漆沮诸源也自渭以南即西倾而下诸亘为终南屹为泰华东北为殽陜东南为熊耳外方嵩髙伊洛之源又南为桐柏淮源以达于淮西诸山此中络也人自西倾朱圉而南分是为冡汉源夹汉而趋者北则终南华熊诸陇南则蜀东诸説者谓蜀东诸山皆嶓冢正谓其冈岫绵亘尔又东则为荆山诸方此中络之次也自昆仑之东南言之是为岷山江源夹江而东者北支即西倾以南嶓冢以西之脉为桓水西汉水嘉陵江诸源其南支即南趋为蔡诸山青衣大渡马湖江诸源又东包涪黔一盘而北为三峡其东出者包络九江之源中盘中为衡山其再盘而北为庐阜其岭之东出者又为袁吉章贡旴信诸江之源至分水鱼梁岭三盘而北趋过新安峙天目尽升润九再盘之间其水聚为洞庭三盘之间其水聚为彭蠡三盘以东则南为闽浙北为震泽此南络也惟泰山则特起东方横亘左右以障中原此所以为异与大抵水者山之液故山盘而水之源出焉此所以聚为川流之盛地道以勾连为固故山东而水之流壅焉此所以资于疏辟之功凡此其大约云尔或曰古今天下广狭一也禹贡五服四距五千里而周制九服自王畿以外每方自为五千里何也或谓尺有长短则周尺不应半禹之尺或谓禹五服之外外薄四海不在其数周则尽外薄所至而经画之此説为近然亦不应外薄之地与五服之地相半也攷之经文甸服方千里而曰五百里则凡所谓五百里者举一面计之也若周官则曰规方千里曰王畿又其外方五百里曰某服则举两靣通计之也是则禹贡所谓五百里甸服者乃千里而周官所谓外方五百里者乃二百五十里也至汉地志又言东西九千余里南北一万三千余里则汉东西视禹贡几一倍南北视禹贡几二倍然攷其所载山川又不尽出禹迹之外何也古者圣人制数周密其制方田之数以御田畴广狭制句股之数以御逺近髙深方田之制行则自井畆径遂之直积而为道路川浍截然直方无有迂曲故中邦之地虽广而里数则径自秦汉开阡陌于是道里始迂逺矣此古今里数多少之不同一也周髀之经曰数之法始出于圎方圎出于方方出于矩矩出于九九故折矩以为句句广三股修四径隅五禹之所以治天下者此矩之所由生也是则句股算法自禹制之葢积矩以为方田而句股以测髙下浅深逺近此禹之所以疆理天下而弼成五服者也句股之数密则于山川迂回之处与道理曲折之间以句股之多计之直而得逺近之实大率句三股四直五以正五斜七取之自秦汉以来夸多务广固尽外薄之逺其计道理又但以人迹为数不复论句股直故汉之九千里大约凖古六千五百里汉三千里凖古一千九百七十一里而尺步长短之异制又不在此数此古今里数多少之不同二也至于禹贡外薄之地在五服之外而后世斥候所到尽在里数之内此其多少之不同又不在言者或者又曰冀在九州为北尧都冀州则自甸服之外北短南长五服之地北无所展而南有所弃则如之何曰隆古都冀政教四达则冀北之野生聚教训必不如后世之为穷漠所以冀赋为九州第一而水平之后分为幽并其广可知兼尧都平阳虽曰在冀自平阳以南渡河至陜于今地理三百七十五里正五斜七于古葢二百六十余里耳则是甸服之地自跨冀豫冀山而豫平缅想当时甸服之地当亦如周室王畿之制葢成周之制虽云规方千里以为王畿然西自邠吱丰镐为方八百里东则洛阳四达方六百里总为千里尔五服之制其间絶长补短计亦如此何则周都丰镐西至犬戎约余千里而犬戎之地自为荒服先王之制宾服者享荒服者王自穆王以犬戎地近责其从賔服之享自是荒服者不至则是五服之制计古亦有因地而为长短者葢诸侯之分时以为朝贡之限制亦有在近而视逺虽逺而视近者大率地有广狭俗有夷夏未必四靣截然如此正方圣人立为限制之经于中固必有通变之义读书者不可拘于一説而不知圣人体用之大也】
　　甲子八十有一载肇十有二州【以时考之并用大纪甲子纪例】
　　肇十有二州封十有二山濬川【禹贡九州奠髙山大川此分为十二州故又分表其山及通朝贡水道吴氏曰此节在禹治水之后其次叙不当在四罪之前葢史官泛记舜所行之大事初不计前后之序是也九州之来旧矣而冀为其北自陶唐都冀其声名文教自冀四达冀之北土所及固广矣及水土既平人民加聚于是分冀州自卫水以北为并州医无闾之地为幽州碣石以东接青州之北为营州是为十有二州焉考诗书传记所纪其后复为九州葢九州为正而幽并营不过分统青冀之故地是以殷之制合并为幽合青为营分梁以入于雍刋州之制合梁为雍合徐为青而并与幽冀复三焉畧见尔雅详见职方氏所记职方幽州其山镇曰医无闾其川河泲并州其山镇曰恒山其川滹沱呕夷然则营州其山碣石其川潦水与　吴氏春秋曰尧号禹曰伯禹葢封之为侯伯也官曰司空总掌天下水土赐姓姒氏领统州伯以巡十二部吴越春秋叙禹治水成功而复巡十二部则分十二州在此时可知矣】封伯禹于有夏封四岳于有吕【国语太子晋曰伯禹念前之非度厘改制量象物天地比类百则仪之于民而度之于羣生共之从孙四岳佐之髙髙下下疏川道滞钟水丰物封崇九山决汨九川陂障九泽丰殖九薮汨越九原宅居九隩合通四海莫非嘉绩充厌帝心赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人也】加赐伯益【史记秦纪曰帝颛顼之苗裔孙曰女修生子大业大业取少典之子曰文华生大费与禹平水土已成禹曰非予能成亦大费为辅帝曰咨尔费赞禹功其赐尔早游尔后嗣将大出乃妻之姚姓之玉女佐舜调驯鸟兽鸟兽多驯服是为柏翳即伯益也柏亦作伯舜赐姓嬴氏不言封国旧必已有封国也命为侯伯赐姓以荣之耳索隐曰此秦赵之祖一名伯翳尚书谓之益世本汉书谓之伯益是也寻检史记上下诸文柏翳与伯益是一人不疑而陈杞世家即叙柏翳与伯益为二未知太史公疑而未决耶而亦谬误也】
　　【履祥按伯益即柏翳也秦声以入为去故谓益为翳也字有四声古多转用如益之为翳契去声之为禹入声臯之为咎音髙君牙之为君雅是也此古声之通用也有同音而异文者如陶之为繇垂之为倕鲧之为鮌虺之为儡纣之为受冏之为是也此古字之通用也太史公见书孟子之言益也则五帝本纪言益见秦纪之为翳也则秦本记从翳葢疑而未决也疑而未决故于陈杞世家之本又言垂益防龙不知所封则遂谬矣胡不合二书而思之乎夫秦记不烧太史所据以纪秦者也秦纪所谓佐禹治水岂非书所谓随山刋木暨益奏庶鲜食者乎所谓驯服鸟兽岂非书所谓益作朕虞若予上下鸟兽者乎其事同其声同而独以二书字异乃析一人而二之可谓误矣唐虞功臣独四岳不名耳而姜姓则见于书传甚明也其余未有无名者夫岂别有柏翳其功如此而反不见于书又岂有驯服鸟兽者孰加于伯益虽朱虎熊罴亦以类见果又柏翳才绩如此而书反不及乎夫以柏翳不得为伯益则禹不得为契臯繇不得为臯陶倕不得为垂鮌不得为鲧也如仲儡不得为仲虺纣不得为受不得为冏君雅不得为君牙乎史记本纪世家及总叙之谬如此者多不惟叙益为然也重黎二人而合为一则楚有二祖也四岳为齐世家之祖而总叙齐人伯夷之后则齐又二祖也此其前后必出于谈迁二手矣故其乖刺如此而罗氏路史因之真以益翳为二人又以柏翳为皋陶之子则嬴郾李三姓无辨矣且楚人灭六之时秦方盛于西徐延于东赵基于晋使柏翳果皋陶之子臧文仲安得云皋陶不祀乎又以益为髙阳氏之才子隤獃至夏启时则二百有余嵗矣夫尧老而舜摄舜耄期而荐禹岂有禹且老而荐二百嵗之益以为身后之计乎其非事实不可以不辨】
　　封契于商【商颂长发之诗曰濬哲维商长发其祥洪水茫茫禹敷下土方集传曰絶句楚辞天问禹降省下土葢用此语外大国是彊幅既长有娀方将帝立子生商集传曰方四方也外大国逺诸侯也有娀契之母家也将大也言商世世有濬哲之君其受命之祥发见也乆矣方禹治水以外大国为中国之境幅员广大之时有娀氏始大故帝立其女之子而造商室也葢契于时始为舜司徒掌布五教于四方而商之受命实基于此　履祥谓帝立子生商子女也生犹甥也谓帝立有娀氏女所生者为商葢其时帝舜封契于商也史记夲纪曰简狄有娀氏女为帝喾次妃三人行浴见鸟堕其卵简狄吞之因孕生契契长而佐禹治水有功帝舜乃命契为司徒封于商赐姓子氏　索隐曰契生尧代舜始举之必非喾子以其父微故不著名其母有娀氏女与宗妇三人浴于川则非帝喾次妃明矣老泉苏氏曰史记载简狄行浴见燕堕卵取而吞之因生契为商始祖神竒妖滥不亦甚乎使圣人而有异于众庶也天地必将储隂阳之和积元气之英以生又焉用此微禽之卵哉燕堕卵于前取而吞之简狄其伤心乎史迁之意必以诗有天命鳦鸟降而生商而言之此迁求诗之过也毛公之传诗也以鳦降为祀郊禖之候及郑之笺而后有吞践之事迁之説求于疑诗而郑之説又出于从迁矣甚矣迁之以不祥诬圣人也】
　　【履祥按史记自谓以颂次契之事然不得颂之意鸟之颂曰天命鸟降而生商葢古人以鸟至之曰祠于髙禖以祈子也简狄以是日祈焉而孕故诗述其威生之祥史以行浴堕卵之事附之几于罔矣长发之颂禘祫之诗也推其祖之所自出者不过以禹敷土之时有娀外氏之盛而契始受封有国是开有商一代之基亦未见其为喾子也岂以太史克有髙辛氏才子之言传者有殷人禘喾之説遂系之喾与然以颂次之则史传之言为不可信矣其后十四世而汤有天下祖契始封之君追王王云】封弃于邰【稷之受封诗书不载所始但禹之治水暨益暨稷而后贤每以禹稷并称当是之时禹以成功受封契亦以禹功之成始封益又以佐禹之功加命则稷之封在此时无疑也今附于禹功之后甲子之纪焉】
　　生民之诗曰厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷【姜嫄炎帝后有邰氏女姜姓名名禋祀者髙禖之祭也禖即先媒葢上古始为婚姻者后世祀之未嫁者祈婚未育者祈子帝武巨人迹也姜嫄见地有巨人之迹履之而敏然歆歆若人道之感焉于是即其攸介攸止之处而震动夙肃震书作娠震肃即孕也由是有娠而生后稷也鲁颂亦云上帝是依谓天之神冯依姜嫄之身弥月而生后稷也】诞弥厥月先生如达不坼不副无菑无害以赫厥灵上帝不宁不康禋祀居然生子【弥月满十月也达诗传他未反小羊也羊子易生愚谓达如字亦通先生如达不坼不副无菑无害以赫厥灵诗人异之也异之者神之也上帝不宁不康禋祀居然生子姜嫄疑之也疑之者耻之也耻之故弃之】诞置之隘巷牛羊腓字之诞置之平林会伐平林诞置之寒冰鸟覆翼之鸟乃去矣后稷呱矣实覃实訏厥声载路【不夫而育疑而弃之其异如此神而収之】诞实匍匐克岐克嶷以就口实蓺之荏菽荏菽斾斾禾役穟穟麻麦幪幪瓞唪唪【蓺种也荏菽大豆也役列也麻子可食皮可绩为衣麦麦年也瓞以为茹也稷自幼已能辨物惟知种植其天性然也】诞后稷之穑有相之道茀厥丰草种之黄茂实方实苞实种实褎实发实秀实坚实好实頴实栗即有邰家室【后稷之穑凡上章荏菽禾麦瓞之类但后稷所种敛则各有助其成实之道葢知其性及其渍种之法与地之宜天之时故实有以方苞种褎发秀坚好颖栗之也至下章秬秠穈芑则又自后稷而始知种之尔尧以弃教民稼穑有功生人故封之又以其母感化而育不由有父故使其继母氏之国胙之土而命之氏也邰又作斄在京兆武功县元和志曰邰在渭水之南汉渭县是也县西二十里有斄城有后稷祠姜嫄祠史记取诗纪稷而不实今止取诗为证不及下文　史记曰初欲弃之因名曰弃之为成人遂好耕农相地之宜宜谷者稼穑为民皆法则之帝尧闻之举弃为农师天下得其利有功封弃于邰号曰后稷别姓姬氏　路史曰稷字度辰郑石癸曰姞吉人也后稷之元妃也】
　　【履祥按史记姜嫄帝喾元妃苏氏古史因之遂以后稷为帝喾之子嫄果元妃何嫌于不夫而弃其子稷果喾元妃之子何为舍嫡不立而别立尧周郊太祖何为祖稷而不祖喾周祀姜嫄何为舍祖而独祀妣命禹治水之时尧之年已七十有余矣而禹犹暨稷喾之遗嫡何其少尧之嫡兄弟何其贤劳也尧有嫡兄弟不能立又不能举待舜而后举之则尧何足以为尧乎郑康成知史记之説为不通则谓姜嫄当尧之时为髙辛氏世妃葢其世胄之妃也二王之后得用天子之礼故有郊禖弓韣之礼焉其説固足以济史记之説通矣抑以世胄之妃生子又何嫌疑而弃之哉然则嫄稷母子果何若人耶曰证诸诗而已矣生民之诗谓姜嫄履帝武而敏歆閟宫之诗谓上帝依姜嫄而生稷则固不必舍二诗而他考也朱子曰巨迹之説先儒或颇疑之而张子曰天地之始固未尝先有人也则人固有化而生者矣葢天地之气生之也而苏氏亦曰凡物之异于常物者其取天地之气常多故其生也特异物固有然者矣神人之生而有以异于人何足怪哉故今以诗为断不复上附于喾焉又按易大传曰神农氏作斵木为耜揉木为耒以教天下则耕稼之利其来久矣书曰播时百谷诗称诞降嘉种贻我来牟则百谷之备自稷始也赵过曰后稷始畎田则畎垅之法自稷始也晋董史曰辰以成善后稷是相则农时之节自后稷始也大哉后稷之为天下烈矣其庆流子孙光有天下宜哉】
　　九十载【孔子曰舜其至孝矣五十而慕　孟子曰五十而慕者予于大舜见之矣】癸未一百载帝乃殂落
　　书曰二十有八载【舜摄二十八载也】帝乃殂落百姓如丧考妣三载四海遏密八音【防气归天为殂体防归地为落鬼神之义尽矣圣人在上又鬼神之盛故言其崩曰殂落百姓者畿内之民四海则凡天下之民也　孔子曰大哉尧之为君也惟天为大惟尧则之荡荡乎民无能名焉巍巍乎其有成功也焕乎其有文章文章谓其礼乐制度所以经纬乎天下者也　路史曰帝尧之子十其长号监明先死监明之子式封于刘其后有刘累事存汉纪生有文在手曰刘镏留同富宜氏史汉作散宜氏生未骜佷娟克兄弟为防嚚讼嫚淫帝悲之制奕以闲其情使出就丹虞氏国之房夏后封之唐庶子九其后传铸冀邭函髙唐上唐唐杜皆其后御龙豕韦鲁今在汝范随士刘见左氏　郑康成曰尧游城阳而死葬焉　外纪曰葬谷林　古史曰尧后有刘累者学扰龙于豢龙氏事夏孔甲赐氏曰御龙以更豕韦之后为豕韦氏商之衰徙居于唐周以唐封叔虞后自唐徙杜为唐杜氏宣王诛杜伯其子隰叔适晋为范氏范武子奔秦自秦复归于晋其处者为刘氏】
　　【履祥按尧老而舜摄二十有八年尧与天下相忘久矣一朝殂落而百姓如考妣之丧孟子曰尧之所以治民舜之所以事君于此亦可见矣】
　　甲申百有一载
　　乙酉百有二载舜避于南河之南【孟子曰舜相尧二十有八载非人之所能为也天也尧崩三年之丧毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜故曰天也夫然后之中国践天子位焉而居尧之宫逼尧之子是簒也非天与也　古史论曰舜禹之摄格于祖考郊祀天地朝见诸侯巡狩方岳行天子之事矣及其终而避之何哉使舜禹避之天下归之而其子不顺将从天下而废其子欤将奉其子而违天下欤此事之至逆由避致之也至益不度天命而受位于禹避之而天下不从然后不敢为匹夫犹且耻之而谓益为之哉　大纪曰既除丧舜委政于皋陶退避于南河之南论曰尧命舜舜命禹行天下之事舜禹亦既受命行天下之事矣及尧舜既终又避其子何哉人臣至于代天子行天下之政已亢矣况又将去人臣以为天子乎尧舜之防甫除舜禹政自己出使丹朱商均去其宫室可则可矣是用九为首非所以明微也故舜禹避之以展天下之情成揖让之礼其心与计利害者辽乎如天地之不相及也使舜禹而有计利害之心则是以争夺行尚何授受之有若夫益则又异于舜禹矣启贤能敬承继之之道益厯事三代年亦老矣奉身而退顺天道也读书者能无以文害辞无以辞害意则孟轲氏之言粲然明白无可疑者　张氏纪年叙曰孟子谓尧舜三年之丧毕舜禹避尧舜之子而天下归之然后践天子位此乃见帝王奉天命之大防其可闇而弗章故以甲申书服尧之丧乙酉书践位之实丙戌书元载格于文祖自乙酉至丁巳是践位三十有二载也则书荐禹于天与尚书命禹之辞合自丁巳至癸酉是荐禹十有七年也与孟子之説合于禹受命之际书法亦然然而书称舜在位五十载则是史官自尧崩之明年通数之尔　朱子曰舜禹避朱均而天下归之苏子虑其避之足以致天下之逆至益避启而天下归启苏子又讥其避之为不度而无耻于是凡孟子史迁之所传者皆以为诞妄而不之信今固未暇质其有无然苏子之所以为説者类皆以世俗不诚之心度圣贤则不可以不之辨也圣贤之心淡然无欲岂有取天下之意哉顾辞让之发则有根于所性而不能己者茍非所据则虽巵酒豆肉犹知避之况乎秉权据重而天下有归己之势则亦安能无所惕然于中而不逺引以避之哉避之而彼不吾释则不获已而受之何病于逆避之而幸其舍则固得吾本心之所欲而又何耻焉唯不避而强取之乃为逆偃然当之而彼不吾归乃可耻耳如苏子之言则是凡世之为辞让者皆阴欲取之而阳为逊避是以其言反于事实至于如此而不自知其非也舜禹之事世固不以为疑今不复论至益之事则亦有不能无惑于其説者殊不知若太甲贤而伊尹告归成王冠而周公还政宣王有志而共和罢此类多矣当行而行当止而止而又何耻焉苏子葢贤共伯而尚何疑于益哉若曰受人之寄则当遂有之而不可归归之则为不度而无耻则是王莽司操司马懿父子之心而杨坚夫妇所谓骑虎之势也乃欲以是而言圣贤之事其误甚矣】
　　【履祥按春秋以上君薨嗣君逾年即位于庙夫即位必逾年者当防未君也而年而即位者不可旷年无君也独唐虞之际三年之防毕而始即位何以知其然书称帝乃殂落三载四海遏密八音矣而后书月正元日舜格于文祖则是舜之即位在三载之后也书注舜服尧丧三年毕将即位故复至文祖庙司马稽古录亦云然即位于三载之后则圣人之心可见矣南河之避何足疑乎且谓避之非者以势言也圣人有天下而不与固不以势之利害入其心者而况五帝之世世质民淳帝尧陶天下于礼逊雍睦之中百有余载禹岳诸圣贤咸萃朝廷当是时也帝舜从容其间势亦无不可者夫圣经者事之也圣心者理之□也论事而折于圣经以求圣人之心焉是为得之矣】


　　资治通鉴前编卷一
<史部,编年类,资治通鉴前编>
　　钦定四库全书
　　资治通鉴前编卷三
　　宋　金履祥　编
　　有虞氏帝舜
　　舜典粤若稽古帝舜曰重华协于帝濬哲文明温恭允塞徳升闻乃命以位【放勲以成功言重华即重放勲之华也协于帝则自钦明而下皆与帝尧协矣然圣徳则一而资质功力气象自各不同故又以濬哲以下形容之光被至时雍君道也徳至□迷臣道也伏生以舜典合于尧典钦哉以下即受之以慎徽五典孔安国古文尚书复出此篇古文孝平时始列学官寻以乱废终汉世不列学官东晋会稽内史梅赜始上其书而缺舜典学者以今文补之起自慎徽五典齐建武中吴人姚方兴上孔传舜典多曰若稽古以下二十八字未几方兴以罪诛人无信者江陵版荡其文北入中原北方学者咸信之隋开皇中得为全书子王子曰史官本为虞作典推及尧尔葢舜之功即尧之功故系之曰尧典孟子曰尧典曰二十有八载放勲乃徂落今皆载于舜典有以证孟子所读尧典未尝分也孔壁之分以册书舒卷之长分之无他义也自萧齐姚方兴以二十八字加于慎徽五典之上然后典分为二势不得合矣且徳二字六经无此语此庄老之言晋宋所尚愚知其非本语　履祥按重华见于楚辞徳见于淮南子则此二十字虞书当已有之非至宋齐间方作此附会也今存之以俟来哲】
　　丙戌元载月正元日格于文祖咨二十有二人
　　书曰月正元日舜格于文祖【苏氏曰舜终告摄此告即位也】询于四岳辟四门明四目逹四聪【四岳累朝元老其职周知四方故首询之辟四门者来四方之贤明四目者察四方之事逹四聪者通四方之言皆四岳职也吕氏曰舜继尧法度章礼乐着而又野无遗贤嘉言罔伏舜至此复询辟明逹何哉天子初政如日之升方积隂之后日之初升则固光明精彩矣若常晴之后日之朝升其光明精彩亦自若也舜之继尧其常晴之出日与愚谓天下之大一日照察之不及则一日有所遗是以圣人常虑其不及也况当初政之日乎】咨十有二牧曰食哉惟时柔逺能迩惇徳允元而难任人蛮夷率服【牧养也毎州以诸侯之长为牧専任养民之事诸侯固各牧其民然或各私其国曲防遏籴州牧所以通济之也故曰食哉惟时柔逺能迩惟时言民食不可后时也养民者视年之上下而为之备视地之丰耗而为之通周知民之贫困孤寡者而为之恤不使民食之后时也崇厚道徳信任元善畏难任佞牧率诸侯者意尚如此则当时治体风俗可知矣十二州冀豫为中余州皆外边四裔蛮夷率服葢推言其效也】舜曰咨四岳【特书舜曰则此前称帝者尧也以后称帝者舜也】有能奋庸熙帝之载使宅百揆亮采惠畴【舜前以百揆摄政至是即位而别命百揆焉庸民功谓爱民之功也载事也亮明也采亦事也即熙载也惠如爱民则惠之惠即奋庸也二典之畴能谓谁言有能奋起民功而明帝尧之事者使宅百揆以亮相吾之事与吾之仁其谁乎】佥曰伯禹作司空帝曰俞咨禹汝平水土惟时懋哉【平水土者司空之职惟时则指百揆之职朱子曰帝咨禹使仍作司空而兼行百揆之事録其旧绩而勉其新功也以司空兼百揆如周以六卿兼三公后世以他官平章事知政事亦此类也】禹拜稽首让于稷契暨臯陶帝曰俞汝往哉帝曰弃黎民阻饥汝后稷播时百谷【弃之为稷久矣帝始即位因其职而申命之也舜典凡不咨而命命而不让者皆因其职而申命之也阻饥谓或阻于饥时者不失农时也古者圣人以时教民稼穑常有再登三登之积不使之阻于饥也】帝曰契百姓不亲五品不逊汝作司徒敬敷五教在寛【契一作离又作孟子曰使契为司徒教以人伦父子有亲君臣有义夫妇有别长幼有序朋友有信放勲曰劳之来之匡之直之辅之翼之使自得之又从而振徳之孟子所载初命契之词也书则因其职而申命之也】帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克允【朱子曰夏明而大也中国文明之地故曰华夏刼人曰防杀人曰贼在外曰奸在内曰宄士理官也服服其罪也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏处葢非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居也孔氏以为大罪居于四裔次则九州之外次则千里之外虽亦未见其所据大槩当畧近之此亦因禹之让而申命之　前后稷养之司徒教之其不化者则有士师之刑猾乱也谓蛮夷之气习污染华夏于是有防贼奸宄也臯陶为士旧矣至此圣人又制为三就三居之等惟明克允葢折狱不明岂能当其罪而服人心此最圣人之要防旧説二十二人不言兵政葢总臯陶掌刑之职故蛮夷猾夏苗顽不率帝舜皆以委臯陶古者封建之世亦无大夷狄圣人在上亦无大征代故外以蛮夷委州牧内以委刑官所谓大刑用甲兵也兵藏于田贼徒众掌于司徒戎器制于共工马政兼于朕虞则兵政无专官自不废事】帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐【此教民利器用为国除噐械也所谓审曲靣势以饬五材以辨民噐者也凡百工之事共工主之凡言汝谐者谓能调和其徒属也朱子曰若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工刮摩之工抟埴之工皆是也帝问谁能顺治于百工之事者垂臣名有巧思庄子曰俪工垂之指即此也共工官名共供也言供其事也殳斨伯与二臣名往哉汝谐言汝往和其职不听其让也路史曰殳国名伯陵之子所封其后有殳斨又作朱戕】帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐【此虞衡之职各顺动植飞走之性而封植繁毓之取之以时用之以节使材木不可胜用鸟兽鱼鼈不可胜食马畜繁息泽及万物者也朱子曰上下山林泽薮也虞掌山泽之官周礼分为虞衡属于夏官朱虎熊罴四臣名也高辛氏之子有曰仲虎仲熊意以兽为名者亦以其能服是兽而得名欤史记谓朱虎熊罴为伯益之佐前殳斨伯与当亦为垂之佐也】帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉【朱子曰典主也三礼祀天神享人鬼祭地只之礼也伯夷臣名姜姓秩叙也宗祖庙也秩宗主叙次百神之官而专以秩宗名之者葢以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣防龙二臣名　按周太史曰姜伯夷之后也史记叙齐世家系出四岳及其叙十一国则又曰伯夷之后周封于齐岂伯夷四岳之子与若是则岳为能内举矣夫礼乐之本同体异用伯夷逊于防龙则防亦固可掌礼矣而谓其逹于乐不逹于礼是岂夫子之言哉】帝曰防命汝典乐教胄子【胄子者自天子以至于士之长子也是皆将继其父以有天下国家职位之责者故教之尤专古之教者非有简编文字之多也而必以乐葢简编文字者闻见之粗而乐者转移气质之妙也所以消融其查滓涤荡其血气而涵畅乎中和者其妙机在乎是也今之教者皆其粗而已矣故程子曰古之成材也易今之成材也难】直而温寛而栗刚而无虐简而无傲【此教胄子之目也人之气禀不同故其性质有异非数端所能尽者胄子生长富贵之家其性气惟是数端为多也直而使之温寛而使之栗所以济其偏也刚而使之无虗简而使之无傲所以防其过也然臯陶九徳之目亦自是数端而细推之】诗言志歌永言声依永律和声八音克谐无相夺伦神人以和【此典乐之目也天理流行具于人心感而为诗者无非天理之真机也而况圣人在上治化清明则人心感而为诗者此固和气之所发也圣人以其足以畅和气感人心存啓发騐政化格人神于是采而播之乐夫其有诗也则必有声音唱咏以歌之歌所以咏其言也夫其有歌也则必有清浊高下以节之五声所以依其永也律吕者又清浊高下之度所以协其清浊高下而被之八音者也然既依诸声则字有其节而可以协诸律吕既协诸律吕则声有度而可以谐之八音音有其谱则可以成其韵调也此作乐之原也】帝曰龙朕堲谗説殄行震惊朕师命汝作纳言夙夜出纳朕命惟允【堲疾之也殄絶也谗邪之説使人昧于所闻是絶人为善之行也一曰殄者过絶之行中庸所谓行怪者也震惊朕师者谓其骇众乱羣也邪説之行其势起于民情之不逹政化之不明故俗移于下而上不知令出于上而下不闻此谗説之所以行也纳言所以伸民言而观民风也出纳朕命惟允所以审君言而播民教也此道化所以通于民民心所以化于上而邪説所以不行也夫邪説诐行古今要不能无顾唐虞之时风俗醇厚政化修明一有谗説殄行之兴则众以为骇上以为疾而观民风修教化所以邪説者不得作后世上无教下无学邪説诐行肆然行于其间民皆安之而上之人又或从而助之此所以莫之禁也噫其来久矣　书称予欲闻六律五声八音在治忽以出纳五言又曰工以纳言时而□之然则纳言典乐二职固相闗也此防龙所以并命与后世出纳之司则有之纳言则非矣】帝曰咨汝二十有二人钦哉惟时亮天功【钦之一辞尧舜之心法前后所以相传君臣所以相警也推此一语二十二人之命虽人各有一职职各有所重而钦之一辞实总而终之无此心则职荒矣】
　　禹臯陶相与陈谟【古者圣人君臣以有天下为重事不以位为乐方帝尧在上而舜登庸询事考言既而尧老舜摄舜顺尧于上而酌行于下二圣人在上禹臯未必有言也至是尧崩天下归舜而舜既为天子矣一圣人在上故禹臯始相与陈谟以辅成之故史记曰臯陶作士以理民帝舜朝禹伯夷臯陶相与语帝前臯陶述其谋曰云云而帝又命禹曰汝亦昌言　履祥按伯夷当作伯益葢禹谟所载克艰之説而帝舜谓惟帝时克伯益亦复陈帝尧之徳而又有儆戒之谟禹曰帝慎乃在位有天其申命之説而帝又有臣邻之咨有作股肱耳目之咨是皆舜始为天子君臣相警之辞故今系臯陶谟益稷之篇于初年之下若禹谟则附格汝禹之年其实舜典为经而三谟乃其传善观书者亦当以谟附典而观之】
　　臯陶谟粤若稽古臯陶曰允迪厥徳谟明弼谐禹曰俞如何臯陶曰都慎厥身修思永惇叙九族庶明励翼迩可逺在兹禹拜昌言曰俞【允迪厥徳勉君也谟明弼谐勉臣也有允迪厥徳之君则有谟明弼谐之臣古人言行无二致臯陶以此二语为平日立言之首葢其所允蹈之者故臯陶之首史记不假他语以赞臯而以此二语之谟为首慎厥身修思永惇叙九族允迪厥徳之事也庶明励翼谟明弼谐之义也自谨厥身修以至迩可逺在兹即大学之道也凡臯陶之言体用具备品节详明简而尽详而粹前古以来未有若此篇者其万古立言之法与后世称臯陶者独以谟名信乎不可及矣】臯陶曰都在知人在安民【此推明为治之纲要在此二者而知人所以安民也终篇发明皆知知人安民之目】禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬【哲惠二字古者圣仁之异称哲者圣之资惠者仁之功也帝尧也言二事虽帝尧亦未易尽使二事而易尽何以有工兠三苗之虑哉唐虞君臣皆自以为不足故其言如此】臯陶曰都亦行有九徳亦言其人有徳乃言曰载采采【此以下言知人也言人之徳见于行者其凡有九而论其人之有徳者固当歴述其于九徳之行有几事实也】禹曰何臯陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝【此知人之目也以此九者定有徳之名其别凡十有八字而合为九徳者自寛以至彊九者其气质之性也自栗以至义九者其变化进修之学也有上九者而无下九者以济之是气禀之偏非所以为徳之中也寛者多不坚宻是弛也故寛而栗则为徳柔者多不能卓立是弱也故柔而立则为徳愿谨愿也愿者多同流合汚而不庄是乡愿也故愿而恭则为徳治乱曰乱谓有治乱解分之材也能此者多恃材而易忽故乱而敬则为徳扰者驯熟而易耎故扰而毅则为徳直者径行而易讦故直而温则为徳简易者多不修亷隅故以简而廉为徳刚者多无止蓄故以刚而塞为徳一曰塞实也实则非素厉也塞古文作寨强者恃勇而不审宜故以强而义为徳有常者谓有是徳而能持久者也若今日寛栗而后日不然一事强毅而他事不尔则不常易变不足为成徳也故虽有是九徳必能有常则始足为有徳之人用之则得矣小人勉强于一时亦似有徳然未几而变用之岂可保其福哉凡是九徳也得其三而用之则有家之事振举矣得其六而用之则一国之事精明矣至于翕受敷施尽得而用之则职无不修治无不举而材成辅相之事无不成矣葢以得人多寡为治道小大之差也日宣日严疑作曰】无教逸欲有邦兢兢业业一日二日万几无旷庶官天工人其代之【此章又自君心推之以结知人之本而起安民之端也天下之治虽散于条目显设之间实在于戒谨恐惧之本无是心则虽有政不行焉此臯陶警切之意圣贤论治之本也】天叙有典勅我五典五惇哉天秩有礼自我五礼有庸哉同寅协恭和衷哉天命有徳五服五章哉天讨有罪五刑五用哉政事懋哉懋哉【此安民之目也天叙者天理自然之伦叙也其典则君臣父子兄弟夫妇朋友之五典也勅则正之惇则厚之也民徳之不厚以五典之未正正五典所以厚之也天秩者天理自然之品节也其礼吉凶军宾嘉之五礼也自则自我制之庸则自我用之也礼之不行以制之非出于上也故自我制之所以庸之也同寅者即典礼以同人心之寅协人心之恭和人心之均有以全其降之初也旧説君臣则文意似不相入安民者先之以五典之教以导之继之以五礼之制以齐之则斯民莫不安行乎天理之中矣全此者为徳于是乎有赏悖是者为罪于是乎有刑政事则因刑赏而举凡治民之事者言之也典礼赏刑安民之纲目始终本末备于此矣此固圣贤之所谓安天者与】天聪明自我民聪明天明畏自我民明威逹于上下敬哉有土【聪明听其言视事行也明威监其徳祸其淫也尚书古文威皆作畏此节言天心由于民而民心不可欺有民者不可以不敬前章言知人之目而以人之代天终之后章言安民之目而以天之自民终之警戒之意深矣】臯陶曰朕言惠可底行禹曰俞乃言底可绩臯陶曰予未有知思曰赞赞襄哉【臯陶之陈谟悉矣其切于悟主也故终之曰朕言惠可底行欲人不以为空言而必行之也其切于自反也故又继之曰予未有知思曰赞赞襄哉欲已不为空言而辅行之也】帝曰来禹汝亦昌言【帝以臯陶既陈知人安民之谟因呼禹使亦陈其昌言伏生今文益稷合于臯陶谟篇末文势相接史记亦同】禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昏垫予乘四载【蔡氏书集传曰四载水乘舟陆乘车泥乘輴山乘樏也輴史记作橇汉书作毳以板为之其状如箕擿行泥上樏史记作桥汉书作梮以铁为之其形如锥长半寸施之履下以上山不蹉跌也葢禹治水之时乘此四载以防履山川践行险阻者也】随山刋木暨益奏庶鲜食【血食曰鲜】予决九川距四海濬畎浍距川【此井地之原也蔡氏曰一亩之间广尺深尺曰畎一同之间广二寻深二仞曰浍畎浍之间有遂有沟有洫皆通田间水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也】暨稷播奏庶艰食鲜食懋迁有无化居烝民乃粒万邦作乂【随山刋木之初益焚山泽为民奏鱼兽之食此其初救民之权宜也决川濬畎之际稷降播种为民举艰鲜之食此其中民食之兼举也至于懋迁有无之后谷粟通行而烝民皆乃粒之食此其未民食之皆足也古者民食素备虽有九年之水民无菜色然自鲧九载之后水患既久五谷不登民食竭矣圣人所以为通济之术如此】臯陶曰俞师汝昌言【禹自叙其功云尔臯陶俞之可矣而复曰师之何也葢禹所言者孜孜之实天下事功未有不自艰难辛苦孜孜而后能成之者此真实用功之语所以为可师与】禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉【止者静也谓未动之时也安犹保养也几事端之微也康安静而不为也大抵君心当静止无为之时必安静以存养之惟当察其几微之端亦惟当守其康靖无为之规其为之辅弼者亦于此时而常致其忠直之益必如是而后可以善其动动而惬乎人心之同然而其心明白无瑕天命自与之悠久矣臣哉邻哉邻哉臣哉帝深感弼直之辞而又反覆叹咏以相资也邻即四邻详见下文】禹曰俞帝曰臣作朕股肱耳目予欲左右有民汝翼予欲宣力四方汝为【左右有民导之也明伦齐礼所以扶持人心之中也宣力四方者安之也兴利除害所以维持天下之势也】予欲观古人之象日月星辰山龙华虫作防宗彞藻火粉米黼黻絺绣以五采彰施于五色作服汝明【蔡氏曰黄帝尧舜垂衣裳而天下治则上衣下裳之制创自黄帝而成于尧舜也日月星辰取其照临山取其镇龙取其变华虫雉取其文会绘也六者绘之于衣宗彜虎蜼取其孝藻水草取其洁火取其明粉米白米取其养黼若斧形取其断黻为两已相背取其辨絺郑氏读为紩也紩以为绣也六者绣之于裳所谓十二章也采者青黄赤白黒也色者言施之于缯帛也绘于衣绣于裳皆杂施五采以为五色也汝明者汝当明其尊卑之差等也　衣服绘画之末圣人顾重之与左右宣力四方并言之何也此制礼之凖也山杨氏曰衣服所以章有徳五服五章或加非所称不明孰甚焉】予欲闻六律五声八音在治忽以出纳五言汝听【五言者言之比于五声有清浊高下之节者所谓诗也纳之者采诗以知民俗出之者播之于乐以感人心也凡人情之感动为风土之歌謡于是有诗鸟古有采诗之官采其诗以律吕谐其声被之于金石丝竹匏土革木而谓之乐因其声音之和平怨怒而后其政化之得失民俗之所感者可知也此其所谓纳五言者也择其所感者正其所道者雅其声安以平其乐淡以和者用之乡人邦国使里巷之间皆歌之音听之者莫不淡且和焉淡财欲心平和则躁心释优柔平中徳之盛也天下化中治之至也此所谓出五言者也　汝明以上圣人之制礼也汝听以上圣人之作乐也礼莫先于服章之等故以作服为重乐本出于言志之诗故以五言为主】予违汝弼汝无面从退有后言钦四邻【汉伏生曰古者天子必有四邻前曰凝后曰丞左曰辅右曰弼天子中立而听朝则四圣维之是以虑无失计举无过事故书曰钦四邻此之谓也　履祥按书有四邻而文王世子亦有设四辅及三公之言四辅即四邻也三公者天子师之而不敢臣者也四辅者岂天子邻之而不敢臣者故谓之邻与】庶顽谗説若不在时侯以明之挞以记之书用识哉欲竝生哉工以纳言时而飏之格则承之庸之否则威之【有虞之盛圣人屡以谗説为忧既堲之又朴以教刑葢太平之世后生小子乃逸乃谚既诞虽士大夫或不免后世风流清谈文词放言皆此类也惟圣人则知生于其心播于其口必乱于其政故独忧之而亦以命禹侯射侯也明教之也庶顽防説教之而以射侯为先不其迂乎葢古者世简风质非有文字之繁古之教人者其义理寓于礼制犹今之教人者其义理寓于方册也故古之教者以射侯犹今之教人者以书册也夫射者体欲其比于礼节欲其比于乐正其心而后可中多也此射之为教所以先也纳言即所纳之五言时而飏之则播之乐以出之所以教也射礼也纳言乐也书识格庸政也挞记否威刑也礼乐刑政圣人所以同民心也　百揆之职无所不总闻六律五声所以命防者也化庶顽谗説所以命龙者也礼所以命秩宗刑所以命臯陶者也而皆以命禹相职无所不统所以总其纲维而经纬之者与】禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功【俞哉者与春秋传公曰诺哉意同口然而心不然之辞黎献民民之责者也敷纳下陈而上纳也明庶明其众庶也禹俞舜之命而又有所言谓化顽谗者以明明徳于天下为本以举贤才为先以考功实为务则谁敢不让敢不敬应而为此傲放纵诞之谗説哉不如是则顽谗之风浸淫于士大夫而敷同日奏罔功矣】无若丹朱傲惟慢游是好傲虐是作罔昼夜罔水行舟朋淫于家用殄厥世【谗説之兴本于遨游之习而人君身心又臣民政化之本一或以太平自纵则风化之坏端自是始故禹勉舜以明徳为本又举丹朱以傲徳为戒舜与朱圣狂相逺然其几本一间耳禹葢用功于自治故言之恳切如此頟頟不休息貎所谓凶人为不善亦惟日不足也】予创若时娶于涂山辛壬癸甲啓而泣予弗子惟荒度土功【涂山在今濠州吕氏春秋曰禹娶涂山氏女不以私害公自辛至甲四日复往冶水履祥按禹娶涂山与生啓亦皆治水八年间事前后非一时新婚四日而不留是禹不暇顾其妻也生啓】
　　【而不入是禹不暇顾其子也禹自言不暇顾其妻子耳而或者之説多妄矣】弼成五服至于五千州十有二师【孔氏曰冶洪水一州用三万庸大传曰古者处师八家而为邻三邻而为朋三朋而为里五里而为邑十邑而为都十都而为师州有十二师焉郑氏曰州凡四十三万二千家此葢虞夏之数也蔡氏曰十二师者毎州立卜二诸侯以为之师使之相牧以纠羣后也　履祥按以下文考之蔡氏之説为正礼记所谓三十国之正传所谓为诸侯师葢此名犹存尔】外薄四海咸建五长各迪有功苗顽弗即工帝其念哉【九州之外迫于四海毎方各建五人以为之长而统率之也圣人经理之制其详内畧外者如此谓十二师五长内外各迪有功而独苗顽不即工则苗之顽又有大于庶顽者庶顽之谗转移之机尚在我苗顽之顽为中国患而转移之机有未易致力者故禹尤以苗顽为警也】帝曰迪朕徳时乃功惟叙臯陶方祗厥叙方施象刑惟明【禹迪徳臯陶刑帝舜化苗之机在此二者故兼以命禹臯】巡狩四岳八伯【虞夏传曰维元祀巡狩四岳八伯郑氏曰祀年也元年谓月正元日舜格于文祖之年也　履祥按祀之与年嵗古或通称但各有所重与之曰四岳之职出则为方伯后分置八伯履祥按八伯葢其时每方二伯也其名见下坛四奥郑氏曰为坛祭四方之神沈四海郑氏曰祭水曰沈封十有二山郑氏曰祭者必封封亦坛也肇十有二州郑氏曰肇域也为营域以祭十有二州之分星乐正定乐名元祀代泰山贡两伯之乐焉代岱通东岳阳伯之乐舜侏离其歌声比余謡名曰晳阳郑氏曰阳伯犹言春伯春官秩宗也伯夷掌之侏离舞曲名言象物生育离根株也徒歌谓之謡其声清浊比如余謡然后应律也晳当作析春厥民析晳阳乐正所定也是时契为司徒掌地官矣又举禹掌天官羲本作仪伯之乐舞鼚哉其歌声比大謡名曰南阳郑氏曰仪当作羲仲之后也鼚动貌哉始也言象物应雷而动始出见也南任也中祀大交霍山贡两伯之乐焉郑氏曰中仲也古字通春为元夏为仲五月南巡狩仲祭大交气于霍山也南交称大交书曰宅南交也夏伯之乐舞谩或其歌声此中谣名曰初虑郑氏曰夏伯夏官司马也弃掌之谩犹曼也或长貌犹物象之滋曼彧然也初虑阳上极隂始谋也谩或为谤羲伯之乐舞将阳其歌声比大谣名曰朱于郑氏曰将阳言象物之秀实动摇也于大也秋祀栁谷华山贡两伯之乐焉郑氏曰八月西巡狩祭栁谷之气于华山也栁聚也齐人语秋伯之乐舞蔡俶其歌声比小谣名曰苓落郑氏曰秋伯秋官士臯陶掌之蔡犹衰也俶始也言象物之始衰也和伯之乐舞鹤其歌声比中谣名曰归来郑氏曰和伯和仲之后鹤象阳鸟之南也归来言反其本也幽都山祀贡两伯之乐焉郑氏曰山恒山也十有一月朔巡狩祀幽都之气于恒山也互言之者明祭山北称幽都也冬伯之舞齐落郑氏曰冬伯冬官司空也垂掌之齐落终也言象物之终也齐或为聚歌曰缦缦并论八音四会郑氏曰此上下有脱辞其説未闻归格于祢祖用特】
　　【履祥按诸侯必贡诗于天子传曰贡两伯之乐焉是古者侯伯亦贡乐于天子也羲伯和伯岂羲和之后以其知四方之风土气候分为方伯耶舜巡四岳礼乐之盛伏生防博士逮见古书其所述谅哉昔者子黄子续仪礼经传亦有取焉今附于此以广异闻焉】
　　三载考绩【发例于此后不屡书】
　　五载箾韶乐成
　　书曰防曰戛击鸣球搏拊琴瑟以咏祖考来格虞宾在位羣后徳让下管鼗鼓合止柷敔笙镛以间鸟兽跄跄箫韶九成凤凰来仪【蔡氏曰戞击考击也鸣球玉罄名也搏弹拊循也乐之始作升歌于堂上则堂上之乐惟取其声之轻清者与人声相比故曰以咏葢戞击鸣球搏拊琴瑟以合咏歌之声也虞宾丹朱也丹朱在位与助祭羣后以徳相让则人无不和可知矣下堂下之乐管犹周礼所谓孤竹之管孙竹之管隂竹之管也鼗鼓如鼓而小有柄持而摇之则旁耳自击柷如漆桶方二尺四寸深二尺八寸中有椎柄连底撞之令左右击敔状如伏虎背上有二十七鉏铻刻以籈栎之籈长一尺以木为之始作则击柷以合之将终则栎敔以止之葢节乐之器也笙以匏为之列管匏中又施簧于管端镛大钟也钟与歌相应者曰颂钟颂或谓之镛大射礼乐人宿县西阶之西颂磬之南颂钟即镛钟也上言以咏此言以间相对而言葢与咏歌迭奏也跄跄行动貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶葢舜乐之总名今文作箫故先儒误以箫管释之九成者乐之九成也功以九叙故乐以九成凤凰羽族之灵来仪来舞而有容仪也戞击鸣球搏拊琴瑟以咏堂上之乐也下管鼗鼔合止柷敔笙镛以间堂下之乐也乐之作也依上下而递奏间合而后曲成祖考尊神故言于堂上之乐鸟兽微物故言于堂下之乐九成致凤尊异灵瑞故别言之也】防曰于予击石拊石百兽率舞庶尹允谐【蘷论韶乐之所感备矣又申言之以明韶之所以感也韶之所以感有非乐正之所能与者此防所以深叹之鸟兽跄跄在众乐备作之后凤凰来仪在箫韶九成之余而此云击石拊石即百兽率舞何也韶乐以球为主丝竹革匏金木皆次之防为乐正实掌鸣球而羣工以次举之也故防自言予击石拊石而已而百兽自率舞庶尹自允谐是则非予之所能知者是必有妙于声音之间者矣葢推本帝舜之徳也千载之下韶有存焉者矣而不闻有来仪率舞之盛者葢人亡政息音存而操变矣　虞书传曰维五祀定钟石论人声乃及鸟兽咸变于前郑氏曰鸟兽率舞故更着四时推六律六吕询十有二变而道广郑氏曰询均也五作十道孝力为右郑氏曰五作五教也十道谓君令臣共父慈子孝兄爱弟敬夫和妻柔姑慈妇听者也秋养耆老而春食餔子乃勃然招乐兴于大鹿之野郑氏曰兴成也乐以致天神出地只假人鬼为成也　乐记曰舜作五之琴以歌南风防始作乐以赏诸侯故天子之为乐也以赏诸侯之有徳者也徳盛而教尊五谷时熟然后赏之以乐汉志曰帝舜命防曰汝典乐教胄子直而温寛而栗刚而无虐简而无傲诗言志歌味言声依咏律和声八音克谐又以外赏诸侯故闻其音而徳和省其诗而志正论其数而法立是以荐之郊庙则鬼神飨作之朝廷则羣臣和立之学官则万民协听者无不虚己竦神説而承流是以海内徧知上徳被服其风光辉日新化上迁善而不知所以然至于万物不夭夭地顺而嘉应降　家语曰舜弹五之琴造南风之诗其诗曰南风之薫兮可以解吾民之愠兮南风之时兮可以阜吾民之财兮】六载巡狩【书大传曰五载一巡狩羣后徳让贡正声而九族具成郑氏曰族当为奏言诸侯贡其正声而天子九奏之乐乃具成也虽禽兽之声犹悉闗于律郑氏曰闗犹入也乐者人性之所自有也故圣王巡十有二州观其风俗习其性情因论十有二俗郑氏曰今诗国风是也定以六律五声八音七始着其素郑氏曰五声宫商角徴羽也八音钟鼓笙磬埙箎柷敔琴也七始黄钟太簇大吕南吕姑洗应钟防宾也歌声不应此则去之素犹始也　履祥按此采诗作乐之始也族以为八此八伯之事也郑氏曰簇犹聚也乐音众多聚之以为八也分定于五此五岳之事也五谓埙在北方鼓在东方之属五音天音也八声天化也七始天綂也郑氏曰天所以理隂阳也】七载作大唐之歌【书大传曰执事还归二年防然作大唐之歌郑氏曰防犹灼也大唐之歌歌美尧之禅也】
　　九载三考黜陟幽明庶绩咸熙分北三苗
　　书曰三载考绩三考黜陟幽明庶绩咸熙分北三苗【唐孔氏曰考绩法明人皆自励故得众功皆广也分比三苗即黜幽之事故于考绩之下言其流之分谓别之云比者言相背舜之黜陟善恶明也　古史曰三载考绩三考黜陟幽明庶绩咸熙惟三苗之遗民为恶不悛乃复分北处之以散其众　分北之者分其民顺化者与违命者犹后世部分夷狄为生户熟户也】
　　【履祥按有苗始末説者不同愚尝综其实书之所称于前曰三苗于后曰有苗曰苗民书有异辞则事有不同矣葢其始部落不一总谓三苗説见尧纪当尧之时窜三苗于三危罪其渠魁也当尧之时分北三苗则削其地分其民别有部落离其党类于以黜陟亦以销其势也至其后徂征之时止曰有苗曰苗民而不复曰三苗云者葢已窜之后既分之余存者特其一种耳説者又谓分北之政在舜季年来格之后故系之舜典之末是又不然夫舜典之事初年之事也古者无事之世帝王有作其规模设施皆于其初年自是守之而天下治虽其间随时消息葢无几也舜自初年即政分命羣贤三考黜陟庶绩咸熙独三苗以罪分北则自余无事可知矣故终之以陟方而余不屡书焉且于典曰庶绩咸熙分比三苗于谟曰各迪有功苗顽弗即工则分比之事为三考黜幽之典在众功咸熙之后无疑也非季年之事也且季年之事莫大于禅禹而典不书徂征亦不书何独于分苗而特书之然则典之所书止其初年之大政所以权舆五十年之治者也若征苗之事则荐禹之余如舜巡狩四岳肇州四罪之政不系之尧而系之舜者也不然来格之后彼既服矣又从而分北之所谓如追放豚既入其苙又从而招之而谓圣人为之乎】
　　十有四载帝作歌
　　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉【蔡氏曰勅戒勅几事之微惟时者无时而不戒勅也惟几者无事而不戒勅也葢天命无常理乱安危相为倚伏顷刻谨畏之不存则怠荒之所自起毫发几微之不察则祸患之所自生不可不戒也此舜将欲作歌而先述其所以歌之意也股肱臣也元首君也人臣乐于趋事赴功则人若之治为之兴起而百官之功皆广也拜手稽首者首至手又至地也大言而疾曰飏率总率也言人君当总率羣臣以起事功又必谨其所守之法度屡数也兴事而数考其成则有课功覈实之效而无诞谩欺蔽之失两言钦哉者兴事考成二者皆所当深敬而不可忽也此臯陶将欲赓歌而先述其所以歌之意也赓绩载成也丛脞烦碎也言君明则臣良而众事皆安所以劝之也君行臣职烦细碎则臣下懈怠不肯任事而万事堕废所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也与　虞夏传曰惟十有四祀帝乃雍而歌者重篇于时俊乂百工相利而歌卿云郑氏曰卿当为庆天文志曰若烟非烟若云非云郁郁纷纷萧索轮囷是为庆云此和气也帝乃偶之曰卿云烂兮礼缦缦兮日月光华旦复且兮八伯咸进稽首曰明明上天烂然星陈日月光华于一人帝乃载歌旋持衡履祥按十有四载传叙其君臣之歌盛矣然莫大于勑天之歌而不言何也所谓雍而歌者重篇必有所歌之篇所谓帝乃载歌必有载歌之语意者明良之歌其在此时与今系之此年而以传附之】
　　十有五载帝载歌【虞夏传曰维十有五祀祀者貮尸日月有常星辰有行四时顺经万姓允诚于予论乐配天之灵迁于贤圣莫不咸听鼚乎鼓之轩乎舞之精华以竭褰裳去之于是乃八风修通卿云丛聚蟠龙贲信于其藏蛟鱼踊跃于其渊龞咸出其穴此歌汲冢竹书亦有之然误在伊尹祀桐宫之下考其辞非商歌也岂説经者以伊尹祠先王有古夏先后鸟兽鱼龞咸若之训故以系之与郑康成以为帝舜之歌宋书符瑞志亦谓当是时景星出房庆云兴帝乃载歌其辞若此是必它有考矣然愚玩其辞与其事似为登歌祀尧之诗不可考矣今俱存之以俟知者　子王子曰宋书庆云之歌恐皆后人所托似不类赓歌气象岂有重华君臣观此云瑞而动色作歌以庆之者乎】十有六载九叙惟歌【虞夏传曰维十有四祀云云还归二年郑氏曰明十五年愚按当作十六年而庙中茍有歌大化大训六府九原而夏道兴原当作叙】
　　【履祥按此九功之歌也大训大化其三事之歌与九功之歌旧矣禹言于帝比音而乐之以劝其民使之不倦至是而歌之庙也其后禹有天下葢常用之后世守之以为禹乐骚所谓啓九辩与九歌是也周官九徳之歌九韶之舞以享人鬼葢兼用虞夏之乐而説者以九歌为韶乐误矣朱子曰九歌禹乐也所谓九徳之歌也九韶舜乐也所谓九韶之舞是也瞽蒙掌九徳之歌比于六诗意其辞议矣至战国时骚亦屡言之岂及见其遗音耶后世不传惜哉】
　　丁巳三十有二载帝命禹总师【据张氏纪年丁巳书荐禹于天此三十二载也而书曰朕宅帝位三十三载则自丧毕之年通数也】
　　粤若稽古大禹曰文命敷于四海只承于帝【朱子曰文命敷于四海即禹贡所谓东渐西被朔南暨声教讫于四海者也史臣言禹既已布其文教于四海矣于是陈其谟以敬承于舜如下文所云也文命史记以为禹名蘓氏曰以文命为禹名则敷于四海者为何事耶】曰后克艰厥后臣克艰厥臣政乃乂黎民敏徳【朱子曰曰已下即禹祗承于帝之言也孔子曰为君难为臣不易即此意也敏速也禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能修治而无邪慝下民自然观感速化于善而不容己矣】帝曰俞允若兹嘉言罔攸伏野无遗贤万邦咸宁稽于众舍己从人不虐无告不废困穷惟帝时克【朱子曰舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也葢为谦辞以对而不敢自谓其必能舜之克艰于此亦可见矣无告指民团穷指士程子曰舍己从人最为难事己者我之所有虽痛舍之犹惧守己者固从人者轻也】益曰都帝徳广运乃圣乃神乃武乃文皇天眷命奄有四海为天下君【朱子曰广者大而无外运者行而不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其经纬政化而言则谓之文尧之初起不见于经传称其自唐侯特起为帝观益之言理或然也或曰舜之所谓帝者尧也羣臣之言帝者舜也葢益因舜尊尧而遂美舜之徳以劝之言不特尧能如此帝亦当然也今按此説固为有理但此语接连上句惟帝时克之下未应遽舍尧而誉舜又徒极称其美而不见劝勉规戒之意唐虞之际未遽有此防佞之风也依旧説赞尧为是此舜初年之谟所谓帝者皆述尧也】禹曰惠迪吉从逆凶惟影响【朱子曰惠从顺迪道也逆反道也惠迪从逆犹曰顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意　履祥谓舜因禹克艰之谟而论尧之克艰益因舜论尧之辞而推尧之徳业葢舜明尧之心而益明尧之徳禹因益言尧得天之效而推言感格之由则又以警舜也】益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王【无虞无可虑之时也无虞之时法度易弛逸乐易过故戒之也谋勿成谓谋之未决者未可行凡事必已审决而后行也百志惟熙谓心之应事皆明而无所累也　益之言罔者五勿者三无者二皆儆戒之目也失度逸乐戒其修诸身者也贤邪谋疑戒其施诸朝廷者也违道从欲戒其施于百姓者也无怠无荒四夷来王戒其不倦以终之虽逹之夷狄可也干百姓誉与咈百姓二句相反湏是兼看戒其干誉则或至咈民戒其咈民则或至干誉要在道欲二字】禹曰于帝念哉徳惟善政政在养民【此总言治之本原纲领也】水火金木土谷惟修正徳利用厚生惟和九功惟叙九叙惟歌【水火金木土谷谓之六府正徳利用厚生谓之三事此推言徳政养民之目也所谓六府者府葢官府之府六府所以裁成天地之性遂万物之宜而致天下之利者也传称古者物有其官官修其方故有五行之官所谓木工火工金工水工土工是也其在唐虞岂非六府与记礼殷制天子之六府曰司土司木司水司草司器司货典司六职葢本有虞氏之旧制也土木水三司其名不易司草则谷府司货则金府司器则火府镕冶之事也郑氏谓在周则司土土均也司木山虞也司水川衡也司草稻人也司货丱人也然则其在有虞岂非司空朕虞后稷共工之职与或九官之外自有专司六府者与或当时六府以事而名不必専职与六府各修其职矣而政事之大有三焉教之以正其徳通之以利其用节之以厚其生此三事所以同天下也故谓之和正徳则厚典庸礼之事如司徒敷教伯夷降典后防典乐士制百姓皆是也利用即同律度量衡懋迁有无化居之事厚生则制用均节之事如老者衣帛食肉黎民不饥不寒三年耕必余一生之食以三十年之通虽有凶荒水旱民无菜色是也旧説三事既指人力之为而六府乃指五行自然之利如此则并为九功非类例矣縦曰修属人事可列为功然修与和对耳非正利厚二言之比也且行有五府有六土爰稼穑而离为二于义不通不若从记礼天子六府之説则六府以职言三事以事言而九功之説得矣六府之所掌三事之所运谓之九功皆有成绩功绪谓之九叙民乐其乐利其利沐其化而歌其事采而贡之上之人比而成章谓之九歌九歌也者太史公所谓沐浴膏泽而歌咏勤苦者也蘓氏谓其辞事若豳风之类其是与】戒之用休董之用威劝之以九歌俾勿坏【自水土既平以来六府之修三事之和久矣和豫之世人情易缓庶事易弛故禹于此论徳政养民之事必戒之用休谓时戒喻之而使之休休者知乐业安常之为美也必董之用威威古文作畏谓时董督之而使之畏畏者知废事失常之为恶也必劝之以九歌九歌者以其昔日之歌协之律吕播之声音用之乡人邦国以及闾巷莫不歌之使民乐而不忘思而不贰勤而不倦焉此徳政养民无穷之治也蘓氏谓九歌若豳风之类愚谓如此则周官吹豳诗以乐田畯吹豳颂以息老物亦劝民九歌之遗意与】帝曰俞地平天成六府三事允治万世永赖时乃功【朱子谓舜因禹言养民之政而推其水土之功以美之也】帝曰格汝禹朕宅帝位三十有三载耄期倦于勤汝惟不怠总朕师【朱子曰九十曰耄百年曰期舜至是年已九十三矣总率也舜自言既老血气已衰故倦于勤劳之事汝当勉力不怠而总率我众也葢命之摄位之事尧命舜曰陟帝位舜命禹曰总朕师者葢尧欲使舜真宅帝位舜让弗嗣后惟居摄位亦苦是而已】禹曰朕徳罔克民不依臯陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功【虞廷大臣徳之相似者禹臯耳故禹于命摄之时所逊惟臯禹惧帝舜惟见已之功而不见臯之为功也故勉帝以念念兹在兹释兹在兹者谓念之也熟则虽舍之而不可易名言兹在兹允出兹在兹者谓言之也熟则虽外之而不可违禹以帝与己而不与臯或者言念之或遗而不见臯之功与如见臯之为功则自有不可舍臯而它与者此禹必欲逊臯之辞也一説我舍臯陶固在臯陶舍之不念亦在臯陶名之于言固在臯陶允出于心亦在臯陶亦通但与上下句帝念不相应尔】帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉【禹恐帝舜不念臯之功故反覆以念功勉之帝固未尝不深知臯之功也故因禹言以推明臯之功焉大抵臯之知见宻于禹而禹之劳绩着于臯禹之功天下所共知而臯之为功非舜禹不知也然帝虽不听禹之逊而亦不遗臯之美虽美臯陶之功而不为逊位之辞观于此而圣人公平正大之心又可见矣】臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司帝曰俾予从欲以治四方风动惟乃之体【舜方推美臯陶之功臯则归美于帝舜之徳而帝复以美臯焉君臣有功更相归羙此固虞廷之盛然君臣之体相须以成实有不可相无者故其成功之交相归羙也】帝曰来禹洚水儆予成允成功惟汝贤【降孟子作洚洚水者洪水也成允成功者成实成之功也朱子曰允信也奏言而能践其言成功而能有其功】克勤于邦克俭于家不自满假惟汝贤【上惟汝贤美其功也此惟汝贤美其心也有是心能有是功者鲜矣有是功而又有是心抑尤鲜也】汝惟不矜天下莫与汝争能汝惟不伐天下莫与汝争功【矜者自大伐者加人不矜不伐禹之所以为大】予懋乃徳嘉乃丕绩天之厯数在汝躬汝终陟元后【朱子曰厯数者帝王相继之次第犹嵗时气节之先后汝有盛徳大功固知歴数当归于汝汝终当升此大君之位不可辞也是时舜方命禹以居摄未即天位故以终陟言也】人心惟危道心惟微惟精惟一允执厥中【尧之授舜曰允执其中此授之以治天下之则也一人之治天下惟在于持此无过不及之则以裁天下之事使之各得而已尔舜之授禹也而益之以三言而又授之执中之则也天地一理运而为隂阳五行之气其化生斯人也气以成形而理亦赋焉而心者则理气之会而知觉焉者也人心者知觉之生乎气如耳目鼻口四肢与凡攻取之欲是也道心者知觉之生乎理如恻隐羞恶辞让是非之端葢管乎耳目鼻口四肢者也生乎气者周亦理之所有而易流于欲故危原乎理者摄乎气之中而不充则晦故微先言人心而后言道心葢道心之所以微亦以人心之危有以微之也精则察此念之发为人心为道心也一则守道心之正而不贰也如此则自吾心而逹之天下凡所云为皆有以得其中矣中即道之用也　朱子曰心之虚灵知觉一而已矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或微妙而难见耳人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜人欲之私矣精则择夫二者之间而不杂也一则守其本心之正而不离也从事于斯无少间断必使道心常为一身之主而人心毎听命焉则危者安微者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁宁告戒不过如此则天下之理岂有加于此哉】无稽之言勿听弗询之谋勿庸【言人之言也无考于实者勿听谋己之计也不询于众者勿庸旧说谋亦人谋犹史所谓以一人之言而进退之者】可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮协从卜不习吉禹拜稽首固辞帝曰毋惟汝谐【蔽断也昆后也】三十有三载正月朔旦禹受命于神宗率百官若帝之初
　　【履祥按礼称有虞氏宗尧则神宗尧庙也古史称舜之子孙乃更郊尧而宗舜此説非也当是禹郊尧而宗舜尔三圣揖逊以天下相传祀以为宗以有天下之大统也自夏后氏子孙继世以有天下商周征伐以有天下固异于是而诸儒之説亦始胶矣】
　　帝命禹叙洪范九畴【箕子曰我闻在昔鲧湮洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初一朱子曰此读也全读则是以一二为次第不见洛书本文又不见圣人法象之义故后人至以此章总为洛书本文者皆为句读不明也下皆仿此曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极　书大传曰维王后元祀郑氏曰王谓禹也禹始居摄为君之年也　履祥按古者数年自人君即位为元亦有因事起年者元年即一年首年云尔非有它大义也时帝舜为天子三十三年禹摄其事而比称元祀者谓摄政之一年尔自説春秋者始以改元为莫大之事于是后世之论胶矣帝令大禹歩于上帝使禹推天道也禹乃共辟厥徳受帝休令爰用五事建用王极郑氏曰初禹治水得神负文于洛于以尽得天人隂阳之用至是奉帝命而陈之也　履祥按此叙九畴也禹始摄天下之政故帝令其以所得洛书推为治天下之纲目也王皇义通九畴之数以皇极为中而九畴之用以五事为始葢皇之建极本诸身也故九畴以此二畴为要然而汉伏生等传失其真其后遂专言灾祥休咎之证其亦范之一用与铢分户析各指事应则失之拘矣　易大传曰洛出书圣人则之　孔安国曰洛书者禹治水时神负文列于背有数自一至九禹遂因而第之刘歆曰禹治洪水锡洛书而陈之九畴是也　闗子明曰洛书之文九前一后三左七右四前左二前右八后左六后右　朱子曰凡数之始一隂一阳而已矣阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一隂而为二是所谓参天两地者也三二之合则为五矣此图书之数所以皆以五为中也洛书以五竒数统四偶数而各居其所葢主于阳以统隂而肇其变数之用也一二七九各居其五象本方之外而二四六八者各因其类以附于竒数之侧葢正者为君侧者为臣有条而不紊也洛书主变故极于九而其位与实皆竒赢而偶乏虚其中也然后隂阳之数均其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而究于南也其运行则水克火火克金金克木木克土右旋一周而土复克水也一六水也二七火也四九金也三八木也五土也纵横十五而七八九六迭为消长虚五分十而一含九二含八三含七四含六则参伍错综无适而不遇其合焉此变化无穷之所以为妙也】
　　【履祥按洛出书而禹则之叙为九畴畴之取义有三焉一曰并义子王子曰洛书河图相表里故一六二七三八四九皆并位于是九畴之义相比而应一与六相并也系五行于一而系三徳于六以天赋之气有生克清浊之殊则人囿于质有刚柔善恶之异也二与七相并也系五事于二而系稽疑于七见于事者有得有失则騐于占者有吉有凶也四与九相并也系五纪于四而福极于九运于天者有经纬离合之不齐则赋于人者有五福六极之或异也三与八相并也系八政于三庶证于八施于政者有善有恶则感于天者有变有常也二曰对义子王子曰一与九相对也系五行于一福极于九天之所赋有善恶厚薄则人之所禀有五福六极也二与六相对也系五事于二三徳于六人身皆有当然之则本然之性也刚柔善恶之不同则气质之性也四与八相对也系五纪于四庶证于八五纪者天道之常经庶证者天道之变化也三与七相对也系八政于三稽疑于七政有得有失则稽有吉有凶也箕子所陈五事庶证相为感应则二与八又相对取义也四六亦然箕子葢率一隅以见义也今三纵而一衡而取义亦粲然矣三曰次第夫洛书之数连比对待纵横错综然而履一则本之所以始戴九则表之所以终中五则上下左右错综四环而枢纽干运于中也是亦自然之序故圣人亦因而次第之系五行于一以见化生人物之始也五行化生万物人得其秀最灵而五行之在人者为五事故五事次之于二焉五性感动而善恶分万事出矣而所以治之者其政有八故八政次之于三焉人事既繁庶政具举因时作事则有天时之纪焉故五纪次之于四五行五事八政五纪天人之事备矣圣人成位乎其中立人极焉故皇极次之于五皇极者固所以顺五行敬五事出八政赞五纪者以一人立极为天下之标凖其所以化民成俗因其气习而治教之者则有三徳焉故三徳次之于六以一人而天下之标凖攸系至不轻也其中否吉凶小则质之神明故稽疑次之于七大则验之于天地而五气四时之运其休其咎有不可掩者矣故庶证次之于八抑是理也君子修之吉小人悖之凶五福六极各以类应圣人又即以劝惩斯世焉葢体天治人之用尽矣故次之于九终焉箕子陈洪范独以次言之葢独陈其辞不可以无叙也至于五事敬乂哲谋圣而验诸庶证则于对义固举一隅矣或曰河图之位圆圆者天也洛书之位方方者地也自一而次数之勾连错综以至于九勾连错综者地道之所以固也洛书之数其用深广圣人叙畴于此未始数数言也然后世或以推灾异或以拟易占八阵太乙遁甲下至隂阳家者流以推八卦九宫八门黒白向背吉凶亦各得其末流之一节与抑天地自然之数周乎万物固有所不能外也】
　　复九州【经世歴曰禹受命于神宗正天下水土分九州九山九川九泽按此年禹以十二州仍为九川此气邵子系之丁巳其必有攷也】
</div>
    <div class="pagination">
<span class="current-page">1</span><a href="资治通鉴前编_page2.html">2</a><a href="资治通鉴前编_page3.html">3</a><a href="资治通鉴前编_page4.html">4</a><a href="资治通鉴前编_page5.html">5</a><a href="资治通鉴前编_page6.html">6</a><span>...</span><a href="资治通鉴前编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
