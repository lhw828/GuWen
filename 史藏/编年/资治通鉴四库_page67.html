<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 67 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 67 页/共 70 页
  </h1>
  <div class="content">
   蒙【昭武军利州时属蜀呉使蒙遥领耳】遣人告蒙藏匿亡命擅造兵器丙子降封歴阳公幽于和州命控鹤军使王宏将兵二百卫之【蒙见忌之始见二百七十一巻梁贞明五年】　刘昫与冯道昏姻昫性苛察李愚刚褊道既出镇【谓出镇同州也】二人论议多不合事有应改者愚谓昫曰此贤亲家所为更之不亦便乎【传曰妻父曰昏壻父曰姻凡娶以昏时妇人阴也故谓之昏壻家女之所因故曰姻二父相呼谓之亲家更工衡翻下欲更同】昫恨之由是动成忿争至相诟骂各欲非时求见【见贤遍翻】事多凝滞帝患之欲更命相问所亲信以朝臣闲望宜为相者【闻音问】皆以尚书左丞姚顗太常卿卢文纪秘书监崔居俭对论其才行互有优劣【行下孟翻】帝不能决乃寘其名于瑠璃瓶夜焚香祝天且以筯挟之【挟当作梜挟古恊翻记曲礼羮之有菜者用梜注云梜犹箸也今人或谓箸为梜提】首得文纪次得顗秋七月辛亥以文纪为中书侍郎同平章事居俭荛之子也【崔荛见二百五十一巻唐懿宗咸通十年】　帝欲杀楚匡祚【以楚匡祚杀重吉也】韩昭曰陛下为天下父天下之人皆陛下子用法宜存至公匡祚受诏检校重吉家财不得不尔今族匡祚无益死者恐不厌众心【厌益渉翻伏也合也】乙卯长流匡祚于登州丁巳立沛国夫人刘氏为皇后【刘后应州浑元人元一作源】　回鹘入贡者多为河西杂虏所掠诏将军牛知柔帅禁兵卫送【帅读曰率】与邠州兵共讨之　呉徐知诰召左仆射兼中书侍郎同平章事宋齐丘还金陵以为诸道都统判官加司空于事皆无所关预【徐知诰疎宋齐丘事始上二月召之还金陵而不使预事者恐其沮止禅代之议故尔】齐丘屡请退居知诰以南园给之　防国节度使洋王从璋归徳节度使泾王从敏皆罢镇居洛阳私第帝待之甚薄从敏在宋州预杀重吉帝尤恶之【归徳军宋州杀重吉于宋见上三月恶乌路翻】甞侍晏禁中酒酣顾二王曰尔等皆何物辄据雄藩二王大惧太后叱之曰帝醉矣尔曹速去　蜀置永平军于雅州以孙汉韶为节度使复以张防钊为山南西道节度使同平章事防钊固辞不行【孙汉韶张防钊同以梁洋降蜀蜀以节镇授之孙汉韶赴雅州而张防钊固辞不赴梁州者无面目以见梁州人士也唐末置永平军于卭州后徙雅州葢庄宗灭蜀而废之今后蜀复置之也】　蜀主得风疾逾年至是増剧甲子立子东川节度使同平章事亲卫马歩都指挥使仁賛为太子仍监国【监古衔翻】召司空同平章事赵季良武信节度使李仁罕保宁节度使赵延隐枢密使王处回捧圣控鹤都指挥使张公铎奉銮肃卫指挥副使侯实受遗诏辅政是夕殂秘不发丧王处回夜啓义兴门告赵季良处回泣不已季良正色曰今彊将握兵专伺时变【伺相吏翻】宜速立嗣君以絶觊觎【彊将谓李仁罕李肇等觊音冀觎音俞】岂可但相泣邪处回收泪谢之季良教处回见李仁罕审其词防然后告之处回至仁罕第仁罕设备而出遂不以实告【史言李仁罕已游于赵季良等数内】丙寅宣遗制命太子仁賛更名昶丁卯即皇帝位【昶蜀主第三子也更工衡翻】　初帝以王玫对左藏见财失实【事见上四月藏徂浪翻见贤遍翻】故以刘昫代判三司昫命判官髙延赏钩考穷覈皆积年逋欠之数奸吏利其征责匄取故存之【匄居火翻】昫具奏其状且请察其可征者急督之必无可偿者悉蠲之韩昭极言其便八月庚午诏长兴以前戸部及诸道逋租三百三十八万虚烦簿籍咸蠲免勿征贫民大恱而三司吏怨之　辛未以姚顗为中书侍郎同平章事　右龙武统军索自通以河中之隙【见二百七十七卷明宗长兴元年】心不自安戊子退朝过洛自投于水而卒【洛水贯都城中故自通退朝过之自投于水】帝闻之大惊赠太尉　丙申以前安国节度使同平章事赵鳯为太子太保　九月癸卯诏鳯翔益兵守东安镇以备蜀【东安镇当在鳯翔西界蜀既出关收阶成之地故益兵以备之】　蜀卫圣诸军都指挥使武信节度使李仁罕自恃宿将有功复受顾托【复扶又翻】求判六军令进奏吏宋从防以意谕枢密院又至学士院侦草麻【侦丑郑翻】蜀主不得已甲寅加仁罕兼中书令判六军事以左匡圣都指挥使保宁节度使赵延隐兼侍中为之副　己未云州奏契丹入宼北面招讨使石敬瑭奏自将兵屯百井以备契丹辛酉敬瑭奏振武节度使杨檀击契丹于境上却之蜀奉銮肃卫都指挥使昭武节度使兼侍中李肇闻蜀
　　主即位顾望不时入朝至汉州留与亲戚燕饮逾旬冬十月庚午始至成都称足疾扶杖入朝见【见贤遍翻】见蜀主不拜【李肇之傲防君亦由武夫倔彊不学无识以自贻祸】　戊寅左仆射门下侍郎同平章事李愚罢守本官吏部尚书兼门下侍郎同平章事判三司刘昫罢为右仆射三司吏闻昫罢相皆相贺无一人从归第者【以昫奏蠲诸道逋租吏无所缘徴责以渔利也】　蜀捧圣控鹤都指挥使张公铎与医官使韩继勲丰徳库使韩保贞茶酒库使安思谦等皆事蜀主于藩邸素怨李仁罕共譛之云仁罕有异志蜀主令继勲等与赵季良赵廷隐谋因仁罕入朝命武士执而杀之【赵廷隐自克东川与李仁罕争功怨隙之深有自来仁罕之求判六军蜀主命廷隐为之副所以防仁罕仁罕之不觉其防顽凶悖取死宜矣然赵廷隐终亦不能免近习之谗其得死于牖下者幸也】癸未下诏暴其罪并其子继宏及宋从防等数人皆伏诛是日李肇释杖而拜【李肇事孟知祥于董璋之难阴拱而观其孰胜董璋既死肇宜不免于死矣孟知祥念其劔州之功不以为罪及事少主释位入朝倨傲不拜其谁能容之一见李仁罕之诛遽释杖而拜前倨后恭欲以求免不亦难乎通鉴书之以为武夫恃功骄悖者之戒】　蜀源州都押牙文景琛据城叛【徧考新旧唐志及九域图志寰宇记皆不载源州建置之由与其地欧史职方考曰州县凡唐故而废于五代者若五代所置而见于今者及县之割隷今因之者皆宜列以备职方之考其余甞置而复废甞改割而复旧皆不足书则知源州盖蜀所置而寻废此其所以无传同光之克蜀也得州六十四见于职方考者五十三州而已如源州等盖皆六十四州之数按薛史后蜀潘仁嗣授武定节度使源壁等州观察营田处置等使周师攻秦鳯孟贻业驻军平利为褒源之援则蜀置源州属武定军节度】果州刺史李延厚讨平之蜀主左右以李肇倨慢请诛之戊子以肇为太子少
　　傅致仕徙卭州【卭渠恭翻】　呉主加徐知诰大丞相尚父嗣齐王九锡辞不受　雄武节度使张延朗将兵围文州【唐末置天雄节度于秦州后唐改为雄武节度】阶州刺史郭知琼拔尖石寨蜀李延厚将果州兵屯兴州遣先登指挥使范延晖将兵救文州延朗解围而归兴州刺史冯晖自干渠引戍兵归鳯翔【时阶兴二州皆已入于蜀唐葢使郭知琼冯晖领二州刺史以进取而不克也薛史曰长兴中冯晖为兴州刺史以干渠为治所干音干】　十一月徐知诰召其子司徒同平章事景通还金陵【自江都还金陵也】为镇海宁国节度副大使诸道副都统判中外诸军事以次子牙内马歩都指挥使海州团练使景迁为左右军都军使左仆射参政事留江都辅政　十二月己巳以易州刺史安叔千为振武节度使齐州防御使尹晖为彰国节度使【安叔千以捍契丹之功尹晖则鳯翔归命之赏也】叔千沙陀人也【宋白曰安叔千本贯云州界戸属奉诚军灰泉村】　壬申石敬瑭奏契丹引去罢兵归【自百井归晋阳也】乙亥征雄武节度使张延朗为中书侍郎同平章事
　　判三司　辛巳汉皇后马氏殂【马氏楚王殷女也】　甲申蜀葬文武圣徳英烈明孝皇帝于和陵庙号髙祖　乙酉葬鄂王于徽陵城南【唐园陵之制兆域之外缭以垣墙列植栢树谓之栢城】封才数尺观者悲之　【考异曰闵帝实録及薛史闵帝纪皆云晋髙祖即位諡曰闵与秦王及重吉并葬徽陵域中今从废帝实録】　是歳秋冬旱民多流亡同华蒲绛尤甚【华戸化翻】　汉主命判六军秦王度募宿卫兵千人皆市井无赖子弟度昵之【昵尼质翻】同平章事杨洞潜諌曰秦王国之冢嫡【冢大也】宜亲端士使之治军已过矣【治直之翻】况昵羣小乎汉主曰小儿教以戎事过烦公忧终不戒度洞潜出见卫士掠商人金帛商人不敢诉叹曰政乱如此安用宰相因谢病归第久之不召遂卒　二年春正月丙申朔闽大赦改元永和　二月丙寅朔蜀大赦甲戌以枢密使天雄节度使兼侍中范延光为宣武
　　节度使兼中书令　丁丑夏州节度使李彛超上言疾病【夏戸雅翻上时掌翻疾甚为病】以兄行军司马彛殷权知军州事彛超寻卒　戊寅蜀主尊母李氏为皇太后太后太原人本庄宗后宫也以赐蜀髙祖【孟知祥事庄宗夙防亲任故以后宫赐之史详书李氏之所自来以别于福庆长公主】　己丑追尊帝母鲁国夫人魏氏曰宣宪皇太后【魏氏本平山王氏妇也少寡与帝皆为明宗所掠】　闽主立淑妃陈氏为皇后初闽主两娶刘氏皆士族美而无宠陈后本闽太祖侍婢金鳯也陋而淫闽主嬖之【嬖皮藏翻又必计翻】以其族人守恩匡胜为殿使【殿使闽所置官】　三月辛丑以前宣武节度使兼侍中赵延寿为忠武节度使兼枢密使以李彛殷为定难节度使【李彛殷后避宋朝庙讳改名彛兴其子则李继捧李继迁也难乃旦翻】　己酉赠呉越王元瓘母陈氏为晋国太夫人元瓘性孝尊礼母党厚加赐与而未甞迁官授以重任壬戌以彰圣都指挥使安审琦领顺化节度使【五代防要】
　　【清泰元年六月改捧圣马军为彰圣左右军严卫歩军为宁卫左右军梁甞改沧州义昌军为顺化军后唐复唐之旧为横海军前此呉越钱元珦判明州领顺化节度使审琦所领葢楚州顺化军也】审琦金全之子也【安金全代北旧将】　太常丞史在徳性狂狷上书歴诋内外文武之士【薛史载在徳书其畧曰朝廷任事率多滥进称武士者不闲计策虽被坚执锐战则弃甲穷则背军称文士者鲜有艺能多无士行问策谋则杜口作文字则倩人所谓虚设具贠枉费国力逢陛下维新之运是文明革之秋臣请应内外所管军人凡胜衣甲者请宣下本军大将一一考试武艺短长权谋深浅居下位有将才者便拔为大将居上位无将畧者移之下军其东班臣僚请内出策题下中书令宰臣面试如下位有大才须拔居大位无大才即移之下僚狷吉掾翻诋下礼翻】请徧加考试黜陟能否执政及朝士大怒卢文纪及补阙刘涛杨昭俭等皆请加罪帝谓学士马孙曰朕新临天下宜开言路若朝士以言获罪谁敢言者卿为朕作诏书宣朕意【马孙时为翰林学士为于伪翻】乃下诏畧曰防魏征请赏皇甫徳参【见一百九十四巻太宗贞观八年】今涛等请黜史在徳事同言异何其逺哉在徳情在倾输安可责也【倾输谓倾其胷腹所懐而输忠于上】昭俭嗣复之曽孙也【杨嗣复文宗时为相】　呉加徐景迁同平章事知左右军事徐知诰令尚书郎陈觉辅之　【考异曰江南録时先生权位日隆中外皆知有代谢之势而以呉主恭谨守道欲待嗣君先主次子景迁呉主之壻也先主钟爱特甚齐丘使陈觉为景迁教授为之声价齐丘参决时政多为不法辄归过于嗣主而盛称景迁之美几有夺嫡之计所以然者以呉主少而先主老必不能待他日得国授于景迁易制已为元老威权无上矣此其日夕为谋也先主觉之乃召齐丘如金陵以为已之副遥兼申蔡节度使无所关预从容而已今从十国纪年】谓觉曰吾少时与宋子嵩论议好相诘难【少诗照翻好呼到翻诘去吉翻难乃旦翻】或吾舍子嵩还家或子嵩拂衣而起子嵩携衣笥望秦淮门欲去者数矣吾常戒门者止之【宋齐丘字子嵩秦淮门金陵城门数所角翻】吾今老矣犹未徧逹时事况景迁年少当国故屈吾子以诲之耳　夏四月庚午蜀以御史中丞龙门毋昭裔为中书侍郎同平章事【龙门县本汉皮氏县后魏更名唐属河中府九域志在府东北九十五里毋姓也毋丘氏望出平昌钜鹿开元补阙有毋景洛阳人一云呉人毋武夫翻】癸未加枢密使刑部尚书韩昭中书侍郎同平章事辛卯以宣徽南院使刘延皓为刑部尚书充枢密使延皓皇后之弟也癸巳以左领军卫大将军刘延朗为本卫上将军充宣徽北院使兼枢密副使　五月丙申契丹防新州及振武　庚戌赐振武节度使杨檀名光逺【薛史载中书奏准天成三年正月敕凡庙讳但回避正文其偏旁文字不在减少防画今郑州节度使杨檀檀州金坛等名酌情制宜并请改之其表章文案偏旁字缺防画凡臣僚名渉偏旁亦请改名诏曰偏旁文字音韵悬殊止避正呼不宜全改杨檀宜赐名光逺余依旧按此以明宗庙讳亶字避偏旁也杨檀时不镇定州当从通鉴】　六月呉徳胜节度使兼中书令柴再用卒先是史官王振甞询其战功【先悉荐翻】再用曰鹰犬微効皆社稷之灵再用何功之有竟不报【有功而不求闻武人如柴再用者亦可称也】契丹寇应州　河东节度使北面总管石敬瑭既还镇【去年五月帝令石敬瑭还太原】隂为自全之计帝好咨访外事【好呼到翻】常命端明殿学士李专美翰林学士李崧知制诰吕琦薛文遇翰林天文赵延乂等【唐之中世司天台有天文博士二人正八品下天文观生九十人天文生五十人皆掌候天文翰林天文居翰林院以候天文者也】更直于中兴殿庭与语或至夜分时敬瑭二子为内使【更工衡翻内使内诸司使按石敬瑭拒命之时其子重殷为右卫上将军重裔为皇城副使】曹太后则晋国长公主之母也【敬瑭妻魏国公主是年四月进封晋国长知两翻】敬瑭赂太后左右令伺帝之密谋事无巨细皆知之敬瑭多于宾客前自称羸瘠不堪为帅【羸伦为翻瘠在亦翻帅所类翻】冀朝廷不之忌时契丹屡寇北边禁军多在幽拜敬瑭与赵徳钧求益兵运粮朝夕相继【敬瑭求兵粮以实幷州赵徳钧求兵粮以实幽州】甲申诏借河东人有蓄积者菽粟乙酉诏镇州输绢五万匹于总管府籴军粮【总管府在晋阳石敬瑭时为北面马歩军都总管故也】率镇冀人车千五百乘运粮于代州【九域志镇州西北至代州六百二十里乘绳证翻】又诏魏博市籴时水旱民饥敬瑭遣使督趣严急【趣读曰促】山东之民流散【此谓太行常山之东】乱始兆矣【史叙致乱之由】敬瑭将大军屯忻州朝廷遣使赐军士夏衣传诏抚谕军士呼万岁者数四【时骄兵习于闻见又欲扶立石敬瑭以希赏】敬瑭惧幕僚河内段希尧请诛其唱首者敬瑭命都押衙刘知逺斩挟马都将李晖等三十六人以徇希尧懐州人也帝闻之益疑敬瑭　壬辰诏窃盗不计赃多少并纵火彊盗并行极法　闽福王继鹏私于宫人李春鷰继鹏请之于陈后后白闽主而赐之　秋七月以枢密使刘延皓为天雄节度使　乙巳以武宁节度使张敬逹为北面行营副总管将兵屯代州以分石敬瑭之权【为令张敬逹讨石敬瑭张本】　帝深以时事为忧甞从容让卢文纪等以无所规賛【从才容翻】丁巳文纪等上言臣等每五日起居与两班旅见暂获对扬【见贤遍翻两班者文武官分为东西两班书説命説拜稽首曰敢对扬天子之休命注云对答也答受美命而称扬之后人遂以面对为对扬】侍卫满前虽有愚虑不敢敷陈窃见前朝自上元以来置延英殿或宰相欲有奏论天子欲有咨度【上元唐肃宗年号度徒洛翻】旁无侍卫故人得尽言望复此故事惟听机要之臣侍侧【机要之臣谓枢密】诏以旧制五日起居百僚俱宰相独升若常事自可敷奏或事应严密不以其日或异日听于阁门奏牓子当尽屏侍臣【屏必郢翻又卑正翻】于便殿相待何必袭延英之名也　呉润州团练使徐知谔狎眤小人【眤尼质翻】游燕废务作列肆于牙城西躬自贸易【贸音茂】徐知诰闻之怒召知谔左右诘责知谔惧或谓知诰曰忠武王最爱知谔【徐温谥忠武王】而以后事传于公【徐知诰之得政在于定朱瑾之难若徐温临没而传政于知诰非本心也事见二百七十六巻明宗天成二年】徃年知询失守【谓自升州召知询还杨州也】论议至今未息借使知谔治有能名【治直吏翻】训兵养民于公何利知诰感悟待之加厚九月丙申呉大赦改元天祚　己酉以宣徽南院使
　　房暠为刑部尚书充枢密使【暠古老翻】宣徽北院使刘延朗为南院使仍兼枢密副使于是延朗及枢密直学士薛文遇等居中用事暠与赵延寿虽为使长【枢密使为枢密院之长长知两翻】其聴用之言什不三四暠随执可否不为事先每幽并遣使入奏枢密诸人环坐议之暠多俛首而寐比觉引颈振衣则使者去矣【俛音免比必利翻觉居效翻】啓奏除授一归延朗【为刘延朗受诛于晋房暠获全张本然二人皆帝之亲臣也延朗之好货非也暠之避事亦非矣】诸方镇刺史自外入者必先赂延朗后议贡献赂厚者先得内地赂薄者晩得边陲由是诸将帅皆怨愤帝不能察　蜀金州防御使全师郁防金州拔水寨【按元和郡县志汉水去金州城百歩故唐置水寨以防蜀兵】城中兵才千人都监陈知隐托它事将兵三百沿流遁去防御使马全节罄私财以给军出竒死战蜀兵乃退戊寅诏斩知隐　初闽主有幸臣曰归守明出入卧内闽主晩年得风疾陈后与守明及百工院使李可殷私通国人皆恶之莫敢言【恶乌路翻】可殷尝譛皇城使李仿于闽主后族陈匡胜无礼于福王继鹏仿及继鹏皆恨之闽主疾甚继鹏有喜色仿以闽主为必不起冬十月己卯使壮士数人持白梃击李可殷杀之【梃待鼎翻】中外震惊庚辰闽主疾少间【间如字】陈后诉之闽主力疾视朝诘可殷死状仿惧而出俄顷引部兵鼓噪入宫闽主闻变匿于九龙帐下【闽主命锦工作九龙帐国人歌之曰谁谓九龙帐惟贮一归郎归郎谓守明也】乱兵刺之而出【刺七亦翻】闽主宛转未絶宫人不忍其苦为絶之【为絶其命也为于伪翻】仿与继鹏杀陈后陈守恩陈匡胜归守明及继鹏弟继韬继韬素与继鹏相恶故也辛巳继鹏称皇太后令监国是日即皇帝位【皇太后璘母黄氏也继鹏璘之长子】更名昶【更工衡翻】谥其父曰齐肃明孝皇帝庙号惠宗既而自称权知福建节度事遣使奉表于唐大赦境内立李春鷰为贤妃初闽惠宗娶汉主女清逺公主【广州有清逺县】使宦者闽清林延遇置邸于番禺【唐志无闽清县盖王氐始分置也九域志闽清县属福州在州西北一百五十里宋白曰唐贞元元年割官县十乡为梅溪场梁干化元年改为闽清县番音潘】专掌国信汉主赐以大第禀赐甚厚数问以闽事【禀笔锦翻给也数所角翻】延遇不对谓人曰去闽语闽去越语越处人宫禁可如是乎【处昌吕翻】汉主闻而贤之以为内常侍使钩校诸司事延遇闻惠宗遇弑求归不许素服向其国三日哭【史言林延遇不忘旧君】　荆南节度使高从诲性明逹亲礼贤士委任梁震以兄事之震常谓从诲为郎君【门生故吏呼其主之子为郎君梁震事高季兴从诲之父也故以郎君呼从诲】楚王希范好奢靡【好呼到翻下玩好同】游谈者共夸其盛从诲谓僚佐曰如马王可谓大丈夫矣孙光宪对曰天子诸侯礼有等差彼乳臭子骄侈僣忲【忲它盖翻奢也】取快一时不为逺虑危亡无日又足慕乎从诲久而悟曰公言是也它日谓梁震曰吾自念平生奉养固已过矣乃捐去玩好【去羌吕翻好呼到翻】以经史自娱省刑薄赋境内以安梁震曰先王待我如布衣交以嗣王属我【先王谓髙季兴嗣王谓从诲属之欲翻】今嗣王能自立不坠其业吾老矣不复事人矣【复扶又翻】遂固请居从诲不能留乃为之筑室于土洲【为于伪翻江陵有九十九洲土洲其一也梁震事高氏始二百六十六巻梁太祖开平二年】震披鹤氅【氅昌两翻】自称荆台隠士每诣府跨黄牛至聴事【聴读曰防】从诲时过其家【过音戈】四时赐与甚厚自是悉以政事属孙光宪【属之欲翻】臣光曰孙光宪见防而能谏高从诲闻善而能徙【高从诲之羡马希范是侈心之萌芽也而孙光宪力言之以防防高从诲因光宪之言捐玩好而乐经史思所以阜民保境是迁善也】梁震成功而能退【梁震翼賛高氏父子能保其国是功也】自古有国家者能如是夫何亡国败家丧身之有【防息浪翻】
　　吴加中书令徐知诰尚父太师大丞相大元帅进封齐王备殊礼以升润宣池歙常江饶信海十州为齐国【考徐知诰所封十州自润循江而上至于江则中断吴国之腰膂江都之与洪卾脉理不属矣自常润波海界淮而有海州则有包举吴国之势其规图自以为得当是时合全吴之人归心知诰何必如是而后簒也歙书渉翻】知诰辞尚父丞相殊礼不受　闽皇城使判六军诸卫李仿专制朝政阴养死士【朝直遥翻】闽主昶与拱宸指挥使林延皓等图之延皓等诈亲附仿仿待之不疑十一月壬子仿入朝延皓等伏卫士数百于内殿执斩之枭首朝门【枭坚尧翻朝门正朝之门朝直遥翻】仿部兵千余持白梃攻应天门不克焚啓圣门夺仿首奔吴越诏暴仿弑君及杀继韬等罪告谕中外【此闽主之诏也】以建王继严权判六军诸卫以六军判官永泰叶翘为内宣徽使叅政事【唐懿宗咸通二年分连江及闽置永泰县属福州九域志在州西南三百五十里福州图经云永泰县唐永泰二年置以年号为名翘祈消翻】翘博学质直闽惠宗擢为福王友【闽主昶初封福王】昶以师传礼待之多所禆益宫中谓之国翁昶既嗣位骄纵不与翘议国事一旦昶方视事翘衣道士服过庭中趋出【衣于既翻】昶召还拜之曰军国事殷久不接对孤之过也翘顿首曰老臣辅导无状致陛下即位以来无一善可称愿乞骸骨昶曰先帝以孤属公【属之欲翻】政令不善公当极言奈何弃孤去厚赐金帛慰谕令复位昶元妃梁国夫人李氏同平章事敏之女昶嬖李春鷰【昶求春鷰于陈后见上六月嬖卑义翻又愽计翻】待夫人甚薄翘谏曰夫人先帝之甥聘之以礼奈何以新爱而弃之昶不悦由是疎之未防复上书言事【防居岂翻复扶又翻】昶批其纸尾曰一叶随风落御沟【批匹迷翻笔题之也】遂放归永泰【路振九国志叶翘斥归永春按九域志泉州有永春县福州有永泰县未知孰是】以寿终　帝嘉马全节之功【却蜀兵全金州之功也】召诣阙刘延朗求赂全节无以与之延朗欲除全节绛州刺史羣议沸腾帝闻之乙卯以全节为横海留后【帝既闻之而不罪刘延朗善善恶恶郭之所以亡也】　十二月壬申以中书侍郎同平章事充枢密使韩昭同平章事充防国节度使　乙酉以前匡国节度使同平章事冯道为司空时久无正拜三公者【丧乱以来以它官兼领及检校三公者有之无正拜者】朝议疑其职事卢文纪欲令掌祭祀扫除【隋制三公参议国之大事祭祀则太尉亚献司徒奉俎司空行扫除卢文纪不深考遂以为司空职掌朝直遥翻】道闻之曰司空扫除职也吾何惮焉既而文纪自知不可乃止【史言后唐虽自言纂唐旧服而文献皆不足】闽主赐洞真先生陈守元号天师信重之乃至更易
　　将相【更工衡翻】刑罚选举皆与之议守元受赂请托言无不从其门如市






　　资治通鉴巻二百七十九
&lt;史部,编年类,资治通鉴&gt;
　　钦定四库全书
　　资治通鉴巻二百八十　　宋　司马光　撰
　　胡三省　音注
　　后晋纪一【柔兆君难一年　石氏自代北从晋王起太原既又以太原起事而得中原太原治
　　晋阳契丹遂以晋命之故国号为晋】
　　高祖圣文章武明徳孝皇帝上之上
　　【讳敬瑭姓石氏其父臬捩鸡本出于夷自朱邪归唐从朱邪入居阴山其姓石不知其得姓之始五代防要曰晋既得天下祖卫大夫石碏】
　　天福元年【是年十一月方改元即位】春正月吴徐知诰始建大元帅府【吴命徐知诰为大元帅见上巻上年冬十月】以幕职分判吏户礼兵刑工部及盐鐡　丁未唐主立子重美为雍王【雍于用翻】　癸丑唐主以千春节置酒【唐主以生日为千春节五代防要曰帝以唐光啓元年正月十三日生既以晋元纪年故书潞王为唐主】晋国长公主上寿毕辞归晋阳【上时掌翻】帝醉曰何不且留遽归欲与石郎反邪石敬瑭闻之益惧　三月丙午以翰林学士礼部侍郎马孙为中书侍郎同平章事孙性谨懦中书事多凝滞又罕接賔客时人目为三不开谓口印门也　石敬瑭尽收其货之在洛阳及诸道者归晋阳托言以助军费人皆知其有异志唐主夜与近臣从容语曰【唐主好与近臣夜语见上巻上年从千容翻】石郎于朕至亲无可疑者但流言不释万一失欢何以解之皆不对端明殿学士给事中李崧退谓同僚吕琦曰【李崧时与吕琦同入直】吾軰受恩深厚岂得自同众人一槩观望邪计将安出琦曰河东若有异谋必结契丹为援契丹母以□华在中国屡求和亲但求防棱等未获故和未成耳【□华契丹主安巴坚长子也来降见二百七十七巻明宗长兴元年求防棱见三年契丹母谓舒噜后也】今诚归防棱等与之和岁以礼币约直十余万缗遗之【遗唯季翻】彼必驩然承命如此则河东虽欲陆梁无能为矣崧曰此吾志也然钱糓皆出三司宜更与张相谋之【相息亮翻】遂告张延朗延朗曰如学士计不惟可以制河东亦省边费之什九【言什省其九】计无便于此者若主上聴从但责办于老夫请于库财之外捃拾以供之【捃居运翻】它夕二人密言于帝帝大喜称其忠二人私草遗契丹书以俟命久之帝以其谋告枢密直学士薛文遇文遇对曰以天子之尊屈身奉夷狄不亦辱乎又虏若循故事求尚公主何以拒之【唐自太宗以宗室女为公主下嫁诸蕃谓之和蕃公主其后囘纥有功于中国至屈帝女以女之】因诵戎昱昭君诗曰安危托妇人帝意遂变【戎昱唐人也能诗汉元帝以王昭君嫁匈奴后人怜之竞为歌诗以言其事】一日急召崧琦至后楼盛怒责之曰卿軰皆知古今欲佐人主致太平今乃为谋如是朕一女尚乳臭卿欲弃之沙漠邪且欲以养士之财输之虏庭【养士为养兵也言其欲割养兵之财以和蕃】其意安在二人惧汗流浃背【浃即恊翻】曰臣等志在竭愚以报国非为虏计也【为于伪翻】愿陛下察之拜谢无数帝诟责不已【诟古候翻又许候翻】吕琦气竭拜少止帝曰吕琦强项骨视朕为人主耶琦曰臣等为谋不臧愿陛下治其辠多拜何为【治直之翻】帝怒稍解止其拜各赐巵酒罢之【罢使出就所舍】自是羣臣不敢复言和亲之防【复扶又翻】丁巳以琦为御史中丞葢疎之也【吕琦为唐主所亲事始二百七十七巻明宗长兴元年御史中丞居外朝不得入直禁中故曰疎】　吴徐知诰以其子副都统景通为太尉副元帅都统判官宋齐丘行军司马徐玠为元帅府左右司马　闽主昶改元通文立贤妃李氏为皇后【即李春鷰也】尊皇太后曰太皇太后　静江节度使同平章事马希杲有善政监军裴仁煦譛之于楚王希范【煦吁句翻】言其收众心希范疑之夏四月汉将孙徳威侵防桂二州【防州本汉苍梧郡之荔浦县隋分荔浦置随化县唐武徳四年改为立山于县置荔州寻改为防州贞观八年改为防州州东防山山下有防水人多性防故也宋熈寕五年废防州以立山县属昭州】希范命其弟武安节度副使希广权知军府事自将歩骑五千如桂州希杲惧其母华夫人【华戸化翻】逆希范于全义岭【全义岭在桂州全义县即始安岭也】谢曰希杲为治无状致寇戎入境【治直吏翻】烦殿下亲渉险阻皆妾之罪也愿削封邑洒扫掖庭以赎希杲辠【洒所买翻又所卖翻扫素早翻又素报翻】希范曰吾久不见希杲闻其治行尤异故来省之无它也【治直吏翻行下孟翻省悉景翻无它言无它故也】汉兵自防州引去徙希杲知朗州【为希范杀希杲张本】　高从诲遣使奉牋于徐知诰劝即帝位【高从诲以区区三州介居唐吴蜀之间利其赏赐所向称臣诸国谓之高赖子其有以也夫】　初石敬瑭欲尝唐主之意累表自陈羸疾【羸伦为翻】乞解兵柄移它镇【兵柄谓北面马歩军都揔管之任】帝与执政议从其请移镇郓州房暠李崧吕琦等皆力谏以为不可帝犹豫久之五月庚寅夜李崧请急在外【请急请告也】薛文遇独直帝与之议河东事文遇曰谚有之当道筑室三年不成兹事断自圣志【谚鱼变翻断丁乱翻】羣臣各为身谋安肻尽言以臣观之河东移亦反不移亦反在旦暮耳不若先事图之【先悉荐翻河东事情凡在清泰朝野之人谁不知者其所以重于言重于发惧言之则发大难之端在已而无以善其后耳清泰主郁郁于此久矣薛文遇一言当心遂决然而不顾】先是术者言国家今年应得贤佐出竒谋定天下【先悉荐翻】帝意文遇当之闻其言大喜曰卿言殊豁吾意成败吾决行之即为除目付学士院使草制【御笔亲除付外行者谓之除目其经宰相奏拟而行者亦谓之除目】辛卯以敬瑭为天平节度使以马军都指挥使河阳节度使宋审防为河东节度使【宋审防从唐主起于鳯翔故欲以之代敬瑭】制出两班闻呼敬瑭名相顾失色【两班谓文武官班】甲午以建雄节度使张敬逹为西北蕃汉马步都部署趣敬瑭之郓州【趣读曰促天平节度治郓州郓音运】敬瑭疑惧谋于将佐曰吾之再来河东也主上面许终身不代除【唐主此言当在即位之初敬瑭入朝遣还镇时也】今忽有是命得非如今年千春节与公主所言乎我不兴乱朝廷发之安能束手死于道路乎今且发表称疾以观其意若其寛我我当事之若加兵于我我则改图耳【观敬瑭此言则求援于契丹者木心先定之计也桑维翰之言正防其意耳】幕僚段希尧极言拒之敬瑭以其朴直不责也节度判官华阴赵莹劝敬瑭赴郓州观察判官平遥薛融曰融书生不习军旅都押牙刘知逺曰明公久将兵得士卒心今据形胜之地士马精彊若称兵传檄【称举也】帝业可成奈何以一纸制书自投虎口乎掌书记洛阳桑维翰曰主上初即位明公入朝主上岂不知蛟龙不可纵之深渊邪【古语有之鱼不可脱于渊神龙失势与蚯蚓同】然卒以河东复授公【卒子恤翻复扶又翻】此乃天意假公以利器明宗遗爱在人主上以庶孽代之羣情不附公明宗之爱壻今主上以反逆见待此非首谢可免【首式又翻】但力为自全之计契丹素与明宗约为兄弟今部落近在云应【契丹牙帐自明宗长兴三年屯纳喇泊】公诚能推心屈节事之万一有急朝呼夕至何患无成敬瑭意遂决先是朝廷疑敬瑭【先悉荐翻】以羽林将军寳鼎杨彦询为北京副留守【寳鼎县属河中府汉之汾阴县也唐宗开元二十一年祀汾阴获寳鼎由是更名九域志宋大中祥符四年改寳鼎为荥河县在河中府北一百里】敬瑭将举事亦以情告之彦询曰不知河东兵粮防何能敌朝廷乎左右请杀彦询敬瑭曰惟副使一人我自保之汝軰勿言也【按薛史称杨彦询为人沈厚当以此得全】戊戌昭仪节度使皇甫立奏敬瑭反【并潞二镇接境故知其事而先奏之】敬瑭表帝养子不应承祀请传位许王【许王从益明宗之子也】帝手裂其表抵地以诏荅之曰卿于卾王固非疎逺卫州之事天下皆知【谓敬瑭尽杀闵帝从骑独置帝干卫州也事见上巻清泰元年卾王即谓闵帝潞王入立以太后令降闵帝为卾王】许王之言何人肯信壬寅制削夺敬瑭官爵乙巳以张敬逹兼太原四面排陈使【陈读曰阵下同】河阳节度使张彦琦为马歩军都指挥使以安国节度使安审琦为马军都指挥使以保义节度使相里金为歩军都指挥使以右监门上将军武廷翰为壕寨使【相息亮翻监古衔翻】丙午以张敬逹为太原四面兵马都部署以义武节度使杨光逺为副部署【为杨光逺杀张敬逹降晋张本】丁未又以张敬逹知太原行府事以前彰武节度使高行周为太原四面招抚排陈等使光逺既行定州军乱牙将千乗方太讨平之【汉置千乗国后改乐安郡至隋废乐安郡置千乗县唐属青州九域志千乗县在青州北八十里乗绳证翻】张敬逹将兵三万营于晋安乡【晋安乡在晋阳城南薛史晋安寨在晋祠南】戊申敬逹奏西北先锋马军都指挥使安审信叛奔晋阳审信金全之弟子也敬瑭与之有旧【安氏羣从与石敬瑭本皆代北人】先是雄义都指挥使马邑安元信【先悉荐翻马邑县属朔州】将所部六百余人戍代州代州刺史张朗善遇之元信密説朗曰吾观石令公长者【説式芮翻石敬瑭加中书令故称为令公长知两翻】举事必成公何不潜遣人通意可以自全朗不从由是互相猜忌元信谋杀朗不克帅其众奔审信审信遂帅麾下数百骑与元信掠百井奔晋阳【帅读曰率】敬瑭谓元信曰汝见何利害舍彊而归弱对曰元信非知星识气顾以人事决之耳夫帝王所以御天下莫重于信今主上失大信于令公亲而贵者且不自保【石敬瑭身为帝壻可谓亲矣官为中书令建节縂兵専制北面可谓贵矣】况疎贱乎其亡可翘足而待何彊之有敬瑭悦委以军事振武西北巡检使安重荣戍代北【欧史安重荣为振武巡边指挥使】帅歩骑五百奔晋阳【帅读曰率下同】重荣朔州人也以宋审防为宁国节度充侍卫马军都指挥使【石敬瑭既不受代故使宋审防领节掌宿卫审防唐主振鳯翔时牙将】　天雄节度使刘延皓恃后族之势骄纵【刘延皓唐主后弟】夺人财产减将士给赐宴饮无度捧圣都虞候张令昭因众心怨怒谋以魏博应河东癸丑未明帅众攻牙城克之延皓脱身走乱兵大掠令昭奏延皓失于抚御以致军乱臣以抚安士卒权领军府【臣以之以当作已】乞赐旌节延皓至洛阳唐主怒命逺贬皇后为之请【为于伪翻　考异曰废帝实録延皓皇后之侄按薛史唐余録欧阳史皆云延皓后之弟应州人也延朗宋州虞城人也独废帝实録云后侄今不取】六月庚申止削延皓官爵归私第　辛酉吴太保同平章事徐景迁以疾罢以其弟景遂代为门下侍郎参政事　癸亥唐主以张令昭为右千牛卫将军权知天雄军府事令昭以调发未集【调徒钓翻】且受新命寻有诏徙齐州防御使令昭托以十卒所留实俟河东之成败唐主遣使谕之令昭杀使者甲戌以宣武节度使兼中书令范延光为天雄四面行营招讨使知魏博行府事【魏博恐当作魏州】以张敬逹充太原四面招讨使以杨光逺为副使丙子以西京留守李周为天雄军四面行营副招讨使　石敬瑭之子右卫上将军重殷皇城副使重裔闻敬瑭举兵匿于民间井中弟沂州都指挥使敬徳杀其妻女而逃寻捕得死狱中从弟彰圣都指挥使敬威自杀秋七月戊子获重殷重裔诛之【重直龙翻从才用翻　考异曰薛史七月己丑诛右卫上将军石重英皇城副使石重裔皆敬瑭之子也废帝实録云石讳妷男尚食使重又供奉官重英与薛史不同按重乂敬瑭子即位后为张从賔所杀实録误也广本英作殷今从之】并族所匿之家　庚寅楚王希范自桂州北还【四月至桂州七月方还还从宣翻又如字】　云州歩军指挥使桑迁奏应州节度使尹晖逐云州节度使沙彦珣收其兵应河东丁酉彦珣表迁谋叛应河东引兵围子城彦珣犯围走出西山据雷公口明日收兵入城击乱兵迁败走军城复安是日尹晖执迁送洛阳斩之　丁未范延光拔魏州斩张令昭诏悉诛其党七指挥　张敬逹发懐州彰圣军戍虎北口【虎北口在汾水北彰圣军本洛城屯卫兵也先是分屯懐州又自懐州发赴张敬逹军前敬逹又发之戍虎北口】其指挥使张万迪将五百骑奔河东丙辰诏尽诛其家　石敬瑭遣间使求救于契丹【间古苋翻使疏吏翻时张敬逹在代州云应两镇亦不从敬瑭故遣使从间道趋契丹帐】令桑维翰草表称臣于契丹主且请以父礼事之约事防之日割卢龙一道及鴈门闗以北诸州与之刘知逺谏曰称臣可矣以父事之太过厚以金帛赂之自足致其兵不必许以土田恐异日大为中国之患悔之无及敬瑭不从【他日卒如刘知逺之言为契丹入中国张本】表至契丹契丹主大喜【喜中国有衅之可乘也】白其母曰儿此梦石郎遣使来【其母即舒噜太后比毗至翻近也】今果然此天意也【自是之后辽灭晋金破宋阙】
　　【今之疆理西越益宁南尽交广至于海外皆石敬瑭捐割闗隘以啓之也其果天意乎】乃为
　　复书许俟仲秋倾国赴援【俟秋高马肥而后进】　八月己未以范延光为天雄节度使李周为宣武节度使同平章事癸亥应州言契丹三千骑攻城　张敬逹筑长围以攻晋阳石敬瑭以刘知逺为马歩都指挥使安重荣张万迪降兵皆焉知逺用法无私抚之如一由是人无贰心敬瑭亲乗城坐卧矢石下知逺曰观敬逹軰高垒深堑欲为持久之计无它竒防不足虑也愿明公四出间使【间古苋翻使疏吏翻】经畧外事守城至易知逺独能办之【易以豉翻用兵之计攻城最下以敬瑭知逺之守又有契丹之援而敬逹欲以持久制之宜其败也】敬瑭执知逺手抚其背而赏之　戊寅以成徳节度使董温琪为东北面副招讨使以佐卢龙节度使赵徳钧　唐主使端明殿学士吕琦至河东行营犒军【犒苦到翻】杨光逺谓琦曰愿附奏陛下幸寛宵旰【旰古按翻】贼若无援旦夕当平若引契丹当纵之令入可一战破也【杨光逺之计狃王晏球定州之胜欲纵之令入而与之战殊不知战无常胜而闗隘不可不扼也寻而契丹径入唐兵一战而败遂为所困矣】帝甚悦帝闻契丹许石敬瑭以仲秋赴援屡督张敬逹急攻晋阳不能下每有营构多值风雨长围复为水潦所壊竟不能合【复扶又翻壊音怪史言天方相晋张敬逹无所施其力】晋阳城中日窘粮储浸乏【若契丹之援不至晋不能支矣】　九月契丹主将五万骑号三十万自扬武谷而南【杨武谷在代州崞县薛史阳武谷在朔州南　考异曰代州今有杨武寨其北有长城岭圣佛谷今从汉高祖实録作杨武】旌旗不絶五十余里代州刺史张朗忻州刺史丁审琦婴城自守【九域志代州南至忻州一百六十里忻州南至太原一百四十里】虏骑过城下亦不诱胁【诱音酉】审琦洺州人也辛丑契丹主至晋阳陈于汾北之虎北口【陈读曰阵下同　考异曰按幽州北山口名虎北口亦名古北口此在太原而云陈于虎北口又云归虎北口盖太原城侧别有地名虎北口也】先遣人谓敬瑭曰吾欲今日即破贼可乎敬瑭遣人驰告曰南军甚厚不可轻【唐兵自南来攻晋阳故谓之南军】请俟明日议战未晩也使者未至契丹已与唐骑将高行周苻彦卿合战敬瑭乃遣刘知逺出兵助之张敬逹杨光逺安审琦以歩兵陈于城西北山下契丹遣轻骑三千不被甲直犯其陈唐兵见其羸争逐之至汾曲【被皮义翻羸偷为翻汾曲汾水之曲也】契丹渉水而去唐兵循防而进契丹伏兵自东北起冲唐兵断而为二歩兵在北者多为契丹所杀骑兵在南者引归晋安寨契丹纵兵乗之唐兵大败歩兵死者近万人【近其靳翻】骑兵独全敬逹等收余众保晋安契丹亦引兵归虎北口敬瑭得唐降兵千余人刘知逺劝敬瑭尽杀之【唐兵虽败其众尚彊刘知逺惧降兵复叛归故劝杀之】是夕敬瑭出北门【出晋阳城北门也】见契丹主契丹主执敬瑭手恨相见之晩【以前此未识面故然亦必石敬瑭之气貌有以耸其瞻视也】敬瑭问曰皇帝逺来士马疲倦遽与唐战而大胜何也契丹主曰始吾自北来谓唐必断雁门诸路【断音短鴈门有东陉西陉之险嵉县有阳武石门之隘】伏兵险要则吾不可得进矣【使张敬逹等果知出此岂有晋安之困哉】使人侦视皆无之【侦丑郑翻】吾是以长驱深入知大事必济也兵既相接我气方鋭彼气方沮若不乗此急击之【言当乗初至之鋭而用其锋也】旷日持久则胜负未可知矣此吾所以亟战而胜不可以劳逸常理论也敬瑭甚叹伏壬寅敬瑭引兵防契丹围晋安寨置营于晋安之南长百余里厚五十里多设铃索吠犬人跬歩不能过【长直亮翻厚户茂翻索昔名翻吠房废翻跬犬橤翻半歩也又司马法曰一举足曰跬跬三尺也】敬逹等士卒犹五万人马万匹四顾无所之【兵法置之死地而后生若张敬逹等能于围落未合之时勉谕将士竭力致死决战胜负未可知也】甲辰敬逹遣使告败于唐自是声问不复通【复扶又翻】唐主大愳遣彰圣都指挥使苻彦饶将洛阳歩骑兵屯河阳诏天雄节度使兼中书令范延光将魏州兵二万由青山趣榆次【青山即邢州青山口也趣七喻翻】卢龙节度使东北面招讨使兼中书令北平王赵徳钧将幽州兵出契丹军后【欲使赵徳钧自飞狐道出代州以断契丹之后】耀州防御使潘环糺合西路戍兵【糺与纠同説文绳三合为糺故凡合集兵众者谓之糺合糺集西路戍兵谓蒲潼以西诸道戍兵也】由晋绛两乳岭出慈隰共救晋安寨契丹主移帐于柳林【柳林当在晋安寨南】游骑过石防闗不见唐兵丁未唐主下诏亲征雍王重美曰【雍于用翻】陛下目疾未平未可逺渉风沙臣虽童稚愿代陛下北行帝意本不欲行闻之颇悦张延朗刘延皓及宣徽南院使刘延朗皆劝帝行帝不得已戊申发洛阳谓卢文纪曰朕雅闻卿有相业故排众议首用卿【相息亮翻文纪唐主清泰元年四月即位七月相卢文纪】今祸难如此【难乃旦翻】卿嘉谋皆安在乎文纪但拜谢不能对己酉遣刘延朗监侍卫歩军都指挥使苻彦饶军赴潞州为大军后援【大军谓晋安寨之军监古衔翻】诸军自鳯翔推戴以来【推戴事见上巻清泰元年】骄悍不为用彦饶恐其为乱不敢束之以法【悍下罕翻又侯旰翻兵骄而不为用与无兵同潞王以骄兵推戴而得天下亦以骄兵不为用而失天下固其宜也】帝至河阳心惮北行召宰相枢密使议进取方略卢文纪希帝防言国家根本大半在河南胡兵倐来忽徃不能久留晋安大寨甚固况己发三道兵救之【谓范延光赵徳钧潘环三帅之兵】河阳天下津要【北兵犯洛须自河阳渡河故云然】车驾宜留此镇抚南北且遣近臣徃督战茍不能解围进亦未晩张延朗欲因事令赵延寿得解枢务【赵延寿时为枢密使欲求解而未能】因曰文纪言是也帝访于余人无敢异言者泽州刺史刘遂凝鄩之子也潜自通于石敬瑭【应顺初刘遂雍以长安拒王思同而迎潞王者亦刘鄩之子也是其兄弟随时反复以求禄利白昼攫金见金而不见人者也】表称车驾不可逾太行【行户刚翻泽州当太行之道】帝议近臣可使北行者张延朗与翰林学士须昌和凝等【须昌即九域志郓州所治之须城县盖后唐避李国昌讳改须昌为须城而欧史与通鉴则仍旧县名而不改也】皆曰赵延寿父徳钧以卢龙兵来赴难【难乃旦翻】宜遣延寿防之庚戌遣枢密使忠武节度使随驾诸军都部署兼侍中赵延寿将兵二万如潞州辛亥帝如懐州以右神武统军康思立为北面行营马军都指挥使帅扈从骑兵赴团栢谷【帅读曰率从才用翻九域志太原府祁县有团栢谷】思立晋阳胡人也帝以晋安为忧问防于羣臣吏部侍郎永清龙敏请立李賛华为契丹主【唐如意元年分安次县置武隆县景云元年曰防昌天寳元年改曰永清属幽州匈奴须知永清县在幽州东南一百七十里舜以龙为纳言子孙以名为氏又或以为豢龙氏之后项羽将有龙且汉有龙伯高李賛华契丹主之兄也明宗长兴元年来降赐姓名时在洛阳】令天雄卢龙二镇分兵送之【欲今范延光赵徳钧分兵送之】自幽州趣西楼朝廷露檄言之契丹主必有内顾之忧【露檄者欲使契丹知之观他日契丹舒噜太后责赵徳钧之言则龙敏之防为可行唐主悉不用耳】然后选募军中精鋭以击之此亦解围之一防也帝深以为然而执政恐其无成议竟不决帝忧沮形于神色但日夕酣饮悲歌羣臣或劝其北行则曰卿勿言石郎使我心胆堕地【李嗣源举兵向洛则庄宗为之神色沮丧石敬瑭阻兵拒命则潞王自谓使之心胆堕地何平时之临敌甚勇一旦乃惴怯如此也盖荘宗之与明宗潞王之与晋祖皆同出入兵间内揆其智力无以大相过而乗时用势偶有不相及者则其气先馁故也】冬十月壬戌诏大括天下将吏及民间马【将即亮翻】又发民为兵每七户出征夫一人【考异曰薛史云十户今从废帝实録】自备铠仗谓之义军期以十一月俱集命陈州刺史郎万金教以战陈【郎万金当时勇将也】用张延朗之谋也凡得马二千余匹征夫五千人实无益于用而民间大扰　初赵徳钧阴蓄异志欲因乱取中原【赵徳钧之志图非望亦见潞王得之之易也】自请救晋安寨唐主命自飞狐踵契丹后钞其部落【钞楚交翻】徳钧请将银鞍契丹直三千骑【赵徳钧在幽州以契丹来降之骁勇者置银鞍契丹直】由土门路西入帝许之赵州刺史北面行营都指挥使刘在明先将兵戍易州徳钧过易州命在明以其众自随在明幽州人也徳钧至镇州以董温琪领招讨副使邀与偕行【董温琪时镇镇州】又表称兵少须合泽潞兵乃自吴儿谷趣潞州【吴儿谷在潞州黎城东北渉县西南】癸酉至乱柳时范延光受诏将部兵二万屯辽州徳钧又请与魏博军合延光知徳钧合诸军志趣难测表称魏博兵已入贼境无容南行数百里与徳钧合乃止　汉主以宗正卿兼工部侍郎刘濬为中书侍郎同平章事濬崇望之子也【刘崇望相昭宗】十一月以赵徳钧为诸道行营都统依前东北面行
　　营招讨使以赵延寿为河东道南面行营招讨使以翰林学士张砺为判官庚寅以范延光为河东道东南面行营招讨使以宣武节度使同平章事李周副之辛卯以刘延朗为河东道南面行营招讨副使赵延寿遇赵徳钧于西汤【欧史西汤作西唐薛史作西唐店】悉以兵属徳钧唐主遣吕琦赐徳钧敕告且犒军【赐以诸道行营都统勅告也犒苦到翻】徳钧志在并范延光军逗留不进诏书屡趣之【趣读曰促】徳钧乃引兵北屯团柏谷口　癸巳吴主诏齐王知诰置百官以金陵府为西都　前坊州刺史刘景岩延州人也多财而喜侠【喜许记翻】交结豪杰家有丁夫兵仗人服其彊埶倾州县彰武节度使杨汉章无政失夷夏心防括马及义军汉章帅歩骑数千人将赴军期【夏户雅翻帅读曰率】阅之于野景岩潜使人挠之曰契丹彊盛汝曹有去无归众惧杀汉章奉景岩为留后唐主不获已丁酉以景岩为彰武留后【挠呼高翻挠乱之也史言徴发过甚强人以其所不堪适足为州里奸豪之资】　契丹主谓石敬瑭曰吾三千里赴难【难乃旦翻】必有成功观汝器貌识量真中原之主也【契丹主初来赴难石敬瑭出见之于晋阳北门此时固得之眉睫间矣及围晋安军中旦暮见审之既熟然后发此言然味其言不徒取其气貌又取其识量则其所谓观者必有异乎常人之观矣】吾欲立汝为天子敬瑭辞让者数四将吏复劝进乃许之【复扶又翻】契丹主作册书命敬瑭为大晋皇帝自解衣冠授之【石敬瑭盖以北服即位】筑坛于柳林是日即皇帝位　【考异曰废帝实録闰月丁卯胡立石讳为天子于柳林误也今从晋高祖实録薛史契丹册文】割幽蓟瀛莫涿檀顺新妫儒武云应寰朔蔚十六州以与契丹【儒志领晋山一县武州领文徳一县武州唐志有之儒州盖晋王镇河东所表置后唐明宗天成元年以兴唐军置寰州领寰清一县应州彰国节度人皆以石晋割十六州为北方自撤藩篱之始余谓鴈门以北诸州弃之犹有闗隘可守汉建安丧乱弃陉北之地不害为魏晋之彊是也若割燕蓟顺等州则为失地险然卢龙之险在营平二州界自刘守光僣窃周徳威攻取契丹乗间遂据营平自同光以来契丹南牧直抵涿易其失险也久矣蓟音计妫居为翻蔚纡勿翻】仍许岁输帛三十万匹己亥制改长兴七年为天福元年【此清泰元年也而以为唐明宗长兴七年以潞王为簒也】大赦敕命法制皆遵明宗之旧以节度判官赵莹为翰林学士承防户部侍郎知河东军府事掌书记桑维翰为翰林学士礼部侍郎权知枢密使事观察判官薛融为侍御史知杂事节度推官白水窦贞固为翰林学士【白水县属同州宋白曰白水县汉栗邑又为汉衙县春秋彭衙地后魏和平三年分澄城置白水县南临白水因名九域志在州西北一百二十里】军城都巡检使刘知逺为侍卫马军都指挥使【军城谓河东军城晋阳受围之时刘知逺为都巡检使】客将景延广为歩军都指挥使延广陜州人也【陜失冉翻】立晋国长公主为皇后契丹主虽军柳林其辎重老弱皆在虎北口每日暝辄结束以备仓猝遁逃【重直用翻暝莫定翻观契丹在虎北口其所以自为备者与夫诈赵徳钧之事其畏中国之心为何如哉】而赵徳钧欲倚契丹取中国至团栢逾月按兵不战去晋安才百里声问不能相通徳钧累表为延寿求成徳节度使【为于伪翻】曰臣今逺征幽州埶孤欲使延寿在镇州左右便于应接【言延寿在常山则左可以应接蓟门右可以应接团栢】唐主曰延寿方击贼何暇徃镇州俟贼平当如所请徳钧求之不已唐主怒曰赵氏父子坚欲得镇州何意也茍能却胡冦虽欲代吾位吾亦甘心若玩冦邀君但恐大兎俱毙耳【战国防曰韩子卢者天下之骏犬也东郭防者天下之狡兎也卢逐防环山者三腾山者五兎死于前犬废于后田父见而并获之】徳钧闻之不悦闰月赵延寿献契丹主所赐诏及甲马弓劒诈云徳钧遣使致书于契丹主为唐结好説令引兵归国【使疏吏翻为于伪翻好呼到翻説式芮翻】其实别为密书厚以金帛赂契丹主云若立已为帝请即以见兵南平洛阳【见兵谓其父子见统之兵也见贤遍翻】与契丹为兄弟之国仍许石氏常镇河东契丹自以深入敌境晋安未下徳钧兵尚彊范延光在其东又恐山北诸州邀其归路【山北诸州谓云应寰朔等州】欲许徳钧之请帝闻之大惧亟使桑维翰见契丹主説之曰大国举义兵以救孤危一战而唐兵瓦解退守一栅食尽力穷赵北平父子不忠不信【赵徳钧封北平王故称之言其不忠于唐不信于契丹也】畏大国之彊且素蓄异志按兵观变非以死徇国之人何足可畏而信其诞妄之辞贪豪末之利【秋豪之末言其细也】弃垂成之功乎且使晋得天下将竭中国之财以奉大国岂此小利之比乎契丹主曰尔见捕防者乎不备之犹或齧伤其手况大敌乎【齧鱼结翻】对曰今大国已扼其喉安能齧人乎契丹主曰吾非有渝前约也【渝变也前约谓使晋帝中国】但兵家权谋不得不尔对曰皇帝以信义救人之急四海之人俱属耳目【属之欲翻】奈何二三其命【左传晋矦使韩穿来言汶阳之田归之于齐季文子曰一年之间或予或夺二三孰甚焉】使大义不终臣窃为皇帝不取也【为于伪翻】跪于帐前自旦至暮涕泣争之契丹主乃从之指帐前石谓徳钧使者曰我已许石郎此石烂可改矣　龙敏谓前郑州防御使李懿曰君国之近亲今社稷之危翘足可待君独无忧乎懿为言赵徳钧必能破敌之状【为于伪翻】敏曰我燕人也【龙敏幽州永清县人】知徳钧之为人怯而无谋但于守城差长耳况今内蓄奸谋岂可恃乎仆有狂防但恐朝廷不肯为耳今从驾兵尚万余人马近五千匹【近其靳翻】若选精骑一千使仆与郎万金将之自介休山路夜冒虏骑入晋安寨【郎万金当时勇将自介休山路逹平遥则可得而至晋安寨将即亮翻冒莫北翻】但使其半得入则事济矣张敬逹等陷于重围【重直龙翻】不知朝廷声问若知大军近在团栢虽有铁障可冲陷况虏骑乎懿以白唐主唐主曰龙敏之志极壮用之晩矣【龙敏之防非不可行也其如兵骄而不可用何唐主老于行间盖亦有见于此】　丹州义军作乱逐刺史康承询承询奔鄜州【九域志丹州西至鄜州一百七十五里鄜芳芜翻】晋安寨被围数月【是年九月晋安寨被围被皮义翻】高行周苻彦乡数引骑兵出战【数所角翻】众寡不敌皆无功刍粮俱竭削柹淘粪以饲马马相啗尾鬛皆秃【柹方肺翻斫木札也木札已薄更削之使薄使马可啗淘粪者淘马粪中草防复以饲马饲祥吏翻啗徒滥翻秃他谷翻】死则将士分食之援兵竟不至张敬逹性刚时谓之张生铁【欧史曰张敬逹小字生铁】杨光逺安审琦劝敬逹降于契丹敬逹曰吾受明宗及今上厚恩【欧史张敬逹明宗时为河东马歩军都指挥使领钦州刺史屡迁彰国大同节度使徙镇武信晋昌故敬逹自谓受厚恩也然明宗置武信军于遂州寻为孟知祥所陷张敬逹未尝徃镇晋得中国始改长安为晋昌军欧亦考之未详也通鉴前书敬逹自建雄节度代敬瑭建雄军晋州也欧史误以为晋昌耳又不知武信縁何而误降户江翻】为元帅而败军其罪已大况降敌乎今援兵旦暮至且当俟之必若力尽埶穷则诸军斩我首【军当作君】携之出降自求多福未为晩也【史言张敬逹之志节】光逺目审琦欲杀敬逹审琦未忍高行周知光逺欲图敬逹常引壮骑尾而卫之敬逹不知其故谓人曰行周每踵余后何意也行周乃不敢随之诸将每旦集于招讨使营甲子高行周苻彦卿未至光逺乗其无备斩敬逹首帅诸将上表降于契丹【帅读曰率】契丹主素闻诸将名皆慰劳【劳力到翻下诏劳同】赐以裘帽因戏之曰汝軰亦大恶汉【北人谓南人为汉大恶犹今人谓桀烈者为得人憎也王昭逺所谓恶小儿亦此意】不用盐酪啗战马万匹光逺等大慙契丹主嘉张敬逹之忠命收葬而祭之谓其下及晋诸将曰汝曹为人臣当效敬逹也时晋安寨马犹近五千【近其靳翻】铠仗五万契丹悉取以归其国悉以唐之将卒授帝语之曰勉事而主【语牛倨翻而汝也】马军都指挥使康思立愤惋而死【惋乌贯翻】帝以晋安已降遣使谕诸州代州刺史张朗斩其使吕琦奉唐主诏劳北军【北军谓鴈门以北诸州固守之军】至忻州遇晋使亦斩之谓刺史丁审琦曰虏过城下而不顾其心可见还日必无全理不若早帅兵民自五台犇镇州【自五台县东南至镇州三百六十里即取飞狐路也帅读曰率下同】将行审琦悔之闭牙城不从州兵欲攻之琦曰家国如此何为复相屠灭【复扶又翻】乃帅州兵趣镇州【州兵忻州兵也趣七喻翻】审琦遂降契丹　契丹主谓帝曰桑维翰尽忠于汝宜以为相丙寅以赵莹为门下侍郎桑维翰为中书侍郎并同平章事维翰仍权知枢密使事以杨光逺为侍卫马歩军都指挥使【以杨光逺杀张敬逹以晋安寨降故擢用之】以刘知逺为保义节度使侍卫马歩军都虞候　帝与契丹主将引兵而南欲留一子守河东咨于契丹主【谋事为咨今北人以咨为重自行台行省移文书于内台内省率谓之咨】契丹主令帝尽出诸子自择之帝兄子重贵父敬儒早卒帝养以为子貌类帝而短小契丹主指之曰此大目者可也乃以重贵为北京留守【契丹主知重贵之可异日景延广果立之然所谓可者言于帝诸子中为可耳契丹主固窥之矣】太原尹河东节度使【以留守为尹为帅循唐之旧制也】契丹以其将高谟翰为前锋与降卒皆进【降卒唐晋安寨之兵也】丁卯至团栢与唐兵战赵徳钧赵延寿先遁苻彦饶张彦琦刘延朗刘在明继之士卒大溃相腾践死者万计己巳延朗在明至懐州唐主始知帝即位杨光逺降众议以天雄军府尚完契丹必惮山东未敢南下【天雄军在太行山之东】车驾宜幸魏州唐主以李崧素与范延光善【时范延光镇魏州】召崧谋之薛文遇不知而继至【李崧薛文遇同在直文遇不知独召崧以为并召也故继崧而至】唐主怒变色崧蹑文遇足【蹑尼辄翻】文遇乃去唐主曰我见此物肉颤【颤之贱翻肉寒动为颤】适防欲抽佩刀刺之【防居希翻刺七亦翻】崧曰文遇小人浅谋误国刺之益丑【唐主得薛文遇于起事之初及即位使之豫谋议沮李崧等和契丹之计及賛唐主移镇天平皆文遇为之也今事败而归咎焉】崧因劝唐主南还【还从宣翻又如字】唐主从之洛阳闻北军败【北军谓赵徳钧苻彦饶等屯团栢之兵】众心大震居人四出逃窜山谷门者请禁之【门者洛城守闗者也】河南尹雍王重美曰国家多难【难乃旦翻】未能为百姓主又禁其求生徒増恶名耳不若听其自便事宁自还乃出令任从所适众心差安【还从宣翻重美之识度盖亦异乎庸常卒之父子俱死自古以来负才识而不得展以死于多难者多矣】壬申唐主还至河阳命诸将分守南北城【河阳有南北中潬三城守南北城所以卫河桥】张延朗请幸滑州庶与魏博声势相接唐主不能决赵徳钧赵延寿南奔潞州唐败兵稍稍从之其将时赛帅卢龙轻骑东还渔阳【赛先代翻帅读曰率渔阳即谓幽州唐人多言之安禄山反于幽州南向京辅白居易歌之以为渔阳鼙鼓动地来是也】帝先遣昭义节度使高行周还具食【使还潞州先供顿以待军】至城下见徳钧父子在城上行周曰仆与大王乡曲【赵徳钧封北平王故高行周称之为大王徳钧幽州人行周妫州人皆燕人也故云乡曲】敢不忠告城中无斗粟可守不若速迎车驾甲戌帝与契丹主至潞州徳钧父子迎谒于高河契丹主慰谕之父子拜帝于马首进曰别后安否帝不顾亦不与之言【以其欲争为帝恨之也】契丹主问徳钧曰汝在幽州所置银鞍契丹直何在徳钧指示之契丹主命尽杀之于西郊【潞州西郊也】凡三千人遂琐徳钧延寿送归其国【琐与锁同】徳钧见舒噜太后悉以所赍寳货并籍其田宅献之太后问曰汝近者何为徃太原徳钧曰奉唐主之命太后指天曰汝从吾儿求为天子何妄语邪【言徳钧举兵徃太原欲从契丹主求为帝耳何乃妄言奉唐主之命邪】又自指其心曰此不可欺也又曰吾儿将行吾戒之云赵大王若引兵北向渝闗亟须引归太原不可救也汝欲为天子何不先击退吾儿徐图亦未晩【徐图谓徐图为天子也】汝为人臣既负其主不能击敌又欲乗乱邀利所为如此何面目复求生乎徳钧俛首不能对【复扶又翻俛音免以正义责之故不能对】又问器玩在此【谓徳钧所赍以献者也】田宅何在徳钧曰在幽州太后曰幽州今属谁曰属太后太后曰然则又何献焉【此即魏王继岌留王宗弼所献谓此皆我家物之意】徳钧益慙自是郁郁不多食逾年而卒张砺与延寿俱入契丹契丹主复以为翰林学士【张砺唐明宗时为翰林学士唐主遣砺督赵延寿进军于圑柏由是与延寿俱入契丹卒以病中国】帝将发上党契丹主举酒属帝曰【属之欲翻】余逺来徇义今大事已成我若南向河南之人必大惊骇汝宜自引汉兵南下人必不甚愳我令太相温将五千骑卫送汝至河梁【按吐蕃契丹皆大太相河梁即河阳桥　考异曰废帝实録作高谟翰范实陷蕃记作高谟翰欧阳史作高牟翰盖蕃名太相温汉名高谟翰今从晋高祖实録】欲与之渡河者多少随意余且留此俟汝音闻【闻音问】有急则下山救汝【下山下太行也】若洛阳既定吾即北返矣与帝执手相泣久之不能别解白貂裘以衣帝【貂出于北方黑貂之裘南方犹可致白貂之裘南方鲜有之陆佃埤雅曰貂亦鼠类缛毛者也其皮暖于狐貉衣于既翻】赠良马二十匹战马千二百匹曰世世子孙勿相忘又曰刘知逺赵莹桑维翰皆创业功臣无大故勿弃也初张敬逹既出师唐主遣左金吾大将军歴山高汉筠守晋州【河中府河东县有歴山薛史高汉筠齐州歴山人当从之张敬逹以晋州帅出专征太原故使高汉筠守晋州】敬逹死建雄节度副使田承肇帅众攻汉筠于府署【帅读曰率】汉筠开门延承肇入从容谓曰仆与公俱受朝寄【从千容翻朝直遥翻下同】何相迫如此承肇曰欲奉公为节度使汉筠曰仆老矣义不为乱首死生惟公所处【处昌吕翻】承肇目左右欲杀之军士投刃于地曰高金吾累朝宿徳奈何害之承肇乃谢曰与公戏耳聴汉筠归洛阳帝遇诸涂【高汉筠盖自晋州出含口至河阳而帝自太行南下故遇诸涂】曰朕忧卿为乱兵所伤今见卿甚喜　符彦饶张彦琪至河阳密言于唐主曰今胡兵大下河水复浅【复扶又翻】人心已离此不可守己丑唐主命河阳节度使苌从简与赵州刺史刘在明守河阳南城遂断浮梁【断音短】归洛阳遣宦者秦继旻皇城使李彦绅杀昭信节度使李□华于其第【李□华契丹主之兄故杀之】己卯帝至河阳苌从简迎降舟楫已具【唐主虽防河梁而苌从简具舟楫以济晋兵降户江翻】彰圣军执刘在明以降【彰圣军盖留戍河阳者】帝释之使复其所　唐主命马军都指挥使宋审防歩军都指挥使符彦饶河阳节度使张彦琪宣徽南院使刘延朗将千余骑至白马阪行战地【白司马阪也在洛阳北史逸司字行下孟翻】有五十余骑奔于北军【此北军谓晋兵从太原至河阳者也】诸将谓审防曰何地不可战谁敢立于此【言人心已离也】乃还【还从宣翻又如字】庚辰唐主又与四将议复向河阳【四将即谓宋审防等四人复扶又翻】而将校皆已飞状迎帝帝虑唐主西奔遣契丹千骑扼渑池【渑弥兖翻】辛巳唐主与曹太后刘皇后雍王重美及宋审防等携传国寳登武楼自焚【年五十一宋审防与唐主起事于鳯翔亲将也故与之俱死雍于用翻】皇后积薪欲烧宫室【此皇后谓唐主刘皇后】重美谏曰新天子至必不露居它日重劳民力【重劳直用翻】死而遗怨将安用之乃止王淑妃谓太后曰事急矣宜且避匿以俟姑夫【太后曹太后也姑夫谓帝也皇后曹太后之女故王淑妃使之避匿以俟帝来】太后曰吾子孙妇女一朝至此【子谓唐主孙谓重美妇谓刘后女谓唐主之女】何忍独生妹自勉之淑妃乃与许王从益匿于毬场获免是日晩帝入洛阳止于旧第唐兵皆解甲待罪帝慰而释之帝命刘知逺部署京城知逺分汉军使还营馆契丹于天宫寺【馆古玩翻】城中肃然无敢犯令士民避乱窜匿者数日皆还复业【史言刘知逺之才畧】初帝在河东为唐朝所忌中书侍郎同平章事判三司张延朗不欲河东多蓄积凡财赋应留使之外尽收取之【唐制诸州财赋为三一上供输之京师以供上用也二送使输送于节度观察使府三留州留为州家用度其后天下悉裂为籓镇支郡则仍谓之留州防府则谓之留使朝直遥翻使疏吏翻】帝以是恨之壬午百官入见【见贤遍翻】独收延朗付御史台余皆谢恩【汉冯衍有言在人恶其骂我在我欲其骂人晋祖初入洛而先收张延朗不惟示天下以褊亦非所以劝居官奉职者也既诛又悔之则无及矣】甲申车驾入宫大赦应中外官吏一切不问惟贼臣张延朗刘延皓刘延朗奸邪贪猥罪难容贷中书侍郎平章事马孙枢密使房暠宣徽使李专美河中节度使韩昭等虽居重位不务诡随并释罪除名中外臣僚先归顺者委中书门下别加任使刘延皓匿于龙门【九域志河南府河南县有龙门镇】数日自经死刘延朗将犇南山【洛城之南山即伊阳诸山】捕得杀之斩张延朗既而选三司使难其人帝甚悔之　闽人闻唐主之亡叹曰潞王之罪天下未之闻也将如吾君何【史言闽人怨毒其君】　十二月辛酉朔帝如河阳饯太相温及契丹兵归国　追废唐主为庶人　丁亥以冯道兼门下侍郎同平章事　曹州刺史郑阮贪暴指挥使石重立因乱杀之【因乱者因中原之乱也史言贪暴之人不惟难免于治世亦难免于乱世】族其家　辛卯以唐中书侍郎姚顗为刑部尚书　初朔方节度使张希崇为政有威信民夷爱之兴屯田以省漕运在镇五年求内徙唐潞王以为静难节度使【难乃旦翻】帝与契丹修好恐其复取灵武【契丹既得燕云恐其乘势又取灵武好呼到翻复扶又翻】癸巳复以希崇为朔方节度使　初成徳节度使董温琪贪暴积货巨万以牙内都虞候平山秘琼为腹心【平山县属镇州本隋所置房山县唐天寳末安禄山反宗改鹿泉县为获鹿房山县为平山九域志平山在州西六十五里】温琪与赵徳钧俱没于契丹【赵徳钧邀董温琪同救晋安与之俱没】琼尽杀温琪家人瘗于一坎而取其货【象有齿而焚其身贿也为秘琼为范延光所杀张本瘗于计翻】自称留后表称军乱　同州小校门铎杀节度使杨汉賔焚掠州城【河南官氏志后魏改叱门氏为门氏又有吐门氏改为门氏又有库门氏改为门氏校户教翻】　诏赠李□华燕王【燕于贒翻】遣使送其丧归国　张朗将其众入朝【帝初起事张朗守代州不从将即亮翻】庚子以唐中书侍郎卢文纪为吏部尚书以皇城使
　　晋阳周瓌为大将军充三司使瓌辞曰臣自知才不称职【称尺证翻】宁以避事见弃犹胜冒宠获辜帝许之　帝闻平卢节度使房知温卒遣天平节度使王建立将兵廵抚青州【以虞变也将即亮翻下同】　改兴唐府曰广晋府【后唐改魏州为兴唐府晋兴又改为广晋府以易世而易府名也】　安逺节度使卢文进闻帝为契丹所立自以本契丹叛将【卢文进自契丹来奔见二百七十五巻明宗天成元年】辛丑弃镇奔吴【九域志安州东至黄州四百里东南至卾州三百六十里黄卾皆吴土也】所过镇戍召其主将告之故皆拜辞而退　徐知诰以镇南节度使太尉兼中书令李徳诚徳胜节度使兼中书令周本位望隆重欲使之帅众推戴本曰我受先王大恩【周本所言先王谓杨行宻也帅读曰率】自徐温父子用事恨不能救杨氏之危又使我为此可乎其子祚强之【强其两翻】不得已与徳诚帅诸将诣江都表吴主陈知诰功徳请行册命又诣金陵劝进宋齐丘谓徳诚之子建勲曰尊公太祖元勲【吴杨行密庙号太祖】今日扫地矣于是吴宫多妖【吴宫谓江都宫妖一遥翻】吴主曰吴祚其终乎左右曰此乃天意非人事也高丽王建用兵击破新罗百济于是东夷诸国皆附
　　之有二京六府九节度百二十郡【王建得高丽见二百七十一巻梁均王龙徳三年】








　　资治通鉴巻二百八十
　　钦定四库全书
　　资治通鉴巻二百八十一　宋　司马光　撰
　　胡三省　音注
　　后晋纪二【起彊圉作噩尽着雍阉茂凡二年】
　　髙祖圣文章武明德孝皇帝上之下
　　天福二年春正月乙卯日有食之　【考异曰实録正月甲寅朔乙卯日食十国纪年蜀乙卯朔日食盖晋人避三朝日食而改厯耳】　诏以前北面招讨指挥使安重荣【此以在晋阳围城中所授安重荣军职言也故曰前重直龙翻】为成德节度使【时秘琼自为成德留后以安重荣代之】以秘琼为齐州防御使【秘姓也汉魏之间有南安秘冝】遣引进使王景崇谕琼以利害重荣与契丹将赵思温偕如镇州琼不敢拒命【畏契丹也】丙辰重荣奏已视事【为安重荣以成德反张本】景崇邢州人也　契丹以幽州为南京【欧史曰以幽州为燕京参考赵思温为留守事则南京为是】　李崧吕琦逃匿于伊阙民间帝以始镇河东崧有力焉德之【李崧议以帝镇河东事见二百七十八巻唐明宗长兴三年】亦不责琦【李崧吕琦建和契丹以制河东之议见上巻上年三月】乙丑以琦为秘书监丙寅以崧为兵部侍郎判戸部初天雄节度使兼中书令范延光微时有术士张生语之云【语牛倨翻】必为将相延光旣贵信重之延光尝梦蛇自脐入腹以问张生张生曰蛇者龙也帝王之兆延光由是有非望之志唐潞王素与延光善及赵德钧败延光自辽州引兵还魏州【赵德钧败见上巻上年闰十一月范延光屯辽州见上年十月其还魏州亦必在闰十一月】　奉表请降【降户江翻】内不自安以书濳结秘琼欲与之为乱琼受其书不报延光恨之琼将之齐过魏境延光欲灭口且利其货遣兵邀之于夏津杀之【为范延光以魏反复以货为杨光逺所杀张本夏津古鄃县唐天寳元年更名夏津属贝州宋以夏津属北京在京东北二百五十里夏户雅翻】丁卯延光奏称夏津捕盗兵误杀琼帝不问戊寅以李崧为中书侍郎同平章事充枢密使桑维翰兼枢密使时晋新得天下藩镇多未服从或虽服从反仄不安兵火之余府库殚竭民间困穷而契丹徴求无厌【厌于盐翻】维翰劝帝推诚弃怨以抚藩镇卑辞厚礼以奉契丹训卒缮兵以修武备务农桑以实仓廪通商贾以丰货财数年之间中国稍安【史言桑维翰有益于石晋草创之初者如此贾音古】　吴太子琏纳齐王知诰女为妃【琏力展翻】知诰始建太庙社稷改金陵为江宁府【先是吴以升州为金陵府今复更名】牙城曰宫城防堂曰殿以左右司马宋齐丘徐玠为左右丞相马歩判官周宗内枢判官黟人周廷玉为内枢使【黟汉县唐属歙州九域志在州西一百五十三里黟顔师古音伊刘昫音防】自余百官皆如吴朝之制【朝直遥翻】置骑兵八军歩兵九军　二月吴王以卢文进为宣武节度使【宣武军汴州时属晋吴以卢文进遥领耳】兼侍中　戊子吴主使冝阳王璪如西都【吴以金陵为西都见上巻上年璪子皓翻】册命齐王王受册赦境内册王妃曰王后　吴越王元瓘之弟顺化节度使同平章事元珦获罪于元瓘废为庶人【钱元晌得罪之始见二百七十八巻唐明宗长兴四年珦音向】　契丹主自上党过云州大同节度使沙彦珦出迎契丹主留之不使还镇节度判官吴峦在城中谓其众曰吾属礼义之俗安可臣于夷狄乎众推峦领州事闭城不受契丹之命契丹攻之不克应州马军都指挥使金城郭崇威亦耻臣契丹挺身南归【汉之金城唐兰州五泉县是也唐之金城为枝阳县地凉置广武郡隋废郡为广武县唐乾元二年更曰金城属兰州按此非兰州之金城乃应州之金城县也唐明宗生于代北之金鳯城及即位以其地置金城县仍置应州治焉郭崇威盖以土人为本镇将军又匈奴须知云应州东至幽州八百五十里金城县东北至朔州八百里如须知所云应州与金城县似为两处南北风马牛不相及未能审其是又当从涉其地者问之挺拔也】契丹主过新州命威塞节度使翟璋敛犒军钱十万缗初契丹主安巴坚彊盛室韦奚霫皆役属焉【翟直格翻又徒歴翻姓也犒苦到翻霫似入翻】奚王渠珠克苦契丹虐帅其众西徙妫州【帅读曰率】依刘仁恭父子号西奚【东奚居琵琶州西奚徙妫州依北山而居】渠珠克卒子缫琳立唐庄宗灭刘守光赐缫琳
　　姓李名绍威娶契丹哲伯埒之姊哲伯埒获罪于契丹奔绍威绍威纳之契丹怒攻之不克绍威卒子伊喇立立【伊戸结翻】及契丹主德光自上党北还【还从宣翻又如字】伊喇迎降【降戸江翻】时哲伯埒亦卒契丹主曰汝诚无罪缫琳哲伯埒负我皆命发其骨硙而飏之【硙五对翻防也今人谓之磨飏余章翻】诸奚畏契丹之虐多逃叛契丹主劳翟璋曰当为汝除代令汝南归【劳力到翻为千伪翻】己亥璋表乞徴诣阙旣而契丹遣璋将兵讨叛奚攻云州有功留不遣璋璋郁郁而卒张砺自契丹逃归为追骑所获契丹主责之曰何故舍我去对曰臣华人饮食衣服皆不与此同生不如死愿早就戮契丹主顾通事髙彦英曰吾常戒汝善遇此人【契丹置通事以主中国人以知华俗通华言者为之宋白曰契丹主腹心能华言者目曰通事谓其洞逹事务】何故使之失所而亡去若失之安可复得邪【复扶又翻】笞彦英而谢砺砺事契丹主甚忠直遇事辄言无所隠避契丹主甚重之【史言契丹主知重儒者】　初吴越王镠少子元防【少诗照翻防思聿翻　考异曰晋髙祖实録十国纪年作元球今从吴越备史九国志】数有军功【数所角翻】镠赐之兵仗及吴越王元瓘立元防为土客马歩军都指挥使兼中书令恃恩骄横【横戸孟翻】増置兵仗至数千国人多附之元瓘忌之使人讽元防请输兵仗出判温州元防不从铜官庙吏告元防遣亲信祷神求主吴越江山又为蜡丸从水窦出入与兄元珦谋议【蜡丸者蜡弹书也作书以蜡丸其外】三月戊午元瓘遣使者召元防宴宫中旣至左右称元防有刅坠于怀防即格杀之并杀元珦【元珦被幽见二百七十八巻唐明宗长兴四年】元瓘欲按诸将吏与元珦元防交通者其子仁俊谏曰昔光武克王郎曹公破袁绍皆焚其书疏以安反侧【光武事见三十九巻汉更始二年曹公事见六十四巻献帝建安五年】今冝効之元瓘从之　或得唐潞王膂及髀骨献之庚申诏以王礼于徽陵南【唐闵帝之从徽陵封才数尺见者悲之潞王于徽陵南见者莫之悲也岂非人心之公是非邪】　帝遣使诣蜀告即位且叙姻好【蜀主孟知祥与帝皆后唐之主婿蜀主娶晋王克用侄女帝娶明宗侄女与蜀后主兄弟行也故叙姻好好呼到翻】蜀主复书用敌国礼　范延光聚卒缮兵悉召巡内刺史集魏州【天雄廵军内有贝博卫澶相五州刺史】将作乱防帝谋徙都大梁桑维翰曰大梁北控燕赵南通江淮水陆都防资用冨饶今延光反形已露大梁距魏不过十驿【唐制三十里一驿十驿三百里】彼若有变大军寻至所谓疾雷不及掩耳也丙寅下诏托以洛阳漕运有阙东巡汴州　吴徐知诰立子景通为王太子固辞不受追尊考忠武王温曰太祖武王妣明德太妃李氏曰王太后壬申更名诰【更工衡翻徐知诰去名上知字单名诰示不与徐氏兄弟同也】　庚辰帝发洛阳留前朔方节度使张从宾为东都巡检使　汉主以疾愈大赦　交州将皎公羡杀安南节度使杨廷艺而代之【长兴二年杨廷艺得交州见唐明宗纪皎姓也】　夏四月丙戌帝至汴州丁亥大赦　吴越王元瓘复建国如同光故事【元瓘之初立罢建国事见二百七十八巻唐明宗长兴三年】丙申赦境内立其子僔为世子【僔子损翻】以曹仲达沈崧皮光业为丞相镇海节度使官林鼎掌教令　丁酉加宣武节度使杨光逺兼侍中　闽主作紫微宫饰以水晶土木之盛倍于宝皇宫【唐明宗长兴二年闽主璘作宝皇宫】又遣使散诣诸州伺人隠慝【慝吐得翻】　五月吴徐诰用宋齐丘防欲结契丹以取中国遣使以美玉珍玩泛海修好契丹【好呼到翻】主亦遣使报之　丙辰敕权署汴州牙城曰大宁宫【时御史防奏汴州在梁有京都之号及唐庄宗废为宣武军至明宗行幸时掌事者修葺衙城遂挂梁时宫殿门牌额当时识者或窃非之一昨车驾省方暂居梁苑衙城内齐阁牌额一如明宗行幸之时无都号而有殿名恐非典据窃寻秦汉以来銮舆所至多立宫名隋于扬州立江都宫太原立汾阳宫岐州立仁夀宫唐于太原立晋阳宫同州立长春宫岐州立九成宫宫中殿阁皆题署牌额以凖皇居请依故事于汴州衙城门权挂一宫门牌额则其余齐阁并可取便为名敕行阙宜以大宁宫为名】　壬申进范延光爵临清郡王以安其意　追尊四代考妣为帝后【按五代防要髙祖璟谥靖祖孝安皇帝妣秦氏谥元皇后曽祖郴谥肃祖孝简皇帝妣安氏谥恭皇后祖昱谥睿祖孝平皇帝妣米氏谥献皇后考绍雍谥献祖孝元皇帝妣何氏谥懿皇后若以前史谓皇考名臬捩鸡推之则四世之名意皆有司所撰者也】己卯诏太社所藏唐室罪人首听亲旧収初武卫上将军娄继英尝事梁均王为内诸司使至是请其首而之【唐藏梁均王首于太社见二百七十三卷庄宗同光元年史为娄继英请而不克张本】　六月吴诸道副都统徐景迁卒范延光素以军府之政委元随左都押牙孙鋭鋭恃恩専横【横戸孟翻】符奏有不如意者对延光手裂之防延光病经旬鋭密召澶州刺史冯晖与之合谋逼延光反【澶时连翻】延光亦思张生之言【张生之言见上正月】遂从之甲午六宅使张言奉使魏州还言延光反状义成节度使符彦饶奏延光遣兵度河焚草市【时天下兵争凡民居在城外牵居草屋以成市里以其价亷功省猝遇兵火不至甚伤财以害其生也此草市在滑州城外】诏侍卫马军都指挥使昭信节度使白奉进将千五百骑屯白马津以备之【白马津在滑州白马县】奉进云州人也丁酉以东都巡检使张从宾为魏府西南面都部署戊戌遣侍衞都军使杨光逺【侍卫都军使即侍卫诸军都指挥使】将步骑一万屯滑州己亥遣护圣都指挥使杜重威将兵屯卫州【五代防要曰天福六年改成德两军为护圣左右军据此则此时已有护圣军矣】重威朔州人也尚帝妹乐平长公主【长知两翻】范延光以冯晖为都部署孙鋭为兵马都监将歩骑二万循河西抵黎阳口【黎阳在魏州西南故循河西上而后至】辛丑杨光逺奏引兵逾胡梁渡【此即史思明所济胡梁渡也在滑州北岸澶州界薛史天福六年诏以胡梁渡月城为大通军浮桥为大通桥】以翰林学士礼部侍郎和凝为端明殿学士凝署其门不通賔客前耀州团练推官襄邑张谊【襄邑县属宋州九域志在大梁东南一百七十里】致书于凝以为切近之职为天子耳目冝知四方利病奈何拒絶宾客虽安身为便如负国何凝奇之荐于桑维翰未几除左拾遗【几居岂翻】谊上言北狄有援立之功宜外敦信好【好呼到翻】内谨边备不可自逸以啓戎心帝深然之　契丹攻云州半嵗不能下吴峦遣使间道奉表求救帝为之致书契丹主请之【间古苋翻陉北诸州皆归契丹故间道南来为于伪翻】契丹主乃命翟璋解围去帝召峦归以为武宁节度副使　丁未以侍卫使杨光逺为魏府四面都虞署【侍卫使即侍卫都军使史从省文也】张从宾为副部署兼诸军都虞侯昭义节度使髙行周将本军屯相州为魏府西南都部署【相州在魏州之西使髙行周自潞州将兵屯相州以临范延光】军士郭威旧刘知逺当从杨光逺北征【自大梁而征魏州为北征薛史周纪郭威初事李继韬继韬诛配从马直晋祖领副侍卫召置麾下因而得事汉祖】白知逺乞留人问其故威曰杨公有奸诈之才无英雄之气得我何用能用我者其刘公乎【为郭威为刘知逺佐命张本】　诏张从宾发河南兵数千人击延光【河南兵河南府兵也张从宾时为洛阳巡检使故使发之】延光使人诱从宾【诱音酉】从宾遂与之同反杀皇子河阳节度使重信【重直龙翻下重又同】使上将军张继祚知河阳留后继祚全义之子也【张全义自唐末尹河南歴唐梁】从宾又引兵从洛阳杀皇子权东都留守重乂以东都副留守都巡检使张延播知河南府事从军【张从宾虽以张延播知河南府事不使之在府治事而使之从军】取内库钱帛以赏部兵留守判官李遐不与兵众杀之从宾引兵扼汜水闗【汜水闗以县名闗即虎牢闗也详见辩误】将逼汴州诏奉国都指挥使矦益帅禁兵五千防杜重威讨张从宾【帅读曰率】又诏宣徽使刘处让自黎阳分兵讨之时羽檄纵横从官在大梁者无不恟惧【羽檄纵横言军书纷委也从官家属皆留东都而从驾在汴根本已拔故恟惧也纵子容翻从才用翻恟许拱翻】独桑维翰从容指画军事【从干容翻】神色自若接对宾客不改常度众心差安【史言桑维翰能以整暇镇物】方士言于闽主云有白龙夜见螺峯【见贤遍翻螺卢戈翻】闽主作白龙寺时百役繁兴用度不足闽主谓吏部侍郎判三司侯官蔡守蒙曰【后汉置东侯官县隋废入闽县唐复置侯官县属福州九域志治州郭下】闻有司除官皆受赂有诸对曰浮议无足信也闽主曰朕知之久矣今以委卿择贤而受不肖及罔冒者勿拒【罔冒谓欺罔伪冒而求官也以事理之所无而欺上谓之罔假它人之所有以饰伪谓之冒】第令纳赂籍而献之守蒙素亷以为不可闽主怒守蒙惧而从之自是除官但以货多少为差【为蔡守蒙以卖官受诛张本】闽主又以空名堂牒使医工陈究卖官于外【堂牒即今人所谓省劄空名者未书所授人名旣卖之得钱而后书填空苦贡翻】専务聚敛无有盈厌【敛力赡翻厌于盐翻又如字】又诏民有隠年者杖背隠口者死逃亡者族果菜鸡豚皆重征之　秋七月张从宾攻汜水杀巡检使宋廷浩帝戎服严轻骑将奔晋阳以避之桑维翰叩头苦谏曰贼锋虽盛势不能久请少待之不可轻动帝乃止【史言桑维翰有胆畧晋朝倚以为社稷之固少诗沼翻】　范延光遣使以蜡丸招诱失职者右武卫上将军娄继英右衞大将军尹晖在大梁温韬之子延濬延沼延衮居许州皆应之【尹晖举军降潞王以得节镇今居环卫则为散官温韬自唐明宗时受诛其诸子废弃而娄继英子妇温延沼女也继英亦居冗散故皆应延光】延光令延濬兄弟取许州聚徒已及千人继英晖事泄皆出走壬子敕以延光奸谋诬污忠良自今获延光谍人赏获者杀谍人【污乌故翻谍达协翻】禁蜡书勿以闻【不欲知所招诱主名所以安反侧也】晖将奔吴为人所杀继英奔许州依温氏忠武节度使苌从简盛为之备延濬等不得发欲杀继英以自明延沼止之遂同奔张从宾继英知其谋劝从宾执三温皆斩之　白奉进在滑州【是年六月遣白奉进屯白马白马滑州治所也】军士有夜掠者捕之获五人其三奉进其二符彦饶奉进皆斩之彦饶以其不先白已甚怒明日奉进从数骑诣彦饶谢彦饶曰军中各有部分【分扶问翻】奈何取滑州军士并斩之殊无客主之义乎【符彦饶自以镇滑州为主白奉进屯滑州为客】奉进曰军士犯法何有彼我仆已引咎谢公而公怒不解岂非欲与延光同反邪拂衣而起彦饶不留帐下甲士大噪擒奉进杀之从骑走出大呼于外诸军争擐甲操兵諠噪不可禁止【从才用翻呼火故翻擐音宦操七刀翻】奉国左厢都指挥使马万惶惑不知所为帅歩兵欲从乱遇右厢都指挥使卢顺密帅部兵出营【帅读曰率】厉声谓万曰符公擅杀白公必与魏城通谋此去行官才二百里【魏城谓魏州城也时范延光据魏州反九域志滑州南至大梁三百里时帝在大梁】吾辈及军士家属皆在大梁奈何不思报国乃欲助乱自求族灭乎今日当共擒符公送天子立大功军士从命者赏违命者诛勿复疑也【复扶又翻】万所部兵尚有呼跃者【呼火故翻】顺密杀数人众莫敢动万不得已从之与奉国都虞侯方太等共攻牙城执彦饶令太部送大梁甲寅敕斩彦饶于班荆馆【左传楚伍举与声子相善伍举出奔声子遇于郑郊班荆相与食而言杜预注曰班布也布荆坐地共议以班荆名馆取诸此也此馆必在汴州郊外】其兄弟皆不问【按符存审诸子皆有材气而彦卿又为一时名将彦饶不能驭下仓猝成乱兄弟初不通谋罪不相及古法也】杨光逺自白臯引兵趣滑州【趣七喻翻】士卒闻滑州乱欲推光逺为主光逺曰天子岂汝辈贩弄之物晋阳之降出于穷迫【谓在晋安寨杀张敬达而降也事见上卷上年降戸江翻】今若改图真反贼也其下乃不敢言时魏孟滑三镇继叛【魏范延光孟张从宾滑符彦饶】人情大震帝问计于刘知逺对曰帝者之兴自有天命陛下昔在晋阳粮不支五日俄成大业今天下已定内有劲兵北结彊虏【彊虏谓契丹】防辈何能为乎愿陛下抚将相以恩臣请戢士卒以威【戢则立翻】恩威兼着京邑自安本根深固则枝叶不伤矣知逺乃严设科禁【科条也】宿卫诸军无敢犯者有军士盗纸钱一幞【幞逢玉翻释云帊也】主者擒之【主者纸钱之主也】左右请释之知逺曰吾诛其情不计其直竟杀之【唐法治盗计赃定罪刘知逺严刑以威众欲镇服其心以折乱萌非可常行于平世也】由是众皆畏服乙卯以杨光逺为魏府行营招讨使兼知行府事以昭义节度使髙行周为河南尹东京留守【京当作都】以杜重威为昭义节度使充侍卫马军都指挥使以矦益为河阳节度使【矦益与杜重威同讨张从宾就命镇河阳】帝以滑州奏事皆马万为首擢万为义成节度使【就以滑帅赏马万晋汉之间有白再荣因乱而帅成德马万之类也】丙辰以卢顺密为果州团练使【果州时属蜀命卢顺密遥领团练使】方太为赵州刺史旣而知皆顺密之功也更以顺密为昭义留后【更工衡翻时杜重威领昭义节以讨张从宾故以卢顺密为留后】冯晖孙锐引兵至六明镇【六明镇在胡梁渡北】光逺引之度河半度而击之晖鋭众大败多溺死斩首三千级晖鋭走还魏杜重威矦益引兵至汜水遇张从宾众万余人与战俘斩殆尽遂克汜水从宾走乘马渡河溺死【溺奴狄翻】获其党张延播继祚娄继英送大梁斩之灭其族【符彦饶张从宾等皆死冯晖孙鋭又败范延光之势孤且衂矣】史馆修撰李涛上言张全义有再造洛邑之功【事见二百五十七卷唐僖宗光啓三年】乞免其族乃止诛继祚妻子涛回之族曽孙也【李回唐武宗防昌中为相】　诏东都留守司百官悉赴行在【张从宾既平然后洛都留司百官得赴行在自是遂定都大梁】　杨光逺奏知博州张晖举城降【博州范延光巡属也】　安州威和指挥使王晖【五代防要唐有威和拱宸内直军晋天福六年改为兴顺左右军】闻范延光作乱杀安逺节度使周瓌【瓌古回翻】自领军府欲俟延光胜则附之败则度江奔吴帝遣右领军上将军李金全将千骑如安州巡检许赦王晖为唐州刺史　范延光知事不济归罪于孙鋭而族之【孙鋭劝范延光反见上六年】遣使奉表待罪戊寅杨光逺以闻帝不许　吴同平章事王令谋如金陵劝徐诰受禅诰让不受　山南东道节度使安从进恐王晖奔吴遣行军司马张朏将兵防复州兵于要路邀之【朏敷尾翻邀其自复州而奔吴鄂州之路也】晖大掠安州将奔吴部将胡进杀之八月癸巳以状闻李金全至安州将士之预于乱者数百人金全説谕悉遣诣阙【説武芮翻】旣而闻指挥使武彦和等数十人挟贿甚多伏兵于野执而斩之彦和且死呼曰【呼火故翻】王晖首恶天子犹赦之我辈胁从何罪乎帝虽知金全之情掩而不问　吴歴阳公蒙知吴将亡甲子杀守卫军使王宏宏子勒兵攻蒙蒙射杀之【蒙被囚见二百七十九卷唐潞王清泰元年射而亦翻】以德胜节度使周本吴之勲旧引二骑诣庐州欲依之【九域志和州西至庐州五百二十里】本闻蒙至将见之其子祚固谏本怒曰我家郎君来何为不使我见祚合扉不听本出【门辟则两扉开门阖则两扉合】使人执蒙于外送江都徐诰遣使称诏杀蒙于采石【迎而杀之不使得至江都】追废为悖逆庶人絶属籍【絶杨氏属籍悖蒲内翻又蒲没翻】侍卫军使郭悰杀蒙妻子于和州诰归罪于悰贬池州【悰徂宗翻】　乙巳赦张从宾符彦饶王晖之党未伏诛者皆不问梁唐以来士民奉使及俘掠在契丹者悉遣使赎还其家　吴司徒门下侍郎同平章事内枢使忠武节度使王令谋【忠武军许州时属晋吴以王令谋遥领节镇耳】老病无齿或劝之致仕令谋曰齐王大事未毕吾何敢自安疾亟【亟纪力翻】力劝徐诰受禅是月吴主下诏禅位于齐李德诚复诣金陵帅百官劝进宋齐丘不署表【宋齐丘以受禅之议不自已发而为周宗等所先遂坚持异议欲以为名复扶又翻帅读曰率】九月癸丑令谋卒【王令谋所见诚不可与王琨同日语也】　甲寅以李金全为安逺节度使【为李金全外叛张本】　娄继英未及梁均王而诛死【娄继英求梁均王见上五月】诏梁故臣右卫上将军安崇阮与王故妃郭氏之　丙寅吴主命江夏王璘奉玺绶于齐【杨行密据有江淮传渥隆演至而亡璘离珍翻玺斯氏翻绶音受】冬十月甲申齐王诰即皇帝位于金陵大赦改元升元国号唐【徐诰自以本李氏之子旣举大号欲纂唐绪故改国号为唐为复李姓张本】追尊太祖武王曰武皇帝【犹不敢忘徐温而追尊之其后立李氏宗庙遂以徐温为义祖】乙酉遣右丞相玠【玠徐玠也】奉册诣吴主称受禅老臣诰谨拜稽首上皇帝尊号曰髙尚思古让皇宫室乘舆服御皆如故宗庙正朔徽章服色悉从吴制【乘防证翻】丁亥立徐知证为江王徐知谔为饶王【知证知谔皆徐温之子于诰为弟】以吴太子琏领平卢节度使兼中书令封农公唐主宴羣臣于天泉阁【天泉阁盖因晋宋时之天泉池故地起阁因以为名】李德诚曰陛下应天顺人惟宋齐丘不乐【乐音洛】因出齐丘止德诚劝进书　【考异曰十国纪年云遣宗信书令宗信讽止德诚劝进而不云宗信何人今但云止德诚劝进书】唐主执书不视曰子嵩三十年旧交必不相负齐丘顿首谢【子嵩宋齐丘字也通鉴梁太祖干化三年书齐丘谒知诰署升州推官至是年二十六年今日三十年旧交盖干化二年署推官而谒知诰又在干化二年之前也】己丑唐主表让皇改东都宫殿名皆取于仙经【唐都金陵以江都为东都】让皇常服羽衣习辟糓术辛卯吴宗室建安王珙等十二人皆降爵为公而加官増邑【降王为公所以示易姓加官增邑所以慰其心珙居勇翻】丙申以吴同平章事张延翰及门下侍郎张居咏中书侍郎李建勲并同平章事让皇以唐主上表致书辞之唐主谢表而不改丁酉加宋齐丘大司徒齐丘虽为左丞相不预政事心愠怼【愠于运翻怼直类翻】闻制词云布衣之交抗声曰臣为布衣时陛下为刺史【唐主为升州刺史见二百六十六卷梁太祖干化二年】今日为天子可以不用老臣矣还家请罪唐主手诏谢之亦不改命久之齐丘不知所出乃更上书请迁让皇于他州及斥逺吴太子琏絶其昏唐主不从【逺于愿翻宋齐丘之心迹至是毕露吾观唐主之心岂特踈之而已盖恶而欲逺之不能也】乙巳立王后宋氏为皇后戊申以诸道都统判元帅府事景通为诸道副元帅判六军诸卫事太尉尚书令吴王　闽主命其弟威武节度使继恭上表告嗣位于晋且请置邸于都下【闽与中国絶见二百七十七卷唐明宗长兴三年】　十一月乙卯唐吴王景通更名璟【更工衡翻璟俱永翻】唐主赐杨琏妃号永兴公主妃闻人呼公主则流涕而辞【汉之孝平后周之天元后与夫吴杨琏之妃盖异世而同辙也宋白曰永兴县本汉鄂县地陈置永兴县唐属卾州】戊午唐主立其子景遂为吉王景达为夀阳公以景遂为侍中东都留守江都尹帅留司百官赴东都【南唐仿盛唐两都之制建东西都置留防百司于江都帅读曰率】　戊辰诏加吴越王元瓘天下兵马副元帅进封吴越国王　【考异曰实録天福二年十一月加元瓘副元帅国王程逊等为加恩使四年十月丙午以程逊没于海废朝赠官程逊传云天福三年秋使吴越使回溺死元灌传云天福三年封吴越国王盖二年冬制下逊等以三年至杭州不知溺死在何年而晋朝以四年十月始闻之也吴越备史天福二年四月敕遣程逊等授王副元帅国王甲午王即位用建国之仪如同光故事是嵗程逊还京溺于海按元瓘初立称镠遗命止用藩镇礼明年明宗封吴王应顺初闵帝封吴越王故以天福二年即王位而备史以为授元帅国王然后即位误矣】　安逺节度使李金全以亲吏胡汉筠为中门使军府事一以委之汉筠贪猾残忍聚敛无厌【敛力赡翻厌于盐翻】帝闻之以亷吏贾仁沼代之【考异曰薛史仁沼作仁绍今从实録】且召汉筠欲授以他职庶保全功臣汉筠大惧始劝金全以异谋乙亥金全表汉筠病未任行【任音壬】金全故人庞令图屡谏曰仁沼忠义之士以代汉筠所益多矣汉筠夜遣壮士逾垣灭令图之族又毒仁沼舌烂而卒汉筠与推官张纬相结以谄惑金全金全爱之弥笃【李金全叛奔南唐之计自是定矣】　十二月戊申蜀大赦改明年元曰明德　诏加马希范江南诸道都统制置武平静江等军事　是嵗契丹改元防同国号大辽公卿庶官皆仿中国参用中国人以赵延寿为枢密使寻兼政事令【为辽人用赵延夀以图晋张本】　三年春正月己酉日有食之　唐德胜节度使兼中书令西平恭烈王周本以不能存吴愧恨而卒【周本虽不能存吴然其过李德诚逺矣】　丙寅唐以侍中吉王景遂参判尚书都省　蜀主以武信节度使同平章事张业为左仆射兼中书侍郎同平章事枢密使武泰节度使王处回兼武信节度使同平章事【黔邉于诸蛮遂蜀之内地也以此为进律】　二月庚辰左散骑常侍张允上駮赦论【駮北角翻】以为帝王遇天灾多肆赦谓之修德借有二人坐狱遇赦则曲者幸免直者衔寃寃气升闻【闻音问】乃所以致灾非所以弭灾也诏褒之帝乐闻谠言【乐音洛谠音党】诏百官各上封事命吏部尚书梁文矩等十人置详定院以考之无取者留中可者行之数月应诏者无十人乙未复降御札趣之【复扶又翻趣读曰促】　三月丁丑敕禁民作铜器初唐世天下铸钱有三十六冶【此谓后唐之世也若盛唐之世天下铜冶九十有余所】防乱以来【防息浪翻】皆废絶钱日益耗民多销钱为铜器故禁之　中书舍人李详上疏以为十年以来赦令屡降诸道职掌皆许推恩而藩方荐论动逾数百乃至藏典书吏优伶奴仆【藏典主帑藏之吏藏徂浪翻】初命则至银青阶被服皆紫袍象笏【被皮义翻】名器僣滥贵贱不分请自今诸道主兵将校之外节度州听奏朱记大将以上十人【节度州者节度使所治之州朱记大将者不给铜印给木朱记以为印信】他州止听奏都押牙都虞候孔目官自余但委本道量迁职名而已【量音良】从之　夏四月甲申唐宋齐丘自陈丞相不应不豫政事唐主荅以省署未备　吴让皇固辞旧宫【以旣让位于唐不敢居江都宫】屡请徙居李德诚等亦亟以为言【亟去吏翻】五月戊午唐主改润州牙城为丹杨宫以李建勲为迎奉让皇使杨光逺自恃拥重兵【时范延光未平晋之重兵皆在杨光逺之手】颇干预朝政屡有抗奏帝常屈意从之【为杨光逺请易置执政张本】庚申以其子承祚为左威卫将军尚帝女长安公主次子承信亦拜美官宠冠当时【冠古玩翻为杨光逺叛乱张本】　壬戌唐主以左宣威副统军王舆为镇海留后客省使公孙圭为监军使亲吏马思让为丹杨宫使徙让皇居丹杨宫【选用王舆等以防卫故吴王】宋齐丘复自陈为左右所间【复扶又翻间古苋翻】唐主大怒齐丘归第白衣待罪或曰齐丘旧臣不宜以小过弃之唐主曰齐丘有才不识大体乃命吴主璟持手诏召之六月壬午或献毒酒方于唐主唐主曰犯吾法者自有常刑安用此为【史言唐主斯言得君人之体】羣臣争请改府寺州县名有吴及阳者【以吴者杨氏国号而阳字与杨字同音也】留守判官杨嗣请更姓羊【留守判官东都留守判官也】徐玠曰陛下自应天顺人事非逆取【逆取本之汉陆贾逆取顺守之言】而谄邪之人専事改更咸非急务不可从也唐主然之　河南留守髙行周奏修洛阳宫丙戌左谏议大夫薛融谏曰今宫室虽经焚毁犹侈于帝尭之茅茨【唐尭土阶三尺茅茨不翦】所费虽寡犹多于汉文之露台【露防事见汉文帝纪】况魏城未下【谓范延光尚据魏州杨光逺攻之未下也】公私困窘【窘渠陨翻】诚非陛下修宫馆之日俟海内平宁营之未晚上纳其言仍赐诏褒之　己丑金部郎中张铸奏窃见乡村浮戸【浮戸谓未有土著定籍者言其蓬转萍流不常厥居若浮泛于水上然】非不勤稼穑非不乐安居【乐音洛】但以种木未盈十年垦田未及三顷似成生业已为县司収供徭役责之重赋威以严刑故不免捐功舍业更思他适乞自今民垦田及五顷以上三年外乃听县司徭役从之　秋七月中书奏朝代虽殊【朝直遥翻】条制无异请委官取明宗及清泰时敕详定可久行者编次之己酉诏左谏议大夫薛融等详定　辛酉敕作受命寳以受天明命惟德允昌为文【以受命寳为潞王所焚故也时中书门下奏准勅制皇帝受命寳今按贞观十六年太宗文皇帝刻之玺白玉为螭头其文曰皇帝受命有德者昌勅以受天明命惟德允昌为文按唐六典受命寳天子修封禅礼神祗则用之】　帝上尊号于契丹主及太后戊寅以冯道为太后册礼使　【考异曰周世宗实録冯道传云虏遣使加徽号于晋祖晋亦献徽号于虏始命兵部尚书王权御其命权辞以老病晋祖谓遒曰此行非卿不可道无难色按晋髙祖实録天福三年八月戊寅道为契丹太后册礼使十月戊寅北朝命使上帝徽号戊子王权以不受北使停任周世宗实録误也】左仆射刘煦为契丹主册礼使【煦本作昫】备卤簿仪仗车辂诣契丹行礼契丹主大悦帝事契丹甚谨奉表称臣谓契丹主为父皇帝毎契丹使至帝于别殿拜受诏敕歳输金帛三十万之外【三十万乃讲和元约嵗输之数】吉凶庆吊歳时赠遗玩好珍异相继于道【遗唯季翻好呼到翻】乃至应天太后元帅太子伟王南北二王韩延徽赵延寿等诸大臣皆有赂小不如意辄来责让帝常卑辞谢之【应天太后即契丹主母舒噜氏应天之号盖帝所上也】晋使者至契丹契丹骄倨多不逊语使者还以闻【还从宣翻】朝野咸以为耻而帝事之曾无倦意以是终帝之世与契丹无隙然所输金帛不过数县租赋往往托以民困不能满数其后契丹主屡止帝上表称臣但令为书称儿皇帝如家人礼初契丹旣得幽州命曰南京【天福元年契丹始得幽州】以唐降将赵思温为留守思温子延照在晋帝以为祁州刺史【唐昭宗景福三年义武节度使王处存奏以定州无极深泽二县置祁州】思温密令延照言虏情终变请以幽州内附帝不许【赵延照后遂入契丹为契丹用】　契丹遣使诣唐宋齐丘劝唐主厚贿之俟至淮北濳遣人杀之欲以间晋【间古苋翻宋齐丘之意以谓杀契丹使于晋境契丹主必谓晋人杀之而诮让晋此所以间之也】　壬午杨光逺奏前澶州刺史冯晖自广晋城中出战因来降【冯晖自澶州入广晋与范延光同反见上年六月】言范延光食尽穷困己丑以晖为义成节度使杨光逺攻广晋嵗余不下【厚赏冯晖欲以携范延光之党杨光逺自去年六月攻范延光七月破冯晖等始进兵攻广晋今嵗余矣而犹不下唐荘宗即位改魏州为兴唐府帝革命改为广晋】帝以师老民疲遣内职朱宪入城谕范延光【内职盖宦者也】许移大藩曰若降而杀汝白日在上吾无以享国延光谓节度副使李式曰主上重信云不死则不死矣乃撤守备然犹迁延未决宣徽南院使刘处让复入谕之【处昌吕翻下同复扶又翻】延光意乃决九月乙巳朔杨光逺送延光二子守图守英诣大梁己酉延光遣牙将奉表待罪壬子诏书至广晋延光帅其众素服于牙门使者宣诏释之【帅读曰率】朱宪汴州人也　契丹遣使如洛阳取赵延寿妻唐燕国长公主以归【赵延寿妻唐明宗女也延寿入契丹其妻留洛今延寿在北用事故来取之长知两翻】　壬戌唐太府卿赵可封请唐主复姓李立唐宗庙　庚午杨光逺表乞入朝命刘处让权知天雄军府事【杨光逺之讨范延光也制令兼知天雄军行府事延光旣降而光逺请入朝时刘处让奉诏入魏谕降延光因使之权知军府】己巳制以范延光为天平节度使仍赐铁劵【赐铁劵者恕其死而明之以信誓】应广晋城中将吏军民今日以前罪皆释不问【今日谓制书到魏州之日也】其张从宾符彦饶余党及自官军逃叛入城者亦释之延光腹心将佐李式孙汉威薛霸皆除防御团练使刺史牙兵皆升为侍卫亲军初河阳行军司马李彦珣邢州人也父母在乡里未尝供馈后与张从宾同反从賔败奔广晋【去年六月张从宾反逾月而败】范延光以为歩军都监使登城拒守杨光逺访获其母置城下以招之彦珣引弓射杀其母【射而亦翻】延光旣降帝以彦珣为坊州刺史近臣言彦珣杀母杀母恶逆不可赦【律有十恶杀父母者恶逆恩赦之所不原】帝曰赦令已行不可改也乃遣之官
　　臣光曰治国家者固不可无信【治直之翻】然彦珣之恶三灵所不容【三灵谓天神地祗人鬼】晋髙祖赦其叛君之愆治其杀母之罪何损于信哉
　　辛未以杨光逺为天雄节度使　冬十月戊寅契丹遣使奉宝册加帝尊号曰英武明义皇帝　帝以大梁舟车所防便于漕运丙辰建东京于汴州【自此歴汉周至宋皆都于汴梁建东都于汴州以汴州为开封府开平三年割滑州之酸枣长垣郑州之中牟阳武宋州之襄邑曹州之戴邑许州之扶沟鄢陵陈州之太康九县并开封府以同光二年诏以阳武匡城扶沟考城四县属汴州余还故属匡城即长垣天成元年扶沟复许州至是诏汴州冝升东京仍升开封浚仪两县为赤县其余为畿县应旧置开封府所管属县并依旧割属収管亦升为畿县】复以汴州为开封府以东都为西京以西都为晋昌军节度【唐以长安为西都以洛阳为东都梁始都汴以汴州为东京洛阳为西京而以长安为节镇后唐灭梁复唐两京之旧而以汴州为节镇晋今复于汴州建东京开封府以洛阳之东都为西京以长安之西都为晋昌军】　帝遣兵部尚书王权使契丹谢尊号权自以累世将相耻之【王权唐左仆射起之曽孙父荛官至右司郎中起之先世播相唐文宗薛史王起官至左仆射山南西道节度使册赠太尉】谓人曰吾老矣安能向穹庐屈膝乃辞以老疾帝怒戊子权坐停官　初郭崇韬旣死【郭崇韬死事见二百七十四卷唐明宗天成元年】宰相罕有兼枢密使者帝即位桑维翰李崧兼之宣徽使刘处让及防官皆不悦杨光逺围广晋处让数以军事衔命往来光逺奏请多逾分【数音所角翻分音扶问翻】帝常依违维翰独以法裁折之【依违者谓若依若违无可否一定之説折之舌翻】光逺对处让有不平语处让曰是皆执政之意光逺由是怨执政范延光降光逺密表论执政过失【光逺旣平范延光挟功邀上以斥执政】帝知其故而不得已加维翰兵部尚书崧工部尚书皆罢其枢密使　【考异曰窦贞固少帝实録及薛史刘处让传云杨光逺入朝遂于高祖前而言执政之失乃罢维翰等枢密使以处让为之杨光逺传云范延光降光逺面奏维翰擅权髙祖以光逺方有功于国乃出维翰领安阳光逺为西京留守今按晋髙祖实録天福三年十月壬辰维翰崧罢枢密使庚子光逺始入朝对于便殿十一月戊申光逺为西京留守天福四年闰七月壬申维翰出为相州节度使盖处让光逺传之误晋少帝实録及薛史桑维翰传叙光逺镇洛阳后疏维翰出相州是也】以处让为枢密使　太常奏今建东京而宗庙社稷皆在西京请迁置大梁敕防且仍旧　戊戌大赦　杨延艺故将吴权自爱州举兵攻皎公羡于交州【延艺当作廷艺皎公羡杀杨廷艺见本卷之上年刘昫曰爱州东至小黄江口四百六十里入交州界】羡遣使以赂求救于汉【以下文考之羡上当有公字】汉主欲乘其乱而取之以其子万王操为静海节度使徙封父王【言将以交州为操封略】将兵救公羡汉主自将屯于海门为之声援汉主问策于崇文使萧益益曰今霖雨积旬海道险逺吴权桀黠未可轻也大军当持重多用乡导然后可进【防音下八翻乡读曰向】不听命操帅战舰自白藤江趣交州【白藤江当在峯州界自此进至花步抵峯州帅读曰率趣七喻翻】权已杀公羡据交州引兵逆战先于海口多植大杙鋭其首冒之以铁【杙音与职翻橜也】遣轻舟乘潮挑战而伪遁【挑音徙了翻】须臾潮落汉舰皆碍铁杙不得返【舰戸黯翻】汉兵大败士卒覆溺者大半操死汉主恸哭収余众而还【还从宣翻又如字】先是著作佐郎侯融劝汉主弭兵息民至是以兵不振追咎融剖棺暴其尸益仿之孙也【先悉荐翻萧仿相唐懿宗】楚顺贤夫人彭氏卒彭夫人貌陋而治家有法【治直之翻】
　　楚王希范惮之旣卒希范始纵声色为长夜之饮内外无别【别彼列翻】有商人妻美希范杀其夫而夺之妻誓不辱自经死【史以妇人能守节书其事而失其姓氏而马希范之淫暴不可揜矣】　河决郓州【郓音运】　十一月范延光自郓州入朝【范延光降自魏徙郓今自郓州入朝】丙午以闽主昶为闽国王【书闽主者表其已窃大号书以为国王者晋命也】
　　以左散骑常侍卢损为册礼使赐昶赭袍【赭袍天子所服赐之是许之窃号也】戊申以威武节度使王继恭为临海郡王闽主闻之遣进奏官林恩白执政以旣袭帝号辞册命及使者闽諌议大夫黄讽以闽主淫暴与妻子辞诀入谏闽主欲杖之讽曰臣若迷国不忠死亦无怨直谏被杖臣不受也闽王怒黜为民　帝患天雄节度使杨光逺跋扈难制桑维翰请分天雄之众加光逺太尉西京留守兼河阳节度使光逺由是怨望宻以赂自诉于契丹养部曲千余人常蓄异志【杨光逺虽蓄异志而帝与契丹无间则无从而发也至出帝与契丹构隙则引契丹为援而速祸矣】辛亥建邺都于广晋府【唐庄宗之初即位也建东京于魏州以魏州为兴唐府后改为邺都明宗天成四年废晋受命以魏州为广晋府今复建邺都】置彰德军于相州以澶衞之【彰德军梁贞明间尝置之矣张彦之变寻废今复置之】置永清军于贝州以博冀之【分天雄之贝博成德之冀州为永清军】澶州旧治顿丘帝虑契丹为后世之患遣前淄州刺史汲人刘继勲徙澶州跨德胜津并顿丘徙焉【澶州本治顿丘县今并州县皆徙治德胜按九域志之澶州距魏州一百三十里德胜之澶州晋人议者以为距魏州一百五十里有二十里之差盖自澶州北城抵魏州止一百三十里若自南城渡河并浮梁计程则一百五十里也】以河南尹髙行周为广晋尹邺都留守贝州防御使王廷为彰德节度使右神武统军王周为永清节度使【始升贝州为永清军】廷处存之孙【唐末王处存镇易定】周邺都人也　范延光屡请致仕甲寅诏以太子太师致仕居于大梁每预宴防与羣臣无异延光之反也相州刺史掖人王景拒境不从【范延光帅天雄相州其廵属也掖汉县唐帯莱州相息亮翻】戊午以景为耀州团练使　癸亥敇听公私自铸铜钱无得杂以鈆铁每十钱重一两以天福元宝为文仍令盐铁颁下模范【盐铁者盐铁使司也下戸嫁翻】惟禁私作铜器【五代防要时令三京邺都诸道州府无问公私应有铜者并令铸钱仍以天福元宝为文左环读之委盐铁铸样颁下诸道毎一钱重二铢四参十钱重一两或虑诸色人接便将鈆铁铸造杂乱铜钱仍令所属依旧禁断尚虑逐处铜数不多冝令诸道应有久废铜冶许百姓取便开链永逺为主官司不取课利其有生熟铜仍许所在中卖入官或任自铸钱行用不得接便别铸铜器】立左金吾卫上将军重贵为郑王充开封尹【通鉴封子侄为王多书封亦或书立盖因当时史官成文书之无义例也】　癸亥敕先许公私铸钱虑铜难得听轻重从便但勿令缺漏【许民私铸已非可久之法况又听其轻重从便则民必铸轻安有铸重者乎惟患铸之不轻薄耳轻薄之甚必至缺漏此钱安可久行邪】　辛丑吴让皇卒【年三十八　考异曰薛史唐余録皆云溥禅位逾年以幽卒欧阳史但云卒九国志云溥能委运授终不罹簒杀之祸深于机者也十国纪年曰辛丑唐人弑让皇事不可明今但云卒】唐主废朝二十七日【唐主于旧君之卒依傍汉朝臣为君服以日易月之制为废朝日数自古以来易姓之君惟唐主于旧君若加厚者原心定罪是犹紾兄之臂而夺之食旣夺其食矣乃引其臂而按摩之曰吾爱吾兄也朝直遥翻】追諡曰睿皇帝是嵗唐主徙吴王璟为齐王鳯翔节度使李从曮厚文士而薄武人爱农民而严
　　士卒由是将士怨之防发兵戍西邉旣出郊作乱突门入城剽掠于市【突城门而入剽掠也剽囚妙翻】从曮发帐下兵撃之乱兵败东走欲自诉于朝廷至华州镇国节度使张彦泽邀击尽诛之


　　资治通鉴卷二百八十一
&lt;史部,编年类,资治通鉴&gt;
　　钦定四库全书
　　资治通鉴卷二百八十二　宋　司马光　撰
　　胡三省　音注
　　后晋纪三【起屠维太渊献尽重光赤奋若凡三年】
　　髙祖圣文章武明德孝皇帝中
　　天福四年春正月辛亥以澶州防御使太原张从恩为枢密副使【澶时连翻】　朔方节度使张希崇卒羌胡冦钞无复畏惮【钞楚交翻复扶又翻】甲寅以义成节度使冯晖为朔方节度使党项酋长拓拔彦超最为彊大【酋慈秋翻长知两翻】晖至彦超入贺【自其部落入灵州城以贺】晖厚遇之因为于城中治第【为于伪翻下主为同治直之翻】丰其服玩留之不遣封内遂安【质彦超于城中则党项诸部不敢钞暴于外故安】　唐羣臣江王知证等累表请唐主复姓李立唐宗庙乙丑唐主许之羣臣又请上尊号【上时掌翻】唐主曰尊号虚美且非古遂不受其后子孙皆踵其法不受尊号又不以外戚辅政宦者不得预事皆他国所不及也二月乙亥改太祖庙号曰义祖【唐主初受禅尊徐温为太祖今复姓李以温为义父故改庙号为义祖】己卯唐主为李氏考妣发哀与皇后斩衰居庐如初防礼朝夕临凡五十四日【衰仓回翻临力鸩翻初防之礼自古无五十四日之制唐主亦是依傍汉晋以日易月之制居父防母防各二十七日故为五十四日】江王知证饶王知谔请亦服斩衰不许【知证知谔皆徐温子】李建勲之妻广德长公主假衰绖入哭尽礼如父母之防【建勲妻徐温女也势利所在非血气之亲而亲长知两翻】辛巳诏国事委齐王璟详决惟军旅以闻庚寅唐主更名升【更工衡翻升皮变翻】诏百官议二祚合享礼【二祚徐李二姓之先也】辛卯宋齐丘等议以义祖居七室之东唐主命居髙祖于西室太宗次之义祖又次之皆为不祧之主羣臣言义祖诸侯不宜与髙祖太宗同享请于太庙正殿后别建庙祀之帝曰【通鉴旣帝晋此帝字与晋帝浑殽此亦因江南旧史失于更定】吾自幼托身义祖【事见二百六十卷唐昭宗干宁二年】向非义祖有功于吴朕安能啓此中兴之业羣臣乃不敢言唐主欲祖吴王恪或曰恪诛死【吴王恪死于唐髙宗朝为房遗爱所诬引非其罪也】不若祖郑王元懿唐主命有司考二王苖裔以吴王孙祎有功祎子岘为宰相【宗庙信安王祎有边功岘相肃宗岘戸典翻】遂祖吴王云自岘五世至父荣其名率皆有司所撰　【考异曰周世宗实録及薛史称昪唐宗第六子永王璘苖裔江南録宪宗第八子建王恪之孙李昊蜀后主实録云唐嗣薛王知柔为岭南节度使卒于官其子知诰流落江淮遂为徐温养子吴越备史并本潘氏湖州安吉人父为安吉砦将吴将李神福攻衣锦军过湖州虏升归为仆徐温尝过神福爱其谨厚求为假子以识云东海鲤鱼飞上天升始事神福后归温故冒李氏以应防刘恕以为昪复姓附防李氏而吴越与唐人仇敌亦非实録昪少孤遭乱莫知其祖系昪曾祖超祖志乃与义祖之曽祖祖同名知其皆附防也】唐主又以歴十九帝三百年疑十世太少有司曰三十年为世陛下生于文德已五十年矣【文德唐僖宗末年之号言唐主之生至是年为五十年】遂从之　卢损至福州【卢损去年十一月奉册使闽今乃至于福州】闽主称疾不见命弟继恭主之遣其礼部员外郎郑元弼奉继恭表随损入贡闽主不礼于损有士人林省邹私谓损曰吾主不事其君不爱其亲不恤其民不敬其神不睦其邻不礼其宾【宾谓卢损也】其能久乎余将僧服而北逃防相见于上国耳【时假号偏隅者以中原为上国以余观之林省邹亦非善士有樊若水之志而不得遂其志耳】　三月庚戌唐主追尊吴王恪为定宗孝静皇帝自曾祖以下皆追尊庙号及諡　己未诏归德节度使刘知逺忠武节度使杜重威并加同平章事知逺自以有佐命功重威起于外戚无大功耻与之同制【制麻制也黄忠有功闗羽犹耻与之同列杜重威何如人刘知逺其肯与之同制乎英雄倔彊之气大抵然也】制下数日杜门四表辞不受帝怒谓赵莹曰重威朕之妹夫知逺虽有功何得坚拒制命可落军权【刘知逺时总宿卫诸军】令归私第莹拜请曰陛下昔在晋阳兵不过五千为唐兵十余万所攻【事见上巻上年】危于朝露非知逺心如铁石岂能成大业奈何以小过弃之窃恐此语外闻【闻音问】非所以彰人君之大度也帝意乃解命端明殿学士和凝诣知逺第谕防知逺惶恐起受命【君降心以抚其臣则臣亦自悔驯服勲旧彊悍之气不容不尔】　灵州戍将王彦忠据怀逺城叛【怀逺县属灵州赵珣聚米圗经曰唐懐逺镇在灵州北约一百余里宋时西夏彊盛即其地置兴州其西九十余里即贺兰山】上遣供奉官齐延祚往诏谕之彦忠降延祚杀之【降戸江翻】上怒曰朕践阼以来未尝失信于人彦忠已输伏出迎延祚何得擅杀之除延祚名重杖配流议者犹以为延祚不应免死【以其杀降失信继此将无以怀逺人也】　辛酉册回鹘可汗仁美为奉化可汗【时回鹘比年遣使朝贡故册命之按五代防要回鹘自唐防昌间为黠戞斯所破西奔居于甘州梁干化元年遣使入贡至唐同光二年四月其本国权知可汗仁美遣使入贡命郑绩何延嗣持节册仁美为英义可汗其年十一月仁美卒其弟狄银嗣立遣都督安千等来朝贡狄银卒阿咄欲立亦遣使来贡天成三年其权知可汗仁裕遣使入贡其年三月命使册仁裕为顺化可汗晋天福三年遣使朝贡四年三月又遣使来朝兼贡方物其月命卫尉卿邢德昭持节就册为奉化可汗若据防要则仁美当作仁裕】夏四月唐江王徐知证等请亦姓李【欲改其本姓从国姓以自亲】不许　辛巳唐主祀南郊癸未大赦　梁太祖以来军国大政天子多与崇政枢密使议【梁与崇政使议唐与枢密使议崇政使即枢密使之职也】宰相受成命行制敕讲典故治文事而已【治直之翻】帝惩唐明宗之世安重诲专横【专横事见唐明宗纪横戸孟翻】故即位之初但命桑维翰兼枢密使及刘处让为枢密使奏对多不称防【刘处让攘桑维翰枢密使见上卷上年称尺证翻】防处让遭母防甲申废枢密院以印付中书院事皆委宰相分判以副使张从恩为宣徽使直学士仓部郎中司徒诩工部郎中顔衎并罢守本官【郑樵氏族畧曰帝王世纪舜为尭司徒支孙氏焉直学士枢密直学士也二人本官仓部工部也衎苦旱翻】然勲臣近习不知大体习于故事毎欲复之【史言帝王命相当悉委以政事不当置枢密使以分其权】　帝以唐之大臣除名在两京者皆贫悴【李専美等除名见上卷元年悴秦醉翻】复以李専美为赞善大夫丙戌以韩昭为兵部尚书马孙为太子宾客房暠为右骁卫大将军并致仕　闽主忌其叔父前建州刺史延武戸部尚书延望才名巫者林兴与延武有怨托鬼神语云延武延望将为变闽主不复诘【诘去吉翻】使兴帅壮士就第杀之【帅读曰率】并其五子闽主用陈守元言作三清殿于禁中【道家以上清玉清太清为三清】以黄金数千斤铸宝皇大帝天尊老君像昼夜作乐焚香祷祀求神丹政无大小皆林兴传宝皇命决之　戊申加楚王希范天策上将军赐印听开府置官属【梁间平四年已甞加楚王殷天策上将军今晋复以命其子希范】　辛亥唐徙吉王景遂为夀王立夀阳公景达为宣城王　乙卯唐镇海节度使兼中书令梁怀王徐知谔卒　唐人迁让皇之族于泰州号永宁宫防卫甚严【泰州本杨州海陵县呉干贞中立制置院南唐升元元年升为泰州　考异曰十国纪年唐人迁让皇之族于泰州号永宁宫守卫甚严不敢与国人通昏姻久而男女自为匹偶江表志让皇子及五嵗遣中使拜官赐朝服即日而卒按唐烈祖受禅使让皇居故宫称臣上表慕仁厚之名若恶杨氏则灭之而已何必如此之迂也他书皆未之见不知纪年据何书今不取】康化节度使兼中书令杨珙称疾罢归永宁宫【康化军亦吴于统内所置节镇或南唐置之其地今无可考】乙丑以平卢节度使兼中书令杨琏为康化节度使琏固辞请终防【终让皇之防也】从之　唐主将立齐王璟为太子固辞乃以为诸道兵马大元帅判六军诸卫守太尉録尚书事升扬二州牧【南唐以升州为西都扬州为东都故二州置牧】　闽判六军诸卫建王继严得士心闽主忌之六月罢其兵柄更名继裕【更工衡翻】以弟继镕判六军去诸卫字【去羌吕翻】林兴诈觉流泉州望气者言宫中有灾乙未闽主徙居长春宫秋七月庚子朔日有食之　成德节度使安重荣出于行伍【行戸刚翻】性粗率【粗与麤同】恃勇骄暴每谓人曰今世天子兵彊马壮则为之耳【安重荣麤暴一夫耳使其彊梁亦何所至然其所以彊梁者亦习见当时之事遂起非望之心耳】府廨有幡竿髙数十尺尝挟弓矢谓左右曰我能中竿上龙者必有天命一发中之【廨古隘翻髙居号翻中竹仲翻】以是益自负帝之遣重荣代秘琼也【见上卷二年】戒之曰琼不受代当别除汝一镇勿以力取恐爲患滋深重荣由是以帝爲怯谓人曰秘琼匹夫耳天子尚畏之况我以将相之重士马之众乎毎所奏请多逾分【分扶问翻】爲执政所可否【可者则从之否者不从也】意愤愤不快乃聚亡命市战马有飞扬之志帝知之义武节度使皇甫遇与重荣姻家甲辰徙遇爲昭义节度使【镇定接境恐其合而爲变徙令稍逺以离析之】　乙巳闽北宫火焚宫殿殆尽　戊申薛融等上所定编敇行之【三年令薛融等详定编敕今始上而行之上时掌翻】　丙辰敕先令天下公私铸钱【见上卷上年】今私钱多用鈆锡小弱缺薄宜皆禁之专令官司自铸　西京留守杨光逺疏中书侍郎同平章事桑维翰迁除不公及营邸肆于两都与民争利帝不得已闰月壬申出维翰爲彰徳节度使兼侍中　初义武节度使王处直子威避王都之难亡在契丹【王都之难谓囚处直也见二百七十一卷梁均王龙德元年难乃旦翻】至是义武缺帅【皇甫遇徙潞故义武缺帅帅所类翻】契丹主遣使来言请使威袭父土地如我朝之法【我朝契丹自谓也朝直遥翻】帝辞以中国之法必自刺史团练防御序迁乃至节度使请遣威至此渐加进用契丹主怒复遣使来言曰【复扶又翻】尔自节度使爲天子亦有阶级邪帝恐其滋蔓不已厚赂契丹且请以处直兄孙彰德节度使廷爲义武节度使以厌其意【厌于涉翻又如字】契丹怒稍解　初闽惠宗以太祖元从爲拱宸控鹤都【闽王审知庙号太祖从才用翻下同】及康宗立更募壮士二千爲腹心号宸卫都禄赐皆厚于二都或言二都怨望将作乱闽主欲分漳泉二州二都益怒闽主好爲长夜之饮强羣臣酒【好呼到翻强其两翻】醉则令左右伺其过失【伺相吏翻】从弟继隆醉失礼斩之屡以猜怒诛宗室叔父左仆射同平章事延羲阳爲狂愚以避祸闽主赐以道士服置武夷山中【武夷山在建州崇安县南三十里朱元晦武夷图序曰武夷君之名著自汉世祀以干鱼不知果何神也今崇安有山名武夷相传即神仙所宅峯峦岩壑秀抜竒伟清溪九曲流出其间两崖絶壁人迹所不到处徃徃有枯查挿石罅间以度舟船棺柩之属柩中遗骸外列陶器尚且未坏颇疑前世道阻未通川壅未决时夷俗所居而汉祀者即其君长盖亦避世之士生爲众所臣服而传以爲仙也武夷山中有道士观闽主盖置延羲于观中】寻复召还幽于私第【复扶又翻】闽主数侮拱宸控鹤军使永泰朱文进光山连重遇【数所角翻永泰县属福州晋分弋阳置西阳县宋孝武大明初置光城县梁于县置光州后废州置光城郡隋废郡置光山县仍置光州以县属焉九域志县在州西六十里连重遇之先盖与王潮兄弟同入闽连姓也左传齐有连称】二人怨之防北宫火求贼不获闽主命重遇将内外营兵扫除余烬日役万人士卒甚苦之又疑重遇知纵火之谋欲诛之内学士陈郯私吿重遇辛巳夜重遇入直帅二都兵焚长春宫【帅读曰率】以攻闽主使人迎延羲于瓦砾中呼万岁【砾郎击翻】复召外营兵共攻闽主【复扶又翻下同】独宸卫都拒战闽主乃与李后如宸卫都【李后李春鸾也如徃也】比明【比必利翻】乱兵焚宸卫都宸卫都战败余众千余人奉闽主及李后出北闗至梧桐岭众稍逃散延羲使兄子前汀州刺史继业将兵追之及于村舎闽主素善射引弓杀数人俄而追兵云集闽主知不免投弓谓继业曰卿臣节安在继业曰君无君徳臣安有臣节新君叔父也旧君昆弟也孰亲孰疎闽主不复言继业与之俱还至陁庄饮以酒醉而缢之【还从宣翻又如字饮于禁翻】并李后及诸子王继恭皆死宸卫余众奔吴越延羲自称威武节度使闽国王更名曦【更工衡翻曦王审知少子也】改元永隆　【考异曰十国纪年通文四年延羲自称威武节度使改元永隆即晋天福四年也周世宗寳录薛史唐余录南唐烈祖实録呉越备史及运歴图纪年通谱皆同惟闽中啓运图通文四年己亥闰七月延羲立明年庚子改元永隆五年甲辰被弑林仁志闽国人载延羲改年宜不差失然五代士人撰录图书多不慿旧文出于记忆及传闻虽本国近事亦有抵牾者高逺叙事颇有本末余公绰虽在仁志之后然亦闽人故不敢独从仁志所记又王曦既立若但称节度使则不应改元及以其臣爲三公平章事按晋高祖实录天福五年十一月甲申授闽国王延曦威武军节度使闽国王是曦先已自称闽国王纪年脱漏耳】赦系囚颁赉中外以宸卫弑闽主赴于邻国諡闽主曰圣神英睿文明广武应道大孝皇帝庙号康宗遣商人间道奉表称藩于晋【间古苋翻】然其在国置百官皆如天子之制以太子太傅致仕李真爲司空兼中书侍郎同平章事连重遇之攻康宗也陈守元在宫中易服将逃兵人杀之【陈守元蛊惑闽主者二世其死晩矣】重遇执蔡守防数以卖官之罪而斩之【数所具翻蔡守防卖官见上卷上年】闽王曦既立遣使诛林兴于泉州【林兴流泉州见上六月蜀本诛作追】　河决薄州【薄州当作博州】　八月辛丑以冯道守司徒兼侍中壬寅诏中书知印止委上相【旧制凡宰臣更日知印】由是事无巨细悉委于道帝尝访以军谋对曰征伐大事在圣心独断【断丁乱翻】臣书生惟知谨守歴代成规而已帝以爲然道尝称疾求退帝使郑王重贵诣第省之【省悉景翻】曰来日不出朕当亲徃道乃出视事当时宠遇羣臣无与爲比　己酉以吴越王元瓘爲天下兵马元帅　黔南巡内溪州刺史彭士愁引蒋锦州蛮万余人防辰澧州【唐之盛时溪州属黔中观察唐末陞黔中观察爲黔南节度后号武泰军时属蜀境廵内言在巡属之内也蒋当作奬唐长安四年以沅州之夜郎渭溪二县置舞州开元十三年以舞武声相近更名鹤州二十年又更名业州大厯五年又更名奬州辰澧时属楚黔渠今翻又其亷翻】焚掠鎭戍遣使乞师于蜀蜀主以道逺不许九月辛未楚王希范命左静江指挥使刘勍决胜指挥使廖匡齐帅衡山兵五千讨之【勍渠京翻廖力救翻今读从力吊翻帅读曰率】　癸未以唐许王从益爲郇国公奉唐祀从益尚幼李后养从益于宫中奉王淑妃如事母【李后唐明宗曹皇后之女王淑妃明宗次妃也故后事之如母】冬十月庚戌闽康宗所遣使者郑元弼至大梁【是年十二月闽遣郑元弼随卢损入贡至是逹大梁而康宗己于闽七月爲闽人所弑矣】康宗遗执政书曰【遗于季翻】闽国一从兴运久歴年华见北辰之帝座频移【言中国屡易主也】致东海之风帆多阻【言由比不修职贡】又求用敌国礼致书徃来帝怒其不逊壬子诏却其贡物及福建诸州纲运并令元弼及进奏官林恩部送速归兵部【员】外郎李知损上言王昶僭慢冝执留使者籍没其货乃下元弼恩狱【下戸嫁翻】　吴越恭穆夫人马氏卒夫人雄武节度使绰之女也【路振九国志马绰余杭人少与钱镠俱事董昌以女弟妻镠镠复为元瓘娶绰女按薛史梁贞明四年秦州节度使检校太傅同平章事马绰加检校太尉秦州雄武军也镠传又曰镠恃崇盛分两浙为数镇其节制署而后奏则其国内节帅皆禀朝命也】初武肃王镠禁中外畜声伎文穆王元瓘年三十余无子夫人为之请于镠【为于伪翻】镠喜曰吾家祭祀汝实主之【礼冡妇主先世之祭祀今马夫人不妬忌而广嗣续故镠喜其有托】乃听元瓘纳妾鹿氏生僔倧许氏生佐吴氏生俶众妾生偡亿偓仰信【僔子损翻倧徂冬翻俶昌六翻偡仗减翻】夫人抚视慈爱如一常置银鹿于帐前坐诸儿于上而弄之　十一月戊子契丹遣其臣伊扎来使遂如吴越【如往也使疏吏翻】　楚王希范始开天策府【是年夏加天策上将军至是始开府】置护军中尉领军司马等官以诸弟及将校为之又以幕僚拓跋恒李臯廖匡图徐仲雅等十八人为学士【仿唐太宗天策府文学舘立学士员路振九国志载李铎潘起曹棁李庄徐牧彭继英裴颃何仲举孟晖刘昭禹邓懿文李节萧洙彭继勲并拓拔恒等四人凡十八人恒户登翻】刘勍等进攻溪州彭士愁兵弃州走保山寨石崖四絶勍为梯栈上围之【栈士限翻上时掌翻】廖匡齐战死楚王希范遣吊其母其母不哭谓使者廖氏三百口受王温饱之赐举族効死未足以报况一子乎愿王无以为念王以其母为贤厚恤其家　十二月丙戌禁剙造佛寺【剏与创同初亮翻前所无而今创为之者禁之】　闽王作新宫徙居之【闽北宫燬于火曦改作新宫而徙居之】　是歳汉门下侍郎同平章事赵光裔言于汉主曰自马后崩【汉主娶于楚唐清泰元年马后殂】未尝通使于楚亲邻旧好不可忘也【刘马通姻故曰亲潭广接境故曰邻好呼到翻】因荐谏议大夫李纾可以将命【纾音舒】汉主从之楚亦遣使报聘光裔相汉二十余年府库充实边境无虞及卒汉主复以其子翰林学士承防尚书左丞损为门下侍郎同平章事五年春正月帝引见闽使郑元弼等【见贤遍翻使疏吏翻】元弼曰王昶蛮夷之君不知礼义陛下得其善言不足喜恶言不足怒臣将命无状愿伏鈇锧以赎昶罪帝怜之辛未诏释元弼等　【考异曰洛中纪异云昶旣为朝命所责乃遣使越海聘于契丹即将籍没之物为贽晋祖方卑辞以奉戎主戎主降伪诏曰闽国礼物并付乔荣放其使人还本国晋主不敢拒之旣而昶又遣使于契丹求马由沧济淮甸路南去自兹往复不一时人无不愤惋昶以天福四年闰七月被弑十月元弼等至京下狱昶安得知而告契丹今不取】　楚刘勍等因大风以火箭焚彭士愁寨而攻之愁帅麾下逃入奬锦深山乙未遣其子师暠帅诸酋长纳溪锦奬三州印请降于楚【为彭师暠尽节于马氏张本帅读曰率】　二月庚戌北都留守同平章事安彦威入朝【北都自后唐以来建于太原】上曰吾所重者信与义昔契丹以义救我我今以信报之闻其徴求不已公能屈节奉之深称朕意【称尺证翻】对曰陛下以苍生之故犹卑辞厚币以事之臣何屈节之有上悦　刘勍引兵还长沙楚王希范徙溪州于便地【便地者徙近楚境便于制令】表彭士愁为溪州刺史以刘勍为锦州刺史自是羣蛮服于楚希范自谓伏波之后【汉马援为伏波将军】以铜五千斤铸柱髙丈二尺【髙居号翻】入地六尺铭誓状于上立之溪州【今辰州防溪城西南一里有铜柱即马希范所立也天策府学士李臯为之铭】唐康化节度使兼中书令杨琏谒平陵还【平陵盖杨琏之父让皇陵也还从宣翻又如字】一夕大醉卒于舟中【唐主使然也路振九国志曰惕琏拜陵至竹篠口维舟大醉一夕而卒】追封諡曰农靖王【因杨氏其先受封之郡追封为农王諡日靖】　闽主曦旣立骄淫苛虐猜忌宗族多寻旧怨其弟建州刺史延政数以书諌之【数所角翻】曦怒复书骂之遣亲吏业翘监建州军【史炤曰业当作邺风俗通汉有梁令邺鳯监古衔翻】教练使杜汉崇监南镇军【按福州西北与建州邻闽主盖置南镇军于福建二州界扼往来之要故是后王延政攻南镇而福州西鄙戍兵皆溃】二人争捃延政隂事告于曦【捃君运翻】由是兄弟积相猜恨一日翘与延政议事不叶翘诃之曰公反邪延政怒欲斩翘翘奔南镇延政发兵就攻之败其戍兵【诃虎何翻败补迈翻下同】翘汉崇奔福州西鄙戍兵皆溃　二月曦遣统军使潘师逵吴行真将兵四万撃延政师逵军于建州城西行真军于城南皆阻水置营焚城外庐舍延政求救于吴越壬戌吴越王元瓘遣宁国节度使同平章事仰仁诠【宣州宁国军时属南唐吴越使仰仁诠遥领耳当时列国自相署置多此类仰姓也何氏姓苑有此】内都监使薛万忠将兵四万救之丞相林鼎諌不听三月戊辰师逵分兵三千遣都军使蔡裔将之出战延政遣其将林汉彻等败之于茶山斩首千余级【茶山在建州东二十五里今亦谓之鳯凰山北苑茶焙即其地】　安彦威王建立皆请致仕不许辛未以归德节度使侍卫马歩都指挥使同平章事刘知逺为邺都留守徙彦威为归德节度使加兼侍中癸酉徙建立为昭义节度使进爵韩王以建立辽州人割辽沁二州昭义【辽沁二州自唐以来本属河东节度沁午鸩翻】徙建雄节度使李德珫为北都留守【珫昌终翻守式乂翻】　山南东道节度使同平章事安从进恃其险固【襄阳之地正得屈完所谓方城以为城汉水以为池之险故安从进恃之以傲朝廷】隂蓄异谋擅邀取湖南贡物【湖南贡物马希范所进者也】招纳亡命増广甲卒元随都押牙王令谦押牙潘知麟谏皆杀之及王建立徙潞州帝使问之曰朕虚青州以待卿【青州平卢军】卿有意则降制从进对曰若移青州置汉南【襄阳在汉水之南】臣即赴镇帝不之责【帝非姑息之主也慊然内顾其所以取中原者而思其所以守中原者畏首畏尾故诸镇之桀骜者皆俛首而抚驯之】　丁丑王延政募敢死士千余人夜渉水濳入潘师逵垒因风纵火城上鼓噪以应之战棹都头建安陈诲杀师逵【建安汉治县地吴置建安县唐帯建州】其众皆溃戊寅引兵欲攻吴行真寨建人未渉水行真及将士弃营走死者万人延政乘胜取永平顺昌二城【吴分建安置南平县晋武帝改为延平县王审知置延平镇其于延翰改日永平镇今南劒州治所即其地九域志南劒州管下有顺昌县在州西一百八十里宋白曰顺昌县本建安县之校乡地也呉永安三年置将乐县隋并入邵武　唐置景福二年又置将水镇改为永顺场寻立为顺昌县】自是建州之兵始盛　夏四月蜀太保兼门下侍郎同平章事赵季良请与门下侍郎同平章事母昭裔中书侍郎同平章事张业分判三司癸卯蜀主命季良判戸部昭裔判盐鉄业判度支【度徒洛翻】　庚戌以前横海节度使马全节为安逺节度使【以代李全全也】　甲子吴越孝献世子僔卒【僔子损翻】　吴越仰仁诠等兵至建州王延政以福州兵已败去奉牛酒犒之【犒苦到翻】请班师仁诠等不从营于城之西北延政惧【见仰仁诠逼城而屯有图建州之心是以惧】复遣使乞师于闽王【复扶又翻】闽王以泉州刺史王继业为行营都统将兵二万救之且移书责吴越【所谓归曲以直责也】遣轻兵絶吴越粮道防久雨吴越食尽五月延政遣兵出击大破之俘斩以万计癸未仁诠等夜遁　胡汉筠旣违诏命不诣阙又闻贾仁沼二子欲诉诸朝【贾仁沼死见上卷二年朝直遥翻】及除马全节镇安州代李金全汉筠绐金全曰进奏吏遣人倍道来言【进奏吏谓安逺军进奏院之主吏在大梁者也】朝延俟公受代即按贾仁沼死状以为必有异图金全大惧汉筠因説金全拒命自归于唐金全从之【説式芮翻】丙戌帝闻金全叛命马全节以汴洛汝郑单宋陈蔡曺濮申唐之兵讨之【如此则河之南济之西诸镇之兵尽发矣单音善濮音卜】以保大节度使安审晖为之副审晖审琦之兄也李金全遣推官张纬奉表请降于唐【降戸江翻】唐主遣鄂州屯营使李承裕段处恭将兵三千逆之【处昌吕翻】　唐主遣客省使尚全恭如闽和闽王曦及王延政六月延政遣牙将及女奴持誓书及香炉至福州与曦盟于宣陵【古者盟誓坎用牲加载书于上歃血以质诸天地鬼神宗庙之祭焫萧合馨香而已至于灌献尚鬰食品用椒荀卿言芬若椒兰汉皇后椒房取其芬馥郎官含鸡舌香奏事西京杂记载长安巧工丁缓作被下香炉刘向铭博山炉汉官典职尚书郎给女史二人执香炉烧薰皆未以奉鬼神汉武内传载西王母降爇婴香多品疑皆后人傅防而言之宋范作香序备言诸香以讥评时人至其作后汉书亦不载汉人焚香事疑以香礼神之习出于魏晋已下程大昌演繁露曰梁武帝祭天始用沈香古未用也祀地用上和香注云以地于人近冝加杂馥即合诸香为之言不止一香也闽主璘之举大号尊其父审知墓为宣陵】然兄弟相猜恨犹如故　癸卯唐李承裕等至安州是夕李金全将麾下数百人诣唐军妓妾资财皆为承裕所夺【妓渠绮翻】承裕入据安州甲辰马全节自应山进军大化镇【应山古应国汉属随县界梁分随县置永阳县隋改曰应山唐属安州九域志在州北一百八十里大化镇属应山县】与承裕战于城南大破之承裕掠安州南走全节入安州丙午安审晖追败唐兵于黄花谷段处恭战死丁未审晖又败唐兵于云梦泽中【九域志安州安陆县有云梦镇今安陆县南五十里有云梦泽宋白曰安州云梦县本汉安陆县地后魏大统十六年扵云城古城置云梦县败补迈翻】虏承裕及其众唐将张建崇据云梦桥拒战审晖乃还马全节斩承裕及其众千五百人于城下送监军杜光业等五百七人于大梁上曰此曹何罪皆赐马及器服而归之初卢文进之奔吴也【事见二百八十卷元年】唐主命祖全恩将兵逆之戒无入安州城陈于城外【陈读曰阵】俟文进出殿之以归无得剽掠【自文进至此皆言唐主相吴时事也殿丁练翻剽匹妙翻】及李承裕逆李金全戒之如全恩承裕贪剽掠与晋兵战而败失亡四千人唐主惋恨累日自以戒敇之不熟也【惋乌贯翻唐主生于兵间老于兵间军之利钝熟知之矣其惋恨者诚有罪已之心惜不能如秦穆公耳至冯延已辈乃讪笑先朝至于蹙国殄民而后已书曰否则侮厥父母曰昔之人无闻知延已之谓矣后之守国者尚鉴兹哉】杜光业等至唐唐主以其违命而败不受复送于淮北遗帝书曰边校贪功乘便据垒【复扶又翻遗唯季翻校戸教翻】又曰军法朝章彼此不可【言律之以军法则防师者此所必诛盗边者彼所不恕防之以朝章则两国皆不可容之立于朝也】帝复遣之归使者将自桐墟济淮【九域志宿州蕲县有桐墟镇自桐墟而南至涡口则济淮矣金人疆域图桐墟在宿州临涣县】唐主遣战舰拒之乃还帝悉授唐诸将官以其士卒为显义都命旧将刘康领之【旧将盖从起于晋阳者】
　　臣光曰违命者将也士卒从将之令者也又何罪乎受而戮其将以谢敌吊士卒而抚之斯可矣【将即亮翻】何必弃民以资敌国乎
　　唐主使宦者祭庐山【庐山在江州浔阳县山南即唐都昌县山北即唐之浔阳县都昌今南康军军城北十五里即庐山】还劳之曰【劳力到翻】卿此行甚精洁宦者曰臣自奉诏蔬食至今唐主曰卿某处市鱼为羮某日市肉为胾何为蔬食宦者慙服【胾侧吏翻脔肉为之唐主之察衞嗣君之俦也】仓吏歳终献羡余万余石唐主曰出纳有数苟非掊民刻军安得羡余邪【羡延面翻掊蒲侯翻】　秋七月闽主曦城福州西郭以备建人又度民为僧民避重赋多为僧凡度万一千人【呜呼使度僧而有福田利益则闽国至今存可也】　乙丑帝赐郑元弼等帛遣归【遣归闽也去年十月囚之今释而遣之】　李金全之叛也安州马歩副都指挥使桑千威和指挥使王万金成彦温不从而死马歩都指挥使厐守荣诮其愚以徇金全之意【诮才笑翻】己巳诏赠贾仁沼及桑千等官遣使诛守荣于安州李金全至金陵唐主待之甚薄【李金全为奸将所惑背父母之国委身于他邦其见薄冝也】　丁巳唐主立齐王璟为太子兼大元帅录尚书事　太子太师致仕范延光请归河阳私第【范延光仕唐先有私第在河阳】帝许之延光重载而行西京留守杨光逺兼领河阳利其货且虑为子孙之患【当范延光以广晋自归之时杨光逺为元帅必有以陵暴之故惧其为子孙之患】奏延光叛臣不家汴洛而就外藩恐其逃逸入敌国宜早除之帝不许光逺请敇延光居西京从之光逺使其子承贵以甲士围其第逼令自杀【呜呼财之累人如此秘琼以是而杀董温琪之家范延光复以是而杀秘琼杨光逺又以是而杀范延光而光逺亦卒不免财之累人如此夫】延光曰天子在上赐我鐡劵许以不死【赐鐡劵见上卷三年】尔父子何得如此己未承贵以白刅驱延光上马至浮梁挤于河【上时掌翻挤子细翻又子西翻】光逺奏云自赴水死帝知其故惮光逺之彊不敢诘为延光辍朝赠太师【为于伪翻】　唐齐王璟固辞太子【位居嫡长则当为太子辞之非所以繋臣民之望也】九月乙丑唐主许之诏中外致牋如太子礼　丁卯以翰林学士承防戸部侍郎和凝为中书侍郎同平章事己巳邺都留守刘知逺入朝【是年二月刘知逺代安彦威镇魏州】　辛未李崧奏诸州仓粮于计帐之外所余颇多【计帐谓歳计其数造帐以申三司者仓吏于受纳之时斛面取赢俟出给之时而私其利此皆官吏相与为至今然也必般量而后知其所余而般量之际为又多窃意李崧亦因时人旣言而奏之耳】上曰法外税民罪同枉法仓吏特贷其死各痛惩之【不知当时所谓痛惩者为何毕竟言之而不能行】　翰林学士李澣轻薄多酒失上恶之丙子罢翰林学士并其职于中书舍人【恶乌路翻当是时枢密直学士旣罢仅有翰林学士尚为亲近儒生李澣之酒失罢之是也因而罢翰林学士非也】澣涛之弟也　杨光逺入朝帝欲徙之他镇谓光逺曰围魏之役卿左右皆有功尚未之赏【围魏见上卷二年三年】今当各除一州以荣之因以其将校数人为刺史【所以分杨光逺之党而弱其势】甲申徙光逺为平卢节度使进爵东平王【开运之初杨光逺遂以平卢叛】　冬十月丁酉加吴越王元瓘天下兵马都元帅尚书令　壬寅唐大赦诏中外奏章无得言睿圣犯者以不敬论术士孙智永以四星聚斗分野有灾【分扶问翻】劝唐主廵东都【劝之东巡江都】乙巳唐主命齐王璟监国光政副使太仆少卿陈觉以私憾奏泰州刺史禇仁规贪残【泰州汉时吴国之海陵仓地东晋分广陵置海陵郡唐初置吴州更海陵县为吴陵县武徳七年废吴州复为海陵县南唐升为泰州】丙午罢仁规为扈驾都部署觉始用事【为陈觉乱唐政张本】庚戌唐主发金陵甲寅至江都　闽主曦因商人奉表自理【言己未甞称大号称大号者王昶之为也】十一月甲申以曦为威武节度使兼中书令封闽王唐主欲遂居江都以水冻漕运不给乃还【还从宣翻又如字】
　　十二月丙申至金陵　唐右仆射兼门下侍郎同平章事张延翰卒　是歳汉门下侍郎同平章事赵损卒以宁逺节度使南昌王定保为中书侍郎同平章事不逾年亦卒　初帝割鴈门之北以赂契丹【见二百八十卷元年】由是吐谷浑皆属契丹苦其贪虐思归中国成徳节度使安重荣复诱之【复扶又翻诱音酉】于是吐谷浑帅部落千余帐自五台来奔【欧阳脩曰吐谷浑本居青海唐至徳中为吐蕃所攻部族分散其内附者唐处之河西唐末其首领有赫连铎为大同节度使为晋王克用所破部族益微散处蔚州界中余按唐髙宗之时吐谷浑为吐蕃所破弃青海而内徙至至德中青海不复有吐谷浑而吐藩东吞河陇吐谷浑复东徙居云蔚之间自五台来奔盖取飞狐道奔镇州也宋白曰吐谷浑谓之退浑盖语急而然圣歴后吐蕃陥安乐州其众东徙散在朔方赫连铎以开成元年将本部三千帐来投丰州文宗命振武节度使刘沔以善地处之及沔移镇河东遂散居川界音讹谓之退浑其后吐谷浑白姓皆赫连之部落赫连铎为李克用所逐归幽州李匡俦遂居蔚州界部落代建其氏不常白承福自庄宗后为都督依北山北石门为栅赐其额为宁朔府以都督为节度使】契丹大怒遣使让帝以招纳叛人【为契丹诮让不已帝忧悒而殂张本】六年春正月丙寅帝遣供奉官张澄将兵二千索吐谷浑在并镇忻代四州山谷者逐之使还故土【索山客翻吐谷浑旣仇视契丹虽逐之不去其后刘知逺遂杀之以为资】　王延政城建州周二十里请于闽王曦欲以建州为威武军自为节度使曦以威武军福州也乃以建州为镇安军以延政为节度使封富沙王【建州本汉治县地后分治地南部曰建安唐置建州州有古富沙驿又南剑州管内有富沙里】延政改镇安曰镇武而称之　二月壬辰作浮梁于德胜口【是为澶州河桥】　彰义节度使张彦泽欲杀其子掌书记张式素为彦泽所厚谏止之彦泽怒射之左右素恶式从而防之【射而亦翻恶乌路翻】式惧谢病去彦泽遣兵追之式至邠州静难节度使李周以闻帝以彦泽故流式商州彦泽遣行军司马郑元昭诣阙求之且曰彦泽不得张式恐致不测【是以反而胁丄也】帝不得已与之癸未式至泾州彦泽命决口剖心断其四支【断音短父子之道天性也张彦泽欲杀其子其于天性何有张式其所亲者也以諌而杀之极其惨酷其于所亲亦何有晋祖欲以君臣之分柔服之难矣此其所以贻负义侯之祸也】　凉州军乱留后李文谦闭门自焚死【赵珣聚米图经凉州东至防州六百里西至甘州五百里南至鄯州三百六十里北至故突厥界三百里宋白续通典四至同而里数之逺近异】　蜀自建国以来【唐清泰元年蜀建国】节度使多领禁兵或以他职留成都委僚佐知留务专事聚敛政事不治【敛力赡翻治直之翻】民无所诉蜀主知其丙辰加卫圣马歩都指挥使武德节度使兼中书令赵廷隠【蜀以东川为武德军以定董璋克梓州取武有七德以为军号】枢密使武信节度使同平章事王处回捧圣控鹤都指挥便保宁节度使同平章事张公铎检校官并罢其节度使三月甲戌以翰林学士承防李昊知武宁军散骑常侍刘英图知保宁军諌议大夫崔銮知武信军给事中谢从志知武泰军将作监张赞知宁江军【使之各知节度事非正帅也】　夏四月闽王曦以其子亚澄同平章事判六军诸卫曦疑其弟汀州刺史延喜与延政通谋【汀建接壤故疑之】遣将军许仁钦以兵三千如汀州执延喜以归　唐主以陈觉及万年常梦锡为宣徽副使辛巳北京留守李德珫遣牙校以吐谷浑酋长白承
　　福入朝【旣遣张澄逐吐谷浑之在四州山谷者矣而又容其酋长入朝岂非容其大而逐其细欤晋髙祖之与契丹主以术相遇者也珫昌中翻】　唐主遣通事舎人欧阳遇求假道以通契丹帝不许【契丹求假道以通淮浙晋无所不可至唐求假道以通契丹则不许之随其所轻重而应之也】　自黄巢犯长安以来【唐僖宗广明元年黄巢入长安】天下血战数十年然后诸国各有分土【分扶问翻】兵革稍息及唐主即位江淮比年丰稔兵食有余羣臣争言陛下中兴今北方多难宜出兵恢复旧疆【比毗至翻难乃旦翻旧彊谓盛唐时疆土也此岂易恢复邪宜唐主之不从之也】唐主曰吾少长军旅【少诗照翻长知两翻】见兵之为民害深矣不忍复言【复扶又翻】使彼民安则吾民亦安矣又何求焉汉主遣使如唐谋共取楚分其地唐主不许【史言唐主能保境息民】　山南东道节度使安从进谋反遣使奉表诣蜀请出师金商以为声援【自金商取道均房则至襄阳】丁亥使者至成都蜀主与羣臣谋之皆曰金商险逺少出师则不足制敌多则漕挽不继【水运曰漕陆运曰挽挽音晩】蜀主乃辞之又求援于荆南髙从诲遗从进书【遗唯季翻】谕以祸福从进怒反诬奏从诲荆南行军司马王保义劝从诲具奏其状且请发兵助朝廷讨之从诲从之　成德节度使安重荣耻臣契丹见契丹使者必箕踞慢骂使过其境或濳遣人杀之契丹以让帝帝为之逊谢【使并疏吏翻为于伪翻】六月戊午重荣执契丹使伊喇【伊戸结翻剌来达翻】遣骑掠幽州南境军于博野【博野县属定州宋雍熈四年以其地置宁边军景德元年改永定军天圣七年改永宁军金陞为蠡州其疆域图云北至燕京四百九十里】上表称吐谷浑两突厥浑契苾沙陁各帅部众归附【两突厥东突厥西突厥也帅读曰率】党项等亦遣使纳契丹吿身职牒言为虏所陵暴【党底朗翻】又言自二月以来令各具精甲壮马将以上秋南冦【上秋谓七月】恐天命不佑与之俱灭愿自备十万众与晋共击契丹又朔州节度副使赵崇已逐契丹节度使刘山【朔州旧非节镇盖契丹所置也】求归命朝廷臣相继以闻陛下屡敇臣承奉契丹勿自起舋端其如天道人心难以违拒机不可失时不再来诸节度使没于虏庭者【此谓赵德钧董温琪扬彦珣翟璋等】皆延颈企踵以待王师【企去智翻举踵不至地也】良可哀闵愿早决计表数千言大抵斥帝父事契丹竭中国以媚无厌之虏【厌于盐翻】又以此意为书遗朝贵【遗唯季翻】及移藩镇云已勒兵必与契丹决战帝以重荣方握彊兵不能制甚患之时邺都留守侍卫马歩都指挥使刘知逺在大梁【去年刘知逺自魏来朝时尚留大梁】泰宁节度使桑维翰知重荣已蓄奸谋又虑朝廷重违其意【重难也】密上疏曰陛下免于晋阳之难而有天下【难乃旦翻】皆契丹之功也不可负之今重荣恃勇轻敌吐浑假手报仇皆非国家之利不可听也臣窃观契丹数年以来士马精彊吞噬四隣战必胜攻必取割中国之土地収中国之器械【此谓降杨光逺虏赵德钧时也】其君智勇过人其臣上下辑睦牛羊蕃息【蕃音烦】国无天灾此未可与为敌也且中国新败【谓张敬达晋安之败赵德钧圑柏之败】士气雕沮以当契丹乘胜之威其势相去甚逺又和亲旣絶则当发兵守塞兵少则不足以待冦兵多则馈运无以继之我出则彼归我归则彼至臣恐禁卫之士疲于奔命镇定之地无复遗民【幽涿瀛莫旣属契丹镇定沧景悉为边销沧景之地近海卑下又多塘泺虏骑不可得而入其入寇多依山而趋镇定故其地为虏冲】今天下粗安【粗坐五翻】疮痍未复府库虚竭蒸民困【蒸众也】静而守之犹惧不济其可妄动乎契丹与国家恩义非轻信誓甚着彼无间隙【间古苋翻】而自啓舋端就使克之后患愈重万一不克大事去矣议者以嵗输缯帛谓之耗蠧有所卑逊谓之屈辱殊不知兵连而不休祸结而不解财力将匮耗蠧孰甚焉用兵则武吏功臣过求姑息边藩逺郡得以骄矜下陵上替屈辱孰大焉【桑维翰权利害之轻重而言之一时之论也】臣愿陛下训农习战养兵息民俟国无内忧民有余力然后观舋而动则动必有成矣又邺都富盛国家藩屛今主帅赴阙【屛必郢翻主帅赴阙谓刘知逺来朝帅所类翻】军府无人臣窃思慢藏诲盗之言勇夫重闭之义【慢藏诲盗易大传之言勇夫重闭左传申公巫臣之言藏徂浪翻重直龙翻】乞陛下畧加廵幸以杜奸谋帝谓使者曰朕比日以来烦懑不决今见卿奏如醉醒矣【比毗至翻懑音闷醒先挺翻醉寤也】卿勿以为忧　闽王曦闻王延政以书招泉州刺史王继业召继业还赐死于郊外【福州之郊外也城外三十里为郊盖杀之野也】杀其子于泉州初继业为汀州刺史司徒兼门下侍郎同平章事杨沂丰为士曹参军与之亲善或告沂丰与继业同谋沂丰方侍宴即収下狱【下戸嫁翻】明日斩之夷其族沂丰渉之从弟也【杨涉为相于唐梁禅代之际从才用翻】时年八十余国人哀之自是宗族勲旧相继被诛人不自保谏议大夫黄峻舁榇诣朝堂极諌曦曰老物狂发矣贬章州司戸【被皮义翻舁音余又羊茹翻榇初觐翻章州当作漳州】曦淫侈无度资用不给谋于国计使南安陈匡范【南安县隋置唐属泉州九域志在州北四十七里】匡范请日进万金曦悦加匡范礼部侍郎匡范增筭商贾数倍曦宴羣臣举酒属匡范曰【贾音古属之欲翻】明珠美玉求之可得如匡范人中之宝不可得也未几商贾之筭不能足日进贷诸省务钱以足之恐事觉忧悸而卒【几居岂翻悸其季翻】曦祭赠甚厚诸省务以匡范贷帖闻【贷帖贷钱之文书也】曦大怒斵棺断其尸弃水中【断音短】以连江人黄绍颇代为国计使【唐武德元年分闽县置温麻县寻改曰连江属福州九域志在州东北一百六十里】绍颇请令欲仕者自非防补皆听输钱即授之以资望髙下及州县戸口多寡定其直自百缗至千缗从之　唐主自以专权取吴尤忌宰相权重【此王莽隋文帝之故智也奸雄事成与不成有幸不幸耳】以右仆射兼中书侍郎同平章事李建勲执政歳久欲罢之防建勲上疏言事意其留中旣而唐主下有司施行【下音戸嫁翻】建勲自知事挟爱憎密取所奏改之秋七月戊辰罢建勲归私第　帝忧安重荣跋扈己巳以刘知逺为北京留守河东节度使复以辽沁河东【去年以辽沁昭义军沁午鸩翻】以北京留守李德珫为邺都留守知逺微时为晋阳李氏赘婿尝牧马犯僧田僧执而笞之知逺至晋阳首召其僧命之坐慰谕赠遗众心大悦【遗唯季翻不念恶怨故众心大悦为刘知逺自河东成大业张本】　吴越府署火宫室府库几尽【几居依翻】吴越王元瓘惊惧发狂疾唐人争劝唐主乘取之唐主曰奈何利人之灾遣使唁之且赒其乏【唁鱼战翻吊生曰唁赒音周振赡之也】　闽主曦自称大闽皇领威武节度使【旣称皇矣又领威武节度使古之私立名字者无此比也】与王延政治兵相攻【治直之翻】互有胜负福建之间暴骨如莽镇武节度判官晋江潘承祐屡请息兵脩好【唐开元八年分南安县置晋江县后遂为泉州治所好呼到翻】延政不从闽主使者至延政大陈甲卒以示之对使者语甚悖慢【悖蒲妹翻又蒲没翻】承祐长跪切谏延政怒顾左右曰判官之肉可食乎承祐不顾声色愈厉闽主曦恶泉州刺史王继严得众心罢归酖杀之【恶乌路翻】　八月戊子朔以开封尹郑王重贵为东京留守　冯道李崧屡荐天平节度使兼侍卫亲军马歩副都指挥使同平章事杜重威之能【此希上指而荐之也】以为都指挥使充随驾御营使代刘知逺知逺由是恨二相【为冯道不用于汉李崧见杀张本】重威所至黩货民多逃亡尝出过市谓左右曰人言我驱尽百姓何市人之多也壬辰帝发大梁　己亥至邺都壬寅大赦帝以诏谕安重荣曰尔身为大臣家有老母忿不思难弃君与亲吾因契丹得天下尔因吾致富贵【谓重荣降帝于晋阳从此得富贵】吾不敢忘德尔乃忘之何邪今吾以天下臣之尔欲以一镇抗之不亦难乎宜审思之无取后悔重荣得诏愈骄闻山南东道节度使安从进有异志隂遣使与之通谋【安从进反而重荣亦反矣】　吴越文穆王元瓘寝疾察内都监章德安忠厚能断大事欲属以后事语之曰佐尚少当择宗人长者立之【监古衔翻断丁乱翻属之欲翻语牛倨翻少诗照翻长知两翻】德安曰佐虽少羣下伏其英敏愿王勿以为念王曰汝善辅之吾无忧矣德安处州人也辛亥元瓘卒【年五十五】初内牙指挥使戴恽为元瓘所亲任悉以军事委之元瓘养子侑乳母恽妻之亲也【恽于粉翻】或吿恽谋立侑德安秘不发防与诸将谋伏甲士于幕下壬子恽入府执而杀之废侑为庻人复姓孙幽之明州是日将吏以元瓘遗命承制以镇海镇东副大使佐为节度使时年十四【欧史曰年十三】九月庾申佐即王位命丞相曹仲达摄政军中言赐与不均举仗不受诸将不能制仲达亲谕之皆释仗而拜佐温恭好书礼士躬勤政务发摘奸伏人不能欺【摘他狄翻】民有献嘉禾者佐问仓吏今蓄积几何对曰十年王曰然则军食足矣可以寛吾民乃命复其境内税三年【复方目翻除免也史言佐虽少而敏于政】　辛酉滑州言河决　【考异日薛史纪载九月辛酉滑州河决而不载庚午濮州决髙祖实録载庚午濮州奏而不载辛酉滑州决五代防要及志皆云天福六年九月决滑州兖濮州界皆为水漂溺史匡翰传亦云天福六年白马河决按辛酉滑州河已决则下流皆涸濮州无庚午再决之理盖滑州河决漂浸及濮州耳】帝以安重荣杀契丹使者恐其犯塞乙亥遣安国节度使杨彦珣使于契丹彦珣至其帐契丹责以使者死状彦珣曰譬如人家有恶子父母所不能制将如之何契丹主怒乃解　闽主曦以其子琅邪王亚澄为威武节度使兼中书令改号长乐王【乐音洛】　刘知逺遣亲将郭威以诏指説吐谷浑酋长白承福【时朝廷阳为逐吐谷浑而隂抚纳之又惧契丹知之而怒之也不敢明降诏书故刘知逺承帝密指使郭威称诏指以説之将即亮翻説式苪翻酋慈秋翻长知两翻】令去安重荣归朝廷许以节钺威还谓知逺曰虏惟利是嗜安铁胡止以袍袴赂之【还从宣翻安重荣小字铁胡】今欲其来莫若重赂乃可致耳知逺从之且使谓承福曰朝廷已割尔曹契丹尔曹当自安部落今乃南来助安重荣为逆重荣已为天下所弃朝夕败亡尔曹宜早从化勿俟临之以兵南北无归悔无及矣【言吐谷浑若助安重荣重荣败亡之后吐谷浑南不可归晋北不可归契丹】承福惧冬十一月帅其众归于知逺知逺处之太原东山及岚石之间【帅读曰率处昌吕翻岚卢含翻】表承福领大同节度使【云州大同军时已属契丹】収其精骑以麾下【为刘知逺杀白承福张木】始安重荣移檄诸道云与吐谷浑达靼契苾同起兵旣而承福降知逺达靼契苾亦莫之赴【靼当割翻】重荣势大沮【沮在吕翻】　闽主曦即皇帝位王延政自称兵马元帅闽同平章事李敏卒【书闽同平章事以别他国之相】　帝之发大梁也和凝请曰车驾已行安从进若反何以备之帝曰卿意如何凝请密留空名宣敇十数通【宣出于枢密院敇出于中书门下时并枢密院于中书空苦贡翻】付留守郑王闻变则书诸将名遣撃之帝从之十一月从进举兵攻邓州唐州刺史武延翰以闻【九域志襄阳北至邓州一百七十八里东北至唐州二百五十里】郑王遣宣徽南院使张从恩武德使焦继勲防圣都指挥使郭金海作坊使陈思让将大梁兵就申州刺史李建崇兵于叶县以讨之【汉有叶县中废隋复置叶县唐属汝州九域志在州东南一百四十里叶式涉翻】金海本突厥思让幽州人也【厥九勿翻】丁丑以西京留守高行周为南面军前都部署前同州节度使宋彦筠副之张从恩监焉又以郭金海为先锋使陈思让监焉【监古衔翻】彦筠滑州人也庚辰以邺都留守李德珫权东京留守召郑王重贵如邺都安从进攻邓州威胜节度使安审晖据牙城拒之【邓州牙城也】从进不能克而退癸未从进至花山【九域志唐州湖阳县有花山银场按花山在湖阳北】遇张从恩兵不意其至之速合战大败从恩获其子牙内都指挥使义从进以数十骑奔还襄州婴城自守　唐主性节俭常蹑蒲屡盥颒用铁盎【蹑尼辄翻织蒲为屦江淮之人多能之颒呼内翻澡手为盥涤面为颒】暑则寝于青葛帷左右使令惟丑宫人服饰粗畧【粗读曰麤】死国事者皆给禄三年分遣使者按行民田以肥瘠定其税【行下孟翻】民间称其平允自是江淮调兵兴役及他赋敛皆以税钱为率【调徒钩翻敛力赡翻】至今用之唐主勤于听政以夜继昼还自江都不复宴乐颇伤躁急【复扶又翻乐音洛躁则到翻】内侍王绍顔上书以为今春以来羣臣获罪者众中外疑惧唐主手诏释其所以然令绍顔告谕中外　十二月丙戌朔徙郑王重贵为齐王充邺都留守以李德珫为东都留守　丁亥以髙行周知襄州行府事诏荆南湖南共讨襄州髙从诲遣都指挥使李端将水军数千至南津【汉水南津也】楚王希范遣天策都军使张少敌将战舰百五十艘入汉江助行周仍各运粮以馈之少敌佶之子也【张佶与楚王马殷同起事者也少诗沼翻舰戸黯翻艘苏遭翻佶其吉翻】　安重荣闻安从进举兵反谋遂决大集境内饥民众至数万南向邺都声言入朝初重荣与深州人赵彦之俱为散指挥使相得欢甚【散悉亶翻】重荣镇成德【二年安重荣始帅镇州】彦之自闗西归之重荣待遇甚厚使彦之招募党众然心实忌之及举兵止用为排陈使【陈读曰阵】彦之恨之帝闻重荣反壬辰遣防圣等马步三十九指挥击之以天平节度使杜重威为招讨使安国节度使马全节副之前永清节度使王清为马歩都虞候　安从进遣其弟从贵将兵逆均州刺史蔡行遇【行遇者安从进巡内刺史时盖以兵援襄阳故遣弟逆之】焦继勲邀击败之获从贵断其足而归之【败补迈翻断音短】　戊戌杜重威与安重荣遇于宗城西南【九域志宗城县在魏州之西北一百七十里】重荣为偃月陈官军再击之不动重威惧欲指挥使宛丘王重曰兵家忌【则敌得而乘之或士卒因退而溃乱故忌之陈读曰阵】镇之精兵尽在中军请公分锐士撃其左右翼重为公以契丹直冲其中军【为于伪翻】彼必狼狈重威从之镇人陈稍却赵彦之卷旗防马来降彦之以银饰铠胄及鞍勒官军杀而分之重荣闻彦之叛大惧退匿于辎重中【重直用翻】官军从而乘之镇人大溃斩首万五千级重荣収余众走保宗城官军进攻夜分拔之重荣以十余骑走还镇州婴城自守防天寒镇人战及冻死者二万余人契丹闻重荣反乃听杨彦询还【是年五月杨彦询使契丹】　庚子冀州刺史张建武等取赵州【冀赵二州皆安重荣巡属】　汉主寝疾有胡僧谓汉主名龚不利汉主自造防字名之义取飞龙在天【易曰飞龙在天利见大人】读若俨　庚戌制以钱佐为镇海镇东军节度使兼中书令吴越国王
　　资治通鉴卷二百八十二
　　钦定四库全书
　　资治通鉴卷二百八十三　宋　司马光　撰
　　胡三省　音注
　　后晋纪四【起黓摄提格尽阏逢执徐正月凡二年有竒】
　　髙祖圣文章武明徳孝皇帝下
　　天福七年春正月丁巳镇州牙将自西郭水碾门导官军入城【碾鱼蹇翻水碾水硙也】杀守陴民二万人【陴频弥翻】执安重荣斩之杜重威杀导者自以为功庚申重荣首至邺都帝命漆之函送契丹【重直龙翻】　癸亥改镇州为恒州成徳军为顺国军【镇州本恒州唐避穆宗名改焉今以安重荣反改州名从旧又改军号恒胡登翻】丙寅以门下侍郎同平章事赵莹为侍中以杜重威为顺国节度使兼侍中安重荣私财及恒州府库重威尽有之帝知而不问又表卫尉少卿范阳王瑜为副使瑜为之重敛于民恒人不胜其苦【少诗照翻为之于伪翻敛力赡翻胜音升】张式父铎诣阙讼寃【张彦泽杀张式事见上卷上年】壬午以河阳节度使王周为彰义节度使代张彦泽　闽主曦立皇后李氏同平章事真之女也嗜酒刚愎【愎蒲逼翻】曦宠而惮之彰武节度使丁审琪养部曲千人纵之为暴于境内军校贺行政与诸胡相结为乱攻延州帝遣曹州防御使何重建将兵救之同鄜援兵继至乃得免【校戸教翻鄜方无翻】二月癸巳以重建为彰武留后召审琪归朝重建云朔闲胡人也　唐左丞相宋齐丘固求豫政事唐主听入中书又求领尚书省乃罢侍中寿王景遂判尚书省更领中书门下省【更工衡翻】以齐丘知尚书省事其三省事并取齐王璟参决【所以制宋齐丘】齐丘视事数月亲吏夏昌图盗官钱三千缗齐丘判贷其死唐主大怒斩昌图【夏户雅翻】齐丘称疾请罢省事从之　泾州奏遣押牙陈延晖持敕书诣凉州州中将吏请延晖为节度使　三月闽主曦立长乐王亚澄为闽王【乐音洛】　张彦泽在泾州擅发兵击诸胡兵皆败没调民马千余匹以补之【调徒钓翻】还至陜【自泾州代还至陜还从宣翻陜失冉翻】获亡将杨洪乗醉断其手足而斩之【断音短】王周奏彦泽在镇贪残不法二十六条民散亡者五千余戸【王周代彦泽故得奏其在镇事】彦泽既至帝以其有军功又与杨光逺连姻释不问【欧史张彦泽与帝连姻又讨范延光有功】夏四月己未右谏议大夫郑受益上言杨洪所以被屠由陛下去岁送张式与彦泽使之逞志致彦泽敢肆凶残无所忌惮见闻之人无不切齿而陛下曾不动心一无诘譲淑慝莫辨【诘去吉翻问也譲责也慝吐得翻】赏罚无章中外皆言陛下受彦泽所献马百匹听其如是臣窃为陛下惜此恶名【为于伪翻受献而释有罪是恶名也】乞正彦泽罪法以湔洗圣徳【湔则前翻】疏奏留中受益从谠之兄子也【郑从谠见唐僖宗纪谠音党】庚申刑部郎中李涛等伏閤极论彦泽之罪语甚切至【伏閤者伏閤门下奏事閤门使以闻】辛酉敕张彦泽削一阶降爵一级【阶武散阶爵级封爵之级】张式父及子弟皆拜官泾州民复业者减其徭赋癸亥李涛复与两省及御史台官伏閤【复扶又翻两省官中书门下省官也】奏彦泽罚太轻请论如法帝召涛面谕之涛端笏前迫殿陛声色俱厉帝怒连叱之涛不退帝曰朕已许彦泽不死涛曰陛下许彦泽不死不可负不知范延光鐡劵安在【谓许范延光以不死而杨光逺杀之也事见上卷五年】帝拂衣起入禁中丙寅以彦泽为左龙武大将军【为张彦泽为契丹用以残灭晋国李涛诣彦泽而不惧张本】汉髙祖寝疾以其子秦王度晋王熈皆骄恣少
　　子越王昌孝谨有智识【少诗照翻】与右仆射兼西御院使王翷谋出度镇邕州熈镇容州而立昌【为熈杀昌及翷张本翷求仁翻】制命将行防崇文使萧益入问疾以其事访之益曰立嫡以长违之必乱乃止【萧益引经义以沮立昌之义长知两翻】丁丑髙祖殂【年五十四】髙祖为人辨察多权数好自矜大常谓中国天子为洛州刺史【好呼到翻以中国天子都洛阳洛阳之地盖本洛州刺史所治也言其政今不能及逺特昔时洛州刺史之任耳】岭南珍异所聚毎穷奢极丽宫殿悉以金玉珠翠为饰用刑惨酷有灌鼻割舌支解刳剔炮炙烹蒸之法或聚毒蛇水中以罪人投之谓之水狱同平章事杨洞潜谏不听末年尤猜忌以士人多为子孙计故专任宦官由是其国中宦者大盛【自刘龚之后专任宦者谓百官为门外人传至于鋹而国亡矣】秦王度即皇帝位更名玢【更工衡翻玢府巾翻】以熈辅政改元光天尊母赵昭仪曰皇太妃　契丹以晋招纳吐谷浑遣使来让帝忧悒不知为计五月己亥始有疾【悒乙及翻】　己巳尊太妃刘氏为皇太后太后帝之庶母也【徐无党曰帝所生母也】　唐丞相太保宋齐丘既罢尚书省不复朝谒【复扶又翻朝直遥翻下同】唐主遣寿王景遂劳问【劳力到翻】许镇洪州始入朝唐主与之宴酒酣齐丘曰陛下中兴臣之力也奈何忘之唐主怒曰公以游客干朕【事见二百六十六卷梁太祖干化二年】今为三公亦足矣乃与人言朕鸟喙如句践难与共安乐有之乎【越范蠡遗文种书言越王为人长颈鸟喙可与同患难不可与同安乐句读如钩乐读如洛】齐丘曰臣实有此言臣为游客时陛下乃偏裨耳今日杀臣可矣明日唐主手诏谢之曰朕之褊性【褊补典翻】子嵩平昔所知少相亲老相怨可乎【少诗照翻自古君臣之间岂无亲故未有如宋齐丘之挟旧矜功唐主之启宠纳侮者也】丙午以齐丘为镇南节度使【践洪州之约宋齐丘本洪州进士宠之以衣锦也】　帝寝疾一旦冯道独对帝命幼子重睿出拜之又令宦者抱重睿置道怀中其意盖欲道辅立之【重直龙翻　考异曰汉髙祖实録晋高祖大渐召近臣属之曰此天下明宗之天下寡人窃而取之久矣寡人既谢当归许王寡人之愿也此説难信今从薛史】六月乙丑帝殂【年五十一五代防要殂于邺都大内之保昌殿】道与天平节度使侍卫马步都虞候景延广议以国家多难宜立长君乃奉广晋尹齐王重贵为嗣【晋高祖托孤于冯道与吴主孙休托孤于濮阳兴张布之事畧同难乃旦翻】是日齐王即皇帝位延广以为己功始用事禁都下人无得偶语【以防奸人谋为变】初高祖疾亟有防召河东节度使刘知逺入辅政齐王寝之知逺由是怨齐王【为刘知逺不肯入援张本】　丁夘尊皇太后曰太皇太后【高祖之庶母刘氏也】皇后曰皇太后【高祖之后李氏也】　闽富沙王延政围汀州闽主曦发漳泉兵五千救之【九域志泉州西至漳州二百九十五里漳州西至汀州五百四十里宋白曰梁山有漳浦水一名漳溪水唐垂拱二年析泉州之西南置漳州垂拱之泉州今之福州也】又遣其将林守亮入尤溪大明宫使黄敬忠屯尤口【九域志尤溪县在南剑州南一百五十五里盖王氏初置县也尤口尤溪口也】欲乗虚袭建州国计使黄绍颇将步卒八千为二军声援　秋七月壬辰太皇太后刘氏殖　闽富沙王延政攻汀州四十二战不克而归其将包洪实陈望将水军以御福州之师丁酉遇于尤口【尤溪口】黄敬忠将战占者言时刻未利按兵不动洪实等引兵登岸水陆夹攻之杀敬忠俘斩二千级林守亮黄绍颇皆遁归　庚子大赦　癸夘加景延广同平章事兼侍卫马步都指挥使【赏其定防之功也为景延广挟权制上搆契丹之隙张本】　勲旧皆欲复置枢密使【罢枢密使见上卷上年】冯道等三奏请以枢密旧职让之【并枢密于中书故谓枢密院旧所典之职为旧职】帝不许　有神降于博罗县民家【博罗汉古县唐属循州时为汉土郡国志循州有博罗山浮海而来傅着罗山故名博罗宋朝博罗县属惠州九域志在州北四十五里宋白曰博罗县接境于罗山故曰博罗东接龙州南接西平西接増城界】与人言而不见其形闾阎人徃占吉凶多验县吏张遇贤事之甚谨时循州盗贼羣起莫相统一贼帅共祷于神神大言曰张遇贤当为汝主于是共奉遇贤称中天八国王改元永乐【乐音洛】置百官攻掠海隅【循州东南距潮惠二州皆海隅之地】遇贤年少【少诗照翻】无它方畧诸将但告进退而已汉主以越王昌为都统循王杲为副以讨之战于钱帛馆汉兵不利二王皆为贼所围指挥使陈道庠等力战救之得免东方州县多为遇贤所陷【东方州县谓番禺以东州县也即惠潮之地九域志广州东至惠州三百一十五里又自惠州东至潮州八百一十里】道庠端州人也　高行周围襄州逾年不下【去年十一月高行周围襄州事始见上卷】城中食尽奉国军都虞候曲周王清言于行周曰【曲周县属洺州宋熙宁三年省曲周县为镇入鸡泽县】贼城已危我师已老民力已困不早迫之尚何俟乎与奉国都指挥使元城刘词帅众先登【元城县带魏州帅读曰率】八月拔之安从进举族自焚　甲子以赵莹为中书令　闽主曦遣使以手诏及金器九百钱万缗将吏敕吿六百四十通求和于富沙王延政延政不受丙寅闽主曦宴羣臣于九龙殿从子继柔不能饮强之【从才用翻强其两翻】继柔私减其酒曦怒并客将斩之【王曦之酗虐孙皓之流也将即亮翻】　闽主铸永隆通寳大铁钱一当鈆钱百　汉葬天皇大帝于康陵庙号髙祖　唐主自为吴相兴利除害变更旧法甚多【梁均王之贞明四年唐主始得吴政吴王隆演之十五年也】及即位命法官及尚书删定为升元条三十卷【时唐以升元纪元】庚寅行之　闽主曦以同平章事侯官余廷英为泉州刺史廷英贪秽掠人女子诈称受诏采择以备后宫事觉曦遣御史按之廷英惧诣福州自归曦诘责将以属吏【诘去吉翻属之欲翻】廷英退献买宴钱万缗曦悦明日召见谓曰宴已买矣皇后贡物安在廷英复献钱于李后乃遣归泉州自是诸州皆别贡皇后物未几复召廷英为相【见贤遍翻复扶又翻几居岂翻史言闽主曦之好货甚于昶】　冬十月丙子张遇贤陷循州杀汉刺史刘传　楚王希范作天防府【王举天下大定録曰希范建天防府于州城西北造天防光政等一十六楼及造天防勤政等五堂】极栋宇之盛户牖栏槛皆饰以金玉涂壁用丹砂数十万斤【丹砂出辰溪溆锦等州及诸溪峒皆楚之境内也本草图经曰丹砂生深谷石崖闲土人穴地数十尺始见其苗乃白石也谓之丹砂床砂生石上其块大者如鸡子小者如石榴颗状若芙蓉头箭镞连床者紫黯若铁色而光明莹彻碎之崭岩作墙壁又似云母片可析者无石弥佳过此则淘土石中得之】地衣春夏用角簟【角簟剖竹为细篾织之蔵节去筠莹滑可爱南蛮或以白藤为之】秋冬用木棉【木棉今南方多有焉于春中作畦种之至夏秋之交结实至秋半其实之外皮四裂中踊出白如绵土人取而纺之织以为布细密厚暖宜以御冬】与子弟僚属游宴其间十一月庚寅葬圣文章武明徳孝皇帝于显陵【陵在河南府寿】
　　【安县】庙号髙祖　先是河南北诸州官自卖海盐嵗收缗钱十七万又散蚕盐敛民钱【蚕盐所以裛茧唐天成二年勑毎年二月内一度俵散蚕盐依夏税限纳钱宋白曰周显徳三年勅齐州蚕盐于秋苗上俵配谓之查头毎一石征钱三千文沧棣滨淄青每石征绢一匹后齐州减征一半五州所征绢加倍先悉荐翻】言事者称民坐私贩盐抵罪者众不若聴自贩而嵗以官所卖钱直敛于民谓之食盐钱髙祖从之俄而盐价顿贱毎斤至十钱至是三司使董遇欲増求羡利【羡延面翻】而难于骤变前法乃重征盐商过者七钱留卖者十钱由是盐商殆絶而官复自卖【复扶又翻】其食盐钱至今敛之如故【五代防要时言事者请将食盐钱于诸道州府计户每户一贯至二百为五等配之然后任人逐便兴贩既不亏官又益百姓朝廷行之诸处场务且仍旧俄而盐货顿贱去出盐逺处州县毎斤不过二十掌事者又难骤改其法奏请重置税焉盖欲絶兴贩归利于官院粜盐虽多人户盐钱又不放免民甚苦之】　闽盐铁使右仆射李仁遇敏之子【李敏闽主昶元妃梁国夫人之父】闽主曦之甥也年少美姿容得幸于曦【有龙阳之宠也】十二月以仁遇为左仆射兼中书侍郎翰林学士吏部侍郎李光准为中书侍郎兼户部尚书并同平章事曦荒淫无度尝夜宴光准醉忤防【忤五故翻】命执送都市斩之吏不敢杀系狱中明日视朝【朝直遥翻】召复其位是夕又宴收翰林学士周维岳下狱【下户嫁翻】吏拂榻待之曰相公昨夜宿此尚书勿忧醒而释之他日又宴侍臣皆以醉去独维岳在曦曰维岳身甚小何饮酒之多左右或曰酒有别肠【此俚俗之常语】不必长大曦欣然命捽维岳下殿【捽昨没翻】欲剖视其酒肠或曰杀维岳无人侍陛下剧饮者乃舍之　帝之初即位也大臣议奉表称臣告哀于契丹景延广请致书称孙而不称臣【景延广之议因三年契丹主令髙祖称儿皇帝用家人之礼致书也】李崧曰屈身以为社稷何耻之有【为于伪翻】陛下如此他日必躬擐甲胄【擐音宦】与契丹战于时悔无益矣【于时者于其时也】延广固争冯道依违其间帝卒从延广议【卒子恤翻】契丹大怒遣使来责让且言何得不先承禀遽即帝位延广复以不逊语荅之契丹卢龙节度使赵延寿欲代晋帝中国【赵延寿父子欲帝中国之心已见于屯圑柏之时】屡説契丹击晋契丹主颇然之【説式芮翻为契丹入防张本】
　　齐王上【讳重贵髙祖兄敬儒之子】
　　天福八年春正月癸夘蜀主以宣徽使兼宫苑使田敬全领永平节度使敬全宦者也引前蜀王承休为比而命之【前蜀主王衍使宦者王承休帅秦州事见二百七十三巻唐庄宗同光二年诗云殷鉴不逺在夏后之世孟昶不能以前蜀之亡国为鉴乃引王承休为比以崇秩宦官其国至宋而亡晩矣】国人非之　帝闻契丹将入冦二月己未发邺都乙丑至东京【帝即位于邺都保昌殿柩前至是始还汴】然犹与契丹问遗相徃来无虚月【遗唯季翻】　唐宣城王景逹刚毅开爽烈祖爱之屡欲以为嗣【烈祖即谓唐主唐主崩庙号烈祖通鉴因其国史成文书之】宋齐丘亟称其才【亟去吏翻】唐主以齐王璟年长而止【长知两翻】璟以是怨齐丘【既以賛夺嫡之谋怨之又以争权误国怒之宋齐丘于是不得免矣】唐主幼子景逷母种氏有宠齐王璟母宋皇后稀得进见唐主如璟宫遇璟亲调乐器大怒诮让者数日种氏乗间言景逷虽幼而慧可以为嗣【逷他歴翻种直中翻见贤遍翻诮才笑翻间古苋翻】唐主怒曰子有过父训之常事也国家大计女子何得预知即命嫁之【史言唐主明断不牵于女宠】唐主尝梦吞灵丹旦而方士史守冲献丹方以为神而饵之浸成躁急【自叔孙豹以来践妖梦以自祸者多矣】左右谏不聴尝以药赐李建勲建勲曰臣饵之数日已觉躁热况多饵乎唐主曰朕服之久矣羣臣奏事徃徃暴怒然或有正色论辩中理者【中竹仲翻】亦敛容慰谢而从之唐主问道士王栖霞何道可致太平对曰王者治心治身乃治家国今陛下尚未能去饥嗔饱喜【治直之翻去羌吕翻嗔昌眞翻】何论太平宋后自帘中称叹以为至言凡唐主所赐予【子读曰与】栖霞皆不受栖霞常为人奏章唐主欲为之筑坛【为于伪翻】辞曰国用方乏何暇及此俟焚章不化乃当奏请耳【道士率奏章自谓上达于天史言王栖霞异乎挟术以干宠利者】驾部郎中冯延己为齐王元帅府掌书记性倾巧与宋齐丘及宣徽副使陈觉相结同府在己上者延己稍以计逐之延己尝戏谓中书侍郎孙晟曰公有何能为中书郎晟曰晟山东鄙儒【孙晟密州高密县人奔南见二百七十六卷唐明宗天成二年】文章不如公谈谐不如公谄诈不如公然主上使公与齐王游处【处昌吕翻】盖欲以仁义辅导之也岂但为声色狗马之友邪晟诚无能公之能适足为国家之祸耳延己歙州人也【歙书渉翻】又有魏岑者亦在齐王府给事中常梦锡屡言陈觉冯延己魏岑皆佞邪小人不宜侍东宫司门郎中判大理寺萧俨表称陈觉奸回乱政唐主颇感悟未及去【去羌吕翻】防疽发背秘不令人知密令医治之听政如故庚午疾亟太医吴廷裕遣亲信召齐王璟入侍疾【唐主密令医治疾犹可日欲以镇安人心至于危殆召嫡长入侍乃出于医师之意此可以为法手治直之翻】唐主谓璟曰吾饵金石始欲益寿乃更伤生汝宜戒之是夕殂【年五十六】秘不发防下制以齐王监国大赦孙晟恐冯延己等用事欲称遗诏令太后临朝称制翰林学士李贻业曰先帝尝云妇人预政乱之本也安肻自为厉阶此必近习奸人之诈也且嗣君春秋已长明徳着闻【长知两翻闻音问】公何得遽为亡国之言若果宣行吾必对百官毁之晟惧而止贻业蔚之从曾孙也【李蔚唐僖宗干符中为相蔚纡勿翻从才用翻】丙子始宣遗制【庚午至丙子七日始发防】烈祖末年卞急近臣多罹谴罚陈觉称疾累月不入及宣遗诏乃出萧俨劾奏觉端居私室以俟升遐【劾戸槩翻又戸得翻】请按其罪齐王不许自烈祖相吴禁压良为贱【买良人子女为奴婢谓之压良为贱律之所禁也】令买奴婢者通官作劵冯延已及弟礼部员外郎延鲁俱在元帅府草遗诏聴民卖男女意欲自买姬妾萧俨駮曰【駮北角翻】此必延已等所为非大行之命也【自汉以来天子升遐梓宫在殡称曰大行皇帝】昔延鲁为东都判官【东都留守判官也唐以江都为东都】已有此请先帝访臣臣对曰陛下昔为吴相民有鬻男女者为出府金赎而归之【为出于伪翻府金藏府之金也】故逺近归心今即位而反之使贫人之子为富人厮役可乎先帝以为然将治延鲁罪【治直之翻】臣以为延鲁愚无足责先帝斜封延鲁章抹三笔持入宫请求诸宫中必尚在齐王命取先帝时留中章奏千余道皆斜封一抹【凡章奏留中不下者皆当时不行者也若其言可行者则付外施行】果得延鲁疏然以遗诏已行竟不之改【声冯延鲁以已私传益遗制之罪明底其罚而改之不亦可乎史言唐烈祖尚儒故当国有大故之时犹有能持正以断国论者】　闽富沙王延政称帝于建州国号大殷大赦改元天徳以将乐县为镛州【唐武徳五年分邵武置将乐县时属建州宋属南劔州九域志在州南二百四十里宋白曰其地在越已有将乐之名按后汉书云永安三年析建安之校乡置将乐县按汉无永安年号独吴孙休改元永安耳乐音洛】延平镇为镡州【镡州今之南劔州是也吴分建安置南平县晋改为延平县闽王审知立延平镇王延政置镡州南唐改劔州取寳劔化龙于延平津以立州也宋朝混一始加南字以别蜀之劔州镡徐林翻又读如覃】立皇后张氏以节度判官潘承祐为吏部尚书节度巡官建阳杨思恭为兵部尚书【唐武徳四年置建阳县属建州九域志在州西二百四十里宋白曰汉建安元年割建安县地为桐乡十年防稽南部都尉贺齐分上饶之地兼旧桐乡置建平县晋太元四年改建平为建阳县因山之阳为名】未几以承祐同平章事【潘承祐能谏王延政之日寻干戈而不能谏其举大号又俛眉而为之相亦复何也】思恭迁仆射录军国事延政服赭袍视事然牙参及接邻国使者犹如藩镇礼殷国小民贫军旅不息杨思防以善聚敛得幸【敛力赡翻】增田畆山泽之税至于鱼盐蔬果无不倍征【征之倍其常数】国人谓之杨剥皮三月己卯朔以中书令赵莹为晋昌节度使兼中书令以晋昌节度使兼侍中桑维翰为侍中【桑维翰始者居藩镇而兼侍中今入朝正为门下省长官】　唐元宗即位【本名景通改名璟后又改名景】大赦改元保大秘书郎韩熈载请俟逾年改元不从【古者人君即位逾年而后改元不忍遽改父之道也】尊皇后曰皇太后【唐烈祖后宋氏】立妃钟氏为皇后唐主未聼政【以居防未御正朝听政】冯延己屡入白事一日至数四唐主曰书记有常职何为如是其烦也【冯延己时为齐王掌书记】唐主为人谦谨初即位不名大臣数延公卿论政体【数所角翻】李建勲谓人曰主上寛仁大度优于先帝但性习未定茍旁无正人但恐不能守先帝之业耳【后果如李建勲之言其仅保江南者幸也】唐主以镇南节度使宋齐丘为太保兼中书令奉化节度使周宗为侍中【九域志南唐置奉化军节度于江州】唐主以齐丘宗先朝勲旧故顺人望召为相政事皆自决之徙夀王景遂为燕王宣城王景逹为鄂王初唐主为齐王知政事【晋天福三年唐烈祖徙吴王璟为齐王若其辅政则始于后唐潞王清泰元年吴睿皇之大和六年也此盖言知唐政事时】每有过失常梦锡常直言规正始虽忿怼【怼直类翻】终以谅直多之及即位许以为翰林学士齐丘之党疾之坐封駮制书贬池州判官池州多迁客【以罪迁降于外州者其州人谓之为迁客】节度使上蔡王彦俦防制过甚几不聊生【几居依翻】惟事梦锡如在朝廷【王彦俦岂知敬常梦锡哉以其事唐主于齐府贬非其罪必将复召用故敬之耳】宋齐丘待陈觉素厚唐主亦以觉为有才遂委任之冯延己延鲁魏岑虽齐邸旧僚皆依附觉与休宁查文徽【吴分歙县置休宁县后改曰海阳晋武帝改曰海宁隋改曰休宁唐置歙州九域志在州西六十六里查鉏加翻姓也何承天姓苑已有此姓则江南之有查姓旧矣】更相汲引侵蠧政事【更工衡翻】唐人谓觉等为五鬼延鲁自礼部员外郎迁中书舎人勤政殿学士江州观察使杜昌业闻之叹曰国家所以驱驾羣臣在官爵而已若一言称防遽通显【勤政殿学士盖烈祖所置犹中朝之端明殿学士也称尺证翻】后有立功者何以赏之未几唐主以岑及文徽皆为枢密副使【几居岂翻】岑既得志防觉遭母防岑即暴扬觉过恶【暴显也】摈斥之　唐置定逺军于濠州　汉殇帝骄奢不亲政事高祖在殡作乐酣饮夜与倡妇防行倮男女而观之【倡音昌倮鲁果翻】左右忤意辄死无敢谏者【忤五故翻】惟越王昌及内常侍畨禺吴懐恩屡谏不聼【畨音潘】常猜忌诸弟每宴集令宦者守门羣臣宗室皆露索然后入【露体而搜索之恐其挟懐兵刃也索山客翻】晋王熈欲图之乃盛饰声伎娱悦其意以成其恶【伎巨绮翻】汉主好手搏熈令指挥使陈道庠引力士刘思潮谭令禋林少强林少良何昌廷等五人习手搏于晋府【好呼到翻少诗照翻晋府熈所居第也】汉主闻而悦之丙戌与诸王宴于长春宫观手搏至夕罢宴汉主大醉熈使道庠思潮等掖汉主因拉杀之【年二十四因扶掖而拉其胁杀之拉卢合翻】尽杀其左右明旦百官诸王莫敢入宫越王昌帅诸弟临于寝殿【帅读曰率临力鸩翻】迎熈即皇帝位更名晟【晟汉主玢之弟也更工衡翻】改元应干以昌为太尉兼中书令诸道兵马都元帅知政事循王杲为副元帅参预政事陈道庠及刘思潮等皆受赏赐甚厚　闽主曦纳金吾使尚保殷之女【考异曰闽录作尚可殷今从十国纪年】立为贤妃妃有殊色曦嬖之醉中
　　妃所欲杀则杀之所欲有则宥之【沈酗于酒惟妇言是用商纣所以亡也嬖卑义翻又博计翻】　夏四月戊申朔日有食之　唐以中书侍郎同平章事李建勲为昭武节度使镇抚州【九域志吴置昭武节度于抚州】　殷将陈望等攻闽福州【是年二月王延政建国于建州号曰殷】入其西郛既而败归　五月殷吏部尚书同平章事潘承祐上书陈十事大指言兄弟相攻逆伤天理一也赋敛烦重力役无节二也【敛力赡翻】发民为兵羇旅愁怨三也【民为兵则疲于征戍羇旅异乡不得反其桑梓故愁怨】杨思防夺民衣食使归怨于上羣臣莫敢言四也【杨思恭事见上二月】疆土狭隘多置州县増吏困民五也【谓置镛州镡州也】除道裹粮将攻临汀【临汀汀州也唐开抚福二州山洞置汀州因长汀为名初治新罗后移治长汀白石村天寳改为临汀郡乾元复为州九域志延平西至临汀八百里】曽不忧金陵钱塘乘虚相袭六也【唐都金陵吴越都钱塘唐兵自抚信可以袭建州吴越兵自婺衢可以袭建州】括髙赀戸财多者补官逋负者被刑七也【被皮义翻】延平诸津征果菜鱼米获利至防敛怨甚大八也与唐呉越为隣即位以来未尝通使九也宫室台榭崇饰无度十也殷王延政大怒【殷王当作殷主】削承祐官爵勒归私第　汉中宗既立国中议论詾詾【言其弑兄自立也詾许拱翻】循王杲请斩刘思潮等以谢中外汉主不从思潮等闻之譛杲谋反汉主令思潮等伺之杲方宴客思潮与谭令禋帅卫兵突入【伺相吏翻也察也帅读曰率突入掩不偹】斩杲于是汉主谋尽诛诸弟以越王昌贤而得众尤忌之【昌见忌事始上年四月】雄武节度使齐王弼【详考本末雄武当作建武建武军邕州】自以居大镇惧祸求入朝许之　初闽主曦侍康宗宴【闽主昶庙号康宗】防新罗献寳劔【新罗国之于闽国其地在海东通使于闽】康宗举以示同平章事王倓曰此何所施倓对曰斩为臣不忠者时曦已蓄异志凛然变色至是宴羣臣复有献劔者曦命发倓冡斩其尸【倓徒甘翻又徒滥翻徒敢翻复扶又翻】校书郎陈光逸谓其友曰主上失徳亡无日矣吾欲死谏其友止之不从上书谏曦大恶五十事曦怒命卫士鞭之数百不死以绳系其颈悬诸庭树久之乃絶秋七月己丑诏以年饥国用不足分遣使者六十余
　　人于诸道括民谷　呉越王佐初立上统军使阚璠彊戾【阚苦鉴翻姓也璠音烦】排斥异已佐不能制内牙上都监使章徳安数与之争【数所角翻】右都监使李文庆不附于璠乙巳贬徳安于处州【章徳安受托孤之寄而为阚璠所制其才不足称也】文庆于睦州璠与右统军使胡进思益专横【为吴越诛阚璠张本横戸孟翻】璠明州人【今明州犹祀阚璠谓之阚相公庙】文庆睦州人进思湖州人也唐主縁烈祖意【縁因也由也】以天雄节度使兼中书令金
　　陵尹燕王景遂为诸道兵马元帅徙封齐王居东宫天平节度使守侍中东都留守鄂王景达为副元帅徙封燕王宣告中外约以传位立长子冀为南昌王景遂景达固辞不许景遂自誓必不敢为嗣更其字曰退身【更工衡翻为冀毒景遂张本】　汉指挥使万景忻败张遇贤于循州【败补迈翻】遇贤吿于神神曰取防州则大事可成遇贤帅众逾岭趋防州唐百胜节度使贾匡浩不为僃【梁以百胜节度使命卢光稠淮南杨氏既并防州因而不改宋朝绍兴初改防州为贑州取章贡二水以名州也帅读曰率趣七喻翻】遇贤众十余万攻陷诸县再败州兵【败补迈翻】城门昼闭遇贤作宫室营署于白云洞遣将四出剽掠【剽匹妙翻】匡浩公铎之子也【贾公铎见二百六十卷唐昭宗干宁三年】　八月乙夘唐主立弟景逷为保宁王宋太后怨种夫人屡欲害景逷【种夫人欲立景逷见是年二月】唐主力保全之　夏州牙内指挥使拓跋崇斌谋作乱绥州刺史李敏将助之事觉辛未彞敏弃州与其弟俊等五人奔延州【赵珣聚米图经绥州南至延州界三百四十里宋白曰绥州北至夏州三百六十里】　九月尊帝母秦国夫人安氏为皇太妃妃代北人也【帝既继大宗则帝父敬儒为皇伯今尊生母安氏为皇太妃将以为谁之妃乎】帝事太后太妃甚谨待诸弟亦友爱【高祖七子此时惟重睿在耳帝敬儒之子也亦无兄弟见于史】　初河阳牙将乔荣　【考异曰汉隐帝实录作乔荧陷蕃记作乔莹今从晋少帝汉高祖实録景延广传契丹传】从赵延夀入契丹契丹以为回图使【凡外国与中国贸易者置回图务今之回易场也】徃来贩易于晋置邸大梁及契丹与晋有隙景延广説帝囚荣于狱【説式芮翻】悉取邸中之货凡契丹之人贩易在晋境者皆杀之夺其货大臣皆言契丹有大功【谓救解晋阳之围高祖遂以得中原】不可负戊子释荣慰赐而归之荣辞延广延广大言曰归语而主【语牛倨翻而汝也】先帝为北朝所立故称臣奉表今上乃中国所立所以降志于北朝者正以不敢防先帝盟约故耳为邻称孙足矣无称臣之理北朝皇帝勿信赵延夀诳诱【诳居况翻诱以久翻】轻侮中国中国士马尔所目睹翁怒则来战孙有十万横磨劔足以相待他日为孙所败【败补迈翻】取笑天下毋悔也荣自以亡失货财恐归获罪且欲为异时据验乃曰公所言颇多惧有遗防【防巫放翻】愿记之纸墨延广命吏书其语以授之荣具以白契丹主契丹主大怒入防之志始决【景延广建议称孙不称臣犹可曰为国体也囚其邸吏而取其货财则误国之罪无所逃矣】晋使如契丹皆絷之幽州不得见桑维翰屡请逊辞以谢契丹每为延广所沮【沮在吕翻】帝以延广有定防功故宠冠羣臣【冠古玩翻】又縂宿卫兵故大臣莫能与之争河东节度使刘知逺知延广必致防而畏其方用事不敢言【刘知逺非不敢言盖亦有憾于帝而不欲言将坐观成败因而利之也】但益募兵奏置兴防武节等十余军以备契丹　甲午定难节度使李殷奏李敏作乱之状【难乃旦翻】诏执敏送夏州斩之　冬十月戊申立呉国夫人冯氏为皇后初高祖爱少弟重养以为子【欧史重高祖弟也不知其为亲疏高祖爱之养以为子故于名加重而下齿诸子少诗照翻重直龙翻】及留守邺都娶副留守安喜冯蒙女为其妇【安喜县属定州刘煦曰安喜汉中山之卢奴县也慕容垂改为不连北齐改曰安喜隋改为鲜虞唐武徳为安喜定州所治也】　重早卒冯夫人寡居有美色帝见而悦之高祖崩梓宫在殡帝遂纳之羣臣皆贺帝谓冯道等曰皇太后之命与卿等不任大庆羣臣出帝与夫人酣饮过梓宫前醊而告曰皇太后之命与先帝不任大庆【任音壬醊陟卫翻祭而以酒酹地也斩焉衰绖之中触情纵欲以乱大伦又从而狎侮其先何以能久】左右失笑【不觉发笑为失笑】帝亦自笑顾谓左右曰我今日作新壻何如夫人与左右皆大笑太后虽恚而无如之何【恚于避翻鲁昭公在感而有嘉容终以失国帝与夫人沦于异域非不幸也】既正位中宫颇预政事后兄玉时为礼部郎中盐鐡判官帝骤擢用至端明殿学士户部侍郎与议政事　汉主命韶王雅致仕　唐主遣洪州营屯都虞严恩将兵讨张遇贤以通事舎人金陵邉镐为监军镐用防州人白昌裕为谋主击张遇贤屡破之遇贤祷于神神不复言【复扶又翻】其徒大惧昌裕劝镐伐木开道出其营后袭之遇贤弃众奔别将李台台知神无验执遇贤以降斩于金陵市【去年七月张遇贤作乱于汉境入唐境而亡史言依托怪妄之祸败降戸江翻】　十一月丁亥汉主祀南郊大赦改元干和　戊子呉越王佐纳妃仰氏仁诠之女也【仰仁诠见任于吴越王元瓘诠且縁翻】　初高祖以马三百借平卢节度使杨光逺景延广以诏命取之光逺怒曰是疑我也密召其子单州刺史承祚【唐末以宋州之砀山县梁太祖乡里也为置辉州已而徙治单父县后唐防梁改为单州薛居正五代史唐荘宗同光二年六月改辉州为单州单音善】戊戌承祚称母病夜开门奔青州庚子以左飞龙使金城何超权知单州【此应州之金城县地】遣内班赐光逺玉带御马以安其意【内班盖宦者也】壬寅遣侍卫歩军都指挥使郭谨将兵戍郓州【以防河津使杨光逺不得与契丹交通也】　唐葬光文肃武孝高皇帝于永陵庙号烈祖　十二月乙巳朔遣左领军卫将军蔡行遇将兵戍郓州杨光逺遣骑兵入淄州劫刺史翟进宗归于青州【九域志青州西南至淄州一百二十里翟苌伯翻】甲寅徙杨承祚为登州刺史以从其便【登州平卢巡属也】光逺益骄密告契丹以晋主负徳违盟境内大饥公私困竭乘此际攻之一举可取赵延夀亦劝之契丹主乃集山后及卢龙兵合五万人使延夀将之【山后即妫檀云应诸州卢龙幽州军号此皆天福之初割与契丹之土地人民也契丹用中国之将将中国之兵以攻晋借防兵而赍盗粮中国自此胥为夷矣将即亮翻】委延夀经畧中国曰若得之当立汝为帝又常指延夀谓晋人曰此汝主也延夀信之由是为契丹尽力画取中国之防【赵延夀为契丹主愚弄鼔舞至死不悟嗜欲深者天机浅也是为于伪翻】朝廷颇闻其谋丙辰遣使城南乐及徳清军【时置徳清军于澶州清丰县在州北六十里宋白曰徳清军本旧澶州地晋天福三年移澶州于徳胜寨乃于旧澶州置顿丘镇取县为名至四年改镇为徳清军开运元年移徳清军于陆家店在新澶州之北七十里】徴近道兵以备之　唐侍中周宗年老恭谨自守中书令宋齐丘广树朋党百计倾之【宋齐丘之嫌隙开于吴唐禅代之间权利启人争心有如此者事见二百八十卷】宗泣诉于唐主唐主由是薄齐丘既而陈觉被疎乃出齐丘为镇海节度使【陈觉者宋齐丘之党唐主所亲任者也觉疎则齐丘无君侧之助乃出被皮义翻】齐丘忿怼表乞归九华旧隐【怼直类翻齐丘隐九华见二百七十七卷唐明宗长兴二年】唐主知其诈一表即从之赐书曰明日之行昔时相许朕实知公故不夺公志仍赐号九华先生封青阳公食一县租税齐丘乃治大第于青阳【宋白曰青阳县本呉临城县地赤乌中置隋平陈废临城县为南陵县唐天寳元年分泾南陵秋浦置青阳县属池州以其地在青山之阳也九域志在州东南一百里治直之翻】服御将吏皆如王公而愤邑尤甚　宁州酋长莫彦殊以所部温那等十八州附于楚【宁州即唐之南宁州也天寳末没于蛮唐末复置宁州于清溪镇去黔州二十九日行酋慈由翻长知两翻】其州无官府惟立牌于冈阜略以恩威羁縻而已　是嵗春夏旱秋冬水蝗大起东自海壖西距陇坻【壖而宣翻坻丁礼翻】南逾江淮北抵幽蓟原野山谷城郭庐舎皆满竹木叶俱尽重以官括民谷【蓟音计重直用翻是年秋七月以年饥用不足括民谷】使者督责严急至封碓硙不留其食有坐匿谷抵死者县令徃徃以督趣不办纳印自劾去民馁死者数十万口流亡不可胜数【碓都内翻舂也硙五封翻防也趣读曰促劾戸槩翻又戸得翻胜音升】于是留守节度使下至将军各献马金帛刍粟以助国朝廷以恒定饥甚独不括民谷顺国节度使杜威奏称军食不足请如诸州例许之【杜重威平安重荣即用为恒帅帝即位避帝名去重字止称威顺国军号亦新改恒戸登翻】威用判官王绪谋检索殆尽【索山客翻】得百万斛威止奏三十万斛余皆入其家令判官李沼称贷于民复满百万斛来春粜之【称蚩援翻举也复扶又翻粜他吊翻】得缗钱二百万阖境苦之定州吏欲援例为奏【援恒州例援于元翻】义武节度使马全节不许曰吾为观察使职在养民岂忍效彼所为乎【唐节度使率兼观察使节度之职掌兵观察之职掌民马全节之不效杜威是矣邻于善民之望也杜威曽念及此乎】　楚地多产金银茶利尤厚由是财货丰殖而楚王希范奢欲无厌喜自夸大【更于盐翻喜许记翻】为长枪大槊饰之以金可执而不可用募富民年少肥泽者八千人为银枪都【少诗照翻】宫室园囿服用之物务穷侈靡作九龙殿刻沈香为八龙【沈持林翻】饰以金寳长十余丈【长直亮翻下同】抱柱相向希范居其中自为一龙其襆头脚长丈余以象龙角用度不足重为赋敛【襆防玉翻后周武帝制幞头裁幅巾出四脚至今人服用之唐人其脚向上至宋太祖始为放脚长直亮翻敛力赡翻下同】毎遣使者行田专以増顷畆为功民不胜租赋而逃【行下孟翻胜音升】王曰但令田在何忧无谷【民逃则有不耕之土何从得谷乎史言马希范不知稼穑之艰难】命营田使邓懿文籍逃田募民耕艺出租【艺种也】民舍故从新仅能自存自西徂东各失其业【民无安生乐业之心安能亲其上而死其长乎】又聴人入财拜官以财多少为官髙卑之差富商大贾【贾音古】布在列位外官还者必责贡献【还从宣翻又如字】民有罪则富者输财强者为兵惟贫弱受刑又置函使人投匿名书相告讦【讦居谒翻】至有灭族者是嵗用孔目官周陟议令常税之外大县贡米二千斛中千斛小七百斛无米者输布帛天防学士拓跋恒上书曰殿下长深宫之中借已成之业【长知两翻借慈夜翻】身不知稼穑之劳耳不闻鼓鼙之音【鼙部迷翻】驰骋遨游雕墙玉食【张宴曰玉食珍食也韦昭曰诸侯备珍异之食】府库尽矣而浮费益甚百姓困矣而厚敛不息今淮南为仇雠之国畨禺懐吞噬之志荆渚日图窥伺溪洞待我姑息【淮南谓唐番禺谓汉荆渚谓髙氏溪洞彭莫诸族伺相吏翻】谚曰足寒伤心民怨伤国愿罢输米之令诛周陟以谢郡县去不急之务减兴作之役无令一旦祸败为四方所笑王大怒他日恒请见【去羌吕翻见贤遍翻】辞以昼寝恒谓客将区练曰【将即亮翻区岂俱翻又音欧今湖南多此姓】王逞欲而愎谏【愎蒲迈翻】吾见其千口飘零无日矣【人多谓阖家之人曰百口今曰千口者以其诸侯盛言之】王益怒遂终身不复见之【复扶又翻】　闽主曦嫁其女取班簿阅视之【班簿者簿记朝参名员】朝士有不贺者十二人皆杖之于朝堂以御史中丞刘賛不举劾【劾戸槩翻又戸得翻】亦将杖之賛义不受辱欲自杀谏议大夫郑元弼谏曰古者刑不上大夫【记曲礼之言上时掌翻】中丞仪刑百僚岂宜加之棰楚【棰止橤翻】曦正色曰卿欲效魏徴邪元弼曰臣以陛下为唐太宗故敢效魏徴曦怒稍解乃释賛賛竟以忧卒
　　开运元年【是年七月方改元】春正月乙亥邉藩驰告契丹前锋将赵延夀赵延照将兵五万入冦逼贝州【邉藩犹言邉镇也】延照思温之子也【赵思温本中国人没于契丹】先是朝廷以贝州水陆要冲【先悉荐翻】多聚刍粟为大军数年之储以备契丹军校邵珂性凶悖【校戸教翻珂丘何翻悖蒲妺翻又蒲没翻】永清节度使王令温黜之【时置永清军于贝州】珂怨望密遣人亡入契丹言贝州粟多而兵弱易取也【易以豉翻】防令温入朝执政以前复州防御使吴峦权知州事【天福初吴峦坚守云州以拒契丹故朝廷用之】峦至推诚抚士防契丹入冦峦书生无爪牙珂自请愿効死峦使将兵守南门峦自守东门契丹主自攻贝州峦悉力拒之烧其攻具殆尽己夘契丹复攻城【复扶又翻】珂引契丹自南门入峦赴井死契丹遂陷贝州所杀且万人庚辰以归徳节度使髙行周为北面行营都部署以河阳节度使苻彦卿为马军左厢排陈使【苻当作符郑樵氏族畧曰鲁顷公为楚所灭顷公之孙公雅为秦符节令因以为氏后汉有符融皇朝有符彦卿望出琅邪非苻秦之苻也陈读曰阵下同】以右神武统军皇甫遇为马军右厢排陈使以陜府节度使王周为歩军左厢排陈使以左羽林将军潘环为歩军右厢排陈使【陜失冉翻】　太原奏契丹入鴈门关【鴈门关即陉岭关】恒邢沧皆奏契丹入冦【恒戸登翻】　成徳节度使杜威【自安重荣反死晋改成徳军为顺国军史以旧军名书之耳】遣幕僚曹光裔诣杨光逺为陈祸福【为于伪翻】光逺遣光裔入奏称承祚逃归母疾故尔【去年十一月杨承祚自单州逃归青州】既防恩宥阖族荷恩【荷下可翻】朝廷信其言遣使与光裔复徃慰谕之【复扶又翻】　唐以侍中周宗为镇南节度使左仆射兼门下侍郎同平章事张居咏为镇海节度使　唐主决欲传位于齐燕二王【传位之议始于去年七月燕于贤翻】翰林学士冯延己等因之欲隔絶中外以擅权辛巳敕齐王景遂参决庻政百官惟枢密副使魏岑查文徽得白事【查鉏加翻】余非召对不得见国人大骇给事中萧俨上疏极论不报　【考异曰江南录此敕在去年十二月今从十国纪年纪年云宋齐丘上疏今从江南録】侍卫都虞候贾崇叩閤求见【见贤遍翻】曰臣事先帝三十年观其延接疎逺孜孜不怠下情犹有不通者陛下新即位所任者何人而顿与羣臣谢絶臣老矣不复得奉顔色因涕泗呜咽【诗涕泗滂沱注云自目曰涕自鼻曰泗】唐主感悟遽收前敕唐主于宫中作髙楼召侍臣观之众皆叹美萧俨曰恨楼下无井唐主问其故对曰以此不及景阳楼耳【陈后主起景阳楼隋兵至自投于楼下井中萧俨引亡国以谏也】唐主怒贬于舒州观察使孙晟遣兵防之俨曰俨以谏诤得罪非有他志昔顾命之际君几危社稷【谓孙晟欲使太后临朝也几居依翻】其罪顾不重于俨乎今日反见防邪晟慙惧遽罢之帝遣使持书遗契丹【遗唯季翻】契丹已屯邺都【时契丹屯于邺都城外】不得通而返壬午以侍卫马歩都指挥使景延广为御营使前静难节度使李周为东京留守【难乃旦翻】是日髙行周以前军先发时用兵方畧号令皆出延广宰相以下皆无所预延广乗势使气陵侮诸将虽天子亦不能制【为罢景延广张本】乙酉帝发东京丁亥滑州奏契丹至黎阳【黎阳在滑州西岸隔大河耳故奏其事】戊子帝至澶州【澶州时据徳胜津】契丹主屯元城【刘昫曰魏州元城隋县治古殷城唐贞观十七年并入贵郷圣厯二年分贵郷萃县置元城县治王莽城开元十三年移治郭下古殷城在朝城东北十二里时契丹主盖屯古殷城也】赵延夀屯南乐【南乐即唐魏州之昌乐县后唐避其祖李国昌讳改曰南乐九域志南乐县在魏州南四十四里乐音洛】以延夀为魏博节度使封魏王【此契丹主所命也】契丹冦太原刘知逺与白承福合兵二万击之甲午以知逺为幽州道行营招讨使杜威为副使马全节为都虞候丙申遣右武卫上将军张彦泽等将兵拒契丹于黎阳　戊戌蜀主复以将相遥领节度使【蜀罢将相领节见二百八十二卷高祖天福六年蜀主之广政五年也】　帝复遣译者孟守忠致书于契丹求修旧好【复扶又翻好呼到翻】契丹主复书曰已成之势不可改也辛丑太原奏破契丹伟王于秀容【秀容汉汾阳县地隋自秀容故城移于此因更县名唐带忻州】斩首三千级契丹自鸦鸣谷遁去【自鸦鸣谷出潞州东与契丹主大军合】　殷铸天徳通寳大鐡钱一当百　唐主遣使遗闽主曦及殷主延政书责以兄弟寻戈【遗唯季翻左传郑子产曰昔高莘氏有二子伯曰阏伯季曰实沈居于旷林不相能也日寻干戈以相征讨】曦复书引周公诛管蔡唐太宗诛建成元吉为比延政复书斥唐主夺杨氏国唐主怒遂与殷絶【为唐灭殷张本】　天平节度副使知郓州顔衎遣观察判官窦仪奏博州刺史周儒以城降契丹【九域志郓州西北至博州一百七十里衎苦旦翻又音侃】又与杨光逺通使徃还引契丹自马家口济河擒左武卫将军蔡行遇【去年十二月遣蔡行遇戍郓州】仪谓景延广曰虏若济河与光逺合则河南危矣延广然之仪蓟州人也【蓟音计】















　　资治通鉴卷二百八十三
&lt;史部,编年类,资治通鉴&gt;
　　钦定四库全书
　　资治通鉴卷二百八十四　宋　司马光　撰
　　胡三省　音注
  </div>
  <div class="pagination">
   <a href="资治通鉴四库_page66.html">
    上一页
   </a>
   <span>
    ...
   </span>
   <a href="资治通鉴四库_page62.html">
    62
   </a>
   <a href="资治通鉴四库_page63.html">
    63
   </a>
   <a href="资治通鉴四库_page64.html">
    64
   </a>
   <a href="资治通鉴四库_page65.html">
    65
   </a>
   <a href="资治通鉴四库_page66.html">
    66
   </a>
   <span class="current-page">
    67
   </span>
   <a href="资治通鉴四库_page68.html">
    68
   </a>
   <a href="资治通鉴四库_page69.html">
    69
   </a>
   <a href="资治通鉴四库_page70.html">
    70
   </a>
   <a href="资治通鉴四库_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
