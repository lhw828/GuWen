<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 459 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 459 页/共 607 页</h1>
    <div class="content">　　【四】乞以南郊奏子恩赠祖福一官「子」原作「予」，据阁本、活字本及宋会要仪制一○之一七改。
　　【五】鄜延「鄜」原作「麟」，据本书卷三四六元丰七年六月丁丑条改。
　　【六】但改溢字作失字据文义，「失」疑为「决」之误。
　　【七】诏遣金部员外郎井亮采勾当御药院梁从政按视「诏」字原脱，据宋会要食货六八之一一三补。
　　【八】李思古已死「思」原作「师」，据下文及宋会要兵一八之一四、宋史卷四八六夏国传改。
　　【九】欲望许臣总额据文义，「额」疑为「领」之误。
　　【一○】今乘羌人未宾「未」原作「来」，据宋会要食货二之六、六三之八○改。
　　【一一】向外把截「向」原作「内」，据阁本及同上书改。
　　【一二】诏夔州路转运司相度「相」原作「指」，据宋会要蕃夷七之三八改。
　　【一三】兼闻昨兰州贼退「昨」字原脱，据宋会要兵二八之三○补。
　　【一四】今入寇必惩艾前车「必」字原脱，据同上书补。
　　【一五】当时不轻发同上书作「常持重不轻发」。
　　【一六】黄货谷「货」，宋会要兵二八之三○作「贯」。
　　【一七】报先禅院「先」原作「光」，据阁本及宋会要道释一之三○改。
　　【一八】实非愚臣苟用爱惜捃摭非罪据文义，「惜」疑为「憎」之误。
　　【一九】程庆阁本作「陈庆」。
　　【二○】有口者能议其否「议」原作「察」，据阁本及文义改。
　　【二一】给空名宣札三百「札」字原脱，据宋会要兵一八之一四补。
　　【二二】京西路「京西」二字原倒，据宋会要兵二二之一二乙正。
　　【二三】若岁买二分「岁」字原脱，据同上书补。
　　【二四】及据淄州淄川「淄川」二字原脱，据阁本补。
　　【二五】及申明敕令须看详卷照用者「及」原作「又」，据宋会要刑法一之一三改。
　　【二六】乞自大名府澶恩信安雄霸瀛莫冀等州军「军」原作「运」，据宋会要食货二四之二五改。
　　【二七】陕西转运司「司」原作「使」，据阁本及宋会要食货三九之三七改。
续资治通鉴长编
卷三百四十八
卷三百四十八
　　起讫时间 起神宗元丰七年八月尽是年九月
　　卷　　名 续资治通鉴长编卷三百四十八
　　帝　　号 宋神宗
　　年　　号 元丰七年（甲子，1084）
　　全　　文
　　八月戊辰朔，门下省言：「刑部奏钞，宣德郎乐京据例当作情理稍轻，不碍选注。京本坐言役法，本部不敢用例。」诏乐京情重，刑部引例不当。（朱本删去，新本复存之。乐京事已见熙宁四年十二月。【一】）
　　熙河兰会路经制司言：「岷州蕃兵将赵惟吉、康谷寨主夏亮坐前任随知岷州张若讷役禁军修教场冲替，乞许其自新，宜令依旧。」诏赵惟吉、夏亮许留在任，各展磨勘二年。
　　荆湖路相度公事所言：（孙览相度公事，见五月二日，又十一日。）「王江一带，自大湴口以上接连檀溪诸蛮，与今道路相接。朝旨专委管勾广西经略司机宜文字程节招纳措置。本处地理阔远，蛮已归附，须筑一堡寨，以为守备。」诏节相度。节言：「王江上流地名安口，控扼诸峒，其地□平，可建城寨。然由王口而上，经大湴、吉老江口，皆生蛮猺团族，惟以略峒民板木为生。今虽效顺，各有俸给，若建城寨，亦须兵威弹压【二】。今欲沿江及中心岭各治道路渐进【三】，先置堡铺于吉老江，量留丁以防钞截粮道，然后安口可以即工。」又言：「王江一带团峒，东由王口、三甲，西连三都、乐土，南接宜州安化，与诚州新招檀溪地密相邻比。熙宁中，尝遣承制刘初领兵丁置寨于安口，诸蛮并力杀伤官军，自此蛮情愈更生梗。今篃招纳，例皆效顺，当开道路，置堡寨、驿铺，分兵丁防守，乃为久安之计。又缘事干两路【四】，须与诚州同时措置，庶使诸蛮力有所分，易为办集。」并从之。（五月二十七日可考。）
　　御史蹇序辰言：「闻京西麦斗钱不过三十，转运司乃令税户折纳钱六十以上。」诏京西转运司具析以闻【五】。（朱本以为事小削去。要见后来如何。）
　　己巳，诏以鄜延路经略司言【六】：「新归顺三班差使马乞追蹑西贼被伤死。昨米胡川获级未赏，有子山子。」诏：「马乞来降，招诱人户数多，又累立功，山子与三班借职，赙钱三十千、绢十匹，获级当迁三资，给绢六十匹。」
　　庚午，新提点夔州路刑狱、朝议大夫裴士林知澶州。先是，河北路转运判官张适劾奏知澶州吕希道郡事不治，境内贼盗充斥，致烦朝廷专官捕逐未获，乞重置朝典。上批：「裴士林今日在殿诉陈，以母亲高年，远行不便，乞易一近地差遣。契勘士林累典剧郡，颇有干力，可令替希道赴阙。其夔州路提点刑狱，别选人具名进呈。」
　　始，希道除知澶州，辞日，上谕曰：「以河徙，欲镇安百姓，执政进拟从官，朕选用卿。」希道至澶，以治绩称，秩满再任。河朔保甲白昼持挺，公然为盗，教队巡检和德挟提举司势，因缘枉法，掠聚货贿，监司隐忍不敢诘。希道发其赃状，僚属皆惶恐，希道即独奏其事，捕德下狱。提举官闻之，驰驿至澶，取保甲因尽释之。希道曰：「山可移，狱不可变！」既穷治，取其首领于劫掠处斩之，余皆配隶。澶人感泣，朝廷亦命他路监司审其狱皆实，重贬德。自是提举司益不协，保甲有犯法者，诸邑稍加惩治，则必反中以他事。希道檄诸邑，保甲犯法有疑必送州，至则悉论如法。提举官怒，欲劾希道，其同僚以希道辞直，不敢书状，乃已。元丰五年夏，河东注灵平埽，（事见五年七月壬午。）一夕溃岸几决。希道曰：「此正前日之曹村也，事不可再。」即驰至河上自督役，河得无虞。先是，河决小□，（四年八月八日，河决小□。）南直灵平下埽，甚急，当岁有水患。乃请开大□口道河循西山北河，论者以为得禹之旧迹，自是曹村无水患矣。张适为转运判官，（适除运判，乃六年十月。）上河朔盐利，以助边计，诏推行之。希道曰：「祖宗手诏在，北门地多斥卤，民所衣食，故通盐不禁，河朔之人可安不可扰。」适深恨怒。初，澶河未徙，南北城相望，河贵其内，故并河为禁地。河既徙而北流，有盗十余人劫掠他州县，夜道退滩，适因奏强贼由城中过，法当按责守臣，希道遂罢。（此据范祖禹志希道墓，须更考详。八年四月二十一日，适责官。）
　　右侍禁杜能自陈有边功，御延和殿引见，赐人马甲一联。
　　诏内臣殿侍管押户马往陕西、河东路，司勋取死损、见在分数等第以闻。
　　真定府路安抚使冯京言，洺州水灾，漂浸公私庐舍。诏转运司限两月修完。
　　枢密院言：「蛮乞弟昨弃巢穴而遁，今闻无所依止。」诏：「王光祖遣人招谕乞弟，许出降，与免罪补名目，于近边勾当。」是岁，乞弟死。
　　权河北转运判官张适言：「已遣第十五副将王文景领兵捕杀澶州界髃贼，权令选乘铺马七匹。」诏张适不当差马铺马给将下，特释罪。（朱本云事小不书。）
　　辛未，诏礼部侍郎李常罚铜十斤，膳部郎中曾有开与宫观差遣。坐修条不当也。
　　熙河兰会路经略司言：「昨夏贼围兰州，蕃官三班奉职章鄂特把隘伏截得力，虽不获级，乞恩。」诏章鄂特迁一资，换本族巡检。
　　诏：「宗室有期以下服既殡，许嫁娶，毋得用花彩及作乐，着为令。」（御集尤详，今从实录。）
　　河东路经略使吕惠卿言：「河外缘边秋稼登稔，可市粮草，依将来官籴价与转运司易钱钞，及令内地支移民户出脚直，以便公私。乞先给钱三十万缗，在京桩管，许以偿本司籴买钞，拨本司旧封桩刍粮为年计，以所籴买封桩，岁终以闻。」从之，仍支末盐钱三十万缗。
　　给事中韩忠彦言：「吏部奏钞，拟注江宁府司录参军、前刑部法直官郝京试大理司直，不坐条而引例。既有着令，自当奉行，岂可废条用例？」诏吏部郎官罚铜十斤，都省郎官六斤。
　　癸酉，中书省言：「澶州贼单安等劫县镇民物，颇有徒觽，未获。」诏：「左班殿直、武学学谕陈济方募选兵三百，指名抽差使臣两员，准备差使迹捕。其贼所至，捕盗官等并取济方指挥。」
　　甲戌，秦凤路经略使□雍言：「秦州粮草纔支半年，望赐钱三五十万缗，依五路常平法计置。」诏户部支常平积剩钱二十万缗。
　　湖北转运、都钤辖司奏：「相度诚州已纳钞札到歌楼、横岭等团畸零人户，各在潭溪与招赏团峒相杂居止，于蛮情显有形比，乞加犒赏等。」从之。又奏：「为诚州三班差使杨晟祝系首先纳土归明，今来潭溪等团峒已行招纳了当，乞与改官或支赐。」诏与三班借职。（密记八月七日事。五月二日，又十一日，七月四日，八月一日，六年五月十三日当考。）
　　乙亥，户部言：「提点河北东路刑狱吕仲甫乞二浙岁散和买紬绢，止用旧价支盐三分。本部下其事本路转运、盐司相度，言不便。」诏两浙转运、提点刑狱、提举盐事司同相度。（竟如何，当考。）
　　手诏刘昌祚：「前机宜官徐勋等本因帅臣失于检察，以致违法败官。闻今来本司官属尚因前敝，玩慢弗悛。审如所闻，不可不治。可更体量违法重者弹治以闻，事理稍轻即严戒敕。」以提举永兴等路保甲胡宗回奏，鄜延路经略司勾当公事曹辅等不公故也。
　　丙子，手诏李宪：「西边用兵未已，行阵之间，战骑为急。今诸路奏陈皆以阙马为言【七】，除本路收市外，如何经略可以广置骏足入塞，尔目击其事，宜知其详，可速具方略以闻，无有回隐。」（朱本。）
　　都水使者范子渊言：「相度滑州浮桥移次州西，两岸相距四百六十一步，南岸南崖地杂胶淤，比旧桥增长三十六步半。」诏子渊与京西河北转运司、滑州同措置修治。
　　监察御史来之邵为将作监丞。先是，御史中丞黄履言：「臣与张汝贤同荐御史，汝贤尝与之邵为僚，称其习熟法令，故列上之。今遽闻之邵雇杂户女为婢，有此污行，乞付有司根治。」诏之邵具析。之邵闻履弹奏，即急出之，乃言：「近买婢张数日，问得恐是杂户，即遣出。」故有是命。（五月乙巳，初除御史。）
　　诏：「知桂州熊本已除吏部侍郎，候辨正地界事毕，听朝旨赴阙。」（六月四日壬申，已除吏侍，此特申明耳。七月二十八日乙丑，此月十六日癸未、二十一日戊子可考。）
　　诏：「枢密院诸班直，每转员出职，内是长入祗候，已有升军恩例，以病故不得迁者，皆补外处；本城无升资指挥，自今与升一资。」
　　辛巳，鸿胪卿陈睦为辽主生辰使，西上合门使曹诱副之；奉议郎、试右司员外郎范纯粹为正旦使，文思副使侍其璀副之。
　　陕西转运司言：「今秋民户税，乞许本司酌远近支移，以实缘边【八】。」从之，毋过三百里。
　　诏：「洺州水灾，粮储不足，许借邻近州县常平仓米、麦、小豆共五万石，限三年还。」
　　诏：「李宪权以职事付赵济，发来赴阙。应缘本路防秋事，委济经画。」
　　壬午，诏：「闻三省、枢密院官常早出【九】，六曹诸司不暇结绝日务。自今冬夏并以未初为限，着于令。」
　　泸南缘边安抚司言：「罗克党、斗然、斗更等首领，乞依十九姓团结为义军，欲遣官管勾团结，分地把拓，立职级管辖。」从之。
　　癸未，上批：「京西民产寡薄，今岁复罹水灾，兼累困河役。范子渊见营闭武济河口，昨已放工无效。今冬虽霜降水落，又须广费财力，未可保其必成。即且纵其分流，据年例物料、兵夫固护广武三埽【一○】，自于新河无害。可遣开封府推官李士良审视。」士良还奏，所修马头、堤道实未可保其必成，乞并罢。」从之。（四月二十二日，子渊责。）
　　枢密院言：「诸路谍报西贼大点集，若至秋深入寇，诸路方出兵牵制浅攻，别无所得，徒困兵马。若不乘其未备掩袭，使贼得并兵一路为寇，于枝梧亦为费力。」诏：「陕西、河东经略制置司选人深入钩探，如对境一二百里有贼兵不至重大，及有收秋人户住止，可以□往忽归，乘便讨杀。即度事力发将兵，仍计万全，毋得深入虚空之地。」
　　诏：「交趾所议疆至，据近日奏报，已稍见涯涘。新除知桂州苗时中谙熟彼方蛮夷情伪，处画庶务，宜不在熊本下。兼本已有改命，恐于职事不肯任责。可趣时中不候般家，先次乘递马疾速赴任。」（此据御集。初九日丙子、二十一日戊子可考。）
　　乙酉，诏：「河东、陕西发保甲给路费：出本州岛界二百里以上，保正三千，副保正二千，大保长千，小保长、保丁七百【一一】。不满二百里及缘边不出州界二百里以上，保正二千，副保正千五百【一二】，大保长七百【一三】，小保长、保丁五百。」
　　丙戌，都大提举汴河堤岸司言：「京东地富谷粟，可以漕运。其广济河下接逐处，但以水浅不能通舟。今以本司近修狭京东河岸，开斗门通广济河，为利甚大。今欲于通津门里汴河东城里三十步内，令修城兵就便开河一道，取土修城，及至斗门上安水磨，下通广济河，应接行运。」从之。（元丰五年二月十一日，初罢广济河运。七月二十日，六年九月四日。）
　　上批：「诸将兵马，平日固已多困于役使，难专意武事。近复检束将、副太密，多受制于州郡，纵有材者亦罕得展四体，尽力法守。除三路上有帅臣可以责委外，开封府界、京东西路专选委监司一员提举，开封府界王球，京东吕孝廉，京西梁焘。如保甲例，以内臣一人承受奏报，令不以时点检教事，每岁如保甲遣官案阅。」手诏孝廉：「朝廷以本路将、副类多武人，少闲文法，致所部兵马累烦朝廷督责，未尝登额，及教阅击刺行阵，多不应法。盖武人不能省阅朝廷颁付法式，致废而不举，兼上无主司赴诉，纵有晓职守者，其趋公之心亦无从得伸。今专委卿提举本路将兵，职任、事权并视已颁提举保甲法施行。卿其仰体选付之重，往来点检督责，早令事艺修进，行阵精熟，人马元额速得登办，缓急调发，四方战守，足可保持立功，无踵前日虚数空名而已。」
　　戊子，尚书省言：「闻今岁广西秋稼大稔，粒米狼戾，正宜蓄积。」诏广西提举常平司乘时广籴。
　　计议辨正安南疆至成卓言，已与黎文盛等辨正，乞降诏加恩赐。诏熊本问成卓：黎文盛公牒及面议并言不敢争占侬知会、侬宗旦所纳州峒，何因即乞降诏？熊本言：「成卓据黎文盛状□如成卓议，于勿阳、顺安等峒从南画断地界，陪臣不敢争执。』即是辨正明据。」诏以隘外八处县峒赐交趾，仍赐使、副大衣着：黎文盛五百、阮陪三百。（八峒不毛之地，事具六月四日壬申，及十一月二十二日戊子。六年六月四日，始令成卓辨正。）
　　诏熙河兰会经略安抚司访问兰州并河至灵州，度河至兴州通道有几，其地里远近迂直以闻。
　　诏：「寺、监诸司应有稽违，系所辖省、曹、寺、监失点校者【一四】，亦令台察弹奏。」
　　己丑，皇第十一子俣为定武节度使、成国公。（旧纪书：俣为节度使、国公。新纪不书节使。）
　　诏礼部员外郎何洵直，入内东头供奉官、勾当御药院刘惟简，同参定诸陵荐献供奉式。
　　礼部言：「社稷之祭，有瘗玉而无礼神之玉。开元礼，奠太社、太稷，其玉以两圭有邸。乞下有司造两圭有邸二，以为社稷礼神之器。」从之。
　　刑部言：「南蕃进奉人石以定过汝州襄城，其下人殴击市人及自毁敕黄。以定等外蕃当自朝廷指挥外，其敕书已关主客押伴使臣，乞候回日下大理劾罪。」诏：「敕书不别给，止令汝州具喧竞毁敕书因依，连所毁敕送广西经略司，誊牒送界首官司付本蕃。押伴使臣，依刑部所申。」
　　权国子司业朱服言：「天下郡县之学皆隶本监，四方之士多出太学。将来礼部试，虑诸路举人髃集京师，自以不在学籍，无纠禁稽察之法，循缘旧习，浮纵寡耻，兼本学生交杂相为掩蔽，难以办究。乞应举人到京，或有显过亏损行义，若博奕、斗讼、酗酒、不检、造为飞语、谤讪朝政，委本监检察闻奏，比附学规殿举。」从之。
　　辛卯，雄州言：「准朝旨，依高阳关铸城下九铁水□，工料以数十万。缘今□上下城堑坚固，本州岛最处极边，若置铁□，须开橛城身面三十尺，底十尺，不惟虚费功力，亦虑张皇。欲渐计工料，候有水□城随损处修换。」从之。
　　诏堂除及吏部使阙知州，自今三年为一任。
　　诏诸路提举常平司存留一半见钱【一五】，以二分为市易抵当。
　　诏于绛州垣曲县支息钱六万七千缗，付河东转运司，应副刍粮。
　　壬辰，手诏刘昌祚：「近指挥诸经略司乘隙出兵，蹂敌秋稼。虑获事已毕，戎骑乘秋健集之时，加之边吏伺候灭裂，万一逢贼，误国不细。卿更筹划，如未可出，即谨守前约，内外备戒，勿承顺朝廷一时指挥，妄有举动。」
　　诏江南西提举铸钱、朝议大夫钱昌武致仕，江东提举铸钱、朝议大夫李棻冲替。昌武坐妄奏棻处置乖方，当徒二年；棻坐不实，当徒一年；各会赦，而昌武年七十二故也。
　　恩州总管、信州团练使孙古，沧州总管、辰州团练使刘闻等，并以年高令致仕。
　　癸巳，监舒州石溪镇酒税、奉职杨茂盛贷死除名，柳州编管。坐百姓乘马过务，搜得税物，笞之致死也。
　　诏河南府被水诸军借一月粮，见□纳者并除之。
　　诏内藏库使、荣州刺史、泾原路都监、知镇戎军张世矩追两官，免勒停，罢都监，领荣州刺史，权知镇戎军。坐先为河东军马司，上出界功状，效用贾仲宝重伤不实，卢秉等言乞少□假，诏候案上取旨故也。
　　诏：「诸路发往陕西户马，有眇目或目单晕者，即退令别买。」
　　诏：「自今强盗须州、县委不能制，或凶恶巨蠹十人以上，方得选募将兵捕杀。若本州岛有本属将下兵，即先选募，或不足，方得选募将兵捕获。如违，开封府界、京东京西路委提举将兵官，余路安抚总管钤辖司举劾。」
　　枢密承旨司比较京东、京西路诸将、副、押队训练官、军员教头赏罚。诏：「京东第八将、副梁用赵潜【一六】，京西第五将、副张选孙琏最，各减磨勘三年。京东第二将、副欧育、史吉，京西第一将、副苏赟、王政殿，各展三年。」
　　衢州言，资政殿大学士、守太子少保致仕赵抃卒【一七】。辍视朝，赠太子少师，谥清献。
　　甲午，上批：「诸路谍报，西贼广造攻具，竭国点集，声言欲入兰州。虞守臣、将士狃于前胜，轻易待敌，或为诱战，别致失宜。令康识往兰州与当职官经画为备，及募人深入刺候。如贼果入寇，务在谨重，过于去年。照管守御兵将，昼夜悉力应副，以取坐胜，仍度人情，时与犒给。候大河冰开，方得往他处巡历。」
　　乙未，都大提举榷茶陆师闵言【一八】：「川茶之法，肇于熙宁甲寅，行之陕西，既有明效。以河北、河东生聚之觽，惟茶不可一日而阙。若视陕右成法，而归利于公上，度两路岁费之数，置官场于荆、楚间和市，岁计运至两路，率用陕右禁地之法，本路俱积，以助边费。」诏师闵条具以闻。寻下两路，具到合用茶数。及进呈，诏寝之。（朱本删去，云不行合删。按：此乃神宗盛德，安可没也？仍具存之。）
　　江、淮等路发运副使蒋之奇乞复行东南六路榷茶法。进呈不行。（朱本又以不行删去，今复存之。）
　　权发遣同经制熙河兰会路边防财用马申，乞免熙河路封桩新复五州军阙额禁军请受。诏自今更不封桩，其已封桩者，拨与经制司。
　　丙申，诏支常积剩钱五十万缗，付熙河兰会路经制司市粮草。
　　诏武臣知州、军及军使，并三年为一任。
</div>
    <div class="pagination">
<a href="续资治通鉴长编_page458.html">上一页</a><span>...</span><a href="续资治通鉴长编_page454.html">454</a><a href="续资治通鉴长编_page455.html">455</a><a href="续资治通鉴长编_page456.html">456</a><a href="续资治通鉴长编_page457.html">457</a><a href="续资治通鉴长编_page458.html">458</a><span class="current-page">459</span><a href="续资治通鉴长编_page460.html">460</a><a href="续资治通鉴长编_page461.html">461</a><a href="续资治通鉴长编_page462.html">462</a><a href="续资治通鉴长编_page463.html">463</a><a href="续资治通鉴长编_page464.html">464</a><span>...</span><a href="续资治通鉴长编_page460.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
