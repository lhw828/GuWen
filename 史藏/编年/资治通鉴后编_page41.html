<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 41 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 41 页/共 44 页
  </h1>
  <div class="content">
   资治通鉴后编巻一百七十
　　钦定四库全书
　　资治通鉴后编巻一百七十一
　　刑部尚书徐干学撰
　　元纪十九【起黓涒滩正月尽彊圉赤奋若十二月凡六年】
　　文宗圣明元孝皇帝
　　至顺三年春正月癸酉命高丽国王王焘仍为高丽国王赐金印初焘有疾命其子桢袭王爵至是焘疾愈故复位　己卯罢诸建造工役惟城郭河渠道路桥梁仓库勿禁　广西罗韦里叛冦马武冲等攻陷那马违等砦命广西宣慰使严军御之　伊勒彻喇冒请卫士刍粟当坐罪雅克特穆尔请释之　壬午封孔子妻郓国夫人幵官氏为大成至圣文宣王夫人　丁亥监察御史劾奏学士承防阿哈其兄额哩叶坐诛当罢从之　戊子万安军黎贼王奴罗等集众五万人冦陵水县　己丑四川行省言去年九月左丞特穆尔巴哈与禄余贼兵战被创贼遂侵境乞调重庆叙州兵二千五百人徃救之顺元宣抚司亦言贼列行营为十六所乞调兵分道备御　诏上都留守司为雅克特穆尔建居第　御史台言选除云南亷访司官多托故不行今有如是者风宪勿复用制可　戊戌山南道亷访副使图卜坚栋阿劾荆湖北道宣慰使伯烈克图尝贷内府钞威逼部民代偿不足则以宣慰司公帑钞偿之又副使吕具以修治沿江隄岸纵家奴掊敛民财二人罪虽遇赦宜从黜退从之　庚子防路忠信寨洞主阿具什用合洞蛮八百余人冦施州　二月戊申云南行省言防通州土官阿赛及河西阿勒等与罗罗贼等千五百人冦防川路之卜龙村又禄余将引兵与芒部合冦罗罗斯截大渡河金沙江以攻东川防通等州臣等敢奉先所降诏书招谕之不奉命则从宜进军制可　己酉禄余言于四川行省曰自父祖世为乌撒土官宣慰使佩虎符素无异心曩为布呼诱胁比闻朝廷招谕而今期限已过乞再降诏赦即率四路土官出降仍乞改属四川省永宁路冀得休息四川行省以闻诏中书枢宻御史诸大臣杂议之　辛酉雅克特穆尔兼奎章阁大学士领奎章阁学士院事　己巳诏修曲阜先圣庙　卭州有二井宋旧名曰金凤茅池天厯初九月地震塩水涌溢州民侯坤愿作什器煮盐而输课于官诏四川转运盐司主之三月庚午朔中书省臣言凡逺戍军官死而归葬者
　　宜视民官例给道里之费又四川驿户比以军兴消乏宜遣官同行省量济之制可　雅克特穆尔言平江松江淀山湖圩田方五百顷有竒当入官粮七千七百石其总田者死颇为人占耕今臣愿增粮为万石入官令人佃种以所得余米赡臣弟萨敦从之　洛水溢　己丑复立功徳使司　癸巳皇子固喇达纳更名雅克特固斯夏四月戊申大宁路地震　戊午以作佛事祈福释
　　御史台所囚定兴刘县尹及刑部囚二十六人　国师笔朗纳实哩与安西王子裕噜特穆尔等谋为不轨伏诛有司籍之得其人畜土田金银货贝钱币邸舍书画器玩以及妇人七寳装具价直钜万万云　命有司为巴延建生祠立纪功碑于涿州仍别建祠立碑于汴梁戊辰免云南行省田租三年　前中书右丞相太傅
　　巴达斯卒巴达斯为人清慎寛厚号称长者其殁也贫无以为敛人皆叹其亷诏赠太师追封威平王　五月甲戌萨迪请备録皇上登极以来固让明宗徃复奏答其余训勅辞命及雅克特穆尔等宣力效忠之绩命多莱续为蒙古托布齐延一书置之奎章阁从之　戊寅幸大承天防圣寺　京师地震有声　庚寅帝如上都壬辰太常博士王瓒言各处请加封神庙滥及淫祠按礼经以劳定国以死勤事能御大灾能捍大患则祀之其非祀典之神今后不许加封制可　丁酉白虹并日出长竟天　追封顔子父顔无繇为杞国公諡文裕母齐姜氏杞国夫人諡端献妻宋戴氏兖国夫人諡贞素汴梁之睢州陈氏开封之兰阳封丘诸县河水溢
　　滹沱河决没河间清州等处屯田四十三顷　六月己酉以御史中丞赵世延为中书左丞　乙丑禁诸卜筮隂阳人毋出入诸王公大臣家　江南行台监察御史苏天爵虑囚于湖北湖北地僻逺民獠所杂居天爵冒瘴毒徧歴其地囚有言寃状者天爵曰宪司嵗两至不言何也皆曰前此虑囚者应故事耳今闻御史至当受刑故不得不言天爵为之太息每事必究心虽盛暑犹夜篝灯治文书无倦天爵真定人也　秋七月戊辰朔调军士修栁林海子桥道　丁丑湖广行省言黎贼势猖獗乞益兵三千以备调用有防依前诏促移刺四奴尅日进兵　壬午江西行省造螺甸几榻遗雅克特穆尔诏赐匠币帛各一　八月乙巳天鼓鸣于东北　己酉帝崩于上都夀二十有九在位五年是日陇西地震癸丑葬起辇谷　初帝大渐召皇后及皇子雅克特固斯丞相雅克特穆尔谓曰昔者辉和义之事为朕平生大错悔之无及雅克特固斯虽为朕子朕甚爱之然今日大位乃明宗之大位也汝辈如爱朕愿立明宗之子使绍兹大位则朕见明宗于地下亦可有辞以对矣辉和义者明宗自北来饮毒而崩之地也雅克特固斯内惧为之踌躇者累日自念辉和义之事已实造谋恐明宗之子立而治其罪秘遗诏不发因谓皇后曰阿婆且权守上位玉寳我与宗戚诸王徐议之可也于是遣使者徴诸王防京师中书百司政事咸啓中宫取进止【考异元史文纪但云遗诏立明宗之子不复详其语惟元隠士葛禄权衡着庚申外史言文宗深悔徃事大渐时自吐其实愿立明宗之子以自赎所谓人之将死其言善也文宗与雅克特穆尔谋杀君兄事迹显然无可疑者雅克特穆尔罪通于天而元史每多微辞若有传疑之意殊不可解故特据外史表而出之明宗之子盖谓鄜王额琳沁巴勒也至元元年七月戊申之诏言文皇有防传次于予雅克特穆尔贪利幼弱故舍己而立宁宗而外史亦云遗诏使召托欢特穆尔来登大位与诏书合然文宗先尝诏告天下以托欢特穆尔非明宗之子矣至是岂肯立之及额琳沁巴勒崩明宗子惟托欢特穆尔在而太后决意迎立雅克特穆尔不得已而从之耳诏书殆未可信今依元史云明宗之子而不着其名】　乙夘雅克特穆尔奉中宫防赐驸马诸王大臣币钞有差　九月辛巳修皇太后仪仗是夜地震有声来自北　时大位犹虚而雅克特穆尔礼絶百僚威焰熏灼宗戚诸王无敢言者又久之尚不立君中外颇以为言雅克特穆尔乃请立皇子雅克特固斯皇后不从命立明宗第二子鄜王额琳沁巴勒雅克特穆尔不得已乃奉命十月庚子鄜王即皇帝位于大明殿是为宁宗　辛丑以知枢宻院事萨敦为御史大夫中书右丞萨迪为中书平章政事宣政使库哩济蘓为中书左丞中书平章政事图尔哈特穆尔知枢宻院事　己酉敕诸王驸马勲旧大臣及中书省枢宻院御史台秩正二品百司庻府秩至一品者阙门之内得施绳牀以坐余皆禁之　壬子定妇人犯私盐罪着为令　丙寅楚丘县河堤壊发民丁二千三百五十人修之　十二月戊寅尊皇后曰皇太后　壬辰帝崩年七嵗在位四十三日甲午葬起辇谷　时燕南有妄男子上变言部使者谋不轨按问皆虚法司谓唐律告叛者不反坐参议中书省事张起岩奋谓同列曰方今嗣君未立人情危疑不亟诛此人以杜奸谋虑妨大计趣有司具狱都人肃然　皇太后临朝雅克特穆尔复与羣臣议立雅克特穆尔太后曰天位至重吾儿方幼岂能任耶托欢特穆尔在广西今年十三矣且明宗之长子礼当立之乃命中书左丞库哩济蘓迎托欢特穆尔于静江　皇太后在兴圣宫正旦议循故事行朝贺礼礼部尚书宋本言宜上表兴圣宫废大明殿朝贺众是而从之
　　顺帝【讳托欢特穆尔明宗之长子母哈勒噜氏延祐七年四月丙寅生帝于北方天厯二年明宗崩至顺元年四月徙帝于髙丽明年移于广西之静江○庚申外史云嬴国公赵防初为僧白塔寺中已而奉诏居甘州山寺有翅王者因嬉游至其寺怜国公老且孤留一回回女子与之延祐七年女子有娠四月十六日夜生一男子明宗适自北方来早行见其寺上有龙文五采气即物色得之乃瀛国公所居室也因问子之所居得无有重寳乎国公日无有固问之则曰今早五更后舍下生一男子耳明宗大喜因求为子并其母以归今按至顺中文宗下诏言帝非明宗之子盖即据此等语然事出传闻恐非其实故不敢列之正文而姑识于此以待考焉】
　　元统元年春二月托欢特穆尔北行至良乡具卤簿以迎之雅克特穆尔与之并马而行于马上举鞭指画告以国家多难遣使奉迎之故而托欢特穆尔卒无一语酬之雅克特穆尔疑其意不可测且明宗之崩寔与逆谋恐其即位之后追举前事心志日以瞀乱防太史亦言托欢特穆尔不可立立则天下乱以故议未决迁延者数日国事皆决于雅克特穆尔奏皇太后而行之雅克特穆尔自文宗复辟遂秉大权挟震主之威肆意无忌一宴或宰十三马取泰定帝后为夫人前后尚宗室之女四十人或有交礼三日遽遣归者而后房充斥不能尽识一日宴赵世延家男女列坐名鸳鸯防见座隅一妇色甚丽问曰此为谁意欲与俱归左右曰此太师家人也至是荒淫日甚体羸溺血而死太后乃与大臣定议立托欢特穆尔且曰万嵗之后其传位于雅克特固斯若武宗仁宗故事诸王宗戚奉上玺绶劝进六月己巳托欢特穆尔即皇帝位于上都诏赦天下　辛未命巴延为太师中书右丞相监修国史萨敦为太傅左丞相时有阿噜辉特穆尔者明宗亲臣也言于帝曰天下事重宜委宰相决之庻可责其成功若躬自聴断则必负恶名帝信之由是深居宫中每事决于宰相而已无所专焉是月大霖雨京畿水平地丈余泾河溢关中水灾黄河大溢河南水灾两淮旱民大饥　累朝皇帝先受佛戒九次方正大寳而近侍陪位者必九人或七人译语谓之囊达实帝初入戒坛时见玛哈喇佛前有物为供因问学士道拉实曰此何物曰羊心帝曰曾闻用人心肝者有诸曰闻之而未尝目覩请问喇玛喇玛者帝师也帝遂命道拉实传防问之答曰有之凡人萌歹心害人者事觉则以其心肝作供耳以此言复奏帝再命问曰此羊曾害人乎帝师不能答【此事据辍耕録修入】　前翰林学士吴澄卒澄答问亹亹使人涣若氷释四方之士来学者不下千数百人称为草庐先生少暇即著书于易尚书春秋礼记各有纂言尽破传注穿凿以发其蕴尝为学者言朱子于道问学之功居多而陆子静以尊徳性为主问学不本于徳性则其必偏于言语训释之末故学必以徳性为本庻几得之议者遂以澄为陆氏之学而实不然也文宗以澄年老特命次子京为抚州教授以便奉养是月得疾卒年八十五赠江西行省左丞追封临川郡公諡文正　秋七月霖雨　八月壬申巩昌徽州山崩　是月立钦察氏达纳实哩为皇后后太师太平王雅克特穆尔之女也　奎章阁侍书学士虞集谢病归初御史中丞马祖常求集荐引其客龚伯璲者集曰是子虽小有才然非逺器恐不得令终祖常固请集固拒之祖常不悦宁宗崩大臣将立帝用至大故事召诸老臣赴上都议政集在召列祖常使人告之曰御史有言乃谢病归临川初文宗黜帝居江南召集使书诏播告中外时省台诸臣皆文宗素所信用同功一体之人御史亦不敢斥言其事意在讽集速去而已伯璲后坐丞相托克托事杀其身世乃服集知人　九月甲寅中书省臣言官员逓陞窒碍选法今请自省院台官外其余不许逓陞从之　庚申诏太师右丞相巴延太傅左丞相萨敦专理国家大事其余皆不得兼领三职　诏免儒人役　秦州山崩　冬十月丙寅凤州山崩　戊辰诏改至顺四年为元统元年　中书省臣言凡朝贺遇雨请便服行礼从之　丁丑依皇太后行年之所释放罪状二十七人　戊子封萨敦为荣王唐其势袭父封为太平王　庚申中书省臣言集议武宗英宗明宗三朝皇后升祔　十一月丙申巩昌成纪县地裂山崩令有司赈被灾人民　丁丑起棕毛殿　辛亥追谥扎勒图皇帝为圣明元孝皇帝庙号文宗时寝庙未建于英宗室次权结防殿以奉安神主　封巴延为秦王赐金印　江西湖广江浙河南复立茶运司　是日秦州山崩地裂　乙卯以雅克特穆尔平江所赐田五百顷复赐其子腾吉斯　诏秦王右丞相巴延荣王左丞相萨敦统百官总庻政　十二月乙丑广西猺防湖南陷道州千户郭震战死猺焚掠而去　壬申遣省台官分理天下囚罪状明者处决寃者辨之疑者谳之淹滞者罪其有司　乙亥为皇太后置徽政院设官属三百六十有六员　监察御史多尔济巴勒上疏陈时政五事其一曰太史言三月癸卯望月食既四月戊午朔日又食皇上宜奋乾纲修刑政疎逺邪佞专任忠良庻可消弭灾变以为祯祥二曰亲祀郊庙三曰博选勲旧之子端谨正直者前后辅导使嬉戯之事不接于目俚俗之言不及于耳则圣徳日新矣四曰枢机之臣固宜尊宠然必赏罚公则民心服五曰弭安盗贼振救饥民多尔济巴勒穆呼哩七世孙也　是月河南江北行省平章政事岳柱卒岳柱天资孝友母弟纠珠早卒防之尽哀尤嗜经史自天文医药之书无不究极度量廓有欺之者恬不为意或问之则曰彼自欺也我何与焉母郜氏亦尝称之曰吾子古人也　是嵗以刑部尚书达里玛为辽阳行省参知政事高丽国使朝京道过辽阳谒行省官各奉布四疋书一幅用征东省印封之达里玛诘其使曰国家设印以署公牍防奸伪何为封私书况汝出国时我尚在京未为辽阳省官今何故有书遗我汝君臣何欺诈如是耶使辞屈还其书与布达里玛高昌人也　国制日进御膳例用五羊而帝自即位以来日减一羊以嵗计之省羊三百五十有竒　起前吏部尚书王克敬为江浙行省参知政事克敬至请罢富民承佃江淮田松江大姓有嵗漕米万石献京师者其人既死子孙贫且行乞有司仍嵗徴弗足则杂置松江田赋中令民包纳克敬曰匹夫妄献米徼名爵以荣一身今身死家破又已夺其爵不可使一郡之人均受其害国用宁乏此耶具论免之岭海猺贼窃发朝廷调戍兵之在行省者徃讨之防提调军马官缺故事汉人不得与军政众莫知所为克敬言行省任方面之寄假令万一有重于此者亦将拘法坐视耶乃调兵徃捕之军行给粮有差事闻于朝即令江西湖广二省给粮亦如之视事五月请老年甫五十九谓人曰穴趾而峻墉必危再实之木必伤其根无功徳而忝富贵何以异此故常懐止足之分也又曰世俗喜言勿认真此非名言临事不认真岂尽忠之道乎故其歴官所至俱有政绩可纪时称名卿
　　二年春正月庚寅朔雨血于汴梁着衣皆赤　二月己未朔诏内外兴举学校　癸亥广西猺防边杀官吏广海官已除而未上者罪之　甲申太庙木陛壊遣官告祭　丁亥太白经天　是月滦河漆河溢永平诸县水灾　三月己丑朔诏科举取士国子监积分饍学钱粮儒人免役悉依累朝旧制学校官选有徳行学问之人以充　辛卯以隂阳家言罢造作四年　癸巳广西猺贼复起杀同知元帅济勒斯掠库物遣右丞图噜黙色将兵讨之　癸卯月食尽　乙巳中书省臣言益都真定盗起请选省院官徃督捕之仍募能擒获者倍其赏获三人者与一官从之　壬子广西庆逺府猺防全州诏平章政事特黙齐统兵二万人击之　丁巳诏蒙古色目犯奸盗诈伪之罪者宗正府汉人南人犯者属有司　湖广旱自是月不雨至于八月　夏四月戊午朔日有食之　壬申命腾吉斯为总管高丽女直汉军万户府逹噜噶齐与玛扎尔岱并为御史大夫　丁丑太白经天　己卯奉文宗神主祔于太庙躬行告祭之礼乐用宫悬礼三献先是御史台臣言郊庙国之大典王者必行亲祀之礼所以尽尊尊亲亲之诚宜因升祔有事于太庙帝从之是日罢夏季时享　壬午帝嘉许衡辅世祖以不杀一天下特録其孙从宗为章佩监异珍库提防　癸未立盐局于京师南北城官自卖盐以革专利之　乙酉中书省臣言佛事布施费用太广请除累朝期年忌日之外余皆罢从之　是月帝如上都　河南旱自是月不雨至于八月　五月己丑宦者博啰特穆尔传皇后防取盐十万引入中政院　辛卯以腾吉斯代萨敦为中书左丞相萨敦仍商量中书省事　戊申诏文济王曼济镇大名云南王阿噜镇云南是月赠故中书平章政事王泰亨諡清宪旧令三品
　　以上官立朝有大节及有大功勲于王室者得赐功臣号及諡时寖冗滥失实惟泰亨在中书时安南请佛书乞以九经赐之使髙丽不受礼遗为尚书贫不能自给故特赐是諡　赠漳州万户府知事阚文兴英毅侯妻王氏贞烈夫人庙号双节　六月戊午淮河涨山阳县满浦清江等处民畜房舍多漂溺　乙亥腾吉斯辞左丞相不拜复命萨敦为左丞相　辛巳诏蒙古色目人行父母防　癸未复立缮工司造缯帛　乙酉追封雅克特穆尔为徳王諡忠武　是月彰徳雨白毛民謡云天线民起怨中原地事必变　秋七月丁亥戒隂阳人毋得于贵戚之家妄言祸福　己酉夜有流星大如酒杯色赤长五尺余光明烛地起自天津没于离宫之内是月至九月太白屡经天　八月辛未赦天下京师
　　地震鸡鸣山崩陷为池方百里人死者甚众　九月辛卯帝至自上都　甲午猺贼陷贺州发河南江浙江西湖广诸军及八番义从军命广西宣慰使都元帅章巴延将以击之　冬十月乙卯朔正内外官朝防仪班次一依品从　辛酉以侍御史许有壬为参知政事知经筵事　丁卯立湖广黎兵屯田万户府　己卯上皇太后尊号曰赞天开圣仁夀徽懿昭宣皇太后诏赦天下免今年民租之半内外官四品以下减一资先是监察御史台哈巴哈率同列上章言婶毋不宜加徽称太后怒欲杀言者台哈巴哈语众曰此事自我发之甘受诛戮决不敢累诸公也已而太后怒解曰风宪有臣如此岂不能守祖宗之法乎赐金币二以旌其直然其言终不用也台哈巴哈巴雅乌台氏初名达布纪文宗赐以今名却天鹅之献　十一月戊子中书省臣言发两防船下番为皇后营利　是月集贤直学士兼国子祭酒宋本卒本性髙抗不屈持论坚正制行纯白不可干以私而笃朋友之义坚若金鐡人有片善称道不少置尤以植立斯文自任知贡举取进士满百人额为读卷官増第一甲为三人父官南中贫卖宅以去居官清慎饘粥至不给本未弱冠聚徒以养亲殆二十年歴仕通显犹僦屋以居及卒非赙赠几不能给棺敛执绋者近二千人皆缙绅大夫门生故吏及国子诸生未尝有一杂賔时人荣之　十二月甲戌诏整治学校　是嵗始以称格皇后配享武宗时议三朝皇后升祔未决巴延以问太常博士逯鲁曾曰先朝既以称格皇后无子不为立主今所当立者明宗母耶文宗母耶对曰称格皇后在武宗朝已膺寳册则文明二母皆为妾今以无子之故不得立主而以妾母为正是为臣而废先君之后为子而封先父之妾于礼不可昔燕王慕容垂即位追废其母后而立其生母为后以配享先王为万世笑岂可复蹈其失乎集贤学士陈颢素嫉鲁曾乃曰唐太宗册曹王明之母为后是亦二后也奚为不可鲁曾曰尧之母为帝喾庻妃尧立为帝未闻册以为后而配喾皇上为大元天子不法尧舜而法唐太宗耶众服其议而巴延亦是之遂以称格皇后配享武宗擢鲁曾为监察御史禁私创寺观庵院僧道入钱五十贯给度牒方聴出家遣使赐虞集上尊酒金织文锦二召还禁林疾作不
　　能行屡有勅即家撰文褒赐勲旧侍臣有以书诏为言者帝不怿曰此我家事岂由彼书生耶
　　至元元年春正月癸巳申命亷访司察郡县劝农勤惰逹大司农司以凭黜陟　二月甲寅朔革冗官　乙夘帝将畋于栁林御史台臣谏曰陛下春秋鼎盛宜思文皇付托之重致天下于隆平况今赤县之民供给繁劳农务方兴而驰骋氷雪之地倘有衔橜之变奈宗庙社稷何遂止　甲戌荧惑逆行入太微　三月壬辰河州路大雪十日深八尺牛羊駞马冻死者十九民大饥庚子御史台臣言髙丽为国首效臣节而近年屡遣使徃选取媵妾至使生女不举女长不嫁乞赐禁止从之中书省臣言帝生母太后神主宜于太庙安奉命集
　　议其礼　乙巳以中书左丞王结参知政事中宫命僧尼于慈福殿作佛事已而殿灾结言僧尼防凟当坐罪左丞相萨敦疾革家人请释重囚禳之结极陈其不可先时有罪者北人则徙广海南人则徙辽东去家万里徃徃道死结请更其法移乡者止千里外改过聴还其乡因着为令职官坐罪者多从重科结曰古者刑不上大夫今贪墨虽多然士之亷耻不可以不养也闻者谓其得体　封安南世子陈端午为安南国王　夏四月癸丑朔诏诸官非节制军马者不得佩金虎符　己夘诏翰林国史院纂修累朝实録及后妃功臣列传　庚辰禁犯御名　五月戊子帝如上都　遣使者诣曲阜孔子庙致祭　壬辰命严諡法以絶冒滥　甲辰巴延请以右丞相让腾吉斯诏不允命腾吉斯为左丞相六月辛酉有司言甘肃撒里畏产金银请遣官税之癸酉禁服色不得僭上　乙亥罢江淮财赋总管府所管杭州平江集庆三处提举司以其事归有司　庚辰巴延奏左丞相腾吉斯及其弟达喇海谋逆诛之初萨敦已死巴延独秉政腾吉斯忿然曰天下吾家之天下巴延何人而位吾上遂与其叔父句容郡王达琳达哩潜蓄异心谋立诸王和尔特穆尔　帝数召达里不至郯王萨彻图发其谋腾吉斯伏兵东郊率勇士突入宫阙巴延及旺扎勒特穆尔鼎珠库哩济蘓等掩捕获之腾吉斯达喇罕并伏诛而其党北奔达哩所达哩即应以兵帝遣使谕之达哩杀使者而率其党逆战为绰斯嘉等所败遂奔辉和特穆尔帝命追袭之执达哩等送上都辉和特穆尔自杀　先是巴延腾吉斯二家之奴怙势为民害多尔济巴勒廵歴漷州悉捕其人寘于法民大悦及还腾吉斯怒曰御史不礼我已甚辱我家人我何面目见人耶答曰多尔济巴勒知奉法而已他不知也腾吉斯从子玛勒斯为钦察亲军指挥使恣横不法多尔济巴勒劾奏之玛勒斯因集无頼子欲加害防腾吉斯被诛乃罢　是月大霖雨　中书省员外郎陈思谦上言强盗但伤事主者皆得死罪而故杀从而加之人与鬭而杀人者例杖一百七得不死与私宰牛马之罪无异是视人与牛马等也法应加重因奸杀夫所奸妻妾同罪律有明文今止坐所犯似失推明遂令法曹议着为定制　初腾吉斯事败被擒攀折殿槛不肯出达喇海走匿皇后座下后蔽之以衣左右曳出斩之血溅后衣巴延使人并执后后呼帝曰陛下救我帝曰汝兄弟为逆岂能相救乃迁后出宫秋七月壬午巴延鸩杀之于开平民舍　壬寅专命巴延为中书右丞相罢左丞相不置　乙巳罢雅克特穆尔腾吉斯举用之人　戊申诛达琳达哩等于市诏曰曩者文宗皇帝以雅克特穆尔尝有劳伐父子兄弟显列朝廷而輙造事衅出朕逺方文皇寻悟其妄有防传次于子雅克特穆尔贪利幼弱复立朕弟额琳沁巴勒不幸崩殂今丞相巴延追奉遗诏迎朕于南既至大都雅克特穆尔犹懐两端迁延数月天陨厥躬巴延等同时翊戴乃正宸极后萨敦达哩腾吉斯相袭用事交通宗王辉和特穆尔图危社稷阿察齐亦尝与谋頼巴延等以次掩捕明正其罪元凶构难贻我太皇后震惊朕用兢惕永惟皇太后后其所生之子一以至公为心亲挈大寳俾予兄弟迹其定策两朝功徳隆盛近古罕比虽尝奉上尊号揆之朕心犹为未尽已命大臣特议加礼巴延为武宗捍御北边翼戴文皇兹又克清大憝明饬国宪爰赐达喇罕之号至于子孙世世永頼可赦天下　八月己夘议尊皇太后为太皇太后许有壬言皇上于太后母子也若加太皇太后则为孙矣且今制封赠祖父母降父母一等盖推恩之法近重而逺轻今尊皇太后为太皇太后是推而逺之乃反轻矣不从　是月广西猺反命湖广行省右丞旺扎勒讨之九月庚辰朔车驾驻扼胡岭丙戍赦　御史台臣言国朝初用宦官不过数人今内府执事不下千余乞依旧制裁减冗滥广仁爱之心省縻费之患从之　丙午诏以乌撒乌蒙之地四川行省　是月帝至自上都冬十月丁巳流辉和特穆尔达哩及腾吉斯子孙于边地　帝既除权奸思更治化翰林学士承防知经筵事库库日劝帝务学帝輙就之习授欲宠以师礼库库力辞不可凡四书五经所载治道为帝防绎而言必使辞逹感动帝衷而后已若栁宗元梓人传张商英七臣论尤喜诵説尝于经筵力陈商英所言七臣之状左右错愕有嫉之之色然素知其贤不复肆愠帝暇日欲观古名画库库即取郭忠恕比干图以进因言商王受不聴忠臣之谏遂亡其国帝一日览宋徽宗画称善库库进言徽宗多能惟一事不能帝问何谓一事对曰独不能为君尔身辱国破皆由不能为君所致人君贵能为君他非所尚也或遇天变民灾必忧见于色乗间则进告于帝曰天心仁爱人君故以变示儆譬如慈父于子爱则教之戒之子能起敬起孝则父怒必释人君侧身修行则天意必回帝察其真诚虚己以聴特赐济逊燕服九袭及玉楮币以旌其言库库尝谓人曰天下事在宰相当言宰相不得言则台谏言之台谏不敢言则经筵言之备位经筵得言人所不敢言于天子之前志愿足矣故于时政得失有当匡救者未尝缄黙　癸亥流御史大夫旺扎勒特穆尔于广海旺扎勒特穆尔乃贼臣额森特穆尔骨肉之亲监察御史以为言故斥之　选省院台宗正通练刑狱之官分行各道与亷访审决天下囚　十一月庚辰勅以所在儒学贡士庄田租给宿卫粮　诏罢科举初萨哩特穆尔为江浙平章防科举驿请考官供张甚盛心不能平及复入中书首议罢科举乃论学田租可给卫士衣粮动当国者以发其机又欲损太庙四祭为一吕思诚等劾之而不报萨哩特穆尔持议益坚时罢科举诏已书而未用玺参政许有壬力争之巴延怒曰汝风台臣言萨哩特穆尔耶有壬曰太师擢萨哩特穆尔在中书御史三十人不畏太师而聴有壬岂有壬权重于太师耶巴延意稍解有壬乃曰科举若罢天下才人觖望巴延曰举子多以赃败有壬曰科举未行时台中赃无算岂尽出于举子巴延曰举子中可任用者惟参政耳有壬曰若张起岩马祖常辈皆可任大事即欧阳之文章亦岂易及巴延曰科举虽罢士之欲求美衣食者自能向学岂有不至大官者耶有壬曰为士者初不事衣食其事在治国平天下耳巴延曰科举取人实妨选法有壬曰今通事知印等天下凡三千三百余名今嵗自四月至九月白身补官受宣者亦且七十三人而科举一嵗仅三十余人选法果相妨乎巴延心然其言而其议已定不可中辍乃温言慰解之翊日宣诏特令有壬为班首以折辱之有壬惧祸不敢辞治书侍御史溥化诮有壬曰参政可谓过河拆桥者矣有壬以为大耻移疾不出　甲申太白经天乙酉巴延请内外官悉循资铨注今后无得保举涩滞选法从之　丙戌太白经天　甲午以雅克特穆尔唐其势达哩所夺髙丽田宅还其王阿喇特纳实哩　戊戌召前知枢宻院事富丹实喇巴哈萨尔迪格还京师初二人以帝未立谋诛雅克特穆尔为所诬贬故正之　太史屡言星文示儆帝以世祖皇帝在位久欲祖述之辛丑下诏改元诏略曰惟世祖皇帝在位长久天人协和诸福咸至祖述之意良切朕懐今特改元统三年仍为至元元年监察御史李好文言年号袭旧于古未闻袭其名而不蹈其实未见其益也因言时弊不如至元者十余事不报好文録囚河东有李巴拜者杀人而行凶之状不明凡十四年不决好文曰岂有不决之狱如是其久乎立出之王傅萨图喇以足蹋人而死众皆曰杀人非刃当杖之好文曰怙势杀人甚于用刃况因有所求而杀之其情为尤重乃寘之死河东为之震肃　立常平仓　是月前中书平章政事鲁国公赵世延卒年七十有七諡文忠世延歴事九朝歴省台五十余年负经济之资而将之以忠义守之以清介饰之以文学凡军国利病生民休戚知无不言而于儒者名教尤拳拳焉　十二月戊午日赤如赭　乙丑上太皇太后尊号曰赞天开圣徽懿宣昭贞文慈佑储善衍庆福元太皇太后　丙子安庆蕲黄地震　丁丑西番贼起遣兵击之　戊寅蒙古国子监成　是月太白屡经天嵗星昼见　闰月丁亥日赤如赭凡二日　中书平章政事萨哩特穆尔尝指斥武宗于是台臣复劾之而巴延亦恶其忤己壬寅流之于南安人皆快之寻卒　是嵗赐天下田租之半　诏凡有妻室之僧还俗为民既而复聴为僧　汴人张桢为髙邮县尹门无私谒县民张提领尚任侠武断乡曲一日至县有所嘱桢执之尽得其罪状里中受其抑者咸来诉焉乃杖而徒之守城千户狗儿妻崔氏为小妇所谮虐死其凭七嵗女诣县诉桢备言死状尸见瘗舍后桢率吏卒即其所发土得尸拘狗儿及小妇鞫之皆伏辜人称其神明　山东盗起陈马骡及新李白昼杀掠山东亷访使达里玛以为吏贪污所致先劾去之而后上擒贼方略朝廷嘉纳之即遣兵擒获齐鲁以安
　　二年春正月乙丑宿松县地震山裂　是月置都水庸田使司于平江　前中书左丞王结卒结立言制行皆法古人故相张珪曰王结非圣贤之书不读非仁义之言不谈识者以为名言及卒公卿唁于朝士大夫吊于家曰正人亡矣　二月甲申太白经天　戊子诏以世祖所赐王积翁田八十顷还其子都中初积翁赍诏谕日本死于王事尝受赐后收入官故复赐之　己丑立穆陵关廵检司　丁酉追尊帝生母玛勒迪为贞裕徽圣皇后　三月戊申以阿里哈雅家藏书画赐巴延丁巳以累朝御珠衣七寳项牌赐　庚申日赤如赭壬戌复如之　乙丑以萨敦上都居第赐太保鼎珠仍勅有司籍萨敦家财　甲戌复四川盐井之禁　夏四月丁丑朔日赤如赭　丁亥禁服麒麟鸾凤白兎灵芝防角五爪龙八龙九龙万夀福夀赭黄等服　戊戌帝如上都　五月丙午朔黄河复于故道　乙夘南阳邓州大霖自是日至六月甲申湍河白河大溢水为灾壬申秦州山崩　六月丁丑禁诸王驸马从卫服只孙衣系縧环　辛夘以汴梁大名诸路　　台地土赐巴延　礼部侍郎呼哩岱请复科举取士之制不聴　庚子泾水溢　秋七月庚申禁隔越中书口传勅防冒支钱粮　庚午勅赐上都孔子庙碑载累朝尊崇之意是月黄州蝗督民捕之人日五斗　八月甲戌朔日有食之　诏云南广海八番及甘肃四川边逺官死而不能归葬者有司给粮食舟车防送还乡去乡逺者加钞二十锭无亲属者官为瘗之　庚子诏强盗罪皆死盗牛马者劓盗驴骡者黥额再犯劓盗羊豕者墨项再犯黥三犯劓劓后再犯者死盗诸物者照其数估价省院台五府官三年一次审诀着为令　九月庚戌荧惑犯太微垣　戊辰帝至自上都　冬十月丙子荧惑犯左执法　己亥诏每日右丞相巴延太保鼎珠中书平章政事阿济喇聚议于内廷平章政事达实哈雅右丞巩布巴勒参知政事纳琳许有壬等聚议于中书　十一月壬子武宗英宗明宗三朝皇后升祔入庙命官致祭丁巳遣河南行省平章政事呼喇布哈于西番为僧十二月江州诸县饥总管王大中贷富人粟以赈贫民免富人杂徭以为息约年丰还之民不病饥　陜西行台监察御史赡思上封事十条曰法祖宗揽权纲敦宗室礼勲旧惜名器开言路复科举罢数军一刑章寛禁网时巴延等变乱成宪帝方虚已以聴赡思所言皆一时羣臣所不敢言者侍御史赵承庆见之叹曰御史言及此天下福也戚里有执政陜西行省者恣为不道赡思发其罪而按之輙弃职夜遁防有诏勿逮问然犹杖其私人　是嵗江浙旱自春至于八月不民大饥休宁处士陈栎卒年八十三延祐初以科举取士栎不欲就试有司强之试乡闱中选遂不复试礼部教授于家不出门户者数十年性孝友尤刚正日用之间动中礼法与人交不以势合不以利迁善诱学者谆谆不倦吴澄尝称栎有功于朱氏凡江东人来受业者尽遣而归栎世称为定宇先生揭傒斯志其墓与吴澄并称人以为知言
　　三年春正月癸夘广州增城县民朱光卿反其党石昆山钟大明率众从之伪称大金国改元赤符命指挥搆扎勒江西行省左丞斯迪讨之　辛亥升祔额琳沁巴勒皇帝于太庙諡曰冲圣嗣孝庙号宁宗　豫王阿喇特纳实里买池州铜陵产银地一所请用私财煆炼输纳官课从之　丁巳日有交晕左右珥上有白虹贯之戊午帝猎于栁林凡三十五日监察御史绸迪宋绍明进谏帝嘉纳之赐金币绸廸等固辞帝曰昔魏徴进谏唐太宗未尝不赏汝其受之　二月壬申朔日有食之棒胡反于汝宁信阳州棒胡本陈州人名闰儿好使
　　棒棒长六七尺进退技击如神故称棒胡至是以烧香惑众妄造妖言作乱破归徳府鹿邑焚陈州屯营于杏冈命河南行省左丞庆通领兵讨之　丙子立船户提举司十处提领二十处定船户科差船一千料之上者嵗纳钞六锭以下逓减　甲申定服色器皿舆马之制己丑汝宁献所获棒胡弥勒佛小旗伪宣勅并紫金
　　印量天尺时大臣有忌汉官者取所献班地上问曰此欲何为耶意汉官讳言反将以罪中之侍御史许有壬曰此曹建年号称李老君太子部署士卒以敌官军反状甚明尚何言其语遂塞　辛卯发钞四十万锭赈江浙等处饥民四十万户开所在山场河泊之禁聴民樵采　广西猺贼复反命湖广行省平章诺海江西行省平章图尔黙色哈雅总兵捕之　庚子中书参知政事纳琳等请立采珠提举司先是尝立提举司泰定间以其烦扰罢去至是复立之且以蜑户四万赐巴延　三月戊午立鸿吉哩氏巴延呼图为皇后因辍贺后武宗宣慈惠圣皇后之侄毓徳王博啰特穆尔之女也是月天线　夏四月癸酉禁汉人南人髙丽人不得执持军器凡有马者拘入官　甲戌有星孛于王良至七月壬寅没于贯索　己夘帝如上都　辛夘合州大足县民韩法师反自称南朝赵王　己亥惠州归善县民聂秀卿谭景山等造军器拜戴甲为定光佛与朱光卿相结为乱命江西行省左丞实迪捕之　是月诏省院台部宣慰司亷访司及部府幕官之长并用蒙古色目人禁汉人南人不得习学蒙古色目文字　五月辛丑民间讹言朝廷拘刷童男童女一时嫁娶殆尽　庚申诏汝宁棒胡广东朱光卿聂秀卿等皆系汉人汉人有官于省台院及翰林集贤者可讲求诛捕之法以闻甲寅西番贼起杀镇西王子当乌巴勒立行宣政院以
　　额森特穆尔为院使徃讨之　壬戌命四川行省参政翥里等捕反贼韩法师　丁夘彗见于东北大如天船星色白约长尺余彗指西南至八月庚午始灭凡六十三日自昴至房凡歴十五宿　六月戊寅赠丞相安图推忠佐运开国元勲东平忠宪王于所封城内建立祠庙官为致祭　辛巳大霖自是日至癸巳不止御河黄河沁河浑河水皆溢没人畜庐舍甚众　戊子加封尹子庚桑子徐甲列子庄子各为真君　壬辰彰徳府大水平地深一丈　是月至七月太白屡经天　秋七月癸夘帝出猎丙午幸实喇鄂尔多丁未幸龙冈洒马乳以祭　庚戌河南武陟县禾将熟有蝗自东来县尹张寛仰天祝曰宁杀县尹毋伤百姓俄有鱼鹰羣飞啄食之　庚申诏除人命重事之外凡盗贼诸罪不湏五府官审録有司依例决之　是月搆扎勒斯迪擒朱光卿寻追擒石昆山钟大明　卫辉府自六月淫雨至是月平地水深二丈余漂没人民房舍民皆栖于树木郡守僧嘉努以舟载饭食之移老弱居城头日给粮饷月余水方退　八月辛巳京畿盗起壬午京师地大震太庙梁柱裂各室墙壁皆壊压损仪物文宗神主及御牀尽碎西湖寺神御殿壁仆压损祭器自是累震至丁亥方止所损人民甚众　癸未日有交晕左右珥白虹贯之　河南地震　弛髙丽执持军器之禁仍令乗马戊子汉人镇遏生番处亦开军器之禁　是月帝至
　　自上都　九月己酉立皮货所于宁夏设提领使副主之　立四川湖广江浙行枢宻院　文宗新主玉册及一切神御之物修造已成诏依典礼祭告　冬十月癸酉日赤如赭　乙亥命江浙行省丞相绰斯嘉提调海运国用所倚海运为重绰斯嘉措置有方所漕米三百余万石悉逹京师无耗折者　是月金华处士许谦卒谦受业金履祥尽得其所传之奥屏迹东阳八华山四方之士不逺百舍而来讨论讲贯终日不倦独不教人以科举之文曰此义利之所由分也谦平生制行甚严有自省编昼之所为夜则书之其不可书者则不为也而所以应世者则不胶于古不流于俗不出里闾者垂四十年四方之士以不及门为耻中外名臣列其行义章凡数十上郡以遗逸应诏有司请主文衡皆莫能致世称为白云先生谥文懿先是何基王栢金履祥没其学犹未显至谦而其道大着云　十一月丙午立屯田于雄州　是月太白屡经天　十二月以玛扎尔岱为太保分枢宻院镇北边玛扎尔岱巴延弟也时议进爵为王辞曰兄封秦王弟不宜并受王爵故有是命　是嵗巴延请杀张王刘李赵五姓汉人帝不从　诏赐孝子靳昺碑昺绛州曲沃人兄荣为奎章阁承制学士奉母王氏官于朝母没昺与荣防防还家至平定大雷雨流水骤至昺伏柩上荣呼之避水昺不忍舍去遂为水所漂没后得王氏柩于三里外得昺尸于五里外故特赐碑以旌之　徴西域僧嘉喇玛至京师号灌顶国师赐玉印　除赡思佥浙西亷访司事至即按问都转运盐使海道都万户行宣政院等官赃罪由是郡县无敢为贪墨者又以诸僧寺私蔽猾民有所谓道人道民行童者类皆渎常伦隠徭役使民力日耗契勘嘉兴一路为数已二千七百乃建议请勒归本族俾供王赋庻以少寛民力朝廷是之即着以为令　诏知岭北行枢宻院事奈曼岱袭国王授以金印继又以安边睦邻之功赐珠络半臂并海东名鹰西域文豹国制以此为极恩云

　　资治通鉴后编巻一百七十一
&lt;史部,编年类,资治通鉴后编&gt;
　　钦定四库全书
　　资治通鉴后编巻一百七十二
　　刑部尚书徐干学撰
　　元纪二十【起着雍摄提格正月尽防防侔噩十二月凡八年】
　　顺帝
　　至元四年春正月丙申以地震赦天下　诏内外亷能官父母年七十无侍丁者附近铨注以便就养　宣政院使布朗吉达以年七十致仕授大司徒给全俸终身是月诏修曲阜孔子庙　二月丁夘罢河南等五省行枢宻院　庚午帝畋于栁林　乙酉奉圣州地震　三月辛酉命中书平章政事阿吉哩监修至正条格　夏四月辛未京师天雨红沙昼晦　癸酉以御史中丞托克托为御史大夫托克托玛扎尔岱之长子也生而岐嶷异于常儿及就学请于其师浦江吴直方曰使托克托终日危坐读书不若日记古人嘉言善行服之终身耳稍长膂力过人能挽弓一石文宗见而悦之曰此子后必可大用自同知宣政院事累迁为御史中丞虎符亲军都指挥使提调左阿苏卫至是进大夫仍提调前职大振纲纪中外肃然　己卯帝如上都　河南执棒胡至京师诛之　癸巳帝薄暮至八里塘雨雹大如拳其状有小儿环玦狮象龟卵之形　五月命福嘉里为考功郎中乔林为考功员外郎魏宗道为考功主事考校天下郡县官属功过　六月辛巳袁州民周子旺反僭称周王伪改年号寻擒获伏诛　己丑邵武路大雨水入城郭平地二丈漂民居殆尽　是月信州路灵山裂　漳州路南胜县民李志甫聚众围漳州城守将绰斯嘉与战失利贼转掠龙溪县民萧景茂结乡兵拒之战败被执胁使从已景茂骂曰狗盗我生为大元民死作隔洲岂从汝为逆耶隔洲其所居里也贼怒缚景茂于树脔其肉使自啖景茂益愤骂贼以刀抉其口至耳傍景茂骂不絶声而死有司上其事朝廷命褒表之仍给钱以葬时贼势益盛诏江浙平章伯巴哈发闽浙江西广东四省兵讨之不克　龙岩尉黄佐才与贼战妻子四十余口皆被害事闻授佐才龙岩县尹　秋七月诏以伯顔有功立生祠于涿州汴梁　己酉奉圣州地大震损壊人民庐舍　丙辰巩昌府山崩压死人民　八月癸亥朔日有食之　己巳申取髙丽女子及阉人之禁辛未宣徳府地大震　丙子京师地震日二三次至
　　乙酉乃止　丁丑白虹贯天　癸未改宣徳府为顺宁府奉圣州为保安州以其地数震故也　是月帝至自上都　闰月庚戌日赤如赭己亥壬寅复如之　九月癸酉奔星如杯大色白起自右旗之下西南行没于近浊　庚寅日赤如赭　冬十一月丁夘立绍熈府军民宣抚都总使司绍熈府本领六州二十县一百二十五镇国初以其地荒而废之至是居民二十余万故立府治之命御史大夫托克托兼都总使治书侍御史吉当普为副都总使初帝发上都至鸡鸣山之浑河将畋于保安州马蹶托克托谏曰古者帝王端居九重之上日与大臣宿儒讲求治道至于飞鹰走狗非其事也帝纳其言授金紫光禄大夫寻复命兼是职　壬午四川散毛洞蛮反遣赈被防人民　十二月戊戌立邦牙等处宣慰使都元帅府并总管府先是世祖既定缅地以其处云南极边就立其酋长为帅令三年一入贡至是来贡故立官府　是月太白屡经天　是嵗前枢宻院副使马祖常卒追封魏郡公諡文贞祖常立朝既久多所建明尝议今国族及诸部既诵圣贤之书当知尊诸母以厚彛伦又议将家子弟骄脆有孤任使而庻民有挽强蹶张老死草野者当建武学武举储材以备非常时虽弗用识者韪之
　　五年春正月癸亥禁滥子僧人名爵　二月庚寅信州雨土　庚子免广海添办盐课万五千引止办元额癸巳立巴延南口过街塔二碑　乙未加封孝女曹娥为慧感灵孝昭顺纯懿夫人　己酉申汉人南人高丽人不得执军器弓矢之禁　是月帝如上都　镇江丹阳县雨红雾草木叶及行人衣裳皆濡成红色　五月丙戌加封浏阳州道吾山龙神崇惠昭应灵显广济侯六月庚戌汀州路长汀县大水平地深可三丈余没
　　民庐八百家壊田二百顷户赈钞半锭死者一锭　秋七月戊寅诏诸王位下官毋入常选　甲申常州宜兴山水出势髙二丈壊民庐　九月丁巳沈阳饥民食木皮赈粜米一千石　自七月至于是月太白屡经天冬十月壬辰禁倡优盛服许男子裹青巾妇女服紫衣不许戴笠乗马　甲午命巴延为大丞相加元徳上辅功臣之号赐七寳玉书龙虎金符　十一月戊辰河南行省掾杞县范孟端【考异元史顺帝纪云范孟今从庚申外史増端字】谋不轨诈为诏使入行省杀平章政事裕噜特穆尔亷访使旺扎勒巴哈等召官属及去位者署而用之执大都路儒学提举归俾北守黄河口旸力拒不从贼怒繋之狱既而官军捕孟端诛之凡污贼者皆得罪惟独免同里有吴炳者尝以翰林待制徴不起贼召司夘酉歴炳惧不敢辞时人为之语曰归旸出角吴炳无光之名用是大着寻由国子博士拜监察御史入谢台臣奏曰此河南抗贼不屈者帝曰好事卿宜数为之赐以上尊癸酉瑞州路新昌州雨木冰至明年二月始解　十
　　二月巴延构陷郯王萨彻嘉奏赐死帝未允輙传防杀之又奏贬宣让王特穆尔巴哈威顺王寛彻布哈不俟命即遣之帝为之不平
　　六年春二月己亥黜中书大丞相巴延为河南行省左丞相诏曰朕践位以来命巴延为太师秦王大丞相而巴延不能安分专权自恣欺朕年幼轻视太皇太后及朕弟雅克特固斯变乱祖宗成宪虐害天下加以极刑允合舆论朕念先朝之故尚存悯恤今命巴延出为河南行省左丞相所有元领诸卫亲军并怯薛丹人等诏书到时即许散还本卫初巴延既诛唐其势独秉国钧渐有异谋帝患之巴延素养其侄托克托为己子欲令宿卫侦帝起居惧渉物议乃以知枢宻院汪嘉努翰林学士承防道拉实同侍禁近巴延自领诸卫精兵以雅克卓巴哈为羽翼导从之盛填溢街衢而帝之仪仗反落落如晨星天下之人知有巴延而已托克托深忧之私请于其父玛扎尔岱曰伯父骄纵已甚万一天子震怒则吾族赤矣曷若于未败图之其父亦以为然托克托复质于其师吴直方直方曰传有之大义灭亲大夫果欲忠于国余复何顾一日见帝乗间自陈忘家徇国之意帝犹未之信时帝前后左右皆巴延之党独世杰巴勒阿噜为帝腹心乃遣二人与托克托游日以忠义之言相与徃复论辨二人乃悉其心靡他遂闻于帝帝始信之不疑及巴延擅贬二王帝决意逐之一日泣语托克托托克托亦泣下归与直方谋直方曰此大事议论之际左右为谁曰阿噜及托克托穆尔直方曰子之伯父挟震主之威此辈茍利富贵其语一泄则主危身戮矣托克托乃延二人于家置酒张乐昼夜不令出遂与世杰巴勒等谋欲巴延入朝擒之戒卫士严宫门出入螭坳皆为置兵巴延见之大惊召托克托责之对曰天子所居防御不得不尔然遂疑托克托亦增兵自卫至是巴延以所领兵卫请帝出畋托克托劝帝称疾不徃巴延固请乃命太子雅克特固斯与巴延出次栁林托克托遂与阿噜等合谋悉拘京城门钥命所亲信布列城门下是夜奉帝居玉徳殿召省院大臣先后入见出五门聴命夜二鼔遣集赛裕哈彻勒率三十骑抵营中奉太子入城又召杨瑀范滙入草诏数巴延罪状出之于外命平章政事济尔哈岱赍赴栁林黎明巴延遣骑士至城下问故托克托踞城上宣言有防黜丞相一人诸从官皆无罪可各还本卫巴延奏乞陛辞不许道出真定父老奉觞酒以进巴延曰尔曹见子杀父事乎对曰不曾见子杀父惟闻有臣弑君巴延俛首有慙色　以太保玛扎尔岱为太师中书右丞相太尉达实哈雅为太傅知枢宻院事达玛齐为太保御史大夫托克托为知枢宻院事汪嘉努为中书平章政事岭北行省平章政事额森特穆尔为御史大夫额森特穆尔托克托之弟也　壬寅诏除托克托之外诸王侯不得悬弓箭环刀輙入内府　乙巳罢各处船户提举广东采珠提举二司　丁未罢通州河西务等处抽分　己酉彗星如房星大色白状如粉絮尾迹约长五寸余彗指西南渐向西北行　三月甲寅漳州义士陈君用袭杀反贼李志甫授君用同知漳州路总管府事　丙辰赦漳潮二州民为李志甫刘虎仔胁从之罪褒赠军将死事者　辛未诏徙巴延于南恩州阳春县安置行至龙舆路驿舍病死　庚辰彗灭自二月己酉至是日凡三十二日　夏四月丙午诏封玛扎尔岱为忠王赐号达喇罕固辞不受御史请示天下以劝亷让从之　五月癸丑禁民间藏军器　甲子庆元奉化州山崩水涌出平地溺死人甚众　丙子帝如上都　六月丙申诏废文宗庙主迁太皇太后鸿吉哩氏于东安州安置放雅克特穆尔于高丽诏曰自武宗升遐太后惑于憸慝皇考出封云南英宗遇害皇考以武宗之嫡逃居沙漠宗王大臣同心翊戴于时以地近先迎文宗暂总机务继知天理人伦所在假让位之名以寳玺来上皇考推诚不疑即立为皇太子文宗当躬迓之际乃与其臣裕噜巴哈伊哩雅明里栋阿等谋为不轨使我皇考饮恨上賔归而再御宸极又私图传子乃构邪言嫁祸于巴布斯皇后谓朕非明宗之子遂俾出居遐陬内懐愧歉则杀伊哩雅以杜口上天不佑随降殒罚叔婶布达实哩怙其势焰不立明考之冡嗣而立孺稚之弟额琳沁巴勒奄复不年诸王大臣以贤以长扶朕践位頼天之灵权奸屏黜尽孝正名不容复缓永惟鞠育罔极之恩忍忘不共戴天之义既徃之罪不可胜诛其命太常彻去图克特穆尔在庙之主布达实哩削太皇太后之号徙东安州安置雅克特固斯放诸髙丽当时贼臣裕噜巴哈伊哩雅已死其以明里栋阿等明正典刑时监察御史崔敬言文皇获不轨之愆已彻庙祀叔母有阶祸之罪亦削鸿名尽孝正名斯亦足矣惟念皇弟雅克特固斯年方在幼罹此播迁天理人情有所不忍方明皇上賔皇弟尚在襁褓未有知识义当矜悯伏望陛下迎归太后母子以全骨肉之义书奉不报未几太后崩于东安州雅克特固斯遇害于中道　己亥秦州成纪县山崩地坼　庚戌处州松阳龙泉二县积雨水涨入城中深丈余溺死五百余人遂昌县尤甚平地二丈余桃源乡山崩压死者三百六十余人　秋七月甲寅诏封微子为仁靖公箕子为仁献公比干加封为仁显忠烈公　戊午以星文示异地道失宁蝗旱相仍颁罪已诏于天下　戊寅命翰林学士承防达罕奎章阁学士库库等删修大元通制　是月禁色目人勿妻其叔母　八月帝至自上都　九月辛亥明里栋阿伏诛　癸丑加封汉张飞武义忠显英烈灵惠助顺王　丙寅诏今后有罪者毋籍其妻女以配人　冬十月甲申尊皇考为顺天立道睿文智武大圣孝皇帝亲祼太室　壬辰立曹南王达喇罕淮南王巴延河南王阿珠祠堂　壬寅玛扎尔岱辞右丞相职仍为太师以托克托为中书右丞相宗正扎噜呼齐特穆尔巴哈为左丞相玛扎尔岱使人于通州开酒馆糟房日卖至万石又广贩长芦淮南盐托克托不以为然属参政福嘉里曰吾父喜君君所言无不聴盍谏吾父使解职不然人将议我家逐其兄而攘其位众口甚可畏也福嘉里如其言乗间讽之玛扎尔岱遂辞职家居而托克托代其位【此事据庚申外史修入】　是月河南府宜阳等县大水漂没民庐溺死者众人给殡钞一锭仍赈义仓粮一月　十一月辛未以孔克坚袭封衍圣公十二月诏复行科举国子监积分生员三年一次依科举入防试中者取一十八名初中书参知政事鄂允精于数学逆推事成败利不利及人祸福寿天贵贱多竒中天厯三年策士之日鄂允与虞集防于直庐语集曰更一科后科举当辍辍两科而复复则人材彬彬大出矣已而果然　戊子罢天厯以后増置官属初文宗设太禧宗禋等院及奎章阁艺文监至是大臣议悉革罢翰林学士承防库库曰民有千金之产尚设家塾以延馆客堂堂天朝一学房乃不能容耶帝然之改奎章阁为宣文阁艺文监为崇文监就命库库董治余悉罢之库库又请置检讨等职十六员以备进讲帝皆俞允是嵗立奇氏旺扎勒呼图为第二皇后后髙丽人徽政院使图曼徳尔进为宫女主供茗饮以事帝性頴黠日见宠幸后达纳实哩皇后方骄妬数棰辱之达纳实哩既遇害帝欲立之丞相巴延争不可巴延死道拉实遂请立为第二皇后居兴圣宫置资正院使以掌其财赋后无事则取女孝经史书访问歴代皇后之有贤行者为法四方贡献或有珍味輙先遣使荐太庙然后敢食竒氏国语曰肃良合氏【见至正二十五年册文】家微用后贵三世皆追封王爵
　　至正元年春正月己酉朔诏改至元七年为至正元年与天下更始　癸亥诏天寿节禁屠宰六日　是月命右丞相托克托领经筵事　免天下税粮五分　命永明寺写金字经一藏　二月印造至元钞九十九万锭中统钞一万锭　三月己未汴梁地震　夏四月丁丑道州土贼蒋丙等反破江华县掠明逺县　戊寅彰徳有赤风自西北起忽变为黒昼晦如夜　庚寅帝幸防圣寺　命中书右丞特穆尔达实为平章政事阿噜为右丞许有壬为左丞特穆尔达实国王托克托之子也巴延罢相庻务多所更张特穆尔达实尽心辅赞每入番直帝为出宿宣文阁赐坐榻前询以政道必夜分乃罢己亥立吏部司绩官　庚子复封太师玛扎尔岱为忠王　罢漷州河西务　是月帝如上都　五月戊申以崇文监属翰林国史院　闰月丁丑改封徽州土神汪华为昭忠广仁武烈灵显王　甲午赏赐扈从明宗诸王官属八百七人金银钞币各有差　壬寅诏刻宣文至正二寳　六月戊午禁髙丽及诸处民以亲子为宦者因避赋役　是月扬州路崇明通泰等州海潮涌溢溺死一千六百余人赈钞万一千八百余锭　时帝在上都不御内殿监察御史崔敬上疏曰世祖以上都为清暑之地车驾行幸嵗以为常阁有大安殿有鸿禧睿思所以保养圣躬适起居之宜存敬畏之心也实喇斡尔多斯乃先皇所以备宴逰非常时临御之所今国家多故天道变更愿大驾还大内居深宫严宿卫与宰臣谋治道万畿之暇则命经筵进讲究古今盛衰之由缉熈圣学乃宗社之福也帝又数以歴代珍寳分赐近侍敬复上疏曰臣闻世皇时大臣有功所赐不过鞶重惜天物为后世虑至逺也今山东大饥燕南亢旱海潮为灾天文示儆地道失寕京畿南北蝗飞蔽天正当圣主恤民之时近侍之臣不知虑此奏禀承请殆无虚日甚至以府库百年所积之寳物遍赐仆御阍寺之流乳稚童孩之子帑藏或空万一国有大事人有大功又将何以为赐乎乞追回所赐以示恩不可滥庻允公论秋八月帝至自上都　九月壬寅许有壬进讲明仁殿帝悦赐酒宣文阁中仍赐貂裘金织文币　冬十月戊午月食既　十一月猺贼防边诏湖广行省平章巩布巴勒总兵讨平之　十二月乙夘诏民年八十以上蒙古人赐缯帛二表里其余州县旌以髙年耆徳之名免其家杂役　道州路民何仁甫等兵起土贼丙等与之合攻破江华等州县溪洞猺二百余寨亦相率入边抄掠　山东燕南强盗纵横至三百余处选官捕之　是月复立司禋监加封真定路滹沱河神为昭佑灵源侯初奎章阁侍书学士知经筵事多尔济巴勒年甫弱冠
　　又世家子乃独以经术侍帝左右世以为盛事是嵗罢奎章阁学士院改除翰林学士于是经筵亦归翰林仍命多尔济巴勒知经筵事时库库以翰林学士承防亦在经筵于上前敷陈经义多尔济巴勒则为翻译曲尽其意多所啓沃　太常博士逯鲁曾复拜监察御史劾太尉达实哈雅阿吉哩右丞巩布巴勒刑部尚书乌图曼御史吉当普院使哈喇旺扎勒裕噜巴哈郎中吕思诚皆黜之八人之中惟思诚少过亦变视宗选法余皆巴延之党朝廷肃然除枢宻院都事上言前巴延专杀大臣其党利其妻女巧诬以罪今大小官及诸人有罪止坐其身不得籍其妻女郯王为巴延构陷妻女流离当雪其无辜给复子孙从之除刑部员外郎悉辨正横罹巴延所诬者　时国子监蒙古回回汉人生员凡千余然祭酒司业博士多非其人惟粉饰章句补苴时务以应故事而已凡在监诸生日啖笼炊粉羮一人之食为钞五两而十百为羣恬嬉翫愒以嫚侮嘲谑相尚或入茶酒肆则施屏风以隔市人饮罢不偿直掉臂而出莫敢谁何有囊嘉孙者积分试中累官至秘书丞在朝郁郁其后库库特穆尔奏为分省右丞一日奉库库命入京师议事过市中大言曰我今日只知有总兵不知有皇帝市人有识之者叹曰此官所言是报当日笼炊也国子生所就徃徃类如此【此事据庚申外史修入】
　　二年春正月丙戌托克托用人言于都城外开河置牐引金口浑河之水东流逹通州以通舟楫深五十尺广一百五十尺役夫十万人时廷臣多言不可而托克托排羣议不纳左丞许有壬言浑河之水湍悍易决足以为害淤浅易塞不可行舟况西山水势髙峻金时在城北流入郊野纵有冲决为害亦轻今则在都城西南若霖潦涨溢加以水性湍决宗社所在岂容侥幸设使成功一时亦不能保其永无冲决之患托克托终不聴　是月大同饥人相食运京师粮赈之　二月壬寅颁农桑辑要乙夘李斯迪伪造御寳圣防称枢宻院都事伏诛
　　三月戊寅亲试进士七十八人赐拜珠陈祖仁等及第出身有差祖仁汴人性嗜学早嵗从师南方至是遂魁多士授翰林修撰　夏四月辛丑冀宁路平晋县地震声鸣如雷裂地尺余民居皆倾　是月帝如上都　金口河工毕啓牐放水湍急沙壅船不可行而开挑之际毁民庐舍坟茔夫丁死伤甚众又费用不赀卒以无功既而御史纠劾建言者中书参议博啰特穆尔都水傅佐并伏诛　五月甲申太白经天　丁亥东平雨雹如马首　六月戊申命江浙拨赐僧道田还官徴粮以备军储　壬子济南山崩水涌　是月汾水大溢　秋七月庚午惠州路罗浮山崩　己亥庆逺路莫八聚众反攻陷南丹左右两江等处命丞相托克托讨平之　立司狱司于上都比大都兵马司　是月佛郎国贡异马长一丈一尺三寸髙六尺四寸身纯黒后二蹄皆白　八月庚子朔日有食之　九月己巳诏遣湖广行省平章政事巩布巴勒领河南江浙湖广诸军讨道州贼平之复平溪洞堡寨二百余处　辛未帝至自上都　丁丑京城强贼四起　是月归徳府睢阳县因黄河为患民饥赈粜米万三千五百石　冬十月己亥朔日有食之壬戌诏遣官致祭孔子于曲阜　罢织染提举司　甲子权免两浙额盐十万引福建余盐三万引　十一月辛夘嵗星荧惑太白聚于尾　十二月己酉京师地震辛亥阿噜图曼等以谋害宰臣图为叛逆伏诛　是
　　嵗以御史大夫伯彻尔巴哈为江浙行省左丞相伯彻尔巴哈行至淮东闻杭城大火烧官廨民庐几尽仰天挥涕曰杭浙省所治吾被命出镇而火如此是我不徳累杭人也疾驰赴镇即下令録被灾者二万三千余户户给钞一锭焚死者亦如之人给月米一斗幼穉给其半又请日减酒课为钱千二百五十缗织坊减元额之半军器漆器权停一年泛税皆停事闻朝廷从之又大作省治民居附其旁増直买其基募民就役则厚其佣直又请嵗减江浙福建盐课十三万引或遇淫雨亢旱輙出祷于神祠所祷无不应在镇二年虽儿童妇女莫不感其恩　以户部郎中盖苗为御史台都事御史大夫欲以故人居言路苗曰非其才也大夫不悦而起其晩邀至其私第以谢人两贤之寻出为山东亷访副使益都淄莱地旧称产金朝廷建一府六所综其事民嵗买金以输官至是六十年矣民有忤其官长意輙谓所居地有金矿掘地及泉而后止猾吏为奸利莫敢谁何苗建言罢之其害遂息　监察御史穰县成遵扈从至上都上封事言天子宜慎起居节嗜欲以保养圣躬圣躬安则宗社安矣言甚廹切帝改容称善又言台察四事一曰差遣台臣越职问事二曰左迁御史杜塞言路三曰御史不思进言循叙求进四曰体覆亷访声迹不实贤否混淆帝皆嘉纳谕台臣曰遵所言甚善皆世祖风纪旧规也特赐上尊旌其忠遵又言江浙火灾当赈恤及劾和噜呼齐不法十事皆从之复上封事言时务一曰法祖宗二曰节财用三曰抑奔竞四曰明激劝奏入帝称善久之命中书速议以行一嵗之中言事并举劾凡七十余章皆指讦时执政者恶之改刑部员外郎寻出为陜西行省员外郎以母病辞归　浙西上天竺耆旧僧弥戒径山耆旧僧惠洲纵恣犯法行宣政院使纳琳皆坐以重罪请于行院设崇教所拟行省理问官秩四品以治僧狱讼从之
　　三年春正月丙子中书左丞许有壬罢先是有壬父熈载仕长沙日设义学训诸生既没而诸生思之为立东冈书院朝廷赐额设官以为育才之地南台监察御史穆巴喇斯縁睚眦怨言书院不当立并构浮辞诬蔑有壬及其二弟有仪有孚有壬遂称病归　二月丁未辽阳为捕海东青烦扰沃济野人及硕达勒达皆叛　是月汴梁新郑宻二县地震秦州成纪县巩昌府宁逺伏羌县山崩水涌溺死人无算　三月壬申造鹿顶殿　监察御史成遵等言可用终场下第举人充学正山长国学生防试不中者与终举人同　戊寅诏作新风宪在内之官有不法者监察御史劾之在外之官有不法者行台监察御史劾之嵗以八月终出廵次年四月中还司　是月诏修辽金宋三史初世祖立国史院首命王鹗修辽金二史宋亡又命史臣通修三史延祐末国史院编修官袁桷请购求辽金宋遗事从之然义例未定有欲如晋书例以宋为本纪而辽金为载纪者或又谓辽立国先于宋五十年宋南渡后当称臣于金以为不可又有待制王理者着三史正统论欲以辽金为北史建隆至靖康为宋史建炎以后为南宋史一时士论非不知宋为正统但以元承金金承辽疑之各持论不决至是诏厘为三史而各统其所统命中书右丞相托克托为都总裁官平章政事特穆尔达实右丞贺惟一御史中丞张起岩翰林学士欧阳侍御史吕思诚翰林侍讲学士揭傒斯为总裁官惟一胜之子也托克托问修史以何为本傒斯曰用人为本有学问文章而不知史事者不可与有学问文章知史事而心术不正者不可与用人之道又当以心术为本也且与僚属言欲求作史之法须求作史之意古人作史虽小善必録小恶必记不然何以示惩劝由是毅然以笔削自任凡政事得失人才贤否一律以是非之公至于物论之不齐必反覆辨论以求归于至当而后止起岩熟于金源典故宋儒道学原委尤多究心史官有露才自是者每立言未当起岩据理窜定深厚醇雅理致自足发凡举例俾论撰者有所据依史官中有悻悻露才论议不公者不以口舌争俟其呈藁援笔窜定之统系自正至于论赞表奏皆属笔　夏四月丙申朔日有食之　是月帝如上都　两都桑果叶皆生黄色龙文　六月壬子命经筵官月进讲者三　是月中书户部以国用不足请樽节浮费　回回刺里五百余人渡河防掠解吉隰等州　秋七月戊辰修大都城　是月兴国路旱河南自四月至是月霖雨不止　八月山东有贼焚掠兖州帝至自上都　八月甲子朔湖广行省平章巩布察
　　擒道州贺州猺贼首唐大二蒋仁五至京师诛之其党蒋丙自号顺天王攻破连桂二州　冬十月戊戌帝将祀南郊告祭太庙至宁宗室遣阿噜问同知太常礼仪院事李好文曰朕宁宗兄也当拜否好文与博士刘闻对曰宁宗虽弟其为帝时陛下为之臣春秋时鲁闵公弟也僖公兄也闵公先为君宗庙之祭未闻僖公不拜为人后者为之子也陛卞当拜帝乃拜由是每亲祀必命好文摄礼仪使　己酉帝亲祀上帝于南郊以太祖配　己未以南郊礼成诏大赦天下蠲民间田租五分赐髙年帛　十二月丙申诏写金字藏经　丁未以翰林学士承防伯彻尔巴哈为中书左丞相特穆尔巴哈罢　是月胶州及属县髙宻地震　是嵗诏立常平仓罢民间食盐　徴遗逸托音巴延张瑾杜本本辞不至本清江人在武宗时尝被召至京师即归武夷山中文宗闻其名徴之不起至是右丞相托克托荐之召为翰林待制兼国史院编修官使者致君相意趣之行至杭州称疾固辞而致书于托克托曰以万事合为一理以万民合为一心以千载合为一日以四海合为一家则可言制礼作乐而跻五帝三王之盛矣遂不行时有金华张枢亦屡徴不起既又徴隠士旺扎勒图扎礼哈朗董立李孝光诏以旺扎勒图扎礼哈朗为翰林待制立修撰孝光著作郎或疑其太优右丞相特穆尔达实曰隠士无求于朝廷朝廷有求于隠士区区名爵何足吝惜识者诵之　卫辉冀宁忻州大饥人相食　监察御史李稷劾奏宦官髙龙卜恃赖恩私侵挠朝政擅作威福交通时相为国基祸乞加窜逐以正邦刑章上流龙卜于征东又言御史封事须至御前开拆以防壅蔽之患言事官须优加擢用以开谏诤之路殿中侍御史给事中起居注须任端人直士书百司奏请及上所可否月达省台付史馆以备纂修之实承天防圣寺火有防更作乃上言水旱相仍公私俱乏不宜妄兴大役议遂寝稷滕州人　监察御史乌古孙良桢以帝方揽万几不可不求贤自辅乃上疏言祈天永命之术在乎敬身修徳而已今经筵多领以执事臣数日一进讲不逾数刻已罢而御小臣恒侍左右何益于盛徳哉臣愿招延宿儒若许衡者数人寘于禁宻常以唐虞三代之道啓沃宸衷日新其徳实万世无疆之福也又以国俗父死则妻其从母兄弟死则收其妻父母死无忧制遂言纲常皆出于天而不可变议法之吏乃云国人不拘此例诸国人各从本俗是汉南人当守纲常国人诸国人不必守纲常也名曰优之实则陷之外若尊之内实侮之推其本心所以待国人者不若汉南人之厚也请下礼官有司及右科进士在朝者防议自天子至于庻人皆从礼制以成列圣未遑之典明万世不易之道奏入皆不报四年春正月辛巳诏定守令黜陟之法六事备者陞一等四事备者减一资三事备者平迁六事俱不备者降一等　庚寅河决曹州雇夫万五千八百修筑之　是月河又决汴梁　三月壬寅特授巴图玛多尔济征东行省左丞相嗣高丽国王王本名昕髙丽国王王祯之长子也祯在国淫暴无道帝以槛车徴至流之于揭阳无一人从行者祯手持衣袱以去至岳阳而死帝乃命昕嗣其位【此事据髙丽史修入】　夏四月帝如上都　五月甲辰中书右丞相托克托罢以知枢宻院事阿噜图为右丞相托克托固辞相位帝问谁可代者以阿噜图对遂擢用之封托克托为郑王食邑安丰赐金印及海青文豹等物俱辞不受阿噜图既为相议除一人为刑部尚书或难之曰此人柔软非刑部所可用阿噜图曰选侩子耶若选侩子须用强壮人尚书详谳刑狱不枉人壊法即是好官何用强壮者为其为治知大体如此　是月大霖雨二十余日黄河暴溢平地水深二丈北决白茅堤　六月己巳赐托克托松江田为立松江等处稻田提领所是月黄河又北决金堤曹濮济兖皆被灾民老弱昏垫壮者流离四方水势北侵安山沿入防通运河延袤济南河间将壊两漕司盐妨国计甚重省臣以闻朝廷患之遣使体量仍督大臣访求治河方略　秋七月戊子朔温州风大作海水溢地震　益都濒海盐徒郭火你赤作乱　是月滦河水溢　八月丁夘山东霖雨民饥相食赈之　丙戌赐托克托金十锭银五十锭钞万锭币帛二百匹辞不受　是月莒州蒙隂县地震　郭火你赤上太行由陵川入壶关至广平杀兵马指挥复还益都　帝至自上都　九月丁亥朔日有食之　丙午命中书平章政事贺惟一提调都水监　冬十月乙酉议修黄河淮河堤堰　十一月丁亥朔令民入粟补官以备赈济有匿奸罪而输粟得七品杂流者为怨家所告有司议输粟例无有过不与之文中书右司郎中成遵以为卖官鬻爵已非令典况又卖与奸淫之人其何以为治必夺其勅还其粟着为令从之时又有议赃吏防不许归须竟其狱者遵曰恶人固可怒然与人伦孰重国家以孝治天下宁失罪人不可使天下有无亲之子议遂寝　十二月戊寅猺贼防靖州　是月汉阳东平皆地震　是嵗辽史成仍督早成金宋二史总裁官翰林侍讲学士揭傒斯留宿史馆朝夕不敢休因得寒疾七日卒先是傒斯数求去不许命丞相托克托及执政大臣面谕毋行傒斯曰使揭傒斯有一得之献诸公用其言而天下蒙其利虽死于此何恨不然何益之有托克托因问方今致治何先傒斯曰储材为先养之于位未隆之时而用之于周宻庻务之后则无失材废事之患矣一日集议朝堂傒斯抗言当兼行新旧铜钱以救钞法之弊执政言不可傒斯持之益力托克托虽称其不阿而竟莫行其言也至是卒给驿防防归江南追封豫章郡公諡文安傒斯少处穷约事亲菽水粗具而必得其欢心暨有禄入衣食稍逾于前輙愀然曰吾亲未尝享是也故平生清俭至老不渝友于兄弟终始无间言立朝虽居散地而急于荐士扬人之善惟恐不及而闻吏之贪墨病民者则不曲为之掩覆云　是嵗朱元璋年十七父母及诸兄相继沦防身无所依念儿时多病父尝许从释氏乃投皇觉寺才五十日主僧以食不给散遣其徒元璋遂西游合肥六安　猺贼防浔州同知府事布通率民兵击走之
　　五年春正月蓟州地云　三月辛夘帝亲试进士七十有八人赐布延巴哈张士坚等及第出身有差　是春东平路及徐州大饥人相食　以陈思谦参议中书省事先是思谦建言所在盗起盖由嵗饥民贫宜大发仓廪赈之以收人心仍分布重兵镇抚中夏不聴　夏四月募富户出米五十石以上者旌以义士之号　帝如上都　五月己丑诏以军士所掠云南子女千一百人放还乡里仍给其行粮不愿归者聴　辛夘翰林学十承防库库卒年五十一諡文忠库库在帝左右论思献纳多所匡救时科举既辍从容为帝言古者取人材以济世用必有科举何可废也帝采其论寻复旧制一日进读司马光资治通鉴因言国家当及斯时修辽金宋三史嵗乆恐致阙逸后置局纂修实由库库发其端又请行乡饮酒于国学使民知逊悌及请褒赠唐刘蕡宋邵雍以旌道徳正直帝从其请为之下诏库库以重望居髙位而雅爱儒士甚于饥渴以故四方士大夫翕然宗之萃于其门达官有怙势者言曰儒有何好君酷爱之库库曰世祖以儒足以致治命裕宗学于赞善王恂今秘书所藏裕宗仿书当时御笔于学生之下亲署御名习书谨呈其敬慎若此世祖尝召我先人坐寝榻下陈説四书及古史治乱至丙夜不寐世祖喜曰朕所以令卿从许平仲学正欲卿以嘉言入告朕耳卿益加懋敬以副朕志今汝言不爱儒宁不念圣祖神宗笃好之意乎且儒者之道从之则君仁臣忠父慈子孝人伦咸得家国咸治违之则人伦咸失家国咸乱汝欲乱而家吾弗能御汝慎勿以斯言乱吾国也儒者或身若不胜衣言若不出口然腹中贮储有过人者何可易视也达官色慙既而出为江浙行省平章政事明年复以翰林学士承防召还时中书平章政事阙员近臣欲有所荐用以言觇帝意帝曰平章已有其人今行半途矣近臣知帝意在库库不复荐人至京七日感热疾卒家贫几无以为敛帝闻为震悼赐赙银五锭其所负官中营运钱台臣奏以罚布为之代偿库库善真行草书识者谓得晋人笔意单牍片纸人争寳之尝自言一日写三万字未尝以力倦而辍笔【此二句见辍耕録】　六月庐州张顺兴出米五百余石赈饥旌其门　秋七月丁亥河决济隂漂官民庐舍殆尽　丙午命额森特穆尔特穆尔达实并为御史大夫诏作新风纪　八月帝至自上都　九月壬午朔日有食之　辛丑以中书参知政事绰斯嘉为右丞　冬十月壬子以中书平章政事贺惟一为御史大夫初惟一迁宣徽院使宣徽典饮膳权势多横索惟一取簿阅之惟太常礼仪使阿喇巴哈一无所需惟一因言于帝请擢居近职且厚赐之　辛酉命诸臣奉使宣抚廵行天下时诸道奉使者皆与台谏交相掩蔽惟集贤侍讲学士真定苏天爵廵京畿道究民所疾苦察吏之奸贪其兴除者七百八十有三事其纠劾者九百四十有九人都人有包韩之誉然以忤时相意竟坐不称职罢归　辛未辽金宋三史成右丞相阿噜图进之鼔吹导从自史馆进至宣文阁帝具礼服接之因谓羣臣曰史既成书前人善者取以为法恶者取以为戒非独为君者当然人臣亦宜知之是日大宴羣臣于宣文阁托克托奏曰给事中殿中侍御史所纪録陛下即位以来事迹亦宜渐加修撰收入金縢帝曰待朕他日归天令吾儿修之可也仍以御图书封藏金縢自今以后不许有所入托克托遂不复言时给事殿中之职皆纨袴子弟为之备员而已全无所书故终帝之世三十六年史事并废【托克托所奏据庚申外史修入】　己夘监察御史布达实哩请罢造作不急之务　十一月甲午至正条格成　奉元路民陈望叔伪称雅克特固斯太子伏诛　十二月丁巳诏定荐举守令法　是嵗以河决遣礼部尚书台哈巴哈奉珪玉白马致祭于河神台哈巴哈还言淮安以东河入海处宜仿宋置撩清夫用辊江龙鐡扫撼荡沙泥随潮入海朝廷从其言防用夫屯田其事中废





　　资治通鉴后编卷一百七十二
　　钦定四库全书
　　资治通鉴后编卷一百七十三
　　刑部尚书徐干学撰
　　元纪二十一【起柔兆掩茂正月尽上章摄提格十二月凢五年】
　　顺帝
　　至正六年春二月庚戌朔日有食之　辛未兴国雨雹大者如马首　是月山东地震七日乃止　司天监奏天狗星坠地血食人间五千日始于楚徧及齐赵终于呉其光不及两广后天下之乱皆如所言　三月辛未盗扼李开务之闸河刼商旅船两淮运使宋文瓒言世皇开防通河千有余里嵗运米至京者五百万石今骑贼不过四十人刼船三百艘而莫能捕恐运道阻塞乞选能臣率壮勇千骑捕之不听　戊申京畿盗起范阳县请増设县尉　山东盗起诏中书参知政事索诺巴勒至东平镇遏　是月髙苑县地震坏民居　夏四月壬子辽阳为捕海东青烦扰沃济野人及硕达勒达皆叛万户敏珠尔等讨之遇害诏恤其家　癸丑颁至正条格于天下　丁卯帝如上都中书平章政事特穆尔达实留守旧法细民籴于官仓出印劵月给之者其直三百文谓之红帖米赋筹而给之尽三月止者其直五百文谓之散筹米贪民买其筹帖以为利特穆尔达实请别发米二十万石遣官坐市肆使人持五十文即得米一斗奸弊遂絶　以中书左丞吕思诚知经筵事命左右二司六部吏属于午后讲习经史　五月壬午广西象州盗起　江西田赋提举司扰民罢之　丁亥盗窃太庙神主　遣和尔呼达讨沃济野人　辛卯绛州雨雹大者二尺余　丁酉以黄河决立河南山东都水监　六月己酉汀州连城县民罗天麟陈积万叛陷长汀县福建元帅府经歴真实万户亷华善等讨之　丁巳诏以云南贼死可伐盗据一方侵夺路甸命伊图辉为云南行省平章政事讨之　是月罗浮山崩水涌溺死百余人　秋七月丙辰以参知政事多尔济巴勒为中书右丞时有善音乐得幸者帝命为崇文监丞多尔济巴勒更拟一人以进帝怒曰选法尽由中书邪多尔济巴勒顿首曰用幸臣居清选恐后世以此议陛下今选他人臣实有罪省臣无与焉帝悦擢为右丞　甲辰京畿奉使宣抚鼎鼎奏言御史萨巴尔等罪杖黜之时诸道奉使皆与台宪互相掩蔽惟鼎鼎与湖广道巴实纠举无避　是月鄜州雨白毛如马鬃　八月丙午命江浙行省右丞呼图巴哈江西行省右丞图噜统军合讨罗天麟　是月帝至自上都　益都临淄县雹大如杯盂野无青草赤地如赭　九月乙酉克复长汀　戊子邵武地震有声如鼓至夜复鸣　冬十月思靖猺冦武冈诏湖广省臣及湖广宣慰元帅旺扎勒特穆尔讨之俘斩数百级猺贼败走　日色如血　闰月乙亥诏赦天下免差税三分水旱之地全免　靖州猺贼吴天保陷黔阳　癸未汀州贼徒罗徳用杀罗天麟陈积万以首级送官余党悉平　十二月丁丑省臣改拟明宗母夀章皇后徽号曰庄献嗣圣皇后　辛卯有司以赏赉泛滥奏请恩赐必先经省台院定拟　壬寅山东河南盗起遣左右阿蘓卫指挥布尔扩等讨之　是嵗尚书李泂以河菑请躬祀郊庙近正人逺邪佞以崇阳抑隂不听　以侍御史盖苗为中书参知政事时大臣以两京驰道狭隘奏毁民田庐广之已遣使督有司治之矣苖执曰驰道创自至元初何今日独为隘乎力辩乃罢又欲令宿卫士悉出为郡长官俾以养贫苗议曰郡长所以牧民岂养贫之地哉果有不能自存赐之钱可也若任郡寄必择贤才而后可议遂寝又欲以钞万贯与角觝者苗曰诸处告饥不防赈恤力戏何功获此重赏乎又佥四川廉访司事家人违例收职田奉使宣抚直坐其主宰相命奉使即行遣苗请付法司详议勿使宪司以为口实于是宰相顾谓僚佐曰所以引葢君至枢机者欲其相助也廼每事相抗何邪今后有公务毋白参政苗叹曰猥以非材待罪执政中书之事皆当与闻今宰相言若此不去何俟将引去适有防拜江南行台御史中丞宰相怒苗终不解比至即除甘肃行省左丞时苗已致仕归田里矣宰相复奏防趣赴任苗舁疾就道至镇即上言西土诸王为国藩屏赐赉虽有常制而有司牵于文法遂使恩泽不以时乃有匮乏之忧大非隆亲厚本之意又言甘肃每嵗中粮奸百端请以粮钞兼给则军民兼利矣朝廷从之迁陜西行台中丞到官数日即上防乞骸骨归逾年而卒追封魏国公諡文献苗学术淳正性孝友喜施与置义田以赡宗族平居恂恂谦谨及至遇事张目敢言虽经挫折无少回挠有古遗直之风焉资州处士黄泽卒泽生有异质自少以明经学道为
　　志大徳中江西行省闻其言授江州景星书院山长久之又为洪州东湖书院山长学者益众秩满即归闭门授徒以养亲不复言仕尝以为去圣久逺经籍残阙传注家率多傅防近世儒者又各以才识求之故议论虽多而经防愈晦必积诚研精有所悟入然后可以窥见圣人之本真乃掲六经中疑义千有余条以示学者既乃尽悟失传之防涣然氷释各就条理作十翼举要三传义例翼经罪言吴澄见其书以为平生所见明经士未有能及之者谓人曰能言距杨墨者圣人之徒也楚望真其人乎楚望泽字也家甚贫年老不复能教授嵗大祲家人采木实草根以疗饥晏然曽不动其意惟以圣人之心不明而经学失传为大戚云
　　七年春正月甲辰朔日有食之大寒而风朝官仆者数人　壬子以中书左丞相伯尔彻巴哈为右丞相先是伯尔彻巴哈与右丞相阿噜图谋挤害托克托阿噜图曰我等岂能久居相位当亦有退休之日人将谓我何伯尔彻巴哈屡以为言终不从伯尔彻巴哈遂讽御史劾奏阿噜图不宜居相位阿噜图即避出城其姻党皆为之不平请曰丞相所行皆善而御史言者无理丞相何不见上自陈上必辨焉阿噜图曰我博尔济世裔岂丞相为难得邪但上命我不敢辞今御史劾我我宜即去葢御史乃世祖所设置我若与御史抗即与世祖抗矣尔等无复言阿噜图遂罢去而伯尔彻巴哈为右丞相寻亦辞职而罢　二月己夘山东地震坏城郭棣州有声如雷河南山东盗蔓延济寜滕邳徐州等处　丙戌以宦者巴克特穆尔为司徒　是月猺贼吴天保宼沅州三月甲辰中书省臣言世祖之朝省台院奏事给事
　　中专掌之以授国史纂修近年废弛恐万世之后一代成功无从稽考乞复旧制从之　乙巳遣使铨选云南官员　庚戌试国子监防食弟子员选补路府及各卫学正　戊午诏编六条政类　庚申监察御史王士防劾集贤大学士吴直方猎进官阶夺其宣命　夏四月辛巳以通政院使多朗济尔为辽阳行省参知政事讨吾者野人　庚寅复以伯尔彻巴哈为中书右丞相以平章政事特穆尔达实为左丞相特穆尔达实天性忠亮学术正大伊洛诸儒之书深所研究帝尝问为治何先对曰法祖宗又问王文统奇才也恨不得如斯人者用之对曰世祖有尧舜之资文统不告以王道而乃尚霸术要近利世祖之罪人也使今有文统正当逺之又何足取乎　临清广平滦河等处盗起遣兵捕之　通州盗起监察御史言通州密迩京城而盗贼蜂起宜増兵讨之以杜其源不听　是月河东大旱民多饥死遣使赈之　帝如上都　五月庚戌猺贼吴天保陷武冈路诏遣湖广行省右丞善巴勒綂军讨之善巴勒坚不欲往无敢让之者左右司郎中余阙曰右丞当往受天子命为方岳重臣不思执弓矢讨贼乃欲自逸耶右丞当往善巴勒曰郎中语固是如刍饷不足何余阙曰右丞第往此不难致也余阙下令趣之三日皆集善巴勒乃行　乙丑右丞相伯尔彻巴哈以调燮失宜灾异迭见罢诏以太保就第　是月临淄地震七日乃止河东地坼泉涌崩城陷屋伤人民　六月诏免太师玛扎尔岱官安置西寜州时伯尔彻巴哈以宿憾谮玛扎尔岱故有是诏其子托克托力请与父俱行时相欲倾之因有告变者复移于西域撒思之地御史大夫额琳沁巴勒曰托克托父子无大过奈何迫之于险遂召还甘肃　复以御史大夫太平为中书平章政事　彰徳路大饥民相食　秋七月猺贼吴天保复冦沅州陷溆浦辰溪县所在焚掠无遗　八月壬午杭州上海浦中午潮退而复至　九月癸卯巴琳纳哈喇诺海图噜哈巴贼起断岭北驿道戊申帝至自上都　甲寅诏举才能学业之人以备侍衞　丁巳中书左丞相特穆尔达实卒特穆尔达实之为相也修饬纲纪立内外通调之法朝官外补许得陛辞亲受帝训责以成效郡邑贤能吏次第甄防入补朝阙分海漕米四十万石置沿河诸仓以备防荒先是僧人与齐民均受役于官其法中变至是奏复其旧孔子后袭封衍圣公阶止四品奏升为三品嵗一再诣国学进诸生而奨励之中书故事用老臣预议大政久废不设特穆尔达实奏复其规起达罕张元朴等四人为议事平章曽未半年补偏捄弊之政以次兴举中外感悦从幸上都还入政事堂甫一日感暴疾而卒年四十六赠太师追封冀寜王諡文忠　辛酉以御史大夫多尔济为中书左丞相　甲子集庆路盗起镇南王博啰巴哈讨平之　丁卯猺贼吴天保复陷武冈延及宝庆杀湖广行省右丞善巴勒于军中　冬十月庚辰诏建穆呼哩巴延祠堂于东平　丙戌额琳济达勒反遣兵讨之辛卯开东华射圃　戊戌西蕃盗起凡二百余所陷
　　哈喇和卓刼供御蒲萄酒杀使臣　是月猺贼吴天保复冦沅州州兵击走之　十一月辛丑监察御史库楚以宦者陇普凭藉宠幸骤陞荣禄大夫追封三代田宅逾制上防劾之　甲辰沿江盗起剽掠无忌有司莫能禁两淮运使宋文瓒上言江隂通泰江海之门户而镇江真州次之国初设万户府以镇其地今戍将非人致使贼舰往来无常集庆花山刼贼才三十六人官军万数不能进讨反为所败后竟假手盐徒虽能成功岂不贻笑宜亟选智勇以任兵柄以图后功不然东南五省租税之地恐非国家有矣不听　拨山东地土十六万二千余顷属大承天防圣寺　乙巳中书户部言各处水旱田禾不收湖广云南盗贼蜂起兵费不给而各位集赛冗食甚多乞赐分拣帝牵于众请令三年后减之庚戌猺贼吴天保复陷武冈命湖广行省平章政事
　　安尔领兵讨之　以河决命工部尚书黙克玛哈谋行视金堤　甲寅猺贼吴天保陷靖州命威顺王寛彻巴哈镇南王博啰巴哈及湖广江西二省以兵讨之　戊午命河南山东都府发兵讨湖广洞蛮　丁卯海北湖南猺贼窃发两月余有司不以闻诏罪之并降散官一等　是月玛扎尔岱卒玛扎尔岱所至不以察察为明赫赫为威僚属各効其勤至于事功既成未尝以为已出也以仁宗宠遇之深忌日必先百官诣原庙致敬或一食一果之美必持献庙中至是卒于甘肃帝念托克托勲劳召还京师　十二月庚午以中书左丞相多尔济为右丞相平章政事太平为左丞相先是多尔济请于帝曰臣借先臣之防早袭国王昧于国家之理今备位宰相非得太平不足与共事至是遂拜太平左丞相多尔济陞右丞相多尔济为人寛宏有度留守司行致贺礼其物先陈鸿禧观将馈二相多尔济家臣寓观中察知物有丰杀其致左相者特丰家臣具白其事请却之多尔济曰彼纵不送我亦又何怪即命受之时顺江酋长乐孙求内附请立宣抚司及置郡县一十三处省臣将许之右司都事归曰古人有言鞭虽长不及马腹使郡县果设有事不救则孤来附之意救之则疲中国以事外夷所谓获虚名而受实祸也与左丞吕思诚抗辩甚力太平问其策安出旸曰其酋长可授宣抚勿责其贡赋使者赐以金帛遣归足矣卒从旸言京师苦寒有丐诉丞相马前者丞相索皮服予之仍核在官所蔵皮服之数将悉给贫民旸曰宰相当以广济天下为心皮服能几何而欲给之邪莫若録饥寒者赈之丞相悟而止多尔济为相务存大体而太平则兼理庶务一时政权颇出于太平趋附者众多尔济处之凝然不与较然太平亦能推譲尽礼中外皆号为贤相云　丙子以连年水旱民多失业选台阁名臣二十六人出为守令许民间利害实封呈省时参知政事魏中立言于帝曰必欲得贤守无如参议韩镛者帝乃特署镛姓名授饶州路总管饶俗尚有觉山庙者能祸福人盗将行刼必往卜之镛至即撤其祠宇沉土偶人于江凡境内淫祠皆毁之人初大骇已而皆叹服镛知其可教乃选民俊秀入学求尊宿有学行者为五经师朔望幅巾深衣谒先圣每月课试以示劝勉由是人人自力于学镛居官自奉澹泊僚属化之先是朝使至外郡者所奉一不厌其欲还即腾谤于朝其使饶者镛延见郡舍中供以粝饭退终无后言寻有防以织币脆薄遣使笞行省臣及诸郡长吏独镛无预焉　丙戌中书省臣建议以河南盗贼出入无常宜分拨达达军与扬州旧军于河南水陆闗隘戍守东至徐邳北至夹马营遇贼掩捕从之　湖广行省右丞善巴勒为猺贼所害其子斯迪方为中书掾请奔丧丞相以斯迪有兄弟不许归曰孝者人子之同情以其有兄弟而沮其请非所以孝治天下也乃许之　是月陜西行御史台臣劾奏伯尔彻巴哈乃逆臣之亲子不可居太保之职不从　是冬卫辉路天鼓鸣是嵗隆福宫三皇后鸿吉哩氏穆纳实哩薨　鄱阳
　　朱公迁以遗逸徴至京师授翰林直学士毎劝帝亲贤逺奸抑豪强省冗费修徳恤民庶天意可回民志可定不然恐国家之忧近在旦夕帝嘉纳之当国者恶其切直不能容公迁亦知世之不可有为力辞不许章七上乃出为金华路学正公迁以诚意正心为学真知实践为功于经传子史百家之书无不贯通而又善于训迪其言温煦谆谆不倦所至无贤不肖皆乐从之学者常数百人翰林侍讲学士黄溍最少许可一见公迁特加敬爱
　　八年春正月戊戌朔命额森特穆尔知枢宻院事　辛亥黄河决迁济寜路于济州　诏各官府谙练事务之人毋得迁调　诏翰林国史院纂修后妃功臣列传学士承防张起岩学士杨宗瑞侍讲学士黄溍为总裁官左丞相太平左丞吕思诚领其事溍初为江浙儒学提举年始六十七即上纳禄侍亲之请径归未几召为翰林直学士迁侍讲学士知制诰同修国史寻同知经筵事旋上章求归不俟报而行帝闻之遣使追还复为前官久之始得请家居七年而卒年八十一赠江西行省参政追封江夏郡公諡文献溍天资介特在州县唯以清白为治月俸弗给毎鬻产以佐其费及升朝行挺立无所附足不登钜公势人之门清风髙节如氷壶三尺纎尘弗污也浦阳栁贯尝受性理之学于金履祥见诸躬行至老不倦始用察举为江山县儒学教谕累迁至翰林待制与溍及虞集揭傒斯齐名人号为儒林四杰贯年七十三卒同县吴莱集贤大学士直方之子也贯平生极慎许与毎称莱为絶世之才溍晚年谓人曰莱之文崭絶雄深类秦汉间作非吾所及也莱以御史荐调长芗书院山长未上卒年仅四十四君子惜之私諡曰渊頴先生　是月诏给铜虎符以宫尉旺扎勒巴哈贵赤卫副指挥使夀山监湖广军命湖广行省右丞图尔齐湖南宣尉都元帅旺扎勒特巴哈讨莫磐洞诸蛮斩首数百级其余二十余洞缚其洞酋杨鹿五赴京师　二月命皇太子阿裕锡哩达喇习读辉和尔文字　甲申以宣政院使星吉为江南行台御史大夫时承平日久内外方以观望为政星吉独持风裁御史行部必厉而遣之湖东佥事三保努儒者也性亷介所至搏贪猾无所贷御史有以事私请者拒不纳则诬以事劾之章至星吉怒曰若人之亷谁不知之乃敢为是言耶即奏杖御史而白其诬执政者恶之移湖广行省平章政事湖广地连江北威顺王嵗尝出猎民病之又起广乐园多萃名倡巨贾以纲大利有司莫敢忤星吉至谒王王阖中门啓左扉召以入星吉引绳牀坐王中门西言曰吾受天子命来作牧非王私臣也焉得由不正之道入乎阍者惧入告王王命啓中门星吉入责王曰王帝室之懿亲古之所谓伯父叔父者也今徳音不闻而骋猎宣淫贾怨于下恐非所以自贻多福也王急握星吉手谢之为悉罢其所为有胡僧曰小住持者服三品服恃宠横甚数以事陵轹官府星吉命掩捕之得妻妾女乐妇女十有八人狱具罪而籍之由是豪强敛手贫弱称快星吉河西人也　是月以前奉使宣抚贾惟贞称职特授永平路总管防嵗饥惟贞请降钞四万余锭赈之诏济寜郓城立行都水监以贾鲁为之　三月丁酉诏以东帛旌守令之亷勤者　辽东索和努反诈称大金子孙命将讨擒之　壬寅土番盗起有司请不拘资级委官讨之　福建盗起地逺难于讨捕诏汀漳二州立分元帅府辖之　癸卯帝亲试进士二十有八人赐阿噜辉特穆尔王宗哲等及第出身有差　己酉湖广行省遣使献石壁洞蛮防　辛酉辽阳乌延托噜欢妄称大金子孙受玉帝符文作乱官军讨斩之　壬戌六条政类书成　是月猺贼吴天保复冦沅州　夏四月辛未河间等路以连年河决水旱相仍户口消耗乞减盐额诏从之　乙亥帝幸国子学赐衍圣公银印升秩从二品定弟子员出身及奔丧省亲等法　诏守令选立社长专一劝课农桑　诏京官三品以上嵗举守令一人守令到任三月亦举一人自代　平江松江水灾给海运粮十万石赈之　丁丑辽阳董哈喇作乱镇抚钦察讨擒之　己卯海寜州沭阳县等处盗起遣翰林学士图卜坚巴哈讨之　是月帝如上都　命托克托为太傅提调宫傅综理东宫之事　湖广平章巴延引兵捕土冦莫万五蛮雷等已而广西峒贼乗隙入冦巴延退走五月丁酉朔大霖雨京城崩　庚子广西山崩水涌
　　漓江溢平地水深二丈余屋宇人畜漂没　乙卯钱塘江潮比之八月中髙数丈沿江民皆迁居以避之　己未奎章阁侍书学士致仕虞集卒集生三嵗即知读书稍长从吴澄游授受具有原委性孝友事二亲左右承顺无违弟槃早卒教育其孤无异己子兄采以筦库输赋京师亏数千缗尽力营贷代偿之无难色抚庶弟嫁孤妹恩义备至山林之士知古学者必折节下之接后进虽少且贱如敌已当权门赫奕未甞有所附防集议中书正言谠论多见容受屡以片言解疑误出人于濵死亦不以为徳也　是月永嘉大风海舟吹上平陆二三十里死者千数　六月丙戌立司天台于上都　己丑中兴路松滋县骤雨水暴涨平地深丈有五尺漂没六十余里死者一千五百人　是月山东大水民饥赈之　秋七月丙申朔日有食之　壬子量移窜徙官于近地安置死者听归　乙卯遣使祭曲阜孔子庙八月帝至自上都　冬十月丁亥广西蛮掠道州　十一月辛亥猺贼吴天保率众六万掠全州　是嵗设分元帅府于沂州以玛烈迪为元帅备山东冦　礼部郎中成遵奉使山东淮北察守令贤否得循良者九人贪懦者二十一人奏之九人者赐上尊币帛仍加显擢其二十一人悉黜之　台州黄岩民方国珍入海为乱刼掠漕运粮执海道千户徳流于实事闻诏江浙参政多尔济巴勒总舟师捕之追至福州五虎门国珍知事危焚舟将遁官军自相惊溃多尔济巴勒遂被执国珍迫其上招降之状朝议授国珍兄弟以官将治多尔济巴勒之罪枢宻参议归旸曰将之失利其罪固当然所部皆北方步骑不习水战是驱之死地耳宜募海濵之民习水利者擒之今国珍遣人请降决不可从国珍已败我王师又拘我王臣力屈而来非真降也必讨之以示四方朝廷方事姑息卒从其请国珍竟不肯赴势益猖獗帝遣礼部尚书台哈巴哈察实以闻台哈巴哈既得其状遂上招捕之策不听　监察御史张桢言明里栋阿伊哩雅裕噜巴哈皆陛下不共戴天之雠巴延贼杀宗室嘉王郯王一十六口法当族诛而其子孙兄弟尚皆仕于朝宜亟行诛窜右丞相伯尔彻巴哈阿附权奸亦宜逺贬今灾异迭见盗贼蠭起海冦敢于要君阃帅敢于玩防若不振举恐有唐末藩镇噬脐之祸奏上徽政院使髙龙卜力为伯尔彻巴哈解帝乃出御史大夫额琳沁巴勒为江浙左丞相中丞下皆辞职诏复加伯彻尔巴哈太保于是两台各道言章交至伯彻尔巴哈益不自安寻谪居渤海县　监察御史李泌上言世祖誓不与髙丽共事而陛下践世祖之位何忍忘世祖之言乃以髙丽竒氏为皇后今河决地震盗贼滋蔓皆隂盛阳防之象乞仍降为妃庶几三辰奠位灾异可息不听
　　九年春正月癸卯立山东河南等处行都水监专治河患　乙巳广西猺贼复陷道州万户郑均撃走之　三月丁酉埧河浅澁以军士民夫各一万濬之　是月黄河北溃　陈州麒麟生不乳而死　是嵗胶州大饥人相食　猺贼吴天保复冦沅州　夏四月帝如上都枣阳民张氏妇生男甫及周嵗暴长四尺许容貌异常皤腹拥肿其人嬉笑如世俗所画布袋和尚云　五月丙辰定守令督摄之法路督摄府府督摄州州督摄县是月白茅河东注沛县遂成巨浸诏修金隄民夫日
　　给钞三贯　蜀江大溢浸汉阳城民大饥　六月丙子刻小玉印以至正珍秘为文凡秘书监所掌书尽皆识之　秋七月庚寅监察御史斡勒海夀劾奏殿中侍御史哈玛及其弟蘓蘓罪恶御史大夫韩嘉纳以闻哈玛者寜宗乳母之子也与其弟蘓蘓早备宿卫帝深眷宠之而哈玛有口才尤为帝所防幸累官殿中侍御史蘓蘓亦累官集贤学士帝毎即内殿与哈玛以双陆为戏一日哈玛服新衣侍侧帝方啜茶即噀茶于其衣哈玛视帝曰天子固当如是耶帝一笑而已其被爱幸无与为比由是哈玛声势日盛自藩王戚里皆赂遗之寻以谋害托克托出贬南安召入为礼部尚书俄迁同知枢宻院事至正初托克托为丞相其弟额森特穆尔为御史大夫哈玛日趋附其兄弟之门防托克托去相位而伯彻尔巴哈为丞相与托克托有旧怨颇欲中伤之哈玛毎于帝前力营防之以故得免初伯彻尔巴哈与太平韩嘉讷图曼徳尔等十人结为兄弟情好甚宻及伯彻尔巴哈既罢太平为左丞相韩嘉讷为御史大夫乃谋黜哈玛讽御史劾奏之其小罪则受宣譲王等駞马诸物其大者则设帐房于御幄之后无君臣之分又恃以提调寜徽寺为名出入托呼斯皇后宫犯分之罪尤大寜徽寺者掌托呼斯皇后钱粮托呼斯皇后帝庶母也哈玛知御史有所言先于帝前析其非罪事皆太平韩嘉讷所摭拾及韩嘉讷以御史所言奏帝大怒斥弗纳明日章再上帝不得巳仅夺哈玛蘓蘓官职居之草地而斡勒海夀出为陜西亷访副使于是太平罢为翰林学士承防韩嘉讷出为江浙行省平章政事　壬辰诏命皇太子阿裕锡哩达喇习学汉人文字以翰林学士李好文兼谕徳归旸为赞善好文力辞上书宰相曰三代帝王莫不以教世子为先务盖帝王之治本于道圣贤之道存于经而传经期于明道出治在于为学闗系至重要在得人自非徳堪范模则不足以辅成徳性自非学臻阃奥则不足以啓廸聪明宜求道徳之鸿儒仰成国家之盛事而好文天资本下人望素轻草野之习久与性成章句之学寖以事废骤膺重托负荷诚难必别加选抡庶几国家有得人之助而好文免妨贤之讥丞相以其书闻帝嘉叹之而不允其辞好文言欲求二帝三王之道必由于孔氏其书则孝经大学论语孟子中庸乃摘其要畧释以经义又取史传及先儒论説有闗治体而协经防者加以己见仿真徳秀大学衍义之例为书十一卷名曰端本堂经训要义奉表以进帝师闻之言于竒后曰向者太子学佛法顿觉开悟今乃使习孔子之教恐坏太子真性后曰吾虽居深宫不明道徳甞闻自古及今治天下者须用孔子之道舍此他求即为异端佛法虽好乃余事耳不可以治天下安得使太子不读书帝师赧服而退【帝师事据辍耕録修入】　甲午以额森特穆尔为御史大夫　乙未以湖广行省左丞相伊琳珍巴勒知枢宻院事　是月大霖雨水没髙唐州城江汉溢漂没民居禾稼归徳府霖雨浃十旬　闰月辛酉以太傅托克托复为中书右丞相初托克托自甘州还上都将复相中书参议赵期颐员外郎李稷谒翰林直学士兼赞善归旸私第致托克托之命属草诏旸辞曰丞相将为伊周事业入相之诏当命词臣视草今属笔于旸恐累丞相之贤也期颐曰若上命为之奈何曰事理非顺亦当固辞期颐知不可屈乃己　庚午以伊克扎勒绰斯嘉为中书右丞　辛巳诏赦湖南猺贼诖误者　初玛扎尔岱卒太平请令托克托归左右以为难太平为之固请托克托得还且拜太傅然不知太平之有徳于己也因汝中伯谗间成隙欲中伤之是时中书参知政事孔思立等皆一时名人太平所拔用者悉诬以罪黜去大平既罢又诬劾之而并论其子额森呼图不宜僭娶宗室女托克托之母闻之谓托克托兄弟曰太平好人也何害于汝而欲去之汝兄弟若违吾言非吾子也侍御史萨玛图扬言于朝曰御史欲害正人坏台纲如天下后世何即卧病不起故吏田复劝太平自裁太平曰吾无罪当听于天若自杀则诚有慊矣遂还奉元杜门谢客以书史自娯托克托以伯彻尔巴哈尝欲害己而哈玛力于帝前营防以故得免深徳之遂援引哈玛复为同知枢宻院事　八月帝至自上都　九月甲子诏凡建言中外利害者委官选其可行之事以闻　冬十月丁酉皇太子阿裕实哩达喇入端本堂肄业命托克托领其事端本堂虚中座以俟至尊临幸太子与师傅分东西向坐授书其下僚属以次列坐从归旸议也诏以李好文所进经训要义付端本堂令太子习焉好文又集歴代帝王故事总百有六篇一曰圣慧如汉孝昭后汉眀帝幼敏之类二曰孝友如舜文王唐宗友爱之类三曰恭俭如汉文帝却千里马罢露台之类四曰圣学如殷宗缉学及陈隋诸君不善学之类以为太子问安余暇之助又取古史自三皇迄金宋歴代授受国祚久速治乱兴废为书名曰大寳録又取前代帝王是非善恶之所当法戒者为书名曰大寳鉴皆録以进复上书曰殿下以臣所进诸书参之贞观政要大学衍义等篇果能一一推而行之则太平之治不难致矣　十一月戊午朔日有食之　天裂天汉之旁　托呼斯皇后以斡勒海夀之言侵已泣诉于帝帝怒乃夺斡勒海夀官屏归田里禁锢之并诬韩嘉讷罪杖流努尔格以死而图曼徳尔自中书右丞出为四川右丞亦诬以罪追至中道杀之　十二月丁未猺贼吴天保陷辰州　是嵗诏汰冗官均俸禄赐致仕官及髙年帛　漕运使贾鲁建言便益二十余事从其八事其一曰京畿和籴二曰优恤漕司旧领漕户三曰接运委官四曰通州总治豫定委官五曰船户困于埧夫海粮坏于埧户六曰疏濬运河七曰临清运粮万户府当隶漕司八曰宜以宣忠船户付本司节制　冀寜平遥等县曹七七反命刑部郎中巴实兵马指挥实卜肯讨平之　沅靖桞桂等路猺獠窃发朝廷以溪洞险阻下诏招谕之湖广行省平章达实特穆尔谓冦情不可料请置三分省一治静江一治沅靖一治柳桂以左右丞参政分兵镇其地罢靖州路总管府改立靖州军民安抚司设万户府益以戌兵从之达实特穆尔特穆尔巴实之弟也
　　十年春正月丙辰朔以中书右丞绰斯嘉为平章政事甲戌陨石棣州色黑中防有金星先有声自西北来
　　至州北二十里乃陨　是月前太保中书右丞相伯尔彻巴哈卒于渤海县后以其子达实特穆尔显于朝赠太师追封冀王諡忠宣　二月丙戌诏加封天妃父种徳积庆侯母育圣显庆夫人　三月己卯荧惑犯太防垣　是月奉化州山石裂有禽鸟草木山川人物之形是春彰徳大寒近清眀节雨雪三尺民多冻馁而死夏四月丁酉赦天下　是月帝如上都　五月右丞
　　相托克托居母忧帝遣近臣谕之俾出理庶务于是托克托用乌固逊良桢龚伯璲汝中柏伯特穆尔等为僚属皆委以腹心之寄小大之事皆与之谋事行而羣臣不知也　六月壬子有星大如月入北斗震声若雷三日复还　甲子寜州大雨山崩　丙寅上髙县防山崩　八月帝至自上都　九月辛酉祭三皇如祭孔子礼先是嵗祀以医官行事江西亷访使文殊讷建言礼有未备乃敕工部具祭器江浙行省造雅乐太常定仪式翰林撰乐章至是用之　庚午命枢宻院以军士五百修筑白河堤　壬午右丞相托克托以吏部选格条目繁多莫适据依铨选者得以髙下之请编类为成书从之　冬十月乙酉安溪县后山鸣　乙未托克托欲更钞法乃集省台两院共议之先是左司都事武祺以钞法不行请如旧凡合支名目于总库转支从之至是与吏部尚书偰哲笃俱欲迎合丞相意请以楮币钞一贯文省权铜钱一千文钞为母而钱为子众皆唯唯不敢出一语惟中书左丞兼国子祭酒吕思诚曰中统至元自有母子上料为母下料为子譬如鞑靼人乞养汉人为子是终为汉人之子而已岂有以故纸为母而以铜为过房儿子者乎一坐皆笑思诚又曰钱钞用法以虚换实其致一也今歴代钱与至正钱中统钞至元钞交钞分为五项虑下民知之蔵其贯而弃其虚恐不为国家利偰哲笃曰至元钞多伪故更之思诚曰至元钞非伪人为伪尔交钞若出亦有为伪者矣且至元钞人犹识之交钞人未之识伪将滋多偰哲笃曰钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣可乎偰哲笃怒曰我等策既不可行公有何策思诚曰我有三字策曰行不得行不得又曰丞相勿听此言如向日开金口河成则归功汝等不成则归罪丞相矣托克托见思诚之言直狐疑未决御史大夫额森特穆尔曰吕祭酒之言亦有是者但不当在廊庙上大声厉色耳御史劾思诚狂妄左迁湖广行省左丞遂定更钞之议以中统交钞一贯省权铜钱一千文淮至元寳钞二贯仍铸至正通寳钱与歴代钱并用以实钞法行之未久物价腾踊至逾十倍及兵兴所在郡县皆以物货相贸易公私所积者皆不行国用由是大乏　是月南阳大名东平济南徐州各立兵马指挥司以捕上马贼时南阳路总管庄文昭言本郡鸦路有上马贼百十为羣突入富家计其家赀邀求金银为撒花或刼州县官库取轻资约束装载毕拘妓女置酒髙防三日乃上马去州县无武备无如之何于是始命立兵马分司五处然终不能禁【南阳总管以下据庚申外史修入】　十一月壬子朔日有食之　辛酉罢辽阳濵海民煎熬野盐是月三星陨于耀州化为石如斧形削之有屑撃之
　　有声　十二月壬午朔修大都城　右丞相托克托慨然有志于事功时河决五年不能塞方数千里民被其患托克托请躬任其事帝嘉纳之辛卯以大司农图噜等兼领都水监集羣臣议黄河便益事言人人殊唯都漕运使贾鲁昌言必当治先是噜甞为山东道奉使宣抚首领官循行被水郡邑具得修捍成策后又为都水使者奉防诣河上相视验状为图以二策进献一议修筑北堤以制横溃其用功省一议疏塞并举挽河东行使复故道其功费甚大至是复以二策进托克托取其后策且以其事属噜噜固辞托克托曰此事非子不可乃入奏大称防托克托出告羣臣曰皇帝方忧下民为大臣者职当分忧然事有难为犹疾有难治自古河患即难治之疾也今我必欲去其疾而人人异论何也然廷议终莫能决帝乃命工部尚书成遵偕大司农图噜行视河议其疏塞之方以闻　命前同知枢宻院事布延巴哈等讨广西猺贼　己酉方国珍攻温州　是冬温暖霹雳暴雨时行衢饶处等处雨黑黍内白如粉草木皆萌芽吐花大雪而雷电　是嵗京师丽正门楼上忽有人妄言灾祸鞫问之自称蓟州人已而不知所往　兴国路自春及夏城中火灾不絶日数十处　清江处士杜本卒本博学善属文为人湛静寡欲无疾言遽色与人交尤笃于义有贫无以养亲无赀以为学者皆济之世称为清碧先生














　　资治通鉴后编卷一百七十三
&lt;史部,编年类,资治通鉴后编&gt;
　　钦定四库全书
　　资治通鉴后编卷一百七十四
　　刑部尚书徐干学撰
　　元纪二十二【起重光单阏正月尽黓执徐六月凡一年有竒】
　　顺帝
　　至正十一年春正月庚申命江浙行省左丞博啰特穆尔讨方国珍　丁卯兰阳县有红星大如斗自东南坠西北其声如雷　己卯命绰斯嘉提调大都留守司是月清寜殿火焚寳玩万计由宦官熏防故也　齐化门东一妇人忽生髭须长一尺余　二月命游皇城初世祖至元七年以帝师巴斯伯之言于大明殿御座上置白伞盖一顶用素段泥金书梵字于其上谓镇伏邪魔防安国利自后每嵗二月十五日于大殿啓建白伞葢佛事与众祓除不祥中书移文诸司拨人舁监坛汉闗羽神轿及供应三百六十坛幢幡寳葢等以至大乐鼓吹蕃部细乐男女杂扮队戏凡执役者万余人皆官给铠甲袍服器仗俱以鲜丽整齐为尚珠玉锦绣装束竒巧首尾排列三十余里都城士女聚观先二日于西镇国寺迎太子游四门舁髙塑像具仪仗入城十四日帝师率梵僧五百人于大明殿内建佛事至十五日请伞葢于御座奉置寳舆诸仪卫导引出宫至庆夀寺具素食食罢起行从西宫门外垣海子南岸入厚载红门过延春门而西帝及后妃公主于玉徳殿门外搭金脊吾殿防楼而观览焉事毕送伞葢复置御座上帝师僧众作佛事至十六日罢散谓之游皇城嵗以为常至是命下中书省臣以其非礼谏止之帝不听　立湖南元帅分府于寳庆路　三月庚戌立山东元帅分府于登州　丙辰亲策进士八十三人赐多列图文允中等及第出身有差　壬戌徴建寜处士彭炳为端本堂説书不至　是月遣使赈湖南北被冦人民死者钞五锭伤者三锭燬所居屋者一锭　是春成遵与图噜自济濮汴梁大名行数千里掘井以量地之髙下测岸以究水之浅深徧阅史籍博采舆论以谓河之故道断不可复且曰山东饥馑民不聊生若聚二十万众于此地恐他日之忧又有重于河患者时托克托先入贾鲁之言闻遵等议怒曰汝谓民将反耶自辰至酉论辩终莫能入眀日执政谓遵曰挽河之役丞相意已定且有人任其责公勿多言幸为两可之议遵曰腕可断议不可易遂出遵为河间盐运使　夏四月壬午诏开黄河故道命贾鲁以工部尚书为总治河防使发汴梁大名等十三路民十五万庐州等戌十八翼军二万自黄陵冈南达白茅放于黄固哈只等口又自黄陵西至阳青村合于故道凡二百八十里有竒仍命中书右丞伊哩呼尔图哈同知枢宻院事赫斯以兵镇之　冀寜路属县多地震半月乃止　乙酉诏加封河渎神为灵源神祐灵济王乃重建河渎及西海神庙　丁酉孟州地震有声如雷圮民居屋压死者甚众　乙巳彰徳府雨雹形如斧伤人畜　是月罢沂州分元帅府改立兵马指挥使司复分司于胶州　帝如上都　五月己酉朔日有食之辛亥颍州妖人刘福通为乱以红巾为号陷颍州初栾城人韩山童祖父以白莲防烧香惑众谪徙广平永年县至山童倡言天下大乱弥勒佛下生河南及江淮愚民皆翕然信之福通与杜遵道罗文素盛文郁王显忠韩咬儿复鼓妖言谓山童实宋徽宗八世孙当为中国主福通等杀白马黒牛誓告天地欲同起兵为乱事觉县官捕之急福通遂反山童就擒其妻杨氏子韩林儿逃之武安唯福通党盛不可制时谓之红军亦曰香军壬申命同知枢宻院事图尔齐领阿蘓军六千并各支
　　汉军讨之授以分枢宻院印图尔齐者緑睛回回也素号精悍善骑射至是与河南行省徐左丞俱进军二将皆耽酒色军士但以剽掠为事勦捕之方漫不加省图尔齐望见红军阵大鞭曰阿布阿布阿布者华言走也于是所部皆走淮人传以为笑其后图尔齐死于上蔡徐左丞为朝廷所诛阿蘓军不习水土病死者过半【此事据庚申外史修入】先是庚寅嵗河南北童謡云石人一只眼挑动黄河天下反及贾鲁治河果于黄陵冈得石人一眼而汝颍盗起竟如所言【考异叶子竒草木子云贾鲁劝托克托丞相求禹故道开使北流身专其事濒河起集丁夫二十六万余人朝廷所降食钱官吏多不尽支河夫多怨韩山童等因挟诈凿石人止一眼镌其背曰莫道石人一只眼此物一出天下反预当开河道埋之按古今载籍往往有掘地得防记者其事后皆验则此石人亦未必山童等所为也今从元史贾鲁传】
　　史臣曰议者往往以谓天下之乱皆由贾鲁治河之役劳民动众之所致殊不知元之所以亡者实基于上下因循狃于宴安之习纪纲废弛风俗偷薄其致乱之阶非一朝一夕之故所由来久矣不此之察乃独归咎于是役是徒以成败论事非通论也设使贾鲁不兴是役天下之乱讵无从而起乎
　　六月发军一千从直沽至通州防濬河道是月刘福道防朱臯攻破罗山真阳确山遂犯舞阳叶县防处前监察御史藁城张桓避乱之确山贼久知桓名袭获之罗拜请为帅弗听囚六日拥至渠魁前桓直趋据榻坐与之抗论逆顺其徒捽桓起跪桓仰天大呼詈叱弥厉且屡唾贼面贼犹不忍杀谓桓曰汝但一揖亦恕汝死桓瞠目曰吾恨不能手斩逆首肯听汝诱胁而折腰哉贼知终不可屈遂杀之年四十八贼后语人曰张御史真鐡汉害之可惜事闻赠礼部尚书諡忠洁　丞相托克托议军事毎回避汉人南人方入内奏事目顾同列韩伯髙韩大雅随后来遽令门者勿纳奏曰方今河南汉人反宜榜示天下令一概勦捕诸防古色目因迁谪在外者皆召还京师勿令诖误于是榜出河北之民亦有变而从红军者矣【此事据庚申外史修入】　方国珍兄弟入海烧掠沿海州郡博啰特穆尔兵至大闾洋国珍夜率劲卒纵火鼓噪官军不战皆溃赴水者过半博啰特穆尔被执反为国珍饰辞上闻朝廷复命大司农达实特穆尔江浙参政樊执敬浙东亷访使董守慤同招谕国珍至黄岩国珍兄弟皆登岸罗拜退止民间小楼绍兴总管台哈巴哈欲命壮士袭杀之达实特穆尔曰我受诏招降公欲擅命耶乃止仍檄台哈巴哈亲至海濵散其徒众授国珍兄弟官有差　八月丁丑朔中兴路地震　丙戌萧县人李二及老彭赵君用陷徐州【考异老彭即本纪十七年所称彭大者是也彭早住乃彭大之子与芝蔴李同反兵败奔濠州者彭大也非早住也明太祖实録以奔濠者为早住误矣详见十二年】李二号芝麻李以嵗饥其家惟有芝麻一仓尽以济人故得此名时河工大兴人心不安芝麻李与其社长赵君用谋曰颍上香军起官军无如之何当此之时真男子取富贵之秋也君用曰我所知惟城南老彭其人勇悍有胆略不得其人不可举大事我当为汝致之即访其家见老彭讽以起事老彭曰其中有芝蔴李乎曰有老彭即欣然从之与俱见芝蔴李共得八人防血而盟是夕伪为挑河夫仓皇投徐州城宿四人在内四人在外夜四更城内火发城外亦举火应之夺守门军仗斩闗而入内外相合同声呌杀民久不见兵革一时惊惧皆束手听命天眀竪大旗募人为军从之者十余万人四出略地徐州属县皆下【芝蔴李以下据庚申外史修入老彭外史作彭二今改从元纪】先是濮州童謡云挖了石佛眼当时木子反石佛即开河所得之石人木子者芝蔴李之姓也　是月帝至自上都　蕲州罗田人徐夀辉举兵为乱亦以红巾为号夀辉一名贞一【考异元史顺帝纪云徐贞一名寿辉庚申外史作徐真逸今从明太祖寳録】体貌魁岸木彊无他能以贩布为业往来蕲黄间因烧香聚众初袁州慈化寺僧彭莹玉以妖术惑人其徒周子旺因聚众欲作乱事觉江西行省发兵捕诛子旺等莹玉走至淮西匿民家捕不获既而黄州麻城人邹普胜复以其术鼓妖言谓弥勒佛下生当为世主遂起兵为乱以夀辉貌异于众乃推以为主云　九月壬子丞相托克托奏以其弟御史大夫额森特穆尔知枢宻院事及卫王寛格萨总率大军出征河南妖冦诏从之壬戌诏以髙丽国王布达实哩之弟巴延特穆尔袭
　　其王封布达实哩本名祯巴延特穆尔本名祺时国王王昕无道祯之庶子也立三年遇鸩卒国人请立祯弟祺遂从之【此事据髙丽史修入】　是月刘福通陷汝寜府及息州光州众至十万徐夀辉陷蕲水县及黄州路　冬十月戊寅荧惑犯太防垣　癸未命知枢宻院事老章以兵同额森特穆尔讨河南妖冦　己丑荧惑犯嵗星　辛卯立中书分省于济寜　癸卯以宗王神保克复睢寜虹县有功赐金带一从征者赏银有差　丙午荧惑犯左执法　是月天黑子于饶州大如黍菽　徐夀辉据蕲水为都国号天完僣称皇帝建元曰治平以邹普胜为太师　十一月己酉有星孛于西方见于娄胃昴毕之间　壬子中书省臣言河南陜西腹里诸路供给繁重调兵讨贼正当春首耕作之时恐农民不能安于田畆守令有失劝课宜委通晓农事官员分道巡视督勒守令亲诣乡都省谕农民依时播种务要人尽其力地尽其利其有曽经盗贼水患供给之处贫民不能自备牛种者所在有司给之仍令总兵官禁止屯驻军马毋得踏践以致农事废弛从之　以资正院使多尔济巴勒为中书平章政事多尔济巴勒首言治国之道纲常为重前西台御史张桓仗节死义不污于冦宜首旌之以劝来者又言宜守荆襄湖广以絶后患又数论祖宗之用兵匪专于杀人盖必有其道焉今倡乱者止数人顾乃尽坐中华之民为畔逆岂足以服人心其言颇忤丞相托克托意时托克托倚信左司郎中汝中柏员外郎巴克特穆尔两人因擅权用事而多尔济巴勒正色立朝无所附丽适陜州危急因出为陜西行台御史大夫　工部尚书总治河防使贾鲁以四月二十二日鸠工七月疏凿成八月决水故河九月舟楫通行是月水土工毕河复故道南汇于淮又东入于海帝遣贵臣报祭河伯召鲁还京师鲁以河平图献帝适览台臣奏疏请褒托克托治河之绩次论鲁功超拜荣禄大夫集贤大学士赏赉金帛都水监并有司官有功者三十七员皆陞迁其职敕翰林承防欧阳制河平碑以旌托克托劳绩具载鲁功且宣付史馆并赠鲁先臣三世赐托克托世袭达喇罕之号仍赐淮安路为其食邑既撰河平碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方畧及询过客质吏牍作至正河防记欲使来世罹河患者按而求之其畧曰治河一也有疏有濬有塞三者异焉酾河之流因而导之谓之疏去河之淤因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不壅卑不潴虑夫壅生溃潴生堙也河身者水虽通行身有广狭狭难受水水益悍故狭者以计辟之广难为岸岸善崩故广者以计御之减水河者水放旷则以制其狂水隳突则以杀其怒治隄一也有创筑修筑补筑之名有刺水隄有截河隄有防岸隄有缕水隄有石船隄治埽一也有岸埽水埽有龙尾栏头马头等埽其为埽台及推巻牵制薶挂之法有用土用石用铁用草用木用杙用絙之方塞河一也有缺口有豁口有龙口缺口者已成川豁口者旧甞为水所豁水退则口下于隄水涨则溢出于口龙口者水之所防自新河入故道之潨也又曰决河势大南北广四百余步中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大蔴索竹絙绞缚缀为方舟又用大蔴索竹絙将船身缴绕上下令牢不可破乃以铁猫于上流硾之水中又以竹絙絶长七八百尺者系两岸大橛上每絙硾二舟或三舟使不得下船腹畧铺散草满贮小石以合子板钉合之复以埽宻布合子板上或二重或三重以大蔴索缚之急复缚横木三道于头桅皆以索维之用竹编笆夹以草石立之桅前约长丈余名曰水帘桅复以木榰拄使帘不偃仆然后选水工便捷者毎船各二人执斧凿立船首尾岸上捶鼓为号鼓鸣一时齐凿须叟舟穴水入舟沉遏决河水怒溢故河水暴増即重树水帘令后复布小埽土牛白阑长稍杂以草土等物随宜填垜以继之石船下诣实地出水基址渐髙复卷大埽以压之前船势畧定寻用前法沉余船以竟后功昬晓百刻役夫分番甚劳无少间断鲁甞有言水工之功视土工之功为难中流之功视河濵之功为难决河口视中流又难北岸之功视南岸为难用物之效草虽至柔柔能狎水水渍之生泥泥与草并力重如碇然维持夹辅缆索之功居多盖由鲁习知河事故其功之所就如此是役也朝廷不惜重费不吝髙爵为民辟害托克托能体上意不惮焦劳不恤浮议为国拯民鲁能竭其心思智计之功乘其精神胆气之壮不惜劬瘁不畏讥评以报君相知人之眀宜悉书之使职史氏者有所考证也十二月己卯立河防提举司隶行都水监　丁酉命托克托于淮安立诸路打捕鹰房民匠钱粮总管府　辛丑额森特穆尔复上蔡县擒韩咬儿等送京师訹之是月太白屡经天　是嵗盗起汝颍已而蔓延于江浙江西之饶信徽宣铅山广徳浙西之常湖建徳所在不守江浙行省平章庆通分遣僚佐往督师旅曽不逾时以次克复既乃令长吏按视民数凡诖误者悉置不问招徕流离俾安故业发官粟以振之省治燬于兵则拓其故址俾之一新募贫民为工役而偿之以钱杭民赖以存活者尤众　蕲黄贼造船北岸鋭意南攻九江居下流实江东西襟喉之地江州路总管李黼治城壕修噐械募丁壮分守要害且上攻守之策于江西行省请兵屯江北以扼贼冲不报黼叹曰吾不知死所矣乃独椎牛飨士激忠义以作其气数日之间纪纲粗立　庐州盗起淮西亷访使陈思谦言于宣让王特穆尔巴哈曰承平日久民不知兵王以帝室之胄镇抚淮甸岂得坐视思谦愿与王戮力殄灭且王府属集赛人等数亦不少必有能摧锋陷阵者惟王图之王曰此吾责也但鞍马器械未备何能御敌思谦括官民马置兵甲不日而集分道并进遂禽渠贼庐州平既而颍冦将渡淮思谦又言于王曰颍冦东侵亟调芍陂屯卒用之王曰非奉诏不敢调思谦言非常之变理宜从权擅发之罪思谦坐之王感其言从之其侄立本为屯田万户召语曰吾祖宗以忠义传家汝之职乃我先人力战所致今国家有难汝当身先士卒以图报效庶无负朝廷也寻召入为集贤侍讲学士修定国律　济寜路总管董搏霄奉防从江浙平章教化进征安丰兵至合肥定林站遇贼大破之时朱皋固始贼复猖獗军少不足以分讨有大山民砦及芍陂屯田军搏霄皆奬劳而约束之遂得障蔽朱皋我军屯朱家寺贼至追杀之乃遣进士程眀仲往谕贼中招徕者千二百家因悉知其虚实夜缚浮桥于淝水既渡贼始觉贼众数万据磵南我军渡者辄为其所败搏霄乃麾骑士别渡浅滩袭贼后贼曰东南向与骑士迎敌霄忽跃马渡磵扬言于众曰贼已败诸军皆渡一鼓而击之贼大败亟追杀之相借以死者二十五里遂复安丰霄磁州人由国子生释褐　方国珍兵起江浙行省檄前沿海上副万户实玛宜孙守温州宜孙即起任其事已而闽冦犯处州复檄宜孙以兵平之以功陞浙东宣慰副使分府于台州顷之处之属县山冦并起宜孙复奉省檄往讨之至则筑处州城为御敌计宜孙性警敏嗜学问其先辽之迪烈糺人也太傅阿噜图出守和林卒
　　十二年春正月丙午朔诏印造中统元寳交钞一百九十万锭至元钞十万锭　戊申竹山县贼防襄阳路【考异庚申外史云是年正月盂海马防襄阳孟海马盖即竹山贼渠之姓名也今从本纪但云竹山贼】同知额森巴哈等惊溃达噜噶齐博啰特穆尔领义兵二百人且战且引至监利县遇沔阳府达噜噶齐纠珠等军时濵江有船千余乃纠合诸义兵丁壮水工五千余人畀以军号给以刀矟具哨马五十水陆继进比至石首县闻中兴路亦陷乃议趣岳州就元帅特杰而道阻不得前仍趋襄阳贼方驻杨湖港乘其不虞撃之获其船二十七艘生禽贼党刘纠尔讯得其情进次潜江县又斩贼数百级获三十余船枭贼将刘万戸许堂主等甫止兵未食而贼大至与战抵暮纠珠等军各当一面不能救博啰特穆尔被重创麾从子玛哈实立使去曰吾以死报国汝无留此玛哈实立泣曰死生从叔父既而博啰特穆尔被执贼请同为逆博啰特穆尔怒骂之遂遇害玛哈实立帅家奴求其尸复与贼战俱没于阵举家死者凡二十六人博啰特穆尔髙昌人也是日荆门州亦防　初妖贼起防邓州人情恟恟俄而贼锋自邓抵南阳境南阳县达噜噶齐锡都以计获数贼诘之云贼将大至锡都乃悉斩之以安众心昼夜督丁壮巡逻守备时大司农钱穆尔以兵驻于诸葛庵为贼所袭死之贼遂乘鋭取南阳锡都守西门望见贼势盛即与家人诀曰吾与汝等不能相顾矣但各逃生吾分死此以报国也已而城中皆哭锡都策厉义兵奋力与贼搏贼退去明日复至与战甚力杀贼凡数百贼知无后援战愈急南阳遂陷锡都突围将自拔贼横刺其马马蹶锡都鞭马跃而起手斩刺马者他贼追之身被数创不能鬭遂为所杀妻邢氏闻之帅家僮数人出走遇贼夺贼刀斫之且骂且前亦见杀一家死者二十余人事闻赠南阳路判官锡都河西人姓周氏时冨珠哩逺调襄阳县尹须次居南阳贼起逺以忠义自奋倾财募丁壮得千余人与贼拒战俄而贼大至逺被害逺妻雷氏为贼所执贼欲妻之雷曰我参政冡妇县令嫡妻夫死不贰肯从汝狗彘以生乎贼丑其言将污之雷号哭大骂不从乃见杀举家皆被害逺翀之子也　丙辰徐夀辉遣其将丁普郎徐明逺陷汉阳丁巳陷兴国府　己未徐夀辉将邹普胜防武昌先是贼氛益炽湖广行省平章星吉防僚属议之或曰有郑万户老将也宜起而用之星吉乃命募土兵完城池修器械严巡警悉以其事属郑贼闻之遣其党二千来约降星吉与郑谋曰此诈也然降而郤之于事为不宜受而审之可也果得其情乃殱之械其渠魁数十人以俟命适有防召入为大司农星吉去同僚受贼赂且嫉其功乃诬郑罪释其所械者明日贼大至内外响应威顺王寛彻布哈行省平章华善皆弃城走城遂陷武昌之人骈首夜泣曰大夫不去吾岂为俘囚乎有冯三者湖广省一公使也素不知书武昌防皂隶辈拉三共为盗三固辞曰贼名恶我等岂可为众怒将杀之三遂唾骂众乃缚诸十字木舁之以行而刲其肉三益骂不止扺江上断其喉委去其妻随三号泣俯拾刲肉纳布裙中伺贼逺收三血骸脱衣裹之大哭投江而死　命刑部尚书阿噜收捕山东贼给敕牒十一道使分赏有功者　辛酉徐夀辉将鲁法兴陷安陆府知府超尔死之法兴之来攻也超尔募兵得数百人帅以拒贼败贼前队乘胜追之而贼自他门入亟还兵则城中火起军民溃乱计不可遏乃归服朝服出坐公堂贼胁以白刄超尔犹喻以逆顺一贼排超尔下使拜不屈且怒骂贼渠不忍害拘之明日又逼其从乱超尔疾叱曰吾守土臣寜从汝贼乎贼怒以刀斫超尔左胁断而死贼愤其不降复以布囊纒其尸舁置其家超尔妻侯氏出大哭且列酒肉满前渴者令饮酒饥者令食肉以绐贼之不防已至夜自经死事闻赠超尔河南行省参知政事侯氏寜夏郡夫人表其门曰双节　丙寅以河复故道大赦天下　辛未徐夀辉兵陷沔阳府壬申陷中兴路沔阳推官象山俞述祖领民兵守緑水洪城陷被执械至夀辉所述祖骂不辍夀辉怒支解之其犯中兴也山南宣慰司同知伊古伦实出战众溃宣慰使锦卓尔巴哈弃城走山南亷访使布哩裕敦以兵与抗射贼多死明日贼益兵来袭东门力战被执不屈而死【考异元史顺帝纪云锦卓尔巴哈与布哩裕敦俱遁今从忠义传】武昌既陷江西大震贼舳舻蔽江而下行省右丞博啰特穆尔方驻兵于江闻之亦遁去总管李黼虽孤立辞气愈奋厉时黄梅县主簿伊逊特穆尔愿出撃贼黼大喜向天沥酒与之誓言始脱口贼防兵已至境急徴诸乡落聚木石于险塞处遏贼归路仓卒无号乃墨士卒面统之出战黼身先士卒大呼陷阵伊逊特穆尔继进贼大败逐北六十里乡丁依险阻乘髙下木石横尸蔽路杀获二万余黼还谓左右曰贼不利于陆必由水道以舟薄我茍失备御吾属无噍类矣乃以长木数千冒铁锥于杪暗植沿岸水中逆刺贼舟谓之七星桩防西南风急贼船数千果帆顺流鼓噪而至舟遇桩不得动进退无措黼帅将士奋撃发火翎箭射之焚溺死者无算余舟散走行省上黼功拜江西行省参政行江州南康等路军民都总管便宜行事　二月乙亥朔濠州定逺人郭子兴起兵自称亳州节制元帅【据俞本皇明纪事録】子兴兄弟三人皆善殖赀产由是豪里中子兴知天下必有变乃散家财阴结豪杰至是与孙徳崖及俞某鲁某潘某等起兵攻城甲申邹平县马子昭为乱官军捕斩之　乙酉徐夀
  </div>
  <div class="pagination">
   <a href="资治通鉴后编_page40.html">
    上一页
   </a>
   <span>
    ...
   </span>
   <a href="资治通鉴后编_page36.html">
    36
   </a>
   <a href="资治通鉴后编_page37.html">
    37
   </a>
   <a href="资治通鉴后编_page38.html">
    38
   </a>
   <a href="资治通鉴后编_page39.html">
    39
   </a>
   <a href="资治通鉴后编_page40.html">
    40
   </a>
   <span class="current-page">
    41
   </span>
   <a href="资治通鉴后编_page42.html">
    42
   </a>
   <a href="资治通鉴后编_page43.html">
    43
   </a>
   <a href="资治通鉴后编_page44.html">
    44
   </a>
   <a href="资治通鉴后编_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
