<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 88 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 88 页/共 115 页</h1>
    <div class="content">右正言章厦论太常寺主簿权吏部员外郎叶綝顷为李光所私及光抵罪常怀怏怏又尝私亲旧将受其贿赂望赐罢斥以清华辙从之丙申诏责授建宁军节度副使昌化军安置李光永不检举右承务郎李孟坚特除名峡州编管先是孟坚以小史事系狱至是狱成光坐主和议反覆后在贬所常出怨言妄著私史讥谤朝廷意在播扬侥幸复用及与赵士＜亻褭＞于罢政后往来交结孟坚亦为父兄被罪责降怨望朝廷记念所撰小史对人扬说故有是命于是前从官及朝士连坐者八人徽猷阁直学士致仕胡寅坐与光通书朋附交结讥讪朝政龙图阁学士提举江州太平兴国宫程瑀坐初除兵部侍郎日以缣帛遗光且贻书云比来无知愚皆以视前为戒可为叹息徽猷阁待制提举江州太平兴国宫潘良贵坐尝以团茶寄光光贻良贵书其别纸云仲晖不敢作书患难至能出一只手乎仲晖楼炤字也良贵答书曰参政患难至此极矣更以道自处仲晖别纸巳付之但恐时未可耳直秘阁宗頴坐尝寄光书云孤寒寡援方赖钧庇忽闻远适岂胜惶骇本欲追路一见失于探伺不果如愿宝文阁学士提举江州太平兴国宫张焘左承议郎新知邵州许忻左朝奉大夫新福建路安抚使参议官贺充中左奉议郎福建路安抚主管机宜文字吴元美坐各与光相知密熟书劄往来委曲存问意光再用更相荐引诏寅特落职瑀良贵頴并降三官焘忻充中元美并降二官 
　　戊戌上谓大臣曰近有人上书陈农田利害农者天下之大本可即施行是日内降诏曰昨李椿年乞行经略初欲去民十害遂从其请今闻寖失本意可令户部逐路选委监司一员逐一看详应便于民者依已经界施行其乖谬反为民害事目并日下改正具申省部日后以当否取旨黜陟间遣御史前去访察 
　　庚子余尧弼辞行 诏巫伋兼权参知政事 徽猷阁直学士知平江府周三畏落职与宫观差遣初常同既卒三畏遣通判府事苏师德越境往祭且赙钱二千缗祭文有云奸人在位公弃而死师德同女婿祭文其子新遂安尉玭所草也侍御史曹筠因奏三畏顷为大理卿鞫勘岳飞公事犹豫半年不决朝廷特加抆拭终不怀安乃与师德阴相交结若不亟去有害治道于是师德送汀州编管而玭勒停玭勒停在四月癸亥 
壬寅右正言章厦奏右承议郎致仕胡寅天资凶悖敢为不义寅非胡安国之子不肯为亲母持服士论沸腾此其不孝之大罪也寅初傅会李纲后又从赵鼎建明不通邻国之问其视两宫播迁如越人视秦人之肥瘠后来梓宫既还皇太后获就孝养寅自知前言狂率乃阴结异意之人相与睥睨作为记文以为今日仕进之人将赤族而不悟此其不忠之大罪也伏望陛下为宗庙社稷长虑特赐威断诏寅责授果州团练副使新州安置寅建明使事已见绍兴六年五月寅申明追服事已见绍兴十年七月 右承事郎刘尧勋直秘阁尧勋光世少子也 
　　甲辰户部侍郎宋贶言访闻州县近因经界将额管苗税均于未开垦荒闲田土上一例起催致人户无从输送往往逃移失业望委诸路转运司将见虚增苗税日下往催从之 
乙巳上书秦桧父故玉山县令敏学墓碑首曰清德启庆之碑命词臣王曮撰文以赐上谓桧曰近日边境绝无事行移简少民得休息殊为可喜 户部言常平职在兴农田水利今州县圩岸多损田亩多荒欲委诸路常平官措置兴修不得因而扰民将来取旨升除从之是月金主亮诏中外臣庶皆令直言朝政阙失与军民利害如有可采自应得用其或不当弗加之罪苟能裨补公私别议旌赏初东昬王亶之被弑也亮身预其谋及是事定当时同谋者亮皆以弑逆之罪加之曹国王宗敏者属最尊亮忌之既为所杀纳其妃于宫中梁国王宗弼开国有勋惟一子韩王亨亦以无罪死左副元帅萨里罕有战功亮诈为书俾人诬告并其子御史大夫沙津杀之夷其家 
　　夏四月丁未朔司农卿汤鹏举直显谟阁知婺州直秘阁两浙转运判官曹泳升直徽猷阁知明州时鹏举送北客未还也 
　　庚戌右朝散大夫知扬州荣嶷为两浙路转运判官既而侍御史曹筠言嶷本与赵鼎从游甚密缘嶷在伪楚时有所污染被谪甚重鼎犹未敢援引今朝廷俾守维扬巳为阔略又引至行朝岂不惑四方之观听望赐罢黜以慰公议诏嶷还旧任王明清挥麈录称高宗与嶷有霸府之旧秦桧屡欲加害而不从或可脩润入此详见绍兴十一年九月王俊首张宪谋叛注 
　　壬子诏自今没官田土更不许人承佃并拨归常平司与见兴修水利田一就措置用户部请也既而本部又请在城市空闲官田及户绝房廊白地亦令常平司拘收从之后旨在是月戊午 
　　乙卯安德军节度使开府仪同三司知大宗正事士夽充万寿观使任便居住以老病自请也擢其子右奉议郎不微直秘阁 
　　己未起居舍人兼玉牒所检校官王曮言本所见修玉牒切见靖康二年太师秦桧入状军前乞存赵氏社稷兼在军前与莫俦争辨以全家保天族并在中京代上皇作书与国相建明和议等大节并已修入玉牒外所有元降下推戴事迹乞备录全文关送国史日历所照应施行从之 
　　辛酉封普安郡王女为硕人用宗室缌麻亲任节度使封女例也 
　　己巳上谓大臣曰久雨不致妨农否民田湏常潴水宜令州县修陂湖之利以备缺雨灌溉既又命每季具施行次第申省 
　　庚午宣政使明州观察使提举洪州玉隆观冯益卒 
　　癸酉左朝奉大夫新知庐州吴逵言两淮之间平原沃壤土皆膏腴宜谷易垦稍施夫力岁则有收而莫加工茅苇蘙塞望置力田之科募民就耕淮甸赏以官资辟田以广官庄自今岁始今欲江浙福建委监司守臣劝诱土豪大姓赴淮南从便开垦田地归官庄者岁收谷五百石免本户差役一次七百石补进义副尉至四千石补进武校尉并作力田出身其被赏后再开垦及元数许参选如法理名次在武举特奏名出身之上遇科场并得赴转运司应举从之熊克小历称在武举人之上去特奏名出身五字盖误也 
　　乙亥衡州编管人宗杲移临江军以其长恶不悛聚徒贬所撰造飞语肆为讥谤也 
是月金主亮诛太傅领三省事晋国王宗本及尚书左丞相兼中书令越国王唐古辨领燕京行台尚书省事楚国王秉德判大宗正事卫王宗义东京留守代王宗懿等先是秉德尝燕宗本家海州剌史乌尔衮言国王有福似赵太祖秉德喜其后秉德出领行台省事欲在外说诱军民使宗本为内应辨尝为宗本言内侍张彦善相人亦言太傅当为天子宗义言太傅正是把太祖大家计人宗本遂与尚书省谭史萧玉谋即围场弑亮玉以告秘书监萧裕裕以闻故皆坐死宗本太宗晟之子宗懿宗本兄秉德宗维孙也据金人诛萧裕诏云宗本太宗之子又诛宗本等诏云某有兄东京留守遂擢裕尚书左丞参知政事而汴京行台废两国编年有天德三年迁都诏云用并尚书之亚省会归机政于朝廷故增入自金太祖旻起兵即以尼玛哈乌舍罗索达兰萨里罕之徒继为将相惟罗索在兵间以病死后尼玛哈首罢兵柄愤恚而亡达兰固新萨里罕之徒相继诛而旻晟子孙剿戮几尽以金人诛宗本等诏书及金国杂书参究修立张棣金国志误以宗本为尼玛哈已辨之见建炎元年注 
　　五月丁丑右朝散大夫彭合知临江军还言清江县民输苗米每石加耗七斗乞蠲免从之上谓大臣曰合任县官尝为监司列荐今可与监司知州差遣乃以合知永州 
　　庚辰诏申严诸军差承接文字使臣之禁赏钱千缗有官人转一官许人告初讲和罢兵之次岁言者论艰难以来诸郡及监司例遣使臣于行在劄探比来边境宁谧自应罢此乃但改作承受妄说虚传为害甚大诏临安府觉察收捕上幸学之年五月又诏诸军都统制下承接文字使臣并令归军至是枢密院以为言故申其禁 
癸未特进观文殿大学士万寿观使秦熺为奉安中兴圣统礼仪使先是起居舍人兼玉牒所检讨官王曮等纪上中兴之迹以进号中兴圣统己丑奉安于景灵宫天兴殿之西以玉牒殿未成故也礼毕太师尚书左仆射提举编修玉牒秦桧率百官拜表称贺自桧再相每进书必下左藏库榷货务取金缯以进谓之礼物此礼不知起于何时臣尝恭读乾道宣谕圣语云此乃秦桧谄谀所为故因事附见当求它书考其年月辛卯熺言先期阴雨是日云霞绚彩晴日丽天兹诚上穹垂祐望宣付史馆从之曮时兼权直学士院草桧加恩制曰大风动地不移存赵之心白刃在前独奋安刘之略桧大喜王明清挥麈后录云王曮为少蓬权直禁林秦桧之加恩取此联入制词中翌日即除礼部侍郎案学士年表曮是时实为起居明年二月乃除礼侍明清误记也 
　　癸巳减汀州上杭武平二县今年上供钱银之半连城清流二县减三分之一以守臣右朝奉大夫张昌代还有请也 
　　甲午金国贺生辰使副侍卫马步军都指挥使完颜思恭翰林直学士翟永固见于紫宸殿思恭等来报亮代立既出境就遣来贺 
　　甲辰秘书少监汤思退言近玉牒所关到太师秦桧推戴赵氏事迹窃意师臣谦不伐功特以事干玉牒姑具大概其余间关执节之久本末未能备尽望令桧详录奏闻宣付史馆庶得备言广记以诏无穷且以知圣朝得一忠义大臣成效如此上谓桧曰思退乞以卿靖康事迹详记为别录以示天下后世可依所奏桧谦退久之上曰不然无以使后代知卿忠义签书枢密院事巫伋曰秦桧忠义大节天下所共知然要当屡书不一书使后世奸臣贼子闻风悚惧上然之 
　　乙巳左承议郎汪应辰通判静江府应辰初入馆以论事去至是凡十年 
　　六月丙午朔诏修国子监先是太学录周麟之面对论上庠敝漏弟子员滋多几席不足容之非所以崇严奉而广教育故有是旨 
　　丁未上曰近有进士上书言兼并之家多请射侵渔民田宜严立法秦桧曰比刷逃户田宅并令归官正以暗消此弊上曰善 
　　戊申右正言章厦乞令州县收纳二税有出剩之数并附赤历不许擅拨归公使库仍令监司觉察从之 
　　己酉感德军承宣使提举万寿观梁邦彦守本官致仕从所请也 
　　癸丑太师秦桧以进书加恩辞不受诏封其次孙女令人秦氏为永嘉郡夫人 
　　甲寅徽猷阁待制知台州萧振始至官初海寇聚众连年其势益炽至是犯台之临门寨章安镇故命振为守振抵官奏乞殿前司水军统制王交同捕许之交至振谓之曰滨海之门数年苦贼若能剿除愿悉兵力战以宁一方倘或败事振当奏劾交即具舰入海与贼逆敌果败其众余党散去振以数千缗犒交士卒为之奏功郡境遂宁王交明年三月辛亥自右武大夫和州团练使荆湖北路兵马都监升带福州兵马钤辖不知此时为何官也 
　　丙辰寿国育圣夫人王氏卒王氏上乳母也辍视朝五日追封福寿国夫人赐帛二千匹钱万缗为葬费 
　　戊午出内府钱十五万缗付两浙转运司创皇城司寨三千间限一季毕 
　　庚申捧日天武四厢都指挥使武信军承宣使新江南西路兵马钤辖李横移东路横寓居信州适贵溪魔贼窃发守臣左朝散大夫李柽檄横统弓兵以备策应遂获安堵柽又遣离军人拱卫大夫果州团练使添差东南第五副将孙青统兵出战旋至扑灭乃诏青厘务而帅臣王晌劾柽及知县事左奉议郎叶颙右朝散大夫提举常平茶盐公事权提刑张昌不能觉察致贼啸聚并免官仍削二秩颙仙游人也李柽等降罢在是月己丑 
　　癸亥特进观文殿大学士万寿观使兼侍读秦熺以进书恩迁少保其子直敷文阁埙堪并升直显谟阁 左朝请郎何大圭直秘阁大圭进圣德颂故有是命初大圭之削籍也张浚为之保叙至是以短卷谮浚于秦桧士论薄之日历绍兴二十八年正月丙戌朱倬劾大圭章＜锍-釒＞称因譛浚得职名 
　　丙寅大理寺少卿许大英面对论川广奏按往复淹滞乞委宪臣考察丁卯左朝散郎康宁知琼州还乞诸郡重辟疑狱奏按并专人赍投诏并令刑部看详 
　　己巳直秘阁王湛知阆州还乞申严法禁守令劝农不得輙用妓乐宴集宾客上谓大臣曰蜀去朝廷远凡事多奉行灭裂可令有司立法 
　　是月金主亮诏河南民衣冠许从其便 
　　是夏故相赵鼎之子右承事郎汾奉鼎丧归葬于衢州常山县时李光之狱始竟而守臣左中奉大夫章杰与鼎有宿憾杰知中外士大夫平时与鼎有简牍往来至是又携酒会葬意可为奇货乃遣兵官同邑尉翁蒙之以搜私酿为名驰往掩取复疑蒙之漏言潜戒左右伺察之蒙之书片纸遣仆自后垣出密以告汾趣令尽焚箧中书及弓刀之属比兵官至一无所得杰怒方深治蒙之而追汾与故侍读范冲之子仲彪拘于兵官之所蒙之母诉于朝太师秦桧咎杰已甚诏移蒙之兰溪尉下其事于浙东安抚司事遂息杰客魏掞之慨然以书噍杰长揖而归杰亦不害掞之建阳人少有大志师事籍溪胡宪蒙之安原阙人也 
　　秋七月丙子上谕大臣曰近进士邓楷上＜锍-釒＞论诸军强剌平民为兵非便自今宜令毋得招剌岁终具阙额申枢密院于诸路招填之 
　　戊寅右正言章厦言陛下敷德善邻协和海＜宀禹＞是宜内外小大之臣咸怀忠良共享升平之盛士大夫尚有怀奸自狥时肆谤讪如近日吴元美之徒者未尽屏斥是致营营鼓惑群小欲望睿断凡异意诋诬之人迹或彰露必严行窜殛庶为小人之戒从之 
　　己卯大理少卿李如冈面对乞令监司守臣举县令之有治绩者量行旌赏辛巳上谓大臣曰昨已有旨但未见具名来上可戒令奉行庶为令者知劝民间受惠 
　　癸未皇叔安德军承宣使司知大宗正事士夽为昭信军节度使 保宁军承宣使提举佑神观蓝公佐卒公佐奉祠居平江其妻硕人王氏忽生须数茎长寸许未几公佐与王氏继亡相去才七十日此据洪迈夷坚甲志 
　　乙酉左中奉大夫知衢州章杰罢以侍御史曹筠论其贪墨不法也筠又言国子监主簿吴龟年教其乡人郭咏上书阴怀异议意不可测罢之 
　　丁亥太府少卿徐宗说面对乞令州县按月权且放行宗子孤遗请给以俟换给文历诏户礼部同大宗正司看详自南渡后宗子散居四方言者虑其诈冒故令具谱牒于所在召保自陈更给新历绍兴五年四月降旨八年六月展限一年至是旧历未至者甚众乃命川广福建荆湖再展一年余州半年八月辛未施行 
　　己丑左朝散郎福建路提点刑狱公事孙汝翼言泉漳汀三州近经草寇民多逃移乞将三州诸县不以己未打量均税一切权行住罢俟盗贼宁息日申取朝旨施行从之以何白旗初平故也汀在深山穷谷中兵火之余旧籍无存者豪民漏税常赋十失五六郡邑无以支吾于是计口科盐大为民间之患三州免经界元降指挥不甚详此据淳熙中王回奏议修入日历绍兴三十年二月癸丑右武大夫耿洪以获何白旗之功转一官未知事在何时去年五月丁酉刘宝等功赏恐或相关但耿洪乃受成闵节制非宝所部耳淳熙十四年四月丙申汀州经界 
　　乙未左朝散大夫知资州杨师锡代还入见上问四川有横歛否师锡曰自和议息兵以来皆无之师锡又言有司奉行经界失当将肥瘠田亩更不分叚及将市居丈尺间隙之处便作屋后空地非元初均税本意望戒逐路监司将贫下户最低土色合减税数均在侵耕冒佃豪强等人名下有未均去处自可将逐乡蹙零就整之数用与补填上询问久之后二日遂令诸路看详改正如先诏诏在三月戊戌师锡彭山人也 
　　丁酉右朝奉大夫知庐州吴逵言土豪大姓就耕淮南荒田者欲除种子外九分归佃户一分归官三年后岁加一分至五分止岁收二熟者勿输麦每顷别给二十亩为菜田不在分收之限仍免科借差役户部看详如所请从之 
　　己亥户部员外郎陈相面对乞戒饬有司不得苛取商税诏申严行下相合肥人也 
　　八月甲辰朔诏特进提举江州太平兴国宫和国公连州居住张浚移永州浚自去国至是几十五年退然若无能为者而四方之士莫不倾心健将悍卒见之者必咨嗟太息下至儿童亦知有张都督每使者至金国其国必问浚今安在 降授左朝散郎南安军居住孙近移处州降授左中大夫归州居住万俟卨移沅州左中大夫江州居住李若谷移饶州左中大夫兴国军居住叚拂移南康军降授左奉议郎筠州居住李文会移江州而自若谷已上皆提举江州太平兴国宫如故用尚书省检举也 右朝奉大夫王趯特降三品勒停坐前知雷州日赵鼎李光贬责经过趯排办迎送收置物色专差人赍送过海通往还及遣候兵往光处私役故也趯绍兴二十三年十二月丁亥编管 
　　丙午保信军承宣使提举万寿观曹勋许便居以勋引疾有请也 
　　丁未直敷文阁知盱眙军毕良史卒 
　　戊申诏改建大理寺先是监察御史汤允恭面对言今朝廷盛明百司一新独大理狱湫隘非便乃命改建以其地入景灵宫寻用寺丞石邦哲言增创使院并其家居之仍严其出入之禁在今年九月朔今并书之 刑部员外郎章焘面对乞申严法禁病囚非凶恶者召保责出或听家人入侍从之 
　　庚戌右朝请郎干办诸军审计司龚鉴知盱眙军 
　　乙卯宰执进呈大理少卿李如冈＜锍-釒＞论州县以力役征科通欠诉讼等事扰民乞戒饬上曰前后转对上封事如此陈述者甚多第恐州县灭裂不能恪意奉行可如所奏行下 
丙辰端明殿学士提举江州太平兴国宫何若薨先是衢州言若疾亟乞致仕上惊叹久之曰莫巳云亡真可惜也此人似不能言者其实胸中开廓可喜及是秦桧进呈若恩数欲依谢克家例桧曰克家从伪楚为吏部侍郎建炎间任参知政事以言章罢及朱胜非再相首荐归经筵意望再入政府以人言不得留遂进封事言陛下用一人言召臣以一人言去之臣恐四方有以窥陛下其不知圣度包容盛德又不知已之罪如此上曰朕即位之初黄潜善汪伯彦言从张邦昌者多矣当时务阔略且欲安反侧彼乃自不知其罪桧曰陛下灼知忠逆之实如天之遍覆神奇臭腐俱蒙帝力而不自知也遂赠若五官例外赐帛五百匹量给葬事 皇叔故融州观察使士筏赠开府仪同三司追封润国公筏卒已踰岁始用大宗正司请而命之 
戊午左太中大夫提举亳州明道宫曾开复秘阁修撰致仕从所请也先是开巳卒于衢州上览奏谓秦桧曰当北使张通古等在馆议归疆休兵之时开与李弥逊等不止异议察其用心罪不容诛桧曰陛下兼爱南北断以不疑徽宗卜永固之安太后遂慈宁之养兹为天下之达孝初开弥逊与王庶等为不臣之逆说訹胡铨上书狂悖陛下独语臣曰朕初无黄屋心今横议若此据朕本心惟当养母耳臣踧踖不知所措孟子言舜尽事亲之道贵为天子不足以解忧今人臣出仕或亲在远不闻愿弃官归养者故知陛下圣孝惟舜为然千百世相望一人而已于是除开职名致仕其赠官推恩并停 
　　己未秦桧进呈前侍从见在谪籍人上曰闻莫俦孙觌尚在近地此辈宜令远去言官自合论列盖朝廷清明忠邪判白奸臣逆子固当屏迹也 
辛酉权尚书礼部侍郎兼侍讲陈诚之均州观察使知合门事钱恺为大金贺正旦使副起居舍人兼权直学士院王曮武节大夫和州团练使权知合门事赵述为生辰使副述尝在遣中以病免至是复命之初东昬王亶之世皇太后岁遗费摩申后礼物巨万及亮代立遂削此礼诚之入北境预为逊词谕之金人竟不敢言及还上嘉之 
　　壬戌徽猷阁待制提举江州太平兴国宫潘良贵卒 
　　甲子资政殿学士提举临安府洞霄宫韩肖胄薨于绍兴府肖胄明典故多识前言往行与其弟直秘阁膺胄尤相友爱后谥元穆 
　　丙寅上谓大臣曰近宣州布衣史敦仁上书言州县多收水脚钱等事宜付户部看详此亦民间之害不可不禁止也既而户部乞每石依元旨收百钱数外輙增者抵罪从之 
　　庚午诏户部申严旧制监司郡守毋得令子弟亲戚部纲以宗正丞王葆转对有请也 
　　辛未秘阁修撰新知荆南府韩求卒 
　　癸酉左武大夫平海军承宣使兼合门宣赞舍人建康府驻劄御前破敌军统领赵万添差洪州兵马钤辖万本刘超部曲去为盗后复来归从军凡十九年 
　　是月洋州言真符县民宋仲昌妻一产三子本人姓符国号生子之日适值天申节实皇帝绍隆景命子孙众多之祥诏付史馆 
　　九月甲戌朔上因言宣州米脚钱事谓大臣曰此盖州县并缘为奸不恤百姓朕今日所以休兵讲好者正以为民耳若州县不知恤民殊失朕本意上又曰国家设常平仓正为储蓄以待水旱赈济宜令有司以陈易新不得妄有侵移若临时措画假贷积谷之家徒为虚文无实效也 
辛巳诏川蜀诸县乡村民户家业并用本名所管税色物料依见今州县衮折则例并纽税钱旧例乡村以典买田产升降至是左朝散大夫杨师锡知资州代还论今田价比昔倍贵或卖田及半则所推价贯已尽户下遂无等第差役科配比之创买人户极为不均故有是命 
　　甲申降授左承事郎福建安抚司主管机宜文字吴元美除名容州编管元美尝作夏二子传其略云天以商代夏是以伊尹相汤伐桀而声其割剥之罪当是时清商飈起义气播扬劲风四扫宇宙清廓夏告终于鸣条二子之族无小大少长皆望风陨灭殆无遗类天下之民始得安食酣寝而鼓舞于清世矣夏二子谓蝇蚊也其乡人进士郑炜得之持以告本路提点刑狱公事权福州孙汝翼汝翼恶之抵炜罪炜怒走行在诉元美讥毁大臣秦桧从尚书省下其章元美家有潜光亭商隐堂炜上桧启亭号潜光盖有心于党李堂名商隐实无意于事秦他皆类此桧进呈上曰元美撰造谤讪至引伊尹相商伐桀事其悖逆不道甚矣可令有司究实取旨至是法寺言元美因与李光交结言事补外心怀怨望遂造二子传指斥国家及讥毁大臣以快私忿法当死上特宥之汝翼已移知荆南府亦降二官元美卒于贬所炜二十五年十二月壬子编管元美二十六年七月癸亥追复元官 
　　乙酉侍御史曹筠言学校科举必欲得真贤实能而近来考试官多以私意取专门之学至有一州而取数十人士子忿怨不无遗才之叹欲望特垂戒饬其有不公令监察御史出院日弹劾庶合士心从之 
　　丙戌诏金国人使自今于淮阴县取接令本路转运判官沈调如法修盖馆舍以金人言人使合于近便处山东邳州路取接往来故也 
丙申诏曹筠附下罔上可罢侍御史日下出门筠罢未见事因当考 
　　自建炎初剧盗范汝为窃发于建之瓯宁县朝廷命大军讨平之然其民悍而习为暴小遇岁饥即群起剽掠去岁因旱凶民杜八子者乘时啸聚遂破建阳是夏民张大一李大二复于回源洞中作乱安抚使仍岁调兵击之布衣魏掞之谓民之易动盖因艰食及秋乃请于本路提举常平公事袁复一得米千六百斛以贷民至冬而取遂置仓于长滩铺自是岁歛散如常民赖以济草寇遂息议者谓掞之所请乃古社仓遗意使诸乡各有之则缓急可以无忧而民之从乱者鲜矣 
　　冬十月丁巳监察御史汤允恭为殿中侍御史 
　　甲子拱卫大夫同知观察使胡悈提举佑神观悈初得外祠王居正以奸党驳之命遂格至是秦桧以京祠处之 
戊辰右迪功郎安诚除名惠州编管诚尝为故相朱胜非所辟胜非之薨也诚自作斋文讪及朝政为郡守所发刑寺鞫实乃有是命 
　　庚午参知政事余尧弼签书枢密院事巫伋请自今朝参退依典故权赴太师秦桧府第聚议从之时桧以疾在告故也 
　　十有一月甲戌诏右武大夫忠州团练使提举台州崇道观赵子彦特许久任俸赐如总管 盱眙县尉夏俊罢以使人过淮俊輙引惹生事故有是命 
　　乙亥汝州观察使提举佑神观朱孝章为永庆军承宣使孝章渊圣皇后兄也自诉二十五年未尝进秩乃特迁一官 
　　癸未国子监李琳面对言本监经史未备乞下诸州有本处起发从之 
　　初徽州布衣汪大圭尝伏阙上书押归本贯至是更名复来上书欲举前事为有司所获壬辰诏免真决送二千里外州军编管 
　　癸巳大理评事黄子淳面对乞将州县耕牛科于民者悉行出卖所租斛斗一切蠲免诏户部看详 
　　十有二月丁未大理寺丞莫蒙面对乞进纳流外出身人不许注诸州曹官诏吏部看详取旨 集英殿修撰张公济卒 
　　丁巳左朝奉郎监尚书六部门钟世明转对论富室乘农民之急贷以米谷使之偿钱而又重取其利乞令止偿本色从之 
　　庚申诏使人到阙赐宴等自今并须丰洁如稍灭裂其主办官吏并寘重法 
　　辛酉殿中侍御史汤允恭言自设民事律以来士大夫多为舞文健讼所持而县令阙员往往无可入者望将民事被罪之人分定公私赃罪定断诏吏部看详迄不行二十六年正月戊辰除民事律 
　　甲子秦桧始朝诏肩舆至宫门命二孙直宝文阁埙直宝谟阁堪掖以升且命毋拜上甚喜曰且得与卿相见桧顿首谢上曰瑞雪应时可喜又使人在途并无须索足见省事 
　　己巳金国贺正旦使正奉大夫秘书监兼左谏议大夫萧颐中大夫尚书礼部侍郎翰林待制兼行太常丞王竞见于紫宸殿竞阳安人曾祖尚恭熙宁间仕至光禄卿 
　　是月敷文阁待制知广州薛弼卒 
　　是岁宗室子赐名授官者十有六人 诸路断大辟二十有五人 金主亮稍习经史慕中国朝署之尊密有迁都意是岁因下诏求直言而上书者多谓上京僻在一隅官艰于转漕民难于赴愬不若徙燕以应天地之中与亮意合乃遣尚书左丞相张浩右丞相张通古左丞蔡松年调诸路夫匠筑燕京宫室皇城周九里三十步其东为太庙西为尚书省宫之正中曰皇帝正位后曰皇后正位位之东曰内省西曰十六位妃嫔居之又西曰同乐园瑶池蓬瀛柳庄杏村皆在焉其制度一以汴京为准凡三年乃成浩辽阳人也 
　　建炎以来系年要录卷一百六十一 
　　建炎以来系年要录卷一百六十一金人地名考证 
　　萨里罕原书作撒离喝误改见卷十一 
　　沙津原书作沙只即金史之沙祗并误今改正 
　　唐古原书作同古误改见卷一百六十 
　　乌尔衮原书作乌虑干误今改正 
　　尼玛哈原书作粘罕误改见卷一 
　　乌舍原书作兀室误改见卷一 
　　罗索原书作娄宿误改见卷一 
　　达兰原书作挞懒误改见卷一 
　　费摩原书作裴磨误改见卷一百十八 
</div>
    <div class="pagination">
<a href="建炎以来系年要录_page87.html">上一页</a><span>...</span><a href="建炎以来系年要录_page83.html">83</a><a href="建炎以来系年要录_page84.html">84</a><a href="建炎以来系年要录_page85.html">85</a><a href="建炎以来系年要录_page86.html">86</a><a href="建炎以来系年要录_page87.html">87</a><span class="current-page">88</span><a href="建炎以来系年要录_page89.html">89</a><a href="建炎以来系年要录_page90.html">90</a><a href="建炎以来系年要录_page91.html">91</a><a href="建炎以来系年要录_page92.html">92</a><a href="建炎以来系年要录_page93.html">93</a><span>...</span><a href="建炎以来系年要录_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
