<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 572 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 572 页/共 607 页</h1>
    <div class="content">　　【一一】瓘尝为越州签判「尝」原作「常」，据阁本改。
　　【一二】已差路分都监刘安统制兵马出寨「都」原作「诸」，据阁本及宋会要兵八之三三改。
　　【一三】泾原三千一百九原作「泾原二千一百九」，据阁本改。又按此处经校正之后，鄜延等四路获级分计数与总数仍相差六级，当尚有讹误。
　　【一四】近诏自元丰八年五月以后至元佑九年四月十一日终「九年」原作「八年」，据阁本、活字本改。
　　【一五】其除直学士乃三年七月十二日「除」原作「辞」，据阁本及下文改。
　　【一六】所期会处不当「处」，阁本作「事」。
续资治通鉴长编
卷四百八十六
卷四百八十六
　　起讫时间 起哲宗绍圣四年四月辛丑尽其月
　　卷　　名 续资治通鉴长编卷四百八十六
　　帝　　号 宋哲宗
　　年　　号 绍圣四年（丁丑，1997）
　　全　　文
　　四月辛丑，吏部言：「工部侍郎王宗望等奏：乞黄河向着堤埽巡河并监物料场官，并许都水使者内外丞依旧轮举。欲依所乞。」从之。
　　刑部言：太仆寺主簿李撰，知皇太后行幸，辄于御路东行马，合罚铜九斤。诏特罚铜三十斤，冲替。（撰苏州人。）
　　三省言：敕谕同进士出身刘溥状，法合铨试，方许出官，念溥父年九十四，欲得早沾禄养。诏特与免试注官。
　　是日，故追贬建武军节度副使吕公着特追贬昌化军司户参军，故追贬清海军节度副使司马光特追贬朱崖军司户参军。公着制词曰：「量罪加刑，有国常训；为臣背义，虽死必诛。以尔被遇先朝，擢居枢府；迨予纂服，复任宰司。宜竭忠谋，协赞王室。而乃废体国之大义，忘事君之小心，阴结奸臣，私怀异意，谤讪先烈，变乱旧章。积恶终身，久益暴露，孽实自作，刑难幸逃。虽尝示于小惩，尚未符于觽议。是用追贬岭表，降秩州掾，庶期幽显，知有所畏。」光制词曰：「尔以诋讪宗庙，迷误朝廷，戮有余辜，死未塞责。久稽罪罚，追正典邢，而隐慝愈彰，公言难掩。尝与凶党，实藏祸心。至引宣训衰乱不道之谋，借谕宝慈圣烈非意之事。兴言及此，积虑谓何！虽免严诛，载加贬秩，庶几来世，永有创惩。」
　　先是，刑恕为章惇言：「元丰八年神宗晏驾，三月二十七日范祖禹自西京赴召，司马光送别于下浮桥船中，光谓祖禹曰：『方今主少国疑，宣训事不可不虑。』」宣训者，北齐武明娄太后宫名也。娄太后废其孙少主殷，立其子常山王演。恕专谤宣仁圣烈皇后有废立意，又伪造光此言，以信己说。然祖禹实以七年冬末赴召，虽惇亦知其诞妄，故不复穷究，但借此以罪光。谓光志在倾摇，猥用齐武明事拟宣仁圣烈皇后，并吕公着复追贬之。惇常称：「司马光村夫子，无能为吕公着素有家风，凡变改法度，皆公着教之也。」（吕公着、司马光再追贬司户，实录不书。据光旧传，四年二月己未贬清海副使，四月辛丑再贬朱崖司户。己未，二月四日也。实录既书之，辛丑，四月十八日也，实录独不书，不知何也，今追书之。光新传又删去月日，故必以传为据。又宣训事，新录但于宣仁传后因□邢恕倾危略载之，要当以邵伯温辩诬删修。公着、光责词，据绍圣邸报。邵伯温辩诬云：宣训事者，邢恕为章惇说，云司马光亦疑宣仁后有废立事。元丰八年神宗晏驾，三月二十七日范祖禹自西京赴召，司马光送别于下浮桥船中，光谓祖禹曰：「方今主少国疑，宣训事恐或有之。」盖宣训者，北齐娄太后宫名。娄太后废其孙少主殷，立其子常山王演。恕妄以谓司马光亦有是言，以实宣仁后有废立之意，使天下信之。恕初不考校，元丰七年秋，司马公因资治通鉴成，荐修书范祖禹于神宗，遂除秘书省正字。伯温见司马公，公曰：「范纯夫，金玉也。自其未第，已从某学。今十余年如一日。既登科甲，从某修书，又十五年，略无留滞寂寞之意，故因书成荐之。」此温公为伯温言者。范祖禹以十二月赴召，时冬暖，洛水不冰，乘漕司官船以行。伯温与留守韩相之子宗师、士大夫朱光庭、田述古数人同送，不见温公也。恕谓三月二十七日范祖禹赴召，温公送至下浮桥船中，以日月计之，正神宗崩，司马光赴临京师时也。恕之诞妄如此。后伯温见祖禹族弟祖述，言纯夫以元丰七年十二月赴召，次年上元入朝，以神宗寝疾免见。方范祖禹赴召时，神宗犹在御也。恕乃云司马公有「主少国疑」之语，可见其诞妄如此。章惇得邢恕之言，反谓司马温公以宣仁圣烈皇后比娄后，遂追贬崖州司户参军。又以吕申公同时为相，亦追贬昌化军司户参军，盖章惇以谓吕申公教司马温公退出元丰大臣，改变熙宁、元丰法度。惇常有语曰，司马温公村夫子，不解此。吕公着素有家风，教之也。建中靖国元年八月，邢恕申实录院状云：恕为御史中丞，为章惇所挤，与同知枢密院事林希皆以本官罢职。恕遂出知汝州。数月，移知南京。时哲宗亦徐知希与恕俱罢，希有罪名而恕无明白罪名。惇恐恕复用，即检寻出恕元佑初因罢中书舍人责知随州日【一】，曾于帘箔有疏自辩。然箔中固未尝听，责命遂下。其后再责永州监当，首尾九年，皆在谪籍。并因国事，即不缘私，而惇悉置不论。至元符元年冬，乃取下三年前章疏，抉摘疑似，上欺哲宗圣听，降恕三官，责知南安军。章疏中止于自序魳历本末，未尝干及朝政，乃具述神宗皇帝追惟遇臣畴昔之言【二】，察臣本末，记其姓名，乃复召还馆阁。又云：至于神宗皇帝末年，能察知臣，以为忠信，遂除尚书省官，则于责词中并削去不言，特着其熙宁初忤旨罢馆职之言，以巧相诋诬。恕时以帘箔未相知，恐以为前此尝违道干进，故云及臣除尚书职方员外时，司马光亦除资政殿学士，其月日可考也。惇即见诋云：「自谓与司马光同被收擢。」又恕时有故与韩维相连，所以云韩维素有名德，及与司马光、吕公着为一等。惇见诋云：「指权臣为名德。」此皆见于训词之言，足为显据。而去年六月间，惇尚当国，责恕均州分司，反以司马光、吕公着追贬海外之日，由恕所挤。公着之贬海外，责词具在，罪名可见，与司马光所坐口语，并无分毫干涉。惇之贬光，已是厚诬，至同贬公着海外，当时之人尤知其无名。然则公着与恕略不相干，事理灼然。至贬光海外，则缘光在元丰八年春，与范祖禹曾说：「今上皇帝已嗣位，然娄后事犹可虑。」祖禹先到京师，恕因与祖禹间言，哲宗方十岁，比至还政，须更十年。中间事亦有可虑。祖禹即道光之言。时司马光尚未起，不能深知宣仁之用心，故有此言，然其于哲宗之意，则忠也。祖禹与光深相知，所以与恕说者，正以光为善意，非恶也。恕曾说与蔡确、章惇，亦以光言为有忧国爱君之意尔。当是时，朝廷方向用光，欲以为相，又帘箔在上，光言于帘中乃有形迹。恕特密与确等说，则岂以光意为不善，有陷光之意哉？及至绍圣间，章惇疑恕，恐其不为己用，每以光、公着为言，欲见把持。至云「恕是吕公着上客」。又云「恕昔时常托司马光在手掌里」。凡绍圣间侍从臣僚，无不闻知。则惇方贬光、公着之日，岂容恕知其谋也？因叶祖洽论王珪事，林希本出珪门下，又是亲戚，惇既与希为党，以希之故，阴欲庇珪。而祖洽论珪事，乃引光、公着与珪为比，谓光、公着已贬节度副使，则珪岂可置而不行？时王珪之贬，因祖洽屡有章疏。至光、公着，则已贬节度副使，其后并无人言，又别无事因，特因祖洽之言所激，遂同日与珪皆贬，则惇岂尝见问？恕亦何尝闻知？但既贬光、公着后，恕徐闻惇于哲宗前以光言「娄后事犹可虑」，乃以为幸其如此。兼观光责词，谓其「实藏祸心」，则其旨可知也。至于吕公着责词，则与责节副词大节皆相表里，其后别无罪名，然不知惇当日因何与光并责也。惇既贬光，知其别无事因，即于贬光之日，旋画旨下编类所，应事干臣僚，并仰本所直行取会，仍备坐，若有隐匿、增减、漏泄，并科除名之罪。贬光后，五十二日，编类所方行牒来，止于取会司马光语言而已，与吕公着了无相干也。恕即回牒具坐元丰八年夏，范祖禹与恕说，曾与司马光同在洛河官船中说及「先皇帝已嗣位，然娄后事犹可虑」。恕寻曾说与左仆射章惇及故左仆射蔡确，委是诣实。回牒今在编类所案卷中，可以检照。恕止云光言「犹可虑」，则是忧虑恐有此事。如何惇以可虑之言，乃反指为祸心也！兼当年二月初，责光为节度副使时，责词中已有「潜怀睥睨之邪计，欲快倾摇之二心」，此两句固已指光「犹可虑」之言，以为「邪计」「二心」，但其言不甚别白尔。至贬光海外之日，则云：「乃与凶党实藏祸心，至引宣训衰乱不道之谋，借喻宝慈圣烈非意之事。兴言及此积虑谓何！」止是更注解「邪计」「二心」之词而已。即知惇再贬光、公着，有激而然也。其下「积虑」二字，乃惇狡狯，欲该载光言「虑」字在其间尔。然光所谓「犹可虑」者，直是忧恐之言，固无幸愿之意，与惇所谓「虑」者，文义语脉，理自不同。惇虽强欲牵合，不免益见其撰造也。若惇以光言为明有恶意，则当日责辞何不实载光「可虑」之言，以为有幸灾之意？如此即是着光本语。惇知果尔则不足以诳惑天下，人必有词，故匿光本语，饰以己意。然则诬陷光者特出于惇，事理甚明。恕牒又云：寻说与惇及蔡确，则显见非绍圣后语惇也。其言出于范祖禹。祖禹与光至相厚，固非谈光之恶【三】，恕传祖禹之言，因无陷光之意【四】。今圣明方辨光、公着之冤，而惇实陷光，不自执咎，乃反嫁祸于恕。与前责恕南安辞云「自谓与司马光同被收擢」，「指权臣为名德」者，前后盖不类也。况惇将责光之日，恕若与惇符同，则惇必先令恕供析，然后行遣，岂有先贬光海外，后行取会之理？盖惇知恕与己不同，若先来取会，即恐恕或有隐匿，或为光解释，即却难以撰造，所以惇先用己意织成光罪，既贬光后，更画圣意，以除名之罪见胁，方来取会。而恕所答牒辞如前，则不肯傅会章惇，符同责词，灼然可见。兼责光海外后半年，恕方除御史中丞，时林希与惇相为表里，谓恕为公着党人，欲以此相胁持，恕恐此言必达哲宗之听，遂曾因事奏陈云：「惇尝以臣为素与司马光、吕公着厚，欲以此制臣。先时惇常云：『贤常托司马光在手掌里【五】。』臣答惇云：『光素有贤名，方元丰以前，天下之人孰不称其贤者，固不能逆知光后日为相改更太过也。至于神宗皇帝末年，亦尝特进光资政殿学士，然则神宗岂不贤光哉？』惇他日又面折臣云：『贤是吕公着上客【六】。』臣答以『臣为吕公着上客，固不可欺相公，但当元佑间，恕与吕公着进退、祸福自不同。方吕在元佑间进时，恕却退，方吕为帘省所知，得福之日，恕掇帘箔之怒乃得祸。这个却不同』。惇云：『若不恁地，即却须厮随着过岭去也。』」恕既具为哲宗道此二事，且云：「恐惇今日以此持臣。欲其顺己，臣自顾昔者实曾称道光、公着，然臣本公言，非有私也。臣若为惇所持，则御史台可废矣。」哲宗面谕云：「卿既与它进退不同，不妨，莫信。」所谓「莫信」者，令莫信惇也。使恕果先傅会惇证明光罪，贬光海外，则惇、希宁复以此更见胁持？但乞照验恕责南安告辞【七】，犹云「自谓与司马光同被收擢」，「指权臣为名德」，则知方恕为御史中丞日，惇以恕与光等素厚见诋可知矣。程颐贬涪州，亦是林希与章惇以为恕素师事颐，故遂于哲宗前陷成颐罪。未从贬颐，乃于执政大臣聚会处见诋云：「师既如此，为弟子者当如何？」恕寻闻其说，亦曾对哲宗皇帝开陈云：「程颐之贬，臣不知以何罪。臣于颐，昔者实以师友之间处之，但自元丰三年，颐曾到京师与之相见后，至今二十年不曾相会。元佑间与颐又不同进退。然则惇虽罪颐，焉能中臣？但惇缘希故，挟情用刑，则天下安得心服？理当奏知。」哲宗云：「会得。」希之见诋，先朝大臣皆闻其言，则恕对哲宗面辨，其事可知。希为惇谋，犹欲以程颐见中，则其于司马光、吕公着，又可知也。今来实录当具载光、公着之贬，则罪光本末，宜得其实。乞赐照会！刘跂辨谤录载张舜民说：「建中靖国元年正月二十二日，跂诣舜民相见，舜民时在吏部侍郎，言：『去年秋四次登对，皆乞早辨宣仁疑谤，则诸臣僚家诬构事皆释然。』上谓：『当日诬谤自不分明，今日却不用分明辨之。』问：『曾见邢恕责词否？此乃辨宣仁也。』对曰：『未曾见。』后来又责周秩广德军，上又云：『亦辨宣仁也。』」舜民又说：「娄后语言本是章惇说出，指以为邢恕所言。恕曾上章乞与贼臣惇各被五木，对辩于御史府。不降出。舜民曾乞降此章付外，上不允。」按舜民所言「恕乞与惇各被五木，对辨娄后事」，它书并无之。当考。）
　　壬寅，诏范纯仁元佑四年罢相恩例不追夺，其已追夺并给还；王岩叟依吕大防等例追夺；司马光、吕公着遗表恩例并依例追夺。又诏赵□追原任太中大夫、中大夫两官，并历任职名，所有赠官亦行追夺，更有似此者，依此施行。」因吏部、刑部有请也。
　　环庆路走马承受李兑、盖横言：「体访得张存到三角川，遣锐兵先入盐州讨杀，燔烧族帐。回，西贼邀击，王师疲乏，上高原卓歇间，西贼纵火来攻，杀蕃官承制赵宗锐、使臣赵景浮，及亡失汉、蕃兵六百七十人。斩获首级除抛弃外，只收三百八十二级。」经略司言：「张存领兵入盐州，杀戮三千余人，驱掳到老幼妇女五百余口，路逢西贼人马追袭，累次斗敌，其所获首级并驱掳人口，往往将带不行。」诏环庆路经略司：「张存元领将佐及汉、蕃士卒多少出界？至是何地名逢贼斗敌？见今还塞将佐及使臣士卒各若干？保明以闻。朝廷当议别委官按覆次，仍具阵亡汉、蕃使臣职位、姓名，当议优与推恩。」（八月二十二日。）
　　甲辰，诏成都府路产茶州、军复行禁榷。
　　礼部言：每遇临幸耤田，合差官祭告先农坛。诏太常寺详定仪注。（二十六日，上所定仪注。）
　　礼部又言：故相蔡确妻，乞以旧宗子学为赐第。从之。（三年九月十七日，初有旨赐第，靖国元年四月九日可考。）
　　吕惠卿言：浮图寨毕功，乞赐美名。诏以克戎寨为名，仍差内臣等押赐吕惠卿以下银合茶药。（正月二十六日，二月二十三日，三月二十七日。）
　　诏鄜延路进筑声塔平新寨，其士卒除近修筑浮图寨已特支外，缘暴露日久，更给特支钱有差。
　　章楶言：前于石门建城一所，好水河建寨一所及置烽台等，并已毕工，乞特赐名。诏石门城以平夏城，好水寨以灵平寨为名，章楶自朝散大夫、集贤殿修撰除左朝议大夫、枢密直学士。本路并诸军暴露日久，兼班师之际，西贼举觽侵犯，各能捍御战敌，广有斩获，诏应曾出战军兵，不以无斩获，各与特支。（四年二月十五日并二十八日，初建议。）楶初除知渭州，请至枢府阅边奏，曰：「兵事难悬度，愿至本路图上方略。」至渭之八日，即上言：「它路所营地，水草俱乏，非形势所在，城之不足为中国重轻。独葫芦河川滨水路，乃寇出入道，东带兴、灵，西趣天都，可蓄牧耕稼，且居形胜地，今往城之，平夏国可岁月几也。」帝重其议，曰：「诸路多悬度，而楶所论，皆按图可考，势必能成。」悉从之。楶乃阳言寇比更犯鄜延，当缮修边壁，令所部数十城皆相先后兴筑。觽惧生边患，楶曰：「吾老，能怯守而已，不知其它。」或有知而止楶者，曰：「葫芦河川扼贼吭背，苟有事焉，彼必以死争。且川平地阔，寇至难御，兵不易守。比夏人营石门峡，出吾境纔三十里，探骑莫敢近，今乃欲一旦夺而有之，必不可为也。」楶阳谢之，而阴具畚锸，转刍粮，治楼橹械器，凡战守之用，两月而备。且告师期，愿下诸路练将出讨者，皆张虚声以形之。惟泾原隐然为守计，寇不能测，专备他路。乃以三月及熙河、秦凤、环庆四路之师出葫芦河川，筑二城于石门峡之口好水河之阴【八】，凡二旬有二日而毕。先是，楶豫分兵扼其险要，比兴役，寇觽啸聚，日乘高下瞰，久不能投闲而出，乃驱其觽直趋我军。我军败之，斩首千八百级。奏至，帝大嘉赏。谕辅臣曰：「章楶到未一旬，即画此策，不八旬而成功，诸路因此可举矣。」既而环庆、鄜延、河东、熙河皆植城堞，屹然并立，夏人愕视不敢动。故诸路之城戎地，实自泾原始也。（此据章楶传附见。赵挺之崇宁边略云：太仆寺丞张匋言：「章楶在泾原进筑二寨，朝廷赐名平夏、灵平，盖合五路之兵夫，凡七十余万。民有雇夫以代其役者，日直三千。自正月起役，至四月而罢，所费不赀，未可以千亿计也。戎人素有谋略，皆远引不出，疑若坐困我师，乘利而出尔。」匋又言：「前日泾原奏筑二寨工毕，同知枢密院林希语宰相章惇，率百僚入贺，惇不从。惇因奏事独对，曰：『前日泾原奏功，林希欲臣率百官入贺，臣以为此功未足为陛下庆，俟不久生缚梁乙逋、卓贺、夏主干顺【九】等至阙，臣等当奉觞上陛下寿，为未晚。』」匋又言：「章楶泾原出师，尝丧正兵三千人，楶不为上奏，盖欲掩其本路丧失之多也。然三千人皆有父母妻子居营垒间，遂不得死事之赏。此一事大失士心，士不复为用矣。」挺之崇宁边略又云：新知广德宋渊言：「今西边进筑城寨，其去敌国益近【一○】，去大朝边徼益远。远者转输为愈劳，近者时出扰之为易。若敌人大纵兵以入，则越城寨长驱以行，城寨坚固者，第能保守而已，其不坚固者，平荡如拉朽。」）
　　诏镇戎军管下新建平夏城、灵平寨边面阔远，今后镇戎军知军兼管勾泾原路沿边安抚司公事。
　　章楶言：「前石门好水河新建城寨，乞创置将、副各一员，以泾原第十一将兼提举两城寨【一一】，及招置汉、蕃弓箭手为名。石门城乞差官八员：知城一员，以大使臣充；都监、监押共三员，以大小使臣互充；巡检四员，以小使臣充。好水寨乞差官七员：寨主一员，以大使臣充；都监、监押共三员，以大小使臣互充【一二】，巡检三员，以小使臣充。其城寨官、巡检，各令轮日将带人马，分头巡绰，把截贼马来路，照管耕牧。缘系新开拓地分，全藉同心防守捍御，乞并以二年为一任。除依本路极边城寨官巡检令得酬銟外【一三】，每员更与特转一官。内将官升路分都监，副将升正将，如元系正将差遣，亦依正将例；知城寨官升副将。两城寨各乞置酒税官一员，寨主簿各一员，与城寨官通管钱谷给纳及防守捍御。昨奏大城寨岁给公使钱一千缗，小城寨五百缗【一四】，今好水寨比石门寨虽小，缘所置官比石门所减员数不多，乞每岁添作一千缗为额。」诏并从之。
　　乙巳，诏陕西府、河东路降德音依第五等格。
　　鄜延路经略司言：「元丰五年新复米脂等寨招到弓箭手，每名借农器、牛具钱五贯，粮种五石，以经略司常平钱斛充。今新展克胡山、声塔平新寨事体一同，已令逐寨招到弓箭手，依此借支钱粮。」从之。（新无。）
　　丙午，右司员外郎安惇试秘书少监，礼部员外郎曾改为右司员外郎，太常丞刘逵为礼部员外郎，开封府推官李廷宁为仓部员外郎。
　　御史蔡蹈言：「吏部差注新赐进士诸科及第官，用元丰三年指挥，司法阙，先注新科明法，次注明法人。窃详先朝既废罢明经、学究科，特设新科明法，以变革旧业，故优为恩例，使趋新习。以至赐第之后，率先进士并注法司，盖变法之初，所以示劝。经今二十年，旧人为新科者十消八九，恩例之优，宜亦少损。欲乞明法与其余判司阙衮同从上差。」从之。
　　丁未，德音：「制曰：朕绥御九有，怀柔四夷。蠢兹西戎，蕞尔小国，弗茹其力，敢拒大邦。申命边臣，奉将薄伐，方共武服，已奏肤功。辟疆复境者九城，尽要害膏腴之地；折馘执俘者万计，皆精锐骁勇之人。役不淹旬，捷无虚月。而财靡殚觽，力非调民，因其天亡之时，成是席卷之势。然念士卒有暴露之苦，雉堞有版筑之劳，宜涣覃恩，以慰边俗。应陕西、河东路州县，限德音到日已前，见禁罪人流已下递降，杖已下释之。于戏！武之所加者广，则泽之所及者深。尚暨乃心，克平兹土，播告有觽，咸使闻知。」
　　三省言：
　　元丰八年二月二十九日，御史中丞黄履奏：「访闻两府大臣，尝议奏请皇子就傅、建储事，王珪辄语李清臣云：『他自家事，外廷不当管他。』蔡确、章惇闻之，对觽穷其所立。珪不得已，方云『上自有子』。确、惇乃宣言于觽，其议遂定。臣又闻王珪阴交高遵裕，尝招其子士充传达语言。臣伏思陛下推大公至正之心，以槐位处珪，以鼎餗养珪，凡十有六年。今圣躬偶感微疢，而珪已怀二心，此而可容，何以示惩劝于天下？」黄贴子：「近有高士英者辄至臣家，称上服药中，若皇太后或皇后权同听览，则传命者审。臣正色答之，以为『岂可私议』，臣忝位中执法，士英尚敢率尔如此发言，今珪无故辄自招士充，又对清臣有如此言，窃虑必有奸谋。」
　　至三月初，履又言：「大臣体国，休戚一均，事有权宜，自合奏禀，岂得私有所召，及称『不当管他』，此而可容，何以惩劝？臣于左仆射王珪议储之际，既闻其然，不敢不论；今已累日，未见施行。臣伏思之：使臣之言果合于义，则珪不可以无责；使臣之言无补于政，则臣不可以无罪。今皇太后权同处分，建立储位，以安天下，臣虽万死，犹生之年，伏望朝廷早赐指挥。」
　　又，绍圣二年十一月，内右正言刘拯奏：「先帝寝疾，宰臣王珪持二心为奸，臣僚尝具弹奏。蔡确等定策、受顾命辅翼陛下，已而权臣擅政，确等继被逐，又虑他日复用为己祸也，于是因事诬陷，挤之废死之地，而后移定策之功于王珪。珪之薨也，赐宅、赠官【一五】、锡子、敕葬特厚，而确死投窜之地，虽蒙昭雪，赠复官爵，而恩例比珪甚薄。且父子继世，虽有定体，神器轻重，亦系一时。功罪不明，孰大于此？今为忠者被祸，为奸者受赏，何以教天下、示后世？伏望圣慈究珪之罪，录确之功，优加恩典。」
　　又今年二月，宫苑副使、西京第七副将高士京进状，称：「先臣遵裕当先帝服药危疑之际，有故宰相王珪召臣亲弟承议郎士充，密议取决于先臣，欲知皇太后意所欲立。盖为是时，先臣为高氏之长，又知先为宣仁圣烈居常听用，故来相问。时先臣泣下，大怒曰：『奸臣敢如此！况国家自有正统，何决于我！』遂叱骂故弟士充：『如敢更往，即杖汝死。』寻将此意指，说于先辟机宜官王棫，自可照证。窃念先臣昨因攻取灵州，师老粮匮，大河不冻，故不能上。奉圣训责置散官，遂先朝露。其后虽蒙朝廷稍加牵复，然未尝别加赠典，今来有此忠义，又不获申诉于陛下，欲乞朝廷详酌，优赐褒赠。」（高士京本末，在新录四年十一月二十三日，今移入王珪贬司户曾布自□后。）
　　又，给事中叶祖洽言：「先皇帝所以待王珪可谓厚矣，自翰林学士承旨，擢为参知政事，寻又擢为右相，复擢为左相，在政府凡十六年。盖祖宗以来，人臣遭遇、委任之久者，无一二人。又擢其子为馆职，自珪之身及其兄弟子孙皁隶，凡受朝廷恩命者，臣不知其数。然则先帝之于珪，可谓无负矣。当先帝违豫，至于大渐，储位未正，中外惶惶，延颈以望。珪为上相，觽目所视，所宜率先建议，首定大计，以慰宗庙。珪乃持疑顾望，含餬不决，至于同列以大义迫之，不得已而后应，不知珪意安在？使同列不切责之，则珪将遂无言，岂不误事？天下至今罪之。虽先帝泽及人深，天下属意陛下之久，然名实未定，忠臣义士，安得无忧？臣于是时，适在朝廷，亲闻士大夫之论，籍籍罪珪。已而珪死，天下莫不快之。然是时朝廷所以赙赠周恤，恩礼过厚，仍赐甲第一区，莫非异数。臣闻特恩赐第，所以待元勋异德，珪为臣不忠，何以得此？伏乞特下有司，正珪之罪，以戒天下不忠不孝之臣，使知治世典刑，无前后之私也。」
　　祖洽又言：「臣尝论王珪悖逆不忠之罪，已经两月，未见施行，中外汹汹，不知所为。若以珪之事为无事迹，则当时二三执政尚在，及见今侍从间甚有知其详者，皆可考正其事。黄履为御史中丞，尝论之于前，刘拯为右正言，又论之于后。近日高士京
　　又极陈其状，伏惟陛下察臣之言，出于公论，稽合髃情，决于独断，以慰中外。」诏：「王珪遗表恩例，并行追夺，其子孙与次远监当差遣，仍永不注近京路分，所赐宅拘收入官。故承议郎高士英，特追毁出身以来文字。」制曰：「臣无二志，戒在怀奸；国有常刑，义难逃罪。其申后罚，以正往愆。故金紫光禄大夫、守尚书左仆射兼门下侍郎、赠太师王珪，窃文华之上科，躬柔险之诐行，驯致显位，遂居冢司。先帝优容臣邻，务尽礼意，掩覆瑕慝，多历岁时。邱山之恩，毫发未报。属在弥留之际，是谓忧疑之时，欲豫安于人心，当蚤正于国本。矧复昭考与子之意，素已着明；太母爱孙之慈，初无间隙。而乃妄怀窥度，专务媕阿，指朝廷为他家，用社稷为私计。同列诮诘，久无定言，阴持两端，不顾大义。仅免生前之显戮，更叨身后之余荣。公议弗容，旧疏具在，反复参验，心迹较然。使其免恶于一时，难以示惩于万世。贬从散秩，追正误恩，庶令官邪，咸知警宪。可特追贬万安军司户参军。」（枢密院奏事，上宣谕曰：「叶祖洽累有文字论王珪事，云：『先帝不豫，珪为首相，数召高遵裕之子士充与语，及同列问以大计，答云：「教某道甚？」后方云：「上自有长子。」』又言：『彼时黄履为中丞，三月末，已有文字论珪事。』朕以宣仁圣烈于社稷大计，圣意素定，自是内外髃小妄有窥度。朕尝谕章惇等，『如先后，乃妇人之尧、舜也』。已令作告命，明述此意。仍先令进呈，然后行下。」曾布等言：「陛下推述先后德意如此明白，当书之简册，以示后世。」此旧录所书，系之四月十八日。新录因之。按曾布尔日录，上宣谕时，王珪已贬万安军司户。珪贬万安军司户，乃二十四日，不应六日以前已有成命，六日后方行出。疑旧录系之十八日者，误也。今移附珪后，兼用布所录及邵伯温辩诬别加删修，庶后世详见本末。新录因旧录，无所改正，于理殊未安耳。）
　　先是，枢密院奏事，上宣谕：「王珪当先帝不豫时持两端，又召高遵裕子与议事，当时黄履曾有文字论列，及同列敦迫，其后方言『上自有子』。」曾布曰：「此事皆臣等所不知，但累见章惇、邢恕等道其略，不知黄履章疏在否？」上曰：「有。」布等闻禁中无此章疏，履曾于绍圣初录奏，比三省又令履录私□以为质证。上又言：「高士英者，诣黄履问谁当立者，此亦履贴黄中曾论列。」布与林希曰：「天命何可移易，但小人妄意窥测尔。兼宣仁亦必无此心。」上曰：「宣仁乃妇人之尧、舜也。外则珪等，内则梁惟简辈，妄为此纷纷尔。」布曰：「德音如此，臣复何言！然愿谕三省，于告词明述此意，使天下晓然知朝廷诛责大臣而陛下推明太母，德音如此，则谁敢复议？当书之典册，以示后世。」希进曰：「臣谨当着之时政记。」上曰：「告词当令进呈，然后行下。」布与希皆称然。（已上并庚子日。）及珪告词出，布欲于「国本」下增四句云：「先帝付托，髃臣所知；太母睿明，圣德无爽。」希称善，仍督布以白章惇。布亦虑诏令之出，中外有疑于形迹宣仁者，遂录以示惇。惇不得已，但改云：「昭考与子之意，素已着明；太母爱孙之慈，初无间隙。」希大喜，以为微布发之，何以有此？使人知上德仁孝，于宣仁无疑，此乃于国体为便。进呈，上指所增四语云：「极当！」（此并用曾布十七日庚子及十九日壬寅所录增修。）
　　布又尝自□云：「三省先论司马光等阴谋废立，故不逾两旬，再行降制追贬。于是又发扬王珪观望，以明定策之功，追贬王珪。」又言：「岩叟等其意初不在蔡确，特借此以感动上耳。自谓不避怨怒，敢诛戮谋逆者，以为忠荩，故上亦欣然纳之。凡作奸无不如意，或有异论，即指名逆党，欲以钳天下之口。吁，可畏也！布但悒悒，为之寝食不安而已。林希亦语布曰：『贬窜者未足道，但设此言以离间宣仁，使上于宣仁不能无疑，致其骨肉间有芥蔕，此尤为可愤。』又蔡京曾言：『仁宗时尝欲以庶人礼葬章献。』然考之国书，实无此事。京辈大概每欲如此。京又言：『车驾不可幸楚邸。』又言：『上比来已觉悟楚王，二貋尽罢翰林司御厨，此辈岂可使居此地？』此论殊可骇。」又曰：「京尝言：『天下根本未正。』意谓不诛楚邸，则未安尔。是时楚王未薨，故有此言。及被诏作墓铭，乃固辞，亦此意也。」（此据曾布尔日录，自五月十九日掇取，附四月末。其言信否，当考。欲着蔡京等恶逆情状，故表而出之。然布当时位冠枢府，独不能为哲宗稍言之【一六】，可怪也。或者疑布所录多假托撰造之词，固亦不可知。楚王颢以绍圣二年十月十九日自冀改楚，二年十一月三十日宣仁丧除，三年九月二十九日颢卒。曾布绍圣四年五月十九日壬申日录云：近日三省以大防等有废立逆谋之意，及发扬王珪观望，以明定策之力，故痛贬大防、珪等。又言岩叟等意不在确，皆欲以此感动上意，及为上诛戮凶逆之人，不避人怨怒，以为忠荩，故上亦为之欣纳。凡所欲为奸，无不如意者，万一有异论之人，则指以为逆党，欲以钳天下之口。吁可畏也！布又语林希曰：「布每以越职犯分喋喋为戒，然义不能自已者，噤嘿不言，则上必以为三省所行无不当者，故宁为强聒，不敢自已。又幸与子中共事，意趣颇同，故无所顾避。然衰拙亦必难久于此尔。」布是日悒悒，为之寝食不安，不胜愤惋而已。希亦云：「贬窜者未足道，但为此言以离间宣仁，使上于宣仁不能无疑，致其骨肉间有芥蔕，此尤为可愤。兼蔡京曾云：『仁宗时尝欲以庶人礼葬章献。』然考之国书，实无此事。京辈意大概每欲如此，殊可怪。京又曾言【一七】：『车驾不可幸楚邸。』又尝云【一八】：『上比来已觉察楚王，二貋尽罢翰林司御厨，此辈岂可使居此地？』此论殊可怪。」又云：「京尝言『天下根本未正』，意谓不诛楚邸，则未安尔。是时楚邸未薨，故有此论。及被诏作墓铭，乃固辞，亦此意也。」先是，五月十三日丙寅，章惇不入，布因言王珪事【一九】，蔡卞乃云：「此事但他人不知，不敢以为无。」布答曰：「此觽所共知也。朝廷方施行，必有考据、证佐，他人既不知其状，孰敢以为无，此所以无敢论者。」此段已附四月二十四日丁未后，或仍附此于五月十三日及十九日。更详之。）
　　上之嗣位，邢恕与蔡确等自谓有定策功，既而确死贬所，恕亦斥不用，心恨之，日夜图报复。黄履旧与恕深相得，恕诬谤宣仁圣烈皇后，履与其谋。元丰八年二月三日，乃追为之，非当日所奏。曾布亟请于上，盖知其妄也。高士京者，遵裕假子，士京为将官，尝与恕同官。士京庸暗，恕一日置酒，从容问士京曰：「公知元佑间独不与先公推恩否？」士京曰：「不知。」又问：「有弟兄无？」士京曰：「有兄士充，死。」恕曰：「此乃传王珪语言之人也。当是时，王珪为相，欲立徐王，遣公兄士充传道语言于禁中，知否？」士京曰：「不知。」恕因诱士京以官爵，曰：「公不可言不知，当为公作此事，第勿以语人。」因令所亲信王棫崇饰诬词【二○】，为士京作奏上之。珪由是得罪。遵裕最爱少子士育，病且死，士育未尝离左右。士育每为人言：「初不见士充来告遵裕以珪所问事也。」其后士京恨所得官爵不称意，屡欲自陈虚妄，高氏诸族皆恶之，绝不与通。（此参取新录绍圣四年十一月二十三日所书。邵伯温辨诬录称：「恕因帅中山，士京为将官。」按恕自绍圣元年五月复职，知徐州，八月改河阳，二年三月除宝制、知青州，寻自青州入为刑侍，未尝帅中山也。今但云「尝同官」庶不相抵梧。邵伯温辨诬曰：「邢恕诱高士京上书，论其父遵裕临死时，屏左右谓士京曰：『神宗弥留之际，王珪遣高士充来问我曰：「不知皇太后欲立谁？」我斥士充去。』恕又不考究，高遵裕既坐知庆州日建议取灵武事败，遵裕责散官，以宣仁故，免安置，留京师，宣仁后尤不喜，虽经哲宗登位覃恩，亦不许□，又安能预策立大计？惇、卞但欲诬罔宣仁，遂赠遵裕节度使，迁士京皇城使，特追贬王珪崖州司户参军，贬高士充散官。至元符末，高士育上书，自称遵裕幼子，其父最爱，父病且死，未尝离左右，不见士充来说王珪所问之语，士京亦不在父所。时钦圣后垂帘，特与士育改文资，除环庆路经略安抚司干办公事，盖察其言之实也。伯温见高公谏言，士京乃遵裕假子，士育实遵裕幼子。士京既为邢恕所诱作此事，恨章惇不甚进用之，屡欲自陈虚妄，南北宅高氏皆绝之。靖康初，诸王府赞读江端友上书，论士京事甚详。端友与高氏子孙相熟也。邢恕又言黄履在元丰末曾有章疏言宣仁后欲立徐邸事，伯温后在同州，于曾布之子絣处，见曾布手记当时事一编，云禁中原无黄履文字，黄履家出□草入狱为证。黄履与恕自未第而交游相善，恕亦与履同谋也。王棫，京师人。有口辨，好议论。熙宁中为熙河路走马承受，致仕，家富，游公卿之门，与邢恕为死党。伯温常见王棫、尚洙、李洵于恕所，皆妄人也。后章惇因恕荐，落棫致仕，除知北平军。未几，棫死，其子直方不以父为然，每为士大夫言父晚年病心。直方后将死，无子，与晁载之相善，以平生所收书尽归载之。观直方所留书画，于其间得王棫与邢恕往来书一通，皆共谋诬造诸人废立事者。」靖康初，诸王府赞读江端友上书辨宣仁诬谤，其略曰：「初，元丰中，高遵裕大败于灵武，责散官安置。未几，神宗崩，哲宗嗣位。宰相蔡确以谓遵裕者，宣仁族叔也，即建请牵复，以悦宣仁之意，而不知宣仁之不私其亲也。宣仁帘中宣谕曰：『遵裕丧师数十万，先帝缘此震惊，悒悒成疾，以至弃天下。今骨未寒，吾岂忍遽私骨肉而忘先帝乎？』即日批出曰：『遵裕得罪先帝，今来垂帘，凡高氏推恩独不可及遵裕。』确谋大沮。后确责知安州，作诗讥讪，坐贬新州。而邢恕乃确之腹心也，偶与遵裕之子士京中山同官，遂以垂帘时不推恩牵复事激怒之。使上书言王珪曾遣遵裕之子士充来议策立事，遵裕斥去之。士京庸懦不识字，实恕教之为书。士充簄远小臣，素不识珪，珪安得与之议及社稷大计？又何从辄通宫禁语言？且上书时，珪、士充、遵裕亦皆死矣，何所考按？臣窃闻元丰八年时政记，即确所修也，其载三月中策立事甚详，何尝有一疑似之言？恕之本心但谓不显王珪异同，则难以归功蔡确，而不知厚诬圣母之罪大也。恕之为人，非独有识之士无取，其子居实亦不乐其父所为也，天下皆知之。章惇，排斥元佑者也。在帘前奏事，悖傲不逊，都堂会议，以市井语侮诮同列，岂忠厚君子哉？尚云『极力以消除徐王觊觎之谤』，惇与王珪、蔡确同为执政受顾命，使当时果有异同，岂肯复为此言乎？则恕之谤，可谓欺天矣。缘此，绍圣中蔡卞独唱追废圣母之议，赖哲宗仁孝，不听其说。不然，人神痛愤，失天下心，为后世笑，悔可及乎？」王巩甲申杂记云：「武臣王棫为邢恕教令上书，诬宣仁于哲宗有异心，及教蔡渭等上书论元佑及元丰末年事，其书一箧悉在，皆恕手笔，其间涂窜者非一。棫于哲宗朝论之，得合门职名。既卒，其子直方特出其书，以示亲密。自元丰末至宣仁上仙，无不被诬者，而禹玉尤甚。蔡奉议蕃尝谓直方曰：『使王氏子竭产，亦愿得此书也。』蔡倅润过高邮，为予言之。王居东京九龙庙侧。」刘跂辨谤录载李清臣说章惇元符末因奏事自言：「王珪、司马光、刘挚、梁焘等行遣，皆是邢恕说与臣。」恕坐此责。恕上章乞与惇各被五木对吏，章不降出。跂录凡十余段，已附注元符元年五月辛亥及七月庚午。）
　　戊申，西上合门副使苗履权知兰州，兼管勾沿边安抚司公事。（履权知兰州已见三月七日。元符元年二月二十七日履复知兰州，代王舜臣。）
　　御批：「近诣景灵宫行朝献礼，宗室遥郡班止有六员趋赴。今据合门奏，大宗正司勘会到，并无不赴之人。看详数内称以阙乏人马为名者，即不见得。合依是何条令，仰疾速子细开具闻奏，不得容庇。」（御集绍圣四年四月二十五日，下大宗正司开具闻奏。究竟未详。）
　　己酉，臣僚言：「文德殿视朝，轮官转对，盖袭唐制，其来旧矣。建隆御札曰：『今后内殿起居，应文班朝臣及翰林学士等，并依旧例转对。』故祖宗以来，每遇转对，侍从之臣亦皆与焉。元佑间因臣僚建言，乞免侍从官转对，续有旨：『职事官权侍郎以上并免。』自此转对止差卿监郎官而已。臣以谓侍从之臣，皆文学极选，以备顾问，公卿之材，繇此涂出。乞自今视朝转对，依元丰以前条制。」从之。
　　权礼部侍郎范镗等言：「国朝故事，园苑观稼，系属游幸，今车驾亲临耤田，即系典礼。先农坛系元丰中移就耤田建置，臣等参详，每遇车驾临幸，合差官祭告。乞遣太常卿，于至日质明行礼，用御封香、祝文、礼料并如常仪【二一】。又耤田所稼，皆以为粢盛之实，车驾临幸，则取新荐献，当在所先。乞俟刈麦讫，以所进麦约合用数，先以黄绢袋封贮付所司，令变造礼食，于临幸次日荐之太庙。其遣官、礼料并如逐时荐新之仪，然后进供颁赐，并如故事。秋观刈禾，亦合准此。又刈麦稼穑，系同一时，今乞候观麦礼毕，车驾移幸稻池彩殿以观稼。」诏可。（二十一日令定仪注。）
　　庚戌，于阗国贡方物。（初三日已见，当存一去一。）
　　壬子，知原州李澄知岷州，兼洮东沿边安抚司公事。
　　吏部言：今次科场进士出身人内，宗室非袒免亲，注官。诏赵季同、赵不惨、赵子仁依吏部令，于本甲上名注拟，子璪依敕开名次。
　　注　　释
　　【一】随州原作「陶州」，按宋无陶州，据宋史卷四七一邢恕传改。
　　【二】乃具述神宗皇帝追惟遇臣畴昔之言按上下文义，「遇」疑当作「愚」。
　　【三】固非谈光之恶「固」原作「因」，据阁本、活字本改。
　　【四】因无陷光之意「无」原作「非」，据阁本改。
　　【五】贤常托司马光在手掌里「贤」原作「臣」，据阁本、活字本改。
　　【六】贤是吕公着上客「贤」原作「臣」，据阁本、活字本改。
　　【七】但乞照验恕责南安告辞「安」原作「宫」，据阁本、宋史卷四七一邢恕传及上文改。
　　【八】筑二城于石门峡之口好水河之阴「之口」，宋史卷三二八章楶传作「江口」。
　　【九】干顺原作「干佑」，按夏主干顺，于哲宗元佑元年十月继位，在位五十四年，此作「干佑」误。现据宋史卷一七哲宗纪、卷四八六夏国传及宋会要兵八之八改。
　　【一○】其去敌国益近「近」原作「进」，据阁本、活字本改。
　　【一一】以泾原第十一将兼提举两城寨「第」原作「等」，义不可解，据宋会要方域一九之六改。
　　【一二】以大小使臣互充「互」字原脱，据阁本、活字本补。
　　【一三】除依本路极边城寨官巡检令得酬銟外「令」，宋会要方域一九之六作「合」。
　　【一四】小城寨五百缗「城」下原衍「官」字，据阁本删。
　　【一五】赠官「赠」原作「赐」，据阁本改。
　　【一六】独不能为哲宗稍言之「稍」原作「精」，据阁本改。
　　【一七】京又曾言「曾」原作「常」，据阁本改。
　　【一八】又尝云「尝」原作「常」，据阁本改。
　　【一九】布因言王珪事「因」字原脱，据阁本、活字本补。
　　【二○】因令所亲信王棫崇饰诬词「令」原作「合」，据本书下文及续通鉴卷八五哲宗绍圣四年四月丁未条改。
　　【二一】礼料并如常仪「并」字原脱，据阁本补。
续资治通鉴长编
卷四百八十七
卷四百八十七
　　起讫时间 起哲宗绍圣四年五月甲寅尽是月庚午
　　卷　　名 续资治通鉴长编卷四百八十七
　　帝　　号 宋哲宗
　　年　　号 绍圣四年（丁丑，1997）
　　全　　文
　　五月甲寅朔，御文德殿视朝，以及第进士何昌言为承事郎、签书武宁军节度判官，方天若为曹州节度推官，胡安国为常州军事判官。（三月十日。）
　　乙卯，知福州温益言：京东奸民多匿深山穷谷之间，时出为盗，请应重法地分山谷僻远处独居无常产者，并遣居近里乡村，团结成保。从之。（温益，已见四年。）
　　丙辰，工部侍郎王宗望等奏：「准敕，北郊应缘祀事仪物及坛壝、道路、帷宫，遣官计度，画图闻奏。今检视西北隅逼近街道，若修盖望祭殿，委是窄狭。今比类南郊青城，掇移近东，与本园南北门照直修盖事。」御批：「可并依拟定图状，疾速下将作监修盖。仍存留见役添修玉津园兵匠等，应副充役，及差元同相度入内东头供奉官、勾当御药院刘友端共管勾修盖。内有图状今来该说未尽事件，即许随宜临时施行。」
　　丁巳，降授太子少保、潞国公致仕文彦博卒。诏特辍视朝一日。后数日，枢密院奏事，上顾曾布曰：「彦博已死。」布曰：「老而不死，终被谪命乃即世。」上曰：「此人极不佳。」布曰：「臣常以谓背负先帝莫如此人。元佑中已八十一岁，此时但能不来，足以保富贵。既不免来，又附会如此。」上曰：「非止附会，语斥先朝，甚不逊。」布曰：「如『悔过』『还主』之类，殆非臣子之所宜言。」林希曰：「安焘亦曾面折此语。」上曰：「安焘犹能折之，况他人乎？」布又言：「朝廷近日施行元佑中人，若事状暧昧，非觽所闻者，皆臣之所不知。至于诋斥先帝，非臣所宜言者，虽肆诸市朝，孰敢以为过？但在朝廷以仁政优容尔！」因言：「彦博皇佑中为唐介所击，是时介虽贬英州别驾，然不久便收用。」上问：「介所击云何？」布曰：「为在成都时作灯笼锦献贵妃，以此进用。事连宫禁，故介亦痛贬。臣适方与林希言，祖宗朝侍从言事官以事黜谪，不久即召用，未尝有以一言终废者。如介作英州别驾，不二三年，却作侍从，后遂为执政。以至神宗时苏颂为缴李定词头，落职归班，后牵复，便知开封府，修官制。又孙觉、李常在熙宁初，最为异论，各曾痛贬，然元丰中亦皆复召用。盖人才难得，不可以一言废一人。近岁得罪外补之人，一切不召，恐未安。愿更留圣意。」上曰：「须俟年岁间乃可。」又曰：「苏颂、孙觉、李常终不堪。」布曰：「此辈固在所当谪，然朝廷爱惜人材，须恐如此。元佑中孙觉论议虽有过当，如李常亦颇平允，亦曾言免役法不可轻改。」上颔之。（曾布尔日录，此段在壬戌日，今附见。）
　　己未，诏鄜延路声塔平以威戎城为名。（四月二十一日进筑。旧录既于此书赐威戎城名，于八月十七日再书，误也。今存其一。新纪亦附八月戊戌，今不取。）
　　陕西路转运副使邵龠□虒、永兴军等路提点刑狱刘何、权发遣提举秦凤等路常平巴宜各转一官，以进筑声塔平毕工故也。
　　吕惠卿特迁右银青光禄大夫。上于惠卿之除极难之。初欲止迁左光禄大夫，章惇曰：「太薄。」许将亦曰：「范雍当时自资政便建节，旧例除宣徽或节度使者多。」上曰：「当除节度使否？」将不敢对，觽唯唯。曾布曰：「惠卿昨进筑一寨，便迁两官。（吕惠卿筑平羌寨毕工在三月二十二日，迁右光禄却未见月日。）当时若只迁左正议，今日两寨，除左光禄即平允。昨一寨迁两官，今两寨迁一官，故疑于薄。」惇曰：「惠卿二十三年不磨勘【一】。」布曰：「恐未说得及此。」上曰：「兼昨改官不曾说此因依，只是三寨转却四官，进筑自是帅臣职事。」觽皆称：「圣谕极当。然事初且欲鼓舞觽人，故近推恩帅臣，皆太优厚。自此虽有进筑【二】，不须逐寨赏帅臣。」惇亦曰：「当如此，但今来事初不同，兼锺传等迁官职已优厚。」上遂勉从之。
　　枢密院再对，上又曰：「章惇终是照管惠卿。」布曰：「昨一寨迁两官已不当，故今日推恩过厚。适闻圣谕，以为此自是帅臣职事，觽莫不耸服。然惠卿无廉耻，每事志于苟得。只如进筑城寨，却令一子随军，及保明状中乃云：『吕渊系臣男子，不敢保明。』却令兵官吕真、刘安等保明吕渊，称有劳可赏，朝廷亦不免推恩。臣亦曾作边帅，亦有儿子作书写机宜，然未尝敢令与将佐往还，况敢预边事及兵政乎？」上极然之【三】。布曰：「章惇去岁因延安解围，金明已破，惠卿上表待罪，但答诏足矣，又赐银绢一千。然人言汹汹，惠卿终不敢当，至三请，竟依所乞。」上曰：「记得。」布又言：「惠卿二十三年不磨勘，中间自经窜谪，如何可理岁月？大约绍圣推恩旧人多过当，如蔡确、李定辈既已复官职，并遗表恩泽亦不减，李定家京官三人。」林希曰：「不惟如此。外方监司辈承望朝廷风旨，人人称荐李景渊、景夏辈，要便收用。罪废之家，便得京官，已为侥幸，更欲不次升擢，岂有此理！」布曰：「景夏昨增进拟令上殿，赖德音不许尔。」上亦哂而颔之。（实录又于八月十七日再书赐名威戎城，今削去。惠卿迁官，实录乃不书，今取曾布尔日录附见。）
　　泾原路经略使章楶言：「勘会臣到本路条上进筑之策，朝廷幸听其计，于三月二十三日会合四路兵建筑平夏城、灵平寨，如期了当，寻将逐处军马分屯放散去讫。缘臣所陈后石门、褊江川两处形势所系，利害尤重。控扼好水、西山诸谷贼马来路，占据得要害之处，比趋九羊谷、白草原，尤为快便。俯逼天都巢穴，平夏、灵平所占耕地，遂免抄掠之患，与葫芦河川东西形势相为表里。本司近指挥缘边安抚、知镇戎军种朴量带人马照管平夏、灵平两处官吏修缉次第，因令由打破贼堡于后石门、褊江川子细按视山川形势，道路险易，有无水泉，当如何措置修筑。今据种朴彩画到地图，签贴圆备。臣寻将前所进□，照验得委实尤为精确。又缘夏贼点集频并，其力劳敝，四月十一日，举国十余万觽蓦来奔突，诸将力战，贼遂败去。度其势未能再有啸聚，若不乘此机会进筑了当，却□岁月，其力稍全，则是资寇养患，边防之忧未艾也。今不避小有烦扰，再举师徒，全补藩篱，以成暂劳永逸之功。臣仰荷国恩，当此委寄，不敢迁延，复将重责遗与后人。今且条画后石门等处进筑事件如后：一、于后石门川下建六百步城一所，正当九羊谷、白草原趋天都大路，控扼得塔子觜、泥棚障贼马来路，东去平夏城约二十里。一、于床地掌建六百步寨一所，东由青沙岘、好水河趋灵平寨，及照应得石墙子、拽木岔贼马来路，北去后石门约一十五里。其密鄂充、好水一带山林，悉皆包括在里，可以应急采斫使用。一、于旧褊东城下，上建六百步或四百步寨一所，东由密鄂充、柳阴河、拽木岔趋葫芦河大川，西控木鱼川入怀远大路，及照护得定川、三川、怀远，更无边面。北去床地掌约一十三里，南去三川寨边壕约二十里。已上三处可以建筑城寨，其势与平夏城、灵平寨为表里，足以分据要害，制夏贼之死命。所有城围大小及相去道里远近，乞从本司临时更切相度措置。或且先修后石门、床地掌两处，其褊江城候事力稍办，方行进筑。」
　　黄贴子：「今状虽乞先修后石门、床地掌两处尚虑地里差远，见相度事力人情，或先筑后石门，或先筑褊江，或且为一寨，或便筑两寨，并乞临时许臣一面相度施行。」诏并依奏，令章楶更切多方体探西贼动息次第，委是有间隙可乘，决保万全，方得举动。即不管轻易败事。并下刘何、巴宜专一应副。（此据章楶奏议增入。楶以五月六日上此，其得旨当别有月日，更须徐考之。六月二十四日，褊江赐名镇羌。）
　　诏梁惟简男弼，陈衍男恂，并特除名，送琼州编管。
　　户部状：「准都省批送同管勾陕西坑冶铸钱公事许天启札子奏：『奉使陕西经画铜利，京西、川路亦许措置。该括六路，或躬自蹋行，或委官相度，凡有兴发去处而人未协力，盖由事权太轻，难以驱策州县。本司职事，今转运司官兼领，京西、川路州县，别无条制统摄。欲乞应自来铸钱司所领职事，更不令转运司官兼领。通陕西、京西、川路自为一司，州县约束，并依本司陕西已得前后画一指挥，庶几事权专一，州县之吏，有法刺举，则功利可以速成。所有其余节应干条制，并乞依提举常平司施行。』本部看详，铸钱坑冶职事，若同转运司兼领，缘事干本司财计，恐有牵制，及论议不同，其运司人吏亦有畏避，显属未便。兼京西、川路铜苗，既有朝旨许本官检踏措置，其逐路坑冶，若不令专管，亦恐难为集事。本部今勘当陕西、京西、川路应干坑冶职事，欲令本官同领，余依所乞事理施行。」从之。（此五月六日圣旨，据法册增入，当删取其要。）寻申明行下：「应铸钱司所领职事更不令转运司兼领。止为银铜坑冶鼓铸铜钱职事，令许天启通领，所有铸铁钱职事，自不合干预。」（此六月六日圣旨，今附此。宇文昌龄云云可考。六月十三日乃以京西、川路入衔，十二月十五日又改正刺举指挥【四】。）
　　朝奉郎、详定重修敕令删定官孙杰、大理寺丞□景渊并权发遣开封推官。
　　庚申，中书舍人蹇序辰请自今词头如有元行遣文书，即同检送当制舍人。从之。
　　辛酉，诏皇太妃近尝服药，及雨泽稍愆，农田在望，宜颁恩宥，以导嘉祥。簄决应在京府界并三京及诸县罪人。
　　知永兴军、宝文阁直学士谢景温知河阳。
　　诏张询、巴宜专根括安西金城膏腴地顷亩可以招置弓箭手若干人，具图以闻。
　　熙河兰岷路都总管、提点熙河兰岷路汉蕃弓箭手司言：兰州金城关欲招置步军保捷四指挥，各以四百人为额，马军蕃落一指挥，三百人为额。从之。内蕃落排充第九十六指挥，保捷排充第一百一十九至一百二十二指挥。
</div>
    <div class="pagination">
<a href="续资治通鉴长编_page571.html">上一页</a><span>...</span><a href="续资治通鉴长编_page567.html">567</a><a href="续资治通鉴长编_page568.html">568</a><a href="续资治通鉴长编_page569.html">569</a><a href="续资治通鉴长编_page570.html">570</a><a href="续资治通鉴长编_page571.html">571</a><span class="current-page">572</span><a href="续资治通鉴长编_page573.html">573</a><a href="续资治通鉴长编_page574.html">574</a><a href="续资治通鉴长编_page575.html">575</a><a href="续资治通鉴长编_page576.html">576</a><a href="续资治通鉴长编_page577.html">577</a><span>...</span><a href="续资治通鉴长编_page573.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
