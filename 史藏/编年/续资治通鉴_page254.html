<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 254 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 254 页/共 372 页</h1>
    <div class="content">　　金山东安抚使张万公乞致仕，许之，仍给平章政事俸之半。寻薨，命依宰臣故事赙葬，谥文贞。万公淳厚刚正，门无杂宾，所荐引多廉让之士焉。
　　　　 ○宁宗法天备道纯德茂功仁文哲武圣睿恭孝皇帝嘉定元年（金泰和八年，蒙古太祖三年）
　　春，正月，壬申，金主朝谒衍庆宫。
　　癸酉，金以左都监完颜萨喇为参知政事。
　　乙亥，安丙遣兵袭鹘岭关，败还。
　　丙子，金左司郎中刘昂等坐与蒲阴令大中私议朝政，下狱。孙鐸进曰：“昂等非敢议朝政，但如郑人游乡校耳。”金主悟，乃杖而释之。
　　戊寅，右谏议大夫叶时等，请枭韩侂胄首于两淮以谢天下；不报。
　　辛巳，下诏求言。
　　癸未，金主如春水。
　　丙戌，叶时复请枭韩侂胄首于两淮。
　　金主如先春宫。
　　壬辰，以史弥远知枢密院事。
　　权兵部尚书倪思求对，言：“大权方归，所当防微，一有干预端倪，必且仍蹈覆辙。今侂胄既诛，而国人之言犹有未靖者，盖以枢臣犹兼宫宾，不时宣召。宰执当同班同对，枢臣亦当远权以息外议。”枢臣，谓史弥远也。
　　时方召娄机为吏部侍郎，机还朝，即言：“惟至公可以服人。权臣以私意横生，败国殄民，今当行以至公。若曰私恩未报，首为汲引，私仇未复，且为沮抑，一涉于私，人心将无所观感矣。”
　　以许奕为大金通谢使。
　　二月，戊申，追复赵汝愚观文殿大学士，谥忠定。
　　以韩侂胄冒定策功，诏史官：“自绍熙以来侂胄事迹，悉从改正。”
　　甲寅，金主如建春宫。
　　戊午，再贬程松宾州安置。
　　庚申，金谕有司曰：“方农作时，虽有禁地，亦令耕种。”
　　己巳，金主还宫。
　　是月，柳州黑风洞寇罗世传作乱；招降之。
　　三月，癸酉，以毛自知首论用兵，夺进士第一人恩例。
　　戊子，复秦桧王爵、赠谥。当时用事者亟欲反韩侂胄之政，而不顾公议如此。
　　王楠至金，请依靖康故事，世为伯侄之国，增岁币为三十万，犒军钱三百万贯，苏师旦等，俟和议定后，当函首以献。完颜匡具以楠言奏于金主，命匡移书索韩侂胄首以赎淮南地，改犒军钱为银三百万两。会钱象祖移书金帅府，谕已诛韩侂胄事，楠未之知也。匡问楠曰：“韩侂胄贵显几年矣？”楠曰：“已十馀年，平章国事才二年矣。”匡曰：“今欲去此人，可乎？”楠曰：“主上英断，去之何难！”匡顾笑，和议始定，因遣楠还。
　　己丑，诏百官集议。倪思谓有伤国体。吏部尚书楼钥曰：“和议重事，待此而决，奸宄已毙之首，又何足惜！”因命临安府斫棺取首，枭之两淮，遂以侂胄及师旦首付楠送金师，以易淮、陕侵地。
　　初，方信孺为侂胄所贬，至是楠奏：“和约之成，皆方信孺备尝险阻，再三将命之功，信孺当其难，臣当其易。每见金人，必问信孺安在，公论所推，虽仇敌不能掩也。乞录信孺功而蠲其过。”乃诏信孺自便，寻除知韶州。
　　庚寅，金主以与宋和谕尚书省。壬辰，金宰臣上表谢罪。
　　召江西常平提举袁燮为都官郎，迁司封。燮入对，言：“陛下即位之初，委任贤相，正士鳞集，而窃威权者从旁睨之。彭龟年逆知其必乱天下，显言其奸，龟年以罪去，而权臣遂根据，几危社稷。陛下思追龟年，盖尝临朝太息曰：‘斯人犹在，必大用之。’固已深知龟年之忠矣。今正人端士不乏，愿陛下常存此心，急闻剀切，崇奖朴直，一龟年虽没，众龟年继进，天下何忧不治！臣昨劝陛下勤于好问，而圣训有曰：‘好问则明。’臣退与朝士言之，莫不称善。而侧听十旬，陛下之端拱渊默犹昔也，臣窃惑焉。夫既知如是而明，则当知反是而暗，明则光辉旁烛，无所不通；暗则是非得失，懵然不辨矣。”迁国子司业、秘书少监，进祭酒、秘书监。延见诸生，必迪以反躬切己，忠信笃实，是为道本。闻者悚然，士气益振。时史弥远主和，燮争益力。台谏劾燮，罢之，提举鸿庆宫。
　　临安大火，凡四日，焚御史台等官舍十馀所，民舍五万八千馀家，死者甚众。城中庐舍，十毁其七，百官多僦舟以居。民讹言相惊，无赖因而纵火为奸。
　　夏，四月，戊申，金禘于太庙。
　　庚戌，金主如万宁宫。时蒙古日强，特未尝与金绝，金主遂以为北边无事。甲寅，命东北路招讨使还治泰州，就兼节度使，其副招讨仍置于边。
　　丙辰，赠彭龟年宝谟阁直学士；落李沐宝文阁学士，寻贬信州居住。
　　戊午，再贬陈自强雷州安置，籍其家。
　　闰月，辛未，置拘榷安边钱物所，凡韩侂胄与它权幸没入之田及围田、湖田之在官者，皆隶焉。所输钱租，籍以给行人金缯之费。迨后与北方绝好，军需边用，每于此取之。
　　金翰林侍讲学士富察思忠，言使宋当慎择人。金主曰：“思忠所言甚当，彼通谢使虽未到阙，其报聘人当先议择。此乃更始，凡有礼数，皆在奉使，今既行之，遂为永例，不可不慎也。”
　　甲申，诏：“自今视事，令皇太子侍立。”
　　辛卯，以旱，祷于天地、宗庙、社稷。乙未，蠲两浙阙雨州县贫民逋赋。命大理、三衙、临安府、两浙州县决系囚。丁酉，诏求直言。
　　五月，王楠以韩侂胄、苏师旦首至金，丁未，金主御应天门，备黄麾立仗受之，百官上表称贺。悬二首并画像于通衢，令百姓纵观，然后漆其首，藏军器库。遂命完颜匡等罢兵，更元帅府为枢密院，遣使来归大散关及濠州。
　　金主问右司郎中王维翰曰：“宋人请和，复能背盟否？”维翰曰：“宋主怠于政事，南兵佻弱，两淮兵后，千里萧条，其臣惩韩侂胄、苏师旦，无敢执其咎者，不足忧也。唯北方当劳圣虑耳。”
　　辛酉，赐礼部进士郑自成以下四百六十二人及第、出身。
　　丁卯，以蝗灾，诏侍从、台谏疏奏阙政，监司、守令条上民间利害。太子詹事娄机言：“和议甫成，先务安静，葺罅漏以成纪纲，节财用以固邦本，练本卒以壮国威。”俄迁礼部尚书。
　　金遣使分路捕蝗。
　　六月，金主谒谢于衍庆宫。
　　乙亥，参知政事卫泾罢。
　　癸未，金以许宋平，诏中外，免河南、山东、陕西等六路夏税，河东、河北、大名等五路半之。
　　甲申，签书枢密院事林大中卒，谥正惠。大中清修寡欲，退然如不胜衣；及遇事而发，凛乎不可犯。
　　丁亥，金以左都监乌库哩谊为御史大夫。
　　辛卯，以史弥远兼参知政事。
　　秋，七月，辛丑，诏吕祖泰特补上州文学。
　　乙巳，金朝献于衍庆宫。诏颁捕蝗图于中外。
　　癸丑，召江淮制置大使邱崈同知枢密院事，未至，卒。崈尝慷慨曰：“生无以报国，死愿为猛将以复仇！”
　　寻用赵汝愚子奉议郎、知南昌县崇宪为籍田令，崇宪上疏力辞，以为：“先臣之冤未悉昭白，而其孤先被宠光，非公朝所以劝忠孝、厉廉耻之意。”俄改监行在都进奏院，又引陈瓘论司马光、吕公著复官事申言之，“乞以所陈下三省集议，若先臣心迹有一如言者所论，即近日恩典皆为冒滥，先臣复官赐谥与臣新命，俱合追寝。如公论果谓诬蔑，乞昭示中外，使先臣之谗谤既辨，忠节自明，而宪圣慈烈皇后拥佑之功德益显，然后申饬史馆，改正诬史，垂万世之公。”又请正赵师召妄贡封章之罪，究蔡琏与大臣为仇之奸，毁龚颐正《续稽古录》之妄，诏两省、史馆考定以闻。吏部尚书兼修国史楼钥等请施行如章，从之。
　　已而诬史尚未正，崇宪复言：“前日史官徒以权臣风旨，刊旧史，焚元稿，略无留难；今被诏再三，莫有慨然奋直笔者，何小人敢于为恶，而谓之君子者顾不能勇于为善耶？”闻者愧之。其后玉牒、日历所卒以《重修龙飞事实》进呈，因崇宪请也。
　　八月，辛巳，以礼部尚书娄机同知枢密院事，吏部尚书楼钥签书枢密院事。钥持论坚正，忤韩侂胄意，奉祠累年，至是与机同入枢府。值干戈甫定，信使往来，机裨赞之功为多。尤惜名器，守法度，进退人物，直言可否，不市私恩，不避嫌怨。
　　庚寅，金主如秋山。
　　甲午，发粟三十万石，赈粜江、淮流民。
　　九月，辛丑，金使完颜侃、乔宇入见。诏以和议成谕天下。中书议表贺，又有以此为二府功，欲差次迁秩。权兵部尚书倪思曰：“澶渊之役，捷而班师，天子下诏罪己，中书、枢密待罪。今屈己以盟，奈何君相反以为庆？”乃止。
　　壬子，出安边所钱百万缗，命江淮制置大使司籴米赈济饥民。
　　史弥远渐作威福，倪思进对，因言：“臣前日论枢臣独班奏事，恐蹈往辙。宗社不堪再坏，宜亲擢台谏以革权臣之弊，并任宰辅以防专权之失。”弥远闻而恚恨，思遂求去，出知镇江府。
　　召太学正浦城真德秀为博士。人对，首言：“权臣开边，南北涂炭，今兹继好，岂非天下之福！然日者行人之遣，金人欲多岁币之数，而吾亦曰可增；金人欲得奸人之首，而吾亦曰可与；往来之称谓，犒军之金帛，根括归明流徙之民，皆承之惟谨，得无滋嫚我乎？抑善谋国者，不观敌情，观吾政事。今号为更化，而无以使敌情之畏服，正恐彼资吾岁赂以厚其力，乘吾不备以长其谋，一旦挑争端而吾无以应，此有识所为寒心。”又言：“侂胄自知不为清议所容，至诚忧国之士，则名为好异，于是忠良之士斥而正论不闻；正以诚意之学，则诬以好名，于是伪学之论兴而正道不行。今日改弦更张，正当褒崇名节，明示好尚。”
　　召李道传为太学博士，迁太常博士兼沂王府小学教授。会沂府有母丧，遗表，官吏例进秩，道传曰：“有襄事之劳者，推恩可也，吾属何预焉！”于是皆辞不受。迁著作佐郎，见帝，首言：“忧危之言不闻于朝廷，非治世之象，今民力未裕，民心未固，财用未阜，储蓄未丰，边备未修，将帅未择，风俗未能知义而不偷，人才未能汇进而不乏，而八者之中，复以人才为要。愿陛下搜罗人才，以待天下未至之忧。”帝嘉纳之。
　　初，道传为蓬州学教授，吴曦党以意胁道传，道传弃官去，且贻书安抚使杨辅，谓曦可坐而缚。至是曦平，诏以道传抗节不挠，召入。执政有不喜道学者，道传略不为动。
　　甲子，金遣吏部尚书贾守谦等十三人与各路按察司推排民户物力。
　　乙丑，金主还都。
　　冬，十月，丙子，以钱象祖为左丞相，史弥远为右丞相，雷孝右知枢密院事，楼钥同知枢密院事，娄机参知政事。
　　陈晦草弥远制，用“昆命元龟”语，倪思叹曰：“董贤为大司马，册文有‘允执厥中’一语，萧咸以为尧禅舜之文，长老见之，莫不心惧。今制词所引，此舜、禹揖逊也，天下有如萧咸者读之，得不大骇乎？”乃上省牍，请帖改麻制，诏下分晰。弥远道除晦殿中侍御史，即劾思籓臣，僭论麻制，镌职，罢之，自是思不复起。
　　诏：“硃熹特赐谥，令有司议奏，仍与遗表恩泽一名。”
　　己卯，褒录庆元上书杨宏中等六人。
　　庚辰，封伯柷为安定郡王。
　　辛巳，蔡琏除名，配赣州牢城。
　　十一月，丁酉朔，金初设三司使，掌叛盐铁、度支、劝农事，以枢密使赫舍哩子仁为之。诏诸路按察使并兼转运使。
　　癸卯，金主戒谕尚书省曰：“国家之治，在于纪纲；纪纲所先，赏罚必信。今乃上自省部之重，下逮司县之间，律度弗循，私怀自便，迁延旷废，苟且成风，习此为恒，从何致理？朝廷者，百官之本；京师者，诸夏之仪。其勖自今，各惩已往，遵绳奉法，竭力赴功，无枉挠以徇情，无依违而避势，一归于正，用范乃民。”
　　丁未，金谕临潢、泰州路兵马都总管承裔等修边备。
　　金主得嗽疾，颇困，时承御贾氏、范氏皆有娠，未及乳月。会卫王永济自武定军来朝，金主无嗣，疏忌宗室，以永济柔弱，鲜智能，故爱之，欲传以位。朝辞之日，力疾与之击球，谓卫王曰：“叔王不欲作主人，遽欲去耶？”李元妃在旁，谓金主曰：“此非轻言者。”乙卯，金主疾革，卫王未发。元妃与黄门李新喜议立卫王，使内侍潘守恒召之。守恒曰：“此大事，当与大臣议。”乃使守恒召平章政事完颜匡。匡，显宗侍读，最为旧臣，有征伐功，故独召之。匡至，遂与定策立卫王。
　　丙辰，金主殂于福安殿，年四十一。遗诏：“皇叔卫王即皇帝位。”且曰：“朕内人见有娠者两位，如其中有男，当立为储贰，皆男，则择可立者立之。”卫王承诏举哀，即皇帝位。
　　戊午，右丞相史弥远以母忧去位。
　　十二月，戊辰，左丞相钱象祖罢。
　　庚午，四川初行当五大钱。
　　升嘉兴府为嘉兴军节度。
　　戊寅，遣曾从龙使金吊祭。己丑，遣宇文绍彭使金，贺即位。
　　是冬，蒙古再伐托克托及库楚类汗。时斡伊喇部等遇蒙古前锋，不战而降，因用为乡导，至苏儿迪实河，讨默尔奇部，灭之。托克托中流矢死，库楚类汗奔契丹。
　　　　 ○宁宗法天备道纯德茂功仁文哲武圣睿恭孝皇帝嘉定二年（金大安元年，蒙古太祖四年）
　　春，正月，庚子，诏内外有司条陈节用事。
　　辛丑，金太史奏：“飞星如火，起天市垣，有尾，迹若赤龙。”
　　金遣费摩正来告哀。
　　丁巳，以楼钥参知政事，御史中丞章良能同知枢密院事，吏部尚书宇文绍节签书院事。
　　钥上书曰：“诸道置帅官，称安抚，兼兵民之权，有分阃之制，朝廷选择甚重。比来遇盗贼窃发，州县所不能制者，必使帅臣亲行，虽多成功，臣窃虑之。水旱、饥馑既不能免，则安保无潢池弄兵者”若自此以为故事，帅臣动辄临戎，恐非国家之长策也。神宗皇帝垂意边事，庙谟深远，乃熙宁九年，知成都府蔡延庆言，乞发陕西兵援茂州，候兵集自将以往，令转运司摄府事，诏以朝廷已遣将部兵，延庆务在持重，毋得轻去成都；元丰六年，河东经略司言西贼入麟州神堂寨，知州訾虎等领兵出战有功，诏虎自今毋得轻易出入，遇有边患，止令裨将出兵掩逐。神宗之虑深矣！盖帅守之臣，民之司命，一有失宜，众心易动。当令指授方略，调度军食，持重镇抚，以靖四方，虽有摧衄，根本不摇。若其轻出，利害甚大。盖帅臣之行，建牙郊野，堪战之士，咸在行陈，从行兵卒，必是单弱，而又随宜迁次，登陟险隘，脱有桀黠之盗，伏隐篁竹，乘间捷出以犯大帅之颜行，则贼势易张，国威难振，仓卒之顷，可胜言哉？”
　　庚申，诏：“侍从、两省、台谏各举监司、郡守治行尤异者二三人。”
　　金遣富察知刚来，致遗留物。
　　壬戌，金改元大安，大赦天下，立元妃图克坦氏为皇后。
　　二月，己巳，金遣使来告即位。
　　庚午，黎州蛮蓄卜犯良溪寨，官军败绩。
　　壬午，诏：“会子折阅日甚，侍从、两省以下各条上所见。”
　　丁亥，罢法科，试经义，复六场旧法。
　　金平章政事布萨端、尚书左丞孙即康奏：“先帝承御贾氏，当以十一月免乳，今则已出三月。范氏产期合在正月，医称胎形已失。范氏愿削发为尼。”壬辰，金主以其事诏中外。寻封皇子从恪等六人为王。
　　金东京留守图克坦镒过阙入见，金主曰：“卿两朝旧德，欲用卿为相；太尉匡，卿之门人，朕不可屈卿下之。”迁开府仪同三司，充辽东安抚副使。
　　金以同知中都路转运使孟奎为博州防御使。先是奎上言：“亲民之寄，不宜轻其选。今吏部使武夫计资而得，权归胥吏，安望其澄吏治乎？宜参用士人，使纪纲其事。”及奎莅博州，裁断明决，下令：“凡属县事应赴州者，不得泊于逆旅，以防吏奸。”州人便之。
　　三月，甲辰，金葬宪天光运仁文义武神圣英孝皇帝于道陵，庙号章宗。大赦。以布萨端为右丞相。
　　己酉，诏：“民以减会子之直籍没家财者，有司立还之。”
</div>
    <div class="pagination">
<a href="续资治通鉴_page253.html">上一页</a><span>...</span><a href="续资治通鉴_page249.html">249</a><a href="续资治通鉴_page250.html">250</a><a href="续资治通鉴_page251.html">251</a><a href="续资治通鉴_page252.html">252</a><a href="续资治通鉴_page253.html">253</a><span class="current-page">254</span><a href="续资治通鉴_page255.html">255</a><a href="续资治通鉴_page256.html">256</a><a href="续资治通鉴_page257.html">257</a><a href="续资治通鉴_page258.html">258</a><a href="续资治通鉴_page259.html">259</a><span>...</span><a href="续资治通鉴_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
