<!DOCTYPE html>
<html>
 <head>
  <meta charset="utf-8"/>
  <title>
   资治通鉴前编 - 第 6 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴前编 - 第 6 页/共 22 页
  </h1>
  <div class="content">
   【履祥按郑有虎牢之险为中原襟喉故齐晋之霸而常与楚争郑为是故也先师子王子有曰新郑之境前嵩后河右洛左济虎牢之险天下之所耸目岂不足以屏王室而霸诸侯然春秋被兵之烦未有甚于郑者何哉厯十六君无一起人意者不能运地势之所长反为地势之所累其国则中原之咽喉也东有齐北有晋欲霸诸侯其势不容于舍郑南有楚西有秦必得郑而后可霸是所以为天下战争之的也使其有英君出于其间内连王室之亲外守山川之固挟王命以令诸侯礼乐征伐必自天子出是则东周之周召也五霸何敢跋扈崛强于后先哉】
　　齐侯宋公鲁侯陈侯衞侯郑伯许男滑伯滕子同盟于幽【左氏曰郑成也　公羊氏曰同欲也　谷梁氏曰同尊周也　陈氏曰诸侯初主盟也自是无特相盟者矣盟未有言同者于是言同盟以齐桓之初主盟也夫主盟者举天下而听于一邦也王者不作举天下而听于一邦古未之有也于是始书曰同盟同众辞也犹未予以尊主是盟也再盟于幽之后天下知有齐桓而已矣】王使虢公命曲沃伯以一军为晋侯【是为武公　史记曰曲沃武公伐晋侯缗灭之尽以其寳器赂献于周厘王王命曲沃武公为晋君列为诸侯于是尽并晋地而有之曲沃武公已即位三十七年矣更号曰晋武公始都晋国自桓叔初封曲沃以至武公灭晋也凡六十七嵗而卒代晋为诸侯】秦武公卒弟立【是为徳公　史记曰雍平阳初以人从死】楚灭邓【左氏曰初楚文伐申过邓邓祈侯曰吾甥也止而享之骓甥聃甥养甥请杀楚子曰亡邓国者必此人也若不早图后君噬脐邓侯弗从还年楚子伐邓是年楚复伐邓灭之　吕氏曰邓之三甥不知国之存亡系于我之治乱反谓系于楚子之死生汲汲然欲杀之忘内而忧外何其疎也环楚而国者如陈蔡郑许下至江黄道栢之属不可一二数也楚不先加兵而唯急于灭邓者岂非见邓有可乘之衅乎吾有可乘之衅置而不忧顾以邻敌为忧虽楚子可得而杀犹有楚国存焉虽楚国可得而灭犹有诸侯存焉为吾忧者未始有极也当是时强陵弱众暴寡之风徧于天下齐人灭谭晋人灭虢书于鲁侯之防矣国有衅可乘诸侯将争欲灭之亡邓岂独一楚哉三甥之谋谬戾明矣世犹有迢恨邓侯不用其言者葢小人之情咎人而不咎已宜其咎楚而不咎邓也】蒍国以晋师伐夷诡诸杀之周公忌父出奔虢【左氏曰初晋武公伐夷执夷诡诸蒍国请而免之既而弗报故子国作乱谓晋人曰与我伐夷而取其地遂以晋师伐夷杀夷诡诸周公忌父出奔虢惠王立而复之】邾子克卒琐立【杜氏左传释例曰邾国曹姓周武王封邾挟为附庸居邾自挟至仪父十二世仪父从齐桓尊王室始进爵称子仪父兄之字也按唐陆质以仪父克为二人然前无所据今从左氏】五年王崩太子阆践位晋武公卒子诡诸嗣【是为献公】秦徙居雍【史记曰徳公元年初居雍城入郑宫以牺三百牢祠鄜畤】楚文卒子囏嗣【是为杜敖按左氏惠王二年楚文卒今从经世】乙巳惠王元年三月日有食之虢公晋侯来朝【左氏曰虢公晋侯朝王王飨醴命之宥皆赐玉五防马三匹非礼也王命诸侯名位不同礼亦异数不以礼假人】
　　【履祥按曲沃赂周而伐晋必虢公实为之请故厘王亦使虢公命之虢公为王卿士不俟旅朝此葢导晋也晋之朝王以曲沃始列于诸侯而诡诸又新为诸侯也】
　　虢公晋侯郑伯使原伯逆王后于陈【杜氏曰虢晋朝王郑伯以齐执其卿故求王为援皆在京师故倡义为王定昬得同姓宗国之礼】
　　【覆祥按三年之丧自天子达虢晋不能以礼导天子而及其咸在亟为迎婚非礼矣】
　　秦徳公卒子嗣【是为宣公】二年蒍国边伯詹父子禽祝跪奉王子頽作乱頽出奔温苏子奉子頽奔卫卫人燕人入防立頽【左氏曰初王姚嬖于庄王生子頽有宠蒍国为之师及恵王即位取蒍国之圃以为圃邉伯之宫近于王宫王取之王夺子禽祝跪与詹父田收膳夫石速也之秩故蒍国邉伯石速詹父子禽祝跪作乱因苏氏秋五大夫奉子頽以伐王不克出奔温苏子奉子頽以奔卫卫师燕师伐周冬立子頽】
　　【履祥按蒍国为子頽之即厘王之末以晋师伐夷诡诸周公忌父所为出奔也则其权势恣横非一日矣惠王立不能去之而徒复忌父且夺其田此所以养乱也】
　　齐人宋人陈人伐鲁西鄙【春秋庄十有七年齐人执郑詹郑詹自齐逃来十有九年公子结媵陈人之妇于鄄遂及齐侯宋公盟齐人宋人陈人伐我西鄙】蔡哀侯卒子肸嗣【是为穆侯】三年郑伯执燕仲父王处于栎【左氏曰郑伯和王室不克执燕仲父杜氏曰南燕伯为伐周故夏郑伯遂以王归王处于栎秋王及郑伯入于邬遂入成周取其寳器而还冬王】
　　【子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司冦行戮君为之不举而况敢乐祸乎奸王之位祸孰大焉临祸忘忧忧必及之盍纳王乎公曰寡人之愿也】齐人伐戎
　　【履祥按是时蒍国立子頽惠王越在郑鄂王室可谓騒矣齐威方霸而于此反举伐戎之师于王室若不闻知霸者之心葢中立以观其变也是时齐方恶郑执其大夫而郑假宠于恵王故専救周之事以王居栎此齐威之所不乐也所以置而不救后七年王使召伯赐齐侯命而后齐始为之伐卫然又取赂而还霸者设心举措如此宜孔门之所羞称也自同盟于幽之后中国无事者十数年矣而独于周室之乱不加之意惜哉】
　　四年虢公郑伯胥命于弭奉王复归于王城杀子頽王与郑伯虎牢以东【左氏曰春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之畧自虎牢以东原伯曰郑伯效尤其亦将有咎】郑厉公卒子捷嗣【是为文公】
　　【履祥按春秋书郑伯突卒突与怱争国忽正而突不正然突得称郑伯卒皆书于春秋忽犹称世子卒皆不书焉忽固自失突葢终有王室之功也功罪自不相掩然诸侯受国于天子承国于先君茍有天子之命虽本争国而立犹正也况有勤王之功乎春秋为诸侯之无王其主假郑伯突以示褒与】
　　王巡虢守【左氏曰王巡虢守虢公为王宫于玤王与之酒泉郑伯之享王也王以后之鞶鉴予之虢公请器王予之爵郑伯由是始恶于王冬王归自虢】五年秦作宻畤【史记曰秦作宻畤与晋战河阳胜之】晋伐骊戎获姬以归【史记曰晋献公五年伐骊戎得骊姬骊姬娣俱爱幸之庄子曰骊之姬艾封人之子也】陈人杀其公子御冦公子完奔齐【史记曰陈厉公二年生子敬仲完左氏曰其少也周史有以周易见陈侯者陈侯使筮之遇观之否曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也若其异国必姜姓也姜太岳之后也物莫能两大陈衰此其昌乎史记曰陈宣公后有嬖姬生子款欲立之二十一年乃杀其太子御冦御冦素爱厉公子完完惧祸及己乃奔齐左氏曰齐侯使敬仲为卿辞曰羁旅之臣幸若获宥君之恵也敢辱髙位以速官谤使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也齐懿氏卜妻敬仲史记其妻占之曰吉是谓凤凰于飞和鸣锵锵有妫之后将育于姜五世其昌竝于正卿八世之后莫之与京及陈之初亡也鲁昭八年陈桓子始大于齐其后亡也鲁哀十七年成子得政】楚熊恽弑其君杜敖而自立【是为成公史记曰楚杜敖五年欲杀其弟熊恽恽奔随与隋袭弑杜敖代立是为成】六年祭叔聘于鲁【谷梁氏曰祭叔来聘其不言使何也天子之内臣也不正其外交故不以使也　陈氏曰聘未有不称使者此私相为好也自鲁桓之中年王室无聘鲁者庄僖崩葬葢不见于春秋而庄僖之际诸侯来聘乎盟主乎】楚人修好于诸侯使人入献【春秋止书荆人来聘】王赐楚子胙【史记曰成王恽元年初即位布徳施惠结旧好于诸侯使人献天子天子赐胙曰镇尔南方夷越之乱无侵中国履祥按春秋之中凡簒弑之人必求列于诸侯之会盟以定其位或赂王室而请命焉楚之不王乆矣熊恽弑其君兄而自立故修好诸侯入献天子以自文也其后十有五年齐桓贲苞茅之不入则位定之后跋扈如故可知矣】
　　曹庄公卒子羁嗣七年鲁侯逆姜氏于齐以入使宗妇觌用币【左氏曰秋丹桓宫之楹春刻其桷御孙谏曰臣闻之俭徳之共也侈恶之大也先君有共徳而君纳诸大恶无乃不可乎哀姜至公使宗妇觌用币御孙曰男贽大者玉帛小者禽鸟以章物也女贽不过榛栗枣脩以告防也今男女同赞是无别也男女之别国之大节也而由夫人乱之无乃不可乎】
　　【履祥按鲁庄公不能以礼防闲其母君子犹以为讥况娶者下主乎已上主乎宗庙是可婚齐襄之女乎庄公于是年三十有七矣制于其母长而不婚必齐女也而后娶文姜薨葬一以小君之礼借曰于母不敢贬然择婚可以自制矣而汲汲昬齐不敢少倍慈训未及除丧而如齐纳襄女之币遇于谷盟于扈皆为是也庄公于母可谓重如存之感矣独不思桓公之所以死乎至是将亲迎以归于其心必有碍焉故特为桓公丹楹刻桷崇饰宫庙以表其不敢忘父之意非以为侈亦非以夸姜也人心天理本不可泯不能充之顾又絶灭焉噫其不仁甚矣至于使宗妇觌而用币此则夸媚哀姜也夸媚之则必骄纵之庆父叔牙之通闵公之弑盖有自来矣】
　　戎侵曹曹羁出奔陈赤归于曹郭亡【三传皆曰郭公左氏缺文二传谓郭公赤归于曹按郭无公爵而经有梁亡之例当作郭亡为是　胡氏曰此郭公也义不可晓先儒或以为郭亡于传有之齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善而能用恶恶不能去所以亡也考其时与事谓之郭亡理或然也】八年卫惠公卒子赤嗣【是为懿公】六月辛未朔日有食之晋侯尽杀羣公子【左氏曰晋桓庄之族偪献公患之士蒍曰去富子则羣公子可谋也已公曰尔试其事士蒍与羣公子谋譛富子而去之晋士蒍又与羣公子谋使杀游氏之二子士蒍告晋侯曰可矣不过二年君必无患士蒍使羣公子尽杀游氏之族乃城聚而处之冬晋侯围聚尽杀羣公子】
　　【履祥按晋自曲沃桓叔庄伯夺宗故其子孙亦忌宗族之偪聚而杀之桓庄之支无孑遗矣是亦可为世鉴哉】
　　九年晋始都绛【左氏曰士蒍城绛以深其宫　史记曰献公九年始城绛都之世家有误今从年表】虢人侵晋【史记曰晋羣公子既亡奔虢虢以故再伐晋弗克】十有二月癸亥朔日有食之十年齐侯宋公鲁侯陈侯郑伯同盟于幽【左氏曰陈郑服也杜氏曰陈乱而齐纳敬仲郑获成于楚皆有二心于齐今始服也　谷梁氏曰同者有同也于是而授之诸侯也桓会不致安之也桓盟不日信之也信其信仁其仁衣裳之防十有一未尝有歃血之盟也信厚也兵车之防四未尝有大战也爱民也】晋伐虢【左氏曰晋侯将伐虢士士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民譲事乐和爱亲哀防而后可用也虢弗畜也亟战将饥经世曰责内羣公子也】王使召伯廖赐齐侯命【左氏曰且请伐卫以其立子頽也】十有一年齐人伐卫卫人及齐人战卫人败绩【左氏曰齐侯伐卫战败卫师数之以王命取赂而还　吕氏曰管仲在而齐俟不以王命为重取赂而还则桓公之所为管仲有不能尽致力者于此事可见矣】
　　【履祥按此齐侯奉王命以伐卫也而春秋皆称人以战齐卫皆无王室也卫侯朔抗庄王而入国其后又抗恵王以立頽至是虽朔死赤立然未闻其葢前人之愆也齐侯伐之而不一引咎抗焉以战此卫之无王也恵王有子頽之乱固不使一介行李告难于齐而即安于郑然齐桓方霸天子防尘而不一顾省至是使召伯赐命且命伐卫而桓公不为防诸侯临之顾防焉以与之战幸而败之人不能执卫侯归于京师以聼天子之诛赦顾取赂而还如是而伐是两下相为战而已故皆人之也】
　　邾子琐卒蘧蒢立【是为大公】荆伐郑【左氏曰楚令尹子元欲蛊文夫人为馆于其宫侧而振万焉夫人阅之泣曰先君以是舞也习戎备也今令尹不寻诸仇讐而于未亡人之侧不亦异乎御人以告子元子元曰妇人不忘袭讐我反忘之子元以车六百乘伐郑入于桔柣之门子元鬬御彊鬬梧耿之不比为斾鬬班王孙游王孙喜殿众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔板丘谍告曰楚幕有乌乃止子元归自郑而处王宫又明年申公鬬班杀子元鬬谷于莬为令尹】齐人宋人鲁人救郑
　　【履祥按楚以戏典兵齐以微救患此春秋所以狄楚而人齐也陈氏曰救郑无功何终失郑也首止之防郑伯逃归为之围新城盟世子华而郑少诎桓公卒郑遂朝于楚诸夏之变于夷郑为乱阶也】
　　晋侯骊姬子奚齐生使太子申生居曲沃重耳居蒲夷吾居屈【左氏曰初晋献公齐姜生秦穆夫人太子申生申生既是世子则齐姜当是元妃左氏所载或失其传大戎狐姬生重耳小戎子生夷吾及伐骊戎以骊姬归生奚齐史记晋献公十二年生奚齐当是十一其娣生卓子骊姬嬖欲立其子赂外嬖使言于公曰曲沃君之宗也蒲与二屈君之彊也或曰二当作北宗邑无主则民不威彊埸无主则启戎心若使太子主曲沃而重耳夷吾主蒲与屈则可以威民而惧戌晋侯説之使太子居曲沃重耳居蒲城夷吾居屈羣公子皆鄙唯二姬之子在绛骊姬卒谮羣公子而立奚齐】十有二年郑人侵许【事不见于传许在当时必尚从楚也】十有三年王命虢公讨樊执樊皮归于京师【左氏曰樊皮叛王王命虢公讨樊皮虢公入樊执樊仲皮归于京师　陈氏曰自齐桓公不以王命讨卫而后王师不出向也王室有四方之事虽伐郑不服救卫无功而执苪伯立晋侯于是犹讨樊仲皮也自讨樊仲皮而王命不见于传记桓公为之也】九月庚午朔日有食之齐人伐山戎俾燕修贡于王【左氏曰遇于鲁济谋山戎也以其病燕故也　国语曰北伐山戎刜令支斩孤竹而南归海濵诸侯莫不来朝　史记世家曰山戎伐燕燕告急于齐齐桓公救燕遂伐山戎至于孤竹而还燕庄公遂送桓公入齐境桓公曰非天子诸侯相送不出境吾不可以无礼于燕于是分沟割燕君所至与燕命燕居复修召公之政纳贡于周如成康之时诸侯闻之皆从齐】
　　【履祥按齐桓山戎之役诸书多载其深入之迹论者率以为多而春秋人之谷梁氏曰危之也爱齐侯平山戎也春秋之例凡君师在称君将卑师众称师将卑师少称人君在焉而称人则贬也自管仲得政未尝命大夫为主将亦未尝兴大众出侵伐故自鲁庄十一年而后凡用兵皆称人以将卑师少尔伐卫人之贬也此齐侯亦人之以其深入者将士邀功者之事非霸主攘夷保夏之大畧也】
　　秦宣公卒弟立【是为成公】十有五年鲁人杀公子牙而立叔孙氏鲁庄公卒子般嗣庆父弑子般季友奔陈公子庆父如齐启立【是为闵公　传曰初公筑台临党氏见孟任从之閟以夫人许之割臂盟公生子般圉人荦自墙外与女子戏子般怒鞭之公曰不如杀之荦有力焉公疾问后于叔牙对曰庆父材鲁一生一反成季曰是将为乱乎使以君命酖僖叔曰饮此则有后于鲁国不然死且无后饮之卒立叔孙氏公薨于路寝子般即位次于党氏共仲使圉人荦贼子般于党氏成季奔陈立闵公左氏公羊氏】
　　【履祥按鲁自隠公将予其弟桓而桓公杀之以立卒为文姜所谋见杀于齐其子庄公制于母而忘其父又防于齐哀姜卒与叔牙庆父乱杀般弑闵叔牙庆父皆不良死祸犹未已而叔孙孟孙季孙三家者自是立其后鲁自是分而桓公子孙卒不自相容也不弟不忠不孝之报其祸如此夫】
　　狄伐邢曹僖公卒子班嗣【是为昭公】十有六年【鲁闵公元】齐人救邢【左氏曰狄人伐邢管敬仲言于齐侯曰戎狄豺狼不可厌也诸夏亲防不可弃也宴安酖毒不可懐也齐人救邢】鲁侯及齐侯盟于落姑季子归鲁
　　【履祥按左氏称闵公哀姜之娣叔姜之子故齐人立之昔者子般之弑季友奔陈公子庆父如齐而闵公立则齐之立闵公亦岂庆父请之耶闵公立而即为落姑之盟请复季友齐侯使召诸陈公次于郎以待之则是闵公亦知仗季子之忠防庆父之乱矣而卒戕于庆父惜哉】
　　晋侯作二军灭耿霍魏为太子申生城曲沃封赵夙于耿毕万于魏【左氏曰晋侯作二军公将上军太子申生将下军赵夙御戎毕万为右以灭耿灭霍防魏还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又焉得立不如逃之无使罪至为呉太伯不亦可乎犹有令名与其及也且谚曰心茍无瑕何恤乎无家天若祚太子其无晋乎卜偃曰毕万之后必大万盈数也魏大名也以是始赏天启之矣天子曰兆民诸侯曰万民今名之大以从盈数其必有众】
　　【履祥按晋献公方灭耿灭霍灭魏同姓之国而还卒杀其子赵魏之封即种分晋之根天理报应亦防而速也哉】
　　十有七年鲁庆父弑其君闵公季友以公子申如邾姜氏庆父皆出奔齐高子盟鲁公子申入立【是为僖公】取庆父于莒杀之而立仲孙氏【左氏曰闵公哀姜之娣叔姜之子也故齐人立之共仲通于哀姜哀姜欲立之秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及密乃缢闵公之死也哀姜与知之故孙于邾齐人取而杀之于夷以其尸归　公羊氏曰齐高子来盟何以不名喜之正我也庄公死子般弑闵公比三君死旷年无君设以齐取鲁曽不兴师徒以言而已矣桓公使高子将南阳之甲立僖公而城鲁鲁人至今以为美谈曰犹望高子也】
　　【履祥按闵公之立也齐侯使仲孙至鲁僖之立也齐侯使高子至鲁春秋虽氏仲孙然不如称高子之美葢仲孙之谋不如髙子也夫仲孙之于鲁非不知庆父之当去也齐侯问所以去之顾曰难不已将自毙君其待之卒存庆父以乱鲁国弑闵公虽鲁诛庆父齐杀哀姜不其费力已乎此仲孙所以不及髙子也又按左氏于晋楚之事皆不系春秋之笔削率先经以详其始末葢其时晋之乘楚之捣杌与鲁春秋】
　　【并行此左氏所得参攷致详也然于鲁春秋独庄闵之篇齐鲁之事多阙不详何耶若庄闵之际虽间因经解事而前后事情多不具若闵弑季友出夫人庆父何以出奔僖公得入之先后髙子来盟之所为皆无考也】
　　狄入卫杀懿公卫众溃济河立戴公以庐于曹卒齐人立其弟燬【是为文公　左氏曰狄人伐卫卫懿公好鹤鹤有乗轩者将战国人受甲者皆曰使鹤战于荧泽卫师败绩遂灭卫狄人囚史华龙滑与礼孔二人曰我掌其祭不先国不可得乃先之至则告守曰不可待也夜与国人出狄人卫遂从之又败诸河宋桓公逆诸河宵济卫之遗民男女七百有三十人益之以共滕之民为五千人立戴公以庐于曹许穆夫人赋载驰齐桓公使公子无亏帅车三百乗甲士三千人以伐曹史记曰自懿公父惠公朔之谗杀太子伋代立至于懿公百姓大臣皆不服尝欲败之翟杀懿公也卫人思】
　　【复立太子伋之后伋子又死代伋死者夀又无子太子同母弟二人其一曰黔牟尝代惠公为君八年复去其二曰昭伯公子顽昭伯黔牟皆已死故立昭伯子申为戴公戴公元年卒齐桓公率诸侯伐翟为卫筑楚丘立戴公弟燬为卫君是为文公初文公为卫之多患也先适齐故齐人入之　左氏曰卫文公大布之衣大帛之冠务材训农通商惠工敬教劝学授方任能元年革车三十乗季年乃三百乗】秦成公卒弟任好立【是为穆公】十有八年【鲁僖公元】齐师宋师曹师次于聂北救邢邢迁于夷仪齐师宋师曹师城邢【左氏曰诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也凡侯伯救患分灾讨罪礼也胡氏曰三国称师见兵力之有余也聂北书次讥救邢之不速也春秋伐而书次其次为善救而书次其次为贬　陈氏曰以齐晋之霸也而狄伐邢邢迁于夷仪狄围卫卫迁于帝丘桓文亦受其咎矣】楚人伐郑齐侯宋公鲁侯郑伯曹伯邾人防于柽谋救郑鲁侯赐季友汶阳之田及费是为季孙氏十有九年诸侯城楚丘以封卫虞师晋师伐虢灭下阳【左氏曰晋荀息以屈产之乘与埀棘之璧假道于虞以伐虢虞公许之且许先伐虢宫之奇谏不聴遂起师夏晋里克荀息帅师会虞师伐虢灭下阳】齐侯宋公江人黄人盟于贯【谷梁氏曰贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聴遂与之盟】燕庄公卒子嗣【是为襄公】甲子二十年徐人取舒齐侯宋公江人黄人会于阳谷【左氏曰谋伐楚也　胡氏曰侵蔡次陉之师诸侯皆在江黄独不与安知其为谋伐楚乎曰兵有聚而为正亦有分而为奇诸侯之师同次于陉所谓聚而为正也江人黄人各守其地所谓散而为奇也次陉大众声罪致讨以震中国之威江人黄人守境按兵以为八国之援此克敌制胜之谋也及盟于召陵执陈涛涂而后及江黄以伐陈则知侵蔡次陉而二国自为犄角之势明矣】楚人伐郑【左氏曰楚人伐郑郑伯欲成孔叔不可曰齐方勤我弃徳不祥】二十有一年齐侯宋公鲁侯陈侯卫侯郑伯许男曹伯侵蔡蔡溃遂伐楚次于陉许穆侯卒于师楚屈完来盟于师盟于召陵【左氏曰齐侯以诸侯之师侵蔡蔡溃遂伐楚楚子使问师故管仲对曰昔召康公命我先君太公曰五侯九伯女实征之以夹辅周室尔贡苞茅不入王祭不共无以缩酒寡人是防昭王南征而不复寡人是问对曰贡之不入罪也敢不共给昭王之不复君其问诸水滨师进次于陉楚子使屈完如师师退次于召陵齐侯陈诸侯之师与屈完乘而观之曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟　公羊氏曰楚有王者则后服无王者则先叛夷狄也而亟病中国南夷与北夷交中国不絶若线桓公救中国而攘夷狄卒帖荆谷梁氏曰以桓公得志为仅矣】
　　【履祥按惠王之世北有狄人之患南灭至于邢卫矣南有荆楚之难北伐至于郑矣所谓南夷与北夷交而中国不絶若线也桓公北却狄而南帖荆其有功于诸华可谓大矣然其却狄也缓而帖荆也仅聂北之次待邢人之奔楚丘之城在二年之后此桓公之缓也若夫楚之为中国患又有什百于狄者吞噬羣蛮葢不足道僭王号者数世尽汉阳之诸姫伐蔡灭息比年伐郑郑诸夏之襟喉也舍齐桓固未有问罪焉者然管仲之辞文而不及大桓公之言私而不及徳菁茅微物楚所易从昭王旧事楚所可脱也而不敢及其僣王猾夏之罪以为讨其僣猾则楚未易卒服也此管仲之小也桓公知夸先君之好而不及天下之体知夸攻战之众而不及名义之大所以楚人之辞犹未服也仅得屈完之盟姑保不战之胜齐桓兵车之会莫盛于召陵而仅仅乃尔曽西所谓功烈之卑孟子所谓小补以圣贤作用观之是真可谓卑小矣然以桓公管仲之资言之亦可如是而已矣】
　　齐人执陈辕涛涂鲁及江人黄人伐陈诸侯侵陈陈成归辕涛涂【左氏曰陈辕涛涂谓郑申侯曰出师于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮扉屦其可也齐侯説与之虎牢执辕涛涂秋伐陈讨不忠也冬叔孙戴伯帅师会诸侯之师侵陈陈成归辕涛涂】二十有二年晋侯杀其世子申生【左氏曰闵之二年晋侯使太子申生伐东山臯落氏里克谏曰太子奉冢祀社稷之粢盛以朝夕视君膳者也君行则守有守则从从曰抚军守曰监国古之制也夫帅师専行谋誓军旅君与国政之所图也非太子之事也师在制命而已禀命则不威専命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修已而不责人则免于难太子帅师公衣之偏衣佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要逺灾亲以无灾又何患焉狐突叹曰时事之徴也衣身之章也佩之旗也故敬其事则命以始服其身则衣之纯用其则佩之度今命以时卒閟其事也衣之尨服逺其躬也佩以金玦弃其也服以逺之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受赈于社有常服矣不获而尨命可知也死而不孝不如逃之罕夷曰尨竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之太子将战狐突諌曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也　史记曰献公私谓骊姬曰吾欲废太子以奚齐代之姬泣曰太子之立诸侯皆已知之而数将兵百姓附之奈何以贱妾之故废适立庶徉誉太子而隂令人□恶太子　左氏曰姫谓太子曰君梦齐姜必速祭之太子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姫泣曰贼由太子太子奔新城公杀其传社原款或谓太子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我缢于新城姫遂谐二公子曰皆知之重耳奔蒲夷吾奔屈　礼记曰晋献公将杀其世子申生公子重耳谓之曰子盍言子之志于公乎世子曰不可君安骊姫是我伤公之心也曰然则盍行乎世子曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以为共世子也】王世子防齐侯宋公鲁侯陈侯卫侯郑伯许男曹伯于首止诸侯盟于首止郑伯逃归不盟【左氏曰甘昭公有宠于恵后惠后将立之防于首止防王太子郑谋宁周也杜氏曰惠王以惠后故将废太子郑而立王子带故齐桓帅诸侯会王太子以定其位诸侯盟王使周公召郑伯曰吾抚女以从楚辅之以晋可以少安故逃归不盟孔叔止之曰国君不可以轻轻则失亲病而乞盟所丧多矣弗听】
　　【履祥按齐桓公殊防世子不以世子夷于诸侯定王世子也然是会也世子之出必以他故而诸侯会之耳世子无王命而会诸侯桓公率诸侯会之而世子定春秋美之郑伯有王命而逃诸侯春秋逃之此齐桓公之一正天下也周之为父子者定而诸侯之为夷夏者可以辨矣】
　　晋侯使寺人伐蒲公子重耳奔狄【左氏曰晋献公使寺人披伐蒲重耳曰君父之命不校校者吾讐也逾垣而走搜斩其袪遂出奔翟】楚人灭子奔黄【左氏曰于是江黄道栢方睦于齐皆姻也子恃之而不事楚又不设备故亡】九月戊申朔日有食之虞大夫百里奚奔秦秦始得志于诸侯晋灭虢虢公丑奔京师遂灭虞执虞公归其职贡于王【左氏曰晋侯复假道于虞以伐虢宫之竒谏曰虢虞之表也虢亡虞必从之晋不可啓冦不可翫一之谓甚其可再乎公曰晋吾宗也岂害我哉对曰太伯虞仲太王之昭也虢仲虢叔王季之徼也为文王卿士勲在王室藏于盟府将虢是防何爱于虞且虞能亲于桓庄乎其爱之也桓庄之族何罪而以为戮不唯偪乎亲以宠偪犹尚害之况以国乎公曰吾享祀丰洁神必据我对曰鬼神非人实亲惟徳是依若晋取虞而明徳以荐馨香神其吐之乎弗听许晋使宫之竒以其族行曰虞不腊矣在此行也晋不更举矣八月晋侯圉上阳十二月晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而脩虞祀且归其职贡于王　孟子曰晋人假道于虞以伐虢宫之竒諌百里奚不諌知虞公之不可諌而去之秦年已七十矣相秦而显其君于天下可传于后世】二十有三年晋人伐屈公子夷吾奔梁【左氏曰晋侯使贾华伐屈夷吾不能守盟而行将奔秋郤芮曰后出同走罪也不如之梁梁近秦而幸焉乃之梁】齐侯宋公鲁侯卫侯陈侯曹伯伐郑围新城楚人围许诸侯遂救许【左氏曰诸侯伐郑以其逃首止之盟故也围新密郑所以不时城也楚子围许以救郑诸侯救许乃还履祥按左氏此下叙许男面防衔璧以见楚子于武城夫诸侯方救许许何为乎降楚且既云降楚明年又何为与乎洮之盟则左氏此説于经防事情皆无所于当且所引微子面防之事又非事实纣之末年微子已逊于荒武王入殷面缚非其事也左氏于此上诬微子下诬许男葢两失之】
　　二十有四年齐人伐郑郑杀其大夫申侯齐侯宋公鲁侯陈世子款郑世子华盟于甯母【左氏曰齐人伐郑孔叔言于郑伯曰谚有之曰心则不竞何惮于病既不能彊又不能弱所以毙也请下齐以救国公曰吾知其所由来矣夏郑杀申侯以説于齐秋盟于甯母管仲言于齐侯曰招擕以礼懐逺以徳齐侯修礼于诸侯诸侯官受方物郑伯使太子华听命于会言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守令共时之谓信违此二者奸莫大焉君若绥之以徳加之以训辞而帅诸侯以讨郑岂敢不惧若总其罪人以临之郑有辞矣且夫合诸侯以崇徳也会而列奸何以示后嗣夫诸侯之会其徳刑礼义无国不记记奸之位君盟替矣作而不记非盛徳也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑】曹昭公卒子襄嗣【是为共公】二十有五年王崩王人齐侯宋公鲁侯卫侯许男曹伯陈世子款盟于洮郑伯乞盟太子郑践位【左氏曰僖之七年闰月恵王崩襄王恶大叔之难惧不立不发丧而告难于齐八年春盟于洮谋王室也郑伯乞盟请服也襄王定位而后发丧胡氏曰王人下士也内臣之微者莫微子下士外臣之贵者莫贵于方伯公侯今以下士之防序乎方伯公侯之上外轻内重不亦偏乎春秋之法内臣以私事出朝者直书曰来以私好出聘者不称其使以私情出计者止録其名不以其贵故尊之也以王命行者虽下士之微序乎方伯公侯之上不以贱故轻之也然则班列之髙下不在乎内外特系乎王命耳圣人之情见矣尊君之义明矣】庚午襄王元年宋桓公卒子兹父嗣【是为襄公　左氏曰宋公疾太子兹父固请曰目夷长且仁君其立之公命子鱼辞曰能以国让仁孰大焉臣不及也且又不顺遂走而退襄公即位以目夷为仁使为左师以聴政于是宋治故鱼氏世为左师】
　　【履祥按宋故国也得一子鱼为政遂足以霸惜其不能尽用子鱼所以不遂覇耳】
　　王使宰周公赐齐侯胙宰周公防齐侯鲁侯宋子卫侯郑伯许男曹伯于葵丘【传曰防于葵丘王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜桓公召管子而谋管子对曰为君不君为臣不臣乱之本也桓公惧出曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受齐侯盟诸侯于葵丘左氏国语　孟子曰葵丘之会诸侯束牲载书而不防血初命曰诛不孝无易树子无以妾为妻再命曰尊贤育才以彰有徳三命曰敬老慈幼无忘賔旅四命曰士无世官官事无摄取士必得无専杀大夫五命曰无曲防无遏籴无有封而不告曰凡我同盟之人既盟之后言归于好　传曰宰孔先归遇晋侯曰可无防也齐侯不务徳而勤逺畧故北伐山戎南伐椘西为此防也譬之如室既镇其甍矣又何加焉东畧之不知西则否矣其在乱乎君务靖乱无勤于行晋侯乃还左氏国语履祥按宰孔后命桓公闻管子之言而后下拜则桓公初心至是蒲矣此孔之所以料其终乱也其详见国语而左氏不载又按宰孔之命国语史记皆有弓矢车服九旒之赐皇极经世书赐命为伯此所谓加赐一级者与然宰孔初命但以赐胙为辞葢以宗庙为重也孔子朋友之馈虽车马非祭肉不拜古人礼意所重葢如此云】
　　晋献公卒奚齐立晋里克杀其君之子奚齐荀息立奚齐之弟卓里克弑其君卓及其大夫荀息【左氏曰初晋献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀息曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能为人已乎冬十月里克杀奚齐于次书曰杀其君之子未也荀息将死之人曰不如立卓子而辅之荀息立公子卓以十一月里克杀公子卓于朝荀息死之】二年狄防温温子奔卫【左氏曰苏子叛王即狄又不能于狄狄人伐之王不救故灭苏子奔卫】周公忌父王子党防秦师及齐隰朋立晋公子夷吾为晋侯【是为恵公　传曰既杀奚齐卓子里克及平郑使屠岸夷吾公子重耳于翟曰子盍入乎重耳告舅犯犯曰不可夫坚树在始始不固本终必槁落父母死为大丧谗在兄弟为大乱今适当之是故难重耳出见使者曰父生不得供备洒扫之臣死又不敢涖丧以重其罪且辱大夫敢辞夫固国者在亲众而善邻在因民而顺之苟众所利邻国所立大夫其从之重耳不敢违吕甥及郤称亦使蒲城午告公子夷吾于梁曰子厚赂秦人以求入吾主子夷吾告冀芮芮曰子勉之国乱民扰大夫无常不可失也子盍尽国以赂外内无爱虚以求入既入而后图聚夷吾出见使者再拜稽首许诺吕甥出告大夫盍请君于秦乎大夫许诺乃使梁由靡告于秦穆公曰天降祸于晋国谗言繁兴延及寡君使寡君之绍绩昆裔隠悼播越重以寡君之不禄丧乱并臻以君之灵鬼神降罪人克伏其辜羣臣莫敢宁处将待君命君若恵顾社稷不忘先君之好辱收其逋迁冑裔而建立之以主其祭祀且镇抚其国家及其民人晋国其谁非君之羣臣也秦穆公许诺乃使公子繋吊公子重耳于翟曰寡君使絷吊公子之忧又重之以丧寡君闻之得国恒于斯失国恒于斯丧不可乆时不可失公子其图之重耳告舅犯舅犯曰不可丧人无寳仁亲以为寳父死之谓何又因以为利而天下其孰能説之孺子其辞焉重耳出见使者曰君恵吊亡臣重耳又重有命重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私公子絷退吊夷吾于梁如吊重耳之命夷吾告冀芮冀芮曰公子勉之□洁不行重赂配徳人实有之我以徼幸不亦可乎夷吾出见使者退而私于公子絷曰中大夫里克与我矣吾命之以汶阳之田百万平郑与我矣吾命之以负葵之田七十万君苟辅我入扫宗庙定社稷亡人何国之与有君实有郡县且入河外列城五为君之东游津梁之上无有难急也黄金四十镒白玉之珩六双不敢当公子请纳之左右公子絷反致命穆公曰吾与公子重耳重耳稽颡而不拜则未为后也哭而起则爱父也起而不私则逺利也公子絷曰君之言过矣君若求置晋君而载之置仁不亦可乎君若求置晋君以成名于天下则不如置不仁以滑其中且可以进退是故先置夷吾齐隰朋帅师会秦师纳晋恵公秦伯谓公孙枝曰夷吾其定乎对曰唯则定国今其言多忌克难哉公曰忌则多怨又焉能克是吾利也国语礼记左氏】
　　【履祥按重耳不求入夷吾求入秦穆公虽义重耳之仁而终贪夷吾之赂此公子絷之谋也秦穆天资本善而辅之者非人一有利心酿晋乱者十五年于此孟子恶有国者之言利其意深哉齐桓公志平晋乱而置君一唯秦之听亦不能援立重耳惜哉】
　　晋杀其大夫里克【左氏曰晋侯将杀里克以説使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劔而死于是平郑聘于秦且谢缓赂故不及】
　　【履祥按恵公之杀里克以掩夺国之嫌后以防重耳之入里克虽为社稷立贤之计拳拳于重耳然与其弑二君而成重耳孰若全申生以弭后患因优施一言之诱遂为中立之谋坐视申生之死于前而卒蹈弑逆之名于后惜哉】
　　三年王使召武公内史过赐晋侯命【左氏曰晋侯受玉情过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之与也不敬则礼不行礼不行则上下昬何以长世】王子带以戎入冦秦晋伐戎晋侯平戎【左氏曰杨拒泉臯伊雒之戎同伐京师入王城焚东门王子带召之也秦晋伐戎以救周晋侯平戎于王】四年三月庚午日有食之楚人灭黄【左氏曰黄人恃诸侯之睦于齐也不共楚职曰自郢及我九百里焉能害我夏楚灭黄】
　　【履祥按黄之灭管仲之言卒騐齐桓霸业于是衰矣陈氏曰以阳谷之会贯之盟徒以亡其国焉耳】
　　王子带奔齐齐侯使管夷吾入聘【左氏曰王以戎难故讨王子带王子带奔齐齐侯使管夷吾平戎于王王以上卿之礼飨之管仲辞曰臣贱有司有天子之二守国髙在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘往践乃职无逆朕命管仲受下卿之礼而还履祥按五霸桓公为盛而周室戎狄之祸自若王子带以戎伐周天下之大罪也桓公不能讨而平戎于王岂以受王子带之奔为此姑息耶桓公身不能容子紏而为王容叔带固将曲全襄王兄弟之爱未免卒酿王室异日之祸云】
　　陈宣公卒子欵嗣【是为共公】五年齐侯使仲孙湫入聘【左氏曰齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也】齐侯宋公鲁侯陈侯卫侯郑伯许男曹伯防于咸齐侯使仲孙湫来致诸侯之戍【左氏曰淮夷病杞故且谋王室也为戎难故诸侯戍周齐仲孙湫致之】六年诸侯城縁陵【左氏曰诸侯城縁陵而迁杞焉不书其人有阙也】蔡穆侯卒子甲午嗣【是为庄公】七年楚人伐徐齐侯宋公鲁侯陈侯卫侯郑伯许男曹伯盟于牡丘遂次于匡诸侯之大夫救徐五月日有食之齐师曹师伐厉宋人伐曹楚人败徐于娄林齐大夫管仲卒【管子书曰管仲寝疾桓公往问之曰仲父之疾甚矣不幸而不起此疾彼政我将安移之管仲未对桓公曰鲍叔之为人何如对曰鲍叔君子也千乗之国不以其道予之不受也虽然不可以为政其为人也好善而恶恶已甚见一恶终身不忘公曰然则孰可曰隰朋可朋之为人好上识而下问臣闻之以徳予人者谓之仁以财予人者谓之良以善胜人者未有能服人者也以善养人者未有不服人者也于国有所不知政于家有所不知事必隰朋乎且朋之为人也居其家不忘公门居公门不忘其家事君不二其心亦不忘其身举齐国之币握路家五十室其人不知也大仁也哉其朋乎公又问曰不幸而失仲父也二三大夫者其犹能以国宁乎管仲曰君请矍已乎鲍叔牙之为人也好直賔胥无之为人也好善寗戚之为人也能事孙在之为人也善言公曰其四子者其孰能一人之上也寡人并而臣之则其不以国宁何也曰鲍叔之为人好直而不能以国诎賔胥无之为人也好善而不能以国诎寗戚之为人能事而不能以足息孙在之为人善言而不能以信黙臣闻之消息盈虚与百姓诎信然后能以国宁勿已者朋其可乎言终喟然叹曰天之生朋以为夷吾舌也其身死舌焉得生哉　史记曰是嵗管仲隰朋皆卒管仲病桓公问曰羣臣谁可相哉管仲曰知臣莫如君公曰易牙如何对曰杀子以适君非人情不可开方如何曰倍亲以适君非人情难近竖刁如何对曰自宫以适君非人情难亲管仲死而桓公不用其言近用三子三子专权老泉苏氏曰管仲相桓公霸诸侯攘戎狄终其身齐国富彊诸侯不叛管仲死竖刁易牙开方用桓公薨于】
　　【乱五公子争立其祸蔓延讫简公齐无宁嵗三子固乱人国者顾其使桓公得用三子者管仲也仲之疾也公问之相吾以仲且举天下之贤者以对而其言乃不过曰竖刁易牙开方三子非人情不可近而已仲以为桓公果能不用三子矣乎桓公声色不絶乎耳目非三子则无以遂其欲彼其初之所以不用者徒以有仲焉耳一日无仲则三子者可以弹冠相庆矣仲以为将死之言可以絷桓公之手足耶虽桓公幸而聼仲诛此三人而其余者仲能悉数而去之耶因桓公之问举天下之贤以自代则仲虽死而齐国未为无仲也夫何患三子者五霸莫盛于桓文文公之才不及桓公其臣又皆不及仲晋袭文公之余威得为诸侯之盟主百有余年何者其君虽不肖而尚有老成人焉桓公之死一乱涂地无惑也彼独恃一管仲而仲死矣贤者不悲其身之死而忧其国之衰故必复有贤者而后可以死彼管仲者何以死哉】
　　【履祥按管仲之死当在是年之春外则救徐而徐败内则牡丘之盟伐厉之师方行而宋人伐曹西则与秦共立晋侯而秦伐晋获其君以归桓公于此皆末如之何矣】
　　晋侯及秦伯战于韩获晋侯【左氏曰晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以可外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋三败及韩晋侯为庆郑曰防深矣若之何对曰君实深之可若何公曰不孙卜右庆郑吉不使步掦御戎家仆徒为右乗小驷郑入也庆郑曰古者大事必乘其产生其水土而知其人心安其教训而服习其道今乘异产及惧而变将与人易弗聴晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战壬戌战于韩原晋戎马还泞而止秦获晋侯以归晋大夫及首拔舍从之】王命秦伯释晋侯【史记曰周天子闻之曰晋我同姓为请晋君夷吾姊为穆公夫人夫人闻之衰绖跣以太子防与女简璧登台而履薪焉穆公曰我得晋君以为功今天子为请夫人是忧乃与晋君盟许归之更舍上舍而馈之七牢兼用左氏】晋侯夷吾自秦归于晋【左氏曰子桑曰归之而质其太子必得大成晋未可灭而弑其君只以成恶且史佚有言曰无始祸无怙乱无重怒重怒难任陵人不祥乃许晋平晋侯使郤乞告瑕吕饴甥且召之子金教之言曰朝国人而以君命赏且告之曰孤虽归辱社稷矣甚卜贰圉也众皆哭召甥曰君亡之不恤而羣臣是忧惠之至也将若君何众曰何为而可对曰征缮以辅孺子众说晋隂饴甥防秦伯盟于王城秦伯曰晋国和乎对曰不和小人耻失其君而悼防其亲不惮征缮以立圉也曰必报讐宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉服者懐徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也十一月晋侯归　史记曰归晋君夷吾夷吾献其河西地使大子圉为质于秦秦妻子圉以宗女】八年陨石于宋五六鹢退飞遇宋都【左氏曰陨石于宋五陨星也六鹢退飞过宋都风也】狄侵晋王以戎难告于齐齐侯徴诸侯之师入戍齐侯宋公鲁侯陈侯卫侯郑伯许男邢侯曹伯会于淮【左氏曰狄侵晋取狐厨受铎涉汾及昆都因晋败也王以戎难告于齐齐征诸侯而戌周防于淮谋鄫且东畧也城鄫役人病有夜登丘而呼曰齐有乱不果城而还】
　　【履祥按齐桓尚能伐厉以救徐城鄫以制淮夷岂不能伐戎以救周乎不务徳而勤逺畧于此见矣】
　　九年齐人徐人伐英氏【报娄林之役英氏楚与国】齐桓公卒五公子争立易牙立无亏世子昭出【左氏曰齐侯之夫人三王姫徐嬴蔡姫皆无子齐侯好内多内宠内嬖如夫人者六人长卫姫生武孟无亏少卫姫生惠公公子元郑姫生孝公公子昭葛嬴生昭公公子潘密姫生懿公公子商人宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳夜殡】十年宋公曹伯卫人邾人伐齐郑伯始朝于楚鲁人救齐宋师及齐师战于甗齐师败绩立公子昭【是为孝公】狄救齐邢人狄人伐卫【左氏曰宋襄公以诸侯伐齐三月齐人弑无亏齐人将立孝公不胜四公子之徒遂与宋人战宋败齐师于甗立孝公而还八月葬齐桓公邢人狄人伐卫卫侯以国让父兄子弟及朝众曰茍能治之燬请从焉众不可而后师于訾娄狄师还】
　　【履祥按齐桓公卒而郑伯始朝于楚邢狄伐卫矣诸侯之伐齐虽为桓公之故然以霸国而受伐天下之事固可知矣宋襄狃于伐齐之胜遂有图霸之心焉説者以邢人狄人伐卫为进狄而救齐果进狄何不于救齐人之而于伐卫人之耶伐卫则与邢俱人之盟邢则与齐俱人之桓公殁而狄重称人夷狄之盛也晋文霸而狄复称狄霸图之盛也】
　　十有一年宋人执滕子婴齐宋公曹人邾人盟于曹南鄫子会盟于邾邾人执鄫子用之宋人围曹【左氏曰宋人执膝宣公夏宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄徳今一会而虐二国之君又用诸淫昏之鬼将以求霸不亦难乎得死为幸宋人围曹讨不服也子鱼言于宋公曰文王闻崇徳乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省徳乎无阙而后动】
　　【履祥按齐桓公晚始东畧宋襄公盖继其志欲以属东夷首虐滕鄫之君本欲立威不知乃所以失诸侯也齐桓公假仁义而霸宋襄公假仁义而又不及其属小国也将假义而失之暴其敌大国也将假仁义而失之迂宋襄图覇大槩如此然用鄫子者宋襄之命也而春秋归罪于邾以邾之役于不义也夫以邾文公之贤不能自立而怵于震邻防于卖友可惜也已】
　　卫人伐邢【左氏曰卫人伐邢以报莬圃之役于是卫大旱卜有事于山川不吉寗庄子曰昔周饥克殷而年丰今邢方无道诸侯无霸天其或者欲使卫讨邢乎从之师兴而】陈人鲁人蔡人楚人郑人盟于齐【左氏曰陈穆公请修好于诸侯以无忘齐桓之徳盟于齐修桓公之好也春秋书防陈人蔡人楚人郑人盟于齐胡氏曰为此盟者乃公与陈蔡楚郑之君或其大夫也曷为没公而】
　　【人诸侯与其大夫讳是盟也楚人之得与中国防盟自此始矣庄公十年荆败蔡师始见于经其后入蔡伐郑皆以号举夷狄之也僖公元年改而称楚经亦书人于是浸强矣然终桓公世皆止书人而不得与中国盟防者以齐修霸业能制其强故也桓公既没中国无霸郑伯首朝于楚其后遂为此盟故春秋没公人陈蔡之君而以郑列其下葢深罪之也又二年复盟于鹿上至会干盂遂执宋公以伐宋于是列位陈蔡之上而书爵矣圣人所以着夷狄之强伤中国之衰也】梁亡【左氏曰梁亡不书其主自取之也初梁伯好土功亟城而弗处民罢而弗堪则曰某防将至乃沟公宫曰秦将袭我民惧而溃秦遂取梁　公羊氏曰梁亡鱼烂而亡也谷梁氏曰梁亡自亡也湎于酒淫于色心昏耳目塞上无正长之治大臣背叛民为防盗梁亡自亡也如加】
　　【力役焉湎不足道也】十有二年郑人入滑齐人狄人盟于邢楚人伐随【左氏曰卫方病邢随以汉东诸侯叛楚】十有三年狄侵卫宋人齐人楚人盟于鹿上【左氏曰宋襄公欲合诸侯臧文仲闻之曰以欲从人则可以人从欲鲜济宋人为鹿上之盟以求诸侯于楚楚人许之公子目夷曰小国争盟祸也】宋公楚子陈侯蔡侯郑伯许男曹伯防于盂执宋公以伐宋鲁侯防诸侯盟于薄释宋公【左氏曰诸侯防宋公于孟子鱼曰祸其在此乎君欲已甚其何以堪之于是楚执宋公以伐宋冬防于薄以释之子鱼曰祸犹未也夫足以惩君　公羊氏曰宋公与楚子期以乘车之防公子日夷谏曰楚夷国也强而无义请君以兵车之会往宋公曰吾与之约自我为之自我堕之不可终以乘车之防往楚人果伏兵车执宋公以伐宋宋公谓公子目夷曰子归守国矣国子之国也日夷曰君虽不言国固臣之国也于是归设守械楚人谓宋人曰子不与我国吾将杀子君矣宋人曰吾頼社稷之神灵国已有君矣楚人知虽杀宋公犹不得宋国于是释宋公公走之卫公子目夷复曰国为君守之迎襄公归　胡氏曰执宋公者楚子也不言楚子分恶于诸侯也诸侯皆在而蛮夷执其防主莫之敢违其不勇于为义亦甚矣故特列楚人于陈蔡之上而以同执为文夫以楚之强岂能胜秦五国之众何弱于赵然渑池之防蔺相如一奋其气威信敌国秦虽狼虎犹不敢动况以五国之君而不能得志于荆楚乎然宋公欲继齐桓之烈而与楚防盟岂攘戎狄尊王室之义乎故人宋公于鹿上之盟而盂之防直书不隠所以深贬之操纵大权自蛮夷出其事已傎矣故书防盟书释皆不言楚子谷梁氏谓不与楚専释是也　陈氏曰楚初争长也】十有四年郑伯如楚宋公卫侯许男滕子伐郑秦晋迁陆浑之戎于伊川【左氏曰初平王之东迁也辛有适伊川见被髪而祭于野者曰不及百年此其戎乎其礼先亾矣是年秋秦晋迁陆浑之戎于伊川】
　　【履祥按先王视地画井而计民授田凡地之可田者既已井授矣其依山阻险髙下不一地不可田田不可井者尚皆虚之用广樵牧惟夷狄之俗则多依山阻险此所以有九州内之夷狄也然伊洛王畿天地之中虽曰旷土秦晋岂宜迁陆浑之戎居之秦晋之罪不惟乱华其逼周甚矣自此伊洛之戎世为周患他日王谓晋人曰先王居梼杭于四裔以御魑魅故允姓之祖居于州伯父惠公归自秦而诱以来使逼我郊甸戎有中国谁之咎也然则秦晋之罪不可胜诛矣】
　　晋子圉自秦逃归王召叔带于齐【左氏曰富辰言于王曰请召大叔诗曰协比其隣昏姻孔云吾兄弟之不协焉能怨诸侯之不睦王说王子带自齐复归于京师王召之也】宋公及楚人战于宋师败绩【左氏曰郑伯如楚宋公伐郑子鱼曰所为祸在此矣楚人伐宋以救郑宋公将战大司马固谏曰天之弃商久矣君将兴之弗可赦也已弗聴及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉国人皆咎公公曰君子不重伤不禽二毛古之为君也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎犹有惧焉且今之勍者皆吾敌也虽及胡耇获则取之何有于二毛明耻教践求杀敌也伤未及死如何勿重若爱重伤则如勿伤爱其二毛则如服也三军以利用也金鼓以声气也利而用之阻隘可也声盛致志鼓儳可也郑文夫人羊氏姜氏劳楚子于柯泽楚子使师晋示之俘馘君子曰非礼也妇人送迎不出门见兄弟不逾阈戎事不迩女器楚子入向于郑九献庭实旅百加笾豆六品飨毕夜出文芋送于军取郑二姬以归叔詹曰楚王其不没乎为礼卒于无别无别不可谓礼将何以没诸侯是以知其不遂霸也】
　　【履祥按宋襄求霸之初虐二国之君何其暴也至之战不重伤不禽二毛又何其仁也无他前日气锐而今日气怯尔】
　　十有五年齐侯伐宋围缗宋襄公卒子王臣嗣【是为成公　左氏曰齐侯伐宋以讨其不与盟于齐也宋襄公卒伤于故也】楚人伐陈【左氏曰楚成得臣伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几】王命狄师伐郑取栎以狄女隗氏为后【左氏曰郑之入滑也滑人聴命师还又即卫郑人伐滑王使伯服游孙伯如郑请滑郑伯怨王之与卫滑也不听王命而执二子王怒将以狄伐郑富辰谏曰不可太上以徳抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原鄷郇文之昭也邗晋应韩武之穆也凡蒋邢茅胙祭周公之也召穆公思周徳之不类故纠合宗族于成周曰凡今之人莫如兄弟兄弟防于墙外御其侮左氏以召穆公作诗曰凡今之人莫如兄弟吕成公谓举已成之诗而作乐然考国语则曰周文公之诗曰兄弟阅于墙外御其侮则左氏文葢误其日周之有懿徳也犹日莫如兄弟召穆公亦云则是自救其前之误也今节其文如此如是则兄弟虽有小忿不废懿亲今天子不忍小忿以弃郑亲其若之何庸勳亲亲昵近尊贤徳之大者也即聋从昧与顽用嚚奸之大者也弃徳崇奸祸之大者也郑有平惠之勲又有厉宣之亲弃嬖宠而用三良于诸姫为近四徳俱矣耳不聴五声之和为聋目不别五色之章为昧心不则徳义之经为顽口不道忠心之言为嚚狄皆则之四奸具矣周之有懿徳也犹曰莫如兄弟故以亲屏周召穆公亦云今周徳既哀于是乎又渝周召以从诸奸无乃不可乎王弗聴使頽叔祧子出狄师伐郑取乐王徳狄人将以其女为后富辰谏曰臣闻之曰报者倦矣施者未厌狄固贪惏　王又启之女徳无极妇怨无终狄必为患乂弗聴】晋惠公卒子圉嗣【是为懐公　左氏曰晋大子圉为质于秦逃归惠公卒圉立命无从亡人期期而不至无赦狐突之子毛及偃从重耳在秦弗召焉懐公执孤突曰子来则免对曰子之能仕父教之忠古之制也防名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见徳而唯戮是闻其何后之有】十有六年晋公子重耳入于晋以立【是为文公】晋人杀懐公于髙梁【传曰初晋公子重耳奔狄从者狐偃赵衰颠吉魏武子司空季子狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾处狄十二年左氏狐偃曰日吾来此也非以狄为可以成事也奔而易达困而有资休以择利可以戾矣戾久将底谁能兴之蓄力一纪可以逺矣齐侯长矣管仲没矣谋而无正而思始必追择前言求善以终兹可以亲皆以为善乃行国语遇卫卫文公不礼焉出于五鹿乞食于野人与之块怒子犯曰天赐也左氏民以土服必获此土受而载之国语及齐齐桓公妻之公子安之左氏桓公卒孝公即位诸侯畔齐子犯知齐之不可以动与从者谋于桑下蚕妾在其上闻之告姜氏杀之而言于公子曰从者将以子行其闻之者吾已除之矣子必从之自子之行晋无宁嵗民无成君天未丧晋无异公子有晋国者非子而谁公子曰吾不动矣姜曰不然西方之书曰懐与安实疚大事昔管敬仲有言畏威如疾民之上也从懐如流民之下也见懐思畏民之中也齐国之政败矣晋之无道久矣从者之谋忠矣时日及矣败不可处时不可失忠不可弃懐不可从子必速行公子弗聴国语姜与子犯谋醉而遣之及曹曹共公闻其骈胁浴薄而观之僖负羁之妻曰晋公之子从者皆足以相国夫子必反其国反必得志于诸侯得志而诛无礼曹其首也子盍早自贰焉乃馈盘飱置璧焉左氏负羁言于曹伯弗聴国语及宋宋襄公赠之以马二十乗及郑郑文公亦不礼焉叔詹谏曰臣闻天之所启人弗及也晋公子离外之患而天不靖晋国殆将启之有三士足以上人而从之晋郑同侪其过子弟固将礼焉况天之所启乎弗聴及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲内外恶之吾闻姫姓唐叔之后其后衰者也其将由晋公子乎天将兴之谁能废之违天必有大咎左氏于是懐公自秦逃归秦伯召公子于楚楚子厚币以送公子于秦国语秦伯纳女五人懐嬴与焉他日享之赵衷从公子赋河水公赋六月赵衰曰重耳拜赐君称所以佐天子者命重耳敢不拜左氏十月惠公卒十二月秦伯纳公子国语济河围令狐入桑泉取臼衰怀公奔髙梁二月甲午晋师军于庐柳秦伯使公子絷如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武公戊申使杀懐公于髙梁左氏　国语曰晋人杀怀公于髙梁而杀重耳　经世曰秦人杀晋懐公入公子重耳于晋吕郤畏逼将焚公宫而弑晋侯寺人披请见公使辞焉曰蒲城之役君命一宿女即至其后为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二除君之恶唯力是视蒲人狄人余何有焉今君即位其无蒲狄乎公见之以难告三月晋侯潜会秦伯于王城己丑晦公宫火瑕甥却芮不获公乃如河上秦伯诱而杀之晋侯逆夫人嬴氏以归秦伯送卫于晋三千人实纪纲之濮左氏公属百官赋职任功弃责薄敛施舍分寡救乏振匡困资无轻闗易道通啇寛农懋穑劝分省用足财利器明徳以厚民性举善授能官方定物正名育类昭旧族爱亲戚明贤良尊贵宠赏功劳事耇老礼宾旅友故旧胥籍狐箕栾却柏先羊舌董韩实掌近官诸姫之良掌其中官异姓之能掌其逺官公食贡大夫食邑士食田庻人食力工商食官皂食职官宰食加政平民阜财用不匮】王使王子虎内史兴锡晋侯命【国语曰襄王使大宰文公及内史兴锡晋文公命上卿逆于境晋侯郊劳馆诸宗庙馈九牢设庭燎及期命于武宫设桑主布几筵大宰涖之晋侯端委以入内史賛之三命而后即冕服既毕宾飨赠饯如公命侯伯之禋而加之以宴好内史兴归以告王曰晋不可不善也其君必霸逆王命敬奉礼义成敬王命顺之道也成礼义徳之则也则徳以道诸侯诸侯必归之且礼所以观忠信仁义也忠所以分也仁所以行也信所以守也义所以节也忠分则均仁行则报信守则固义节则度分均无怨行报无匮守固不偷节度不携若民不怨而财不匮令不偷而动不携其何事不济中能应外忠也施徳服义仁也守节不淫信也行礼不疚义也臣入晋境四者不失王其善之树于有礼艾音刈人必丰王从之使于晋者道相逮也】王废狄后王子带以狄入冦王出居郑【左氏曰大叔带通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋頽叔桃子奉大叔以狄师伐周大败周师王出适郑处于汜大叔以隗氏居于温郑伯与孔将鉏石甲父侯宣多省视官具于汜而后聴其私政】王使告难于诸侯【左氏曰王使来告难曰不谷不徳得罪于母之宠子带鄙在郑地汜敢告叔父臧文仲对曰天子尘于外敢不奔问官守王使简师父告于晋使左鄢父告于秦】宋公如楚【左氏曰宋及楚平宋成公如楚还入于郑郑伯将享之问礼于皇武子对曰宋先代之后也于是为客天子有事膰焉有丧拜焉丰厚可也郑伯从之】
　　资治通鉴前编卷十一
　　钦定四库全书
　　资治通鉴前编卷十二
　　宋　金履祥　编
　　周襄王十有七年卫侯燬灭邢秦伯师于河上晋侯辞秦师而下次于阳樊右师围温取带杀之左师逆王于郑王入于王城晋侯入朝王赐晋侯阳樊温原攅茅之田【左氏曰秦伯师于河上将纳王狐偃言于晋侯曰求诸侯莫如勤王诸侯信之且大义也继文之业今为可矣晋侯辞秦师而下次于阳樊右师围温左师逆王王入于王城取大叔于温杀之于隰城晋侯朝王王飨醴命之宥请隧弗许曰王章也未有代徳而有二王亦叔父之所恶也与之阳樊温原攒茅之田晋于是始启南阳阳樊不服围之苍葛呼曰徳以柔中国刑以威四夷宜吾不敢服也此谁非王之亲姻其俘之也乃出其民晋侯围原命三日之粮原不降命去之谍出曰原将降矣军吏请待之公曰信国之寳民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫】卫文公卒子郑嗣【是为成公】楚人围陈纳顿子于顿【胡氏曰围陈纳顿子也纳云者不与纳也诸侯失国诸侯纳之正也何以不与乎夫陈先代之后也不能以礼安靖邻国保恤寡小中国诸侯又不能修方伯连率之职而楚人纳之是夷狄仗义正诸夏也春秋之责中国深矣　陈氏曰齐桓公卒楚始与诸夏盟于齐于鹿上执宋公纳顿子侈然欲废置诸侯矣春秋之所惧也】鲁侯卫子莒庆盟于洮十有八年鲁侯莒子卫寗速盟于向齐人侵鲁西鄙卫人伐齐鲁公子遂如楚乞师楚人灭防以防子归楚人伐宋围缗鲁以楚师伐齐取谷【左氏曰公会莒兹防公寗庄子盟于向寻洮之盟也齐师伐我西鄙计是二盟也夏齐孝公伐我北鄙卫人伐齐洮之盟故也公使展喜犒师使受命于展禽齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不恊弥缝其闗而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还东门襄仲臧文仲如楚乞师臧孙见子玉而道之伐齐宋以其不臣也防子不祝祝融与鬻熊楚人譲之对曰我先王熊挚有疾鬼神弗赦而自窜于防吾是以失楚又何祀焉楚成得臣鬬宜申帅师灭防以防子归宋以其善于晋侯也叛楚即晋楚令尹子玉司马子西帅师伐宋围缗公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚】
　　【履祚按自齐桓公之殁楚遂争霸诸夏齐讨鲁卫之盟是又欲优霸也鲁人知栁下惠之贤而不能用齐师压境始使展喜受命焉如其言果退齐师矣而鲁复乞师于楚是以先王之命退齐而又自犯先王之命也楚方西防防北伐宋东取谷其势益张微晋文之霸则楚遂霸诸夏矣果尔庸非鲁之与是行也】
　　【臧文仲在焉可谓不仁不知甚矣】十有九年齐孝公卒弟潘父杀世子而自立【是为昭公】楚人陈侯蔡侯郑伯许男围宋鲁侯及诸侯盟于宋【左氏曰楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昬于卫若伐曹卫楚必救之则齐宋免矣于是搜于被庐作三军谋元帅赵衰曰郤谷可説礼乐而敦诗书诗书义之府也礼乐徳之则也徳义利之本也乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犫为右　陈氏曰此楚子也其称人何嫌予楚霸也盟于齐楚犹序陈蔡之下于鹿上犹不先齐宋也孟之防宋楚始并为诸侯长矣楚之称子而长于诸侯宋襄为之也齐桓公卒而卫从楚鲁又从楚楚败宋师于纳顿子于顿灭防取齐之谷且合四国之君以围宋春秋以是为夷狄之强而已矣故虽序于诸侯之上而人之】二十年晋侯侵曹晋侯伐卫楚人救衞晋侯入曹执曹伯畀宋人晋侯齐师宋师秦师及楚人战于城濮楚师败绩【左氏曰晋侯将伐曹假道于卫弗许还自南河济侵曹伐卫取五鹿郤縠卒原轸将中军胥臣佐下军晋侯齐侯盟于敛盂卫侯请盟晋人弗许卫侯欲与楚国人不欲故出其君以説于晋卫侯出居于襄斗鲁公子买戍卫楚人救卫不克鲁惧于晋杀买以説焉谓楚人曰不卒戍也晋侯围曹门焉多死曹人尸诸城上晋侯患之聴舆人之谋曰称舍于墓师迁焉曹人凶惧因而攻之入曹数之以其不用僖负羁而乗轩者三百人也今无入僖负羁之宫而免其族报施也魏犫颠颉怒曰劳之不图报于何有爇僖负羁氏魏犫伤于胷公欲杀之而爱其材使视之病犫束胷见使者距跃曲踊乃舍之杀颠颉以狥于师立舟之侨为戎右宋使门尹般如晋师告急公曰宋人告急舎之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹衞之田以赐宋人楚爱曹卫必不许也喜赂怒顽能无战乎公説执曹伯分曹卫之田以畀宋人楚子入居于申使申叔去□使子玉去宋曰无从晋师晋侯在外十九年矣而果得晋国险阻艰难傋尝之矣民之情伪尽知之矣天假之年而除其害天之所置其可废乎军志曰允当则归知难而退有徳不可敌子玉使伯棼请战楚子怒少与之师子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰定人之谓礼楚一言而定三国我一言而亡之我则无礼何以战乎楚有三施我有三怨怨讐已多将何以战不如私许复曹卫以携之执宛春以怒楚既战而后图之乃拘宛春于卫且私许复曹衞曹衞告絶于楚子玉怒从晋师晋师退军吏曰以君辟臣辱也且楚师老矣子犯曰师直为壮曲为老徽楚之惠不及此退三舍辟之所以报也背惠食言以亢其讐我曲楚直我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔天秦小子憖次于城濮楚师背而舍晋侯患之子犯曰战也防必得诸侯不防表衷山河必无害也公曰若楚惠何栾贞子曰濮阳诸姫楚实尽之思小惠而忘大耻不如战也子玉使鬬勃请战晋侯使栾枝对曰楚君之惠未之敢忘是以在此为大夫退既不获命敢烦大夫谓二三子戒尔车乘敬尔君事诘朝将见晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣马以虎皮先犯陈蔡陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横撃之狐毛狐偃以上军夹攻子西楚左师溃楚师败绩子玉其卒而止故不败晋师三日馆谷及癸酉而还胡氏曰初公子重耳之出亡也曹卫皆不礼焉至是侵曹伐卫再称晋侯者议复怨也或曰曹卫背华即夷于是乎致武奚为不可曰楚人搂诸侯以围宋陈蔡郑许举兵而同防鲁公与会而同盟楚虽得曹新昏于卫然其君不在防其师不与围方之诸国不犹愈乎又兄卫已请盟而晋入弗之许也卒使卫侯窜身无所奔于荆蛮归于京师兄弟相残君臣交讼卫之祸文公为之也曹伯未狎晋政莫知所承晋文不修词令遽入其国既执其君又分其田暴矣欲致楚师与之战而以曹伯卑宋人谲矣得臣虽从晋师不过请复卫封曹臣亦释宋未有必战之意也及晋许曹卫以擕其党拘宛春以激其怒而后楚请战矣春秋书及在晋侯诛其意也夫荆楚恃强慿陵诸夏久矣以至执中国之盟主今又戍谷逼齐合兵围宋非有城濮之败则民其被髪左祍矣宜有羙词称扬其绩而春秋所书如此仁人正其谊不谋其利明其道不计其功文公一战胜楚遂主夏盟以功利言则髙矣语道义则三王之罪人也　陈氏曰城濮之战宋公齐国归父秦小子憗也宋公也则何以但称师尊晋侯也尊晋者与晋以霸也楚得臣何以称人楚未有大夫也左氏曰晋侯始入而教其民二年欲用之子犯曰民未知义未安其居于是乎出定襄王入务利民民懐生矣将用之子犯曰民】
　　【未知信未宣其用于是乎伐原以示之信民易资者不求丰焉明徴其辞公曰可乎子犯曰民未知礼未生其共于是乎大搜以示】【之礼作执秩以正其官民聼不惑而后用之出谷戍释宋围一战而霸文之教也城濮之战晋中军风于泽亡大斾之左防祁瞒奸命司马杀之以狥于诸侯使茅茷代之师还济河舟之侨先归士防摄右秋七月振旅恺以入于晋献俘授防饮至大赏征会讨贰杀舟之侨以狥于国民于是大服君子谓文公其能刑矣三罪而民服】
　　【履祥按晋文公勤王以示义伐原以示信大搜以示礼所谓五霸假之也然霸图犹有此后世并此无之矣晋文之霸子犯先轸之谋居多先轸报施救患取威定霸之説已不如管仲三不可之言惟子犯诗书义之府礼乐徳之则其言为精而又曰徳义利之本则皆霸佐之心矣夫有思则有怨救宋周报施也至于分曹困卫报怨亦已甚矣穪舍于墓一谲分曹卑宋一谲私许复曹卫一谲执宛春又一谲退斾曳柴又一谲晋文公谲而不正于此一役亟见之在军则杀颠頶祁瞒师入则杀舟之侨此军法所以仲战所以胜国人所以畏文公霸业于是乎备见矣】
　　晋侯作王宫于践土献楚俘于王王命尹氏王子虎内史叔兴父防命晋侯为侯伯【左氏曰甲午至于衡雍作王宫于践土丁未献楚俘于王驷介百乘徒兵千郑伯传王用平礼也己酉王飨醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢干秬鬯一卣虎贲三百人曰王谓叔父敬服王命以缓四国纠逖王慝晋侯三辞从命曰重耳敢拜稽首奉扬天子之丕显休命受防以出出入三觐】楚杀其大夫得臣【左氏曰楚师既败楚子使谓子玉曰大夫若入其如申息之老何子西孙伯曰得臣将死二臣止之曰君其将以为戮及连谷而死楚子使止子玉曰母死不及晋侯闻之而后喜可知也曰莫余毒也已蔿吕臣实为令尹奉已而已不在民矣】卫侯出奔楚【左氏曰卫侯闱楚师败出奔楚遂适陈使元咺奉叔武以受盟】晋侯齐侯宋公鲁侯蔡侯郑伯卫子莒子盟于践土陈侯如防诸侯朝于王所【左氏曰王子虎盟诸侯于王庭要言曰皆奖王室无相害也有渝此盟明神殛之俾队其师无克祚国及而孙无有老防】卫侯郑自楚复归于卫卫元咺出奔晋【左氏曰或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯寗武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天自今日以徃既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入叔武将沭闻君至喜捉髪走出前驱□犬射而杀之公知其无罪扰之股而哭之歂犬走出公使杀之元咺出奔晋】陈穆公卒子朔嗣【是为共公】晋侯齐侯宋公鲁侯蔡侯郑伯陈子莒子邾人秦人防于温王狩于河阳诸侯朝于王所晋人执卫侯归之于京师卫元咺自晋后归于卫立公子瑕曹伯襄复归于曹诸侯遂围许【左氏曰防于温讨不服也晋侯召王以诸侯见且使王狩仲尼曰以臣召君不可以训故书曰天王狩于河阳壬申公朝于王所卫侯与元咺讼不胜执衞侯归之于京师寘诸深室寗子职纳槖饘焉元咺归于卫立公子瑕晋侯有疾曹伯之竖侯□货筮史使以曹为解曰齐桓公为防而封异姓今君为防而灭同姓且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舍此三者君将若之何公説复曹伯遂防诸侯围许晋侯作三行以御狄荀林父将中行屠击将右行先蔑将左行　公羊氏曰卫侯之罪杀叔武也何以不书为叔武讳也春秋为贤者讳何贤乎叔武让国也文公逐卫侯而立叔武叔武辞立而他人立则恐卫侯之不得反也故于是已立然后为践土之防治反卫侯卫侯得反曰叔武纂我元咺争之曰叔父无罪终杀叔武元咺走而出执卫侯者晋侯也其称人卫之祸文公为之也文公逐卫侯而立叔武使人兄弟相疑放乎杀母弟者文公为之也元咺自晋复归于卫自者何有力焉者也此执其君其言自何为叔武争也】
　　【履祥按是年晋文公始霸春秋所不书者二上则天王下临践土不书下则卫侯郑杀叔武不书何也春秋之事所不书众矣葢旧史所书皆从赴告所不告者史固不得而书也夫子修春秋有改定而无增加葢谨之也然践土之天王不书于朝王所见之叔武之见杀不书于卫侯名元咺奔而晋执卫侯见之或叔武之杀非卫侯也公子歂犬也吾观卫侯在外则杀元咺之子返国则已盟而先期以入是皆有忌叔武之心焉卫侯忌叔武之心久矣使卫侯无忌叔武之心则先驱何以杀叔武之遽哉春秋诛心之法必不以是未减卫侯也】
　　二十有一年王子虎鲁侯晋人宋人齐人陈人蔡人秦人盟于翟泉【左氏曰公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不防公侯　陈氏曰晋初以大夫盟王子也向也践土之役王子虎不书涖盟也今以大夫盟诸侯文公之志荒矣大夫之交政于是始文公为之也】
　　【履祥按杜氏谓翟泉在洛阳城内洛阳去今河南王城二十五里耳诸大夫于此不入聘王室而鲁侯于此会盟不朝天子是诚何为者宜春秋于此不书公而大夫皆人之】
　　二十有二年卫杀其大夫元咺及公子瑕卫侯郑归于卫【左氏曰晋侯使晋衍酖卫侯寗俞货晋使薄其酖不死公为之请纳玉于王与晋侯王许之乃释卫侯衞侯使赂周歂冶厪曰茍能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶厪辞卿】
　　【履祥按卫侯有罪则不当以医诛卫侯无罪则不当以玉免此晋文之不正也卫侯初归则杀叔武再归则杀元咺公子瑕春秋于其出奔不名而归名之比于失国灭同姓之罪矣元咺失事君之礼固以国讨书有守国之功故以官书公子瑕之及也非其罪矣】
　　晋人秦人围郑【左氏曰晋侯秦伯围郑以其无礼于晋且贰于楚也晋君函陵秦军汜南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯】
　　【曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之徃来共其乏困君亦无所害且君尝为晋君赐矣许居焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯説与郑人盟使杞子逢孙杨孙戍之乃还子犯请击之公曰不可徴夫人之力不及此因人之力而敝之不仁失其所与不知以乱易整不武吾其还也亦去之】
　　【履祥按晋文报怨而喜功故邀秦以伐郑秦穆恃功而视利故私郑而倍晋此一役也结怨交兵者数世晋主夏盟失秦之援而为楚所抗自是役始春秋之所忧在楚史记之所忧在秦二者居天下之大势矣】
　　王使宰周公聘于鲁鲁公子遂入聘遂如晋【陈氏曰自桓公以下周室无聘鲁者于是再聘而宰周公实来则已重矣公子逊如京师遂如晋是夷周于晋也】
　　【履祥谓夷周于晋犹未也其后知有晋而不知有周矣可胜诛哉】
　　二十有三年晋侯作五军【初王命曲沃伯以一军为晋侯至献公作二军文公作三军又作三行至是作五军】狄围卫衞迁于帝丘
　　【履祥按齐桓公之时狄灭衞而封卫于楚丘晋文公之时狄围卫而卫迁于帝丘桓文之优劣见矣】
　　二十有四年楚子使鬭章请平于晋晋侯使阳处父如楚郑文公卒子兰嗣【是为穆公】卫人侵狄及狄盟晋文公卒子驩嗣【是为襄公】
　　【履祥按晋文霸功不及齐桓之盛而晋世主夏盟齐桓止其身盖齐桓之家不治而晋文之家事治也齐桓之夫人三内嬖如夫人者六人身死不及殡而即有五公子之乱齐遂以衰传称晋侯逆夫人嬴氏以归狄人归季隗杜祁以君故让偪姞而上之以狄故让季隗而已次之故班在四辰嬴贱班在九人但齐姜存否不见于传而刘向列女传穪晋文迎之以归为夫人向愽极羣书必有考也则晋文之家法大槩可见矣家法治所以无身后之乱也有国者当知治乱之木不可以是为迂】
　　二十有五年秦人入滑晋人及姜戎败秦师于殽【左氏曰杞子自郑使告于秦曰郑人使我掌其北门之管若潜师以来国可得也蹇叔曰师之所为郑必知之勤而无所必有悖心且行千里其谁不知师劳力竭逺主备之无乃不可乎公辞召孟明西乞白乙使出师于东门之外蹇叔哭之曰孟子吾见师之出而不见其入也蹇叔之子与师哭而送之曰晋人御师必于殽殽有二陵必死是间余尔骨焉秦师遂东过周北门左右免胄而下超乘者三百乘王孙满尚防观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人髙将市于周遇之以乘韦先牛十二犒师曰寡君闻吾子将歩师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉杞子奔齐逢孙扬孙奔宋孟明曰郑有备矣不可冀也攻之不克围之不继吾其还也灭滑而还晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾防而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰经梁御戎莱驹为右败秦师于殽获百里孟明视西乞术白乙丙以归遂墨以文公晋于是始墨文嬴请三师许之先轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君惠而免之三年将拜君赐秦伯素服郊次郷师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大徳　陈氏曰晋之霸秦有力焉自城濮以来无复不从也文公未葬襄公墨衰及姜戎氏要秦师于殽败之夫晋帅天下诸侯以攘夷狄存中国也秦有力焉而及姜戎败之秦晋之搆怨自是始更三君交兵无虚嵗曽不十年晋遂不竞而楚伯是故特书及而晋子贬称人然则善秦欤自韩原秦师无君大夫则非善可知也晋遂不竞而楚伯秦亦与有力焉耳】晋人败狄于箕鲁僖公卒子兴嗣【是为文公左氏曰齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也冬公如齐反梦于小寝即安也】晋人陈人郑人伐许【左氏曰讨其贰于楚也楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而葬之郐城之下晋阳处父侵蔡楚子上敇之与晋师夹泜而军阳子患之使谓子上曰吾闻之文不犯顺武不适敌子若欲战则吾退舍子济而陈迟速唯命不然纾我老师费财亦无益也乃驾以待子上欲渉大孙伯曰不可晋人无信半渉而薄我悔败何及不如纾之乃退舍阳子宣言曰楚师遁矣遂归楚师亦归太子商臣谐子上曰受晋赂而辟之楚之耻也罪莫大焉王杀子上】二十有六年【鲁文公元】二月癸亥日有食之王使叔服如鲁葬使毛伯锡鲁侯命【胡氏曰诸侯终防入见则有锡嵗时来朝则有锡能敌王所悛则有锡礼诸侯丧毕以士服见天子已见锡之黻冕圭璧然后归今文公继世防制未终非能初见也何为而锡命乎】晋侯来朝于温伐卫【左氏曰晋文公之季年诸侯朝晋卫成公不朝使孔逹侵郑伐緜訾及匡晋襄公既祥使告于诸侯而伐卫及南阳先且居曰效尤祸也请君朝王臣从师晋侯朝王于温先且居胥臣伐卫围戚取之获孙昭子卫人使告于陈陈共公曰更伐之我辞之卫孔逹帅师伐晋】鲁侯使叔孙得臣来拜卫人伐晋楚世子商臣弑楚成而自立【是为穆公左氏曰初子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗聼既又欲立子职而黜太子商臣闻之而未察告其师潘崇曰若之何而察之潘崇曰享江芋而弗敬也从之江芋怒曰呼役夫宜君王之欲杀女而立职也告潘崇曰能事诸乎曰不能能行乎曰不能能行大事乎曰能冬以宫甲围楚子请食熊蹯而死弗聼缢諡之曰灵不瞑曰成乃瞑】二十有七年晋侯及秦师战于彭衙秦师败绩【左氏曰殽之役晋人既归秦师秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类聼言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政文之二年春秦孟明视帅师伐晋以报殽之役晋侯御之先且居将中军赵衰佐之王官无地御戎狐鞫居为右及秦师战于彭衙秦师败绩晋人谓秦拜赐之师秦伯犹用孟明孟明増修国政重施于民赵成子言于诸大夫曰秦师又至将必辟之惧而増徳不可当也】宋公陈侯郑伯晋鲁公孙敖盟于陇【左氏曰穆伯防诸侯及晋司空士縠盟于垂陇晋讨卫故也书士縠堪其事也　陈氏曰晋遂以大夫盟诸侯也大夫而与诸侯敌于是始故书大夫専盟自士縠也然则士谷主是盟也则曷为序于诸侯之下春秋不以大夫主乎盟也是故讫于宋不以大夫主盟翟泉贬此何以不贬贬不于其甚则于事端余实録而已矣自书士縠而后凡役书大夫垂陇主士縠新城主赵盾而后大夫与诸侯序于是戚之盟书齐国左随之防书宋华元甚者无伯而君与大夫并列于会矣】晋人宋人陈人郑人伐秦【左氏曰晋先且居宋公子成陈辕选郑公子归生伐秦取汪及彭衙而还以衙之役卿不书为穆公故尊秦也谓之崇徳也】二十有八年晋人宋人鲁人陈人卫人郑人伐沈沈溃【左氏曰以其服于楚也】王叔文公卒【王子虎也】秦人伐晋【左氏曰秦伯伐晋济河焚舟取王官及郊晋人不出遂自茅津济封殽尸而还霸西戎用孟明也君子是以知秦穆公之为君也举人之周也与人之台也孟明之臣也其不解也能惧思也子桑之忠也其知人也能举善也】秦伯师还誓于师【书秦誓篇曰公曰嗟我士聼无哗子誓告汝羣言之首古人有言曰民讫自若是多盘责人斯无难惟受责俾如流是惟艰哉穆公首援古人之言盘难艰凡四语三顔盘如盘乐怠傲之盘人惟多盘所以乐放恣惮捡束喜邪忌正不能受责穆公引此意正受责而多盘其病源也我心之忧日月逾迈若弗云来此穆公悔多盘之失也惟古之谋人则曰未就子忌惟今之谋人姑将以为亲古今谋人犹云前軰后軰也前軰谓未可轻乃反忌之于后軰则茍焉亲信之此穆公悔其不能受责也虽则云然前过虽不可追后来尚可勉也尚猷询兹黄髪则罔所愆番番良士旅力既愆我尚有之此复思用古人之谋也仡仡勇夫射御不违我尚不欲惟截截善谝言俾君子易辞我皇多有之昧昧我思之勇夫谝言皆今之谋人也既不欲用此勇夫矣又悔用谝言之旧失惩创之深也如有一个臣断防猗无他技其心休休焉其如有容焉人之有技若已有之人之彦圣其心好之不啻若自其口出实能容之以能保我子孙黎民亦职有利哉此因古谋人良士等而上之又思好贤乐善之人葢兼有受责如流之羙者此良相之量善类之所以聚国家之福也穆公慨想形容殊有意味人之有技冒嫉以恶之人之彦圣而违之俾不通是不能容以不能保我子孙黎民亦曰殆哉反上文而言蔽贤疾能之人葢不但责人无难而已此善类之所以散而国家之祸也邦之杌隍曰由一人邦之荣懐亦尚一人之庆总言国家安危之效葢由所用善恶之殊而思得君子以终之穆公之意悠哉史记秦纪曰穆公自茅津渡河封殽中尸为发防哭之三日乃誓于军曰云云以申不用蹇叔百里傒之谋故作此誓令后世以记余过君子闻之皆为垂涕】
　　【履祥按秦誓秦穆公晚年悔过之书也左氏记秦晋之故甚详而不记作誓之事书序误以为败殽还归之作惟史记系作誓于取王官封殽尸之后葢穆公自是不复东征矣此篇穆公更歴惩创之言极为真切穆公于五伯之功为末而晚年所悔庻防王者之意象焉但所少者刚明之力而或有悠缓之意所望于人者大而所以自为者或尚小尔】
　　楚人围江晋以江故来告王使王叔防晋阳处父帅师伐楚以救江【左氏曰楚师围江晋先仆伐楚以救江晋以江故告于周王叔桓公晋阳处父伐楚以救江门于方城遇息公子朱而还　胡氏曰当是时楚有覆载不容之罪晋主夏盟宜合诸侯声罪致讨命秦甲出武闗齐以东兵畧陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故春秋书伐楚以救江言救江虽善而所以救之者非其道矣】二十有九年狄侵齐楚人灭江【陈氏曰灭不言围此其书围何以病晋也】王使召公过赐秦伯金鼓【史记曰秦用由余谋伐戎益国十二开地千里遂霸西戎天子使召公过贺穆公以金鼓履祥按伐灭西戍益国十二此非一时葢史记緫叙于此年之下以见天子赐赉之由自周室有犬戎之难东迁洛阳以灭戎之事委之秦自大夫而为诸侯于此又有贺赐之宠焉】
　　卫侯使寗武子聘于鲁【左氏曰卫寗武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一矢百旅弓矢千以觉报宴今陪臣来继旧好君辱贶之其敢干大礼以自取戾】
　　【履祥按鲁卫兄弟其聘使徃来葢常事不悉书也而寗俞独书葢贤俞以病鲁也鲁以天子礼乐祀周公而及于羣公之庙宾祭用之可谓僭且亵其来久矣而武子独讥其不然鲁之君臣亦漫不知省孔子曰鲁之郊禘非礼也周公其衰矣春秋独书寗俞其诸贤俞以病鲁与】
　　三十年王使荣叔归鲁成风之含且赗使召伯防【履祥按礼乐征伐自天子出而周之失政亦有以自致自平王亾讐戎申而征伐之义失繻葛之败特不幸耳自仲子之赗天子自壊礼矣而子孙袭之追锡桓公之命归成风之赗凡天王之礼即探诸侯之意数数然媚之何以服天下之心哉裴度有言韩舆疾讨贼承宗敛手削地非朝廷之力能制其死命特以举措得宜能服其心故尔周之举措在后世犹不服况当时强诸侯何以服其心乎】
　　楚灭六灭蓼【左氏曰臧文仲闻六与蓼灭曰臯陶庭圣不祀忽诸徳之不建民之无援哀哉】三十有一年晋舍二军【左氏曰晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾曰能使国之利也是以上之宣子于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授太傅阳子与太师贾佗使行诸晋国以为常法】秦穆公卒子防嗣【是为康公左氏曰秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟　史记曰缪公卒葬雍从死者百七十七人秦之良臣子舆氏三人亦在从死之中秦人哀之　子王子曰当时称贤君固未有出穆公之右者而其卒也三良殉而黄鸟之诗哀或以为此穆公之遗命也其言过矣穆公之于晋也怨其君而矜其民不忍其饥而死也穆公之于秦也自悔其过不忍杀败军之三大夫岂以无罪之三良而命之从死必不然也以人殉葢出于戎狄之俗责穆公不察其非礼无遗命以变其俗则可也责穆公有遗命廹其从死则不可也惟孙防山止责康公而不及其他此为得其情者至朱子之论而是非始定日王政不纲诸侯擅命杀人不忌习以为常无明王贤伯以讨其罪此为可叹耳】晋襄公卒晋人逆公子雍于秦【左氏曰晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此囬徳者难必舒矣贾季日不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖滛也为先君子不能求大而出在小国辟也毋子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚焉秦大而近足以为援母义子爱足以威民立之不亦可乎使先蔑士防如秦逆公子雍先蔑之使也茍林父止之曰夫人太子犹在而外求君此必不行子以疾辞不然将及弗聼贾季亦召公子乐于陈赵孟使杀诸郫贾季怨阳子易其班也使续鞫居杀阳处父晋杀续简伯贾季奔狄履祥按晋自文公始霸后世頼之公子雍亲文公子年长而贤赵孟立之是矣而偪于穆嬴卒诈败秦师而立灵公晋遂失霸其后灵公不君卒以欲杀赵盾见弑而盾亦卒被弑君之名见义而为之不终惜哉然则太子在而外立君事理人情岂不难乎曰太子幼而公子雍为摄主此亦先王之法春秋之初固有此例也亦何为而不可哉】
　　三十有二年鲁取湏句【杜氏曰絶太皥之祀】宋成公卒子杵臼嗣【是为昭公】宋人杀其大夫【左氏曰宋成公卒昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必可君其图之亲之以徳皆股肱也谁敢擕贰若之何去之不聼穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬】晋赵盾立世子夷皋【是为震公】晋人及秦人战于令狐先蔑士防奔秦【左氏曰秦康公送公子雍于晋曰文公之入也无卫故有吕郤之难乃多与之徒卫穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则宾也不受防也既不受矣而复缓师秦将生心先人有夺人之心军之善谋也逐防如追逃军之善政也训卒利兵秼马蓐食潜师夜起败秦师于令狐先蔑奔秦士会从之履祥按令狐之役曲在晋大夫也故春秋书晋人及秦人战然秦伯在焉而亦人之也何居五伯莫贤于穆公穆公三置晋君皆以重赂征晋河东许君焦瑕率可见矣况康公之贤不及穆公其多公子雍之卫而亲纳之必非义举要赂可知春秋之人秦伯为赂故也左氏虽不言其事而其事固可想矣】
　　狄侵鲁西鄙【左氏曰狄侵我西鄙公使告于晋赵宣子使因贾季问鄷舒且让之】齐侯宋公鲁侯卫侯郑伯许男曹伯防晋赵盾盟于扈【春秋书曰公防诸侯晋大夫盟于扈左氏曰晋侯立故也公后至故不书所防凡防诸侯不书所防后也后至不书其国辟不敏也　胡氏曰赵盾内専废置君外强诸侯为此盟其不名何也见大夫之强也诸侯不序见公之不及于防也文公怠惰事多废缓既约晋盟而复后至鲁自是日益衰矣　陈氏曰晋始失伯也】三十有三年八月王崩子壬臣践位【是为顷王】晋赵盾鲁公子遂盟于衡雍【左氏曰襄仲防晋赵孟盟于衡雍报扈之盟也】鲁使公孙敖入吊不至奔莒【左氏曰穆伯如周吊丧不至以币奔莒从已氏焉】
  </div>
  <div class="pagination">
   <a href="资治通鉴前编_page5.html">
    上一页
   </a>
   <a href="资治通鉴前编.html">
    1
   </a>
   <a href="资治通鉴前编_page2.html">
    2
   </a>
   <a href="资治通鉴前编_page3.html">
    3
   </a>
   <a href="资治通鉴前编_page4.html">
    4
   </a>
   <a href="资治通鉴前编_page5.html">
    5
   </a>
   <span class="current-page">
    6
   </span>
   <a href="资治通鉴前编_page7.html">
    7
   </a>
   <a href="资治通鉴前编_page8.html">
    8
   </a>
   <a href="资治通鉴前编_page9.html">
    9
   </a>
   <a href="资治通鉴前编_page10.html">
    10
   </a>
   <a href="资治通鉴前编_page11.html">
    11
   </a>
   <span>
    ...
   </span>
   <a href="资治通鉴前编_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
