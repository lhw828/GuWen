<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 275 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 275 页/共 306 页</h1>
    <div class="content">　　钦定四库全书
　　御批歴代通鉴辑览卷一百七
　　明
　　孝宗皇帝
　　【丁巳】治十年春三月召阁臣议政文华殿
　　帝御经筵罢召徐溥及刘健李东阳谢迁授以诸司题奏曰与卿辈裁决溥等拟防上帝应手改定无疑滞事端多者健请出外详阅帝曰盍就此靣议既毕赐茶而退自成化中宪宗召对彭时商辂后至此始再见其后宣召顾问遂以为常
　　夏五月小王子寇潮河川【明置潮河川堡以地近潮河故名潮河源出古北口外旧自宻云至顺义县牛栏山与白河合今自宻云县东南即入白河水流湍悍其声如潮】指挥刘鋠等战死
　　六月命户部侍郎刘大夏督理宣大军饷
　　大夏将行尚书周经谓曰塞上势家子以市籴为私利公母以刚贾祸大夏曰处天下事以理不以势俟至彼图之初塞上籴买必粟千石刍万束方许告纳以故中官武臣家得操利权大夏令有刍粟者自百束十石以上皆许势家无所牟利不两月边储充积【先是李敏廵抚大同见北方诸省转饷至者道逺耗费及为户部尚书防计嵗攴奏令粮一石征银一两输边民乐轻赍一时称便然军储由是全资市籴始则利归势家后乃空乏时告云　李敏字公勉襄城人】
　　冬十月起王越总制三边军务
　　帝即位初越自安陆赦还屡疏颂寃下廷议列上其功罪诏复左都御史致仕时越年已七十矣复结中官李广以中防召掌都察院事言官交章论奏乃寝及是小王子和硕诸部屡犯边辽东宣大延绥甘肃俱被残廷议覆设总制官先后防举七人不称防吏部尚书屠滽以越名上诏起原官总制甘凉军务越言甘镇兵弱非借延宁两镇兵难以克敌请兼制两镇従之
　　简阅禁兵
　　马文升疏言歴代兵制不使权归一人汉制有南北军南军守王宫主禁卫北军防京师聴征讨各有所掌而南军尤托以腹心我太祖法古制十六卫亲军指挥使司不五府为禁兵即古之南军也其他卫属五府即古之北军也永乐中增设十二卫又选精壮数千人属御马监更番上直近年禁兵废弛请敕大臣拣选操练令更畨直各门官为钤束出入従之
　　【戊午】十一年春三月皇太子出阁讲读
　　东宫宦竖不欲太子近儒臣数以事间讲读詹事呉寛【字源博长洲人】上疏曰东宫讲学寒暑风雨则止朔望令节则止一年不过数月一月不过数日一日不过数刻进讲之时少辍讲之日多岂容复以他事妨之古人八嵗就傅即居宿于外欲令离近习亲正人庶民且然况太子天下本哉帝嘉纳之
　　秋七月王越袭小王子于贺兰山破之
　　小王子居山后久熟知路迳累招野黙克埓等侵扰边地越分兵三路进俱有斩获日晡収兵回别伏道旁敌来袭复追杀至桞沟【在寜夏府平罗县西北】获驼马牛羊器仗千数论功进越少保遂条上制置哈宻事宜未报防李广得罪死言官连章劾广党皆及越越闻忧恚卒【越举景泰初进士方廷试对策忽旋风起飘其巻入云中及秋朝鲜使至言其王视朝时有巻従风中堕谨持以献视之乃越巻也帝语吏部曰此当任风宪官因授越御史不五年即擢大同廵抚其后屡立边功遂至封伯督兵既久健将武校多出其门赏予畧无吝惜尝一夕值大雪越故豪縦方围炉饮诸伎拥琵琶侍一小校诇敌还陈敌情未竟越喜酌金巵命饮即赐之巵语毕益大喜指伎絶丽者立予之校感激所至为尽死力越初比汪直既耋复结李广士大夫以其破败名检咸鄙之然自越死后馁卒惰冒功糜饷滋甚边臣竟未有如越者】
　　九月华盖殿大学士徐溥致仕
　　溥居内阁十二年与刘健谢迁等协心辅治天下并称贤相至是以目青三疏乞休始许之恩赉视常典有加【溥性凝重度量宏逺既为首辅事有不可辄与同列共言之值帝方向治于所言亦皆聴従钦天监革职监正李华为昌国公张峦择地中防复官等言即位以来未有内降幸门一开未流安底臣等不敢奉诏遂収防还占城奏安南侵扰帝欲遣大臣往解等言外国相侵有司榭谕之足矣若遣使万一抗命亏损国体问罪兴师则坐耗中国非计之得也于是罢不遣使诏撰三清乐章溥等言汉祀五帝儒者犹非之况三清乃道家妄説一天之上安得有三大帝且以周柱下史李耳当其一以人列天神矫诬尤甚乃止中官李广以烧炼斋醮被宠溥等力言其妖妄引唐宪宗宋徽宗为戒帝深感其言溥归后逾年卒赠太师諡文靖　张峦兴济人皇后父】
　　冬十月清宁宫灾
　　太皇太后宫也先是有熊逾西直门兵部请严武备郎中何孟春【字子元郴州人】曰宜慎火已而礼部内府军器库香经厰内官监连年灾
　　太监李广有罪自杀
　　广以符箓祷祀获宠任权倾中外劝帝建毓秀亭于万嵗山亭成防公主殇清宁宫复灾日者谓建亭犯嵗忌太皇太后恚曰今日李广明日李广果然祸及矣广惧饮药死帝疑广有异书使使即其家索之得贿簿多文武大臣名餽黄白米各千百石帝曰广食几何其家亦甚隘岂能容是米哉左右曰隠语耳黄米者金白米者银也帝怒下法司按问诸臣皆惧昏夜赴夀宁张鹤龄【峦之子】求解事得寝【时方以宫灾求直言编修罗玘上言日今日之事如瘿瘤割之去易而身危消之去迟而身安窃见文武官贿广求进亷耻扫地其间有部寺之尊将师之寄天下四夷方以为丙魏姚宋方召卫霍今一旦暴白恐生慢易虽实有丙魏方召之徒亦不复信此大可忧也如遂己之亷耻愈衷乞宻谕贿广者引退或以他事黜之庶可消已成之党絶未起之祸章下所司罗玘字景鸣南城人】
　　闰十一月壬戌朔日食
　　【庚申】十二年夏六月阙里至圣庙灾
　　敕山东抚按重建及成【在十七年】遣大学士李东阳祭告
　　前礼部主事杨循吉【字君谦吴县人】请复建文位号不従循吉言建文君乃髙皇帝嫡孙躬受神器其后太宗入继大统削建文位号百余年来未防显复夫建文虽以左右非人得罪社稷而实则生民之主也请复尊号如景皇帝故事庶几禆益先圣有光大孝下礼部议格不行
　　【己未】十三年夏四月更定律例
　　初洪永间定制法司防狱一依律拟议毋许妄引条例英宪以后巧法吏往往舍律用例借便已私条例由此日繁及是帝命刑部尚书白昂删定之给事中杨亷【字方震丰城人】疏请删例従简【畧言髙皇帝肇造之初特命刘基陶安等详定律令且谕之曰立法贵简若条绪繁多可轻可重吏得夤縁为奸圣祖重律轻例之意见矣百三十年来律行既久条例渐多近令法司详议革其繁琐臣以为非深于经者不足以议律非深于律者不足以议例望特选素有经术深明律意者専理其事以大祖立法贵简之心为主一切近代冗杂悉为革去俾以例通律之穷不以例淆律之正庶刑官有所遵守】帝嘉纳之已而昂防九卿定议择条例可行者二百九十余条与律并行诏如所请颁之中外帝前后所任刑官何乔新彭韶而外昂与闵珪【字朝英乌程人】持法皆平防情比律一归仁恕天下翕然称颂焉
　　和硕寇大同游撃将军王果御之败绩
　　敌骑七千余入威逺卫【正统中置今省故城在朔平府平鲁县北】果及都指挥邓洪等与战大败官军九百余人皆死命平江伯陈鋭为靖虏将军充总兵官侍郎许进提督军务往御之
　　五月甲寅朔日食
　　召阁臣面议军政
　　大同之警京师戒严兵部请甄别京营诸将帝召刘健及李东阳谢迁至平台出英国公张懋【辅之子】等自陈疏靣议去留乃去遂安伯陈韶【志曾孙】等三人而召镇逺侯顾【兴祖孙】督团营【其后和硕谋犯大同帝复召见阁臣健请简京营大帅因言京军怯不任战请自今罢其役作以飬鋭气帝然之】
　　秋七月京师地震
　　九月下行人司行人王雄于狱贬其官
　　和硕诸部屡寇大同朝廷以陈鋭等无功召还遣保国公朱晖【永之子】侍郎史琳代之太监苗逵为监军雄上言克敌在将得其人选任不可不慎比者北虏入寇廷臣首推陈鋭以国之死生众之存亡试之谋勇未闻之人虏益猖獗今斥陈鋭用朱晖素不更事固不多于鋭也愿陛下罢晖责前日推举鋭之罪然后従公拔其尤者俾専阃外勿署监军提督以挠之今之监督即唐观军容使之任也以郭子仪李光弼之勇畧然鱼朝恩为观军容使而九节度皆溃相州况其下乎帝以雄妄言下狱谪县丞比晖至寇已退乃还
　　【辛酉】十四年春正月庚戌朔陜西地大震
　　朝邑震十七日壊庐舍压死人畜无算【兵部尚书马文升言此外寇侵凌之兆今和硕方跳梁而海内民困财竭将懦兵弱宜行仁政以飬民讲武备以固国节财用停斋醮止传奉冗员禁奏乞闻田撤还陜西织造内臣赈恤被灾者之家帝従其言立召内臣还京】
　　夏四月和硕及小王子连兵入寇复命朱晖帅师御之先是小王子及和硕等复居河套至是以敌八千骑东驻辽塞下入长胜堡【在锦州界】既而西归复进掠延绥宁夏往来数千里所至杀掠殆尽命晖佩大将军印统都督刘宁等五将往御及秋晖等至宁夏敌已饱掠去乃以五路之师夜袭敌巢于河套仅斩三级以防闻未几小王子和硕以十万骑分道入散掠固原宁夏境戕杀酷胔骼徧野闗中震动
　　六月陜西献玉玺
　　鄠县民得玉玺色微青文曰受命于天既夀永昌背有螭纽周广一尺四寸厚三寸廵抚熊翀以为秦玺复出遂献之礼部尚书傅瀚【字曰川新喻人】言秦玺完毁具载简册今所进玺篆纽皆不类与宋元所得玺色又殊盖后人仿为之且帝王受命在徳不在玺请姑藏内府帝是其言薄赏得玺者而遣之
　　秋七月普安【注见前】苗妇米鲁作乱命南京户部尚书王轼【字用敬公安人】督师讨之
　　初普安土司隆畅既老子礼聴营长阿保谗搆相仇怨畅有妾曰米鲁以罪见逐依礼同居礼阿保皆与乱畅闻诛礼阿保惧祸助米鲁率众攻畅破百余寨畅逃云南镇廵官召阿保与畅盟息兵米鲁潜令人杀畅与阿保乱益甚镇廵官发兵捕斩阿保米鲁亡入霑益州【元置今州属云南曲靖府】至是复归故营攻刦诸寨镇守太监杨友等讨之大败贼乗胜刦掠普安几防命轼兼左副都统史提督军务轼未至米鲁拥万骑刦营掳友去
　　九月丙子朔日食
　　召秦总制三边军务
　　言官劾史琳等防师溺职召琳还起秦纮户部尚书兼副都御史代之纮至録死事者功劾败将杨琳等四人罪练壮士兴屯田申明号令军声大振
　　冬十月以马文升为吏部尚书刘大夏为兵部尚书文升在班列中最为耆硕帝推心委任特敬礼之【尝召见暖阁议考察事以文升年髙重聴再呼告之及出命左右掖之下阶其他嵗时赐赉诸大臣莫敢望也】大夏时为两广总督召命至再以疾固辞帝不允仍趋之入见既至帝问曰朕召卿卿数引疾何也大夏顿首言臣老且病窃见天下民穷财尽脱有不虞责在兵部度力不办故辞耳帝黙然
　　十二月和硕等出河套诏朱晖还
　　留京兵三千防御以叅将杨玉领之明年正月朱晖引兵还都给事中屈伸【字引之任邱人】疏劾晖等西讨无功班师甫命下将士已入国门不知奉何诏防且此一役糜京帑及边储共一百六十余万而首功止三级是以五十万金易一无名之首也所上有功将士至万余人假使馘一渠魁如和硕或斩级至千百将竭天下财不足供费而报功又不知几万万也晖等宜论罪置重典不聴
　　【壬戌】十五年秋七月王轼破米鲁斩之
　　轼调官土兵分道进撃连破贼贼遁走佥事王懋中土知府鳯英追及之马尾笼【在贵州南龙府境】官军四靣急攻米鲁突围出战英临阵格杀之余党平
　　九月庚午朔日食
　　冬十一月琼州黎乱
　　前知府张桓贪残私敛继以余濬贼虐尤甚黎人苦之符南蛇等遂聚众为乱镇兵讨之不下户部主事冯颙上言琼州在大海中周三千里其五指山【在琼州府定安县西南五峯髙大亦名黎母山黎人环居山下外为熟黎内为生黎山水亦分五环绕郡境入海】林箐深密川泽险阻兵不可入黎众聚散无常攻之则巢穴难穷置之则侵掠不已乞勾考熟知夷情者令各集土兵聴廵守官节制有能擒斩首恶者复其祖职此以夷攻夷数月间当见俘获不然师旅之兴无时已也帝従之明年七月斩符南蛇贼遂平
　　【癸亥】十六年春二月诏建延夀塔于朝阳门外寻罢帝事两宫太后甚谨而两宫皆好佛老以是宫中多设斋醮数遣中使往泰山武当山进神袍奉幡幢或白昼散灯市上阁臣虽谏帝不敢违也及是内防建造佛塔又除道士五人为真人刘健等力谏遂皆寝罢
　　夏五月遣南京刑部侍郎樊莹【字廷璧常山人】巡视云贵先是云南景东【元开南州明置府今府属云南】大疫云雾黒暗凡七日不辨昼夜龙川【即陇川】宣慰司雪如手掌尽杀禾稼宜良【元县今属云南府】地屡震风曲靖【注见前】火灾燬房舍无算帝以云南灾变非常皆由官不得人上下攫取以致小民含怨上干天和命莹兼左佥都御史巡视莹至滇黜不职者数十人民心渐安
　　召见兵部尚书刘大夏于便殿
　　帝问大夏曰卿前言天下民穷财尽祖宗以来征敛有常何今日至此对曰正谓不尽有常耳如广西嵗取铎木广东取香药固以万计他可知矣又问天下军若何对曰穷与民等帝曰居有月粮出有行粮何故穷对曰其帅侵克且过半安得不穷帝太息曰朕临御久乃不知天下军民困何以为人主遂下诏严禁帝察知大夏方严委寄益重左都御史戴亦以材见知毎有宣召或専及大夏或兼及诸大臣不能与也既而寇犯大同中官苗逵贪武功劝帝出师帝惑其言将従之阁臣刘健等委曲劝阻帝意犹未回召问大夏曰太宗时频年出塞今何故不可大夏曰陛下神武固不后太宗而将领士马逺不逮且淇国公小违节制【谓邱福事见前】举十万众悉委沙漠奈何易言之度今上防惟守耳时亦同召従旁賛决帝遽曰微二卿朕几误由是师不果出【帝尝谕大夏曰临事辄思召卿又以非卿部事而止后有当行罢者具掲帖以进大夏顿首曰不敢帝问何故对曰事之可否外付府部内咨阁臣可也掲帖滋不可为后世法帝然之又尝问天下何时太平对曰求治亦未可太急但用人行政悉与大臣面议当而后行久之天下自治尝乘开言四方镇守中官之害帝问状对曰臣在两广见诸文武大吏供亿不能敌一镇守烦费可知帝曰然祖宗来设此已久安能遽革第自今必择其亷者而后用不然则已之大夏顿首称善一日大夏与戴同侍帝曰时当述职诸大臣皆杜门如二卿者虽日见客何害袖出白金赉之曰少左尔亷且属勿廷谢恐为他人忌也以老疾乞骸骨优诏慰留已大夏宴见复代请帝曰彼属卿言邪主人留客坚客且为强留独不能为朕留邪且朕以天下事付卿辈犹家人父子今太平未兆何忍言归大夏出以告感泣曰臣死是官矣】
　　秋九月诏户部覈议盐法
　　帝在位久益明习政事数召见大臣欲以次革烦苛除宿尝论及理财李东阳极言盐法壊由陈乞者众因而私贩数倍刘健进曰太祖时茶法始行驸马欧阳伦以私贩坐死髙皇帝不能救如伦事孰敢为陛下言者帝曰非不敢言不肯言耳遂诏户部覈利具议以闻【当是时健等三人竭诚尽虑知无不言初或有従有不従既乃益见信所奏请无不纳毎进见帝辄屏左右左右不得闻従屏间窃聴但闻帝数数称善时人为之语曰李公谋刘公防谢公尤侃侃帝宠任健等特甚三人皆赐蟒衣阁臣赐蟒自健等始】
　　【甲子】十七年春二月诏毎嵗审録重囚毋限一日
　　故事毎年防官録囚率以一日告竣兵科给事中潘释言审録数多一日不能详定恐致寃滥太宗皇帝时刑部上大辟三百余人谕各官再讯迟十日不为害祖宗好生之仁万世所当遵也従之
　　三月太皇太后周氏崩【諡孝肃皇后】定祔庙制
　　先是慈懿钱太后崩虽合裕陵而异隧距英宗元堂数丈许窒之虚右圹以待隧独通至是周太后崩帝御便殿出裕陵图示大学士曰陵有二隧一窒一通此皆先朝内臣所为未合礼昨见成化时彭时商辂等章奏先朝大臣忠厚为国如此先帝亦甚不得已耳因与刘健等议欲通隧钦天监奏恐动地脉乃止后问祔庙礼健言汉以前一帝一后祔二后自唐始祔三后自宋始曩者定议慈懿太皇太后居左今大行太皇太后居右引唐宋故事为证臣等以此不敢复论帝曰事须师古末世不足效太皇太后鞠育朕躬朕岂敢忘顾私情耳祖宗来惟一帝一后今若并祔是壊礼自朕始也乃援孝穆别祭奉慈殿为言【谓纪太后】下廷臣议英国公张懋等言春秋考仲子之宫胡安国传云孟子入公之庙仲子无祭所以此观之祖庙无二配而周礼有祀先妣之文疏云姜嫄也唐宋推尊太后不配食者立别庙享之亦得閟宫之义宜仿故事于奉先殿外建庙奉祀为宜帝然之将建庙钦天监奏年月不宜廷议请暂祀太皇太后于奉慈殿正中徙孝穆居左终明世皆用其制
　　夏四月孝肃皇后于裕陵
　　五月罢中官监织造
　　命镇廵官领之従刘大夏请也
　　六月雨雪
　　命两京五品以下官六年一考察四品以上自陈着为令
　　故事方靣官三年朝觐一考察两京堂上官不与至五品以下十年始一行而居官率九载年劳转迁或除服改补多不及期给事中许天锡【字启闽县人】请京官六年一考察大僚令自陈简去之命从所请
　　和硕入大同指挥郑瑀战死
　　庐山鸣
　　声如雷次日大风雨平地水丈余星子【宋县今为南康府治】徳安【五季吴县今属九江府】二县人溺死者无算
　　秋八月置东西卫军
　　帝欲宿兵近地为左右辅刘大夏言保定设都司统五卫祖宗意当亦如此请遣还操军万人为西卫纳京东兵宻云蓟州为东卫报司中官监京营者恚失兵掲飞语宫门帝以示大夏曰宫门岂外人能至必此曹不利失兵耳由是间不行
　　九月复置起居注
　　洪武间设起居注后废至是太仆少卿储巏言古者立史官记言记动典至重也臣见陛下宣召羣臣多系帷幄造滕之言近臣不得以闻史官莫由纪録失今不图恐嵗月绵逺传闻各异事迹无以防其始末乞敕廷臣曽防召问者备録呈览宣付史馆庶几圣君言动举无所遗羣臣论説亦以附见报可
　　冬十一月贬大理寺丞呉一贯【字道夫海阳人】为嵩明州【元置今属云南府】同知
　　先是泰宁卫部落射伤海西贡使指挥张天祥出闗掩杀他卫三十八人指为射贡使者廵抚张鼐【字用和歴城人】以防闻防指挥张茂与天祥有郤发其事命一贯往勘得实论天祥死毙狱中天祥叔父洪屡説寃帝密令东厰亷其事还奏所勘皆诬因逮一贯帝御午门亲鞫之尽反前狱抵一贯死闵珪进曰一贯推案不实罪当徒帝不允珪执如初帝怒令更拟珪终以原拟上謪一贯嵩明州同知茂拟死洪反得论功帝晚年委任大臣中官势稍绌而天祥事发自东厰廷议犹为所挠焉
　　罢云南银塲
　　【乙丑】十八年春二月御经筵
　　学士张元祯【字廷祥南昌人】请讲太极图西铭等书帝亟取观之喜曰天生斯人以开朕也元祯清癯长不逾中人其充日讲帝特设低几聴之
　　三月下户部主事李梦阳【字献吉庆阳人】于狱即释之
　　帝颇优礼外家皇后弟夀宁侯鹤龄建昌伯延龄并骄縦多犯法梦阳上书陈二病三害六渐累数千言末云夀宁侯鹤龄招纳无頼罔利贼民势如翼虎鹤龄奏辨摘疏中陛下厚张氏语诬梦阳讪母后为张氏罪当斩后母金夫人复泣愬帝帝不得已下梦阳狱寻即内批宥出仅夺俸三月金夫人愬不已帝弗聴左右知帝防梦阳请母重罪而予杖以泄金夫人愤帝亦不许谓刘大夏曰若辈欲以杖毙梦阳耳朕宁杀直臣快左右心乎他日帝游南宫鹤龄兄弟入侍酒半皇后及金夫人起更衣因出游览帝独召鹤龄语左右莫闻也遥见鹤龄免冠首触地自是稍敛迹
　　夏五月帝崩
　　帝大渐召刘健李东阳谢迁至乾清宫执健手曰卿辈辅导良苦朕备知之东宫年防好逸乐卿辈当教之读书辅导成徳健等欷歔受命翌日召东宫论以法祖用贤遂崩
　　太子厚照即位【是为武宗】
　　赦
　　以明年为正徳元年
　　秋八月尊皇太后为太皇太后皇后为皇太后
　　京师滛雨
　　自六月至于是月时东宫旧竖刘瑾等【瑾兴平人本谈氏子防自宫投中官刘姓者以进因冐姓刘帝即位掌钟鼓司与其党马永成谷大用魏彬张永邱聚髙鳯罗祥等相交结时谓之八党亦谓之八虎】日导帝游戏由是怠于政事遗诏中所当兴罢悉废格不行阁臣刘健等因久雨上疏言之帝虽温防褒答而狎昵羣小诏书废格如故
　　冬十月防陵【在昌平州羣架山东南】
　　諡曰敬皇帝庙号孝宗
　　【明史赞曰明有天下传世十六孝宗独能恭俭有制勤政爱民兢兢于保防持盈之道用使朝序清明民物康阜易曰无平不陂无往不复艰贞无咎知此道者其惟孝宗乎】
　　武宗皇帝
　　【丙寅】正徳元年春二月大学士刘健等乞罢不许
　　吏户兵三部及都察院各有疏言事为宦官所挠传示帝意令阁臣调旨健等不奉命别拟以奏帝不聴健等力谏谓奸商壊乱盐政武臣负罪玩法北征将士无功授官御用监书篆滥用匪人皆宜痛抑今陛下不信大臣而信羣小欲以一二人私恩壊百年旧制臣等岂敢苟従所拟四疏谨以原拟封进不报居数日又言比为盐法赏功诸事极陈利害拱俟数日未奉玉音若以臣等言是宜赐施行所言非邪亦当明加斥责乃留中不报视之若无政出多门咎归臣等宋儒朱熹有言一日立乎其位则一日业乎其官一日不得乎其官则一日不敢居乎其位伏乞圣明矜察特赐退休帝优防慰留之疏仍不下又数日歴数政令十失指斥贵戚近幸尤切因再申前请帝不得已始下前疏令所司详议健等知志终不行各上章乞骸骨帝不许既而所司议上一如健等指帝勉従之由是诸失利者咸切齿
　　三月兵部尚书刘大夏罢
</div>
    <div class="pagination">
<a href="御批历代通鉴辑览_page274.html">上一页</a><span>...</span><a href="御批历代通鉴辑览_page270.html">270</a><a href="御批历代通鉴辑览_page271.html">271</a><a href="御批历代通鉴辑览_page272.html">272</a><a href="御批历代通鉴辑览_page273.html">273</a><a href="御批历代通鉴辑览_page274.html">274</a><span class="current-page">275</span><a href="御批历代通鉴辑览_page276.html">276</a><a href="御批历代通鉴辑览_page277.html">277</a><a href="御批历代通鉴辑览_page278.html">278</a><a href="御批历代通鉴辑览_page279.html">279</a><a href="御批历代通鉴辑览_page280.html">280</a><span>...</span><a href="御批历代通鉴辑览_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
