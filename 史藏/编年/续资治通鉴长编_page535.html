<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 535 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 535 页/共 607 页
  </h1>
  <div class="content">
   辛卯，以祀明堂礼毕，诣景灵宫天兴等殿行恭谢礼，次诣万寿观。
　　壬辰，诣凝祥池、中太一宫、集禧观行恭谢礼，次诣醴泉观、大相国寺。
　　乙未，权发遣提点开封府界诸县镇事高士英为职方员外郎。凤州防御使世逸为耀州观察使。
　　太师文彦博言：「先朝赐臣僚儒行中庸篇及文武臣七条，欲乞举行此法，依例于朝辞日给赐，及宣谕诫励。」诏：「文武七条，令检举行下，逐路监司遍牒遵守；其儒行中庸篇，候将来科场给赐。」
　　诏遣户部郎官往京西，会计转运司财用出入之数。
　　右谏议大夫范祖禹言：「自来诸路每告阙乏，朝廷许应副，其余则责办于外计。且既委转运使副以一路财计【二】，而不信其所言，虚实必遣郎官，然后可信，是使诸路使者人人有不自信之心，每遇阙少，则倚望朝廷遣官会计，愈不自安。欲乞自今诸路凡有告乏，只委转运司会计保明闻奏，如有不实，即重行黜责，其谁敢妄？今诸路经费所以不足者，由提刑司封桩阙额禁军请受钱帛、斛斗万数不少。此乃户部、转运司本分财计，先帝特令封桩，以待边用。今朝廷方务安边息民，则封桩之法宜悉蠲除。欲乞自熙宁十年初封桩以来，已起发上京，及今日已前未起发上京数目，尽以赐尚书户部、诸路转运司，以佐经费。」枢密院进呈祖禹所言，诏：「诸路见封桩阙额禁军请受钱帛、斛斗，自合依神宗处分封桩，今后臣僚不得辄起请拨赐户部，仍令遵守。」（旧录枢密院言：「右谏议大夫范祖禹奏请提刑司封桩阙额禁军请受钱帛、斛斗万数不少，乞尽赐户部、诸路转运司，以佐经费。」诏：「诸路见封桩阙额，今后臣僚不得辄起请拨赐户部，仍令遵守。」新录因此。今取祖禹家传及奏议详载之。祖禹旧传又云：「上察其奸，乃降御批。」此诬辞也，新传已削去。）
　　祖禹又言：「封桩之与经费均出于民，皆陛下一家之财也。苟可以利国，何爱焉？譬如移之于东而迁之于西，出之于内而归之于外也。唐代宗之时，租税悉进入大盈内库，以中人主之，欲天子以取给为便，遂不复出。有司不能计其多少，国用不能计其赢缩，殆二十年。及德宗即位，宰相杨炎顿首于上前，请出之以归有司，如此，然后可以议政。德宗乃诏凡财赋皆归于左藏库。昔先帝有经略四夷之志，是以别贮以待用。今陛下垂拱守成，至于无为，蓄聚于此，将安用之？今诸路窘乏，不可不救，若其计穷，岂免掊克？是夺之于此，而使取之于民也。惟陛下无疑于改先帝权宜之制。」不报。
　　祖禹又言：
　　元丰四年，河决小□，神宗皇帝下诏更不修闭决口，宣谕辅臣曰：「以道治水，无违其性。」河行大□，今已九年。自元丰八年以来，议者乃有异同。朝廷疑惑，故先遣李常、冯宗道，后又遣臣叔百禄、赵君锡按视，皆言无可塞之理，即用北流为便。士大夫亦言不可塞者十有八九，而李伟希合执政，无所忌惮，敢肆大言，以罔朝廷。朝廷更不博谋依觽，即依伟奏，置都提举修河司，既开直堤第四铺口，而第七铺危急，自八月八日救护至二十八日，用梢草百万，调急夫七千人，官吏自夜达旦，埽緷愈危，随即垫去，终不能守，而直堤自溃决。今纔开一铺，河势变移，人意已不能测，将来闭塞北流，何止万倍于此？
　　又闻范子奇争言河不可回，朝廷既令分析。昨谢卿材奏乞兼领河事，制置一年，必使国用不加费，民力不加劳，河清住修，物料住买，水行地中，冀不决溢，河滩之地，渐可耕垦，自来春府界不消调夫，亦不至科出夫钱，又乞赴阙禀议河事。自河决以来，监司未尝肯任咎责，独谢卿材所奏如此，朝廷何不且试之一年？若其无成，显行黜责。而尚书省批令先具措置利害奏闻，不令赴阙。昨移卿材河东，乃复置修河司，而改用范子奇。子奇亦明言不可，岂故欲违朝廷哉？子奇久任河北，必知其可与不可也。
　　臣窃见去年初遣二使之时，大臣方且力争，或曰可塞，或曰不可。今言不可者已罢免，所以庙堂无异议之人。凡河役一或起，则公私遂空，将来聚十万兵夫，不惟穷困河北一路生灵，京东、西亦皆震扰。陛下昨欲遣使之时，先已降诏，恐人有观望之意，后追改之，此乃陛下以大公为心，无所专主，谨之至也。及二使还奏，大臣议论犹不能一，独陛下圣意主张，遂罢修河司，中外无不以为至当。今纔历三时，复为回河之役，先帝既以为不可，陛下又以为不可，而执政耻其前言之失，必欲遂非，妄举大役，轻动大觽，河本无事，而人强扰之。
　　熙宁中，河决曹村，东南注巨野，大兴人徒塞之，然人力乃无所施，一夕河自退减，灵平乃成。故议者以为天助，非人力也。祖宗时，王楚、横□、商胡皆不可塞也，非不欲塞，势不可回也。先帝知其如此，及河决而北，遂不复闭。盖幸其北去，无南决逼近都邑之患，而河薄西山，稍近禹之故道。此乃天意，非人事也。夫河者，天地之气，气之所向，谁能御之？今东行故道已高，借使能以人力开之至海，终不能使水自下升高。自大禹以来，未闻用人功开土渠而引大河行其中者，今不以人意顺水，而欲使水随人意，此乃鲧湮洪水、汩陈五行之失也。元丰中，范子渊为武济之役，横绝大河，费国财，害人命，不可胜计，京西之人，恨不食子渊之肉。及其败事，奸臣党庇，止夺一官，陛下嗣位，方加贬责。今欲塞北流，与子渊何以异？校其劳费与其为害，又非武济之比也。
　　夫水官欲兴河役，正如边臣欲生边事，官员、使臣利于功赏俸给，吏胥、主典利于官物浩大，得为奸幸，豪民利于贵售梢草，濒河之人利于聚觽营为。凡言回河之利者，率皆此辈，非为国家计也。自古欲举大事，动大觽，必先尽天下之言，不恶异同之论，使人人各伸所见，而后利害是非出焉。至于治河，必委忠实可信之士，其论议必断以经术，非专用贪利邀功之人也。汉武帝使汲黯、郑当时塞瓠子，犹复颓坏。成帝时，平当以经明禹贡，使行河，领河堤。今乃欲望大禹之功于王孝先、李伟之徒，不亦难乎？
　　伏望陛下明谕大臣，专采髃言，息意回河，勿轻动觽，无以有限之财力、生民之性命，填不测之巨壑，勿循一言之失，而望必不可成之功；罢提举修河司，散遣官吏、兵夫，其北流决溢，随宜救护。臣自闻复置修河司指挥，即欲建言，缘臣叔百禄尝被使指，言出臣口，理亦有嫌，是以踌躇至于阅月。今中外巙巙，皆言不便，臣有言责，若避嫌缄默，坐观国事有误，臣之罪大矣。亦不报。（祖禹新传云，朝廷卒从其议。按：此时初不从，卒从之耳。或附十月四日祖禹未迁给事前。）御史中丞傅尧俞言：「臣伏睹都水使者□安持、李伟等决大名第三铺口，欲因涨水，回大河于孙村口，使还故道，暴集薪刍，屡差夫力，傍河之民，殆不堪命，讫无成绩，虚费不可赀计。若知不可而强为，是贪赏欺天；若果可为而不效，是不虔败事。欺天败事，未尝议刑，奸险之人，既无所惩艾，故今又欲兴作大役，数十倍于前日，假托神怪，侮惑朝廷，先为谬悠之谈，而不肯任责。是国家将倾半天下之力，儬安持等以侥幸于万分之一。苟不成功，生灵何罪！决为此者，岂朝廷之福？乞重责安持等，以戒将来。夫事以议从，策由觽定。今觽人之论，不然者多，新除水官，亦复异议，欲望圣慈且罢修河司，以安觽心，少休民力，详观大河之变，果有大害，徐复议之，询谋佥同，庶无后悔。」（尧俞自注云：「九月二十八日奏此。」十一月十七日，尧俞又云云。）
　　左司谏刘安世言：「臣伏睹先王之治，在于官率其属，使上下得以相维，内外得以相制。故人各任职，而无苟简之患；吏不数易，而人见诛赏之实，此尧、舜、三代之所共由而不废者也。今亲民之任在郡县，朝廷既为之置守令矣；觽守令而无以统率，则民或受弊，又为之设监司矣；监司之官坐制一道，多至三十余州，少者亦不减十余郡也。其所宣布风化，振举纲纪，舒惨百城，废置髃吏，调发兵民，均节财赋，朝廷一听其所为，可谓任之重矣。既付之以如此之权，而无法以纠其谬，岂非责小官者为太密，而驭大吏者为太略乎？臣闻祖宗之朝，所以择监司之意甚谨，而考绩之意甚详。近世因循，寖以不讲，授任之际，未尝察其行实，遂容非才冒处其间，既将使指，鲜称其职。或出于私喜，而箧荐过其情；或发于暴怒，而诬捃非其罪；或优游苟且，计日待迁；或承望风旨，以非为是。急功利者，有至于妄作；务□大者，有至于容奸。不惟无补于朝廷，抑亦有害于政事。臣尝考唐六典，监察御史之职掌，分察百僚，巡按郡县，每诣十道，则选判官二人为之佐。是御史非特纠尚书六司之过失，而亦按治诸路也。臣愚欲望圣慈先诏执政：如诸路监司阙官，并以两制等所举本科之人【三】，更加精择，须协公议，亦可除用，若未满任，不许迁擢；求祖宗课责转运使、副之诏，着为定法，然后以天下诸路分隶六察，间遣巡行【四】，按其功罪。若治行尤异，则元举之官，宜推进贤之赏，职业无状者，必行缪举之罚，庶几吏久其任，不敢偷惰，上下交儆，百职修举。」（新录有此奏，系之四年九月，今附月末，更当考详。安世尽言集乃不注上时。）
　　注　　释
　　【一】王子京「京」原作「景」，据阁本及下文改。
　　【二】既委转运使副以一路财计「使副」二字原倒，据范太史集卷一五论封桩札子乙正。
　　【三】并以两制等所举本科之人「并」下原衍「不」字，据阁本删。
　　【四】间遣巡行「间」原作「元」，据阁本改。
续资治通鉴长编
卷四百三十四
卷四百三十四
　　起讫时间 起哲宗元佑四年十月尽其月
　　卷　　名 续资治通鉴长编卷四百三十四
　　帝　　号 宋哲宗
　　年　　号 元佑四年（己巳，1089）
　　全　　文
　　冬十月丁酉朔，诏无得受文彦博乞致仕章。
　　戊戌，翰林学士苏辙进呈神宗御制集，宰臣吕大防进读诗数篇，太皇太后泣下。大防奏曰：「神宗文章自万世不朽，愿少抑圣情。」
　　己亥，翰林学士承旨邓温伯为龙图阁学士、知亳州。（九月二十二日，初除吏书。）国子祭酒、直集贤院兼徐王府翊善郑穆为给事中，侍御史朱光庭为右谏议大夫，仍并赐金紫。
　　左司郎中、直秘阁黄廉为起居郎。后数日，刘安世言：「臣窃惟左右二史，记人主之言动，职清地要，他官莫比。国朝以来，畀付尤重，搢绅之士，一历兹选，必赞书命，遂直禁林，非器识端方，上下所信，才学优掞，中外所推者，不虚授也。臣伏见起居郎黄廉立朝无正直之名，聭官有附会之实，容悦侧媚，善于进取，从来清议未尝与之，忽蒙抡擢，甚郁觽望。命下之日，适会臣辞免误恩，家居待报，既未领事，不敢奏章，遂容斯人，乘间叨据。方陛下辨别邪正、长育人材之际，如廉无状，实玷清选。深虑朝廷业已除授，无名罢免，伏望圣慈面谕执政，除一修撰之职，处以使者之任，姑俾宣力于外，以杜奸邪幸进之渐。惟冀特留圣虑【一】，早赐指挥。」不听。（五年九月十六日，迁修撰、都承旨；十八日，为陕西都漕。）
　　枢密院言，邵州蛮人近百日未宁息，老师费财，极为未便。诏谢麟多方措置，不得任令诸将淹延观望，别生余患。
　　尚书省言，于阗国进奉人到阙，不得过一百日。从之。
　　庚子，御史中丞兼侍讲傅尧俞为吏部尚书兼侍读，左谏议大夫梁焘为御史中丞。右谏议大夫兼侍讲范祖禹为给事中。起居舍人兼左司谏、宣德郎刘安世迁通直郎，为左谏议大夫，仍赐绯。太常少卿，集贤校理韩川为侍御史，著作佐郎司马康为右正言兼侍讲。川及康皆辞免新命，从之，仍拘收所给告。（康墓志云：「以执政亲嫌，辞不就职。」不知川以何辞，当考。据刘安世明年正月末札子，川以此月十二日对。）左司谏□安诗为直集贤院兼侍读。（安诗先以七月二十四日论王谠除国子监丞不当，谠既改少府监丞，安诗十月四日犹以司谏为直集贤院兼侍讲【二】，不知为直集贤院兼侍讲仍领谏职否？据苏轼五年六月末奏，则安诗坐论谠忤吕大防意，故罢。然不见罢司谏月日，或即此月四日也。苏辙五年五月言：「去年台谏论回河不当，言既不从，而言者皆获美迁。」当考。七年十月十二日，以兼侍讲为天章待制。）
　　辛丑，西南程蕃遣人入贡。
　　范祖禹言：「臣窃闻已有旨除臣试给事中，臣蒙陛下擢任言职，未有分毫裨补，今遽蒙迁擢，实怀愧惧，虽捐躯陨首，无以上报，然臣有愚恳，不敢不陈。臣自九月以来，闻朝廷复置修河司，（九月二十八日，复置修河司。）实见人情汹汹不安，皆言回河不便。臣因经筵，每与傅尧俞相见，讲求利害，皆以为此事至大，不可不言。至二十八日，臣方进入文字，今纔数日，闻尧俞改授吏部尚书，除臣左省之职。臣非不知给事中职高而责轻，谏议大夫班下而责重，人情谁不以升进为荣，以免忧责为喜？然臣窃以为回河之役，最为当今大患，又闻差使臣五十九员，往五十九州岛徱刷差兵赴役，又差内臣大使臣四员，团结兴发次第。如此，天下岂不骚动？且河北百姓未尝告诉乞朝廷回河，而无故兴此大役，逆天地之理，易山川之位，以国财民命填无穷之壑，而取不测之忧，此亦安危所系，臣岂敢不力争？夫河不可回，臣之论已详，朝廷若以臣言为然，即罢回河之役，以免河北将来倒垂之急，息数十州困扰之力，臣愿以一身救数路生民之命，虽死无憾。若河不可不回，以臣言为不然，则当显行黜责，不当却得优迁。此乃执政大臣欲以美职塞臣等之口，使之贪利而不言耳。朝廷若使执政得以官职诱人，则畏威者无不钳口，贪利者亦得结舌，天下利害之实，人主何由得知？此非陛下之福也。恭惟太皇太后陛下方垂帘听断，皇帝陛下未亲政事，正当明目达聪之时，而大臣乃以陛下官爵为蔽言之具，虽臣至愚，所不敢当。臣若黾勉就职，是与执政同为欺君，若陛下一日觉悟，以臣为何如人也。伏望陛下诘问大臣：臣所引先帝诏书，可用与不可用？陛下昨降罢修河司指挥，可行与不可行？今来复置修河司，是与不是？中外人言便与不便？然后考核臣言之是非。若臣言是，乞赐施行；若臣言非，乞加黜责，免至叨冒恩命，再三辞避，□烦天听。」
　　后两日，祖禹又言：
　　臣闻周灵王之时，谷、洛斗，将毁王宫，王欲壅之，太子晋谏，以为不可。夫谷、洛二水，小川也，王宫，天子所居也，小川水斗而妨王宫，太子晋犹深陈祸福之戒，言川不可壅，壅必有祸，以其违天地之性也。今大河岂谷、洛之比，又无王宫之害，以何理而欲塞之也？
　　六国之时，邻敌相倾，则劝人以动觽役民。韩闻秦之好兴事，欲疲之，无令东伐，乃使水工郑国为间以说秦，令凿泾水为渠溉田。夫以一渠犹能疲秦【三】，使无东伐，今回河之役，不知几渠，而自困民力，自竭国用，又多杀人命，有不可胜言之害，此乃西北二敌所幸也。是以臣与傅尧俞极言论列，实以河北数路生民休戚、国家安危、朝廷轻重所系。天地血桩已北向九年，必非人力所能遏绝。（「天地血桩已北向九年」，必有误字。）今之河流方稍复大禹旧迹，入界河趋海，初无壅滞。万壑所聚，其来远大，必无可回之理，自古亦无容易塞河之事。
　　欲望陛下与执政大臣考臣等言之是非，若臣等所言为是，即乞以数路生民为念以国家安危、朝廷轻重为急，速赐指挥停罢修河，今来大冬盛寒，宜早降德泽，免生民饥冻死亡，正李伟等欺罔之罪。如以臣等言为不然，方册中语皆不可信，而河有必回之理，不至于他处决溢，为州县大患；不至苦虐数路兵民力役，以致逃亡，起为髃盗；不至火急收买数千万物料，致非时斩伐林木，残害天地之所生，科扰州县乡村、坊郭人民，鞭笞枷锢，星火督责，遽致百姓惊骚流离之苦；又免枉费国家不赀之计，以致公私匮乏，仓库空竭，内则奸狡窥伺，别致生事，外则四夷传闻，萌心作过。但令大臣保得必无上件数事，回河必有成功，则臣言显为缪妄，岂可但隐忍而已，须当正臣等所言不当之罪，黜责以励后来，乃可以示朝廷典法。
　　今不试验臣等所言，是否以救朝廷过举，而奏章纔下，未及累日，即蒙优加美迁。臣不知大臣此谋，为国邪，为身邪？若为国，则当公天下之言，尽河事之利害，不当以官职姑息，使人不言；若为身，则是唯欲人之同己，而不顾人之异己，岂惟国事不当如此，为大臣身计，亦未为得也。人臣官愈进，则当忧国愈深；宠益加，则当爱君益切。臣若闻命遂缄默不言，不惟臣心实有所愧，有识之士必指臣为贪利无耻，忘国不忠之人。伏望圣慈宣问大臣等，所言回河是否如上所陈，数件事理必有必无，别白是非，明辨可否，使如臣辈不得缄默。贴黄：「昨开第三、第四铺，而第七铺溃决，已非人意所料。恐将来闭塞，必有不测之患。」
　　壬寅，诏今后起居郎、起居舍人曾行词，如除中书舍人，与免召试。
　　朝奉郎韩宗古为司封郎中。
　　左谏议大夫梁焘等言：「访闻修河计置物料万数浩瀚，沿流州县多被科买，期限迫促，甚为骚扰。臣等窃谓河朔之民久罹水灾，若更加科率，实所不堪。今河流向背尚未可知，不宜重困民力。乞约束逐路监司及都水官吏，应缘修河所用物料，除朝廷应副，并须官和买，不得扰民。」从之。
　　殿中侍御史孙升言：「臣伏以三路之民，为国肘腋，朝廷尤所加惠。今回河之役既兴，而河北首被其害，兵夫若干，物料若干，臣访闻即日梢草之价【四】，其贵数倍。若一切用市价和买，则难以集办，必至抑配与等第人户，一路骚然，不安其居。苟以星火为期，将见室家不保，恐非陛下加惠元元之意。伏望圣慈特赐指挥下都提举修河司，应收买物料并须□为期限，添长价直，不得非理抑配；仍令本路安抚司常切觉察，如期限迫促，价直低小，民力难以出办，逐旋体量闻奏【五】，以慰一路人心，则中外幸甚！」贴黄：「仍乞间遣使人密行体访，人户有无非理骚扰之患。」
　　升又言：「臣窃以春秋之义，必诛首恶，而朝廷之罚，要在惩奸。恭惟熙宁之政，务欲兴废补弊，出于仁民爱物，而小人侥幸一时，贪功冒赏，竞为苛刻，肆行己见。故罔上坏法为市易者，吕嘉问、□安持为之倡；锻炼附会为大理者，崔台符、杨汲为之首；以至吴居厚、吕孝廉肆剽剥于京东，贾青、王子京极槌埋于福建；蹇周辅、朱彦博配百万之盐于江西，则父子不保；李琮增无名之税于江东、淮、浙则老耭流离；吕公雅、霍翔促保马之期限，沈希颜、范峋裒岁课之羡溢。四方之人，侵削肌骨，破散室家，愁怨之声盈满内外，伤天地至和之气，累仁圣好生之德，言之可为痛心。此数人者，天资残忍，视民如草芥，实为首恶。陛下临御以来，相继黜削，轻重不同，然不足以谢天下。其间虽有革面以自文饰其过，稍冀哀怜，譬如蛇虺，方在蛰伏，假息窃视，幸其有间，复肆毒螫矣。今数路被害之民，疮痍未瘳，而李琮【六】、朱彦博一除相州，一除虔州，皆大藩名郡。如此，何以惩奸窒恶，成圣朝仁厚之化乎？且何正臣官为侍从，以附会治狱，一饶州不可得。若李琮、朱彦博纵未欲放弃闲地，即乞且除一小郡，以慰四方被害之民。伏望圣慈详察，特行追寝，则天下幸甚！」诏朱彦博别与差遣。（朱彦博别与差遣，政目十月六日事，今附本月日，并取孙升疏全载之。升论彦博及李琮两人，今独彦博有此指挥。李琮元佑元年五月四日，自梓路运判责知吉州；今年九月二十八日，改知相州；后又自相州改潞州，在六年六月二十八日。朱彦博自江西运判出知兴国军，在元年二月二十二日；改知虔州，在今年九月二十八日；又五年八月一日，复知虔州。）
　　癸卯，诏：「永兴军、耀同解华陕州、河中府今年秋灾伤县分保甲，令转运司疾速取会，不以分数，并关保甲司权免今年冬教。如本户不系灾伤者，亦与放免。其一县全不灾伤，仰依条教阅。」
　　甲辰，赐饮酒宴于集英殿。
　　起居郎兼侍读颜复为中书舍人。（五年五月六日，改天制、祭酒；七月，卒。）
　　丙午，应在京及诸路见在未卖空名度牒，每道并作一百七十贯出卖，披剃钱在外。
　　丁未，龙蕃遣人入贡。
　　戊申，翰林学士苏辙奏：「神宗皇帝御制集凡著录九百三十五篇，为九十卷，目录五卷。内四十卷皆赐中书、枢密院。又边臣手札，言攻守秘计，先被旨录为别集，不许颁行。仍御制集序一篇，以纪盛德，发明大训。臣窃见祖宗御集皆于西清建重屋，号龙图、天章阁、宝文阁，以藏其书，为不朽之训。又别刻板模印，遍赐贵近。欲乞降付三省，依故事施行。」诏御集于宝文阁收藏。（旧录：「更不别建阁。神宗圣文、神翰，其后编录至九千余道，是时所集，止十分之一，余八千道不收，奸意何在？又不建阁，非祖宗故事也。」新录辨云：「圣文、神翰，岂可混而为一？圣文者，御集是也；神翰者，则凡御笔所书者是也。今编录御制文集，而乃以书翰混之，何啻九千余道？况方书成奏御之时，安有当日建阁收藏之理？自『更不别建阁』以下四十九字合去之。」）
　　左谏议大夫刘安世言：「臣尝观唐李绛之对宪宗，以谓君尊如天，臣卑如地，如日月之照，雷霆之威。小臣昼夜思度，本欲陈谏十事，至时已除五六；逮于缄封上进，又削其半，得上达者，盖无二三。以此推之，则人臣所以献于天子前者，莫非精思熟虑，而自以为不易之言也。虽人之才智大小远近之不齐，而其所论未必皆至于尽善，要在君、相推至公之心，择所长而行，则天下几无遗策矣。今二圣临御，委任大臣，方此之时，尤宜开广言路，以防壅塞。臣愚欲望陛下深鉴前古之弊，务通天下之情，应台谏官所论奏，别于内中置籍，先录事目，然后付外。若三省聚议以为可行，即于章疏之后，具已放行次第缴奏；或议论少理，决难从者，亦具不行之状，封奏以闻。伏乞陛下更加参酌，苟执政与夺已得允当，并候注籍，却以真本降付三省；或宸衷以为不然，即大臣奏事之际，更可面加询访。所贵忠言谠论，尽关圣览，取舍至公，为后世法。」踰月，不报。
　　安世又言：「臣前月二十日上殿【七】，曾具札子，乞以台谏官章疏内中置籍，先录事目，然后付执政聚议，批鉴可否讫，并具缴奏，候注籍毕，却以真本降付三省，至今未蒙施行。臣窃恐陛下以谓关防稍严，恐伤辅弼之意，不欲示外，故以留中。然臣之所言，盖为朝廷立万世之法，非苟以区区之小数，而劝陛下疑大臣也。今天下之奏，付尚书省者，必复送中书，中书具如何措置拟定以闻；及其得旨送尚书省令施行者，必再三门下省覆奏，然后行下。盖纲纪互相检制，非皆为疑执政而设。此今臣乞以台谏之言，令三省拟奏可否，何以异此？臣固不敢以迂阔难行之事，要君取名，止贵采择之际，至公至谨，不以人废言而已。伏望圣慈察臣惓惓之诚，欲广聪明之助，早以臣奏付外施行。」（从违当考。）
　　庚戌，皇城使、惠州刺史、内侍省押班冯宗道为昭宣使，依旧内侍省内侍押班。
　　辛亥，朝献景灵宫。
　　癸丑，上御迩英阁，召讲读官讲三朝宝训终，侍读苏颂等奏曰：「陛下勤求治道，仰法祖宗，臣等每媿荒簄，不能发明，上资圣览。」上遣内侍宣答曰：「祖宗治道，兹有本原，逮此终篇，悉资开发。」颂等稽首称谢。
　　甲寅，诏：「太皇太后曾祖、太师、魏王琼改封□王，曾祖母、燕国太夫人李氏赠邠国太夫人，韩国太夫人李氏赠陈国太夫人；祖、赠太师、楚王继勋改封□王，祖母、鲁国太夫人康氏赠楚国太夫人，豫国太夫人郭氏赠扬国太夫人，秦国太夫人王氏赠商国太夫人；父、赠太师、唐王遵用改封周王，母、□国太夫人曹氏赠越国太夫人，秦汉国太夫人李氏进封荆雍国太夫人【八】。皇太后之曾祖、太师、申王敏中改封定王，曾祖母、魏国太夫人梁氏赠荆国太夫人，鲁国太夫人张氏赠陈国太夫人，唐国太夫人朱氏赠豫国太夫人，陈国太夫人王氏赠唐国太夫人；祖、赠太师、荣王传亮改封卫王，祖母、越国太夫人□氏赠吴国太夫人；父、赠太师、周王经改封秦王，母、豫国太夫人李氏赠燕国太夫人，冀国太夫人张氏赠韩国太夫人。皇太妃曾祖、赠司空百祥可加太保，曾祖母、卫国太夫人孙氏赠秦国太夫人；祖、赠司徒士清可加太傅，祖母、曹国太夫人康氏赠魏国太夫人；父、赠太尉延和可加太师，母、苏国太夫人唐氏赠鲁国太夫人，镇国太夫人王氏赠周国太夫人，益国太夫人逯氏赠汉国太夫人；继父、赠和州团练使士安可加莱州防御使。」并以明堂推恩也。
　　户部尚书吕公孺言：「朝谒之制曰，日参【九】、六参、望参、朔参，其未有差遣升朝官并朝参。缘每岁朔参，除假故外，遇视朝日方赴，其朝臣中颇有自元丰年出外，近到京参部未久，复授差遣出外者，于朝仪元不知习。乞以望参为六参，朔参为望参，别不增减仪制，于职事亦无妨废。」诏礼部、御史台、合门同共详定以闻。其后，诏朔参官并兼赴望参，望参兼赴六参。（旧录云：「元丰中，朔望、六参皆有定制，至是更之。」新录削去。）
　　又诏：「开浚濠河事务拨属京城所管勾，见雇人夫，依放冻例权住和雇，其部役使臣，发遣归吏部。如将来兴工日阙少部役使臣，即具合消人数【一○】，踏逐申尚书省。」（此必有因依，当考。范祖禹五月末，梁焘六月六日，七月七日有言，可考。）
　　御史中丞兼侍讲傅尧俞言：「准告除吏部尚书，伏见翰林学士承旨苏颂与臣班列颇同，而臣妄居其上。颂自吏部尚书方除今任，欲乞迩英进见，许臣依旧居颂之次。」从之。
　　知杭州苏轼奏：「本州岛进士汪溉等一百四十人诣臣陈状，称：『准元佑四年四月十九日敕，诗赋、经义各五分取人。朝廷以谓学者久传经义，一旦添改诗赋，习者尚少，遂以五分立法，是欲优待诗赋，勉进词学之人。然后天下学者日夜竞习诗赋举业，率皆成就，虽降平分取人之法，缘业已习熟，不愿再有改更。兼学者亦以朝廷追复祖宗取士故事，以词学为优，故士人皆以不能赋诗为耻。比来专习经义者十无二三，若平分解名，委是有亏诗赋进士，难使捐已习之诗赋，抑令就经义之科。或习经义、诗赋多少各以分数发解，乞据状敷奏』者。臣曩者备员侍从【一一】，实见朝廷更用诗赋本末，盖谓经义取人以来，学者争尚浮虚，文字止用一律，程试之日，工拙无辨，既去取高下，不厌外论，而已得之后，所学文词，不施于用，以故更用祖宗故事，兼取诗赋。而横议之人，欲收姑息之誉，争言天下学者不乐诗赋，朝廷重失士心，故为改法，各取五分。然臣在都下，见太学生习诗赋者，十人而七。臣本蜀人，闻蜀中进士习诗赋者，十人而九。及出守东南，亲历十郡，又多见江南、福建士人皆争作诗赋，其间工者，已自追继前人，专习经义，士以此为耻。以此知前言天下学者不乐诗赋，皆妄也。惟河北、河东进士，初改声律，恐未甚工，然其经义文词，亦自比他路为拙，非独诗赋也。朝廷于五路进士，自许礼部贡院分数取人，必无偏遗一路士人之理。今臣所据前件进士汪溉等状，不敢不奏，亦料诸处以此申明者非一，欲乞朝廷参详觽意，特许将来一举，随诗赋、经义数多少，各纽分数发解。如经义零分，不及一人，许并入诗赋额内。仍除将来一举外，今后并只许应诗赋进士举，所贵学者不至疑惑，专一从学。」贴黄称：「诗赋进士亦自兼经，非废经义也。」（轼以四年十月十八日奏此。）
　　乙卯，诏前正议大夫、知枢密院事安焘可特起复正议大夫、知枢密院事。焘力辞，许之。（九月四日、十八日，范祖禹云云。）
　　环庆路经略使范纯粹奏：「准鄜延路经□司牒：『据保安军申，准宥州牒：「永乐等人户，除累年死亡外，鸠集到一百五十五人，于十一月十日赴界首分付。所有四寨，亦别差官同日领受去讫。」所有宥州牒内称同日领受四寨一节，与先降朝旨不同，已具奏闻，请照会』者。本司昨准朝旨，降到画一约束，为给赐城寨事。寻看详得收复弃地内，各有汉蕃弓箭手住坐耕种，若候关报到日方行告谕，即至时必有西人侵逼旧地，搜罗劫掠。各家须有窖藏斛岗及木棚屋舍，何由拆移般运？必见弃夺失所。欲呼召近上蕃官，令告谕本处住坐人户，便令收拾，免至横遭破荡。续准枢密院降指挥节文：『若便行告示收拾物色，则不免张皇惊扰，却恐引惹西人便来侵逼占据，或致生事。况至时已有防护编拦兵马，自可收拾搬运。』今准前项鄜延路牒到事理，本司看详：夏国已指定十一月十日交付人户，却欲同日受领四处废寨。鄜延路经□司虽已再禀朝旨，窃度夏国必是于其日每处放出人马，逼胁惊骚。虽朝旨戒约，如四寨迁移未绝，不得辄有侵犯，窃恐至时未肯遵依。其本路废寨城内，官私物色及人兵、百姓，固未能便至伤夺，所有弃地内住坐汉蕃弓箭手约九百余户，散在郊野，逐家当此丰年，皆有窖藏斛食，又各有土棚屋室，彼既以人马相临，利在抄夺，岂容皆尽迁移？必是迭喧惊逐，枉致委弃。虽有编拦防护人马，岂能周篃一方？又将官畏朝廷画一内希功生事约束，若被贼马胁逐，岂肯为救占人户家计，便与贼战？以此较之，其防护编拦，止是照管得汉界接便作过之人，其人户仓猝迁移之际，若被贼马临逼，必难救止，不过催驱得人户老小脱身逃归，便为了事。深虑人户既失地土，方此重迁，若更遭贼残破，徒手而来，必至大段狼狈，因或生事。况宥州已报交送人口，今已不远，欲乞朝廷详酌，许令自今便将弃地内汉蕃人户先次迁移，候了绝，接续将废寨内官物亦行般运，务于交送人口日前，一一了当，庶得人户不致横遭抄夺，重其困弊，亦免至时两兵相临，忽至生事，似无不便。伏乞速降指挥。」贴黄：「兵将防托人户迁移，以至沿路防托般运官物，若遇贼兵逼胁抄夺，亦恐不可全然退避，乃是堕彼计中。若大段侵犯，势应斗敌。伏乞朝廷亦赐指挥详察，许帅臣密谕所遣主将，以备万一。所有交送人口并不曾诘问之人，品色及数目至少，并乞朝廷熟议可否。」（纯粹十月三日奏此。）
　　又奏：「本司准朝旨，将安疆寨给赐夏国，见已依节次所受朝旨施行外，据本处将官等赴本司称：『昨自收复安疆寨后，其东则与旧寨荔原堡，其西则与旧寨柔远堡次及怀安东谷地相接连，逐寨界蕃部人户，为见安疆开拓疆土，遂与安疆寨接连，亦合侵展向外耕种住坐。今来朝命只令给赐安疆寨，即无明文将应系侵展到地土一例给赐，未委两邻旧寨接连侵过西界耕种人户，合与不合一例起遣迁移？』本司看详元降朝旨虽无明文，缘既是给赐安疆寨与夏国，即应缘收复安疆寨后来接连安疆一带侵犯地土，理合随寨给赐。不应独赐废寨，而两邻侵耕之地尚有顾吝，他日又致西人造端起事，再烦朝廷理索。要之，左右一带边面，恐合以未置安疆寨以前旧管之疆界为限。本司虽已如此面谕将官施行去讫，窃虑万一有未合朝廷处置之意，伏乞速降指挥。」（纯粹十月十八日奏此。）
　　诏：「安疆寨外汉蕃人户，并依所乞先次迁移，即不得匆遽，却致人户惊扰。其葭芦、米脂、浮屠寨外，如有住坐人户，亦令依此施行。」（诏语用旧录所载增入，仍全载旧录本文如后。枢密院言：环庆路经□司奏：「准鄜延路经略司牒：夏国指定十一月十日交付人口，却欲何日受领四处废寨。窃度夏国必是于其日放出人马，逼胁惊扰。所弃四地住坐蕃汉弓箭手散在郊野，皆有窖藏斛食及土棚屋室，彼既以人马相临，利在抄夺，迭喧惊逐，遂致委弃，虽有防护人马，岂能周遍？欲许令自今便将弃地内汉蕃人户先次迁移，候了绝，接续将寨内官物亦行般运，务于交送人口日前毕事。」诏：「安疆寨外汉蕃人户，并依所乞先次迁移，即不得匆遽，却致人户惊扰。其葭芦、米脂、浮屠寨外如有住坐人户，亦令依此施行。」旧录载环庆路奏具此，然诏旨却是答纯粹奏安疆寨外事宜，环庆两奏，旧录但载其一，虽文稍简□，却失事实。今并存两奏元本，仍以旧录所载附注其下。）
　　刑部言：「开封府奏：『元降权宜指挥，欲乞将窃盗至徒刺填一节先次住罢外，其强盗不该刺配之人，乞依旧存留刺填厢军。』欲依所奏。」从之。
　　戊午，河北都转运使兼外都水使者、集贤殿修撰范子奇依旧直龙图阁、权河东路转运使。（八月二十二日。）
　　己未，刑部言：「元丰刑部格，制勘案主鞫狱根究体量过犯，逐案所行首尾相干，有合行事节，却行往复，显见烦费。欲将制勘、体量案并为一案，所贵事体相知。」从之。
　　诏归明人任升朝官已上合丁忧，除依式给假外，特免持服。
　　壬戌，权发遣京西路转运副使宇文昌龄为左司员外郎，权发遣同州，承务郎张景先权京西路转运判官。（据此必缘再议回河，故复用，当考。）金部郎中邵龠□虒权知同州。
　　三省言：「诸路转运司借朝廷封桩及常平等钱，籴买预买物斛，令提刑司拘管，候转运使收簇钱对行交拨。虑互相盖庇，致违条法，欲令户部觉察，如有违者，依擅支用朝廷封桩钱物法。」从之。
　　是月，宥州牒，随相度将所非赐城寨，依绥州例定界。令保安军牒，依绥州。（政目有此，并十二月末、明年正月二十四日当考。）
　　注　　释
　　【一】特留圣虑「圣」原作「深」，据阁本、活字本改。
　　【二】为直集贤院兼侍讲「为直」二字原倒，据阁本乙正。
　　【三】夫以一渠犹能疲秦「一」原作「二」，据阁本及范太史集卷一七又乞罢回河札子改。
　　【四】梢草之价「梢」原作「稍」，据阁本改。
　　【五】逐旋体量闻奏「旋」原作「施」，据阁本改。
　　【六】李琮「琮」原作「宗」，据阁本、本卷上下文及宋史卷三三三李琮传改。
　　【七】臣前月二十日上殿「臣前」二字原倒，据阁本乙正。
　　【八】秦汉国太夫人李氏进封荆雍国太夫人「汉」、「雍」二字原脱，据阁本、活字本补「汉」字，据阁本补「雍」字。
　　【九】日参「日」上原衍「一」字，据阁本删。
　　【一○】即具合消人数「合」原作「令」，据阁本、活字本改。
　　【一一】侍从「侍」原作「待」，据阁本改。
续资治通鉴长编
卷四百三十五
卷四百三十五
　　起讫时间 起哲宗元佑四年十一月尽其月
　　卷　　名 续资治通鉴长编卷四百三十五
　　帝　　号 宋哲宗
　　年　　号 元佑四年（己巳，1089）
　　全　　文
　　十一月丁卯朔，户部言：「诸路进贡之物，不许附递，并令转运司于顺便州军类聚，计纲起发上京，差人管押。」从之。（新无。）
　　戊辰，诏：「今后三省录事、都事并依条拣试选人或取法官，逐省各一员。其初取外人，仍合用销减员阙取填。」（政目云：「三省录事、都事依条例试选人及法官，逐省各一员。」）
　　诏：「文彦博乞致仕，已断来章，如别有进入文字，仍许收进。」
　　己巳，故陈州观察使、陈国公仲合之嫡长子、右武卫大将军、涪州刺史士关为陈国公。
　　庚午，三省言：「旧制，京朝官已上各分进士、余人，自改为寄禄官后，并一等改转，别无分别。除朝议大夫以上置左、右两等改转外，承务郎以上至朝散、朝请大夫，欲依朝议大夫以上分左、右两等，进士出身人加『左』字，余人加『右』字，迁转磨勘，自依见行条制。其所加字，仍自寄禄官朝奉郎、职事官监察御史以上，并给黄牒；余职事官，尚书省给札子；寄禄官，吏部给牒。」从之。（旧录云：「神考以先王用人无流品之异，故肇新官制，寄禄官自京朝以上，合为一体。至是改之。」新录辨云：「记曰：『凡执技以事上者，入乡不与士齿。』今日用人无流品之异，而合为一体，非先王之道，亦非神考之意。今删去。三年二月六日癸未，初令朝议大夫以上至金紫光禄大夫，并分『左』、『右』字；四年十一月四日庚午，又令承务郎以上至朝请大夫并分『左』、『右』字。」按：绍圣二年四月三日戊辰，除银青、光禄、正议、朝议、中散大夫存「左」、「右」字，余悉罢。大观二年六月二十七日丙午，又改此制。近时有陈渊者，作杨龟山语录，其中一节云：「因论寒士乍得官，非不晓事，便是妄作。大抵科举取人不得，间有得者，自是豪杰之士，因科举以进耳。问：『李德裕言：公卿大夫家子弟可用，进士未必可用。此论不偏否？』曰：『德裕为此论，至今人以为偏。当时，人以德裕以资荫进身，不由科举，故为此论，此最无谓。以德裕之才，应唐之科目极容易，自是不为耳。且资荫得官与进士得官孰为优劣？以进士为胜，以资荫为嫌者，此自后世流俗之论，至使人耻受其父祖之泽，而甘心工无益之习，以与孤寒之士角胜负于场屋，侥幸一第以为荣，是何见识？夫应举亦是寒士无禄，不得已藉此进身耳。如得已，何用应举？范尧夫最有见识，然亦以资荫与进士分优劣，建言于有无出身人衔位上带「左」、「右」字，不可谓无所蔽也。其言曰：欲使公卿家子弟读书耳。此意甚善，但以应举得官者为读书而加奖劝焉，则彼读书者，应举得官而止耳，岂真学道之人？至如韩持国，自是经国之才，用为执政亦了得，不可以无出身便废其执政之才。』曰：『尧夫所别异者，莫非此等人否？』曰：『执政不是合下便做，亦自小官以次迁之。如后来□坦求等，在绍圣中被驳了博士，以无出身故也。彼自布衣中，朝廷以其有学行，赐之爵命，谓其宜为博士；乃复以无出身夺之，此何理也！资荫、进士中俱有人，惟其人而用之，加一「右」字，亦自沮人为善。』」按：阶官分带「左」、「右」字，实录并不载是何人建议，杨时乃系之范纯仁，未审何据。又按：三年二月四日，令朝议大夫以上带「左」、「右」字，时纯仁实同知枢密院，不预三省事；是年四月五日，始拜右相；四年十一月四日，又令承务郎以上分带「左」、「右」字，而纯仁于六月四日已罢右相矣。岂纯仁尝有此请，既罢相乃行其言乎？恐龟山语录要未可信也，当更考详。两朝史职官志载文臣京官至三师叙迁之制，今附注此。诸寺、监主簿，秘书省校书郎、秘书省正字【一】，有出身转大理评事，无出身转太常寺奉礼郎，内带馆职同有出身，后族、两府之家转太祝。太常寺太祝、奉礼郎，有出身转诸寺、监丞，无出身转大理评事，内带馆职同有出身。大理评事，有出身转大理寺丞，第一人及第转著作佐郎；无出身转诸寺、监丞，内带馆职同有出身；后族、两府之家，审刑院详议，刑部详覆、详断、检法、法直官，转光禄寺丞。诸寺、监丞，有出身转著作佐郎，无出身转大理寺丞，内带馆职同有出身。大理寺丞，有出身转殿中丞，无出身转太子中舍，内带馆职同有出身，或转太子中允；后族、两府之家，审刑院详议，刑部详覆、详断，中书堂后官，转太子右赞善大夫。著作佐郎，有出身转秘书丞，内第一人及第转太常丞，无出身转太子左赞善大夫，内带馆职同有出身，特旨转秘书郎、著作郎、宗正寺丞。太子左右赞善大夫、中舍、洗马，转殿中丞，内带馆职转太常丞。太子中允，转太常丞，特旨转秘书郎、著作郎、宗正丞。太常、秘书丞、著作郎、秘书郎，转太常博士，特旨转左右正言、监察御史。宗正丞，无出身转国子博士。殿中丞，有出身转太常博士，无出身转国子博士，内带馆职同有出身。太常、国子博士，转后行员外郎，特旨转左右司谏、殿中侍御史。左、右正言，转左、右司谏，带待制以上职转起居舍人。监察御史，转殿中侍御史。后行员外郎，转中行员外郎，特旨转起居舍人、侍御史。左、右司谏，转起居郎、起居舍人，带待制以上职转吏部员外郎。殿中侍御史，转侍御史。中行员外郎，转前行员外郎。起居郎、起居舍人，转兵部员外郎，带待制以上职转礼部郎中。侍御史，转司封员外郎。前行员外郎，转后行郎中。后行郎中，转中行郎中。中行郎中，转前行郎中。右常调转郎中、员外郎者，转右曹，内有出身自屯田，无出身自虞部，赃罪叙复人自水部转：水部、司门、库部，虞部、比部、驾部，屯田、都官、职方。任发运、转运使副，三司、开封府判官，侍读、侍讲，天章阁侍讲，崇政殿说书，开封府推官、府界提点，三司子司判官【二】，大理寺少卿，提点刑狱，提点铸钱监，诸王府翊善、侍讲、记室，中书提点五房公事堂后官，转左曹。内有出身自祠部，无出身自主客。堂后官自膳部转：膳部、仓部、考功，主客、金部、司勋、祠部、度支、司封。任发运、转运使副，三司、开封府判已上官，左曹转右名曹，内无出身只转祠部【三】、度支、司封，有出身合转右名曹准此【四】。任三司副使、知杂、修撰、修起居注【五】、直舍人院，转右名曹：工部、刑部、兵部。带待制以上职，左右曹、右名曹转左名曹【六】，仍隔一资超转。中行郎中转左、右司郎中。户部转左司，刑部、度支、金部、仓部、都官、比部、司门转右司：礼部、户部、吏部。前行郎中，有出身转太常少卿，无出身转司农少卿，内见任左曹，卫尉少卿，带待制以上职，转右谏议大夫。左、右司郎中，带待制以上职转谏议大夫，左司转左谏议大夫，右司转右谏议；带翰林学士转中书舍人。卫尉、司农少卿，转光禄少卿，带馆职转光禄卿。光禄少卿，转司农卿，带馆职转光禄卿。太常少卿，转光禄卿，任三司副使、修撰，取旨。司农卿，转少府监，带馆职转光禄卿。少府监，转卫尉卿，带馆职转光禄卿。卫尉卿转光禄卿。光禄卿转秘书监。秘书监转太子宾客。中书舍人转礼部侍郎。谏议大夫转给事中。给事中转工部侍郎，带翰林学士以上职转礼部侍郎。太子宾客，转工部侍郎。工部侍郎，转刑部侍郎，两府转户部侍郎，宰相转兵部侍郎。礼部侍郎，转户部侍郎，宰相转吏部侍郎。刑部侍郎、转兵部侍郎，两府转吏部侍郎，宰相转礼部尚书。户部侍郎，转吏部侍郎，宰相转礼部尚书。兵部侍郎转右丞，两府转左丞，宰相转礼部尚书。吏部侍郎，转左丞，宰相转礼部尚书。左、右丞，转工部尚书，两府转礼部尚书。工部尚书，转礼部尚书，两府转刑部尚书。礼部尚书，转刑部尚书，两府转户部尚书。刑部尚书，转户部尚书，两府转兵部尚书。户部尚书，转兵部尚书，两府转吏部尚书。兵部尚书，转吏部尚书，两府转太子少保，宰相转右仆射。吏部尚书，转太子少保，宰相转左仆射。太子少保转太子少傅。右仆射转左仆射。太子少傅转太子少师。左仆射转司空。太子少师转太子太保。司空转司徒。太子太保转太子太傅。司徒转太保【七】。太子太傅转太子太师。太保转太傅【八】。太尉转太师。太师、太傅、太保谓之三师，太尉、司徒、司空谓之三公。凡除授，则自司徒迁太保，自太傅迁太尉，检校亦如之。治平二年，翰林学士贾黯奏：「近者皇子封拜，并除检校太傅。臣按官仪：自后魏以来，以太师、太傅、太保是为三师，太尉、司徒、司空是为三公，国朝因之。六典曰：三师，训导之官也。盖天子之师法。今皇子以师、傅名官，于义弗安，莫甚于此。盖前世因循，失于厘正。臣愚以谓自今皇子及宗室卑者除官，并不可带师、傅之名，随其迁序，改授三公。」诏候将来因加恩改正。自此，皇子及宗室卑行，遂不除三师官。案：此所载文臣自京官至三师叙迁之制，与宋史职官志多有不合，今仍其旧【九】。）
　　诏：「泾原路弓箭手以家业分三等，集社钱买马，每月一次。上等出钱二百文，中等一百五十文足，下等一百文足，准备死损添填。」从本路帅刘昌祚所请也。
  </div>
  <div class="pagination">
   <a href="续资治通鉴长编_page534.html">
    上一页
   </a>
   <span>
    ...
   </span>
   <a href="续资治通鉴长编_page530.html">
    530
   </a>
   <a href="续资治通鉴长编_page531.html">
    531
   </a>
   <a href="续资治通鉴长编_page532.html">
    532
   </a>
   <a href="续资治通鉴长编_page533.html">
    533
   </a>
   <a href="续资治通鉴长编_page534.html">
    534
   </a>
   <span class="current-page">
    535
   </span>
   <a href="续资治通鉴长编_page536.html">
    536
   </a>
   <a href="续资治通鉴长编_page537.html">
    537
   </a>
   <a href="续资治通鉴长编_page538.html">
    538
   </a>
   <a href="续资治通鉴长编_page539.html">
    539
   </a>
   <a href="续资治通鉴长编_page540.html">
    540
   </a>
   <span>
    ...
   </span>
   <a href="续资治通鉴长编_page536.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
