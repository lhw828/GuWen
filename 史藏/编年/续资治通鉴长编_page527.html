<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 527 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 527 页/共 607 页</h1>
    <div class="content">　　【三】其言皆先帝近月与大臣谋议机宜之论「近月」原作「日逐」，据尽言集卷七论谢景温权刑部尚书不当改。
　　【四】置之都下「都」原作「郡」，据同上书改。
　　【五】庶存纲纪「庶」原作「度」，据阁本及同上书改。
　　【六】欲望中外厌服「厌」原作「压」，据同上书改。
　　【七】所总政目明有定格「目」原作「事」，「明有」二字原脱，据同上书改补。
　　【八】止于次日便具进呈「次」原作「此」，「便」原作「俱」，据同上书改。
　　【九】合修立堤防「修」原作「系」，据阁本改。
　　【一○】依条差官榷定认纳课额「额」原作「例」，据宋会要食货二四之二九改。
　　【一一】惟冀特留圣虑「虑」原作「慈」，据尽言集卷一二论大河利害改。
　　【一二】何以救补「补」原作「备」，据同上书改。
续资治通鉴长编
卷四百二十二
卷四百二十二
　　起讫时间 起哲宗元佑四年二月尽其月
　　卷　　名 续资治通鉴长编卷四百二十二
　　帝　　号 宋哲宗
　　年　　号 元佑四年（己巳，1089）
　　全　　文
　　二月壬寅朔，宝文阁直学士、新除刑部尚书谢景温知郓州。（政目在正月二十八日。）右正言刘安世言：「臣伏见自去冬谢景温除权刑部尚书，臣等疏其奸邪罪恶，乞行寝罢，伏蒙陛下特徇公议，外移郓州。日近合门缴回告命，而尚书省却令进奏院递付本官，中外喧传，无不骇异。臣考寻故事，应朝廷除授，即无不经拜命而付告身者，唯纶言已下，其人亡没，乃以命书就赐其家。虽景温曾除秋官，因致人言，未尝祗受，合门缴纳，自合毁抹。昨者再行移郓之制，遽用刑部新衔，搢绅之间，固有疑论，今乃以不当给之告妄授景温，虽欲阴借称呼，暗累资序，而颠倒错乱，殊失旧章。伏望圣慈速令追取，依条例毁抹，所贵君命不私，国体无损。」
　　又言：「近尝奏论谢景温刑部尚书告身不合给付，比闻景温自以无名，不敢辄受，谓宜因其辞免，遽令追还，伏见已有朝旨，令依前降指挥，理实未安，须至论列。臣伏观朝廷自来常格，应在京新除职事官，并须受告，方得系衔。昨除景温刑部尚书，未曾拜命，而移郓州之制遽列新职，人士固已骇异；今又遂非，再令给告，变乱典故，殊无义理。况近日王汾除谏议大夫，寻用人言而罢，未闻以命书赐之，何独景温遂废故事？与之者不足为恩，受之者不足为荣，朝廷之事，岂宜如此？臣区区之所惜者，国家之体不可妄变，非为景温而发也。惟陛下谨守成宪，防微杜渐，追还景温告命，依例毁抹，所贵名实稍正，纪纲不紊。」
　　癸卯，户部言：「得旨取索裁减在京职事官俸，按官制，职事官俸以寄禄官高下分行、守、试三等。看详寄禄官既高，则本俸自多，不须更支上等职钱。欲乞去行、守一等，行者止依守法，及不带行、守者亦如之，旧无行、守两等职钱者依元定数。」从之。（旧录云：「先帝董正治官，悉罢无名杂给，分行、守、试制禄养廉，务欲优足，至是裁损，非先帝志也。」新禄削去。）
　　御史中丞李常等言，朝奉郎何宗元学问通浃，乞随才录用。翰林学士许将言，太学博士陈祥道尤深于礼，尝着增广旧图，及考先儒异同之说，着礼书一百卷。望试以礼官，取所为书付之有司。诏以何宗元为国子监丞，陈祥道为太常博士。
　　诏职事官阙许兼。（政目三日事，当考。）
　　甲辰，司空、同平章军国事吕公着卒。辍视朝三日，乘舆临奠，成服苑中，敕有司治葬，赠太师、申国公，谥正献。公着自少讲学，以治心养性为本，识虑深敏，量闳而学粹，苟便于国，不以私利害动其心。与人至诚，不事表暴。其好士乐善，出于天性，士大夫有以人物为意者，必问其所知，与其所闻相参核，以待上求。神宗尝谓执政曰：「吕公着之于人材，其言不欺，如权衡之称物。」上前议政事，尽诚去饰，博取觽人之善以为善【一】，至其所当守，毅然不可回夺也。（旧录公着传：「神宗相王安石为政，而公着与光辈率为异论，谓制置三司条例为名分不正，常平、青苗法本非惠民，宜罢去。帝以其未喻也，犹不之斥，乃面奏：『若韩琦因人心不忍，如赵鞅举甲除君侧之恶，不知陛下何以待之？』帝始谪之。宋敏求草词，止言『敷陈失实，援据非宜』，帝以为不正名其罪，令陈升之易之曰：『厚诬藩镇，兴除恶之谋；深骇予闻，乖事理之实。』遂以翰林侍读学士知颍州。」新录辨曰：「举晋阳甲事，当以司马光日记中语折衷为定，合删去上文一百四十三字。」旧录云：「自熙宁初，论法度不便者皆被黜，逮兹政成，异议者复希暛用，公着亦以自荐。」新录辨曰：「上文云『有诏举才行可升擢者』，公着因言：『兼收博纳，各得自尽，则无滞才之叹。』如此，非自荐以希暛用也，合删三十字。」旧录云「时上方恭默，太皇太后退托帘帷，公着雅善司马光，二人因事更法改制，无所忌惮。」新录辨曰：「以上三十二字痛诋公着，诬及宣仁，合行删去。」）
　　乙巳，朝散郎、直龙图阁、权发遣庆州范纯粹为宝文阁待制、知庆州再任。
　　吏部侍郎范百禄等言：「河北转运使、朝议大夫、直秘阁谢卿材公忠亮直，处身不回，论议大河，尤为精识。臣等近请罢外都水丞司，令转运使副、判官兼制置河防公事，望检会前奏施行。」诏户部、工部，限半月同共相度以闻。（七月八日，卿材兼领外使。）
　　侍御史盛陶言：「近诏，除六曹郎中，并于第二任知州以上资序人内，选实历知州，或曾任监司、六曹员外郎、校理、台谏官、开封府推官满二年人充。窃详监司系朝廷擢用，复满二年，除六曹郎中，固不为过。其第二任历知州人，多是吏部常调，诸路监司被召入省，若稍资浅，止为员外郎，而辖下守、倅及资格者，乃直为郎中，理似未安。望且除员外郎，有劳乃迁郎中。」诏于元降旨内删「实历知州或」五字。
　　丙午，吏部言：「元丰中，立定荐举文臣承务郎以上，及武臣崇班已上升陟员数。自后荐举官司，为所举数足，泛为考察之荐，于法不应收使。」诏今后文臣系知州军资序，及武臣路分都监，知州军已上，方许奏乞考察。
　　己酉，朝奉大夫、集贤殿修撰、知潞州梁焘为左谏议大夫。（自潞州召入，据行状，四月乃至。邵伯温辨诬载焘过河阳见邢恕，附五月二十八日，可考。）
　　癸丑，尚书左仆射兼门下侍郎吕大防提举修神宗皇帝实录【二】。
　　左中散大夫、太常少卿、直秘阁王汾为直龙图阁、知明州。
　　朝散大夫、卫尉少卿王子韶为太常少卿。右正言刘安世言：「按：子韶资性憸佞，行己无耻，熙宁初，士大夫有『十钻』之谚，目子韶为『衙内钻』，盖以其造请公卿之门，不惮寒暑，交结权要子弟，巧于自媒，如刀锥之铦锐也。及吕公着为御史中丞，遂荐子韶，以备台官，阴持两端，见利忘义。是时，王安石用事，方行青苗之法，子韶每进对之际，则迎合上意，未尝有一语敢指政事之失。及对公着，则又复肆诞谩，以谓屡尝奏疏，言新法之非便。盖欲上下欺罔，两获其利。先皇帝圣鉴明哲，洞照奸心，子韶诈穷情得，遂被黜责。其后复除荆湖南路转运判官，为言者疏其前后过犯，及不葬父母之事，因而报罢。元佑初，擢领剧曹，又为御史论其亡状，寻令外补。今少常之任，素号清选，前日之居此官者，或遂迁侍郎，或就拜给谏，大用之渐，多假此途，岂容匪人辄尔冒处！伏望陛下慎重名器，斥远佞邪，收还子韶误恩，别择贤者，庶无虚授，舆论厌服。」
　　又言：「臣闻子韶熙宁中尝按钱塘祖无择事，承望王安石风旨，巧为诬陷，搢绅之间，至今不以为直。及任御史，苟务容悦，上谀人主，下欺官长。先皇帝察其颇僻，黜为上元知县，清议不齿，于今有年。中间虽移湖南运判及迁吏部郎中，尚为言者所暛，皆即报罢。今少常之任，资望愈重，一历此地，遂升要津，岂容匪人，可冒优选！议者谓子韶颇有文学，不忝新命，此亦姑息之论，非公言也。国家设官分职，本以待天下之才，如子韶者，反复奸邪，见于已试，人物污下，觽所鄙薄，既不能纳忠于先朝，岂复更能尽节于陛下？虽区区之记问，或有可称，而大义已亏，余何足道？今若不究本末，妄寘清途，臣恐幸门遂开，小人道长，甚非朝廷之福。惟陛下重惜名器，为官择人，检会臣前奏事理，特降指挥，收还子韶之命，别授贤者，以慰舆议。」
　　又言：「按子韶人品冗末，性复憸邪，熙宁中，为御史之日，见利忘义，反复迎合，其后吕公着、陈襄质于上前，矫诈悉露。先帝疾其诞谩，乃诏之曰：『外要党正之名，内怀朋奸之实。』遂夺言职，远贬江左。止此一节，已见弃于清议，而况交结权势子弟，不耻自媒，挟持私怨，造祖无择之大狱，谄事吕嘉问，复得提举折纳差遣，操行卑污，实鲜伦比。昨除湖南运判、及迁吏部郎中，当时御史犹以为非处子韶之宜，劾奏而罢，岂兹少常之任，乃可轻授？除目传播，甚骇物听，台谏论列，方俟进止，子韶略无畏惮，遽已视事。其处心积虑，不过以谓朝廷若用言者之论，则已尝就职，纵使罢去，恩例尚优，机巧侥幸，一至于此！方陛下励精求治，班别邪正之际，尤不可使此辈辄污清途。伏望圣慈特垂省察，收还子韶之命，以为奸人之戒。」
　　又言：「臣近三具状论奏王子韶除太常少卿不当，至今未睹施行。近者风闻三省奏事之际，尝蒙宣谕，以辨别君子小人为戒。辅弼大臣既承圣训，谓宜夙夜交儆，慎简庶僚，而谬引奸慝，尘污清选，考之觽议，皆谓执政之间与子韶有旧者，怜其独未显达，力为主张。臣窃谓大臣不遗故旧之心则善矣，至于屈天下之公议，而伸一己之私恩，则非所以为朝廷之计也。昨者王汾除谏议大夫，御史止言其诙谐口吃之类一二小事，犹即报罢，岂若子韶奸邪反复，见于已试，柔屈不耻，老而益甚，遽跻华冑，实辱搢绅！况汾以小过而弃捐，子韶负大罪而拔擢，用舍之道，显属不当。伏乞改授闲慢差遣，以允舆议。」（三月十六日别与差遣，二十六日改卫尉卿。）
　　御史中丞李常言：「伏闻回河与减水河之议，已奉德音，悉令罢免，凋瘵之民，咸获休息，圣恩所加，过半天下，盛德之事，传之无穷，四海幸甚！四海幸甚！（谨按云平庙碑称：「塞曹村埽凡用九路之夫，若截河为堤，开浚故道，倍云平之役。今蒙罢免，圣恩所及，岂特九路而已？」）窃以举大役，耗国财，困未苏之民，事无成之功，使朝廷之上，久疑而不决，妄置官局，枉兴工役，不赀之费已数百万，理水之官，罪在不赦，今置而不问，恐非所以惩有过、戒后来。王孝先等，伏望圣慈深诏有司，重行黜降，用示公朝有罪必罚，杜绝他时妄诞希合之弊。」贴黄称：「孝先等庸愚小人，岂足以污典刑？虽然，上误朝廷，全自此辈兴扇浮议，使上下交惑，今不重行黜责，深虑造端希旨之弊，日益以甚也。伏望特赐指挥。」
　　是日，诏朝请大夫、都水使者王孝先知曹州。中书舍人曾肇封还词头，奏曰：「伏以朝廷起孝先于谪籍之中，任以都水之事，一旦罢去，犹得辅藩。以为无罪耶？则孝先在河朔二年，妄议河事，前后反复，劳人费财，已有臣僚奏论，臣不复言。及陛下遣官按视，辞穷迹露，犹敢广计工料，肆为大言，邀县官以必不可应副之事，愚弄朝廷，期自解免，欺君罔上，情状甚明，不可谓之无罪也。以为有罪邪？则当明正典刑，重行黜逐，今乃置之近辅，不失节镇，使臣于训词褒贬之际，未有以处。故不避冒黩，须至奏论。大抵人臣事上，以忠信为主；朝廷纪纲，以赏罚为重。若诞谩欺罔者，略而不问，则赏罚失当，纪纲殆废矣。况孝先庸猥鄙夫，初无善状。出治诏狱，则以观望败官；入为理卿，则以刻核抵罪。陛下收拭瑕衅，拔而用之，所宜竭诚以报恩遇，乃习故态，恶心不悛，此而可容，孰为可责！臣恐命下之日，公论沸腾，不免上烦圣聪，为之反汗，仰累国体，罪实在臣，是以承诏傍徨，未敢措辞。伏望少留神明，更加裁处，使罚不失当，髃情厌服，则臣虽以逆旨获罪，亦所甘心。干犯天威，伏深震惧，所有告词，未敢修撰。」贴黄称：「孝先初议孙村口筑堤开减水河，为回河之计。朝廷听之，兴役弥年，及遣官行视，不可回河，已罢修河司，则孝先安所逃责？若谓为无罪，恐非公论。」又贴黄称：「按孝先初自濮州召为都水使者，治河二年，略无成效，更以欺诞罢去，乃得大藩，恐于朝廷行法，未为允当。」又贴黄称：「吏部侍郎范百禄等奏，修河司役过兵夫六万三千余人，计五百三十万工，约支费过钱粮三十九万二千九百余贯、石、匹、两，买物料钱七十五万三百余贯，使过物料二百九十余万条、束，官员、使臣、军大将凡一百一十余员，凡请给不预此数。又中书省勘会到修河司兵士逃走三千六百九十一人，死损一千三百一十九人，此所谓『劳人费财』。」又贴黄称：「范百禄等奏，顾临等从初与王孝先同议孙村口难复故道，今却系王孝先奏乞于上件处收水入故道，又奏孝先三次陈述前后不同，此所谓『前后反复』。」又贴黄称：「孝先去年十二月奏，开浚故道、闭塞北流等共享人工一千余万，物料近五千万，便要正月数足，此所谓『广计工料，邀县官以必不可应副之事』。」又贴黄称：「元丰中，孝先尝奉诏勘朱丹、孙迥、高遵裕公事，坐观望夺官，昨因臣僚上言大理寺刑狱噃滥事，降知濮州【三】。」
　　中书舍人彭汝砺再封还词头，奏曰：「圣人在上，不能使人不为过恶，有过恶则治之而已。当尧之时，洪水未平，尧使鲧治之，不克有成，鲧不免殛死，尧不失为圣人。臣伏详王孝先反复不信，荧惑中外，诞谩无惧，愚弄朝廷，耗蠹国财，死折人命，其事见于案牍甚具，见于人言甚不可欺，非特臣言也。今朝廷为之盖覆，为之迁徙，譬犹爱惜儿女，不忍以一指弹治，臣恐朝廷纲纪自此弛废矣。赏罚者，朝廷纲纪也。纲不纲，纪不纪，虽有智力，不能善其后矣。陛下自履大位，于今五年，好恶循理，是非以道，鹶御无过与，宗室无假借，近幸贪功，废之终身而不齿，乳媪弄权，一日弃之如涕唾，命于朝廷，达于四海，咏蹈鼓舞，称为神明，今于孝先而疑之，臣以为过矣。书曰：『刑故无小。』又曰：『怙终贼刑。』孝先之于河议，非不知而为之也，及奸诈穷露，犹敢肆意诞谩，以朝廷为无足畏，是所谓『怙终』，虽尧、舜在上，不能容矣。夫是非，非我也，是天下之公器也，虽大臣有不得擅焉。赏罚，非人也，是天下之成命也【四】，虽人主有不得而私焉。易曰：『文不当，故吉凶生焉。』治乱祸福之来，一嚬一笑之间而已，况如此其大者邪？惟陛下上畏天威，俯同天下之议，治王孝先等之罪，以解中外之惑，以存朝廷之纪纲，臣虽得罪，盖所安也。所有词头，臣未敢撰制。」（汝砺更有不行下孙村口文字，在此奏前，已附去年十二月。恐此奏非缴孝先曹州除命，须别详考。）
　　后十日，诏王孝先改知濮州。（改知濮州乃二十二日，今并书之。）
　　是日，诏知洪州黄履知润州，知润州王觌除淮南转运使。（案：王觌由知润州除淮南转运，原本脱「知润州」三字，今增正。）新知明州傅燮知洪州。中书舍人曾肇既草黄履制词，因言：「王觌自谏议大夫出知润州，今除淮南转运使，未审有无故事。傅燮自江东提点刑狱奉圣旨与知州差遣，昨已除明州，今又改洪州兼一路钤辖，未审因依。乞指挥勘会，以凭命辞。」翼日，三省进呈：「黄履、王觌新除皆罢，以知宣州张修为淮南转运副使，傅燮知宣州。」
　　朝奉郎、权知曹州韩宗古为集贤校理、知潞州。右正言刘安世言：「臣伏见朝廷除韩宗古知潞州，仍贴集贤校理，考之公论，皆谓未安。臣闻先帝初更官制，以著作、校书郎、正字隶秘书省，为职事官，前日带校理、校勘之类，并转一资，悉令解罢。宗古旧为校理，已依上件条制转官纳职，今日复有此授，显属无名。若谓潞州藩镇，欲示优崇，则陕州地望尤高，所宜加礼，兼陈侗亦是曾转官罢馆职之人，向者移陕，未曾复职，事体均一，予夺顿殊，欲望佥议允谐，不可得也。况王孝先已改濮州，则宗古自合仍旧。伏乞追还前命，以正国体。」诏宗古特展四年磨勘。已而宗古再请罢职，从之。（宗古展磨勘及再请罢职，见三月一日，今并书之。）
　　新差提点广南西路刑狱蒋之翰以病乞改授知州，从之。大中大夫、集贤院学士高赋为通议大夫、集贤院学士致仕，从其请也。
　　甲寅，尚书省言：「官员在任，以急难乞假离任，旧无此法，近年创行修立，致乞假者稍多，妨废职事，其间因缘不无诈妄。请除父母疾病危笃，许验实给假离任外，余并删去。兼自来以私故离任者，并不差役人从，其依在任取送家属条差人一节，亦请删去。并缘边主兵及向鴲河埽，若亏欠场务官、押纲使臣，并勿给。」从之。
　　丙辰，监察御史王彭年奏：「臣伏睹皇帝陛下好学不倦，圣敬日跻，左右讲读，必择天下端亮忠信之臣，务以道德辅成圣性。若使邪伪险薄之人，妄进奸言，以惑天听，臣恐为害不细。臣闻翰林学士兼侍读苏轼每当进读，未尝平易开释，必因所读文字，密藏意旨，以进奸说。闻轼言者，无不震悚。所进汉、唐事迹，多以人君杀戮臣下，及大臣不禀诏令，欲以擅行诛斩小臣等事为献。若此言者，殊非道德仁厚之术，岂可以上□圣聪！轼之性识险薄，以至如是，轼之奸谋，则有所在。窃恐欲渐进邪说，大则离间陛下骨肉，小则疑贰陛下君臣，奸人在朝，为国大患，不即远逐，悔无及矣。原轼之心，自以素来诋谤先朝语言文字至多，今日乃欲谋为自完之谋，是以百端奸谲，欲惑天听。若此人者，岂宜久在朝廷！伏愿二圣深垂鉴照，特行诛窜，以谢天下。」贴黄称：「轼之所进汉、唐故实、诛斩杀戮等事，编录见存，皆可考验。」
　　彭年又奏：「近者论奏翰林学士兼侍读苏轼，多以汉、唐人君杀戮臣下，及大臣不奉法令，欲以擅行诛斩小臣等事上进，仍于讲筵读史书之际，怀挟私意，妄论政事，以□圣聪，欲乞朝廷罢斥施行，至今未闻德意【五】。伏望圣慈特赐睿旨，降出臣奏状，付三省取出讲筵编录，则苏轼所进汉、唐事迹内照验，见有上项杀戮诛斩等事，若非辅成人主仁厚德性之说，不合进献，即乞早赐斥逐。如臣所言不当，亦乞特行黜降。」贴黄称：「轼为翰林学士，职在侍从，凡论政事，宜明上章疏，指陈是非，其在讲读，即非议论政事之所。今轼于体当上章疏而不上，于不当奏事之处而论奏，动违故常，必挟奸罔。伏愿详察，早赐罢斥，以杜微渐。」
　　先是，轼于讲筵进事迹云：「成帝时，张禹位特进，甚尊重。朱云上书求见，欲斩佞臣一人，以厉其余。上问：『谁也？』对曰：『安昌侯张禹。』上大怒曰：『小臣居下讪上，廷辱师傅，罪死不赦。』御史将云下，云攀折殿槛，呼曰：『臣得下从龙逄、比干游于地下足矣，未知圣朝何如耳。』」「文帝时，申屠嘉为丞相，邓通方爱幸。嘉入朝而通居上旁，有怠慢之礼。嘉奏事毕，因言：『朝廷之礼不可以不肃。』罢朝坐府中，为檄诏通曰：『不来，且斩通！』」「唐太宗时，河内人李好德得心疾，妄为妖言，诏按其事。大理丞张蕴古奏：『好德被心疾，法不当坐。』治书侍御史权万纪劾奏蕴古本贯在相州，好德之兄厚德为其刺史，情在阿纵，案事不实。』上怒，命斩之于市。」
　　彭年累奏俱不报，崇宁末，乃检会施行。（彭年二奏，据诏旨崇宁四年闰二月二十八日丙申赠彭年谏大夫时所载增入。前奏以元佑四年二月十五日，后奏以三月六日，今并此。彭年奏尚余四篇，今不复取，其二奏要亦不足取【六】。又崇宁四年闰二月二十八日检会【七】，或有所假托，未必彭年当时果有此等奏也，须更考详。）
　　诏今后应濒河州县积水占田处，在任官能为民擘画沟亩，疏导退出良田二百顷以上者，并委所属保明以闻，到部日与升半年名次；每增一百顷，递升半年名次；及千顷以上者，比类取旨酬赏；功利大者，仍取特旨。从吏部侍郎范百禄请也。
　　乙卯，夏国遣使谢封册，诏学士院降回诏。
　　亳州观察使克谌卒，赠开府仪同三司，追封华国公。
　　壬戌，御迩英阁，召讲读官讲尚书，读宝训。司马康讲洪范至「乂用三德」，上问曰：「只此三德，为更有德？」康对曰：「嚱陶所陈有九德，如柔而立、刚而塞、强而义之类是也。」先是，上恭默未言，起居舍人王岩叟喜闻德音，因欲风谏，退而上言曰：「陛下既能审而问之，必能体而行之。三德者，人君之大本，得之则治，失之则乱，不可须臾去者也。三数虽少，推而广之，足以尽天下之要。陛下诚能用以修己安人，则尧、舜、三代之盛可坐致也。臣职备史官，敬已书之于册，以示万世。」
　　癸亥，故入内供奉官郝士良男陟为三班差使。
　　乙丑，诏常安民别与差遣。安民前自太常丞授江南西路转运判官，以母病不能乘舟辞，乃留为宗正丞。（别与差遣，据政目在二十四日；三月二十六日，改宗正丞；除江西运判官在二月二日。母病不能江行，改宗正丞，此据安民家传。）
　　戊辰，刑部状：「看详内外吏人、衙前及系公之人，并罢试断案，其许试条更不施行。今来诸路监司吏人所试定夺疑难公事，亦合依此施行。」从之。（编录册二月二十七日圣旨。）
　　己巳，正议大夫、知邓州蔡确为观文殿学士，余如故。确落职再及一儙，故有是命。（曾肇制集云：「蔡确元系观文殿大学士、正议大夫、知陈州。元佑二年二月十六日，三省同奉圣旨，特落职差知亳州。二月二十八日，再奉圣旨，蔡确依前降指挥，落职差知安州。元佑三年二月，及一儙检举，奉圣旨，蔡确与复观文殿学士，差知邓州。二月二十四日，再奉圣旨，蔡确守本官差知邓州。至元佑四年二月，又及一儙，三省同奉圣旨，与复上件职。）确在邓州尝上章陈乞颍昌府，以便私计，右正言刘安世言：「确所陈乞，虽未知可否之报，而搢绅之议，率皆不平，敢具佥言，上达天听。按：确奸邪阴险，盗据宰席，不能正身率下，宣明教化，而纵其弟硕招权纳贿，赃污狼籍，有司论罪，当以大辟，陛下特加□贷，止送韶州编管。确本同居，觽谓豫闻其事，朝廷既不穷治，惟以失教责之，削其职名，出临偏郡，仅能周岁，易守南阳，当时议者已谓牵复太速【八】。硕至贬所，未及踰年，确遽上言乞令内徙。陛下屈天下之法，移置黄州，曾不旋踵，自请近镇。臣窃谓确所以敢萌意外之望，益肆无厌之求者，盖见近日政事多尚姑息，是以先用其弟量移之请，尝试朝廷，既不能沮止奸谋，遽可其奏。确谓执政莫不畏己，遂敢陵蔑公议，轻侮朝纲，虽屡蒙非常之恩，犹不能满确之意，复托亲老，愿移大藩，盖有以启之也。臣恐小人侥幸之心，势犹未已，往往再乞放硕逐便，或自乞京师宫观差遣，以就医为名，然则陛下又将许之乎？确之朋党大半在朝，夙夕引领，以俟复用。若使渐得亲近，广为歧路，异日盗权乱政，无不由此而始。况辅弼大臣，既以罪黜，虽领帅节，未复职名，考之典故，犹是谪籍，岂有不因诏除，辄求自便？此风浸长，则陛下庆赏刑威之柄，遂为虚名，国家纪纲，必至隳紊，不可不谨也。伏望圣慈明敕三省，执罢确奏，以正国体。」（确在邓州陈乞颍昌，不知是何时，因确复职，附见此章。）
　　先是，户部侍郎苏辙言：
　　臣愚拙待罪右曹，俛仰几岁，讫无小补。窃尝以祖宗故事，考之今日本部所行，体制既殊，利害相远，恐合随事措置，以塞弊源，谨昧死具三弊以闻：其一曰分河渠案以为都水监，其二曰分甲冑案以为军器监，其三曰分修造案以为将作监。前件三监皆隶工部，则本部所专，其余无几，出纳损益，制在他司。顷者司马光秉政，知其为害，尝使本部收揽诸司利权，然当时所收不得其要，至今三案之事犹为诸司所擅，深可惜也。
　　祖宗参酌古今之宜，建立三司，所领天下事几至大半，权任之重，非他司比。推原其意，非以私三司也。事权分则财利散，虽欲求富，其道无由。盖国之有财，犹人之有饮食。饮食之道，当使口司出纳，而腹制多寡，然后分布气血，以养百体，耳目赖之以为明，手足赖之以为力。若不专任口腹，而使手足耳目得分治之，则虽欲求一饱，不可得矣，而况于安且寿乎？今户部之在朝廷，犹口腹也，而使他司分治其事，何以异此？自数十年以来，髃臣不明祖宗之意，每因一事不举，辄以三司旧职分建他司，利权一分，用财无艺。它司以办事为暛，则不恤财之有无，户部以给财为功，则不论事之当否。彼此各营一职，其势不复相知，虽使户部得才智之臣，终亦无益于算矣。能否同病，府库卒空，今不早救，后患必甚。昔嘉佑中，京师频岁大水，大臣始取河渠案置都水监。置监以来，比之旧案，所补何事？而大不便者，河北有外监丞，侵夺转运司职事。转运司之领河事也，凡郡之诸埽，埽之吏兵、储蓄，无事则分，有事则合。水之所向，诸埽趋之，吏兵得以并功，储蓄得以并用，故事作之日，无暴敛伤财之患，事定之后，除补其阙，两无所伤。自有监丞，据法责成，缓急之际，诸埽所有不相为用，而转运司始不胜其弊矣。近岁，尝诏罢外监丞，识者韪之。既而复故，物论所惜。此工部、都水监为户部之害一也。
　　先帝一新官制，并建六曹，随曹付事，故三司事多隶工曹【九】，名虽近正，而实非利。昔冑案所掌【一○】，今内为军器监而上隶工部，外为都作院而上隶提刑司。欲有兴作，户部不得与议。访闻河北道顷岁为羊浑脱【一一】，动以千计。浑脱之用，必军行乏水，过渡无船，然后须之，而其为物稍经岁月，必须蠹败。朝廷无出兵之计，而有司营职，不顾利害，至使公私应副【一二】，亏财害物。若使专在转运司，必不至此。此工部、都作院为户部之害二也。
　　昔修造案掌百工之事，事有缓急，物有利害，皆得专之。今工部以办职为事，则缓急利害，谁当议之？朝廷近以箔场竹箔积久损烂，创令出卖，上下皆以为当。指挥未几，复以诸处修造，岁有料例，遂令般运堆积，以分出卖之。计臣不知将作见工几何，一岁所用几何，取此积彼，未用之间，有无损败，而遂为此计。本部虽知不便，而以工部之事，不敢复言。此工部、将作监为户部之害三也。
　　凡事之类此者多矣，臣不能遍举也。故愿明诏有司，罢外水监丞，而举河北河事及诸路都作院皆归之转运司。至于都水、军器、将作三监，皆兼隶户部，使户部定其事之可否，裁其费之多少，而工部任其功之良楛，程其作之迟速。苟可否、多少在户部，则凡伤财害民，户部无所逃其责矣；苟良楛、迟速在工部，则凡败事之用，工部无所辞其谴矣。利出于一，而后天下贫富可责之户部，而工部工拙可得而考矣。事在职在，臣不得不言，如果可采，伏乞付外施行。贴黄称：「三司设案旧职，今外隶膳部、光禄寺，虽所掌饮食帐设，利害非大，如臣所言可采，亦当如上三案分隶户部。」（札子无月日，有「待罪几岁」之语，辙以二年十一月为户侍，至三年十一月才一岁也，当在十一月间。）于是户部言：「自官制以来，三司所掌钱谷事务，分隶五曹，寺、监皆得主行，官司既无邦计盈虚之责，各物取办一时，不量户部有无利害因依，横费百端。请令军器、将作、少府、都水监，太府、光禄寺等处，辖下系应干申请、创修、添修、计置、收买材料钱物、改铸钱料、兴废坑冶之数，并先申户部看详检覆，候与夺定许令造作物数，从本部关赴本辖部分，督责寺、监依功限差工匠造作。内河防急切申禀不及者，听逐急应副毕，亦申户部点检。」从之。（苏辙自叙：请复户部三司诸案，朝廷皆以为然，从之，惟都水如旧。据实录载户部所言，略与辙不同，今先列辙奏，后载户部申请。辙奏乃去年冬末，及今施行，当是再奏也。）
　　监察御史王彭年言：「近论列知郓州蒲宗孟非法用刑等事，未蒙施行，望体量黜责。」诏京东西路安抚使谢景温体量诣实以闻。（宗孟时已改知河中府。宗孟自郓改河中府在正月二十八日，今附见。）
　　枢密院言：「保甲簿及乡村丁产簿，并系三年一造，其合造簿年分，多不齐一，致重迭勾集供运丁口、物力，实为烦扰。请令府界、五路保甲簿候造丁产簿日，一就施行。如保甲簿造成未满一年，虽遇合造丁产簿，并候再造簿日。」从之。（新无此。）
　　御史中丞李常言：「礼记曰：『上酌民言，则下天上施。上不酌民言，则犯也。下不天上施，则乱也。』盖言有国家者，酌取下民之言，以为政令，则得民心。得民心，则下仰恩德，如天之施泽。苟或戾此，乱所由生。伏以陛下临御以来，一政一令，莫不顺人心。凡所以更革者，非苟更之，民以为非便故也；所以因旧者，非苟因之，民以为便故也。是以诏令每下，海内欢呼，靡不仰望圣泽，下天上施之谓也。而其最大者二事，臣窃疑焉：役法也，科场也。役法之害，溥加四海之农民，科场之弊，广及天下之士子。臣自蒙选择当言责，首以二事上干天听，半岁于兹，鄙言屡上，而不蒙采择。臣非要誉于四海之农民、天下之士子也，诚以不肖，不敢上负朝廷，至诚竭愚，为陛下广询博访，酌取民言而上献于天听者。今置而不问，恐非朝廷所以任言责之意，不然，臣愚无似，不足以司邦宪，当言责矣。今为政于上而不酌民言，执一偏而不求用觽臣，恐先儒所谓『下不天上施』之咎，基于此矣。伏望圣慈命有司检会臣前后所论役法、科场札子，详行考按，而诏士民许言二者之利病。苟臣言不殊，伏望早赐施行，以安四海农民、士子之心。」（李常三年九月十六日除中丞，此云半岁，当在二月间，因附见月末。）
　　右正言刘安世言：「臣伏见去冬以来，颇愆时雪，今春踰月，亢阳愈甚。询之四方，率多旱暵，二麦已损，荐饥可忧，然南亩之间，苗未至槁，近日得雨，犹有可救。方二圣子育黎庶，垂意民事，谓宜责躬修政，以召和气，而祷祀之礼有所未举，赈救之目有所未行，臣虽甚愚，窃以为过。昔尧有九年之水，汤遇七年之旱，而国无捐瘠之民者，盖备之有素而已。宣王遇隦而惧，侧身修行，欲消去之，故云汉之诗曰：『不殄禋祀，自郊徂宫，上下奠瘗，靡神不宗。』此前代圣帝明王已行之事，陛下之所宜法也。伏望圣慈祗畏天变，彻乐损膳，精诚祈祷，明敕大臣，讲求阙政，申命中外，审决留狱，诸路监司，谨视所部凶荒州县，广为赈济之备。或官廪有不充去处，仍劝诱富民纳粟，以助公上，择其尤者，宠以闲官。不急工役，悉俾停罢，庶几人神和悦，早致膏泽，国有预备，民无流散。」
　　又言：「臣近以时雨愆候，旱势阔远，尝进狂瞽，粗陈消复之理，又举前代圣帝明王侧身修行，救灾备患之事，条列以闻，乞赐采择，今已累日，未睹施行。臣闻田家之言，以谓三冬得雪而中春无雨，则犹不免于岁歉。今内自畿县，外及诸路，率皆旱暵，二麦已损，嗷嗷下民，将罹饥馑，凡可以为救助者，安可缓也！臣闻圣王为国，必有九年之蓄，故虽遇旱干水溢之灾，民无菜色。今岁不登，人且狼狈，若有司不度事势，拘执故常，必俟春夏之交，方行祈祷之礼，民已艰食，而始为赈贷之计，所谓大寒而后索衣裘，亦无及矣。伏望圣慈特垂轸恻，禋祀之典、救荒之政，先事而讲，不必待时，责躬求言，恤刑省役，庶召和气，以致膏泽。」不报。（安世言今春踰月，当是二月间，今附月末，更须参考，或是五年事。）
　　是月，立市易欠户法：甲字项，万贯以上五户，千贯以上十一户，以抵入官掠利还官及五分给半，余俟足；乙字项，三千贯以上二十二户，以抵五分入官，余作十分，岁还一分；丙字项，二千贯以上四十二户，不收抵，并作十年，岁纳一分；丁字项，百贯以上百一十户，余有营运□纳外，限三年。（政目二十八日事，可见当时市易利害，故具载云。）
　　注　　释
　　【一】博取觽人之善以为善上「善」字原作「言」，据阁本及编年纲目卷二三改。
　　【二】神宗皇帝实录「实」原作「宝」，据阁本改。
　　【三】濮州「濮」原作「曹」，据阁本、活字本及宋会要职官六六之三四改。
　　【四】是天下之成命也「成」原作「戒」，据阁本改。
　　【五】至今未闻德意「德」原作「得」，据活字本改。
　　【六】其二奏要亦不足取「取」上原衍「也」字，据阁本、活字本删。
　　【七】又崇宁四年闰二月二十八日检会「又」字原脱，据同上二本补。
　　【八】当时议者已谓牵复太速「议」原作「识」，据阁本及尽言集卷六论蔡确不合陈乞颍昌府改。
　　【九】故三司事多隶工曹「司」下原衍「故」字，据宋史卷三三九苏辙传、栾城集卷四○请户部复三司诸案札子删。
　　【一○】昔冑案所掌「昔」原作「甲」，据同上二书改。
　　【一一】顷岁为羊浑脱「顷」原作「须」，据栾城集卷四○请户部复三司诸案札子改。宋史卷三三九苏辙传作「近」。
　　【一二】至使公私应副「副」原作「制」，据阁本及同上二书改。
续资治通鉴长编
卷四百二十三
卷四百二十三
　　起讫时间 起哲宗元佑四年三月壬申尽是月甲申
　　卷　　名 续资治通鉴长编卷四百二十三
　　帝　　号 宋哲宗
　　年　　号 元佑四年（己巳，1089）
　　全　　文
　　三月壬申朔，监察御史王彭年言：「月朔、四孟、腊享太庙及奏告诸室，髃官执事循奉典礼，殚竭精恪，惟恐不严。其在交接神明之际，先则祼地，次则献爵，为献官躬行之事；而瓒之实郁鬯、爵之实齐酒，今皆遣有司酌之，又以入于室，献官始受而祼、献。且有司贱隶，安得亵近祼献之实，交乎堂室之间？按开宝礼：（案「郁鬯醴齐」四句，系开宝礼文，下云「开元礼亦然」，则为开宝礼无疑。原本俱作「开元」，今改正。）郁鬯、醴齐，惟亲祠侍中赞酌之；遣官行事，则太尉亲酌之。开元礼亦然，未闻一委之有司也。望诏礼官博士讨论故常，举酌酒奉爵之义，称严祀钦奉之意；及郊坛诸祠酌酒奉爵礼文，皆请修定。」从之。
　　诏：「融州管下旧系皇佑敕差置全家成丁系籍之户，每年遇教阅，并三丁抽一丁，两丁之家亦抽一丁赴教，其单丁者即二年一赴外，户内余丁依旧存留系籍，以备边防，更不教阅。」从广西经略司请也。
　　东上合门使、嘉州刺史、知雄州王崇拯为威州团练使，俟任满日令再任。驾部郎中邵龠□虒权知郑州。
　　甲戌，诏录张知白族子沂为郊社斋郎。
　　吏部尚书兼侍读苏颂等奏：「臣等譔进汉、唐故事，得旨分门编修成册进呈。」诏以迩英要览为名。
　　乙亥，中大夫、中书舍人刘攽卒。
　　丙子，景灵宫衍庆殿亡北珠，（此据政目增入。政目云「勾当官行遣」，今附吕公孺云云，削此五字。）事下开封府，系治甚久。知府吕公孺言：「殿成，主者不一，又物之名数，代者未尝交也。且讳日宫嫔沓至，今有所亡，岂可尽指吏卒？狱虽具，顾非圣裁不可。」上深以为然。时幕人迁黼坐，误毁其角，当徒者数十人，公孺奏状而释之。（此以吕公孺墓志增入，更详考之。）
　　戊寅，诏以季秋择日有事于明堂。
　　诏故朝请大夫赵鼎与一子郊社斋郎，从吕大防请也。（鼎，治平御史。赵彦若志其墓。）
　　右正言刘安世言：「臣伏自去年四月后来，凡十七次奏疏，论列胡宗愈罪状，乞行罢免，至今未蒙施行。臣闻齐桓公之郭，问其父老曰：『郭何故亡？』父老曰：『以其善善而恶恶也。』桓公曰：『若子之言，乃贤君也，何致亡？』父老曰：『不然。郭君善善而不能用，恶恶而不能去，所以亡也。』臣每读至此，未尝不掩卷太息，以谓鄙夫固陋，烛理不明，人之所非，反以为是，觽之为恶，复以为美，此乃愚者偏暗之常态，固不足论；若夫能知天下之善恶，如辨黑白而无疑惑之心【一】，岂非知者有所不及？然而郭君反以此而亡国，其故何也？夫郭君【二】能知善之为善、恶之为恶，则不可谓之不智。特以其见善而不能用，使君子无以自立，知恶而不能去，使小人足以成朋，因循积累，其害遂至于国亡，然则有天下者，可不视此以为戒乎？臣窃惟宗愈欺君乱法，毁灭廉耻，其罪恶显著，为中外共知者十有二事，臣固已极言之矣。自后相继奏章，申执前论，惓惓之恳，必已尽关圣览。若臣言为妄言，则是荧惑天听，诬陷大臣，宜正典刑，以威天下。若宗愈之罪如臣所奏，则是陛下知其恶矣，知恶而不去，此古人之所戒也。臣官在言责，实畏公议，苟不能排斥奸慝，振举纪纲，使髃恶盛强，坏乱政事，则臣虽受异日之戮，亦无补国家之患。惟陛下辨之以早，断之以独，出臣前后章疏，付外施行，不胜幸甚！」
　　又言：「臣伏自去年四月以后，凡十八次奏疏，论列胡宗愈罪状，乞行罢免，至今未睹施行，夙夕惭悸，如负芒刺。臣自领职以迄于今，知无不言，每蒙听纳，独是宗愈累章未出，窃惟圣虑所以兼容，必谓日月已深，艰于追褫，是以特屈公议，使之两全。万一如此，臣窃以为过矣。臣尝观仁宗皇帝用陈升之为枢密副使，是时，吕诲方在言路，指其私行，极力弹劾，仁宗初亦难之，而诲论奏不已，章至十八上，涉历数月，卒罢升之而后已。宗愈自始进用，不协物望，与升之无异，臣言宗愈之疏，其烦多与诲略同，而宗愈冒昧居位，又与升之月日不甚相远。岂仁祖能受尽言于昔，而陛下不能听之于今？吕诲能逐奸人于前，而臣不能去之于后？以微臣之谫薄，犹见贤而思齐；如陛下之圣明，岂知恶而不去？若谓进退执政，必有迹状，则臣按宗愈不无显罪。初除御史中丞，与见任宰臣明是姻家，隐而不言，盗取要任。当时幸人之不知，而知者亦不以告陛下，欺君乱法，孰甚于此！以至身任风宪，不修廉节，欠所居房缗，不肯偿还，送至开封争讼，御史弹纠，朝廷一切置而不问，玷辱国体，隳废台纲。宗愈坐此二罪，自合明行贬黜，而况其余奸慝事状尚多，陛下何故优容如此之久？臣又尝考寻吕诲所论陈升之章疏，不过以谓资历甚浅，闻望素轻，尹京无状，遽叨大用，疑其阴有趋附，由径而进；及升之妻有重表簄远之妹，嫁于中官，尝与往还，不避嫌疑。若此之类，止于数事，盖未有奸回贪猥如宗愈之甚者。臣备耳目之寄，而使陛下股肱心膂之任，容有此人，叨据经年，不能排斥，尚何面颜出入朝廷，而以谏官自名乎？臣若未至窜逐，终不敢缄默，以负陛下拔擢之意。伏望圣慈早出臣前后章奏，付外施行。」
　　又言：
</div>
    <div class="pagination">
<a href="续资治通鉴长编_page526.html">上一页</a><span>...</span><a href="续资治通鉴长编_page522.html">522</a><a href="续资治通鉴长编_page523.html">523</a><a href="续资治通鉴长编_page524.html">524</a><a href="续资治通鉴长编_page525.html">525</a><a href="续资治通鉴长编_page526.html">526</a><span class="current-page">527</span><a href="续资治通鉴长编_page528.html">528</a><a href="续资治通鉴长编_page529.html">529</a><a href="续资治通鉴长编_page530.html">530</a><a href="续资治通鉴长编_page531.html">531</a><a href="续资治通鉴长编_page532.html">532</a><span>...</span><a href="续资治通鉴长编_page528.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
