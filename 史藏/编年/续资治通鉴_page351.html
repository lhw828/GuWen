<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 351 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 351 页/共 372 页</h1>
    <div class="content">　　辛未，帝至自上都。
　　丁丑，京城强贼四起。
　　是月，归德府睢阳县因黄河为患，民饥，赈粜米万三千五百石。
　　冬，十月，己亥朔，日有食之。
　　壬戌，诏遣官致祭孔子于曲阜。
　　罢织染提举司。
　　甲子，权免两浙额盐十万引，福建馀盐三万引。
　　十二月，己酉，京师地震。
　　癸亥，阿鲁、图们等以谋害宰臣，图为叛逆，伏诛。
　　是岁，以御史大夫博尔济布哈为江浙行省左丞相。行至淮东，闻杭城大火，烧官廨民庐几尽，仰天挥涕曰；“杭，江浙省所治，吾被命出镇而火如此，是吾不德累杭人也！”疾驰赴镇，即下令，录被灾者二万三千馀户，户给钞一锭，焚死者亦如之，人给月米一斗，幼稚给其半。又请日减酒课，为钱千三百五十缗，织坊减元额之半，军器、漆器权停一年，泛税皆售。事闻，朝廷从之。又大作省治，民居附其旁，增直买其基，募民就役，则厚其佣直。又请岁减江浙、福建盐课十三万引。或遇淫雨亢旱，辄祷于神词，无不应。在镇二年，虽儿童、妇女，莫不感其恩。
　　以户部郎中盖苗为御史台都事。御史大夫欲以故人居言路，苗曰：“非其才也。”大夫不悦而起。其晚，邀至私第以谢，人两贤之。寻出为山东廉访副使。益都、淄、莱地旧称产金，朝廷建一府、六所综其事，民岁买金以输官，至是六十年矣。民有忤其官长意，辄谓所居地有金矿，掘地及泉而后止。猾吏为奸利，莫敢谁何，苗建言罢之，其害遂息。
　　监察御史成遵扈从至上都，上封事言：“天子宜慎起居，节嗜欲，以保养圣躬，圣躬安则社稷安矣。”言甚迫切，帝改容称善。又言台察四事：一曰差遣台臣，越职问事；二曰左迁御史，杜塞言路；三曰御史不思尽言，循叙求进；四曰体覆廉访，声迹不实，贤否混淆。帝皆嘉纳，谕台臣曰：“遵所言甚善，皆世祖风纪旧规也。”特赐上尊旌其忠。遵又言江浙火灾当赈恤，及劾达噜噶齐不法十事，皆从之。复上封事言时务：一曰法祖宗，二曰节财用，三曰抑奔竞，四曰明激劝。奏入，帝称善久之，命中书速议以行。一岁之中，言事并举劾凡七十馀章，皆指讦时弊。执政者恶之，改刑部员外郎，寻出为陕西行省员外郎，以母病辞归。遵，穰县人也。
　　　　 ○顺帝至正三年（癸未，一三四三年）
　　春，正月，丙子，中书左丞许有壬罢。
　　先是，有壬父熙载仕长沙日，设义学训诸生，既没而诸生思之，为立东冈书院，朝廷赐额设官，以为育才之地。南台监察御史穆巴喇锡，缘睚眦之怨，言书院不当立，并构浮辞诬蔑有壬乃其二弟仪、有孚，有壬遂称病归。
　　二月，丁未，辽阳沃济野人叛。
　　是月，汴梁新郑、密二县地震。秦州成纪县、巩昌府宁远、伏羌县山崩，水涌，溺死者无算。
　　三月，壬申，造鹿顶殿。
　　监察御史成遵等，请用终场下第举人充学正、山长，国学生会试不中者，与终场举人同。
　　戊寅，诏：“作新风宪。在内之官有不法者，监察御史劾之；在外之官有不法者，行台监察御史劾之。岁以八月终出巡，次年四月中还司。”
　　是月，诏修辽、金、宋三史。初，世祖立国史院，首命王鹗修辽、金二史。宋亡，又命史臣修通三史。延祐末，国史院编修官袁桷请购求辽、金、宋遗事，从之。然义例未定，有欲如《晋书》例，以宋为本纪而辽、金为载记者，或又谓辽立国先于宋五十年，宋南渡后尝称臣于金，以为不可；又有待制王理者，著《三史正统论》，欲以辽、金为《北史》，建隆至靖康为《宋史》，建炎以后为《南宋史》；一时士论不决，至是诏厘为三史，而各统其所统。以中书左丞相托克托为都总裁官，平章政事特穆尔达实、右丞贺惟一、御史中丞张起岩、翰林学士欧阳玄、侍御史吕思诚、翰林侍讲学士揭傒斯为总裁官。惟一，胜之子也。
　　托克托问修史以何为本，傒斯曰：“用人为本，有学问文章而不知史事者不可与，有学问文章知史事而心术不正者不可与，用人之道，又当以心术为本也。”又与僚属言：“欲求作史之法，须求作史之意。古人作史，虽小善必录，小恶必记。不然，何以示惩劝！”由是毅然以笔削自任，凡政事得失、人才贤否，一律以是非之公。至于物论之不齐，必反复辨论，以求归于至当而后止。
　　起岩熟于金源典故，宋儒道学原委，尤多究心。有露才自是者，每立言未当，起岩据理窜定，深厚醇雅，理致自足。
　　玄发凡举例，俾论撰者有所据依。史官中有悻悻露才，议论不公者，玄不以口舌争，俟其呈稿，援笔窜定之，统系自正。其于论赞、表奏，皆玄属笔。
　　夏，四月，丙申朔，日有食之。
　　是月，帝如上都。
　　六月，壬子，命经筵官月进讲者三。
　　是月，中书户部以国用不足，请撙节浮费。
　　回回刺里五百馀人，渡河寇掠解、吉、隰等州。
　　秋，七月，戊辰，修大都城。
　　是月，兴国路旱。河南自四月至是月，霖雨不止。
　　八月，山东有贼焚掠兗州。
　　帝至自上都。
　　九月，甲子，湖广行省平章衮巴布勒，擒道州、贺州猺贼首唐大二、蒋仁五至京师，诛之。其党蒋丙，自号顺天王，攻破连、桂二州。
　　冬，十月，戊戌，帝将祀南郊，告祭太庙。至于宗室，遣阿噜问同知太常礼仪院事李好文曰：“朕，宁宗兄也，当拜否？”好文与博士刘闻对曰：“宁宗虽弟，其为帝时，陛下为之臣。春秋时，鲁闵公，弟也，僖公，兄也，闵公先为君，宗庙之祭，未闻僖公不拜。为人后者，为之子也。陛下当拜。”帝乃拜。由是每亲祀，必命好文摄礼仪使。
　　己酉，帝亲祀上帝于南郊，以太祖配。
　　己未，以南郊礼成，大赦天下，蠲民间田租五分，赐高年帛。
　　十二月，丙申，诏写金字《藏经》。
　　丁未，以翰林学士承旨博尔济布哈为中书左丞相，特穆尔布哈罢。
　　是月，胶州及属县高密地震。
　　是岁，诏立常平仓，罢民间食盐。
　　征遗逸托音巴延、张瑾、杜本。本辞不至。本，清江人，在武宗时，尝被召至京师，即归武夷山中，文宗闻其名，征之，不起。至是右丞相托克托荐之，召为翰林待制兼国史院编修官。使者致君相意，趣之行，至杭州，称病固辞，而致书于托克托曰：“以万事合为一理，以万民合为一心，以千载合为一日，以四海合为一家，则可言制礼作乐，而跻五帝、三王之盛矣。”遂不行。时有金华张枢，亦屡征不起。
　　既又征隐士勒哲图、济尔噶朗、董立、李孝光，诏以鄂勒哲图、济尔噶朗为翰林待制，立修撰，孝光著作郎。或疑其太优，右丞相特穆尔达实曰：“隐士无求于朝廷，朝廷有求于隐士，名爵岂足吝惜耶！”识者诵之。
　　卫辉、冀宁、忻州大饥，人相食。
　　临察御史李稷劾奏宦官高龙卜：“恃赖恩私，侵挠朝政，擅作威福，交通时相，为国基祸，请窜逐之。”章上，流龙卜于征东。又言：“御史封事须至御前开拆，以防壅蔽之患；言事官须优加擢用，以开谏诤之路；殿中侍御史、给事中、起居注须任端人直士，书百司奏请及上所可否，月达省台，付史馆，以备纂修之实。”承天护圣寺火，诏更作之，稷言水旱相仍，公私俱乏，不宜妄兴大役，议遂寝。稷，滕州人。
　　监察御史乌古逊良桢，以帝方揽万几，不可不求贤自辅，乃上疏言：“祈天永命之术，在乎敬身修德而已。今经筵多领以职事臣，数日一进讲，不逾数刻已罢，而{执曰}御小臣，恒侍左右，何益于盛德哉！请招延宿儒若许衡者数人，置于禁密，常以唐、虞、三代之道启沃宸衷，日新其德。”又以国俗父死则妻其后母，兄弟死则收其妻，父母死无忧制，遂上言：“纲常皆出于天而不可变。议法之吏，乃云国人不拘此例，诸国人各从本俗，是汉人、南人当守纲常，国人、诸国人不必守纲常也。名曰优之，实则陷之；外若尊之，内实侮之；推其本心，所以待国人者不若汉人、南人之厚也。请下礼官有司及右科进士在朝者会议，自天子至于庶人，皆从礼制，以成列圣未遑之典，明万世不易之道。”奏入，皆不报。
　　　　 ○顺帝至正四年（甲申，一三四四年）
　　春，正月，辛巳，诏：“定守令黜陟之法，六事备者升一等，四事备者减一资，三事备者平迁，六事俱不备者降一等。”
　　庚寅，河决曹州，雇夫万五千八百修筑之。
　　是月，河又决汴梁。
　　三月，壬寅，特授巴图玛多尔济征东行省左丞相，嗣高丽国王。王本名昕，高丽国王王桢之长子也。桢在国淫暴无道，帝以槛车征至，流之于揭阳，无一人从行者；桢手持衣袱以去，至岳阳而死。帝乃命昕嗣其位。
　　夏，四月，帝如上都。
　　五月，甲辰，中书右丞相托克托罢，以知枢密院事阿噜图为右丞相。托克托固辞相位，帝问谁可代者，以阿噜图对，遂擢用之。封托克托为郑王，食邑安丰，赐金印及海青、文豹等物，俱辞不受。
　　阿噜图既为相，议除一人为刑部尚书，或难之曰：“此人柔软，于刑部非所宜。”阿噜图曰；“选刽子邪？若选刽子，须用强壮人，尚书详谳刑狱，不枉人坏法，即是好官，何用强壮者为！”其为治知大体如此。
　　是月，大霖雨二十馀日，黄河暴溢，北决白茅堤。
　　六月，己巳，赐托克托松江田，为立松江等处稻田提领所。
　　是月，黄河又北决金堤，曹、濮、济、兗皆被灾，民老弱昏垫，壮者流离四方。水势北侵安山，沿入会通、运河，延袤济南、河间，将坏两漕司盐场，省臣以闻。朝廷患之，遣使体量，仍督大臣访求治河方略。
　　秋，七月，戊子朔，温州飓风大作，海水溢，地震。
　　益都濒海盐徒郭火你赤作乱。
　　是月，滦河水溢。
　　八月，丁卯，山东霖雨，民饥相食，赈之。
　　丙戌，赐托克托金银钞帛，辞不受。
　　是月，莒州蒙阴县地震。
　　郭火你赤上太行，由陵川入壶关，至广平，杀兵马指挥，复还益都。
　　帝至自上都。
　　九月，丁亥朔，日有食之。
　　丙午，命中书平章政事贺惟一提调都水监。
　　冬，十月，乙酉，议修黄河、淮水堤堰。
　　十一月，丁亥朔，令民入粟补官以备赈济。在匿奸罪而输粟得七品杂流者，为怨家所告，有司议，输粟例无有过不与之文。中书右司郎中成遵以为：“卖官鬻爵，已非令典；况又卖于奸淫之人，其何以为治！必夺其敕，还其粟，著为令。”从之。又有议赃吏丧不许归葬，须竟其狱者，遵曰：“恶人固可怒，然与人伦孰重？国家以孝治天下，宁失罪人，不可使天下有无亲之子。”议遂寝。
　　十二月，戊寅，猺贼冠靖州。
　　是月，汉阳、东平皆地震。
　　是岁，《辽史》成，仍督早成金、宋二史。总裁官翰林侍读学士揭傒斯留宿史馆，朝夕不敢休，因得寒疾，七日卒。
　　先是，傒斯数求去，不许，命丞相托克托及执政大臣面谕毋行，傒斯曰：“使揭傒斯有一得之献，诸公用其言而天下蒙其利，虽死于此何恨！不然，何益之有！”托克托因问：“方今致治何先？”傒斯曰：“储材为先。养之于名位未隆之时，而用之于周密庶务之后，则无失材废事之患矣。”一日，集议朝堂，傒斯抗言当兼行新旧铜钱以救钞法之弊，执政言不可，傒斯持之益力。托克托虽称不阿而竟莫行其言也。至是卒，给驿护丧归江南，追封豫章郡公，谥文安。
　　猺贼寇浔州，同知府事保董率民兵击走之。
　　◎至正五年
　　春，正月，蓟州地震。
　　三月，辛卯，帝亲试进士七十有八人，赐巴布哈、张士坚等及第、出身。
　　是春，东平路及徐州路大饥，人相食。
　　以陈思谦参议中书省事，先是思谦建言：“所在盗起，盖由岁饥民贫，宜在发仓廪赈之以收人心，仍分布重兵镇抚中夏。”不听。
　　夏，四月，募富户出米五十石以上者，旌以义士之号。
　　帝如上都。
　　五月，己丑，诏以军士所掠云南子女千一百人放还乡里，仍给其行粮，不愿归者听。
　　辛卯，翰林学士承旨库库卒，年五十一，谥文忠。库库在帝左右，论思献纳，多所匡救。以重望居高位，而雅爱儒士，甚于饥渴，以故四方士大夫翕然萃于其门。达官有怙势者，言曰：“儒有何好，君酷爱之？”库库曰：“世祖以儒足以致治，命裕宗学于赞善王恂。今秘书所藏裕宗仿书，当时御笔于‘学生’之下，亲署‘御名习书谨呈’，其敬慎若此。世祖尝暮召我先人坐寝塌下，陈说《四书》及古史治乱，至丙夜不寐，世祖喜曰：‘朕所以令卿从许平仲学，正欲卿以嘉言入告朕耳。卿益加懋敬以副朕志。’今汝言不爱儒，宁不念圣祖神宗笃好之意乎！且儒者之道，从之则君仁，臣忠，父慈，子孝，人伦咸得，国家咸治；违之则人伦咸失，国家咸乱。汝欲乱而家，吾弗能御；汝慎勿以斯言乱吾国也。儒者或身若不胜衣，言若不出口，然腹中贮储，有过人者，何可易视也！”
　　既而出为江浙行省平章政事，明年，复以翰林学士承旨召还。时中书平章政事阙员，近臣欲有所荐用，以言觇帝意，帝曰：“平章已有人，今行半途矣。”近臣知帝意在库库，不复荐人，至京七日，感热疾卒。家贫，几无以为敛。帝闻，震悼，赐赙银五锭，其所负官中营运钱，台臣奏以罚布为之代偿。
　　六月，庐州张顺兴出米赈饥，旌其门。
　　秋，七月，丁亥，河决济阴，漂官民庐舍殆尽。
　　丙午，命额森特穆尔、特穆尔达实并为御史大夫。诏作新风纪。
　　八月，帝至自上都。
　　九月，壬午朔，日有食之。
　　辛丑，以中书右丞达实特穆尔为翰林学士承旨，中书参知政事绰斯戬为右丞，资政院使多尔济巴勒为中书参知政事。旋命多尔济巴勒同知经筵事、提调宣文阁。时纂集《至正条格》，多尔济巴勒曰：“是书上有祖宗制诰，安得独称今日年号；又律中条格，乃其一门耳，安可独以为书名！”时相不能从，唯除制诰而已。
　　冬，十月，壬子，以中书平章政事贺惟一为御史大夫。初，惟一迁宣徽院使，宣徽典饮膳，权势多横索，惟一取簿阅之，惟太常礼仪使阿喇布哈一无所需，惟一因言于帝，请擢居近职，且厚赐之。故事，台端非国姓不以授，惟一固辞，诏特赐蒙古氏，而改其名曰泰费音。
　　辛酉，命诸臣奉宣抚巡行天下。
　　集贤侍讲学士苏天爵巡京畿道，究民所疾苦，察吏之奸贪，其兴除者七百八十有三事，其纠劾者九百四十有九人。都人有包、韩之誉。然以忤时相意，竟坐不称职，罢归。
　　辛未，辽、金、宋三史成。右丞相阿噜图进之，鼓吹导从，自史馆进至宣文阁，帝具礼服接之，因谓群臣曰：“史既成书，前人善者取以为法，恶者取以为戒，非独为君者当然，人臣亦宜知之。”是日，大宴群臣于宣文阁。托克托进曰：“给事中、殿中侍御史所纪录陛下即位以来事迹，亦宜渐加修撰，收入金滕。”帝曰：“待朕它日归天，令吾儿修之可也。仍以御图书封藏金滕，自今以后，不许有所入。”托克托遂不复言。时给事、殿中之职，皆纨礻夸子弟为之，备员而已，全无所书，史事遂废。
　　己卯，监察御史布克达实里请罢造作不急之务。
　　十一月，甲午，《至正条格》成。
　　奉元路民陈望叔，伪称雅克特古斯太子，伏诛。
　　十二月，丁巳，诏定荐举守令法。
　　是岁，以河决，遣礼部尚书台哈布哈奉珪玉、白马致祭于河神。台哈布哈还，言：“淮安以东，河入海处，宜仿宋置撩清夫，用辊江龙铁埽撼荡沙泥，随潮入海。”朝廷从其言。会用夫屯田，其事中废。
续资治通鉴--●卷第二百十九
</div>
    <div class="pagination">
<a href="续资治通鉴_page350.html">上一页</a><span>...</span><a href="续资治通鉴_page346.html">346</a><a href="续资治通鉴_page347.html">347</a><a href="续资治通鉴_page348.html">348</a><a href="续资治通鉴_page349.html">349</a><a href="续资治通鉴_page350.html">350</a><span class="current-page">351</span><a href="续资治通鉴_page352.html">352</a><a href="续资治通鉴_page353.html">353</a><a href="续资治通鉴_page354.html">354</a><a href="续资治通鉴_page355.html">355</a><a href="续资治通鉴_page356.html">356</a><span>...</span><a href="续资治通鉴_page352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
