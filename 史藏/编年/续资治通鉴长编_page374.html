<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 374 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 374 页/共 607 页</h1>
    <div class="content">　　上又论范仲淹欲修学校贡举法，乃教人以唐人赋体动静交相养赋为法，假使作得动静交相养赋，不知何用？且法既不善，即不获施行，复何所憾！仲淹无学术，故措置止如此而已。安石曰：「仲淹天资明爽，但多暇日，故出人不远。其好广名誉，结游士，以为党助，甚坏风俗。」上曰：「所以好名誉，止为识见无以胜流俗尔。如唐太宗亦英主也，乃学庚信为文，此亦识见无以胜俗故也。无以胜俗则反畏俗，俗共称一事为是，而己无以揆知其为非，则自然须从觽，若有以揆其为非，则觽不能夺其所见矣。」安石曰：「不易乎世，大人之事，故于干卦言之。」上又论：「道必有法，有妙道斯有妙法，如释氏所谈妙道也，则禅者其妙法也。妙道不可以智知，不可以识识，然尚有法可以诠之，则道之粗者固宜有法也。」安石曰：「陛下该极道术文章，然未尝以文辞銟人，诚知华辞无补于治故也。风俗虽未丕变，然事于华辞者亦已衰矣，此于治道风俗不为小补。」上因言读经者须知所以纬之，则为有用，不然则不免为腐儒也。新本云：此一段无所照据，假神宗论答之语，实寓安石之私，以范仲淹好名，败坏风俗，岂不惑后世？并删去。今复存之，后世亦安可惑也？
　　甲戌，御史台言：「大理寺前断秘书监王端知郑州日，以倒死官柳木入己，估赃绢二匹三丈五尺，当除名勒停，而官法元断回避，诈匿不输，显有不当。」端见年七十，诏免除名勒停，降授太常少卿致仕，元断官崔台符等各展二年磨勘。八年三月七日，初断追一官与宫祠，端本传云：端御下肃，猾吏病之，在郑日同吏取枯柳供爨，御史劾其自盗，坐夺一官。
　　丙子，诏秀州推勘院：「除有罪官吏许禁勘，其所连逮百姓，推究事状已明白，令实时出之，如与前所对辞异同，并免罪。」新本删去，以为一时指挥，今复存之。十四日云云，可考。
　　大理国贡方物。
　　诏中书淤田水利、市易司计置澶定州、北京军粮，令立法以闻。
　　戊寅，知辰州、皇城使陶弼以本官充康州团练使，知邕州、如京副使张述权发遣宜州。时邕州新破，遗民逃山谷不敢归，弼单骑从百余人先入左江峒招谕，民始翕然归业。因点集旧所籍丁壮得二万七千余人，分三等，以二万隶诸将，凡踏白开道及辇辎重，皆峒丁也，余以自随。诏：「安南宣抚司于两江团结强壮，日支食钱，训练武艺，如米谷难运，即兼以见钱银绢。如左江州峒先已顺贼，即多方招唤，不从，即相度讨荡。若贼界州峒，可密结约及乘虚攻讨，亦从便施行。仍速选兵募强壮，总及五六千人，令两江团结兵力相济。」
　　诏新知渭州、龙图阁直学士蔡延庆降授天章阁待制。以不能措置茂州边事也。先是，上谓王安石曰：「昨以御前札子□慰延庆，彼无兵固宜败衄，且善抚存百姓，勿令惊扰，持重以待秦兵至乃攻贼。」安石曰：「陛下慰安延庆，甚善。延庆怯，既败军，又畏朝廷谴责，必惶扰失度，得陛下□慰，乃始有精神处事。如延庆最知向上，不敢有他，其才不足，无奈何，虽责之何补！人主最欲识人臣向与不向也。」此据日录十八日事。既而王中正欲自以茂州事为功，监司皆附之，因言延庆措置乖方，遂有此命。延庆须冯京到乃赴渭州，此时犹在成都云。据成都题名，六月二十四日乃离成都。
　　己卯，以前桂州录事参军李时亮为供备库副使【五】、知廉州。时亮，岭南人，当改著作佐郎，换武当为内殿承制、知廉州，但当改一官，以廉州新为交贼所破，特命之。
　　上言真宗时交趾可取，乃失机会。王安石曰：「侬善美内附，交趾不敢坚索，当是时干德初立，中外未附，国人皆惧中国来讨。」又言：「有略卖在交趾者，因随贼至邕州得脱，召问，昨入寇六万人觽内，多妇女老弱略卖得脱者，其主人一家六口，五口来随军，一口不能动，故留。前日苏子元亦言一家八口，七人来，一人病不能行，故留。然则交趾举国入寇，其国乃空无人也，失此机会，诚可惜。」安石又论茂州事，既与蕃部打誓，乃欲讨之，失信。上以为然，令说与军前，恐自今后失信外蕃，无以复与之要约，但令因兵势措置军前事。安石曰：「甚善。乘兵势措置经久，可以控扼制服蛮夷事，则胜于讨杀，若拒我措置，则讨之不为失信，如其不敢拒，自不须讨。」时蔡延庆已奏静州下首领董珍巴等来降故也。
　　庚辰，诏：「成都府、利州路钤辖司更相度所遣兵将，本欲讨荡侵略蕃部，既已打誓，则难失信，然乘此兵势，有合处置经久边防利害，如修筑城寨，开平险阻，或迁出首恶之人使就城邑羁縻，或令遣子为质，亦足杜将来边患。如尚敢抗拒，即可见其反复之情，就兵将在彼，足以措置。」
　　诏：「福建、广东、湖南和籴、配籴、括籴指挥，令提举粮草司详度，如不须施行，即一面指挥讫奏。」诸路军粮有余故也。
　　辛巳，河东路体量程之才言：「河东和籴之法独异诸路，民间所输一石，纔及和市一斗之直，乞以岁给和籴之数减一分外，以九分均入两税，更不给和籴价钱。」中书言：「近奉诏检前后言和籴文字立法，河东和籴患在数多及贫富户所出不均，若欲减数，即须本路年计别有所出，若欲均，即须先体量见今不均次第，当如何均定。今欲令本路安抚、监司、提举司同体量相度，然后选官覆行相度立法取旨。」从之。
　　诏淮南路常平司于二麦丰熟州军及时兑籴出散，不得积留，以致陈坏。
　　提举淮南常平等事王子京言：「提举开修运盐河，自泰州至如皋县【六】共一百七十余里，日役人夫二万九千余。」此据会要。子京，子韶弟，八年九月二十六日吕惠卿家传云云，可考。
　　癸未，西头供奉官、合门祗候苏子元为将作监丞，令持服，从其请也。
　　是月，置岷州淊山监。元丰元年十一月乙亥，可考。
　　命判都水监程师孟兼权都大提举京东、西淤田。师孟提举淤田，据食货志特书之。八月二十八日师孟建遣耿琬云云。
　　注　　释
　　【一】权发遣淮南东路转运副使蹇周辅「淮南东路」原作「淮西东路」，据宋史卷三二九、东都事略卷九八本传改。
　　【二】秘夜甚迩本句难解，疑「夜」为「掖」之误。「掖」谓掖门、掖垣。
　　【三】人日支粮一升「一」，阁本作「二」。
　　【四】诏赏格外逐等加赐帛一匹「一」，阁本作「十」。
　　【五】供备库副使「备」字原脱。按：宋武官有供备库副使而无「供库副使」，此处显脱「备」字，故补。
　　【六】自泰州至如皋县「州」字原脱，据阁本补。
续资治通鉴长编
卷二百七十六
卷二百七十六
　　起讫时间 起神宗熙宁九年六月尽其月
　　卷　　名 续资治通鉴长编卷二百七十六
　　帝　　号 宋神宗
　　年　　号 熙宁九年（丙辰，1076）
　　全　　文
　　六月乙酉朔，广南东路转运使陈倩言：「乞选差经水战兵官，以备舟师攻讨。」诏：「师期不远，若自朝廷选人，即已趋赴不及，其令招讨司选差及更博访舟师利害施行。」二月四日蔡承禧言：「陈倩精神昏昧，乞选材臣为代。」从之。今倩居官如故，则是承禧所言初不行，实录误也。
　　又诏筑邕州等要害城寨，以峙刍粮。
　　又诏茂州事宜已得平安，前此钤辖司日奏平安，可罢之。此据御集，可见后来王中正生事，故具存之耳。
　　丁亥，知太原府韩绛言：「河东夏秋大熟，乞以封桩钱帛预散于民，候收成入粟于缘边、次边。」诏听以一年配籴。
　　诏：「安南行营军士如疾病，将官宜亲抚视，严责医疗，逐将月具平安及疾病死亡人数以闻。」
　　诏：「成都府路边事钤辖司专制置，梓州路转运司与钤辖司制置，利州、夔州路转运司与驻札路分都监司同制置，并许一面那移军马。如边事大，须合邻路兵力，即利、夔州路各申钤辖司。」
　　安南宣抚司言：「已差桂州都监侬宗旦等同点集右江丁壮，讨捕刘纪，又差左第二副将曲珍都大提辖团结训练。」诏：「侬宗旦虽乞自效，颇见忠勇，然有诸子见归刘纪，恐或怀去就，可更选有谋□使臣一员与宗旦等同将领，仍令曲珍提辖。军行日给粮钱千，或虑路费不足，若作军人日给口食不便，即比类军人给钱米，务令充足。其峒将首领至时有怀贰，不伏点集，及丁壮点集之后故有违犯，即以军法施行。」王安石言：「曲珍西人，恐未谙溪峒情伪，乞用温杲参计之【一】。」不许。他日上谓安石曰：「宣抚司言两江溪峒不可令其附贼【二】，大是，温杲之言大非。」安石曰：「方官军未到，虽不令附贼，安能禁其附贼？既不能禁其附贼，因喻之使不反侧，坚心附贼，又或为内应，此不为失策。」上曰：「既附贼便为贼质，其老弱反为贼用。」安石曰：「贼力能如此，我虽不指挥，安能禁其如此？」上曰：「不指挥即漤不敢全附贼。」安石曰：「彼力能制两江，我又不能救，则两江何为不附贼？」上曰：「不如团结。」安石曰：「固已令团结。」上曰：「宣抚司自要团结，温杲乃以为非。曲珍向是西人，漤便入得两江，温杲与溪峒十亲九眷，漤不敢入。」安石曰：「温杲事初便要去团结两江，深入攻交趾。」上曰：「何不去？」安石曰：「后来邕州破，去未得。杲初去时，自云若邕州已破，即去未得。」上曰：「杲何故云团结不得？」安石曰：「杲云人方耕作，又无食，所以难团结。后来朝廷令厚给强壮，又赈赡老弱，如此而温杲尚有言以为不可，乃有罪。初不如此，而言难团结，杲又何罪？」上曰：「宣抚司要支与钱米。」安石曰：「温杲来说难团结时，未见说支钱米。」
　　王韶言：「昨遣种谔时，欲及春末夏初且攻扰交趾，取其侧近州峒，至冬，宣抚司往乃易为力。」上曰：「兵何由到得？」安石曰：「臣初以为贼尚攻邕州未下，其国空，可轻行袭灭，则入寇之兵不攻自破。后来邕州已破，则袭灭之事更不可言。然当交趾干德初立，州峒各欲内附，此事不过募二万精兵，择五六中材之将，必了得交趾。窃恐当时料有今日之不轨，则亦不惜一举。四境事若不图大于细，为难于易，则劳师费财，固其所也。」上曰：「前代兴王欲有为，须先练兵而后动。」安石曰：「举事则材自练，若不举事亦难练兵，但日夜教之坐作挽射，不知遇敌气果如何？但举事使尝之而有功，则人材不材自见，材者见赏拔，则不材者亦奋矣。」上曰：「举事亦须自家兵马可用，若宣王征玁狁，其饬治车马如何也！又须度力所可能胜。」安石曰：「譬如干德初立时，用二万精兵足了，以中国之觽，募二万人精兵，岂患无之？择五七中材将帅，亦岂患无之？一举灭交趾，则威立矣。以尝胜之觽布之陕西，则陕西之兵人人有胜气，以其气临夏国，不足吞也。吞夏国则中国之气孰敢干挠。」此日录六月六日事，今附此。谕溪峒令且附贼【三】，乃四月十九日事，五月八日谕刘纪亦同此意。
　　是日，上为王安石言：「熙河探报，夏国欲用十二万人取熙河，六万拒汉兵来路，六万攻取。果如此柰何？」安石曰：「熙河城必非一日可拔，夏国纵无后顾，不知十二万人守熙河几日？自来夏国大举，罕能及二十日，熙河虽乏粮，亦皆有半年以来枝梧，恐无足忧者。且夏国非急迫，安肯出此？出此则绝岁赐，致诸路攻扰，有何所利？」
　　戊子，供备库副使张逖为西京左藏库副使，前干宁军司理参军张适为大理寺丞。逖等以外都水监丞程昉上修滹沱河及淤田之劳也。会要云修滹沱河功毕。
　　诏比部员外郎、权同判都水监刘璯减磨勘三年，故工部郎中、都水监侯叔献长子上高县尉时中与循一资，以开丁字河功毕也【四】。然河成而舟不可行，寻复废之。于是王安石为上推言叔献公忠尽力，不忌能，可倚仗以事，俟淮南运河打量退出田，即具前后功状，乞赠官。上曰：「赠官殊无实利，不如更推恩其家也。」究竟当考。
　　沧州言：「第九将下押队、下班殿侍朱琪与界河贼船斗敌，斩首十三级，射贼五人堕水，长行赵友等十二人杀贼有功。」诏：「朱琪转三班借职，赵友等各转资，每级赏钱六十千。」
　　己丑，成都府、利州路都钤辖司言，绵州都监王庆等救援茂州战没。诏：「王庆给赙外，女俟出嫁，夫与奉职，子妇若生男，与借职，生女亦俟出嫁，夫与借职。崔昭用子瑾与奉职，璘借职。刘珪子仲安与奉职，永安借职。白身没阵二人王禹锡及崔昭用貋，各赐其家钱五十千。左侍禁张义有功没阵，与赠官；子宗望、宗保及女俟出嫁，夫并与借职。」刘珪初见六月五日，又见十月十二日。
　　辛卯，给事中、知陈州吕惠卿奏：「往者邓绾言，臣丁忧日托张若济贷部内钱。闻推究所穷究首尾，七月乃毕。今朝廷复差蹇周辅推鞫，其初遣使之指，事本缘臣，臣事既明，更为何人置勘？周辅乃绾乡人，尝为御史推直官，不惟有嫌，于法亦碍，乞别选官置院。」诏屯田郎中、新权发遣秦凤路提点刑狱李竦与蹇周辅同推鞫。初，以惠卿奏进呈，王安石曰：「徐禧本惠卿所荐，自布衣不旋踵为美官，尹政亦惠卿与章惇所荐擢，因何不言恐人疑其不尽，今乃言周辅不可用，不知周辅有何嫌？」上曰：「惠卿言绾已是罪人，难更用其言。」安石曰：「绾为言事官，纵不实，无罪。」上曰：「绾言借钱事亦已有不实。」安石曰：「绾以根究为未实，即未见其为罪。骮言事官许风闻，言者自有主名，安可遽以罪绾？」上曰：「惠卿必缘罢却温卿故云尔。」上又曰：「惠卿言观宰臣气焰，必欲致臣于死。」于是安石因请改差人【五】，上难之，安石请添差一人，上许之，遂以命竦。
　　安石既与惠卿交恶，令徐禧、王古【六】等按华亭狱，不得惠卿罪，更使周辅按之。安石子雱犹恐弗得，切责练亨甫、吕嘉问，亨甫、嘉问共议取邓绾等所条惠卿事，杂他书下制狱，安石初不知也。
　　惠卿素结堂吏，吏遽告惠卿于陈，惠卿即自诉，且讼绾及安石，前后凡数十纸，其□曰：「绾等入奏，中书出敕，如出一口。」又曰：「夕出于有势之口，朝书于言者之奏。」又曰：「安石尽弃素学而隆尚纵横之末数，以为奇术，以至谮愬胁持，蔽贤党奸，移怒行狠，犯命矫令，罔上要君。凡此数恶，力行于年岁之间，莫不备具，虽古之失志倒行而逆施者，殆不如此。平日闻望，一旦扫地，不知安石何苦而为此也。谋身如此，以之谋国，必无远图，而陛下既以不可少而安之，臣固未易言也。虽然，安石忌臣之心有甚而无已，故其所为无所顾藉。」又曰：「今中书乃用罪人绾等之诬辞，出降敕命。」又曰：「匿其忮心，托请小事，以脱误诏令之出，此皆奸贼之臣得以擅命作威于闇世者也，奈何安石今日之所为乃与之同事耶？」又曰：「安石矫诬敕命，以令勘官。」又曰：「前之矫诬，必当彰败。」又曰：「陛下既令安石任政，若至于此而不稍裁抑，犹恐非长久之道。」又曰：「安石必不敢以此为名而求去，若以此求去，是敢以不义要陛下也，其可从乎？」又曰：「陛下平日以如何人遇安石，安石平日以何等人自任，不意窘迫乃至于此。」又曰：「君臣防闲，岂可为安石废也？」又曰：「臣之所论，皆中其肺肝之隐。」
　　上既以惠卿所诉事示安石，安石谢无有，归而问雱，雱乃言其情，安石始咎雱。雱先病疽，忿恚增剧，而嘉问等相继得罪。安石由是媿，上疏求去【七】，上待安石自是意亦稍衰矣。惠卿讦绾及安石语，据陈瓘尊尧集及尊尧余言。惠卿家传云前后十四章自辨，已附注五月十四日。六月十三日罚吕嘉问等，李竦于九年五月十九日以屯田郎中、通判和州差权发遣提点秦凤刑狱，十年四月八日乃改福建运副，朱本于正月二十七日便云福建运副，误也。
　　御史中丞邓绾言：「吕惠卿罪恶之人，近因朝廷差官按治，抗章自列，尚敢凌蔑陛下股肱耳目之臣，乞赐重行屏窜。」知谏院邓润甫亦言：「惠卿因朝廷差官案治，抗章自解，坜谰增饰，诋诬大臣，欲以致君之疑，薄己之罪。乞先行绌责，禁绝章疏。」诏并候秀州勘毕取旨。
　　丁忧人将作监丞苏子元言：「乞依旧许钦、廉、雷等州民主管蜑户，各依海岸湾□居止，采鱼为生，遇有出入，须令主户知其所往，俟大兵进讨，即发蜑户及船随军，庶免为贼侦候。」先是，广西转运司言：「乞边海州军许土著富民养蜑户，遇入海得珠，则约价以偿惠养之直。所贵蜑户不为外夷所诱。」从之。至是，又诏广西转运司备录前旨，牓于沿海州军。
　　诏：「淮南、江南、广南、两浙、荆湖、福建等路，各给五路教阅格付安抚、钤辖司，先看详有无本路不可推行事及有当教习武艺，今当如何比较赏罚，开析以闻；及差路分都监以时出巡点检，仍责当职官训练，长吏提举，岁终比较殿最升黜。」
　　壬辰，三司言：「奉诏折二钱可且未得支用，别听指挥。前已诏诸路通行，今未审止禁在京或令诸路并罢。」上批：「都下钱法，自祖宗以来未尝有改，其新行折二钱，不须取索比较利害，宜直指挥京师并畿内并罢。」墨本此下有「执政进呈不行」六字，朱本削去。
　　先是，薛向铸折二钱于陕西，其后，许彦先又铸于广南，及广南以偿铜价。既而有言折二钱民或不肯折用，又诸路继有如此者，故始诏令府界不用。后章惇乞并府界用之，上曰：「府界既用，即当令京师亦用之。」至是，有言民以用折二钱不售，诉于开封而被决杖者，又言有诉于三司者，以故上批欲罢之。及中书访问开封、三司，皆言无是事，乃再以进呈。上又云：「但恐经久富民藏小钱莫出尔。」王安石曰：「大钱亦无多，富民岂肯藏小钱不出，藏小钱不出，于富民亦有何利？」上又曰：「恐四夷闻中国行两等钱，以为贫窘，乃伤国体，如何？」安石曰：「钱有二品，自周已然，何系贫富？且自古兴王如唐太宗、周太宗时极贫，然何足为鯭。臣初不欲铸折二钱，今乃极论者，盖朝廷举动为四方所瞻，稍有罅隙，即为奸人窥伺愚弄，将不能立国，是又何能安天下国家也！」上乃令复行之，然两宫讫不欲用折二钱，故折二钱未尝进入禁中，安石争不能得，退遂移疾不出，上使人谕之曰：「朕无间于卿，天日可鉴，何遽如此！」安石乃出。「先是」至「复行之」，据朱本，安石移疾，据司马光记闻。
　　先是，诏安南招讨司招降杨光僭等，于是招讨司言：「蔡烨申杨光僭等必以死拒命，恐未易招降，顿兵挫锐，妨讨交趾，兼无故贪其地，非义，不如候招讨司回兵讨定。」王安石曰：「烨前遣赵杨谕光僭等内附，又与蒲宗孟言，烨不去一两月须了。今以大兵胁之，乃云必以死拒，又以取其地为不义，漤候回军讨定，何其前后反复也？」上曰：「烨在任自不能了，今恐功在他人，故如此。其为人险薄，大似其父。」安石曰：「迨『天之未阴雨，绸缪牖户』，不及今胁取，恐南师既行，彼见中国无如我何，因交趾未服间，连结抚水，更为湘潭之患。兼恐南师归日，军人有功者自欲就赏，其归而无功者意气已索【八】，难更举事。」上曰：「不知招讨司会蔡烨意否？」安石曰：「郭逵对臣自云回军日相度，臣曾奏此事。」上曰：「今讨定与回军利害等耳，彼见我军胜，呼之必至，如韩信令燕，从风而靡，光僭必不能过燕。」安石曰：「燕无并吞天下之意，则宜有所附，非附楚则汉尔，汉胜而招之宜必往，骮如韩信者，燕若不附必不但已。今兵锐而无事之时，乃不敢呵问光僭，及军回之日，思归之士不可久留，光僭老贼，谙识事机，知南师思归，将帅又无坚忍之意，逗留不肯遽出，则南师自当舍之而归。且燕势必有所附，光僭志自擅而不出，则与韩信燕事不同。」上又曰：「事定后，蔡烨自可行遣。」安石曰：「且令分析前后反复意状，亦足以儆奸，朝廷不宜数为憸人所愚弄也。」此日录六月八日事。按实录三月二十二日，专委朱初平招抚杨光僭等，至十月二十一，初平言诸杨出降。盖未尝借招讨司兵力，不知日录何以有此，或当时曾降指挥，缘蔡烨申请遂罢，亦不见蔡烨有无行遣，今仍附见本日，更俟考详。十六日辛丑诏付郭逵云云，则是王安石所言讫不效也。
　　癸巳，赐布衣冯正符同进士出身，与试衔大郡判司或县主簿、尉。正符，遂宁人，以御史中丞邓绾奏举舍人院试中等也。
　　诏：「河北路巡检、县尉已用义勇、保甲、土蕃，其元管马步军并于马军额除之，所减巡检兵级及弓手义勇、保甲各数支费，委监司一员拘收封桩，季具数上兵部，岁终以闻，中书点检准备移用，其兵额令枢密院详酌裁定。」
　　宣政使、耀州观察使张若水卒。诏用石全彬例，赠天平军留后。
　　丁酉，权检正中书五房公事吕嘉问、检正刑房公事张安国、提点五房公事刘笃、刑房堂后官张奕各展磨勘二年，主事黄九嚱以下各降罚有差。以吕惠卿言推究弟温卿札子误带出御史中丞等蔬内因依，下两浙制勘院故也。朱本取王雱传所书附此云：「时方下两浙制狱鞫吕惠卿，未具，而嘉问等乃以邓绾乞责降其弟和卿疏杂它书行下，执政初不知，堂吏遽告惠卿于陈，惠卿以闻，特旨罚之。新本因朱本，今但从墨本也。时政记与墨本同。五月十四日惠卿家传云云，可考。
　　己亥，疏决系囚，杂犯死罪以下第降一等，杖以下释之。凡降释罪人千七百二十六，大总二千五百余人。
　　分命辅臣祷雨。
　　诏上番保甲，人多处即大保全上，人少处即小保全上。从兵部请也。
　　是日，六月己亥，十九日也。安南行营发潭州，趋桂州。此据郭逵家所录征南一宗文字六月十日奏。案张方平九事云潭州距桂州十四程，然则郭逵等到桂州必是七月初也。
　　辛丑，安南招讨司奏：「丁忧人将作监丞苏子元言：『朝廷命将至占城、占腊，使牵制交贼，广东所备战船，海风不定，必不能尽达。骮占城畏交趾，占腊未尝至广州贸易，人情不通，若舟师至而二国疑惧，则事危矣。乞令杨从先等止自钦、廉海上进兵。』又言：『陆道进兵抵贼城下，尚隔大江，交人善水战，虑贼船据险，大兵难济，遇夜奔冲必败事。乞下广东经□、转运司委官选水兵，募勇敢，教水战，将来只自广州沿海发船，抵钦、廉界泊岸，俟大兵进讨有期，即令水兵径入交州击贼，分船北岸，以济大兵。』本司据杨从先奏，今水陆并进，陆不过自邕州至左右江、横山寨等路边近甲峒、广源进兵，水不过自钦、廉等州发船，然密迩交趾，无不设备，若不以奇兵牵制，何由指日克捷？今若是广州进兵，以九月发船，乘北风径趋占城、占腊，与宣抚司【九】会邕、钦师期，同入交趾讨荡。并据广东转运副使陈倩状，前此发谊舶至占城、占腊，各避九月至十二月飓风飘溺，须正月初北风乃可过洋。本司看详杨从先之计诚疏，苏子元之说甚长，乞朝廷详酌指挥，诏招讨司从长施行。」郭逵传云：逵次桂州，遣和斌、杨从先督水军涉海自广东进，诸将自广西进。此云令招讨司从长施行，不知所从竟何如。观七月十二日诏，则从先冒大洋之计讫不从也。
　　又诏付郭逵等：「近累得卿等奏杨光僭事，据勾当人申说，虽无大段凶悖，然观其意思，终是负固，未肯即便听伏勾呼。缘今来大兵南征，本以交贼犯顺，如光僭小丑，乃是因而措置余事，若却专用力经度，甚非朝廷本谋，及虑将来师期日逼，此蛮叛扰，反致缀留大军，深为不便。卿等可及兵形未见间，且依朱初平议，羇縻安帖，无令反侧，俟有可窥，或敢肆叛诞，加兵诛讨，未为后时。」逵言已依初平议羇縻安帖讫。此据郭逵征南文字六月十七日御宝札子，今附此，可并六月八日蔡烨所言、七月十七日朱初平奏。
　　壬寅，上批：「北人见争理瓦薼坞地分，可速降指挥下韩缜【一○】等令子细遍行检视，详悉画一地图闻奏。其堡铺、山川、人户、壮丁及水流所向，并须一一贴黄声说，不得小有卤莽漏落。」此据御集，九年六月十八日下，十一月二十五日可考。
　　癸卯，秦凤路提点刑狱郑民宪言：「逃移弓箭手并营田地土，昨多方设法召人请佃，令认租课。乞许就近于本城寨输纳，仍特蠲免支移、折变。」从之。
　　以水源峒蛮主侬贺、部能峒蛮主侬境、地弄县蛮主侬华、领马峒蛮主侬淋并为定远将军，贾县蛮主侬夏、安清水知县侬凛、马柳上下段知县侬舒、侬宿并为宁远将军。
　　高阳关路安抚司言：「信安、干宁军塘泺昨因不修，独流决口，至今干涸。乞于朴桩堰南引御河水注入。」上批：「闻近岁塘水有极干浅处，当职之官颇失经治，可于两路各选委监司一员，以巡历为名，点检具阔狭深浅，画图以闻。」已而河北东、西路提点刑狱韩正彦、韩宗道各具淤淀干浅处以闻。诏送河北屯田司相度当兴修所在，计工料闻奏，其官吏仍令东路转运司劾之。
　　丙午，诏：「以王雱病，特给王安石假，令在家抚视。」
　　丁未，诏：「河东将下军兵、民兵军器什物，令知太原府韩绛密选委官，除麟府丰州、岢岚宁化军外，遍诣逐州军，择可用者，依所降八阵法内九军会数所用名物，于太原府、代州各备一九军会数，编排收贮，委绛提举，仍令所差官须逐一拣选，毋得止凭文字编排。如不足，当令军器监制作应副。非久，专遣近臣阅视，令绛先具库屋数目、修置次第，画图以闻。」
　　戊申，卫尉少卿石鉴言：「昨交趾入寇，诸峒蛮族并是胁从，多有欲归投者，乞因招谕。并目睹边界利害，候到阙奏陈。」诏令石鉴赴招讨司【一一】陈说讫赴阙。
　　己酉，诏：「大军南征，邕州最为根本之地，钱粮军需皆在其中，贼若计穷，自海口由永安州路取钦、廉走邕，不数日而至，虽城坚不可攻，岂不虞钞劫之患。邀我粮道，人心必摇，回师北救，则腹背受敌，招讨司应已有处置，未见奏所以为备，令本司密以闻。」未见奏报如何。
　　太子中允、天章阁待制王雱卒，年三十三，赠左谏议大夫，手诏即其家上雱所撰论语、孟子义。雱性刻深喜杀，常称商君，以为豪杰之士，每劝安石诛不用命大臣，而安石不从也。安石辅政时，罢逐中外老成人几尽，多用门下儇慧少年。诸生一切以王氏经为师，讲官策试诸生，论及时政，皆罢逐。及与惠卿交恶，使人告发吕氏奸利事，皆自雱发之。
　　侍御史周尹言：「臣闻钱币之用，古者或谓之泉，欲其流而无滞，或谓之布，取其周遍而平均。臣去冬奉使经由永兴、秦凤路，伏见盗铸铁钱不少，市肆买卖交易多不肯行用，官司虽有支出，漤不收纳，上下疑惑，军民愁怨。问其本末，盖是钱法用一当二，铁钱易得，而民间盗铸者费少利倍，所以抵冒，严刑不可止绝，滥钱日以滋多。臣今到京，便欲具管见申述，乞将两路折二铁钱只作一文行用，自免滥铸之弊。又访问得所在官中积贮者约有数百万贯，民间收藏者又不在其数。缘上件钱货，起初元以一当十，后来减为折三，近岁又作折二，已于国家重货十损其八，若更作一文行用，即又损一分，所以不敢辄有奏请。昨来朝廷差汪辅之往逐路拣选行用，近日风闻，漤又以汪辅之所拣永兴、秦凤路铁钱至万数不多，令三司指挥更不行用，仍令逐路转运司速行改铸。臣窃惜官中见成数百万贯钱，顿为弃物，兼别行改铸，又费一重物料，经隔数月，未能敷及原数。就令改铸务监每一日铸及三千贯，即一年之内除节假、旬假，实有三百日，课程约只得九十万贯，以来计三二年间，未满数百万贯，骮日课未必及三千贯之数也。若改铸之法，或只仍旧作折二，即民间盗铸定亦不可止绝。骮即日本路经费寖广，财用窘乏，或更似此暗有失陷，即年计必致阙误。臣欲望圣慈重惜国家财货，无以臣言为轻，不足采用，特赐指挥，将折二铁钱更不别行改铸，亦不须拣选。起自今后只作一文行用，则盗铸者所获之利不充所费，自然无复冒禁作过。岁省重辟，而农商交易获泉货流通之利。且约官中所有，止就四百万贯言之，若以二为一，即犹得二百万贯之数，致力简省，便可行用，公私必无疑阻，比之改铸劳而又费，其利害灼然可见。如允臣所奏，即早降圣旨，下三司疾速施行，免致虚有劳费。」周尹疏附见，当删取之，其从违须考。二月二十七日遣汪辅之，四月一日及公弼云云，又七月二十二日，又九月十六日。
　　辛亥，诏：「自今应删立海行条贯，专委官详定讫，中书、枢密院同进呈取旨，类聚半年一覆奏颁行。事应亟行者，取旨，中书委检正五房并本房检正与制敕库官，枢密院委都副承旨并本房检详提举宣旨库官司详定。」以诏令数易故也。先是，中书同日奏修令式二事，上批：「如上二事，既非不得已须当改定，可俟岁终或半年一次类聚颁行。自今海行条式，宜半年一修定进呈，取旨颁降，毋使纷纷改易，疑扰四方。」故有是诏。
　　壬子，以进士权武学传授杨伋为山阴县尉。以伋献兵说可采，令权传授，候一年与试，至是舍人院试策复中中等故也。
　　是日，上批付郭逵等：「代北疆事虽已分画，北人展转邀索不已，谍者多称北人缘朝廷方事南讨，欲乘时牵制。以此观之，安南之举惟万全速了为上。卿等可更体国，精加筹策，博极髃议，亟期殄灭，以尊强华夏，使边隅自此稍知敛戢。」此据郭逵征南文字六月二十八日御宝札子，今删取附见。神宗责望如此，逵等竟坐责，有以也夫。
　　是夏，富弼言：
　　臣退伏草茅，不预人事。近者窃闻蠢尔蛮獠，犯我疆封，二广作灾，五岭严备，虽为手足之患，谅烦宵旰之忧。然而命将得人，出师有日，上禀神算，必成武功。臣又窃闻淮南累岁尤为荒歉，流亡饿殍，赈济难周。今骤起数万之徒，闻由诸路而往，兵马所到，粮草须办。监提守宰，惟务供军，府库仓箱，殆难足用，既各求于集事，恐必至于扰民。复有按察之官，继行督责之令，上下逼迫，公私煎熬，人心不宁，实可矜恻。
　　臣又窃闻南方乡村城郭，重迭逋欠官私钱物，其数浩瀚，若监司、州县又相催理，仍与此时赡军所费，一并取足，则民不堪命，无以为生，啸聚惊骚，或难禁戢。陛下天赋仁圣，累降□□之诏，其如所在阙用，出于无可柰何，须至侵渔，方能济集。而又官吏各思一时苟免罪责，不暇为国家忧及后患而为长久之计也。臣又窃闻诸处兴修水利之类，役人甚觽，多或至于一二十万，此伤耗民财，事亦不细。伏愿陛下降诏有司并下诸道，切以□民为务。凡所逋欠，可蠲者与蠲放，理难蠲放者多分料次，且令迤逦输纳，及权罢诸般兴作，完聚民力，一意专以破贼为急。俟岭南宁息，岁时稍丰，然后别上图议，以称朝廷有为之心，固亦未晚也。
　　臣杜门谢事，祗如聋瞽，但时得于四方之人传闻者，今录以上奏。苟有妄说，惟陛下恕其愚而怜其心，以来觽正之路。
　　又言：
　　臣近者因拜谢章，辄敢略具南事附奏，伏计愚恳，寻达天听。蛮寇大扰，即已窜归，然王师遂行，必谋吊伐，水陆并进，威德兼施。若夫讨御之方，得失之际，则非臣庸短之所预知也。伏望陛下密诏郭逵等，候至二广，熟计攻守利害，速具奏闻。可往则往，如不可往，则令别图去就，以全王师之重。海峤阻远，恐难责其固必。
　　臣又窃闻秦、陇之外，数年用兵，克取熙河等五州，别立一路，辟地进境，开拓故疆，诚为国朝美事。然而远近共传，当时杀戮人命，不可胜计，费耗财用，莫知纪极。是皆主事者公为欺罔，不以实数上奏，致陛下无由得闻。今既立成部分，建置官属，屯兵守御，各有定制，即须所得之地，所出之物，足以供赡一路，不假外求。然后可为长远之利，遂成开拓之益，则向者人命不为枉杀，财用不为虚费。柰何罢兵后，惟闻朝廷自京师辇运金帛，监司从内地支拨粮草，增添转递，递铺奔走，不绝于道，滔滔而去，尚云不足。一二年来，又闻彼中米麦，每岗计钱四五百文，贱亦不魜三百以上，公私遑遑汲汲，日忧不逮。若常如此，岂不为枉杀虚费？而又自此国家府库如何供亿？民间物力如何出办？遂使官私俱困，得之何用？骮陕西即今上下穷窘已甚，事苟得实，臣窃忧之。伏愿陛下亲选无所畏惮公忠臣僚，不与其时用事人为党者，往彼按视土地可耕否？所收货物足用否？人情可安否？久远可守否？俟得其实，然后委二府会议，方见经久利害如何。若不审行考校，但务竭力劳费，臣以为末等之家有十金之产者，且犹未肯如是，况为天下之计哉！惟陛下深切留意也。唐宣宗朝此方亦曾自举十数州内附，未尝少加攻取，既而供馈阙乏，终却叛去，唐亦不复顾惜。更乞略赐检详，亦可以为证矣。
　　臣又窃闻代北之地，北人妄有争占，意在先发，殊无义理。朝廷以其倔强难制，遂欲尽与。此说传播甚盛，然终未知的实，万一是的，则闻者莫不忧骇。何哉？盖彼固婪贪，后患弥大。彼曲我直，事甚明白，且宜以理辨折，未易可许。昔赵欲赂秦六城大邑，而虞卿不从；东胡欲求匈奴瓯脱，而冒顿弗与。观于简策，足为龟鉴。愿陛下取此二说，以今疆事反复参校始末轻重，与二府议定，决然利害，奏禀而后行，不须特出宸断也。
　　臣又窃闻累年新法所行之事，条目甚多，陛下近各深见为害，但虚怀隐忍，未即更张，此诚大得为君之道，从容优裕而不欲迫急也。然髃论所谓害者皆害及天下之人，被害既久，则岂尚容舒缓哉？度今时势，正如解倒悬之急，惟恐解之不速也。亦如人之感疾，深则难愈；木之受蠹，深则难补。惟陛下所见害事既明，芽蘗已着，宜早图之，必无大旱之失，更或稍缓，则遂成疾蠹深患，朝廷亦难奠枕矣。况天下不以贤愚，共知陛下始欲讲求大治，比迹唐、虞，前代帝王用心非所能及，而不意为人所误至此。事皆成弊，究其端由，实非陛下之失。惟是觽口共责为谋者，恨不食其肉焉。今圣情既以开悟，稔知其罪，而犹隐忍惜护【一二】，不速更张，渐致事生，却恐遂玷圣德也。
　　臣更愿陛下左右臣僚中，不以职位高下，常视其反复狡狯者疏之，纯良方正者与之。反复狡狯者，虽有奸才强辨，或可以惑人，其实自取名位【一三】，及援引亲旧，结成朋党，互相保庇，表里胶固，牢不可破，如此之类，岂可置之左右而任之以事乎？盖本无一定之志，不耻不仁，不畏不义，不见利不劝，必无忠荩□实，安肯内心于国家也！纯良方正者，才辨诚有不及狡狯之人，然其心不二，持守坚笃，中立不倚，旁无朋比，用之则直道而进，舍之则奉身而退，不为利回，不为义疚，忠亮一节，至死不移，不肯欺昧于朝廷，自求多福。如此等终无妄误，必能为国家立事，假有未能立事者，亦不为害也。陛下临御既久，当尽照见，固难上逃圣鉴，此尤宜常挂宸念，恐非须臾可忽也。缘误用一二奸人，则展转援致，连茹而进，分布中外，大为朝廷之害，卒难救整。唐文宗所谓破河北贼易，破朋党难者，正为此也。天子无职事，惟辨别大臣邪正而进退之，此其职也，窃乞重之又重之！
　　臣狂瞽之说，实有爱君忧国之心，固无他志，伏乞俯赐听纳，早赐裁处。
　　又言：「臣荷圣眷特厚，以老病休退，无便不敢非时辄以愚诚上达，今因贺表，复敢具所闻附奏，惟愿圣造断在必行。况造端已甚，不烦更加访问，深恐问及意异者，妄有饰说，又惑圣听也。臣赋性愚戆，不识忌讳，既闻觽议万口一词，窃虑左右前后之人交相蒙蔽，臣实不忍缄默，上辜圣恩。此札子只欲陛下□知外事一二而已，乞不降出，庶免后悔也。」弼上言不得其时，前论交趾云附谢章，后论新法云附贺表，今志载于六月末，谢章不知何事，贺表当是同天节也，更须考详。弼言陛下深见新法之害，不知何所据，或恐是王安石罢后耳。
　　张方平言：
　　交趾自李日尊以来，贡职已废，朝廷□□不问，边臣苟慢，防禁益弛。凶恶盗贼、奸蠹之民、诸配徒者，不无逋逃，颇从亡匿。亦有士人顽嚚不逞，投身亡命，赴其招进，教之治兵，助其邪计。故今干德敢奸王命，凶党用事，多是华人。往时遣使例抵其国，见城中无居民，府舍湫陋，茅竹屋数十百区以为军营，兵器有弓弩、木牌、梭枪、竹枪，弱不堪用，势不能为中国患，故远而易之。至景德中，李氏窃此疆域，及今七十余年，王人久不涉其地，不复知其虚实。今闻其城栅隍爎乃有数重，兵力民觽必益充足，颇□旁近占城等诸小国，事势设施，比前为强大。而岭南长吏犹习故常，本非经远之才，又忽不虞之戒，狂妄轻脱，为国生事。蛮性狼哋，有不能堪，告诉不听，投书不受，事情壅塞，积成忿恨。及其战舰抵岸，军鼓叩城，如入无人之境，略无交锋之备。寇兵所至，城邑为墟，迁致货财，系累妇女，封豕长蛇，恣其酷毒，传闻其事，可为痛心。然此为既往之咎，方当虑将来之策，谨条九事，列于左方：
　　一事，即今淮甸、两浙、江东西、湖南北州县，仍岁旱蝗，陂泽竭涸，野无青草，人户流散，穷荒极敝，事可忧痛。方当散利薄征，缓刑弛役，布德施惠，以抚存保息。而盗起南裔，王师大兴，正出荆、潭之路，此时民力何以复堪赋发？臣愚以为今之上策，当以谋取，不可以力胜。谓宜且择广、桂二守臣，精密毅重，识□足任者，属之方面，付以便宜，使各选举部下文武将吏。其两路职司官，朝廷为之遴选，令协力从事，招集户口，各安本业。为发禁卒以代荆湖见兵，益令募本土丁壮，分屯缘边城邑，使足以保守要害，更相救赴，则贼不敢复窥徼内，自取歼夷。峙粮、积刍矒，惟事事乃其有备。揣情观变，临事制宜，岁年之时，经营进取。盖中国御蛮寇固有大体，图功宜审，虑害宜深，务在保威灵，纾民力，全士马之用，惜金帛之费，先收多福以绝后虞。此为全胜之算，经远之道。傥谓业已兴举，难于散遣，犹有中策，具诸下条。
　　二事，蛮寇自入钦、廉【一四】，以至陷邕州，残暴黎庶，践食城邑，既而席卷还其薮穴，及今已累月。朝廷旌死事者而录其孤，推恩厚矣，然及民之惠，犹有阙者。春秋传，鲁与齐战，曹刿请见鲁公，问将何以战？公曰：「小大之狱，虽不能察，必以情。」刿曰：「此可以一战。」盖谓其重人命也。谓宜特降德音下广南、荆湖，以慰安远人之情，使知陛下哀痛伤恻之意。凡四路百姓耗病之事，加惠优恤之，庶国家仁恩无所不逮。至如宥释罫误，以安吏卒之反侧，开设赏募，以招溪峒之酋豪，祭荟其亡魂，掩藏其残骼，皆前代常行之事也。夫文之所加者深，即武之所服者大；德之所施者博，则威之所制者广。震耀杀戮，生殖长育，功用相承，此天之道也。
　　三事，东南六路灾荒已甚，官私匮乏，莫相救恤。又缘青苗、助役、市易之法，农民困于输钱，工商窘于财利，谓之钱荒，人情日急。今王师薄伐，聚于荆、潭，调发赋输，即以军兴从事，荐饥之际，供亿实劳。臣闻安民丰财，用兵之本也。所有荆湖南北、广南东西【一五】四路青苗、助役、市易法，伏望特赐先罢，役法令复依旧制施行。以此宣布德泽，慰悦民心。易曰：「悦以先民，民忘其劳；悦以犯难，民忘其死。悦之大，民劝矣哉。」
　　四事，臣闻兵者国之大事，死生之地，存亡之道，不可不忧【一六】，深而思远，知天知地，胜乃可全。地者，远近、险易、广狭、生死也。彼蛮之举事，非谓其觽可以抗王师，非谓其智谋可以胜中国，而敢为暴害至是者，负山海之险，林薮之深，可以出为寇患，难以入与战斗，乘我无备，因而得逞。传闻蛮界，其崖壑深阻处，篁竹丛薄，不通人行，人有操持器仗者，纵横不得回转。顷年贡象治路，劣容象行【一七】，谓之象路，象过寻复蓊塞。蛮行如鸟兽，穿窜山薮间，自知其路，外人不得而入也。今业已失备，致寇蛮又悉觽而归，王师于征，是行天讨，非救急之兵也。救急则欲速，行讨则要之致诛而已，不计收功之缓，当图全胜之策。今兴师十万，日费千金，锐士不可久于瘴乡，骁骑不能驰于鸟径，营栅无所立，粮道不能通，长兵无所施，行器无所用，财殚力屈，徒沮国威，先有自困之形，未见必举之势。何也？若士马而得为用，则蝼蚁之觽何足平；若士马而不得用，则熊虎之力无所展。傥今冬蛮未扑灭，则前春兵须抽退，更图后举，臣窃难之。臣识闇志衰，安知军旅之事，但以古今方册，亦足比测事宜。向者岭南有万兵，蛮何敢轻入。窃谓今来吊伐，兵在于精，不在于觽，可以计取，难于力争。况淮、浙、江、湖公私匮罄，人至相食，岂有畜积，计置刍粮，财费过倍。若令诸军日驻襄、邓，将佐僚吏省去□员，随行厢军量留充役，自余浮食一切勒回，以□输省赍送国财民力，实为大计。襄、邓间比年丰稔，仓廪充实，军留就食，足支岁月。士饱马肥，暮秋引发，乘锐诛贼，军气自振，后无艰乏，方可图功。
　　五事，臣观蛮事，可以计取，难以力争。盖交趾气俗与诸蛮不同，诸蛮贵种姓，服从贵种，义不可夺。今交趾自国朝以来，已易四姓，皆由大校以权党篡夺，乃是唐末藩镇遗风，故其势易为躀动。窃闻干德尚幼，诸酋共事，而主谋者三人，今入寇大获金帛子女，各得所欲。蛮夷不义，惟利是贪，归国争功，岂能相下？如列其三郡分授三酋，各为主领，被之告命，使达蛮中，事纵不行，必生猜贰，以至他日衅端常在，多方以挠之，则功易举矣。兵法曰：「军莫亲于间，事莫密于间。」非精知微密，不能用间，用间之术，神妙之道也。惟时会之为难得，今实得其时会，惟陛下深念所以可付之人，诚上策也【一八】。
　　六事，林邑国在交州南境，本象林之地，汉时列为郡县，后有功曹区连者，杀县令自立为王，因别为国，历江南六朝，尝羁属之。隋仁寿中击破其国，寻而自复，至唐朝贡不绝，国朝以来为交趾所隔，遂不复至。然自晋、宋六代，尝侵寇交州。南史以为林邑素无土田，贪日南地沃，常欲略之，故乘衅即入日南、九德诸郡，辄留不去。唐末亦是为髃獠摇扇，以陷交州，为中国患。今揣能害交趾者惟林邑，且林邑与交趾相去纔千里，本共象州一州之地，今桂州至邕州尚十四程，则是林邑、交趾之间比邕、桂中间程途犹近。意者募能使外国之人，谕以讨交趾事，约之师期，使自一面入会王师，如能破交趾者，以日南九德之地委之。蛮夷贪利重，必自为力，亦伐国一奇也。
　　七事，窃见安南后军见在本府待师期，所领南京一将外，又泾、原、秦、陇之兵约二千五百骑，间约取七月到本府，正是六七月间在路，到此又便南行，夏秋盛热，比至桂州已行万里。臣前已陈蛮界山林崖壑之险，不通人行，马实难用。顷年侬贼作乱，狄青破之，闻在邕州西北，适近山坡，地势广平，马能施力，故当时破贼，马军之力为多。今日行军，深入蛮地，事与侬贼不同，侬贼溪峒一首领，入我郡县之间，且是剧盗，击破即糜烂矣。今交趾自是一国，窃有土宇，恃其险远，主客势殊。秦、渭马军、弓箭手，本备羌戎，皆是捍边锐兵劲骑，有到京师，犹为不服水土，辄生疾病。而乃驱之瘴雾沮洳之中，巉崿谈□之地，水多沙毒，草无矒秸，进又不可以驰突决胜，其能还者无几矣。况西北戎寇，睢盱顾望，如闻王师远出，边骑多行，忽起风尘，来犯亭障，东西往还，万里莫相赴应，又不比海隅之失备矣。凡言国家大事，必曰军马，军马者戎事之本，不可忽也。今边塞简选一锐士，调习一壮马，甚不易得，尽心于国者方知之尔。所有昨召边要将官及骑兵，愿各遣还本道，使荆湖多募丁壮，搜补诸土军。其将士服习土风，谙识山川地利，其骑亦止用南马，格式虽下，筋力自壮，惯行险隘，安其水草，使与中国之人相先后，势之便者也。且使戎狄知朝廷之力，一方有警，边备晏然，不为动也。
　　八事，伏见安南招讨司期诸留兵以八月中旬悉至潭州，潭州去桂州十四程。窃闻岭外岚瘴，八月、九月尤甚，谓之黄茅瘴，草黄时，瘴气方盛，十月以后气候始肃。湖南饥荒，粮草难致，久留就食，实费供输，若便引行，触冒瘴毒，士马未用，恐多病疫。若展一月期会，可省一月刍粮，湖湘之民大□事力。比至其时，新米已熟，暮秋湖外风土调适，免致人骑枉有损伤，国计军行，两为便利。
</div>
    <div class="pagination">
<a href="续资治通鉴长编_page373.html">上一页</a><span>...</span><a href="续资治通鉴长编_page369.html">369</a><a href="续资治通鉴长编_page370.html">370</a><a href="续资治通鉴长编_page371.html">371</a><a href="续资治通鉴长编_page372.html">372</a><a href="续资治通鉴长编_page373.html">373</a><span class="current-page">374</span><a href="续资治通鉴长编_page375.html">375</a><a href="续资治通鉴长编_page376.html">376</a><a href="续资治通鉴长编_page377.html">377</a><a href="续资治通鉴长编_page378.html">378</a><a href="续资治通鉴长编_page379.html">379</a><span>...</span><a href="续资治通鉴长编_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
