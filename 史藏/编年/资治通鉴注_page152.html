<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 152 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 152 页/共 334 页
  </h1>
  <div class="content">
   11齐和帝至姑孰，丙辰，下诏禅位于梁。
12丁巳，庐陵王宝源卒。〔非疾也。宝源者，齐明帝第五子。〕
13鲁阳蛮鲁北燕等起兵攻魏颍州。〔魏置颍州于汝阴，又，颍州郡旧置颍州。〕
14夏，四月，辛酉，宣德太后令曰：「西诏至，〔齐和帝虽已至姑孰，其地犹在建康之西，故曰西诏。〕帝宪章前代，〔宪章前代者，以前代为法度也。〕敬禅神器于梁，明可临轩〔明，谓明旦也。〕遣使恭授玺绂，未亡人归于别官。」〔古者君薨，其夫人在者自称未亡人。使，疏吏翻。玺，斯氏翻。绂，音弗。〕壬戌，发策，遣兼太保、尚书令亮等奉皇帝玺绂诣梁宫。〔亮，王亮也。〕丙寅，梁王即皇帝位于南郊，大赦，改元。〔始改元天监。〕是日，追赠兄懿为丞相，封长沙王，谥曰宣武，葬礼依晋安平献王故事。〔懿为东昏侯所杀，葬不成礼，今依晋葬安平王孚礼葬之。〕
丁卯，奉和帝为巴陵王，宫于姑孰，优崇之礼，皆仿齐初。〔仿齐奉汝阴王之礼。〕奉宣德太后为齐文帝妃，王皇后为巴陵王妃。齐世王、侯封爵，悉从降省，〔降者，王降公，公降侯。省者，除其封国。省，所梗翻。〕唯宋汝阴王不在除例。〔备三恪也。〕
追遵皇孝为文皇帝，庙号太祖；皇妣为献皇后。〔考异曰：南史云五月追尊。今从梁书。〕追谥妃郗氏曰德皇后。〔东昏侯永元元年，郗氏卒于襄阳。郗，丑之翻。〕封文武功臣车骑将军夏侯详等十五人为公、侯。〔骑，奇寄翻。〕立皇弟中护军宏为临川王，南徐州刺史秀为安成王，雍州刺史伟为建安王，〔雍，于用翻。〕左卫将军恢为鄱阳王，荆州刺史憺为始兴王；以宏为扬州刺史。
丁卯，以中书监王亮为尚书令，相国左长史王莹为中书监，吏部尚书沈约为尚书仆射，长兼侍中范云为散骑常侍、吏部尚书。
15诏凡后宫、乐府、西解、暴室诸妇女一皆放遣。〔解，读曰廨。一皆放遣，一切尽放遣之也。〕
16戊辰，巴陵王卒。时上欲以南海郡为巴陵国，徙王居之。沈约曰：「古今殊事，魏武所云『不可慕虚名而受实祸。』」〔沈约梦齐和帝剑断其舌，天之报应固不爽也。〕上颔之，乃遣所亲郑伯禽诣姑孰，以生金进王，王曰：「我死不须金，醇酒足矣。」乃饮沈醉；〔沈，持林翻。〕伯禽就折杀之。〔时年十五。折，落合翻。〕
王之镇荆州也，琅邪颜见远为录事参军，及即位，为治书侍御史兼中丞，〔治，直之翻。〕既禅位，见远不食数日而卒。〔史言齐臣以死殉和帝者仅一颜见远。〕上闻之曰：「我自应天从人，〔曰从人者，避皇考顺之讳也。〕何预天下士大夫事，而颜见远乃至于此！」〔此言不可以训。〕
17庚午，诏：「有司依周、汉故事，议赎刑条格，〔舜典曰：金作赎刑。注曰：误入而刑，出金以赎罪。周穆王训夏赎刑，亦以以五刑之辟，疑者罚赎。至汉文帝令民入粟以赎罪；武帝令死罪入赎，钱五十万减死一等。盖自虞及周疑误者赎，汉则凡犯罪者皆可得而入赎。〕凡在官身犯鞭杖之罪，悉入赎停罚，其台省令史、士卒欲赎者听之。」
18以谢沭县公宝义为巴陵王，奉齐祀。〔上之受禅也，宝义以晋安王降封谢沭县公。晋志谢沭县属临贺郡。沭，食聿翻。〕宝义幼有废疾，不能言，故独得全。
齐南康侯子恪柔弟祁阳侯子范尝因事入见，〔子恪、子范，齐豫章王嶷子也。祁阳县，吴立，宋属零陵郡。见，贤遍翻。〕上从容谓曰：〔从，千容翻。〕「天下公器，非可力取，苟无期运，虽项籍之力终亦败亡。宋孝武性猜忌，兄弟粗有令名者皆鸩之，〔谓南平王铄也。粗，坐五翻。〕朝臣以疑似枉死者相继。〔谓颜竣、王僧达、周朗、沈怀文等。朝，直遥翻。〕然或疑而不能去，〔去，羌吕翻；下同。〕或不疑而卒为患，如卿祖以材略见疑，而无如之何。〔此正指不疑而卒为患者，谓明帝尽杀孝武帝子孙也。〕我于时已生，彼岂知我应有今日！固知有天命者非人所害。我初平建康，人皆劝我除去卿辈以壹物心，我于时依而行之，谁谓不可！正以江左以来，代谢之际，必相屠灭，感伤和气，所以固祚不长。又，齐、梁虽云革命，事异前世，我与卿兄弟虽复绝服，〔五服之亲，至于袒免则无服矣。去，羌吕翻。复，扶又翻；下可复、无复同。〕宗属未远，齐业之初亦共甘苦，〔齐、宋禅代之际，帝父顺之参预佐命。〕情同一家，岂可遽如行路之人！卿兄弟果有天命，非我所杀；若无天命，何忽行此！当足示无度量耳。且建武涂炭卿门，〔谓齐明帝建武中诛高、武子孙。〕我起义兵，非唯自雪门耻，亦为卿兄弟报仇。〔为，于伪翻。〕卿若能在建武、永元之世〔永元，齐东昏侯年号。〕拨乱反正，〔谓齐明帝父子为乱，高、武子孙为正。〕我岂得不释戈推奉邪！我自取天下于明帝家，非取之于卿家也。昔刘子舆自称成帝子，光武言：『假使成帝更生，天下亦不可复得，况子舆乎！』〔事见三十九卷汉更始元年。〕曹志，魏武帝之孙，为晋忠臣。〔事见八十一卷晋武帝太康四年。〕况卿今日犹是宗室，我方坦然相期，卿无复怀自外之意！〔「无」，当作「毋」。〕小待，当自知我寸心。」子恪兄弟凡十六人，皆仕梁，子恪、子范、子质、子显、子云、子晖并以才能知名，历官清显，各以寿终。〔史言帝所诛夷者齐明帝之后，高帝之后固无恙也。]
19诏征谢朏为左光禄大夫、开府仪同三司，〔朏，敷尾翻。〕何胤为右光禄大夫，何点为侍中；胤、点终不就。
20癸酉，诏「公交车府谤木、肺石傍各置一函，〔周礼大司寇以肺石达穷民，注云：肺石，赤石也。肺，芳废翻。〕若肉食莫言，欲有横议，投谤木函；〔杜预曰：肉食，在位者。布衣处士而议朝政，谓之横议。横，户孟翻。〕若以功劳才器冤沈莫达，投肺石函。」〔沈，持林翻。〕
上身服浣濯之衣，常膳唯以菜蔬。每简长吏，务选廉平，皆召见于前，勖以政道。〔见，贤遍翻。勖，许玉翻，勉也。〕擢尚书殿中郎到溉为建安内史，左户侍郎鬷为晋安太守，〔杜佑曰：宋、齐度支尚书统度支、左户、右户、金部、库部六曹。鬷，子公翻。沈约曰：建安本闽越，秦立为闽中郡，汉武帝灭闽越，徙其民于江、淮间，虚其地，后有遁逃山谷间者颇出，立为冶县，属会稽。司马彪云：章安是故冶。然则临海亦冶地也。后分冶地为会稽东、南二部都尉；东部，临海是也；南部，建安是也。吴孙休永安三年，分南部立为建安郡，晋武帝太康三年分建安立晋安郡。详考沈志，建安郡则今南剑、邵武、建宁之地，晋安郡则今福州之地，沈志，洪氏隶释辩之甚详，注已见前。〕二人皆以廉洁著称。溉，彦之曾孙也。〔到彦之，宋文帝将。〕又着令：「小县令有能，迁大县，大县有能，迁二舌石。」以山阴令丘仲孚为长沙内史，武康令东海何远为宣城太守，由是廉能莫不知劝。
21鲁阳蛮围魏湖阳，〔湖阳县，汉属南阳郡，晋省，元魏后于此置西淮南郡及南襄州，隋为湖阳县，唐并湖阳，入枣阳县。〕抚军将军李崇将兵击破之，〔将，即亮翻。〕斩鲁北燕；徙万余户于幽、并诸州及六镇，寻叛南走，所在追讨，比及河，杀之皆尽。〔比，必利翻。〕
22闰月，丁巳，魏顿丘匡公穆亮卒。〔谥法：贞心大度曰匡。〕
23齐东昏侯嬖臣孙文明等，虽经赦令，犹不自安，五月，乙亥夜，帅其徒数百人，因运荻炬，束仗入南、北掖门作乱，〔荻炬者，东荻为火炬用也。因运此，遂束兵仗于荻中以入。嬖，卑义翻，又传计翻。帅，读曰率。〕烧神虎门、总章观，入卫尉府，杀卫尉洮阳愍侯张弘策。〔观，古玩翻。洮阳县属零陵郡。洮，音兆。〕前军司马吕僧珍直殿内，以宿卫兵拒之，不能却。上戎服御前殿，曰：「贼夜来，是其众少，晓则走矣。」〔少，诗沼翻。〕命击五鼓，领军将军王茂、骁骑将军张惠绍闻难，引兵赴救，盗乃散走，讨捕，悉诛之。〔击五鼓，晋檀祗破司马国璠之故智也。骁，坚尧翻。骑，奇寄翻。难，乃旦翻。〕
24江州刺史陈伯之，目不识书，得文牒辞讼，唯作大诺而已，有事，典签传口语，与夺决于主者。〔伯之手不能书，典签传其口之所言。〕豫章人邓缮、永兴人戴永忠〔汉会稽诸暨县，吴更名永兴。〕有旧恩于伯之，伯之以缮为别驾，永忠为记室参军。河南褚緭居建康，〔緭，于贵翻。考异曰：魏书萧宝寅传作「褚胃」，今从梁书。〕素薄行，仕宦不得志，频造尚书范云，云不礼之。〔行，下孟翻。造，七到翻。范云时为吏部尚书。〕緭怒，私谓所亲曰：「建武以后，草泽下族悉化成贵人，吾何罪而见弃！今天下草创，饥馑不已，丧乱未可知。〔丧，息浪翻。〕陈伯之拥强兵在江州，非主上旧臣，有自疑之意；且荧惑守南斗，讵非为我出邪！〔晋天文志：将有天子之事，占于南斗。南斗六星，天庙也，主兵。为，于伪翻。〕今者一行事若无成，入魏不失作河南郡守。」〔守，式又翻。〕遂投伯之，大见亲狎。作之又以乡人朱龙符为长流参军，〔陈伯之，济阴人。职官分纪：长流参军主禁防。晋从公府有长流参军；小府无长流参军，置禁防参军。颜氏家训：或问：何故名治狱参军为长流？答曰：帝王世纪云，帝少昊崩，其神降于长流之山。此事本出山海经，于祀主秋。按周礼秋官司寇主刑罚。长流之职，汉、魏捕贼掾耳；晋、宋以来，始为参军，上属司寇，故取秋帝所居为嘉名焉。〕并乘伯之愚闇，恣为奸利。
上闻之，使陈虎牙私戒伯之，又遣人代邓缮为别驾，伯之不受命，表云：「龙符骁勇，〔骁，坚尧翻。〕邓缮有绩效；台所遣别驾，请以为治中。」缮于是日夜说伯之云：「台家府藏空竭，复无器仗，三仓无米，东境饥流，〔三仓，太仓、石头仓及常平仓。又按五代史志，梁司农卿主农功仓廪，统太仓等令，又管左、右、中部三仓丞。东境，三吴、会稽之地。说，式芮翻。复，扶又翻；下若复同。〕此万世一时也。机不可失！」緭、永忠共赞成之。伯之谓缮：「今启卿，若复不得，即与卿共反。」上敕伯之以部内一郡处缮，〔处，昌吕翻。〕于是伯之集府州僚佐谓曰：「奉齐建安王教，帅江北义勇十万，已次六合，〔齐建安王，萧宝寅也，时奔魏。据宋史〔书〕，六合山在乌江县界。五代志：江都郡六合县，宋、齐之秦郡尉氏县也。帅，读曰率；下同。〕见使以江州见力运粮速下。〔见力之见，贤遍翻。〕我荷明帝厚恩，誓死以报。」即命纂严，使緭诈为萧宝寅书以示倷佐，于听事前为坛，歃血共盟。
緭说伯之曰：〔荷，下可翻。听，读曰厅。歃，色甲翻。说，式芮翻。〕「今举大事，宜引众望。长史程元冲，不与人同心；临川内史王观，僧虔之孙，人身不恶，可召为长史以代元冲。」〔观，古玩翻。〕伯之从之，仍以緭为寻阳太守，永忠为辅义将军，龙符为豫州刺史。观不应命。豫章太守酄伯伦起郡兵拒守。程元冲既失职于家，合帅数百人，〔合众而帅之以攻伯之。〕乘伯之无备，突入至听事前；〔听，读与厅同。〕伯之自出格鬬，元冲不胜，逃入庐山。〔庐山在江州南。〕伯之密遣信报虎牙兄弟，皆逃奔盱眙。〔盱眙，音吁怡。〕
戊子，诏以领军将军王茂为征南将军、江州刺史，帅众讨之。
25魏扬州子岘戍主党法宗〔党，底朗翻，姓也。杜佑通典德浪翻。岘，户典翻；下同。〕袭大岘戍，破之，虏龙骧将军邾菩萨。〔骧，思将翻。菩，薄乎翻。萨，桑葛翻。〕
26陈伯之闻王茂来，谓褚緭等曰：「王观既不就命，郑伯伦又不肯从，便应空手受困。今先平豫章，开通南路，多发丁力，益运资粮，然后席卷北向，以扑饥疲之众，不忧不济。」〔卷，读曰卷。北向，谓北下攻建康也。扑，普木翻。〕六月，留乡人唐盖人守城，〔守寻阳城。〕引兵趣豫章，攻伯伦，不能下。〔趣，七喻翻。〕王茂军至，伯之表里受敌，遂败走，间道渡江，与虎牙等及褚、緭俱奔魏。〔间，古苋翻。〕
27上遣左右陈建孙送刘季连子弟三人入蜀，使谕旨慰劳。〔劳，力到翻。〕季连受命，饬还装，益州刺史邓元起始得之官。
初，季连为南郡太守，不礼于元起。〔邓元起，南郡当阳人。〕都录朱道琛有罪，〔都录，盖郡之首吏，总录诸吏者也。琛，丑林翻。〕季连欲杀之，逃匿得免。至是，道琛为元起典签，说元起曰：〔说，式芮翻；下或说同。〕「益州乱离已久，公私虚耗。刘益州临归，岂办远遣迎候，道琛请先使检校，〔使，疏吏翻。〕缘路奉迎，不然，万里资粮，未易可得。」元起许之。道琛既至，言语不恭，又历造府州人士，见器物，辄夺之，有不获者，语曰：〔易，以豉翻。造，七到翻。语，牛倨翻。〕「会当属人，何须苦惜！」于是军府大惧，谓元起必诛季连，祸及党与，竞言之于季连。季连亦以为然，且惧昔之不礼于元起，乃召兵算之，有精甲十万，叹曰：「据天险之地，握此强兵，进可以匡社稷，退不失作刘备，舍此安之！」遂召佐史，矫称齐宣德太后令，聚兵复反，收朱道琛，杀之。〔史言刘季连阻兵，衅起于朱道琛。〕召巴西太守朱士略及涪令李膺，并不受命。〔涪，音浮。〕是月，元起至巴西，士略开门纳之。
先是，蜀民多逃亡，闻元起至，争出投附，皆称起义兵应朝廷，军士新故三万余人。〔新，谓蜀民新附者；故，谓元起从行者。先，式荐翻。〕元起在道久，粮食乏绝，或说之曰：「蜀土政慢，民多诈疾，若检巴西一郡籍注，因而罚之，所获必厚。」〔谓民多诈疾，注之于籍，以避征役。说，输芮翻。〕元起然之。李膺谏曰：「使君前有严敌，后无继援，山民始附，于我观德。〔言山民观望，我德则附，否则携贰。使，疏吏翻。若纠以刻薄，民必不堪，众心一离，虽悔无及。何必起疾可以济师！〔起疾，谓纠之以刻薄，民所灴堪，则是兴长病端。一曰：起疾，谓起诈疾者。杜预曰：济，益也。〕膺请出图之，不患资粮不足也。」元起曰：「善。一以委卿！」膺退，帅当民上军资米，〔帅，读曰率。上，时掌翻。〕得三万斛。
28秋，八月，丁未，命尚书删定郎济阳蔡法度损益王植之集注旧律，〔王植之集定张、杜律见一百三十七卷齐武帝永明九年。济，子礼翻。〕为梁律，仍命与尚书令王亮、侍中王莹、尚书仆射沈约、吏部尚书范云等九人同议定。
29上素善锺律，欲厘正雅乐，乃自制四器，名之为「通」。〔五代史志：通，受声广九寸，宣声长九尺，临岳高一寸二分。每通皆施三弦。一曰玄英通，二曰青阳通，三曰朱明通，四曰白藏通。〕每通施三弦，黄锺弦用二百七十丝，长九尺，应锺弦用一百四十二丝，长四尺七寸四分差强，中间十律，以是为差。〔黄锺律长九寸，引而伸之为九尺。应锺律长四寸二十七分寸之二十，引而伸之为四尺七寸四分差强。中间十律以是为差者，即上生、下生，三分益一、三分去一之数也。长，直亮翻；下同。〕因以通声转推月气，悉无差违，而还得相中。又制十二笛，黄锺笛长三尺八寸，应锺苖长二尺三寸，中间十律以是为差，以写通声，饮古锺玉律，并皆不差。〔乐有饮声，饮者随其声而酌其清浊高下也。郑译因琵琶七调，以其所捻琵琶弦柱相饮为七均，合城十二，以应十二律是也。〕于是被以八音，〔八音，金、石、丝、竹、匏、土、革、木。被，皮义翻。〕施以七声，〔七声，宫、商、角、征、羽及变宫、变征。〕莫不和韵。先是，宫悬止有四镈锺，杂以编锺，编磬、衡锺凡十六虡。〔古者天子宫悬。周礼注云：宫悬。四面。四面象宫室有墙，故谓之宫悬。凡锺十六枚同在于虡，谓之编锺。特悬者谓之镈锺。尔雅曰：大锺谓之镈。编磬亦十六枚而同虡。先，悉荐翻。镈，补各翻。虡，其吕翻。〕上始命设十二镈锺，各有编锺、编磬，凡三十六虡，而去衡锺，四隅植建鼓。〔建鼓，大鼓也，少昊氏作之为建鼓之节。去，羌吕翻。〕
30魏高祖之丧，前太傅平阳公丕自晋阳赴，〔此太和二十三年事。〕遂留洛阳。丕年八十余，历事六世，〔丕，拓跋医槐之曾孙，从世祖临江，历景、穆、文成、献文、孝文及今主凡六世。〕位极公辅，而还为庶人。〔丕得罪见一百四十一卷齐明帝建武四年。〕魏主以其宗室耆旧，矜而礼之。乙卯，以丕为三老。
31魏扬州刺史任城王澄表请攻锺离，魏主使羽林监敦煌范绍诣寿阳，并量进止。澄曰：「当用兵十万，往来百日，乞朝廷速办粮仗。」绍曰：「今秋已向末，方欲调发，〔任，音壬。敦，徒门翻。量，音良。调，徒引翻。〕兵仗可集，粮何由致！有兵无粮，何以克敌！」澄沈思良久曰：「实如卿言。」乃止。〔沈，持林翻。〕
32九月，丁巳，魏主如邺。冬，十月，庚子，还至怀，与宗室近侍射远，帝射三百五十余步，群臣刻铭以美之。甲辰，还洛阳。
33十一月，己未，立小庙以祭太祖之母，〔太祖之母，帝祖母也。〕每祭太庙毕，以一太牢祭之。
34甲子，立皇子统为太子。
35魏洛阳宫室始成。〔齐武帝永明十一年魏始营洛阳，至是宫室乃成。〕
36十二月，将军张嚣之侵魏淮南，取木陵戍；魏任城王澄遣辅国将军成兴击之，【章：十二行本「之」下有「甲辰」二字；乙十一行本同；孔本同；张校同。】嚣之败走，魏复取木陵。〔水经注，木陵山在黄水西南，有木陵关。黄水东径晋西阳城南，又东径南光城南，又东径弋阳郡东，又东北入于淮，谓之黄口。唐志，木陵关在光州光山县南、黄州麻城县东北。复，扶又翻。〕
37刘季连遣其将李奉伯等拒邓元起，〔将，即亮翻。〕元起与战，互有胜负。久之，奉伯等败，还成都，元起进屯西平。〔晋安帝以秦、雍流民立怀宁郡，宋文帝元嘉十六年寄治成都，其属县有西平，盖亦寄治成都城外，遂为实土。〕季连驱略居民，闭城固守。元起进屯蒋桥，去成都二十里，留辎重于琕。奉伯等间道袭琕，陷之，〔重，直用翻。郫，音疲。间，古苋翻。〕军备尽没。元起舍琕，径围州城；城局参军江希之谋以城降，不克而死。〔宋有十八曹参军，城局其一也。降，户江翻。〕
38魏陈留公主寡居，仆射高肇、秦州刺史张彝皆欲尚之，公主许彝而不许肇。肇怒，谮彝于魏主，【章：十二行本「主」下有「彝」字；乙十一行本同；孔本作「寻」字；张校与孔本同。】坐沈废累年。〔沈，持林翻。〕
39是岁，江东大旱，米斗五千，民多饿死。
二年〔（癸未、五○三）〕
1春，正月，乙卯，以尚书仆射沈约为左仆射，吏部尚书范云为右仆射，尚书令王亮为左光禄大夫。丙辰，亮坐正旦诈疾不登殿，削爵，废为庶人。
2乙亥，魏主耕籍田。
3魏梁州氐杨会叛，行梁州事杨椿等讨之。〔齐东昏永元二年书魏梁州刺史杨椿招降氐王杨集始，今乃为行梁州事，当考。〕
4成都城中食尽，升米三千，人相食。刘季连食粥累月，计无所出。上遣主书赵景悦宣诏受季连降，〔降，户江翻；下同。〕季连肉怛请罪。邓元起迁季连于城外，俄而造焉，待之以礼。〔造，七到翻。〕季连谢曰：「早知如此，岂有前日之事！」〔盖言前日所以阻兵拒命，实为朱道琛构间也。〕琕城亦降。元起诛李奉伯等，送季连诣建康。初，元起在道，惧事不集，无以为赏，士之至者皆许以辟命，于是受别驾、治中檄者将二千人。
季连至建康，入东掖门，数步一稽颡，以至上前。〔稽，音启。〕上笑曰：「卿欲慕刘备，而曾不及公孙述，〔谓公孙述不肯降汉也。〕岂无卧龙之臣邪！」〔卧龙，谓诸葛孔明。〕赦为庶人。
5三月，己巳，魏皇后蚕于北郊。
6庚辰，魏扬州刺史任城王澄遣长风城【章：十二行本「城」作「戍」；乙十一行本同；孔本同；退斋校同；熊校同。】主奇道显入寇，〔姓谱，奇姓，伯奇之后。〕取阴山、白笹二戍。〔据水经注，阴山关在弋阳县西南；唐志，黄州麻城县东北有阴山关。〕
7萧宝寅伏于魏阙之下，〔此魏朝之阙门也。阙即古之象魏。〕请兵伐梁，虽暴风大雨，终不蹔移；会陈伯之降魏，亦请兵自效。魏主乃引八坐、门下入定议。〔八坐，谓令、仆及诸曹尚书。门下，谓侍中散骑常侍等官。蹔，与暂同。降，户江翻。坐，徂卧翻。〕夏，四月，癸未朔，以宝寅为都督东扬等三州诸军事、镇东将军、扬州刺史、丹杨公、齐王，礼赐甚厚，配兵一万，令屯东城；〔此盖汉、晋之东城县地，以其地在寿阳之东，故置东扬州。〕以伯之为都督淮南诸军事、平南将军、江州刺史，屯阳石，〔即羊石城也，在庐江西北，霍丘东南。〕俟秋冬大举。宝寅明当拜命，〔明，谓明旦也。〕自夜恸哭至晨。魏人又听宝寅募四方壮勇，得数千人，以颜文智、华文荣等六人皆为将军、军主。〔颜文智将宝寅投华文荣，文荣等将宝寅投北。华，户花翻。〕宝寅志性雅重，过期犹绝酒肉，〔礼，为兄弟服期丧。〕惨形悴色，蔬食粗衣，未尝嬉笑。〔悴，秦醉翻。〕
8癸卯，蔡法度上梁律二十卷，〔上，时掌翻。〕令三十卷，科四十卷。诏班行之。
9五月，丁巳，霄城文侯范云卒。〔霄城县侯也。五代志：沔阳郡竟陵县，旧曰霄城。卒，子恤翻；下同。〕
云尽心事上，知无不为，临繁处剧，〔处，昌吕翻。〕精力过人。及卒，众谓沈约宜当枢管，〔枢管，谓管枢机也。今人犹谓枢密院为枢管。以此观之，沈约位虽在范云之右，而亲任不及云远矣。〕上以约轻易，〔易，以豉翻。〕不如尚书左丞徐勉，乃以勉及右卫将军【章：十二行本「军」下有「汝南」二字；乙十一行本同；孔本同；退斋校同。】周舍同参国政。舍雅量不及勉，而清简过之，两人俱称贤相，常留省内，罕得休下。〔休下，谓休偃下直也。〕勉或时还宅，群犬惊吠；每有表奏，辄焚其笹。舍豫机密二十余年，未尝离左右，〔离，力智翻。〕国史、诏诰、仪体、法律、军旅谋谟皆掌之，与人言谑，终日不绝，〔谑，迄却翻，戏言也。〕而竟不漏泄机事，众尤服之。〔史究言二人终身大概。〕
10壬申，断诸郡县献奉二宫，惟诸州及会稽许贡任土，若非地产，亦不得贡。〔断，音短；下频断同。二宫，上宫及东宫也。会稽，东土大郡也，故使之同于诸州。〕
11甲戌，魏杨椿等大破叛氐，斩首数千级。〔是年春，氐杨会叛。〕
12六月，壬午朔，魏立皇弟悦为汝南王。
13魏扬州刺史任城王澄表称「萧衍频断东关，〔断，音短。〕欲令漅湖泛溢以灌淮南诸戍。吴、楚便水，且灌且掠，淮南之地将非国有。寿阳去江五百余里，众庶惶惶，并惧水害。脱乘民之愿，攻敌之虚，豫勒诸州，纂集士马，有【章：十二行本「有」作「首」；乙十一行本同；孔本同；退斋校同。】秋大集，应机经略，虽混壹不能必果，江西自是无虞矣。」丙戌，魏发冀、定、瀛、相、并、济六州二万人，马一千五百匹，〔相，息亮翻。济，子礼翻。〕令仲秋之中异会淮南，并寿阳先兵三万，〔先兵，先屯寿阳之兵。〕委澄经略；萧宝寅、陈伯之皆受澄节度。
14谢朏轻舟出诣阙，〔朏，敷尾翻。〕诏以为侍中、司徒、尚书令。朏辞脚疾不堪拜谒，角巾自舆诣云龙门谢。诏见于华林园，〔见，贤遍翻。〕乘小车就席。明旦，上幸朏宅，〔谢朏仕宋及齐，有宅在建康。〕宴语尽欢。朏固陈本志，不许；因请自还东迎母，许之。临发，上复临幸，〔复，扶又翻。〕赋诗饯别；王人送迎，相望于道。〔凡将上命者皆谓之王人。〕及还，诏起府于旧宅，礼遇优异。朏素惮烦，不省职事，众颇失望。〔谢朏之于樊英又不及远甚。省，悉景翻。〕
15甲午，以中书监不莹为尚书右仆射。
16秋，七月，乙卯，魏平阳平公丕卒。
17魏既罢盐池之禁，〔魏主践阼之初，中尉甄琛表弛盐禁，彭城王勰与邢峦以为不可，魏主诏从琛请。通鉴目录已提其要，此事合载于一百四十三卷齐东昏永元二年，而通鉴正文逸其事，错简置于百四十六卷天监五年。〕而其利智为富强所专。庚午，复收盐池利入公。〔复，扶又翻。〕
18辛未，魏以彭城王勰为太师，〔勰，音协。〕勰固辞。魏主赐诏敦谕，又为家人书，祈请恳至；〔为家人书，用家人叔侄之礼也。〕勰不得已，受命。
19八月，庚子，魏以镇南将军元英都督征义阳诸军事。司州刺史蔡道闻魏军将至，遣骁骑将军杨由帅城外居民三千余家保贤首山，为三栅。〔骁，坚尧翻。骑，奇寄翻。帅，读曰率。〕冬，十月，元英勒诸军围贤首栅，栅民任马驹斩由降魏。〔任，音壬。降，户江翻。〕
任城王澄命统军党法宗、傅竖眼、太原王神念等分兵寇东关、大岘、淮陵、九山，〔「淮陵」，恐当作「睢陵」。齐置徐州于锺离，又侨置济阴郡睢陵县于郡界。五代志：锺离郡化明县，旧曰睢陵，置齐阴郡。化明，唐濠州之招义县也。或曰：宋志，南徐州领淮陵郡，睢陵、淮陵皆属汉徐部，是时既置徐州于锺离，则亦置淮陵于锺离界，未可知也。魏收志，陈留、锺离二郡有朝歌县，县有九山城、黄溪水。按水经注，黄水出黄武山，东北流，径南光城、弋阳等郡。今按今招信军盱眙县西南一十五里有三城，又西十五里至淮陵，城临池河，池河过淮陵城西而北，入于淮，谓之池河口。九山店在淮北，南直淮陵。九山店之东则陷堈湖，南则马城。淮流至此，谓之九山湾。其东则凤凰州，在淮水中，约长十里。今土人亦呼九山湾为狮子渡，北兵渡淮之津要也。岘，户典翻。〕高祖珍将三千骑为游军，澄以大军继其后。竖眼，灵越之子也。〔傅灵越从薛安都起兵，攻张永以应义嘉，兵溃而死。竖，而主翻。〕魏人拔关要，颍川、大岘三城，〔魏收志，霍州有北颍川郡，领颍川等三县。水经注：梁立霍州，治灊县天柱山。〕白塔、牵城、清溪皆溃。徐州刺史司马明素将兵三千救九山，〔将，即亮翻；下同。〕徐州长史潘伯邻救淮陵。宁朔将军王燮保焦城，党法宗等进拔焦城，破淮陵，十一月，壬午，擒明素，斩伯邻。
先是，南梁太守冯道根戍阜陵，〔冯道根传，以南梁太守领阜陵戍。先，悉荐翻。〕初到，修城隍，远斥候，如敌将至，众颇笑之。道根曰：「怯防勇战，此之谓也。」〔其周防若怯，而临战则勇。〕城未毕，党法宗等众二万奄至城下，众皆失色。道根命大开门，缓服登城，选精锐二百人出与魏兵战，破之。魏人见其意思闲暇，〔思，相吏翻。〕战又不利，遂引去。道根将百骑击高祖珍，破之。〔骑，奇寄翻。〕魏诸军粮运绝，引退。以道根为豫州刺史。〔此时梁豫州治晋熙，道根盖犹戍阜陵，特带刺史耳。〕
20武兴安王杨集始卒。己未，魏立其世子绍先为武兴王；绍先幼，国事决于二叔父集起、集义。
21乙亥，尚书左仆射沈约以母忧去职。
22魏既迁洛阳，北边荒远，因以饥馑，百姓困弊。魏主加尚书左仆射源怀侍中、行台，〔魏道武置行台之官于邺中山，今置于北边。杜佑曰：魏末司马师讨诸葛诞，散骑常侍裴秀、尚书仆射陈泰、黄门侍郎锺会等以行台从。北齐行台兼统民事自辛术始，隋谓之行台省。〕使持节巡行北边六镇、恒?燕?朔三州，〔六镇，列置于三州塞下。使，疏吏翻；下同。行，下孟翻。恒，户登翻。燕，因肩翻。〕赈给贫乏，考论殿最，〔既使之赈恤贫民，又使之按察官吏。殿，丁练翻。〕事之得失皆先决后闻。怀通济有无，饥民赖之。沃野镇将于祚，〔沃野，汉朔方郡之属县也。魏平赫连，与统万同置镇，不在六镇之数。将，即亮翻；下同。〕皇后之世父，〔世父，伯父承世嫡者。〕与怀通婚。时于劲方用事，势倾朝野，〔朝，直遥翻。〕祚颇有受纳。怀将入镇，祚郊迎道左，怀不与语，即劾奏免官。〔劾，户概翻，又户得翻；下同。〕怀朔镇将元尼须与旧交，贪秽狼籍，〔苏鹗演义曰：狼籍者，物杂乱之貌；狼所卧籍之草皆秽乱。〕置酒请怀，谓怀曰：「命之长短，系卿之口，岂可不相宽贷！」怀曰：「今日源怀与故人饮酒之坐，〔坐，徂卧翻。〕非鞫狱之所也。明日，公庭始为使者检镇将罪状之处耳。」尼须挥泪无以对，竟按劾抵罪。怀又奏：「边镇事少而置官猥多，〔少，诗沼翻。〕沃野一镇自将以下八百余人，〔将，谓镇将也。将，即亮翻。〕请一切五分损二。」魏主从之。
23乙酉，将军吴子阳与魏元英战于白沙，子阳败绩。〔白沙在齐安郡界。魏收志，有沙州，治白沙关城，注云梁置。唐志，黄州黄陂县有白沙关。〕
24魏东荆州蛮樊素安作乱，乙酉，以左卫将军李崇为镇南将军、都督征蛮诸军事，将步骑讨之。〔将，即亮翻。骑，奇寄翻。〕
25冯翊吉翂父为原乡令，〔翂，抚文翻。汉云帝中平二年分故鄣立原乡县，属吴兴郡。〕为奸吏所诬，逮诣廷尉，罪当死。翂年十五，檛登闻鼓，乞代父命。〔檛，则瓜翻。〕上以其幼，疑人教之，使廷尉卿蔡法度严君诱胁，取其款实。〔诱者，开之以生路；胁者，威之以纆索杻械，示将拷讯之。款，诚也。诱，音酉。〕法度盛陈拷讯之具，诘翂曰：「尔求代父，敕已相许，审能死不？〔所谓胁之也。拷，音考。诘，去吉翻。不，读曰否。〕且尔童騃，若为人所教，亦听悔异。」〔騃，五骇翻。所谓诱之也。悔异，犹律文所谓鲼异。〕翂曰：「囚虽愚幼，岂不知死之可惮！顾不忍见父极刑，故求代之。此非详故，柰何受人教邪！明诏听代，不异登仙，岂有回贰！」〔反前说为回，异前说为贰。〕法度乃更和颜诱之曰：「主上知尊侯无罪，行当得释，观君足为佳童，今若转辞，幸可父子同济。」翂曰：「父挂深劾，必正刑书；囚瞑目引领，唯听大戮，〔劾，户概翻，又户得翻。瞑，莫定翻。〕无言复对。」时翂备加杻械，法度愍之，命更着小者，〔复，扶又翻。杻，女九翻。更，工衡翻。着，陟略翻。〕翂不听，曰：「死罪之囚，唯宜益械，岂可减乎！」竟不脱。法度具以闻，上乃宥其父罪。
丹杨力王志求其在廷尉事，并问乡里，欲于岁首举充纯孝。〔魏、晋以来举士皆由州乡，故问其乡里。〕翂曰：「异哉王尹，何量翂之薄乎！父辱子死，道固当然；若翂当此举乃是因父取名，何辱如之！」固拒而止。〔量，音良。翂之拒王志是也；梁武帝知翂之孝节而不能叙用以厉流俗，非也。〕
26魏主纳高肇兄偃之女为贵嫔。〔嫔，毗宾翻。〕
27魏散骑常侍赵修，寒贱暴贵，恃宠骄恣，陵轹王公，为众所疾。〔散，悉亶翻。骑，奇寄翻。轹，朗击翻。〕魏主为修治第舍，拟于诸王，〔为，于伪翻。治，直之翻。〕邻居献地者或超补大郡。修请告归葬其父，凡财役所须，并从官给。修在道淫纵，〔修自洛归赵郡，在道淫纵。〕左右乘其出外，颇发其罪恶；及还，旧宠小衰。高肇密构成其罪，侍中、领御史中尉甄琛、黄门郎李凭、廷尉卿阳平王显，素皆谄附于修，至是惧相连及，〔惧以党附连坐及祸。甄，之人翻。琛，丑林翻。〕争助肇攻之。帝命尚书元绍检讯，下诏暴其奸恶，免死，鞭一百，徙敦煌为兵。〔敦，徒门翻。〕而修愚疏，初不之知，方在领军于劲第樗蒲，羽林数人称诏呼之，送诣领军府。甄琛、王显监罚，先具问事有力者五人，迭鞭之，〔监，工衔翻。问事，行杖者也。〕欲令必死。修素肥壮，堪忍楚毒，密加鞭至三百不死。即召驿马，促之上道，出城不自胜，〔上，时掌翻。胜，音升。〕举缚置鞍中，〔举，擎也。修困极不能自胜乘骑，两人对举而置之马上，缚着鞍中。〕急驱之，行八十里，乃死。帝闻之，责元绍不重闻，〔重，直用翻。闻，奏也。〕绍曰：「修之佞幸，为国深蠹，臣不因衅除之，〔衅，隙也。衅，许觐翻。〕恐陛下受万世之谤。」帝以其言正，不罪也。绍出，广平王怀拜之曰：「翁之直过于汲黯。」绍曰：「但恨戮之稍晚，以为愧耳。」绍，素之孙也。〔常山王素见一百二十二卷宋文帝元嘉十一年。广平王怀，孝文之子，以族属长幼之次，呼绍为翁。〕明日，甄琛、李凭以修党皆坐免官，左右与修连坐死黜者二十余人。散骑常侍高聪与素亲狎，而又以宗人谄事高肇，故独得免。
三年〔（甲申、五○四）〕
1春，正月，庚戌，征虏将军赵祖悦与魏江州刺史陈伯之战于东关，祖悦败绩。
2癸丑，以尚书右仆射王莹为左仆射，太子詹事柳惔为右仆射。〔惔，徒甘翻。〕
3丙辰，魏东荆州刺史杨大眼击叛蛮樊季安等，大破之。季安，素安之弟也。
4丙寅，魏大赦，改元正始。
5萧宝寅行及汝阴，东城已为梁所取，乃屯寿阳栖贤寺。二月，戊子，将军姜庆真乘魏任城王澄在外，〔去年魏遣澄入寇，宿师于外。〕袭寿阳，据其外郭。长史韦缵仓猝失图；任城太妃孟氏勒兵登陴，先守要便，〔敌所必攻，我所必守曰要。便者，形胜可据，便于制敌之处。陴，频弥翻。〕激厉文武，安慰新旧，〔新者，寿阳兵民；旧者，北来将士。或曰：新者，新附；旧者，旧民。〕将【章：十二行本「将」上有「劝以赏罚」四字；乙十一行本同；孔本同；张校同。】士咸有奋志。太妃亲巡城守，〔守，手又翻。〕不避矢石。萧宝寅引兵至，与州军合击之，自四鼓战至下晡，〔日未入之前，为下晡。〕庆真败走。韦缵坐免官。
任城王澄攻锺离，上遣冠军张惠绍等将兵五千送粮诣锺离，〔冠，古玩翻。将，即亮翻。〕澄遣平远将军刘思祖等邀之。丁酉，战于邵阳；〔即邵阳州也。〕大败梁兵，俘惠等十将，杀虏士卒殆尽。思祖，芳之从子也。〔刘芳以儒学亲重于太和之间。败，补迈翻。将，即亮翻。从，才用翻。〕尚书论思祖功，应封千户侯；侍中、领右卫将军元晖求二婢于思祖，不得，事遂寝。〔史言魏赏罚失当。〕晖，素之孙也。
上遣平西将军曹景宗、后军王僧炳等帅步骑三万救义阳。〔后军者，后军将军也。帅，读曰率。〕僧炳将二万人据凿岘，〔凿岘在关南。今信阳军南三十五里有曹店，即景宗屯凿岘口所筑。岘，户典翻。〕景宗将万人为后继，元英遣冠军将军元逞等据樊城以拒之。三月，壬申，大破僧炳于樊城，俘斩四千余人。〔僧炳败于樊城，未得至凿岘也。〕否则此非襄阳之樊城，自别是一处。〕
魏诏任城王澄，以「四月淮水将涨，舟行无碍，南军得时，勿昧利以取后悔。」会大雨，淮水暴涨，澄引兵还寿阳。魏军还既狼狈，失亡四千余人。中书侍郎齐郡思伯为澄军司，居后为殿，〔殿，丁练翻。〕澄以其儒者，谓之必死，及至，大喜曰：『仁者必有勇』，〔论语孔子之言。〕于军司见之矣。」思伯托以失道，不伐其功。有司奏夺澄开府，仍降三阶。上以所获魏将士请易张惠绍于魏，魏人归之。〔考异曰：惠绍传无被获及复还事。今从魏书。〕
6魏太傅、领司徒、录尚书北海王详，骄奢好声色，贪冒无厌，〔好，呼到翻。冒，莫北翻。厌，于盐翻。〕广营第舍，夺人居室，嬖昵左右，所以请托，中外嗟怨。〔嬖，卑义翻，又博计翻。昵，尼质翻。〕魏主以其尊亲，恩礼无替，军国大事皆与参决，所奏请无不开允。魏主之初亲政也，以兵召诸叔，〔事见上卷齐和帝中兴元年。〕详与咸阳、彭城王共车而入，防卫严固。高太妃大惧，乘车随而哭之。既得免，谓详曰：「自今不愿富贵，但使母子相保，与汝扫市为生耳。」及详再执政，〔齐和帝中兴元年正月，魏主亲政，十一月，详为司徒。〕太妃不复念前事，〔复，扶又翻。〕专助详为贪虐。冠军将军茹皓，以巧思有宠于帝，〔茹，音如。思，相吏翻。〕常在左右，传可门下奏事，弄权纳贿，朝野惮之，详亦附焉。皓娶尚书令高肇从妹，皓妻之姊为详从父安定王燮之妃；详烝于燮妃，由是与皓益相昵狎。〔朝，直遥翻；下同。从，才用翻。昵，尼质翻。〕直合将军刘冑，本详所引荐，殿中将军常季贤以善养马，陈扫静掌栉，〔栉，侧瑟翻，梳也。〕皆得幸于帝，与皓相表里，卖权势。
高肇本出高丽，时望轻之。〔丽，力知翻。〕帝既黜六辅，〔魏高祖殂，使六人受遗辅幼主，事见一百四十二卷齐东昏侯永元元年。〕诛咸阳王禧，〔事见上卷齐和帝中兴元年。〕专委事于肇。肇以在朝亲族至少，〔少，诗沼翻。〕乃邀结朋援，附之者旬月超擢，不附者陷以大罪。尤忌诸王，以详位居其上，欲去之，独执朝政，〔去，羌吕翻。〕乃谮之于帝，云「详与皓、冑、季贤、扫静谋为逆乱。」夏，四月，帝夜召中尉崔亮入禁中，使弹奏详贪淫奢纵，及皓等四人怙权贪横，收皓等系南台，〔横，户孟翻。南台，御史台也。〕遣虎贲百人围守详第。〔贲，音奔。〕又虑详惊惧逃逸，遣左右郭翼开金墉门驰出谕旨，示以中尉弹状，详曰：「审如中尉所纠，何忧也！正恐更有大罪横至耳。〔横，户孟翻。〕人与我物，我实受之。」诘朝，有司奏处皓等罪，皆赐死。〔诘，去吉翻。处，昌吕翻。〕
帝引高阳王雍等五王入议详罪。详单车防卫，送华林园，母妻随入，给小奴弱婢数人，围守甚严，内外不通。五月，丁未朔，下诏宥详死，免为庶人。顷之，徙详于太府寺，围禁弥急，母妻皆还南第，五日一来视之。
初，详娶宋王刘昶女，待之疏薄。〔昶，丑两翻。〕详既被禁，高太妃乃知安定高妃事，大怒曰：「汝妻妾盛多如此，安用彼高丽婢，陷罪至此！」〔丽，力知翻。〕杖之百余，被创脓溃，旬余乃能立。〔被，皮义翻。创，初良翻。〕又杖刘妃数十，曰：「妇人皆勡，何独不勡！」刘妃笑而受罚，卒无所言。〔卒，子恤翻；下同。〕
详家奴数人阴结党辈，欲劫出详，密书姓名，托侍婢通于详。详始得执省，〔省，悉景翻。省，犹视也。〕，而门防主司遥见，突入就详手中揽得，奏之，详恸哭数声，暴卒。诏有司以礼殡葬。〔门防主司，主门卫之兵以防守详者。〕
先是，典事史元显献鸡雏，四翼四足，〔典事，犹今尚书六部主事，吏职也。江南制局监有典事。先，悉荐翻。〕诏以问侍中崔光。光上表曰：「汉元帝初元中，丞相府史家雌鸡伏子，渐化为雄，〔师古曰：「初尚伏子，后乃稍稍化为雄也。伏，音房富翻。〕冠距鸣将。〔师古曰：距，鸡附足骨，鬬时所用刺之。将，谓帅领其群也。永光中，有献雄鸡生角，刘向以为『鸡者小畜，主司时起居人，〔畜，许又翻。师古曰：至时而鸣，以为人起居之节。〕小臣执事为政之象也。〔事见西汉书五行志。〕竟宁元年，石显伏辜，此其效也。』灵帝光和元年，南宫寺雌鸡欲化为雄，但头冠未变，诏以问议郎蔡邕，对曰：『头为元首，人君之象也。今鸡一身已变，未至于头，而上知之，是将有其事而不遂成之象也。若应之不精，政无所改，头冠或成，为患滋大。』〔事见后汉书蔡邕传。〕是后黄巾破坏四方，天下遂大乱。今之鸡状虽与汉不同，而其应颇相类，诚可畏也。臣以向、邕言推之，翼足众多，亦群下相扇助之象；雏而未大，足羽差小，亦其势尚微，易制御也。〔易，以豉翻。〕臣闻灾异之见，皆所以示吉凶，〔见，贤遍翻。〕明君之而惧，乃能致福，闇主之而慢，所以致祸。或者今有亦自贱而贵，关预政事，如前世石显之比者邪！愿陛下进贤黜佞，则妖弭庆集矣。」〔妖，于遥翻。〕后数日，皓等伏诛，帝愈重光。〔魏主以茹皓伏诛为光言之验，高肇独非自贱而贵，关预政事者邪！〕
高肇说帝，使宿卫队主帅羽林虎贲守诸王第，殆同幽禁，彭城王勰切谏，不听。勰志尚高迈，不乐荣势，避事家居，而出无山水之适，处无知己之游，独对妻子，常郁郁不乐。〔说，式芮翻。帅，所类翻。乐，音洛。处，昌吕翻。〕
7魏人围义阳，城中兵不满五千人，食纔支半岁。魏军攻之，昼夜不息，刺史蔡道恭随方抗御，皆应手摧却，相持百余日，前后斩获不可胜计。〔魏自去年十月围义阳，蔡道恭卒于今年五月，自此以上，谓道恭疾未甚之前。胜，音升。〕魏军惮之，将退。会道恭疾笃，乃呼从弟骁骑将军灵恩，〔从，才用翻。〕兄子尚书郎僧勰及诸将佐，谓曰：「吾受国厚恩，不能攘灭寇贼，今所苦转笃，势不支久；汝等当以死固节，无令吾没有遗恨！」众皆流涕。道恭卒，灵恩摄行州事，代之城守。〔守，式又翻。〕
8六月，癸未，大赦。
9魏大旱，散骑常侍兼尚书邢峦奏称：「昔者明王重粟帛，轻金玉，何则？粟帛养民而安国，金玉无用而败德故也。〔散，悉亶翻。骑，奇寄翻。败，补迈翻。〕先帝深鉴奢泰，务崇节俭，至以纸绢为帐扆，〔扆，于岂翻，礼疏曰：扆，屏风。〕铜铁为辔勒，府藏之金，裁给而已，〔藏，徂浪翻。〕不复买积以费国资。〔复，扶又翻。〕逮景明之初，承升平之业，四境清晏，远迩来同，于是贡篚相继，〔贡篚二语本之禹贡，谓贵细之物，盛之以篚筐而入贡也。〕商估交入，诸所献纳，倍多于常，金玉恒有余，国用恒不足。〔估，音古。恒，户登翻。〕苟非为之分限，〔分，扶问翻。〕但恐岁计不充，自今请非要须者一切不受。」魏主纳之。
10秋，七月，癸丑，角城戍主柴庆宗以城降魏，〔降，户江翻。〕魏筡州刺史元鉴遣淮阳太守吴秦生将千余人赴之。淮阴援军断其路，〔守，式又翻。将，即亮翻。淮阴，梁重镇也。以角城叛，遣军援其不从叛者。断，音短。〕秦生屡战，破之，遂取角城。
11甲子，立皇子综为豫章王。
12魏李崇破东荆叛蛮，生擒樊素安，进讨西荆诸蛮，悉降之。〔西荆，正指荆州也。魏太和中，徒荆州治穰城，领南阳、顺阳、新野、东恒农、汉广、襄城、北清、恒农等郡，其地正在东荆州之西。〕
13魏人闻蔡道恭卒，攻义阳益急，短兵日接。曹景宗顿凿岘不进，但耀兵游猎而已。上复遣宁朔将军马仙琕救义阳，〔复，扶又翻；下箭复、琕复、乃复同。琕，部田翻。〕仙琕輚战而前，兵势甚锐。元英结垒于上雅山，〔「上雅山」当作「士雅山」。【章：十二行本「上」正作「士」；乙十一行本同；孔本同，惟「雅」作「稚」；张校同；熊校同。】据水经注，义阳之东有大木山，即晋祖逖将家避难所居也。逖字士雅，后人因以之名山。杜佑曰：唐州桐柏县有大木山，晋祖逖为豫州刺史，藏家属于此山。〕分命诸将伏于四山，示之以弱。仙琕乘胜直抵长围，掩英营；英伪北以诱之，〔诱，音酉。〕至平地，纵兵击之。统军傅永擐甲执槊，单骑先入，〔将，即亮翻；下同。擐，音宦。槊，色角翻。〕唯军主蔡三虎副之，突陈横过。梁兵射永，洞其左股，〔陈，读曰阵。射，而亦翻。〕永拔箭复入。仙琕大败，一子战死，仙琕退走。英谓永曰：「公伤矣，且还营。」永曰：「昔汉高扪足不欲人知，〔事见十卷汉高祖四年。〕下官虽微，国家一将，柰何使贼有伤将之名！」〔将，即亮翻。〕遂与诸军追之，尽夜而返；时年七十余矣，军中莫不壮之。仙琕复帅万余人进击英．〔帅，读曰率。〕英又破之，杀将军陈秀之。仙琕知义阳危急，尽锐决战，一日三交皆大败而返。〔马仙琕力战，使曹景宗以大军继之，魏必败退，义阳全矣。〕蔡灵恩势穷，八月，乙酉，降于魏。〔降，户江翻。〕三关戍将闻之，辛酉，亦弃城走。〔乙酉距辛酉三十六日，太远，或者其辛卯欤！〕
英使司马陆希道为露版，嫌其不精，命傅永改之；永不增文彩，直为之陈列军事处置形要而已，〔为，于为翻。处，昌吕翻。〕英深赏之，曰：「观此经算，虽有金城汤池，不能失矣。」〔史言英伐其功，故深赏傅永能为之陈列。〕初，南安惠王以预穆泰之谋，追夺爵邑，〔穆泰事见一百四十卷齐明帝建武三年。〕及英克义阳，乃复立英为中山王。
御史大丞任昉奏弹曹景宗，上以其功臣，寝而不治。〔任，音壬。昉，甫两翻。弹，徒丹翻。治，直之翻。〕
14卫尉郑绍叔忠于事上，外所闻知，纤豪无隐。每为上言事，〔为，于伪翻。〕善则推功于上，不善则引咎归己，上以是亲之。诏于南义阳置司州，移镇关南，以绍叔为刺史。〔南义阳治鹿城关，隋为黄州木兰县，唐并木兰入黄冈县。〕绍叔立城隍，缮器械，广田积谷，招集流散，百姓安之。
魏置郢州于义阳，以司马悦为刺史。〔魏收地形志，郢州领安阳、城阳、汝南郡。〕上遣马仙琕筑竹敦、麻阳二城于三关南、〔麻阳即今黄州麻城县地。考异曰：司马悦传作「豫州刺史马仙琕」，按仙琕于时未为豫州也。〕司马悦遣兵攻竹敦，拔之。
  </div>
  <div class="pagination">
   <a href="资治通鉴注_page151.html">
    上一页
   </a>
   <span>
    ...
   </span>
   <a href="资治通鉴注_page147.html">
    147
   </a>
   <a href="资治通鉴注_page148.html">
    148
   </a>
   <a href="资治通鉴注_page149.html">
    149
   </a>
   <a href="资治通鉴注_page150.html">
    150
   </a>
   <a href="资治通鉴注_page151.html">
    151
   </a>
   <span class="current-page">
    152
   </span>
   <a href="资治通鉴注_page153.html">
    153
   </a>
   <a href="资治通鉴注_page154.html">
    154
   </a>
   <a href="资治通鉴注_page155.html">
    155
   </a>
   <a href="资治通鉴注_page156.html">
    156
   </a>
   <a href="资治通鉴注_page157.html">
    157
   </a>
   <span>
    ...
   </span>
   <a href="资治通鉴注_page153.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
