<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 173 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 173 页/共 607 页</h1>
    <div class="content">　　淮南、江东民饥，诏制置发运司转米三十万斛赈济之。
　　诏上御药自今比内殿承制，上御药供奉比崇班，仍居本品之上。
　　乙未，诏三班院，宗室貋年及格者，与在京差遣。
　　丙申，诏苏州所没丁谓庄田，还给其家，仍以其子前内殿承制珝为供奉官。
　　十二月庚子，诏以来年二月躬耕藉田，先请皇太后恭谢宗庙，权罢南郊之礼【三二】，其恩赏并就礼毕施行。
　　辛丑，命直集贤院王举正、李淑与礼官详定藉田及皇太后谒庙仪注。礼官议皇太后宜准皇帝笃服减二章，衣去宗彝，裳去藻，不佩剑，龙花十六株，前后垂珠翠各十二旒，以笃衣为名。诏名其冠曰仪天。又言：「皇太后乘玉辂，服袆衣，九龙花钗冠。行礼，服笃衣，冠仪天冠。皇太妃、皇后乘重翟车，服钿钗，礼衣以绯罗为之，具蔽膝革带佩绶履，其冠用十二株花钗。太庙行礼，并服袆衣。」诏可之，敕有司制礼衣及重翟以下六车。始，太后欲纯被帝者之服，参知政事晏殊以周官王后之服为对，失太后旨，辅臣皆依违不决。薛奎独争曰：「太后必御此见祖宗，若何而拜？」固执不可。虽终不纳，犹少杀其礼焉。殊事据神道碑，正传不取【三三】，奎墓志云太后乃改他服，误也。
　　壬寅，知天雄军、天平节度使王曾加同平章事，知天雄军如故。又加彰德节度使柴宗庆同平章事。宣徽南院使、兼枢密副使、山南东道节度使杨崇勋为枢密使。崇勋曲谢，太后与上言：「先帝最称崇勋质信，可任大事。」又超迁之。
　　甲辰，以宰相吕夷简为恭谢太庙藉田大礼使【三四】，张士逊为礼仪使，枢密使张耆为仪仗使、杨崇勋为卤簿使，枢密副使夏竦为桥道顿递使。
　　丙午，追封秦国贤肃长公主为大长公主。秦国降王承衍。
　　髃臣上皇帝尊号曰睿圣文武体天法道仁明孝德，上皇太后尊号曰应天齐圣显功崇德慈仁保寿，凡五上，乃许之。
　　壬子，江东转运司言本部灾伤，请权罢上供物，从之。
　　太常博士杨伟、郭稹并为集贤校理，殿中丞宋祁为直史馆，太子中允韩琦为太常丞、直集贤院，大理评事石延年赵宗道、上元县主簿□嗣复、合肥县主簿胡宿并加为馆阁校勘。仍诏馆阁校勘自今须召试，毋得陈乞。伟，亿从弟【三五】。琦，安阳人。延年，宋城人。宗道，贺子。宿，晋陵人也。稹、祁已见，嗣复未见。
　　职方员外郎陆参为崇文院检讨。参少好学，淳谨，独与母居。邻家失火，母急呼，参不应，蹴之堕黙下，良久，束带执烛而至，曰：「大人向者呼参，参未束带，故不敢应。」及长，举进士及第。尝为县令，有劫盗被缚甚急，参愍之，呼谓曰：「汝迫于饥寒为是耳，非性不善也。」命缓其缚。一夕逸去，吏亟以白，参命捕之，叹曰：「我以仁恻缓汝，汝乃忍负参如此【三六】。脱复捕得，胡颜见参！」又有讼田者，判其状尾而授之曰：「汝不见虞、芮之事乎？」讼者赍以示所司，皆不能解，复以见参，又判其后曰：「嗟乎，一县之人，曾无深于诗者！」人皆传以为笑。蔡齐以为有淳古风，荐之朝，授以馆职。参未详邑里，其本末据司马光记闻及江休复杂志。
　　丙辰，以给事中李若谷知寿州。安丰芍陂皆美田，多豪右分占，盛夏雨溢坏田，辄盗决。若谷擿冒占者逐之，每决，辄调濒陂诸豪使塞堤【三七】，其后盗决乃止。
　　戊午，诏获劫盗而情涉巨害者，毋得擅行陵迟，须奏听裁。初，庐、寿、光等州都巡检使梁绍熙，言获累行劫盗者六人，陵迟处死，故条约之。
　　己未，上封者言：「比诏淮南民饥，有以男女雇人者，官为赎还之。今民间不敢雇佣人，而贫者或无以自存【三八】，望听其便。」从之。
　　庚申，命枢密直学士权三司使李谘、翰林学士盛度、侍读学士王随同议解盐法。天圣八年，始听解盐通商，行之一年，岁入视天圣七年增缗钱十五万，明年，更损九万，其后岁益耗，故令谘等议之。度、随皆初以通商为便者也。
　　壬戌，契丹遣奉先军节度使萧式、少府监张推保来贺皇太后正旦。
　　癸亥，契丹遣左骁卫上将军萧察、安东军节度使夏亨谧来贺正旦。
　　是岁，契丹主改元重熙。边吏言谍知契丹将大入寇，辅臣争言择帅备边之策，参知政事薛奎独曰：「先帝与契丹约和，岁遗甚厚，必不敢轻背约。」已而皆如奎所料。帝尝谓辅臣曰：「臣之事君，多见其有始无终者。」奎对曰：「保终之道，匪独臣下然也。如唐明皇开元之初，励精图治，天下宴然；及其末也，放意荒侈，卒至大乱。此不可不监也。」帝深然之。
　　上封者言：「自河南六监废，京师须马，取之河北，道远非便。」诏遣左厢提点王舜臣往度利害。舜臣言：「镇宁、灵昌【三九】、东平、淳泽四监虽废，然其地犹牧本监并骐骥院马。洛阳、单镇监去京师近，罢之非便。」乃诏复二监，以牧河北孳生马。此据本志，不得其时，附见年末。
　　注　　释
　　【一】故条约之「故」原作「宜」，据宋本、宋撮要本、阁本改。
　　【二】李甲原作「李申」，据宋本、宋撮要本及宋史卷二九八蒋堂传改。
　　【三】魏泰东轩记事「东轩」原作「东斋」，据长编纪事本末卷三三追尊章懿太后改。按宋史卷二○六艺文志著录魏泰东轩笔录十五卷，即此书也，今存。本编所载，见笔录卷四。
　　【四】当考原脱，据宋本、宋撮要本及上引长编纪事本末补。
　　【五】大中祥符五年已放诸路丁身钱「五年」，阁本同。编年纲目卷九作「六年」。按本书卷七六大中祥符四年七月壬申编云：两浙、福建、荆湖、广南诸州循伪制输丁身钱，诏悉除之。通考卷一一户口考同本书卷七六，作「四年」。
　　【六】禁军粮钱三百犯阶级者斩「粮钱」，宋会要刑法七之一一作「料钱」。
　　【七】则生奏封事盖五月间「生」原作「坐」，据宋本、宋撮要本及长编纪事本末卷三三反章献太后之政改。
　　【八】诗曰「曰」字原脱，据同上书补。
　　【九】白黑明利害「明」，上引长编纪事本末同；宋本、宋撮要本、阁本及苏舜钦苏学士文集卷一感兴三首俱作「时」。
　　【一○】速速代虎业上引长编纪事本末同；上引苏学士文集则作「速速伐虎丛」。核以各本异文，似以从文集为胜。
　　【一一】如睹贱臣言「如睹」，上引长编纪事本末同；上引苏学士文集则作「如忽」。
　　【一二】执缚不容喟上引长编纪事本末作「缚急不用待」。
　　【一三】十手捽其胡「胡」原作「头」，据宋本及上引长编纪事本末及苏学士文集改。
　　【一四】幽诸死牢中「诸」原作「请」，据同上书及宋撮要本、阁本改。
　　【一五】黥面播诸海「面」，上引长编纪事本末同；各本及上引苏学士文集均作「而」。
　　【一六】独夫已去除「去」原作「袪」，据同上书改。上引长编纪事本末则作「驱」。
　　【一七】易若吹糠稗「糠」原作「榉」，据宋本、宋撮要本及上引苏学士文集改。
　　【一八】非德不可盖上引长编纪事本末作「飞恶不可盖」。
　　【一九】东流入浊「浊」原作「蜀」，据各本及宋史卷五七天文志改。下同改。
　　【二○】殿前副都指挥使夏守赟「殿前」原作「前殿」，据宋本、宋撮要本、阁本及宋史卷二九○本传乙正。
　　【二一】下开封府使具狱「府」原作「并」。按宋史全文卷七上、长编纪事本末卷三二大内灾，此句「开封」下均作「府」字。今循本书文例，改「并」为「府」。
　　【二二】宣和门曰迎阳「迎阳」原作「宁阳」，据宋本、宋撮要本、宋会要方域一之七、编年纲目卷九及上引长编纪事本末改。
　　【二三】不隔磨勘「隔」字原脱，据阁本及本编正文补。
　　【二四】尚书令「令」原作「分」，据宋本、阁本及宋史卷二四五周王元俨传改。
　　【二五】武成节度使「武成」原作「武城」，据宋本、宋会要帝系一之三一及上引宋史改。
　　【二六】定难节度使「定难」原作「定南」，据宋本、宋撮要本、阁本及宋史全文卷七上改。
　　【二七】周氏以衣书姓名按宋史卷四四二萧贯传着此文句作「周氏以布衣书姓名」。
　　【二八】太乙金鉴其下宋史卷四八五夏国传有「诀」字。
　　【二九】按甘州及西凉府陷没「按」字原脱，据宋本、宋撮要本补。
　　【三○】可见德明不在兵间「兵」原作「其」，据同上书改。
　　【三一】辄称显道于国中「国中」原作「中国」，据宋本、宋撮要本、阁本及宋史卷四八五夏国传乙正。
　　【三二】权罢南郊之礼「权」下原衍「奉」字，据宋本、宋撮要本、阁本及宋史全文卷七上、长编纪事本末卷二九耕籍田删。
　　【三三】正传不取「取」原作「改」，据上引长编纪事本末改。
　　【三四】恭谢太庙藉田大礼使「太庙」原作「太后」，据宋本、宋撮要本、阁本及上引长编纪事本末改。
　　【三五】伟亿从弟「亿」字原脱，据宋本、宋撮要本、阁本补。按宋史卷三○五杨亿传，伟为亿弟。
　　【三六】汝乃忍负参如此「如此」原作「如何」，据涑水纪闻卷三改。
　　【三七】辄调濒陂诸豪使塞堤「塞堤」原作「堤塞」，据宋史卷二九一李若谷传乙正。按东都事略卷五七本传作「独调濒陂之民使之全筑」，隆平集卷七本传略同。
　　【三八】而贫者或无以自存「存」原作「处」，据宋本、阁本及续通鉴卷三八改。
　　【三九】灵昌原作「灵武」，据宋本、宋撮要本及宋会要兵二一之五、宋史卷一九八兵志改。
续资治通鉴长编
卷一百十二
卷一百十二
　　起讫时间 起仁宗明道二年正月尽是年七月
　　卷　　名 续资治通鉴长编卷一百十二
　　帝　　号 宋仁宗
　　年　　号 明道二年（癸酉，1033）
　　全　　文
　　春正月，壬申，契丹遣右金吾卫上将军耶律霸、昭德军节度使韩橁来贺长宁节。
　　戊寅，直集贤院李淑上耕籍类事五卷，又王后仪范三卷。
　　己卯，诏：「淮南、江、浙、荆湖发运司比留上供米赈江、淮贫民，如闻流亡未已，今更以百万斛济之。仍命翰林侍读学士王随、入内供奉官邓守恭、入内殿头江从莹乘驿督视之。」
　　罢馆阁读书【一】。初，光禄寺丞盛申甫、马直方在馆阁读书，自陈岁久，请一贴职，上止令大官给食，候三年与试，因诏后毋得复置。
　　壬午，上元节。罢正阳门张灯，以籍田礼近也。
　　权免淮南灾伤州县鱼果税。
　　癸未，诏三司铸「明道元宝」钱。
　　甲申，以侍御史孙祖德为夏州祭奠使，朱昌符道病故也。祖德，北海人，前通判西京。方冬苦寒，诏罢内外工作，而钱惟演督修天津桥，格诏不下，祖德曰：「诏书可稽留耶？」卒白罢役。
　　有司言近制皇帝宝册法物用金二千七百七十八两，皇太后宝册法物用金二百八两、银一千七百六十七两。帝曰：「此虽旧制，亦旷费也。自今止依皇太后例，参用金银。」
　　己丑，宰臣吕夷简、枢密副使夏竦上所注御制三宝赞、皇太后发愿文。以检讨注释官、直集贤院李淑为史馆修撰，集贤校理郑戬直史馆。夷简、竦各与一子改官。而夷简请赐其子大理寺丞公弼进士出身，从之。
　　庚寅，诏三丞以上致仕无子者，听官其嫡孙若弟侄一人，仍降子一等。
　　癸巳，武胜军留后陈尧咨言：「梁泺积水，废民田数万顷，不能疏导，至郓州徙城以避之。向者臣守郓，孙奭守□，同相视，自鱼台下杷凿河四十余里，决泊水注河，由德、博东入于海，可以纾水患，通漕于河北。宜岁调夫乘春浚之。」朝廷从其说。然污泽自具地形，终不能大耗也。
　　甲午，降夔州路转运使、国子博士张正中为殿中丞，知太平州。初，以国子博士萧律代正中，而劾奏正中在部苛察不公，故降之。
　　乙未，御端明殿阅左右骐骥院马，赐荆王元俨二匹，诸宗室、辅臣至三司副使以上各一匹。
　　二月戊戌，司天监言含誉星见东北方，其色黄白，上有光芒长二尺【二】。然观者皆以谓彗云。
　　庚子，诏淮南、江南民被灾伤而死者，官为瘗埋，仍祭酹之。先是，南方大旱，种饷皆绝，人多流亡，困饥成疫气，相传死者十二三，官虽作粥糜以饲之，然得食辄死，村聚墟里几为之空。
　　甲辰，皇太后宿斋垂拱殿。乙巳，服袆衣、花钗冠，乘玉辂以赴太庙。改笃衣、仪天冠，内侍赞导，享七室。皇太妃亚献，皇后终献。受册文德殿，帝奉贺。还，宿天安殿。遂赴东郊。
　　丁未，祀先农，行籍田礼。礼仪使张上逊奏皇帝三推而止，帝曰：「朕既躬耕，不以古礼为式，愿推终亩。」士逊固请，乃耕十二步而止，御观耕台。三公以下咸推尽垄，悉过五推之数。礼毕，御正阳门，大赦。太宗亲耕耒耜，命太仆寺永秘藏之。民年八十以上，每遇长宁、干元节，许赴州县燕设。其父母年八十者，与免一丁，着为式。权罢江、淮发运司今年春漕，以济饥民。御天安殿受册。嘉佑四年祫享赦书，又申明免丁之令。本纪于此年失不载，遂以嘉佑四年为事始，误也。
　　辛亥，上作籍田诗赐近臣，诏籍田陪位举人免将来文解。
　　壬子，以两川饥，遣使体量安抚，天章阁待制王鬷益利路，户部副使张宗象梓夔路，上御药杨承德、入内供奉官吕清分路走马承受公事。
　　除富顺监井户所欠烧煎藉盐簟课利。
　　己未，置苏州清酒务指挥三百五十人，以隶酒官。
　　辛酉，诏在京勾当库务官未岁满者，毋得别陈乞差遣。
　　又诏诸官田重复出税者，除之。
　　三月庚午，加恩百官。
　　初耕籍田，泰宁节度使、同平章事、判河南府钱惟演求侍祠，许之。壬申，命惟演为景灵宫使，留京师。
　　癸酉，幸洪福寺。还，赐道旁耕者茶帛。
　　己卯，录开封府判官、兵部员外郎朱昌符子寿臣，度支判官、度支员外郎戴融子荀，并为三班借职。融送伴契丹使，昌符祭奠赵德明，皆道病死，故恤及之。
　　司封员外郎、知安州刘楚言：「本州岛仍岁旱灾，流民亡者八十余家。丁卯按前二月丁未，祀先农礼毕大赦。此称丁卯赦书，疑误。赦书，京东、江南、淮南灾伤州军逃移人户令归业，与免夏秋两税赋。今已过敕限，而流民不还，深虑为富室并兼，而贫弱者不能自归，州县户口益以减耗。欲请更展限半年，仍免徭赋两料。」从之。
　　塘水东起沧州界，拒海岸黑龙港，西至干宁军，沿永济河合破船淀、满淀、灰淀为一水，衡广百二十里，纵九十里至一百三十里，其深五尺。东起干宁军西信安军永济渠为一水，西合鹅巢淀、陈人淀、燕丹淀、大光淀为一水，衡广一百二十里，纵三十里或五十里，其深丈余或六尺。东起信安军永济渠，西至霸州莫金口，合水纹淀、得胜淀、下光淀、小兰淀、李子淀、大兰淀为一水，衡广七十里，纵五十里或六十里，其深六尺或七尺。东北起霸州莫金口，西南保定军父母砦，合粮料淀为一水，衡广二十七里，纵八里，其深六尺。霸州至保定军并塘岸水最浅，故咸平、景德中，契丹钞河北，以霸州、信安军为归路。东南起保定军，西北雄州，合百世淀、黑羊淀、小莲花淀为一水，衡广六十里，纵二十五里或十五里，其深八尺或九尺。东起雄州，西至顺安军，合大莲花淀、洛阳淀、牛横淀、康池淀、畴淀、白洋淀为一水，衡广七十里，纵三十里或四十五里，其深一丈或六尺或七尺。东起顺安军，西边□淀，至保州，合齐安淀【三】、宜子淀、劳淀为一水，衡广三十余里，纵百五十里，其深一丈三尺或一丈。起安肃、广信军之南，保州西北，畜沈苑河为塘，衡广二十里，纵十里，其深五尺，浅或三尺，曰沈苑泊【四】。自保州西，合鸡距泉，尝为稻、方田，衡广十里，其深五尺至三尺，曰西塘泊。自何承矩以黄懋为判官，始开置屯田，筑堤储水为阻固，其后益增广之。凡并边诸河，若滹沱、葫芦、永济等河，皆汇于塘。
　　天圣已后，相仍而不废，仍领于沿边屯田司。而当职之吏，各从其所见，或曰：「有兵将在，敌来，何所事塘？且边□淀西望长城口，尚百余里，皆山阜高仰，水不能至，敌骑驰突，得此路足矣，塘虽距海，亦无所用。夫以无用之塘，而废可耕之田，则边谷贵，自困之道也。不如勿广，以息民为根本。」或者则曰：「河朔幅员二千里，地平夷无险阻，贼从西方入，放兵大掠，由东方而归，我婴城之不暇，其何以御之？自边□淀至泥姑海口，挠亘七州军，屈曲九百里，深不可以舟行，浅不可以徒涉，虽有劲兵，不能度也。东有所阻，则甲兵之备，可专力于其西矣。孰谓无益？」论者自是分为两歧，而朝廷以敌性荒忽无常，阻固终不可以废也。
</div>
    <div class="pagination">
<a href="续资治通鉴长编_page172.html">上一页</a><span>...</span><a href="续资治通鉴长编_page168.html">168</a><a href="续资治通鉴长编_page169.html">169</a><a href="续资治通鉴长编_page170.html">170</a><a href="续资治通鉴长编_page171.html">171</a><a href="续资治通鉴长编_page172.html">172</a><span class="current-page">173</span><a href="续资治通鉴长编_page174.html">174</a><a href="续资治通鉴长编_page175.html">175</a><a href="续资治通鉴长编_page176.html">176</a><a href="续资治通鉴长编_page177.html">177</a><a href="续资治通鉴长编_page178.html">178</a><span>...</span><a href="续资治通鉴长编_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
