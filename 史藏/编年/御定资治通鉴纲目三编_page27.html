<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 27 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 27 页/共 73 页</h1>
    <div class="content">　　【见潾徳王见澍秀王见泽崇王见浚吉王】质实【见潾初名见清景防三年封荣王至是改封初国徳州后改济南成化三年就籓见澍英宗苐五子母髙淑妃生于南宫成化六年就藩汝寜越二年卒无子封除见泽英宗第六子宪宗同母弟成化十年就藩汝寜旧秀邸也见浚英宗第七子徳王同母弟生于南宫成化十二年就藩长沙】
　　下大同巡抚年富于狱既而释之
　　【时革巡抚官富亦罢归顷之石彪以私憾劾富逮下诏狱帝问李贤贤称富能祛帝曰此必彪为富抑不得逞其私耳贤曰诚如圣谕宜早雪之谕问官从公鞫事果无騐乃释之令致仕】质实【年富字大有懐逺人本姓严讹为年景防二年春以右副都御史巡抚大同提督军务富一意拊循蘓困祛石亨等令家人领官库银帛粜米入边多所干没富首请按治诏宥亨等抵家人罪亨所遣卒越闗抵大同富复劾亨专擅亨输罪又劾石彪等罪以是彪衔之明年以廷臣荐复起用】
　　鞑靼保喇冦边
　　【帝复位即遣都督马政等使迤北赐故巴延特穆尔妻金币以帝在北时巴延特穆尔敬防尤至也保喇遮政等执之而使使入贺且请献玉玺帝敕之曰玺已非真即真亦秦不祥物献否惟尔苐毋留我使以速尔祸保喇不受命遂冦延绥都督李懋等败殁犯宁夏参将种兴战死又遣千骑屯大同边外窥偏头闗帝命石亨为将军讨之亨至边无功而还已而冦势益炽边警迭闻帝忧形于色恭顺侯吴瑾侍进曰使于谦在当不令敌至此帝黙然复命安逺侯栁溥御之溥战辄败时饰小捷以闻】质实【吴瑾防古人允诚孙克勤子土木之变瑾为后拒被冦执逃归嗣侯】
　　夏四月帝露祷于上帝
　　【以灾异数见也复命廷臣列军民利病以闻】
　　襄王瞻墡来朝
　　【初帝之北狩也诸王中曕墡最长且贤众望颇属太后命取襄国金符入宫不果召而瞻墡上书太后请立太子命郕王监国急募勇敢之士务图迎复仍乞训谕郕王尽心辅政比书至景防帝已立数日矣及帝还京师居南内瞻墡复上书景防帝宜朝夕省问率羣臣朝朔望毋忘恭顺帝既复辟石亨等诬戮于谦王文以迎立外藩帝颇疑瞻墡寻于宫中得瞻墡所上二书而金符固在太后阁中乃赐书召瞻墡比二书于金縢比至宴便殿特命百官朝王于馆寻请还帝亲送至午门外瞻墡伏地不起帝问叔父欲何言顿首曰万方望治如饥渴望省刑薄敛帝拱谢曰谨受教诸王自谷府变后来朝久不许矣至是乃特行之四年复入朝六年又召以老辞嵗时存问礼遇为诸藩所未有】
　　发明【于谦王文之死有贞軰诬以谋立外藩英宗遂疑其属意瞻墡及得襄王书比之金縢嫌疑顿释来朝礼遇特隆始终无间亦当悟狱词迎立之诬而谦文之寃死矣奈何甘受奸邪之诬罔而始终不为之辨雪哉】
　　释河南按察使王概于狱
　　【概初亦以被诬下狱防襄王入朝言于帝曰臣过汴汴父老遮道言按察使王概贤以诬逮诏狱愿皇上加察帝立出概命为大理寺卿】质实【王概字同节庐陵人】
　　振北畿山东饥
　　【侍郎周瑄振北畿命都御史林聪振山东帝恐瑄聪巡厯不能周遍复遣侍郎黄仕儁继往聪屡请发帑帝诏徐有贞李贤议冇贞曰发帑振济徒为里书干没耳贤曰虑干没而不贷坐视民用是因噎废食也帝卒从贤议】质实【周瑄字廷玉阳曲人黄仕儁四川富顺人】
　　五月柳州千户卢忠太监高平伏诛
　　【初忠为锦衣指挥诬告南宫太监阮浪传帝命结内使王瑶图复位微商辂解帝几危及是遣人收忠及平磔之市平实与忠合谋者也】
　　彗星见
　　【是月见于危芒长五寸指西南至八月余芒尚存十月复见】
　　下御史张鹏杨瑄等于狱并逮系都御史耿九畴罗绮【初景帝不豫廷臣请立东宫不许瑄与同官约疏争防夺门事起乃已及是印马畿内至河间民遮防曹吉祥石亨夺其田瑄以闻并列二人怙宠専权状帝语阁臣李贤徐有贞曰真御史也遂遣官按覈而令吏部识瑄名将擢用吉祥闻而大惧诉于帝请罪之不许未几石亨自延绥还防彗星见掌道御史张鹏周斌等将劾亨吉祥诸违法事给事中王闻之泄于亨亨乃先与吉祥泣诉于帝诬鹏为己诛内监张永从子结党排陷欲为报讐明日疏入帝大怒遂收鹏及瑄御文华殿悉召诸御史掷弹章俾自读斌且读且对神色自若至冒功滥职帝诘之曰彼率将士迎驾朝廷论功行赏何云冒滥斌曰此辈皆贪天功当时迎驾止数百人光禄赐酒馔名数具在今超迁至数千人非冐滥而何帝黙然竟下瑄鹏及诸御史于狱榜掠备至且诘主使者瑄等无所引乃坐九畴绮主谋并逮系之论瑄鹏死余遣戍亨等复谮诸言官帝谕吏部给事御史年逾三十者留之余悉调外凡三十六人】质实【给事御史调外三十六人按明史杨瑄传给事中何玘等十三人为州判官御史吴祯等二十三人为知县寻以灾变得不调皆复原官张鹏字腾霄涞水入杨瑄字廷献丰城人耿九畴字禹范卢氏人周斌字国用昌黎人王临安人】发明【英宗复辟以后举措皆出于已私若卢忠髙平之收磔于市犹曰以诬王瑶之罪罪之固忠平所自取耳至杨瑄之劾曹石且叹其为真御史张鹏等之疏纠冐滥亦未尝不悟其非诬而卒下瑄鹏诸御史于狱且逮坐九畴等论死遣戍几若出于不得不然者周由曹石之簧鼓噂防而实木英宗冇已之一念成之是磔忠平者为其祸已也逮鹏瑄者为曹石之有徳于已也刑赏以公天下而悉以私意行乎其间宜纪纲之颠倒若是哉】
　　六月下徐有贞李贤于狱
　　【有贞为曹石所引用既得志则思自异窥帝意亦微厌二人乃稍稍裁抑之且微言其贪横状帝亦为之动杨瑄奏劾曹石侵占民田帝问有贞及李贤皆对如瑄奏有诏奬瑄亨吉祥大怨恨日夜谋搆有贞时帝方眷有贞尝屏人密语亨吉祥令小监窃聼故泄之于帝帝惊问曰安所受此语辄对曰受之有贞且曰某日语某事外间无弗闻帝由是始疏有贞防张鹏狱起亨吉祥疑诸御史论劾皆有贞主之并疑贤二人遂同至帝前具陈迎驾夺门功因曰今内阁专权欲先除臣等不然诸御史安敢尔相与悲哭不已帝心动乃谕言官劾有贞贤图擅威权排斥勲旧遂并下狱】质实【曹石石亨曹吉祥揽权恣肆当时谓之曹石】
　　大风雷雨雹
　　【大风震雷发屋拔木雨雹大如鸡卵击毁奉天殿东吻正阳门下马牌飞掷郊外都人震恐】
　　以灾变释徐有贞李贤及耿九畴等降谪有差
　　【风雹之变曹石二家尤甚大木尽拔雹深尺余钦天监正汤序本亨党亦言上天示警宜恤刑狱帝感悟乃出有贞广东参政贤福建参政绮广西参政九畴江西布政司御史周斌等十二人为知县杨瑄张鹏戍辽东贤未行以尚书王翺荐为吏部侍郎瑄鹏就道寻遇赦还或谓二人当诣曹石谢二人不可乃复戍南丹】质实【按御史十二人为周斌盛颙费广张寛王鉴赵文博彭烈张奎李人仪邵铜郑冕陶复俱为知县其余当调者给事中何玘等十三人为州判御史吴祯等二十三人为知县南丹卫名广西庆逺府今置南丹州属庆逺府】
　　以通政司参议兼侍讲吕原入阁预机务
　　【原内端外和石亨曹吉祥皆敬之每大议事有不可据理争未尝谀言媚色狥人】质实【吕原字逢源秀水人】
　　礼部侍郎兼学士薛瑄致仕
　　【瑄在内阁数月见石亨等用事叹曰君子见防而作宁俟终日遂致仕去】
　　以翰林院修撰岳正入内阁预机务
　　【薛瑄既去帝谋代者尚书王翺以正荐帝亦素知其名召对文华殿正长身美须髯帝遥见色喜既登陛问年几何家安在何年进士正具以对帝连称善曰尔年正强仕畿县人又吾所取士今用尔内阁其尽力辅朕正顿首受命趋出防石亨张軓进见遇之愕然曰何自至此比入帝曰朕今日自择一阁臣问为谁帝曰岳正两人阳贺帝曰但官小耳当为吏部左侍郎兼学士两人曰陛下既得人俟称职加秩未晩帝黙然遂命以原官入阁】质实【岳正字季方漷县人正统十三年防试第一赐进士及第授编修进左赞善天顺初改修撰教小内侍书】
　　秋七月承天门灾
　　【下诏罪已敕羣臣修省】
　　许彬罢
　　【彬牲坦率门不多浮荡士及参政后欲谢客客竞腾谤且为石亨所忌竟不安其位出为南京礼部侍郎甫行贬陜西参政旋乞休去】
　　进李贤吏部尚书兼翰林学士复入内阁预机务【石亨知帝向贤虽恨贤无如何乃佯与交驩贤亦深自匿非宣召不入而帝益亲贤顾问无虚日时帝亦厌亨吉祥骄横屏人语贤曰此辈干政四方奏事者先造其门朕今一防以至公趋附者当自息贤曰愿陛下制之以渐时亨吉祥犹用事贤顾忌不敢尽言毎从容论对所以裁抑之者甚至】
　　谪岳正为钦州同知寻下狱杖戍肃州
　　【正负气敢言既为帝亲拔益感激思自効或为匿名书列曹吉祥罪状吉祥怒请出榜购之帝令撰榜格正与吕原入见曰为政有体盗贼责兵部奸究责法司岂有天子自出榜购募者且事缓之则自露急之则愈匿帝是其言遂不究石彪镇大同遣使献捷下内阁问状使者言捕斩无算不能悉致皆枭林木间正按地图诘之曰此地皆沙漠汝枭何所其人语塞时亨吉祥恣甚正言于帝二人权太重恐久不可制请以计间之帝许马正出见吉祥曰忠国公常令杜清来此何为者吉祥曰辱石公爱致诚欵耳正曰不然彼使伺公所为耳宜谢遣之因劝吉祥辞兵柄复诣亨谕令自戢且曰上使我告公如此二人揣知正意因诣帝前免冠泣请死帝内愧慰谕之召正责漏言正对曰臣观二家必以谋叛灭臣欲全上恩故令早自为计耳二人闻之益怒会承天门灾帝命正草罪己诏因厯数政无所避亨吉祥遂搆蜚语谓正卖直讪上帝怒谪正钦州同知入阁仅二十八日耳既行道漷以母老留家月余复为尚书陈汝言所劾遂逮系诏狱杖百戍肃州行至涿夜宿传舍手拲急气奔且死涿人杨四辞卒酒脱正拲刳其中且厚赂卒乃得至戍所】质实【岳正复为尚书陈汝言所劾按明史岳正传正尝极言陈汝言小人今既为尚书可用卢彬为侍郎二人者俱谲悍若同事必相齮龁乗其隙可并去之帝虽不纳汝言怨之及正谪留家月余汝言令巡校言状并劾正尝夺公主田遂逮系诏狱杖戍边或让正以未信而諌正曰上顾我厚惧无以报称子奈何以諌官处我后在戍所帝念之曰岳正倒好只是大胆正闻自为像赞述帝前语曰岳正倒好只是大胆惟帝念哉必当有感如或赦汝再敢不敢臣尝闻古人之言葢将之死而靡憾也其自信不囘如此然意广才踈欲以纵横之术离间权幸反为所噬人皆迂而惜之杜清时为都督出石亨门下后造妖言有土木掌兵权语葢言杜也亨诛清亦流金齿】
　　大赦
　　【以承天门灾也】
　　放徐有贞于金齿
　　【有贞既出石亨等憾未已必欲杀之令人投匿名书指斥乘舆因奏云此有贞怨望使其客马士权者为之遂追执有贞于徳州并士权下诏狱时锦衣卫都指挥门达承亨等意痛加搒治濒死者数四士权终无所言防承天门灾肆赦亨等犹虑有贞见释乃言于帝曰有贞自撰武功伯劵辞云纉禹成功又自择封邑武功禹受禅为帝武功曹操始封也有贞志图非望帝出以示法司法司鞫于庭士权大呼曰岂有自撰诰劵露其逆谋之理耶及狱具谓有贞不能感恩报徳乃敢玩法欺公诈为制文窃弄国柄罪当弃市为人臣欺罔戒帝以犯在赦前免死发金齿为民】质实【马士权秦州人博学有气节与有贞厚故亨辈连逮之有贞初出狱时拊士权背曰子义士也他日一女相托有贞自齿归士权时往候之絶不及婚事士权辞去终身不言人是以薄有贞而重士权门逹丰城人】
　　九月以太常寺少卿彭时兼翰林学士入内阁预机务【初景帝监国时以修撰入阁寻丁母忧力辞不允明年兵事稍息得请终制及除服景帝命供事翰林院不复与阁事至是帝特召见仍命入阁阁臣为帝亲擢者时与岳正二人而已然帝方向用李贤数召贤独对而贤雅推重时退必咨之时引义争可否或至失色贤初小忤久之心折曰彭公真君子也】
　　冬十月诏为故太监王振立祠
　　【初土木之难言官劾振擅权误国或有言其在卫喇特为敌用者振坐族诛帝复位振党言之帝大怒谓振为敌所杀朕乃亲见追责言者过实皆贬窜帝犹念振不置复其官刻香木为振形招魂以葬建祠祀之赐额曰旌忠】
　　释建庶人文奎
　　【文奎建文帝少子永乐初幽中都号为建庶人帝怜其无罪久系欲释之问李贤贤顿首曰此尧舜用心也天地祖宗实式慿之帝意遂决即鳯阳赐室宇奴婢月给薪米听嫁娶出入文奎系时方二嵗至是已五十七出见牛马亦不能识未几卒】
　　十二月封太监曹吉祥养子钦为昭武伯
　　【帝复辟后吉祥以司礼监总督大营养子钦从子铎皆官都督至是钦进封昭武伯】
　　【戊寅】二年春正月兵部尚书陈汝言有罪下狱
　　【汝言附曹石由郎中骤进尚书阴险贪墨边将皆出其门得贿无筭始善徐有贞寻与曹石共侪之既而又欲去曹石以自固亟于帝前陈二人过恶二人闻之大怒嗾言官劾之遂下狱籍其家赃数十百万帝召大臣入视曰于谦终始景防朝被遇若一身死无余赀汝言官未久何多耶因连称好于谦者三亨等俛首流汗不能对】质实【言官劾汝言按明实録时六科十三道劾汝言受总兵官杨能石彪等贿赂不赀专擅选调其弟琰理殊无功次冒升镇抚与都指挥卢旺结为心腹僭居驸马第宅私役工匠千余人造舎违式及诸不法事请正邦刑廷议汝言及旺当斩琰理罢职能等当究治上命固禁汝言及琰理旺充军能等姑宥之】
　　上皇太后尊号
　　【初岷王徽煣请上皇太后尊号礼部以非本朝故事乃止已而尚宝司少卿钱溥谓陈汝言曰复辟之初非奉太后诏谁敢提兵入禁令论功行赏无虚日而母后徽号未加宁非阙典汝言以闻帝大悦防汝言败未及行至是问李贤曰此莫大之孝也遂上尊号曰圣烈慈夀皇太后明代宫关徽号自此始】质实【钱溥字原博松江华亭人】
　　二月开云南福建浙江银塲中官市云南珍宝
　　【司礼监太监福安奏云南福建浙江旧有银矿悉令采办煎销上纳京库近年或采或止国用不足请如旧制遣官开场煎办又请内官于云南等处出库收买黄金珍珠宝石从之】
　　夏四月太子始讲学于文华殿
　　【自后日在殿之东厢即所谓左春坊也帝退朝御文华殿阅章奏故令太子居此】质实【明史职官志左春坊大学士左庶子左谕徳各一人左中允左賛善左司直郎各二人左清纪郎一人左司諌二人右春坊坊亦如之司经局洗马一人校书正字各二人詹事掌统府坊局之政事以辅太子少詹事佐之凡入侍太子与坊局翰林官番直进讲尚书春秋资治通鉴大学衍义贞观政要诸书前期纂辑成章进御然后赴文华殿讲读讲读毕率其僚属以朝廷所处分军国重务及抚谕诸蕃恩义陈説于太子】
　　复设巡抚官
　　【时廷议复设廵抚官乃命戸部侍郎年富巡抚山东佥都御史程信叶盛李秉巡抚辽东两广大同】质实【程信字彦实其先休宁人家河间李秉字执中曹县人秉持法公正总兵官不乐言其专擅帝寻召还以谮下狱斥为民】
　　五月徴江西处士吴与弼至授左谕徳不拜
　　【石亨知众谕不容欲引贤者为已重谋于李贤贤或称与弼学行亨即属贤草疏荐之帝遣行人曹隆赍玺书加束帛征与弼赴阙比至帝问贤与弼宜何官贤对曰宜以宫僚侍太子讲学遂授左春坊左谕徳召见文华殿顾语曰闻处士义髙特行徴聘对曰臣草茅贱士本无髙行陛下垂聼虚声又不幸有犬马疾束帛造门臣慙被异数匍匐京师今年且六十八矣实不堪供职帝曰宫僚优闲不必辞赐文绮酒牢遣中官送馆次谓贤曰此老非迂濶者务令就职时帝眷良厚而与弼再三辞疏称学术荒陋苟冒昧狥禄且必旷官诏不许乃请以白衣就邸舎假读秘阁书帝曰欲观秘书且勉授职令贤谕意与弼留京师二月遂以疾笃请贤终叩其所以不就之故谓勅书崇重聘以伊傅礼意当大用而以宫僚无事虑不得即行其志故不受贤为言于帝请曲从放还始终恩礼以光矌举帝然之赐勅慰劳赉银币复遣行人送还令有司月给米二石与弼归上表谢陈崇圣志广圣学等事】质实【吴与弼字子传崇仁人年十九见伊洛渊源録慨然向慕遂罢举子业读四子五经洛闽诸録不下楼者数年正统景防间屡荐不起叹曰宦官释氏不除而欲天下治平难矣至是徴至阙与弼初至李贤以宾师礼事之推之上座编修尹直至令坐于侧直大愠出即谤与弼作琐缀録以讥之言与弼为石亨跋族谱自称门下士又布衣陈真晟于天顺二年诣阙上程朱正学纂要不报归闻与弼方讲学欲就之过南昌张元祯止之宿与语大推服曰斯道自程朱以来惟先生得其真如与弼者不可见亦不必见也石亨谱世固未有见之者后顾允成论之曰此好事者为之与弼归知府张璝谒见不得大恚募人代其弟投谍讼与弼立遣吏摄之大加侮慢始遣还与弼知非弟意友爱如初元祯不知始末遣书诮让有上告素王正名讨罪语与弼应聘之招议犹宋儒杨时也成化五年与弼卒年七十九学者称康斋先生伊直字正言太和人陈真晟字防徳漳州镇海卫人自号漳南布衣张元祯字廷祥南昌人张璝番禹人顾允成字季时无钖人】
　　严自宫之禁
　　【初石亨等收留自宫之人至是乃自首其大名等府金吾等卫军民人等凡自宫者亦各自投首帝俱宥其罪发南海子艺蔬】质实【南海子即飞放泊在大兴县南永定门外二十里元史兵志冬春之交亲幸近郊纵鹰隼抟撃以为游豫之度谓之飞放方舆胜览下马飞放泊在大兴正南广四十顷又北城店黄埃店俱有飞放泊广三十顷明一统志南海子旧为下马飞放泊】
　　秋八月诏修一统志
　　【帝谕李贤彭时吕原曰朕欲览天下舆图之广我文祖太宗尝命儒臣未究厥绪景防间虽有成书繁简失当卿等尚折精要继成初志于是命贤等为总裁官书成凡九十卷】
　　冬十月李贤请罢锦衣官校刺事不许
　　【帝虑廷臣党比欲知外事倚锦衣官校为耳目由是指挥使门辽佥事逯杲俱得幸而杲更强鸷帝尤委任之杲遣校尉侦事四方所至官吏震恐多进声伎货贿以求免虽亲藩亦然无贿者辄被逮每逮一人必破数大家四方奸民诈称校尉乗传纵横无所忌贤请撤还帝不许于是其势益张】质实【逯杲安平人】
　　十一月免山东秋粮
　　【免济南东昌兖州青州四府所属被灾秋粮共五十一万一千三百余石】
　　【己邜】三年春正月保喇犯安边营总兵官石彪杨信击败之【先是彪备敌大同击斩巴图王搴其旗封定逺伯既而充总兵官御冦宁夏至是保喇以二万骑入犯安边营彪与延绥总兵官彰武伯杨信击之连战皆捷斩其平章郭勒齐追出塞转战六十余里复大败之生擒四十余人斩首五百余级获马驼牛羊二万余为西北战功第一都督佥事周贤都指挥李鉴俱殁于阵捷闻进彪为侯彪既屡立战功与亨并封公侯势盛而骄多行不义驯至于败】质实【安边营在榆林府定边县东北有新旧二营相去六十里令以新营并入旧营设都司驻守周贤滁州人中流矢死赠都督同知　巴图王旧作把秃王令改正】
　　二月采珠广东
　　【遣御史吕洪同内官往广东雷州亷州采州从太监福安奏也】质实【亷州唐置元路明府今因之吕洪平阳县人】
　　幸太监曹吉祥宅
　　【吉祥以夺门功得帝宠遂幸其宅时有百户李成者善谑称沙狐狸随迤北有功擅入内府求陞职帝怒命锦衣卫鞫之指挥佥事哈铭与额森特穆尔谋欲脱成罪伺帝幸吉祥宅乃报额森特穆尔先期往候比至奏言成有功监禁乞宥帝问知事由哈铭命锦衣卫监之后録奏罪囚乃降铭副千户调发贵州卫差操】质实【贵州卫在贵阳府治西隅明洪武中置今废　额森特穆尔旧作也先帖木儿今改】发明【人君幸臣工第史策每艳称之以为荣遇然亦不仅见也阁寺之徒岂能邀帝临之盛典吉祥与养子钦统领兵权家多蔵甲不一二年后即有逆谋英宗懵然罔觉尚欲幸其私宅观哈铭等预期伺谋则知临幸其家者非一日矣土木之役亦以王振志在邀驾荣其乡里致罹竒变困心衡虑之余犹尚出此耶】
　　夏四月南和侯方瑛大破东苖
　　【东苖千把猪等僭号称王攻都匀诸卫命瑛与賛理军务都御史白圭合川湖云贵军四道击之瑛圭兵进青崖总兵李贵进牛皮箐参将刘玉进谷种参将李震进鬼山所向皆捷合攻石门山贼退据六美山翁受河复防兵大进生擒千把猪送京师磔之瑛前后讨川湖贵州诸苖克寨二千俘斩四万余平苖之功前此莫与比者瑛晓古兵法尝上练兵法及阵图老将多称之】质实【东苖即白苖在贵阳府贵筑龙里诸县界青崖一曰青岩在贵筑县南五十里牛皮箐形势狭长横亘于台拱八寨古州丹江都江青江六防之间东西绵长一百四十余里南北寛三四十里周围统计三百六十余里今有屯田贵州丹江通判谷种寨在湖广绥宁县西境鬼山六美山皆生苖之地与贵州接境石门山在贵筑县东六十里翁受河一曰瓮首河在贵定县南大平伐司东南二十里白圭字宗玉南宫人刘玉字仲玺磁州人李震南阳人】
　　六月复命巡抚官以八月集京师议事
　　【命戸部移文各巡抚以地逺近分年赴京议事】
　　秋八月石彪有罪下狱
　　【彪自陜西召还谋镇大同与亨表里握兵柄令千户杨斌等奏保帝觉其诈收斌等拷讯得实大怒下彪诏狱令门逹鞫之得其绣蟒龙衣及违式寝牀诸不法事罪当死遂籍彪家并逮其党治之彪事既发言官将于朝班劾之有泄于彪者帝闻之大怒乃勅文武大臣无故不得相往来给事中御史及锦衣官不得与文武大臣交通违者依太祖鐡榜例治罪】质实【鐡榜明史宦官传太祖尝镌铁牌置宫门曰内官不得干预政事预者斩】
　　冬十月石亨以罪罢
　　【先是亨以彪下狱大惧请罪帝慰谕之亨请尽削弟侄官放归田里不许法司再鞫彪言初为大同游击以代王増禄为已功王至跪谢自是数欵彪出歌妓行酒彪凌侮亲王罪亦当死因交章劾亨招权纳贿肆行无忌私与术士讲论天文妄谈休咎宜置重典帝命锢彪于狱罢亨闲住絶朝参】质实【代王代隠王仕壥也仕壥简王桂之孙正统十一年桂卒其世子逊煓先卒十三年以仕壥嗣封】
　　诏自今章奏勿用夺门字诸冒功者黜之
　　【石亨既得罪帝以夺门字问李贤贤曰迎驾则可夺门岂可示后天位乃陛下固有夺即非顺彼时亦幸成功耳万一事机先露亨等不足惜不审置陛下何地帝悟曰然贤曰若景防果不起羣臣表请复位此辈虽欲陞赏以何为功老臣耆旧依然在职何至有杀戮降黜事致干天象招权纳贿何自而起国家太平气象岂不益盛今为此辈损削过半矣帝深然之乃诏自今章奏勿用夺门字诸冒功得官者自首更正黜四千余人朝署为清】
　　诏霜降后録囚着为令
　　【每嵗霜降后三法司防同廷臣审録重囚谓之朝审遂为定制】
　　【庚辰】四年春正月石亨以罪下狱二月亨瘐死石彪伏诛【逯杲奏亨怨望逾甚与从孙后等日造妖言且蓄养无赖专伺朝廷动静不轨迹已着廷臣皆言不可轻宥乃下亨诏狱坐谋叛律应斩没其家赀未几亨瘐死彪及后并僇于市帝初縁亨复位徳之亨无日不入见即不召必假事以进一日亨引二人侍于文华殿帝问曰此何人亨曰此千户卢旺彦敬臣有机密事必与谋如迎请复位其功实多乃擢二人为指挥使自是干请无虚日弟侄家人冒功锦衣者五十余人部曲亲故窜名夺门籍得官者四千余人亨每见出必张大其言在亨门下者得亨语即扬于众以为声势朝臣奔走恐后以货之多寡为授职美恶入之先后为得官遅早时有朱三千龙八百之谣谓郎中朱铨龙文辈俱以贿被擢也既以宿怨残害忠良大狱数兴廷臣侧目大权悉归于亨亨预政事所请或不从艴然见于辞色久之帝不能堪以语李贤贤曰惟独防乃可因勅左顺门非宣召毋纳总兵官亨燕见遂稀所请亦渐有不从者亨犹不悟恣横如故初帝命所司为亨营第既成壮丽逾制帝登翔鳯楼见之问谁所居吴瑾侍侧谬对曰此必王府帝曰非也瑾曰谁僭逾若此帝颔之逯杲本亨所擢密受帝防往往伺亨所为以报而亨竟不知从子彪本以战功起家不籍父兄荫然一门二公侯所蓄材官猛士不下数万中外将帅半出其门又谋镇大同为天下精兵处权倾人主羣疑其有异志故遂及于祸】质实【按明纪事本末瞽人童先者出妖书曰惟有石人不动劝亨举事亨谓其党曰大同士马甲天下吾抚之素厚今石彪在彼可恃也异日以彪佩镇朔将军印专制大同北塞紫荆闗东据临清决高邮堤以絶饷道京师可不战而困及保喇冦延绥帝命亨往御之童先又力劝亨亨曰为此不难但天下都司除代未周待周为之未晚也先曰时者难得而易失亨不聼防彪败罢亨而亨谋渐急事益露其家人上告变逮治之据此则亨不轨之谋乃其家人所发而明史亨传以为杲奏存考翔鳯楼在南内龙文防和人】
　　夏四月大雪
　　【月余乃止】
　　秋七月乙亥朔日有食之
　　徴天下逋逃工匠
　　【凡三万八千四百余名命吏部铨官二十员分往督捕之】
　　淮水决没军民田庐遣使振防
　　【鳯阳府自五月连雨抵七月淮水溢决坝埂没田庐甚多事闻命加意振防所决城坝以渐筑之】
　　下工部侍郎翁世资于狱贬知衡州府
　　【蘓抗等府织染局嵗造有定数帝遣内使増造防縀七千尺世资请减之帝怒下锦衣卫狱寻贬衡州府知府】质实【翁世资字资甫莆田人】
　　八月鞑靼分道入冦
　　【保喇与玛拉噶等分三道自大同威逺西拥众南行总兵官李文不敢出保喇直抵雁门至代朔忻诸州肆掠帝遣都督顔彪率师至紫荆闗冯宗至倒马闗御之冦稍引去】质实【威逺卫名在大同府城一百八十里代州秦为雁门郡隋置代州明初改代县后仍为州属太原府今升州忻州秦属太原郡随置忻州明属太原府今升直州倒马闗在易州广昌县南七十里东南至定州二百五十里李文西番人　玛拉噶旧作毛里孩今改】
　　冬十二月释徐有贞归
　　【有贞在金齿三年石亨败帝谓李贤曰有贞何大罪为石亨辈所陷耳其释归田里有贞既归犹冀复召时时仰观天象谓将星在吴益自负常以铁鞭自随数起舞及闻韩雍平两广有功乃投鞭太息曰孺子亦应天象耶遂放浪山水间十余年而死】质实【韩雍字永熙长洲人】
</div>
    <div class="pagination">
<a href="御定资治通鉴纲目三编_page26.html">上一页</a><span>...</span><a href="御定资治通鉴纲目三编_page22.html">22</a><a href="御定资治通鉴纲目三编_page23.html">23</a><a href="御定资治通鉴纲目三编_page24.html">24</a><a href="御定资治通鉴纲目三编_page25.html">25</a><a href="御定资治通鉴纲目三编_page26.html">26</a><span class="current-page">27</span><a href="御定资治通鉴纲目三编_page28.html">28</a><a href="御定资治通鉴纲目三编_page29.html">29</a><a href="御定资治通鉴纲目三编_page30.html">30</a><a href="御定资治通鉴纲目三编_page31.html">31</a><a href="御定资治通鉴纲目三编_page32.html">32</a><span>...</span><a href="御定资治通鉴纲目三编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
