<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 161 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 161 页/共 334 页
  </h1>
  <div class="content">
   21魏尔朱荣使大都督尖山侯渊〔按五代志，后魏置神武郡于桑干水上，领尖山、殊颓二县。〕讨韩楼于蓟，配卒甚少，骑止七百，〔蓟，音计。少，诗沼翻。骑，奇寄翻。〕或以为言，荣曰：「侯渊临机设变，是其所长；若总大众，未必能用。今以此众击此贼，必能取之。」渊遂广张军声，多设供具，亲帅数百骑深入楼境。去蓟百余里，值贼帅陈周马步万余，〔亲帅，读曰率。贼帅，所类翻。〕渊潜伏以乘其背，大破之，虏其卒五千余人。寻还其马仗，纵令人城，左右谏曰：「既获贼众，何为复资遣之﹖」〔马仗，马及兵仗也。复，扶又翻。〕渊曰：「我兵既少，不可力战，须为奇计以离间之，乃可克也。」渊度其已至，〔间，古苋翻。〕遂帅骑夜进，昧旦，叩其城门。韩楼果疑降卒为渊内应，遂走，追擒之，幽州平。以渊为平州刺史镇范阳。〔魏平州本治肥如，今徙镇幽州之范阳。〕
先是，魏使征东将军刘灵助兼尚书左仆射，慰劳幽州流民于濮阳顿丘，〔先，悉荐翻。劳，力到翻。〕因帅流民北还，与侯渊共灭韩楼，仍以灵助行幽州事，加车骑将军，又为幽、平、营、安四州行台。〔为刘灵助以营州叛尔朱张本。〕
22万俟丑奴攻魏东秦州，拔之，杀刺史高子朗。〔五代志，上郡，后魏置东秦州，后改为北秦州；西魏改为敷州，隋大业二年改为敷城郡，后改为上郡；唐为鄜州洛交县。万，莫北翻。俟，渠之翻。〕
23冬，十月，己酉，上又设四部无遮大会，道、俗五万余人。会毕，上御金辂还宫，御太极殿，大赦，改元。〔改中大通元年。〕
24魏以前司空萧赞为司徒。
25十一月，己卯，就德兴请降于魏，营州平。〔就德与反见一百五十卷普通二年。降，户江翻；下同。〕
26丙午，魏以城阳王徽为太保，丹杨王萧赞为太尉，雍州刺史长孙稚为司徒。〔雍，于用翻。〕
27十二月，辛亥，兖州刺史张景邕、荆州刺史李灵起、雄信将军萧进明叛，降魏。〔三人者皆梁魏境上民豪，以刺史、将军宠授之耳。〕
28以陈庆之为北兖州刺史。〔此北兖州当治淮阴。〕有妖贼僧强，自称天子，土豪蔡伯龙起兵应之，众至三万，攻陷北徐州，〔此北徐州治锺离。妖，于骄翻。〕庆之讨斩之。
29魏以岐州刺史王罴行南秦州事，罴诱捕州境群盗，悉诛之。〔诱，音酉。〕
资治通鉴卷第一百五十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十〔上章阉茂（庚戌），一年。〕
高祖武皇帝十
中大通二年〔（庚戌，五三○）〕
1春，正月，己丑，魏益州刺史长孙寿、梁州刺史元儁等遣将击严始欣，斩之，萧玩等亦败死，〔玩援始欣见上卷上年。长，知两翻。将，即亮翻。〕失亡万余人。
2辛亥，魏东徐州城民吕文欣等刺史元大宾，据城反，〔魏孝昌元年，置东徐州于下邳。〕魏遣都官尚书平城樊子鹄讨之；二月，甲寅，斩文欣。
3万俟丑奴侵扰关中，〔万，莫北翻。俟，渠之翻。〕魏尔朱荣遣武卫将军贺拔讨之。岳私谓其兄胜曰：「丑奴，勍敌也，〔勍，其京翻。〕今攻之不胜，固有罪，胜之，谗嫉将生。」胜曰：「然则柰何﹖」岳曰：「愿得尔朱氏一人为帅而佐之。」〔帅，所类翻。〕胜为之言于荣，〔为，于伪翻。〕荣悦，以尔朱天光为使持节、都督二雍?二岐诸军事、骠骑大将军、雍州刺史，〔后魏雍州治长安，北雍州治华原县，东雍州治郑县，岐州治扶风雍县，南岐州治河池故道县。使，疏吏翻。雍，于用翻。骠，匹妙翻。骑，奇计翻。〕以岳为左大都督，又以征西将军代郡侯莫陈悦为右大都督，〔侯莫陈，其先魏之别部也，居库斛真水，世为渠帅，遂以为氏，其后镇代郡武川，因家焉。〕并为天光之副以讨之。
天光初行，唯配军士千人，发洛阳以西路次民马以给之。时赤水蜀贼断路，〔水经注：赤水在郑县北，即山海经之灌水也，北注于渭。蜀贼，本蜀人之迁关中者，乘乱相聚为贼。断，丁管翻。〕诏侍中杨侃先行慰谕，并税其马，〔华阴诸杨仕魏，奕世贵显，关西所归重，故使之先行慰谕也。〕贼持疑不下。军至潼关，天光不敢进，岳曰：「蜀贼鼠窃，公尚迟疑，若遇大敌，将何以战！」天光曰：「今日之事，一以相委。」岳遂进击蜀于渭北，破之，获马二千匹，简其壮健以充军士，又税民马合万余匹。以军士尚少，〔少，诗沼翻。〕淹留未进。荣怒，遣骑兵参军刘贵乘驿至军中责天光，杖之一百，以军士二千人益之。
三月，丑奴自将其众围岐州，遣其大行台尉迟菩萨、〔李延寿曰：其先魏之别号尉迟部，因以为氏。尉，音郁。菩薄胡翻。萨，桑葛翻。〕仆射万俟仵自武功南渡渭，攻围趣栅，〔仵，疑古翻。考异曰：北史作「万俟行丑」。今从周书。〕天光使贺拔岳将千骑救之。菩萨等已拔栅而还，〔还，从宣翻，又如字。〕岳故杀掠其吏民以挑之，菩萨率步骑二万至渭北。〔挑，徒了翻。帅，读曰率。〕岳以轻骑数十自渭南与菩萨隔水而语，称扬国威，菩萨令省事传语，〔省事，盖犹今之通事，两敌相向，使之往来通传言语。省，悉井翻。〕岳怒曰：「我与菩萨语，卿何人也！」射杀之。〔射，而亦翻。〕明日，复引百余骑隔水与贼语，〔复，扶又翻。〕稍引而东，至水浅可涉之处，岳即驰马东出。贼以为走，乃弃步兵轻骑南渡渭追岳，岳依横冈设伏兵以待之，贼半渡冈东，岳还兵击之，贼兵败走。〔岳既还兵击贼，伏兵又发，故败走。〕岳下令，贼下马者勿杀，贼悉投马，俄获三千人，马亦无遗，遂擒菩萨；仍渡渭北，降步卒万余，并收其辎重。〔降，户江翻。重，直用翻。〕丑奴闻之，弃岐州，北走安定，〔走，音奏。〕置栅于平亭。天光方自雍至岐，与岳合。〔平亭在泾州北。自雍至岐，自雍州至岐州也。〕
夏，四月，天光至汧、渭之间，〔汧水出汧县西北而入于渭。汧，口坚翻。〕停军牧马，宣言：「天时将热，未可行师，俟秋凉更图进止，」获丑奴觇候者，纵遣之。〔觇，丑廉翻，又丑艳翻。〕丑奴信之，散众耕于细川，〔据令狐德棻后周书，百里、细川在岐州北。又据元丰九域志，泾州灵台县有百里镇，盖即细川之地。细川、平亭当亦相近。〕使其太尉侯伏侯元进将兵五千，据险立栅，〔侯伏侯，虏三字姓。将，即亮翻。〕其余千人以下为栅者甚众。天光知其势分，晡时，密严诸军，相继俱发，黎明，围元进大栅，拔之，所得俘囚，一皆纵遣，诸栅闻之皆降。〔唐末，高仁厚平阡能等亦用此术。降，户江翻；下同。〕天光昼夜径进，抵安定城下，贼泾州刺史侯几长贵以城降。〔侯几，虏复姓。魏书官氏志，内入诸姓有俟几氏。俟、侯字相近。〕丑奴弃平亭走，欲趣高平，〔九域志：镇戎军，古高平地也。趣，七喻翻。〕天光遣贺拔岳轻骑追之，丁卯，及于平凉。贼未成列，直合代郡侯莫陈崇单骑入贼中，于马上生擒丑奴，因大呼，众皆披靡，〔呼，火故翻。披，普彼翻。〕无敢当者，后骑益集，贼众崩溃，遂大破之。天光进逼高平，城中执送萧宝寅以降。〔万俟丑奴，胡琛之将也，普通六年，破魏将崔延伯，其众始盛。萧宝寅大通元年叛魏，至二年败，奔丑奴，及是皆平。〕
4壬申，以吐谷浑王佛辅为西秦、河二州刺史。〔吐，从暾入声。谷，音浴。〕
5甲戌，魏以关中平，大赦。万俟丑奴、萧宝寅至洛阳，置阊阖门外都街之中，士女聚观凡三日。丹杨王萧赞表请宝寅之命，〔赞以宝寅为叔父，故请其命。〕吏部尚书李神儁、黄门侍郎高道穆素与宝寅善，欲左右之，〔左右，读曰佐佑。〕言于魏主曰：「宝寅叛逆，事在前朝。」〔朝，直遥翻。〕会应诏王道习自外至，〔应诏，犹汉之待诏也，〕帝问道习：「在外何所闻﹖」对曰：「惟闻李尚书、高黄门与萧宝寅周款，〔周，至也，密也。款，爱也。〕并居得言之地，必能全之。且二人谓宝寅叛逆在前朝，宝寅为丑奴太傅，岂非陛下时邪﹖贼臣不翦，法欲安施！」帝乃赐宝寅死于驼牛署，〔邪，音耶。后魏官有驼牛都尉；署者，其寺舍也。五代志：太仆寺之属有驼牛署，掌饲驼骡驴牛，有令丞。〕斩丑奴于都市。
6六月，丁巳，帝复以魏汝南王悦为魏王。〔复，扶又翻。考异曰：梁帝纪：「中大通元年，正月，甲子，魏汝南王悦求还本国，许之。二年，六月，丁巳，遣悦还北，为魏主。」按魏书悦传，悦未尝归魏复入梁，今删去元年事。〕
7戊寅，魏诏胡氏亲属受爵于朝者皆黜为民。〔谓灵后亲属也。朝，直遥翻。〕
8庚申，以魏降将范遵为安北将军、司州牧，从魏王悦北还。〔范遵，魏北海王颢之舅，盖与颢同来奔。降，户江翻。将，即亮翻。〕
9万俟丑奴既败，自泾、豳以西至灵州，〔后魏灭赫连，以赫连果城置薄骨律镇，庄孝昌?之屩?为灵州。杜佑曰：薄骨律镇，今灵武郡；富平，今回乐县。唐灵州治回乐。括地志云：薄骨律镇城在河渚之中，随水上下，未尝陷没，故号灵州也。〕贼党皆降于魏，唯所署行台万俟道洛帅众六千逃入山中，不降。〔降，户江翻。帅，读曰率；下同。〕时高平大旱，尔朱天光以马乏草，退屯城东五十里，遣都督长孙邪利帅二百人行原州事以镇之。〔魏太延二年，置高平镇；正光五年，改曰原州，治高平城，领高平、长城二郡。〕道洛潜与城民通谋，掩袭邪利，并其所部皆杀之。天光帅诸军赴之，道洛出战而败，帅其众西入牵屯山，〔班志：幵头山在安定郡泾阳县西，泾水所出。师古注曰：幵，音牵。此山在今灵州东南，俗语讹谓之幵屯山。杜佑曰：牵屯山在今原州高平县。〕据险自守。尔朱荣以天光失邪利，不获道洛，复遣使杖之一百，〔复，扶又翻。使，疏吏翻。〕以诏书黜天光为抚军将军、雍州刺史，降爵为侯。
天光追击道洛于牵屯，道洛败走，入陇，〔陇，陇山也。〕归略阳贼帅王庆云。〔晋武帝分天水置略阳郡，隋废为陇城县，属秦州。考异曰：魏帝纪作「白马龙涸胡王庆云」。今从尔朱天光传。帅，音所类翻。〕道洛骁果绝伦，〔骁，坚尧翻。〕庆云得之，甚喜，谓大事可济，遂称帝于水洛城，〔水经注：水洛水导源陇山，西径水洛亭西，南注略阳川。九域志：水洛城在德顺军西南一百里。范仲淹曰：朝那之西，秦亭之东，有水洛城。〕置百官，以道洛为大将军。
秋，七月，天光帅诸军入陇，至水洛城，庆云、道洛出战，天光射道洛中臂，〔射，而亦翻。中，竹仲翻。〕失弓还走，拔其东城。贼并兵趣西城，〔趣，七喻翻。〕城中无水，众渴乏，有降者言庆云、道洛欲突走。天光恐失之，乃遣人招谕庆云使早降，〔降，户江翻。〕曰：「若未能自决，当听诸人，今夜共议，明晨早报。」庆云等冀得少缓，因待夜突出，〔少，诗沼翻。〕乃报曰：「请俟明日。」天光因使谓曰：「知须水，〔须者，意所欲也。〕今相为小退，〔为，于伪翻。〕任取涧水饮之。」贼众悦，无复走心。天光密使军士多作木枪，各长七尺，〔此即拒马枪也。杜佑曰：拒马枪，以木径二尺，长短随事，十字凿孔，纵横安检，长丈，锐其端以塞要路。〕昏后，绕城布列，要路加厚，又伏人枪中，备其冲突，兼令密缚长梯于城北。其夜，庆云、道洛果驰马突出，遇枪，马各伤倒，伏兵起，实时擒之。军士缘梯入城，余众皆出城南，还枪而止，穷窘乞降。〔降，户江翻。〕丙子，天光悉收其仗而坑之，死者万七千人，分其家口。于是三秦、河、渭、瓜、凉、鄯州皆降。〔三秦，秦、东秦、南秦也。河州，乞伏之地也。魏太武真君六年，置枹罕镇，后改为河州，领金城、武始、洪和、临洮郡。渭州领陇西、南安、南安阳、广宁郡。瓜州，即古敦煌之地。鄯州，秃发氏之地，汉金城西部都尉所统也。师古曰：瓜州，即左传所云允姓之戎居于瓜州者也。其地今大瓜，刁者，狐入瓜中食之，首尾不出。〕
天光顿军略阳。诏复天光官爵，寻加侍中、仪同三司。以贺拔岳为泾州刺史，侯莫陈悦为渭州刺史。秦州城民谋杀刺史骆超，南秦州城民谋杀刺史辛显，超、显皆觉之，走归天光，天光遣兵讨平之。
步兵校尉宇文泰从贺拔岳入关，以功迁征西将军，行原州事。时关、陇雕弊，泰抚以恩信，民皆感悦，曰：「早遇于文使君，吾辈岂从乱乎！」〔为宇文泰得贺拔岳之众以创大业于关西张本。〕
10八月，庚戌，上饯魏王悦于德阳堂，遣兵送至境上。〔考异曰：悦传云：「立为魏主，号年更兴。衍遣其将军王僧辩送至境上，以冀侵逼。」按僧辩传未尝送悦，盖王弁耳。〕
11魏尔朱荣虽居外藩，遥制朝政，〔朝，直遥翻。〕树置亲党，布列魏主左右，伺察动静，大小必知。〔伺，相吏翻。〕魏主虽受制于荣，然性勤政事，朝夕不倦，数亲览辞讼，理冤狱，〔数，所角翻。〕荣闻之，不悦。〔史言魏主不能养晦。〕帝又与吏部尚书李神儁议清治选部，〔治，直之翻。选，须绢翻；下同。〕荣尝关补曲阳县令，〔据荣传，即上曲阳县也，汉、晋属常山郡，后魏属中山郡。关补者，先补授而后关吏部。五代志：赵州鼓城县，旧曰曲阳。刘昫曰：汉上曲阳县，隋改曰恒阳，唐元和十五年，复曰曲阳。赵州之曲阳，下曲阳也。〕神儁以阶悬，不奏，〔言阶级相去悬绝，其人不应补为县令。〕别更拟人。荣大怒，即遣所补者往夺其任；神儁惧而辞位，荣使尚书左仆射尔朱世隆摄选。荣启北人为河南诸州，帝未之许；太宰天穆入见面论，〔见，贤遍翻。〕帝犹不许。天穆曰：「天柱既有大功，为国宰相，若请普代天下官，恐陛下亦不得违之，如何启数人为州，遽不用也！」帝正色曰：「天柱若不为人臣，朕亦须代；如其犹存臣节，无代天下百官之理。」荣闻之，大恚恨，曰：「天子由谁得立！今乃不用我语！」
尔朱皇后性勡忌，屡致忿恚。帝遣尔朱世隆语以大理，〔恚，于避翻。语，牛倨翻。大理，谓事理之大致也。〕后曰：「天子由我家置立，今便如此；我父本即自作，今亦复决。」〔决，判也，谓天下事有判决也。复，扶又翻。〕世隆曰：「止自不为，〔「止」当作「正」。〕若本自为之，臣今亦封王矣。」
帝既外逼于荣，内逼皇后，恒怏怏不以万乘为乐，〔恒，音常。怏，于两翻。乘，绳正翻。乐，音洛；下同。〕唯幸寇盗未息，欲使与荣相持。及关、陇既定，告捷之日，乃百甚喜，谓尚书令临淮不或曰：「即今天下便是无贼。」或见帝色不悦，曰：「臣恐贼平之后，方劳圣虑。」帝畏余人怪之，还以他语乱之曰：「然。抚宁荒余，〔荒余，谓兵荒之余民也。〕弥成不易。」〔易，以豉翻。〕荣见四方无事，秦称「参军许周劝臣取九锡，臣恶其言，己斥遣令去。」荣时望得殊礼，故以意讽朝廷，帝实不欲与之，因称叹其忠。
荣好猎，〔恶，乌路翻。好，呼报翻。〕不舍寒暑，列围而进，令士卒必齐壹，虽遇险阻，不得违避，一鹿逸出，必数人坐死。有一卒见虎而走，荣谓曰：「汝畏死邪！」即斩之，自是每猎，士卒如登战场。尝见虎在穷谷中，荣令十余人空手搏之，毋得损伤，死者数人，卒擒得之，〔魏道武帝因搏熊而谢于栗磾，尔朱荣反是，嗜杀人者乌能定天下邪！卒，音子恤翻。〕以此为乐，其下甚苦之。太宰天穆从容谓荣曰：〔乐，音洛。从，千容翻。〕「大王勋业已盛，四方无事，唯宜修政养民，顺时搜狩，〔礼，春搜、夏田、秋狝、冬狩。杜预曰：搜，索择取不孕者。苗，为苗除害也。狝，杀也；以杀为名，顺秋气也。狩，围守也；冬物毕成，获则取之，无所择也。〕何必盛夏驱逐，感伤和气﹖」荣攘袂曰：「灵后女主，不能自正，推奉天子，乃人臣常节。葛荣之徒，本皆奴才，乘时作乱，譬如奴走，擒获即已。顷来受国大恩，未能混壹海内，何得遽言勋业！如闻朝士犹自宽纵，今秋欲与兄戒勒士马，校猎嵩高，令贪污朝贵，入围搏虎。〔朝，直遥翻。〕仍出鲁阳，历三荆，悉拥生蛮，北填六镇，〔杜佑曰：北荆州，今即伊阳县；东荆州，后改曰淮州，今淮安郡；荆州，今南阳郡。余按荣言出鲁阳，则已越伊阳而南矣。五代志：舂陵郡，后魏置南荆州。当以此足三荆之数。生蛮，谓诸蛮户之未附于魏者。六镇叛乱，镇户荒残，故欲填之。〕回军之际，扫平汾胡。〔稽胡皆居汾州界，谓之汾胡。〕明年，简练精骑，分出江、淮，萧衍若降，乞万户侯；〔骑，奇计翻。降，户江翻。乞，丘计翻，与也。〕如其不降，以数千骑径渡缚取。然后与兄奉天子，巡四方，乃可称勋耳。今不频猎，兵士懈怠，安可复用也！」〔懈，七隘翻。复，扶又翻。〕
城阳王徽之妃，帝之舅女；侍中李或，延寔之子，帝之姊伲也。徽、或欲得权宠，恶荣为己害，日毁荣于帝，劝帝除之。帝惩河阴之难，〔河阴之难，事见一百五十二卷。恶，乌路翻。难，乃旦翻。〕恐荣终难保，由是密有图荣之意，侍中杨侃、尚书右仆射元罗亦预其谋。〔元罗，叉之弟也。〕
会荣请入朝，欲视皇后虮乳，〔虮，与免同，又音晚。师古曰：免乳，为产子也。乳，人喻翻。唐韵曰：子母相解曰免。〕徽等劝帝因其入，刺杀之。〔刺，七亦翻。〕唯胶东侯李侃晞、济阴王晖业言：「荣若来，必当有备，恐不可图。」〔济，子礼翻。〕又欲杀其党与，发兵拒之。帝疑未定，而洛阳人怀忧惧，中书侍郎邢子才之徒已避之东出，〔邢劭，字子才，避魏主兄彭城王劭讳，故以字行。本传云：少时有避，遂不行名。〕荣乃遍与朝士书，相任去留。中书舍人温子升以书呈帝，帝恒望其不来，〔恒，户登翻。〕及见书，以荣必来，色甚不悦。子才名劭，以字行，峦之族弟也。〔邢峦事魏宣武帝，屡经将领，有功。考异曰：北史邢峦卷首排目云「族孙臧、劭」，而卷中乃云「峦叔祖佑，佑从子虬，虬子臧、劭」。魏书亦云「峦从祖佑」。然则臧、劭乃峦族弟，非族孙也。〕时人多以字行者，旧史皆因之。
武卫将军奚毅，建义初往来通命，〔事见二百五十二卷大通二年。〕帝每期之甚重，然犹以荣所亲信，不敢与之言情。毅曰：「若必有变，臣宁死陛下，不能事契胡。」〔尔朱氏，契胡种也。契，欺讫翻。〕帝曰：「朕保天柱无异心，亦不忘卿忠款。」〔款，诚也。〕
尔朱世隆疑帝欲为变，乃为匿名书自牓其门云：「天子与杨侃、高道穆等为计，欲杀天柱。」取以呈荣。荣自恃其强，不以为意，手毁其书，唾地曰：「世隆无胆。谁敢生心！」荣妻北乡长公主亦劝荣不行，〔荣妻非元氏也，以荣功封北乡长公主。考异作「乡郡长公主」，注曰：北史世隆传作「北乡郡公主」，今从魏帝纪。按考异作「乡郡长公主」是也，通鉴作「北乡长公主」，传写之误耳。五代志：上党郡乡县，石勒置武乡郡，后魏去「武」字为乡郡。证以魏收志无北乡郡，则从乡郡为是。唾，吐卧翻。长，知两翻。〕荣不从。
是月，荣将四五千骑发并州，〔将，即亮翻。骑，奇计翻。〕时人皆言「荣反」，又云「天子必当图荣。」九月，荣至洛阳，〔考异曰：魏帝纪曰：「辛卯，荣、天穆自晋阳来朝。」按北史，九月初，荣至京，十五日天穆至。是月甲戌朔，辛卯乃十八日，非也。〕帝即欲杀之，以太宰天穆在并州，恐为后患，故忍未发，并召天穆。有人告荣云：「帝欲图之。」荣即具奏，帝曰：「外人亦言王欲害我，岂可信之！」于是荣不自疑，每入谒帝，从人不过数十，〔从，才用翻。〕又皆挺身不持兵仗。〔挺，徒顶翻，直也。〕帝欲止，城阳王徽曰：「纵不反，亦何可耐，〔耐，忍也。〕况不可保邪！」
先是，长星出中台，扫大角；恒州人高荣祖颇知天文，荣问之，对曰：「除旧布新之象也。」〔三台，中台上星为诸侯三公。大角者，天王座也。传曰：彗所以除旧布新。先，悉荐翻。恒，户登翻。〕荣甚悦。荣至洛阳，行台郎中李显和曰：「天柱至，那无九锡，安须王自索也！〔李显和盖为并、肆九州岛行台郎中，时从荣至洛阳。索，山客翻。〕亦是天子不见机。」都督郭罗察曰：「今年真可作禅文，〔河阴之难，荣已募朝士作禅文，故罗察云然。郭罗察，即郭罗剎。〕何但九锡！」参军褚光曰：「人言并州城上有紫气，何虑天柱不应之！」荣下人皆陵侮帝左右，无所忌惮，故其事皆上闻。〔皆上，时掌翻。〕
奚毅又见帝，求间，〔求间，即请间也。〕帝即下明光殿与语，知其至诚，乃召城阳王徽及杨侃、李或告以毅语。荣小女适帝兄子陈留王宽，荣尝指之曰：「我终得此伲力。」徽以白帝，曰：「荣虑陛下终为己患，脱有东宫，必贪立孩幼，〔孩，何开翻。〕若皇后不生太子，则立陈留耳。」帝梦手持刀自割落十指，恶之，〔恶，乌路翻。〕告徽及杨侃，徽曰：「蝮蛇螫手，壮士解腕，〔螫，音释。腕，乌贯翻。〕割指亦是其类，乃吉祥也。」
戊子，天穆至洛阳，帝出迎之。荣与天穆并从入西林园宴射，荣奏曰：「近来侍官皆不习武，陛下宜将五百骑出猎，因省辞讼。」〔将，即亮翻。骑，奇计翻。省，悉井翻。〕先是，奚毅言荣欲因猎挟天子移都，〔先，悉荐翻。〕由是帝益疑之。
辛卯，帝召中书舍人温子升，告以杀荣状，并问以杀董卓事，子升具道本末。帝曰：「王允若即赦凉州人，必不应至此。」〔董卓、王允事见六十卷汉献帝初平三年。〕良久，语子升曰：〔语，牛倨翻。〕「朕之情理，卿所具知。死犹须为，况不必死，吾宁为高贵乡公死，不为常道乡公生！」〔谓曹魏高贵乡公欲诛司马昭，不克而死，常道乡公禅位于晋而生也。〕帝谓杀荣、天穆，即赦其党，皆应不动。应诏王道习曰：「尔朱世隆、司马子如、朱元龙特为荣所委任，具知天下虚实，谓不宜留。」徽及杨侃皆曰：「若世隆不全，仲远、天光岂有来理！」〔尔朱仲远时镇徐州，天光时镇关、陇。〕帝亦以为然。徽曰：「荣腰间常有刀，或能狼戾伤人，〔「狼」，当作「很」，孟子乐岁粒米狼戾，犹言狼藉也，非此义。〕临事愿陛下起避之。」乃伏侃等十余人于明光殿东。其日，荣与天穆并入，坐食未讫，起出，侃等从东阶上殿，〔上，时掌翻。〕见荣、天穆已至中庭，事不果。
壬辰，帝忌日；癸巳，荣忌日。〔亲丧之日为忌日，礼曰：忌日不乐。〕甲午，荣暂入，即诣陈留王家饮酒，极醉，遂言病动，频日不入。帝谋颇泄，世隆又以告荣，且劝其速发，荣轻帝，以为无能为，曰：「何忽忽！」
预帝谋者皆惧，帝患之。城阳王徽曰：「以生太子为辞，荣必入朝，因此毙之。」帝曰：「后怀孕始九月，可乎﹖」〔朝，直遥翻。孕，以正翻。〕徽曰：「妇人不及期而产者多矣，彼必不疑。」帝从之。戊戌，帝伏兵于明光殿东序，声言皇子生，遣徽驰骑至荣第告之。〔骑，奇计翻。〕荣方与上党王天穆博，徽脱荣帽，欢舞盘旋，〔唐李太白诗云：「脱君帽，为君笑。」脱帽欢舞，盖夷礼也。〕兼殿内文武传声趣之，〔趣，读曰促。〕荣遂信之，与天穆俱入朝。帝闻荣来，不觉失色，中书舍人温子升曰：「陛下色变。帝连索酒饮之。〔酒能变貌，又能张胆，故连索饮之。索，山客翻。〕帝令子升作赦文，既成，执以出，遇荣自外入，问：「是何文书﹖」子升颜色不变，曰「敕」，荣不取视而入。帝在东序下西向坐，荣、天穆在御榻西北南向坐。徽入，始一拜，荣见光禄少卿鲁安、典御李侃晞等抽刀从东户入，〔汉九卿惟正卿一人，魏高祖太和十一年始各置少卿一人。典御，尝食典御也。少，诗沼翻。〕即起趋御座，〔趣，七喻翻。〕帝先横刀膝下，遂手刃之，安等乱斫，荣与天穆同时俱死。荣子菩提及车骑将军尔朱阳等三十人从荣入宫，亦为伏兵所杀。〔菩，薄乎翻。〕帝得荣手版，上有数牒启，皆左右去留人名，非其腹心者悉在出限，〔出，不使在帝左右。〕帝曰：「竖子若过今日，遂不可制。」于是内外喜噪，声满洛阳城。百僚入贺。帝登阊阖门，下诏大赦，遣武卫将军奚毅、前燕州刺史崔渊将兵镇北中。〔燕，因肩翻。将，即亮翻。〕是夜，【章：甲十一行本「夜」下有「尔朱世隆奉」五字；乙十一行本同；孔本同；张校同；退斋校同。】北乡长公主帅荣部曲，焚西阳门，出屯河阴。〔西阳门，即洛阳城西明门也。〕
卫将军贺拔胜与荣党田怡等闻荣死，奔赴荣第。时宫殿门犹未加严防，怡等议即攻门，胜止之曰：「天子既行大事，必当有备，吾辈众少，何可轻尔！〔少，诗沼翻。〕但得出城，更为他计。」怡乃止。及世隆等走，胜遂不从，〔考异曰：周书及北史云：「胜复从世隆至河桥，胜以为臣无雠君之义，遂勒所部还都，庄帝大悦。」今从魏书。〕帝甚嘉之。朱瑞虽为荣所委，而善处朝廷之间，〔朱瑞，本荣之行台郎中也。荣定魏主于洛阳，以瑞为黄门侍郎兼中书舍人。处，昌吕翻。〕帝亦善遇之，故瑞从世隆走而中道逃还。
荣素厚金紫光禄大夫司马子女如，荣死，子如自宫中突出，至荣第，弃家，随荣妻子走出城。世隆即欲还北，子如曰：「兵不厌诈，今天下恟恟，唯强是视，〔恟，许勇翻。〕当此之际，不可以弱示人，若亟北走，恐变生肘腋。〔腋，音亦。〕不如分兵守河桥，还军向京师，出其不意，或可成功。假使不得所欲，亦足示有余力，使天下畏我之强，不敢叛散。」世隆从之。己亥，攻河桥，擒奚毅等，杀之，据北中城。魏朝大惧，遣前华阳太守段育慰谕之，〔魏分汉中之沔阳、西县置华阳郡，以其地在华山之南也。朝，直遥翻。华，户化翻。〕世隆斩首以徇。
魏以雍州刺史尔朱天光为侍中、仪同三司。〔雍，于用翻。〕以司空杨津为都督并?肆等九州岛诸军事、骠骑大将军、并州刺史，兼尚书令、北道行台，经略河、汾。〔骠，匹妙翻。骑，奇计翻。〕
荣之入洛也，以高敖曹自随，禁于驼牛署；〔尔朱荣诱拘高敖曹，事见一百五十二卷大通二年。〕荣死，帝引见，劳勉之。〔见，贤遍翻。劳，力到翻。〕兄干自东冀州驰赴洛阳，〔魏孝昌末，葛荣作乱，高翼聚众河、济间，魏因置东冀州，以翼为刺史。盖因刘宋先置冀州于河、济间，而置东冀州以别河北之冀州也。翼，干之族也。按后以高翼为干之父。〕帝以干为河北大使，〔使，疏吏翻。〕敖曹为直合将军，使归，招集乡曲为表里形援。帝亲送之于河桥，〔敖曹兄弟归乡里，路当东出，河桥在洛城北，帝不应送之于此，「河桥」二字，意必有误。〕举酒指水曰：「卿兄弟冀部豪杰，能令士卒致死，京城傥有变，可为朕河上一扬尘。」干垂涕受诏，敖曹援剑起舞，誓以必死。〔为，于伪翻；下亦为、吾为、为陛下同。援，于元翻。〕
冬，十月，癸卯朔，世隆遣尔朱拂律归〔考异曰：魏书无拂律归名，伽蓝记有之。按尔朱度律时在世隆所，或者拂律归即度律也。〕将胡骑一千，皆白服，来至郭下，索太原王尸。〔荣迎立敬宗，封太原王。将，即亮翻。骑，奇计翻。索，山客翻。〕帝升大夏门望之，〔洛阳城北有大夏、广莫二门。夏，户雅翻。〕遣主书牛法尚谓之曰：「太原王立功不终，阴图衅逆，〔衅，许觐翻。〕王法无亲，〔言法在必行，虽亲无赦也。〕已正刑书。罪止荣身，余皆不问。卿等若降，官爵如故。」拂律归曰：「臣等随太原王入朝，忽致冤酷，今不忍空归。愿得太原王尸，生死无恨。」因涕泣，哀不自胜，〔胜，音升。〕群胡皆恸哭，声振城邑。帝亦为之怆然，遣侍中朱瑞赍铁券赐世隆。世隆谓瑞曰：「太原王功格天地，赤心奉国，长乐不顾信誓，枉加屠害，〔魏敬宗本封长乐王。乐，音洛。〕今日两行铁字，何足可信！〔行，户刚翻。〕吾为太原王报雠，终无降理！」瑞还，白帝，帝即出库物置城西门外，募敢死之士以讨世隆，一日即得万人，与拂律归等战于郭外。拂律归等生长戎旅，〔长，知两翻。〕洛阳之人不习战鬬，屡战不克。甲辰，以前车骑大将军李叔仁为大都督，帅众讨世隆。
戊申，皇子生，大赦。以中书令魏兰根兼尚书左仆射，为河北行台，定、相、殷三州皆禀兰根节度。〔相，悉亮翻。〕
尔朱氏兵犹在城下，帝集朝臣博议，皆恇惧不知出。通直散骑常侍李苗奋衣起曰：〔朝，直遥翻。恇，去王翻。散，悉亶翻。骑，奇寄翻。〕「今小贼唐突如此，朝廷有不测之忧，正是忠臣烈士效节之日。臣虽不武，请以一旅之众为陛下径断河桥。」〔杜预曰：五百人为一旅。断，丁管翻。〕城阳王徽、高道穆皆以为善，帝许之。乙卯，苗寡人从马渚上流乘船夜下，去桥数里，纵火船焚河桥，倏忽而至。尔朱氏兵在南岸者，望之，争桥北渡，俄而桥绝，溺死者甚众。苗将百许人泊于小渚以待南援，〔溺，奴狄翻。将，即亮翻；下同。〕官军不至，尔朱氏就击之，左右皆尽，苗赴水死。帝伤惜之，赠车骑大将军、仪同三司、封河阳侯，谥曰忠烈。世隆亦收兵北遁。丙辰，诏行台源子恭将步骑一万出西道，杨昱将募士八千出东道以讨之，〔募士，即洛城西门外所募者也。〕子恭仍镇太行丹谷，筑垒以防之。〔水经注：丹水出上党高都县故城东北阜下，东南流注于丹谷。晋书地道记曰：县有太行关，丹溪为关之东谷，涂自此去，不复由关矣。行，户刚翻。考异曰：伽蓝记云：「源子恭、杨宽领步骑三万镇河内。」今从魏书。〕世隆至建州，〔慕容永分上党置建兴郡，魏真君元年省，和平五年复置郡，永安中，罢郡，置建州，治高都城，领高都、长平、安平、恭宁郡。据五代志：建州即唐泽州之地。〕刺史陆希质闭城拒守，世隆攻拔之，杀城中人无遗类，以肆其忿，唯希质走免。
诏以前东荆州刺史元显恭为晋州刺史，〔魏孝昌中置唐州，建义元年改曰晋州，治白马城，领平阳、西河、南绛、北绛、永安、北五城、定阳、西平城（三字衍）、敷城、河西、五城、冀氏、义宁郡。〕兼尚书左仆射、西道行台。
12魏东徐州刺史广牧斛斯椿〔广牧县，汉朔方东部都尉治所也。魏省朔方，以广牧县属新兴郡。魏收志：属朔州附化郡。考椿传，椿，广牧富昌人，则又似广牧自为一郡也。斛斯，虏复姓。〕素依附尔朱荣，荣死，椿惧，闻汝南王悦在境上，乃帅部众弃州归悦。〔帅，读曰率；下同。〕悦授椿侍中、大将军、司空，封灵丘郡公，又为大行台前驱都督。
14汾州刺史尔朱兆闻荣死，自汾州帅骑据晋阳；〔骑，奇计翻。〕世隆至长子，〔考异曰：魏帝纪云，世隆停建兴之高都。今从世隆传。〕兆来会之。壬申，共推太原太守、行并州事长广王晔即皇帝位，〔守，式又翻。〕大赦，改元建明。晔，英之弟子也。〔中山王英着功于太和、正始之间。〕以兆为大将军，进爵为王；世隆为尚书令，赐爵乐平王，加太傅、司州牧；又以荣从弟度律为太尉，赐爵常山王；〔从，才用翻。〕世隆兄天柱长史彦伯为侍中；徐州刺史仲远为车骑大将军，兼尚书左仆射、三徐州大行台。仲远亦起兵向洛阳。〔三徐州：徐州治彭城；北徐州治琅邪，永安二年置，领东泰山、琅邪二郡；东徐州治下邳。此皆长广王所除授。〕
尔朱天光之克平凉也，宿勤明达请降，〔宿勤明达与万俟丑奴，皆胡琛将也。降，户江翻。〕既而复叛，北走，天光遣贺拔岳讨之，明达奔东夏。〔东夏，唐之延州。夏，户雅翻。〕岳闻尔朱荣死，不复穷追，〔复，扶又翻。〕还泾州以待天光。天光与侯莫陈悦亦下陇，与岳谋引兵向洛。魏敬宗使朱瑞慰谕天光，天光与岳谋，欲令帝外奔而更立宗室，〔更，工衡翻。〕乃频启云：「臣实无异心，唯欲仰奉天颜，以申宗门之罪。」又使其下僚属启云：「天光密有异图，愿思胜算以防之。」〔天光设两端以疑魏朝。〕
范阳太守卢文伟诱平州刺史侯渊出猎，闭门拒之。〔渊本领平州，镇范阳。范阳，即涿郡，后汉章帝改焉。诱，音酉。〕渊屯于郡南，为荣举哀，〔为，于伪翻。〕勒兵南向，进，至中山，行台仆射魏兰根邀击之，为渊所败。〔败，补卖翻。〕
敬宗以城阳王徽兼大司马、录尚书事，总统内外。徽意谓荣既死，枝叶自应散落，及尔朱世隆等兵四起，党众日盛，徽忧怖，不知所出。〔怖，普布翻。〕性多嫉忌，不欲人居己前，每独与帝谋议，群臣有献策者，徽辄劝帝不纳，且曰：「小贼何虑不平！」又靳惜财货，赏赐率皆薄少，〔靳，居焮翻。少，诗沼翻。〕或多而中减，或与而复追，故徒有糜费而恩不感物。〔史言徽误魏主。复，扶又翻。〕
十一月，癸酉朔，敬宗以车骑将军郑先护为大都督，与行台杨昱共讨尔朱仲远。
乙亥，以司徒长孙稚为太尉，临淮王或为司徒。
丙子，进雍州刺史广宗公尔朱天光爵为王。〔自此以上至郑先护官爵，皆敬宗所授。〕长广王亦以天光为陇西王。
尔朱仲远攻西兖州，〔魏太和中置西兖州于滑台，孝昌中置西兖州于定陶。下云仲远与贺拔胜战于滑台东，则是时犹以滑台为西兖州也。〕丁丑，拔之，擒刺史王衍。衍，肃之兄子也。〔王肃去齐入魏而贵显。〕癸未，敬宗以右卫将军贺拔胜为东征都督；壬辰，又以郑先护兼尚书左仆射为行台，与胜共讨仲远。戊戌，诏罢魏兰根行台，以定州刺史薛昙尚兼尚书，为北道行台。〔昙，徒含翻。〕郑先护疑贺拔胜，置之营外。庚子，胜与仲远战于滑台东，兵败，降于仲远。
初，尔朱荣尝从容问左右曰：〔从，千容翻。〕「一日无我，谁可主军﹖」皆称尔朱兆。荣曰：「兆虽勇于战鬬，然所将不过三千骑，多则乱矣。堪代我者，唯贺六浑耳。」因戒兆曰：「尔非其匹，终当为其穿鼻。」〔譬之以牛，牛鼻既穿，则为人所制。〕乃以高欢为晋州刺史。及兆引兵向洛，遣使召欢，欢遣长史孙腾诣兆，辞以「山蜀未平，〔蜀人徙汾晋依山而居者，谓之山蜀。〕今方攻讨，不可委去，致有后忧。定蜀之日，当隔河为掎角之势。」〔掎，居蚁翻。〕兆不悦，曰：「还白高晋州，吾得吉梦，梦与吾先人登高丘，丘旁之地，耕之已熟，独余马蔺，〔本草：蠡实，马蔺子也，出冀州。图经曰：马蔺子，生河东川谷，叶似薤而长厚。衍义曰：马蔺叶，牛马皆不食，为纔出土叶已硬也。〕先人命吾拔之，随手而尽。以此观之，往无不克。」腾还报，欢曰：「兆狂愚如是，而敢为悖逆，吾势不得久事尔朱矣。」〔为欢起兵讨尔朱张本。悖，蒲内翻，又蒲没翻。〕
十二月，壬寅朔，尔朱兆攻丹谷，都督崔伯凤战死，都督史仵龙开壁请降，〔仵，宜古翻。降，户江翻。〕源子恭退走。兆轻兵倍道兼行，从河桥西涉渡。〔考异曰：伽蓝记云，从雷波涉渡。今从魏书兆传。〕先是，敬宗以大河深广，谓兆未能猝济，〔先，昔荐翻。〕是日，水不没马腹。甲辰，暴风，黄尘涨天，兆骑叩宫门，宿卫乃觉，弯弓欲射，〔骑，奇计翻；下同。射，而亦翻。〕矢不得发，一时散走。华山王鸷，斤之玄孙也，〔斤乱代事见一百四卷晋孝武太元元年。魏以此始，亦以此终，天邪，人邪﹖〕素附尔朱氏。帝始闻兆南下，欲自帅诸军讨之，鸷说帝曰：「黄河万仞，兆安得渡！」帝遂自安。及兆入宫，鸷复约止卫兵不使鬬。〔帅，音率。说，式芮翻。复，扶又翻。〕帝步出云龙门外，遇城阳王徽乘马走，帝屡呼之，不顾而去。〔徽预国大谋，败不即死，去将安之！〕兆骑执帝，锁于永宁寺楼上，帝寒甚，就兆求头巾，〔头巾，所谓袹头也。〕不与。兆营于尚书省，用天子金鼓，设刻漏于庭；扑杀皇子，〔皇子，尔朱后所生也。扑，弼角翻。〕污辱嫔御妃主，〔污，乌故翻。嫔，毗宾翻。〕纵兵大掠，杀司空临淮王或、尚书左仆射范阳王诲、青州刺史李延寔等。
城阳王徽走至山南，〔山南，伊、颍南山之南也。〕抵前洛阳令寇祖仁家。〔考异曰：魏书作「寇弥」。按寇赞诸孙所字皆连「祖」字，或者名弥字祖仁。今从伽蓝记。〕祖仁一门三刺史，皆徽所引拔，以有旧恩，故投之。徽赍金百斤，马五十匹，祖仁利其财，外虽容纳，而私谓子弟曰：「如闻尔朱兆购募城阳王，得之者封千户侯。今日富贵至矣！」乃布徽云官捕将至，令其逃于他所，〔怖，普布翻。〕使人于路邀杀之，送道于兆；〔徽背敬宗，而祖仁亦背徽，恶殃之报何速哉！苍苍之不可欺也如此。〕兆亦不加勋赏。兆梦徽谓己曰：「我有金二百斤、马百匹在祖仁家，卿可取之。」兆既觉，〔觉，古孝翻。〕意所梦为实，即掩捕祖仁，征其金、马。祖仁谓人密告，望风款服，云「实得金百斤、马五十匹。」〔款，诚实也，狱囚招承之辞曰款，言得其实也。〕兆疑其隐匿，依梦征之，祖仁家旧有金三十斤、马三十匹，尽以输兆。兆犹不信，发怒，执祖仁，悬首高树，大石坠足，捶之至死。〔捶，止橤翻。〕
尔朱世隆至洛阳，〔自长子至洛阳也。〕兆自以为己功，责世隆曰：「叔父在朝日久，〔世隆，荣从弟。兆，荣从子。故呼世隆为叔父。灵后临朝之时，世隆已在朝，故曰日久。朝，直遥翻。〕耳目应广，如何令天柱受祸！」按剑瞋目，声色甚厉；〔瞋，七人翻。〕世隆逊辞拜谢，然后得已，由是深恨之。〔为尔朱兄弟叔侄互相猜疑以致夷灭张本。〕尔朱仲远亦自滑台至洛。
戊申，魏长广王大赦。
尔朱荣之死也，敬宗诏河西贼帅纥豆陵步蕃使袭秀容。〔步蕃居北河之西。纥豆陵，虏三字姓。魏书官氏志，次南诸姓有纥豆陵氏。帅，音所类翻。纥，音下没翻。〕及兆人洛，步蕃南下，兵势甚盛，故兆不暇久留，亟还晋阳以御之，使尔朱世隆、度律、彦伯等留镇洛阳。甲寅，兆迁敬宗于晋阳，兆自于河梁监阅财资。〔河梁，即河桥。监，工咸翻。〕高欢闻敬宗向晋阳，帅骑东巡，欲邀之，不及，因与兆书，为陈祸福，不宜害天子，受恶名；兆怒，不纳。尔朱天光轻骑入洛，见世隆等，即还雍州。〔帅，读曰率。骑，奇计翻。为，于伪翻。雍，于用翻。〕
初，敬宗恐北军不利，〔北军，谓源子恭镇丹谷之军也。〕欲为南走之计，托云征蛮，以高道穆为南道大行台，未及发而兆入洛。道穆托疾去，世隆杀之。主者请追李苗封赠，世隆曰：「当时众议，更一二日即欲纵兵大掠，焚烧郭邑，赖苗之故，京师获全；天下之善一也，不宜复追。」〔复，扶又翻。〕
尔朱荣之死也，世隆等征兵于大宁太守代人房谟，〔魏孝昌中置泰宁郡，属建州，其地当在唐泽州沁水县界。「大」，当作「泰」。〕谟不应，前后斩其三使，〔使，疏吏翻。〕遣弟毓诣洛阳。及兆得志，其党建州刺史是兰安定〔是兰，姓也；安定，其名。〕执谟系州狱，郡中蜀人闻之，皆叛。〔此谓蜀人之居泰宁者，亦汾蜀、绛蜀之类也。〕安定给谟弱马，令军前慰劳，〔劳，力到翻。〕诸贼见谟，莫不遥拜。谟先所乘马，安定别给将士，〔将，即亮翻。〕战败，蜀人得之，谓谟遇害，莫不悲泣，善养其马，不听人乘之，儿童妇女竞投草粟，皆言此房公马也。尔朱世隆闻之，舍其罪，以为其府长史。
尔朱世隆与兄弟密谋，虑长广王母卫氏干预朝政，伺其出行，遣数十骑如劫盗者于京巷杀之，〔直曰街，曲曰巷。京巷，洛京之曲巷也。朝，直遥翻。伺，相吏翻。〕寻悬牓以千万钱募贼。
是月，纥豆陵步蕃大破尔朱兆于秀容，南逼晋阳。兆惧，使人召高欢并力。〔考异曰：北齐慕容绍宗传：「兆召高祖，绍宗谏曰：『今天下扰攘，人怀觊觎，正是智士用策之秋。高晋州才雄气猛，英略盖世，譬如蛟龙，安可借以云雨﹖』兆怒曰：『我与晋州推诚相待，何得辄相间阻！』囚绍宗，数日，乃释之。」北史，绍宗语在神武请帅降户就食山东下。按兆始召欢以自救，非猜嫌之时。今从北史。〕僚属皆劝欢勿应召，欢曰：「兆方急，保无他虑。」遂行。欢所亲贺拔焉过儿请缓行弊之，欢往往逼留，辞以河无桥，不得渡。〔此河盖汾河也。〕步蕃兵日盛，兆屡败，告急于欢，欢乃往从之。兆时避步蕃南出，步蕃至平乐郡，〔「平乐郡」，据尔朱兆传当作「乐平郡」。后汉献帝分太原置乐平郡，治沾城，唐辽州即其地。〕欢与兆进兵合击，大破之，斩步蕃于石鼓山，〔魏收志：秀容郡秀容县有石鼓山。〕其众退走。兆德欢，相与誓为兄弟，将数十骑诣欢，通夜宴饮。
初，葛荣部众流入并、肆者二十余万，为契胡凌暴，〔契胡，尔朱之种人也。契，欺讫翻。〕皆不聊生，大小二十六反，诛夷者半，犹谋乱不止。兆患之，问计于欢，欢曰：「六镇反残，不可尽杀，〔自破六韩拔陵、杜洛周之败，其众尽归葛荣，皆六镇人也。〕宜选王腹心使统之，有犯者罪其帅，〔帅，所类翻。〕则所罪者矣。」兆曰：「善！谁可使者﹖」贺拔允时在坐，〔坐，徂卧翻。〕请使欢领之。欢拳殴其口，折一齿，曰：「平生天柱时，奴辈伏处分鹰犬。〔殴，乌口翻。欢自谓也，诡为逊辞，使兆不疑己。折，而设翻。处，昌吕翻。分，扶问翻；下同。〕今日天下事取舍在王，而阿鞠泥敢僭易妄言，请杀之！」〔贺拔允，字阿鞠泥。易，以豉翻。〕兆以欢为诚，遂以其众委焉。欢以兆醉，恐醒而悔之，遂出，宣言：「受委统州镇兵，〔魏改六镇为州，葛荣部众皆六镇人，故曰州镇兵。〕可集汾东受号令。」乃建牙阳曲川，〔水经注：汾水自汾阳县南流，径阳曲城西。阳曲在秀容之南。地形志：阳曲县，二汉属太原郡，后魏永安中，置永安郡，阳曲县属焉。宋白曰：唐析州秀容、定襄二县，皆汉阳曲县地。河千里一曲，县当其阳，故曰阳曲。后汉末，移阳曲县于并州太原县外，于旧阳曲县置定襄县，又分置九原县属新兴郡。后魏以九原县为平冠县，隋为秀容县。〕陈部分。军士素恶兆而乐属欢，〔分，扶问翻。恶，乌故翻。乐，音洛。〕莫不皆至。
居无何，〔居无何，言在事未多时也。无何，犹言无几何时。〕又使刘贵请兆，以「并、肆频岁霜旱，降户掘田鼠而食之，〔降，户江翻。〕面无谷色，徒污人境内，〔并、肆之地，兆统内也。污，乌故翻。〕请令就食山东，〔并、肆、冀、定、瀛、相、殷以大行、常山为限，并、肆在山西，余州皆在山东。欢欲引众就食山东，正欲远兆，得以从容收众心，因之以起兵也。〕待温饱更受处分。」兆从其议。长史容绍宗谏曰：「不可。方今四方纷扰，人怀异望，高公雄才盖世，复使握大兵于外，〔复，扶又翻。〕譬如供蛟龙以云雨，将不可制矣。」兆曰：「有香火重誓，何虑邪！」〔重誓，谓与欢誓为兄弟。〕绍宗曰：「亲兄弟尚不可信，何论香火！」〔时尔朱兆与其群从已构嫌隙，故绍宗以此言讽之。〕时兆左右已受欢金，因称绍宗与欢有旧隙，兆怒，囚绍宗，趣欢发。〔趣，读曰促。〕欢自晋阳出滏口，道逢北乡长公主自洛阳来，有马三百匹，尽夺而易之。兆闻之，乃释绍宗而问之，绍宗曰：「此犹是掌握中物也。」兆乃自追欢，至襄垣，〔襄垣县，汉属上党郡，后魏属乡郡，至敬宗建义元年分置襄垣郡。〕会漳水暴涨，桥坏，〔水经：漳水自屯留县东北流，径襄垣县故城南。〕欢隔水拜曰：「所以借公主马，非有他故，备山东盗耳。王信公主之谗，自来赐追，〔欢称兆为王，因长广王所封也。〕今不辞渡水而死，恐此众便叛。」兆自陈无此意，因马渡水，与欢坐幕下，【章：甲十一行本「下」下有「陈谢」二字；乙十一行本同；孔本同；张校同；退斋校同。】授欢刀，引颈使欢斫之，〔古之豪雄推赤心置人腹中者，必其威望有以服其心，智力足以制其命，然后行之以安反侧，然亦未至如尔朱兆之轻率也。〕欢大哭曰：「自天柱之薨，贺六浑更何所仰！但愿大家千万岁，以申力用耳。今为旁人所构间，大家何忍复出此言！」〔欢之此言，亦谬为恭敬耳。欢以主事兆，故称为大家。间，古苋翻。复，音扶又翻；下同。〕兆投刀于地，复斩白马，与欢为誓，因留宿夜饮。尉景伏壮士欲执兆，〔尉，纡勿翻。〕欢啮臂止之，曰：「今杀之，其党必奔归聚结，兵饥马瘦，不可与敌，若英雄乘之而起，则为害滋甚，不如且置之。兆虽骁勇，凶悍无谋，不足图也。」〔不足图也，谓其易图也。史言举大事者必审而后发。骁，坚尧翻。悍，侯旰翻。〕旦日，兆归营，复召欢，欢将上马诣之，〔上，时掌翻。〕孙腾牵欢衣，欢乃止。兆隔水肆骂，驰还晋阳。〔当是时，尔朱兆已知高欢之不可制，而无如之何。〕兆腹心念贤领降户家属别为营，欢伪与之善，观其佩刀，因取杀之。〔按通鉴，念贤后仕于西魏贵显。此岂有一念贤邪﹖又按李百药北齐书，欢取贤佩刀以杀其从者，从者尽散。则谓所杀者贤之从者，非杀贤也。姓谱有念姓。〕士众感悦，益愿附从。
14齐州城民赵洛周闻尔朱兆入洛，逐刺史丹杨王萧赞，以城归兆。赞变形为沙门，逃入长白山，〔五代志：齐州章丘县，旧曰高唐，有长白山。杜佑曰：长白山在淄州长山县。〕流转，卒于阳平。〔阳平县，汉属东郡，魏、晋以来，分属阳平郡，隋、唐魏州之莘县即其地。卒，子恤翻。〕梁人或盗其柩以归，上犹以子礼葬于陵次。〔豫章王综奔魏，改名赞，事见一百五十卷普通六年。赞不以帝为父，而帝犹以赞为子，可谓爱其所灴当爱矣。柩，音旧。〕
15魏荆州刺史李琰之，韶之族弟也。南阳太守赵修延，以琰之敬宗外族，〔敬宗母，彭城王妃李氏也，故云然。〕诬琰之欲奔梁，发兵袭州城，执琰之，自行州事。
16魏王悦改元更兴，〔更，工行翻。〕闻尔朱兆已入洛，自知不及事，遂南还。斛斯椿复弃悦奔魏。〔为斛斯椿诛尔朱世隆兄弟构间高欢以分魏为东、西张本。复，扶又翻。〕
17是岁，诏以陈庆之为都督南?北司等四州诸军事、南?北司二州刺史。〔梁置南司州于安陆，北司州于义阳。〕庆之引兵围魏悬瓠，破魏颍州刺史娄起等于溱水，〔魏孝昌四年置颍州于汝阴，领汝阴?颍〔弋〕阳、北陈留?颍川、财丘?梁兴、西恒农?陈南?东郡?汝南、清河?南阳、新蔡?南陈留、荥阳?北通、汝南?太原等双郡，东恒农、新兴等郡。水经注：溱水出汝南平舆县浮石岭东北青衣山，东南径朗陵县故城西，东北径北宜春县故城北，又东北入于汝。溱，缁诜翻。宋白曰：蔡州城南有溱水。〕又破行台孙腾等于楚城。〔梁置西楚州于楚城，在汝南郡城阳县界，其地当在唐中州界。按孙腾此时犹从高欢在并、冀、殷、相之间，庆之破腾必非此年事，史究言之耳。〕罢义阳镇兵，停水陆漕运，江、湖诸州并得休息；〔谓濒江及洞庭、彭蠡间诸州也。〕开田六千顷，二年之后，仓廪充实。
资治通鉴卷第一百五十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十一〔起重光大渊献（辛亥），尽玄黓困敦（壬子），凡二年。〕
高祖武皇帝十一
中大通三年〔（辛亥、五三一）〕
1春，正月，辛巳，上祀南郊，大赦。
2魏尚书右仆射郑先护闻洛阳不守，士众逃散，遂来奔。〔去年，魏敬宗遣郑先护讨东郡。〕丙申，以先护为征北大将军。
3二月，辛丑，上祀明堂。
4魏自敬宗被囚，宫室空近百日。〔被，皮义翻。近，其靳翻。去年十二月壬寅，尔朱兆渡河，囚敬宗；甲寅，迁晋阳；是月己巳，节闵帝即位，始入宫。〕尔朱世隆镇洛阳，商旅流通，盗贼不作。世隆兄弟密议，以长广王疏远，又无人望，欲更立近亲。〔更，工衡翻。〕仪同三司广陵王恭，羽之子也。〔广陵王羽，魏孝文帝之弟。〕好学有志度，正光中领给黄门侍郎，以元叉擅权，托瘖病居龙华佛寺，〔好，呼到翻。瘖，于今翻。华，读曰花。〕无所交通。永安末，有白敬宗言王阳瘖，将有异志，〔考异曰：伽蓝记云：「庄帝疑恭奸诈，夜，遣人盗掠衣物，拔刀剑欲杀之，恭张口年拈舌，竟乃不言。庄帝信其真，放令归第。」今从魏书。〕恭惧，逃于上洛山，〔上洛山在洛州上洛郡上洛县界。〕洛州刺史执送之，〔魏洛州刺史治上洛。〕系治久之，以无状获免。〔无状者，无反状也。治，直之翻。〕关西大行台郎中薛孝通说尔朱天光曰：「广陵王，高祖犹子，〔礼曰：兄弟之子，犹子也。广陵王羽，高祖，孝文庙号。说，式芮翻。〕夙有令望，沈晦不言，〔沈，持林翻。〕多历年所，若奉以为主，必天人允謟。」天光与世隆等谋之，疑其实瘖，使尔朱彦伯潜往敦谕，且胁之，恭乃曰：「天何言哉！」〔用论语孔子之言。〕世隆等大喜。孝通，聪之子也。〔薛聪见一百四十卷齐明帝建武元年。〕
己巳，长广王至邙山南，世隆等为之作禅文，〔为，于伪翻。〕使泰山太守辽西窦瑗执鞭独入，〔守，式又翻。瑗，于眷翻。〕启长广王曰：「天人之望，皆在广陵，愿行尧、舜之事。」遂署禅文。广陵王奉表三让，然后即位，〔帝讳恭，字修业，广陵惠王羽之子也。〕大赦，改元普泰。黄门侍郎邢子才为赦文，叙敬宗枉杀太原王荣之状，节闵帝曰：「永安手翦强臣，非为失德，直以天未厌乱，故逢成济之祸耳。」〔成济弒高贵乡公事见七十七卷魏元帝景元元年。〕因顾左右取笔，自作赦文，直言：「门下：〔魏、晋以来出命皆由门下省，故其发端必曰「敕门下」。〕朕以寡德，运属乐推；思与亿兆，同兹大庆，肆眚之科，一依例程。」〔属，之欲翻。乐，音洛。春秋庄二十二年，肆大眚。杜预注曰：赦有罪也。易称赦过宥罪，书称眚灾肆赦，传称肆眚围郑，皆放赦罪人，荡涤众故以新其心。〕帝闭口八年，至是乃言，中外欣然以为明主，望至太平。〔「至」，一作「致」。〕
庚午，诏以「三皇称『皇』，五帝称『帝』，盖递为冲挹，〔谓皇降称帝，帝降称王，盖递为谦下也。〕自秦以来，竞称『皇帝』，予今但称『帝』，亦已褒矣。」加尔朱世隆仪同三司，赠尔朱荣相国、晋王，加九锡。世隆使百官议荣配飨，司直刘季明曰：〔杜佑通典曰：后魏永安三年，高道穆奏廷尉置司直十人，位在正、监上，不署曹事，唯覆理御史检劾事。〕「若配世宗，于时无功；〔宣武帝庙号世宗。〕若配孝明，亲害其母；〔谓杀胡后也。〕若配庄帝，为臣不终。〔孝武帝始改谥敬宗曰庄帝，此时当称为怀帝。〕以此论之，无所可配。」世隆怒曰：「汝应死！」季明曰：「下官既为议首，依礼而言，不合圣心，翦戮唯命！」世隆亦不之罪。以荣配高祖庙廷。又为荣立庙于首阳山，〔为，于伪翻。〕因周公旧庙而为之，以为荣功可比周公。庙成，寻为火所焚。〔因周公旧庙而祀尔朱荣，周公岂以夺余飨为嫌哉﹖天人之心固不许也。〕
尔朱兆以不预废立之谋，大怒，欲攻世隆，世隆使尔朱彦伯往谕之，乃止。
初，敬宗使安东将军史仵龙、平北将军阳文义各领兵三千守太行岭，侍中源子恭镇河内，及尔朱兆南向，仵龙、文义帅众先降，由是子恭之军望风亦溃，兆遂乘胜直入洛阳。〔事见上卷上年。仵，疑古翻。行，户刚翻。帅，读曰率。降，下江翻。〕至是，尔朱世隆论仵龙、文义之功，各封千户侯，魏主曰：「仵龙、文义，于王有功，于国无勋。」竟不许。尔朱仲远镇滑台，表用其下都督为西兖州刺史，〔魏收志：西兖州领沛、济阴郡。〕先用后表，诏答曰：「已能近补，何劳远闻！」尔朱天光之灭万俟丑奴也，〔事见上卷上年。万，莫北翻。俟，渠夷翻。〕始获波斯所献师子，送洛阳，〔波斯献师子见一百五十二卷大通二年。〕及节闵帝即位，诏曰：「禽兽囚之则违其性。」命送归本国。使者以波斯道远不可达，于路杀之而返，有司劾违旨，帝曰：「岂可兽而罪人！」遂赦之。〔史言节闵帝贤明而不终者，制于强臣也。使，疏吏翻。劾，户概翻，又户得翻。〕
5魏镇远将军清河崔祖螭等聚青州七郡之众围东阳，〔青州领齐、北海、乐安、勃海、高阳、河间、乐陵七郡，治东阳。〕旬日之间，众十余万。刺史东莱王贵平帅城民固守，〔帅，音率。〕使太傅咨议参军崔光伯出城慰劳，其兄光韶曰：「城民陵纵日久，〔盖言东阳之民，挟州家之势，陵暴属郡，恣纵之日久矣。劳，力到翻。〕众怒甚盛，非慰谕所能解，家弟往，必不全。」贵平强之，〔强，其两翻。〕既出外，人射杀之。〔射，而亦翻。〕
6幽、安、营、并四州行台刘灵助，自谓方术可以动人，又推算知尔朱氏将衰，乃起兵自称燕王、开府仪同三司、大行台，声言为敬宗复雠，〔燕，因肩翻。为，于伪翻。〕且妄述图谶，云「刘氏当王」。〔谶，七谮翻。〕由是幽、瀛、沧、冀之民多从之，〔魏熙平二年分瀛、冀二州置沧州，治饶安城，领浮阳、乐陵、安德三郡。〕从之者夜举火为号，不举火者诸村共屠之。引兵南至博陵之安国城。〔魏收志，博陵郡安国县有安国城，北平蒲阴县亦有安国城，故称博陵以别之。〕
尔朱兆遣监军孙白鹞至冀州，〔监，工咸翻。鹞，弋照翻。〕托言调发民马，〔调，徒钓翻。〕欲俟高干兄弟送马而收之。干等知之，与前河内太守封隆之等合谋，潜部勒壮士，袭据信都，杀白鹞，〔考异曰：北史作「白鸡」。今从北齐书。〕执刺史元嶷。〔嶷，鱼力翻。〕干等欲推其父翼行州事，翼曰：「和集乡里，我不如封皮」，〔皮，封隆之小字也。〕乃奉隆之行州事，为敬宗举哀，〔为，于伪翻。〕将士皆缟素，〔将，即亮翻；下同。缟，古老翻。〕升坛誓众，移檄州郡，共讨尔朱氏，仍受刘灵助节度。隆之，磨奴之族孙也。〔封磨奴见一百一十九卷宋高祖永初元年。〕
  </div>
  <div class="pagination">
   <a href="资治通鉴注_page160.html">
    上一页
   </a>
   <span>
    ...
   </span>
   <a href="资治通鉴注_page156.html">
    156
   </a>
   <a href="资治通鉴注_page157.html">
    157
   </a>
   <a href="资治通鉴注_page158.html">
    158
   </a>
   <a href="资治通鉴注_page159.html">
    159
   </a>
   <a href="资治通鉴注_page160.html">
    160
   </a>
   <span class="current-page">
    161
   </span>
   <a href="资治通鉴注_page162.html">
    162
   </a>
   <a href="资治通鉴注_page163.html">
    163
   </a>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <span>
    ...
   </span>
   <a href="资治通鉴注_page162.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
