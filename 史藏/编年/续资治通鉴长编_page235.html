<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 235 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 235 页/共 607 页</h1>
    <div class="content">　　先是，环庆经略司诱西界作过蕃官朗干等七百六十二人，朝廷恐因而生事，故约束之。
　　甲午，枢密院言：「咸平初，陕西振武乡兵许结社买马，以升填广锐军。往岁河东已尝如此例，今河东诸军阙马，又广锐指挥人数不足，欲听本路宣毅义勇乡军结社买马，官助其价，以升填广锐之阙。」从之。
　　丁酉，西上合门使、果州团练使、广西钤辖冯伸己为右武卫大将军，分司西京。讨蛮贼无功也。
　　己亥，并代钤辖、管勾麟府军马、西京作坊使王凯领资州刺史，留再任。河东经略使明镐言凯在河外九年，屡有功也。
　　辛丑，贬起居舍人、直龙图阁、知潞州尹洙为崇信节度副使。
　　洙前在渭州，有部将孙用者，由军校补边，自京师贷息钱到官，亡以偿。洙惜其才可用，恐以犯法罢去，尝假公使钱为偿之。又以公使钱不足，假军资钱回易充用。及董士廉诣阙，讼洙欺隐官钱，诏洙公析，而监察御史李京又言韩琦因处置边机不当，罢枢密副使，琦过实自洙始，请并责洙。洙复奏章与京辨，执政不悦，遣殿中侍御史刘湜往渭州鞫之，洙竟坐贷公使钱与孙用及私自贷，该甲申德音，当追两官勒停。特有是命。湜颇傅致重法，盖希执政意也。
　　壬寅，翰林学士王尧臣等言：「奉诏同详议三后升祔事，伏详章献明肃皇太后、章懿皇太后迁祔真宗庙室，序于章穆皇后之次，请如礼官所议。其改上章献明肃皇太后曰章献皇后，章惠皇太后曰章惠皇后，迁于皇后庙，序于章怀皇后之次，揆于礼意，窃所未安。伏以章献明肃皇太后在先帝时，正位中壸，受遗辅政，垂将一纪，勤劳帝室，阜康生民，故盛烈丕功，非一惠可举。况谥告于庙，册藏于陵，无容异时更有轻改。矧升祔庙祏，本极孝思之报，若裁损尊名，恐非严奉之仪，而又博询典故，参质人情，有增崇之文，无追减之例。其章献明肃之号，伏请如旧。章惠皇太后拥佑圣躬，慈均顾复，故景佑中已膺保庆之册，义专系子，礼须别祠，请仍称章惠皇太后，依旧飨于奉慈庙。」
　　尧臣等又言：
　　准中书送下龙图阁直学士李昭述奏：伏以礼缘人情，孝为德本，母之贵必由于子，子之孝必极于亲，此古今之通谊也。伏见太常礼院【一三】所议章献皇后、章懿皇后并祔真宗庙室，序于章穆皇后郭氏之次，窃有所疑。按祥符中，中书门下言：「准诏改上元德皇太后徽名曰元德皇后，升祔太宗庙。且唐开元中，昭成、肃明皇后并祔睿宗之室，肃明虽睿宗在藩，已立为妃，缘昭成以帝母之尊，故位居其上。今元德皇后伏请升祔于明德皇后之上。」当时诏书谕以元德平昔谦抑之意，因而未许。恭以章懿皇后膺天眷命，诞育圣躬，靡及奉养之礼，止极追尊之号，今升祔有期，论议为重。稽开元、祥符之旧，考昭成、元德之谊，恭请序章懿皇后于章穆皇后之上。诏送两制详定。
　　臣等详先朝始议升配元德之时，有司奏请序在明德之上。是时，先帝深酌礼意，决于圣衷，乃诏曰：「载念尊亲，盖惟极致，在乎升降，非敢措辞，唯以祔庙之岁时，用为合飨之次序。恭以元德皇后神主祔于明德皇后之次。」今陛下祗事宗庙，特颁明制，以升祔三后，参访近臣礼官之议，请以章献、章懿并祔真宗庙室，序在章穆之次，其章惠归祔后庙，此则远承先帝之志，近仍别庙之序。其李昭述所请以章懿在章穆、章献之上，盖循当时有司之请，未本先圣申诏之意【一四】。伏况章穆升祔，岁月已深，奉慈三室，先后素定，若再议升降，则情有重轻【一五】，乞从祥符旧章，于礼为顺。
　　乃诏中书门下复议，议曰：
　　伏以亲庙之尊，配食尤重，或称古者祔止一后，而语无经见之明；或谓历世祭有别园，而理非孝道之极。是使继室之祀，泥古而不通，以贵之亲，掩恩而难议，必俟元圣，肇经大猷。先帝德函天元，孝通神理，每惟开元旧典，创而未备，故断自圣虑，揭为新仪，奉升二后【一六】，并飨太宗庙室。觉终古之未悟，畅罔极之至怀，上当灵心，外尽昭报，是以神克妥侑，邦介繁祉。陛下膺袭熙之运，谨遹追之谋，而献、懿别祠，依违一纪，谨重体天，翘勤孝思，髃情戢而未喻，严祏盖而有待。今乃沛然下诏，发于至诚，尚复退托谦劳，博加延问，质于礼官之议，覆以近臣之评，参考既同，陟序惟允。盖闻缘人情以制礼，则切而有实；奉先训以作古，则显而易遵。故成宪在前，文考之意也；配食一体，二慈之宜也；奉承无改，陛下之孝也。臣等不胜大愿，请如礼官及学士等所议，奉章献明肃皇太后、章懿皇太后升配真宗庙室，章献明肃尊谥如故，章惠皇太后仍飨奉慈别庙，皆得礼之变，顺祀无违者矣。其李昭述建言以章懿□于章穆之上，本其推奉，极于尊崇【一七】，按祥符之诏书，系章圣之特旨，今议者虽据前比，臣等犹所未安。其位□先后，欲乞圣怀制定，使昭示万世，永永无穷。余请付外施行。
　　乙巳，诏曰：「国之大典，无若宗庙之制之为重也。比朕以奉慈三室，未登禘祫之位，四时之感，每怀靡宁。故命奉常讲求旧章，而又参质于近臣，考详于宰司，庶无缪违，以竭诚尽敬。而卿等稽觽正论，奏章来上，乃曰『缘人情以制礼，则切而有实；奉先训以作古，则显而易遵。』载味此言，实契朕志。祗览祥符之诏，深原文考之旨，极意尊亲之际，重形升降之辞。故以祔庙之岁时，用为合飨之次序，义无差别，情靡重轻。矧在菲凉，钦率成宪，今日之议，敢或异诸。宜循先朝祔元德故事，恭依礼官所议，奉章献明肃皇太后、章懿皇太后序于章穆皇后之次，上致奉先之顺，下承继志之美，永修明祀，冀飨灵心。」六月，礼院言：章献母仪天下，辅成丕业，章懿诞生圣躬，恩德溥大，伏请迁祔，序于章穆之次。章惠，先朝遗制尝践太妃，至明道中始加懿号，与章怀颇同，请序于章怀之次。「太」者，生事之礼，不当施于宗庙。章献明肃皇太后以顾托之重，着临御之劳，朝廷追遹丕德，崇尚徽称，题之别庙，义无所嫌，属之配室，礼或未顺。龙图阁直学士李昭述又请序章懿在章穆上，两制至待制、御史中丞同议。七月，学士王尧臣等言：章献明肃盛烈丕功，非一惠可举，谥告于庙，册藏于陵，无容异时轻有追减。章惠拥育圣躬，慈均顾复，故景佑中，膺保庆之册，义专系子，礼须别祠。章穆升祔，岁月已深，奉慈三室，先后素定，若再议升降，则情有重轻，伏请如旧。中书门下复议曰：缘人情以制礼，则切而有实；奉先训以作古，则显而易遵。成宪在前，文考之意也；配食一体，二慈之宜也；奉承无改，陛下之孝也。请如礼官及学士议。按祥符之诏，系章圣特旨，位□先后，乞圣怀制定，使昭示万世，永永无穷。余请付外施行。翌日，诏曰：比以奉慈三室，未登禘祫之位，四时之感，每怀靡宁。故命奉常讲求旧章，而又参质近臣，考详宰司，庶无缪违，以竭诚尽敬。而卿等谓：「缘人情以制礼，则切而有实；奉先训以作古，则显而易遵。」载味此言，实契朕志。宜循先朝祔元德故事，恭依礼官所议。本志所载如此，或只用此可也。
　　丁未，枢密院言京东就粮诸军，自罢戍陕西，其所习武艺，渐见弛堕，欲选尝在边使臣、御前忠佐各二人，分往训练，从之。
　　戊申，赐辅臣及管军臣僚临机抵胜图【一八】。
　　诏自今罪殊死，若祖父母年八十以上及笃疾无儙亲者，以其所犯闻。
　　是日，广州地震。
　　壬子，降西上合门副使刘贻孙为礼宾副使、兼合门通事舍人，监湘阴县酒税，坐前知广信军徙泾原路钤辖，不俟代辄归也。
　　出内藏库绢二十万，市马于府州、岢岚军。
　　初，契丹遣使求割地，书以开决塘水为说，及申定誓约，乃具载两界塘淀各如旧，第罢增广。若堤堰壅塞，集兵修筑疏通，或非时霖淹涨溢，皆不移报。约既定，朝廷重生事，自是每边臣言利害，虽听许，必戒之以毋张皇，使敌有词。而杨怀敏独治塘益急，是月，怀敏密奏曰：「前转运使沈邈开七级口泄塘水，臣已亟塞之。知顺安军刘宗言闭五门□头港、下赤大涡柳林口，漳河水不使入塘，臣已复通之，令注白洋淀矣。邈、宗言朋党沮事如此，不谴诛无以惩后。」诏从怀敏奏，自今有妄乞更改水口者，重责之。」此据本志，会要载此于庆历五年七月，但称臣僚上言，不出杨怀敏姓名。且云乞下河北屯田司，永为定制，如后更有臣僚上言更改此一带水口，及诸州军塘泊，并乞重行责降。今删取之。沈邈以庆历四年九月为都漕，杨怀敏奏系之五年七月，会要当不误。又据茹东济屯田图，七级口、五门□头港、下赤大涡柳林口并属顺安军，但有赤钤口，无下赤口，当考。
　　注　　释
　　【一】许张伞击杖子「子」原作「予」，据宋本、宋撮要本、阁本、活字本及宋会要仪制五之一三改。
　　【二】性贪鄙「性」原作「惟」，据阁本及宋史卷二九○杨崇勋传改。
　　【三】臣窃闻朝廷至今未有分明严切指挥「窃」字原脱，据宋本、宋撮要本及欧阳文忠公文集卷一一八论契丹侵地界状补。
　　【四】况西山道路有三十余处「西山」原作「山西」，据宋本、宋撮要本、阁本及同上欧阳文忠公文集乙正。
　　【五】临事惶惑而莫知所措「知」原作「之」，居宋本、宋撮要本及同上欧阳文忠公文集改。
　　【六】则目今之事「目」原作「自」，据宋本、宋撮要本、阁本改。
　　【七】通招丁口「通」原作「选」，据宋本、宋撮要本、阁本、活字本及欧阳文忠公文集卷一一八论契丹侵地界状改。
　　【八】臣虽不知朝廷顾河北为如何「如何」原作「何如」，据宋本、宋撮要本、阁本及同上欧阳文忠公文集乙正。
　　【九】至如废沿边久任之制「如」原作「于」，据宋本、宋撮要本及同上欧阳文忠公文集改。
　　【一○】因修请兴边事附此「兴」原作「与」，据宋本、宋撮要本改。
　　【一一】着临御之劳「御」原作「预」，据宋会要礼一五之三一、本书下文七月壬寅条注引礼院言改。
　　【一二】迁一资「迁」原作「选」，据文改。
　　【一三】礼院其下原衍「言」字，据宋会要礼一五之三一删。
　　【一四】先圣原作「天圣」，据宋会要礼一五之三二、太常因革礼卷九八改。
　　【一五】则情有重轻「重轻」原作「轻重」，据宋本、宋撮要本及同上书乙正。
　　【一六】二后原作「正后」，据文义及同上宋会要改。
　　【一七】极于尊崇「极」原作「及」，据同上二本及同上书改。
　　【一八】赐辅臣及管军臣僚临机抵胜图「臣」原作「人」，据宋本、宋撮要本改。
续资治通鉴长编
卷一百五十七
卷一百五十七
　　起讫时间 起仁宗庆历五年八月尽是年十二月
　　卷　　名 续资治通鉴长编卷一百五十七
　　帝　　号 宋仁宗
　　年　　号 庆历五年（乙酉，1045）
　　全　　文
　　八月丙辰，诏升祔二后，依元德皇后故事，改题神主。
　　龙图阁直学士、起居舍人、知秦州田况遭父丧。辛酉，诏起复，况固辞。又遣内侍持手诏敦谕，况不得已乞归葬阳翟，托边事求见，泣请终丧，上恻然许之。帅臣得终丧，自况始。得终丧在此年十二月，今并书。
　　真宗封禅之后，不复校猎，废五坊之职，鸷禽走犬悉放山林。于是，兵部员外郎、直集贤院李柬之上言：「祖宗校猎之制，所以顺时令而训戎事也。陛下临御以来，未尝讲修此礼。愿诏有司草仪选日【一】，命殿前、马步军司互出兵马以从猎于近郊。」壬戌，诏枢密院讨详先朝校猎制度以闻。
　　癸亥，蕃官供备库副使慕恩为洛苑副使，内殿承制赵明为东染院使，三班奉职李元成为右侍禁。先是，枢密院副使丁度请下陕西旌擢蕃官之材勇者，以劝其种人，而环庆经略司言恩等数有战功，又为部族所服，故特迁之。
　　甲子，右正言、知制诰杨察为契丹国母生辰使，东上合门使、新州刺史王克忠副之。户部判官、祠部郎中张尧臣为契丹主生辰使，西上合门副使张希一副之。度支判官、祠部员外郎、集贤校理李昭遘为契丹国母正旦使，供备库副使、合门通事舍人李璋副之。监察御史包拯为契丹正旦使，合门通事舍人郭琮副之。克忠，承衍孙；希一，耆子；璋，用和子也。琮，未详。
　　契丹馆伴者谓拯等曰：「雄州新开便门，乃欲诱纳叛人以刺候疆事乎？」拯曰：「欲刺知北事，自有正门，何必便门也。本朝岂尝问涿州开门邪？」敌折不复言。
　　及拯使还，具奏：「臣昨奉命出境，敌中情伪，颇甚谙悉。自创云州作西京以来，不辍添置营寨，招集军马，兵甲粮食，积聚不少，但以西讨为名，其意殊不可测。缘云州至并、代州甚近，从代州至应州，城壁相望，只数十里，地绝平坦，此南与北古今所共出入之路也。自失山后五镇，此路尤难控扼，万一侵轶，则河东深为可忧，不可信其虚声，弛其实备。兼闻代州以北，累年来蕃户深入南界，侵占地土，居止耕佃甚多，盖边臣畏懦，不能画时禁止【二】。今若不令固守疆界，必恐日加滋蔓，窥伺边隙，寖成大害，银坊城等亦缘此而致，切不可忽也。况即今边上将帅，尤在得人，昔太祖经营四方，选勇干忠实者分控西北边，皆一任十余年不迁，卒获其效。今则不然，聭事未几，即图迁徙，又何暇于训练备御乎？臣欲乞今后应沿边要冲之处，专委执政大臣精选素习边事之人以为守将。其代州尤不可轻授，如得人，责以实效，虽有微累，不令非次移替，所贵军民安其政令，缓急不致败事。」银坊城事，当考。欧阳修论侵界，已附五月末。是年十月己巳，诏刘湜谕北使，令依誓约毁去银坊城，此时拯使北未还，其上此疏，当在明年春间，今因拯出使，先附见之。
　　庚午，资政殿大学士、吏部尚书、知亳州夏竦为宣徽南院使、河阳三城节度使、河东都督署、经略安抚使、判并州。
　　是日，荆南府、岳州地震。
　　辛未，以升祔二太后神主，遣官告天地宗庙社稷及永定陵、二太后陵。
　　癸酉，诏：「夏国比进誓表，惟延州、保安军别定封界，自余皆如旧境。其令陕西、河东严戒边吏，务守疆土，毋得辄有生事。」
　　甲戌，降河北都转运按察使、龙图阁直学士、右正言欧阳修为知制诰、知滁州，太常博士、权发遣户部判官苏安世为殿中丞、监泰州盐税，入内供奉官王昭明监寿春县酒税。
　　修既上疏论韩琦等不当罢，为党论者益忌之。初，修有妹适张龟正，卒而无子；有女，实前妻所生，甫四岁，以无所归，其母携养于外氏，及笄，修以嫁族兄之子晟。会张氏在晟所与奴奸，事下开封府。权知府事杨日严前守益州，修尝论其贪恣，因使狱吏附致其言以及修。谏官钱明逸遂劾修私于张氏，且欺其财。诏安世及昭明杂治，卒无状，乃坐用张氏奁中物买田立欧阳氏券，安世等坐直牒三司取录问吏人而不先以闻，故皆及于责。安世，开封人也【三】。狱事起，诸怨恶修者，必欲倾修，而安世独明其诬，虽忤执政意，与昭明俱得罪，然君子多之。修论奏日严，据何郯章疏。钱明逸劾修，据修与蒋之奇辩第六札，杂录第三有修八札。
　　乙亥，唐、邓等州都巡检使、礼宾副使宋吉为荆湖南路捉杀蛮贼【四】。
　　丙子，诏广南西路转运司与钤辖司体量邕、钦、廉近海三州，宜、融、柳近溪峒三州知州、兵马监押、寨主、巡检使臣罢懦不任事者，别举官以闻。
　　庚辰，徙鄜延钤辖、内侍押班史志聪为泾原钤辖，知延州梁适言志聪与本路部署周美有旧隙故也。
　　鄜延经略司言夏国未肯明立封界，诏保安军移文宥州，令遵守誓约指挥。
　　腰斩永宁军云翼军士王宗、齐阑等十一人。初，宗与阑等谋劫库兵为乱，其从刘金因他罪自陈，宗等既诛，金亦当坐死，特贷之。永宁军即永定军，天圣七年改名。
　　壬午，监察御史李京言：「窃闻去年保州军乱之后，缘边兵骄，小不如意，则哗言动觽。近又永宁军士潜谋窃发，边氓远近不安。尝观唐自至德以后，河朔兵骄，镇、魏尤甚，易主谋帅，仅如置澙，济以奸臣跋扈，朝廷威令不行，斯盖不早制之失。今缘边主兵之臣，既不遴择其人，及军士作过，不问乱所由起，一燍被罪，遂使骄兵增气，动要姑息，守臣审前覆以避祸，但务因循，乱由是长，今不早制之，将复有至德之弊也。宜下两府按边吏罢懦不任事及绮纨子弟，一切罢之。如素练师律，则使之久任。其有军士作过，本非长吏生事者，只坐召祸之人。所贵骄卒畏威而革心，守臣竭节以专事，此非特张纪律之本，亦所以制机事之先也。」
　　九月癸未朔，翰林学士王尧臣等言：「奉诏详定选任馆阁官。欲请自今遇馆阁阙人，许带职大两省以上举官有文学行实者二人，在外举一人，更从中书采择召试，其进士及第三人以上，自如旧例。」诏凡有臣僚奏举，并临时取旨。
　　丙戌，诏审官院，自今京朝官尝为监司体量及半年无显状者，具元奏上中书。此段当考，不然削去。
　　庚寅，诏文武官已致仕而所举官犯罪当连坐者除之，从翰林学士张方平之请也。方平言：「坐缪举而许首免，盖责其当察所举者之不法也。致仕官既谢事，不当与在职者同责。」遂着为令。
　　辛卯，以重阳曲宴近臣、宗室于太清楼，遂射苑中。
　　癸巳，复校书郎宋敏求为馆阁校勘，王尧臣等上其所缉唐武宗以来至哀帝事为续唐录一百卷故也。
　　诏近臣考先朝正史、实录为景德御戎图。
　　录故雄、霸州缘界河巡检、内殿承制李用子宗定为下班殿侍，仍着为例。
　　丁酉，诏判并州夏竦，军事不及中覆者，听便宜行之。
　　湖南安抚使刘沆言：「与提点刑狱杨畋等八路入讨蛮猺，破荡挑油平、能家等处巢穴【五】，广勇副都头夏吉等四十八人、诸军十将至长行共八百八人，各捕斩首级有劳，请递迁一资，仍加支赐。」从之。其应募进士区有邻等十四人，并录以官。官区有邻等在十一月丙戌，今再书。
　　戊戌，诏河东、陕西缘边州军，有以堪造军器物鬻于化外者，以私相交易律坐之，仍编管近里州军。
　　庚子，置南京留守司御史台。
　　壬寅，诏河东经略转运司，佃官地归明人并蠲其差役，其别自营创者如令。
　　癸卯，诏河北、河东、陕西路钤辖，自今初除遥郡者，其俸廪并依缘边带遥郡例给之。
　　甲辰，徙江南东路转运按察使、兵部员外郎杨纮知衡州。纮常言，不法之人不可贷，如使肆贪残于一郡一邑，害良民千万家，不若去之，不利一家尔。闻者望风解去，或及期不敢之官，然竟坐苛刻下迁。纮，亿从子，为亿后，其为江东转运按察使，富弼所荐也。纮，已见。
　　丁未，殿中丞李实言，自今臣僚所上章疏，凡迂诞词语，乞不行下四方，从之。此据会要，当考。
　　冬十月甲寅，遣入内供奉官康德用为河东经略司走马承受。河东旧无内臣承受，判并州夏竦特请之。竦又言，欲遣人赍土物招携藏才诸蕃部。诏前不系西北所属，及于誓诏毋碍乃可。竦在并州，尝以私仆侵盗产财，杖杀之。侍御史□鼎臣言竦为天子大臣，而贪暴不法如此，愿下有司正其罪，不报。鼎臣，延州人也。□鼎臣劾夏竦附见。
　　乙卯，契丹遣林牙保静军节度使耶律翰，枢密直学士、中书舍人、史馆修撰王纲来献西征所获马三百匹、羊二万口，又献九龙车一乘。契丹附传、正传并不载耶律翰等来使，惟实录、本纪、会要载之，亦不知报聘者谁也，当考。
　　戊午，诏如闻湖南猺贼余党欲降，其令本路罢出兵攻讨，及告谕逃匿者复归旧处，仍令州县存抚之。时唐和尚【六】等犹未就执也。
　　辛酉，祔章献明肃皇后、章懿皇后神主于太庙，大赦。前一日，文德殿奉安宝册，帝服通天冠、绛纱袍，执圭，太常奏乐，百官宿朝堂。是日，有司荐享诸庙，日加寅，帝复诣正衙，宰臣行事官赞导册宝至大庆殿廷，发册出宣德门，摄太尉贾昌朝、陈执中并受宝册升辂，陈仪卫，鸣鼓吹，赴奉慈庙上宝册，告迁，二神主皆涂太字，大赦天下。
　　诸路转运使昨带按察之名，比闻过为烦苛，吏不安职，至有晓谕州县，俾互相告论，有伤风化，无益事体，其并罢之。时执政沮改范仲淹、富弼所行事，因肆赦，遂有此命。去年八月乙卯，以刘湜、包拯等言，但降敕约束，包拯又欲因郊赦，权罢茶盐增课，竟无施行，今此升祔，遂削去按察之名，不知是谁申请，当考。
　　初，议者请覃恩百官，且优赐军士。参知政事□育曰：「无事而启侥幸，谁为陛下建此议者，请治之。」已而帝语辅臣曰：「外人怨执政，宜防諠哗。」育曰：「此必谏议者欲以动摇上听，愿毋虑。臣既以身许国，何惮此耶。」帝尝遣中使察视山东贼盗，还奏盗不足虑，而言□州杜衍、郓州富弼，山东尤尊爱之，此为可忧。帝欲徙二人淮南，育曰：「盗诚无足虑，然小人乘时以倾大臣，非国家之福。」议遂格。
　　甲子，成州防御使杨景宗为徐州观察使，仍给留后俸。二后既升祔，上念章惠，故骤赐景宗也。
　　以延州马缟川新筑城为安定堡。安定堡见周美传，已附二年四月戊子。
　　戊辰，契丹归明人安忠信、李文吉并为三班奉职、淮南监当，仍赐忠信银三百两，文吉百两。初，文吉等尝为契丹刺事雄州，至是来归，特录之。
　　己巳，诏送伴契丹使刘湜，北界近筑寨于银坊城，侵汉界十里，以其誓约谕使人，令毁去之。六月癸丑、十月己巳当参考。
　　庚午，上御内东门，赐从官酒三行，奏钧容乐。幸琼林苑门，赐从官食。遂猎于杨村，燕幄殿，奏教坊乐，遣使以所获獐兔驰荐太庙。既而召父老临问，赐以饮食茶绢，及赐五坊军士银绢有差。宰臣贾昌朝等言：「陛下暂幸近郊，顺时畋猎，取鲜杀以登庙俎，所以昭孝德也。即高原以阅军实，所以讲武事也。问耆年而秩饫【七】，所以养老也。劳田夫而赐惠，所以劝农也。乘舆一出，而四美皆具，伏望宣付史馆。」从之。王安石志孙抗墓云：上大猎于城南，卫士不及整，而归以夜。明日，将复出，有雉陨于殿中，抗奏疏，即是夜有诏止猎。按仁宗以五年十月猎于杨村，六年十一月猎于城南之东韩村，七年三月即有诏罢猎。而抗六年三月已罢御史，其谏当是五年冬，然五年冬不归以夜，又不在城南，其在城南归以夜乃六年冬事，何郯奏议可考，恐安石误也，今不取。
　　辛未，始颁历于夏国。
　　戊寅，太常博士、监察御史里行孙抗为荆湖南路体量安抚。
　　己卯，责授右监门卫大将军允迪密州观察使，以赦牵复也。
　　庚辰，罢宰臣兼枢密使。时贾昌朝、陈执中言：「军民之任，自古则同，有唐别命枢臣专主兵务【八】，五代始令辅相亦带使名，至于国初，尚沿旧制。干德以后，其职遂分，是谓两司对持大柄，实选才士，用讲武经。向以关陕未宁，兵议须壹，复兹兼领，适合权宜。今西夏来庭，防边有序，当还使印，庶协邦规，臣等愿罢兼枢密使。」既降诏许之，又诏枢密院，凡军国机要，依旧同商议施行。
　　十一月癸未，迩英阁读三朝经武圣略。上曰：「真宗时，李至言郑文宝建议禁西界青盐为失策，如何？」侍读高若讷奏青盐之禁，西人至今失其厚利，乃策之得，至言殆偏见也。上然之。
　　枢密院请自今进退管军臣僚、极边长吏、路分兵马钤辖以上，并与宰臣同议，从之。
　　丁亥，冬至，燕宗室于崇政殿。
　　辛卯，诏提点京东路刑狱司，体量太子中允，直集贤院石介存亡以闻。先是，介受命通判濮州，归其家待次。是岁七月病卒。夏竦衔介甚，且欲倾富弼，会徐州狂人孔直温谋叛，搜其家得介书，竦因言介实不死，弼阴使入契丹谋起兵，弼为内应。执政入其言，故有是命，仍羁管介妻子于他州。
</div>
    <div class="pagination">
<a href="续资治通鉴长编_page234.html">上一页</a><span>...</span><a href="续资治通鉴长编_page230.html">230</a><a href="续资治通鉴长编_page231.html">231</a><a href="续资治通鉴长编_page232.html">232</a><a href="续资治通鉴长编_page233.html">233</a><a href="续资治通鉴长编_page234.html">234</a><span class="current-page">235</span><a href="续资治通鉴长编_page236.html">236</a><a href="续资治通鉴长编_page237.html">237</a><a href="续资治通鉴长编_page238.html">238</a><a href="续资治通鉴长编_page239.html">239</a><a href="续资治通鉴长编_page240.html">240</a><span>...</span><a href="续资治通鉴长编_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
