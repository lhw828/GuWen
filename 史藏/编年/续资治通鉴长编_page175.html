<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 175 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 175 页/共 607 页</h1>
    <div class="content">　　【二】上有光芒长二尺「二尺」原作「一尺」，据宋本、宋撮要本、阁本及宋会要瑞异一之二改。
　　【三】齐安淀长编纪事本末卷四六塘水同；宋史卷九五河渠志则作「齐女淀」，方舆纪要卷一二清苑县石桥河条引宋志同。
　　【四】沈苑泊原作「沈花泊」，据上引长编纪事本末及宋史改；上引方舆纪要清苑河条引宋志同。按武经总要卷一六上真定府路莫州塘水亦有此记载，惟「沈苑河」作「沈沔河」，「沈苑泊」作「沈沔泊」。
　　【五】臣窃谓圣朝七十余年「谓」，上引长编纪事本末及宋史均作「恨」。
　　【六】会要云明道元年三月十七日此十二字原脱，据阁本及上引长编纪事本末补。
　　【七】其间平原广野「平原」原作「平远」，据同上书改。
　　【八】乞自保州已西如稻畦掘作方田「掘」原作「屈」，据同上书改。
　　【九】诏令怀敏渐次兴置稻田寻上下文义，疑「稻田」应作「方田」。
　　【一○】江德明原作「江德用」，据各本改。
　　【一一】澶州原作「陈州」，据各本及宋史全文卷七上、编年录卷四、长编纪事本末卷三三反章献太后之政改。
　　【一二】明肃章献「章献」原作「章惠」，据苏辙龙川别志卷上改。
　　【一三】犹用是得知吉州「吉」字原脱，据宋本、宋撮要本及长编纪事本末卷三三反章献太后之政补。
　　【一四】上大行太后谥曰庄献明肃追尊太后谥曰庄懿「庄献」原作「章献」，「庄懿」原作「章懿」，均据宋本改正。按宋会要礼五八之七○——七一载：章献明肃皇后刘氏初谥庄献明肃，章懿皇后李氏初谥庄懿，后均改「庄」为「章」，以从帝谥。本书卷一五三庆历四年十一月己卯编并着改上庄献明肃皇太后尊谥曰章献明肃，庄懿皇太后尊谥曰章懿，本末详明。本编此处，应从宋本。下同改。
　　【一五】必易以铅器各本同。宋史卷二四二章献明肃刘皇后传「铅器」作「扣器」。
　　【一六】兼龙图阁学士「阁」字原脱，据阁本补。
　　【一七】幕职官决遣之「幕」原作「募」，按宋有「幕职官」，原刊误，今改。
　　【一八】诏俟庄献皇太后百日听旨「听旨」原作「权旨」，据阁本改。按宋会要仪制一之七作「取旨」。
　　【一九】诏罪人令觽者「罪」原作「罢」，据宋本、宋撮要本、阁本改。
　　【二○】奭遂死矣「奭」字原脱，据宋本、宋撮要本及宋史卷四三一孙奭传、续通鉴卷三九补。
　　【二一】更无别后「后」原作「名」，据宋本、宋撮要本及编年纲目卷九改。
　　【二二】鬷潜遣兵环营「环」原作「还」，据宋本、宋撮要本、阁本及宋史卷二九一王鬷传改。
　　【二三】右谏议大夫知制诰知曹州李仲容在西掖八年「西掖」原作「两掖」，据宋本、宋撮要本及宋史卷二六二本传改。
　　【二四】仍委转运司于所部选词学并公勤者为考试监门封弥官「仍」原作「乃」，「于」字原脱，「封弥」原作「弥封」，据宋撮要本及治迹统类卷二八祖宗科举取人分别改补乙正。
　　【二五】其除民田租「除」原作「余」，据阁本改。
　　【二六】又降内侍高品陈思忠为西京高品「降」原作「将」，据长编纪事本末卷三三反章献太后之政改。
　　【二七】仲淹请间曰「请间」原作「请问」，据宋本、宋撮要本、阁本、编年纲目卷九及上引续通鉴改。
　　【二八】愿下裁造务「愿」下原衍「陛」字，据宋本、宋撮要本及上引续通鉴删。
　　【二九】而国家用之无度「用之」原作「之用」，据阁本及上引续通鉴乙正。
　　【三○】给受赏与「与」原作「于」，据宋本、宋撮要本、阁本及上引续通鉴改。
　　【三一】今宜销□兵「宜」原作「且」，据上引续通鉴改。
　　【三二】以租税上供之外「以」字原脱，据阁本补。
　　【三三】或就在所给还商旅「商旅」二字原脱，据宋本、宋撮要本、阁本补。
　　【三四】祥符中选退□兵「退」字原脱，据宋本、宋撮要本及范文正公集言行拾遗事录卷一补。
　　【三五】至彼有田园骨肉者「至」字原脱，据宋撮要本、阁本及上引范文正公集补。又「肉」下原阙「者」字，据同上范文正公集补。
续资治通鉴长编
卷一百十三
卷一百十三
　　起讫时间 起仁宗明道二年八月尽是年十二月
　　卷　　名 续资治通鉴长编卷一百十三
　　帝　　号 宋仁宗
　　年　　号 明道二年（癸酉，1033）
　　全　　文
　　八月甲午朔，契丹国母及国主遣天德节度使耶律信宁、大理卿和道亨、河西节度使耶律嵩、引进使马世卿【一】来吊慰，兴圣宫使耶律守宁、知制诰李奎来祭奠。
　　丙申，以太常丞刘沆直集贤院。沆前同判舒州，庄献太后遣内侍张怀信修山谷寺，建资圣浮屠，怀信挟诏命，督役严急，州将至移疾不敢出，沆奏罢怀信归。沆，永新人也。沆与孙抃同时直集贤院，今但记沆。
　　赠工部员外郎曹修古为右谏议大夫。修古鲠直有风节，当庄献时，权幸用事，人人顾望畏忌，而修古遇事辄言，无所回挠。初贬同判杭州，未行，改知兴化军。卒于官，贫不能归葬，宾佐赙钱五十万，季女泣白其母曰：「奈何以是累吾先人也！」卒拒不纳。帝思修古忠，故优赠之，仍赐其家钱二十万。修古无子，录其貋刘勋为试将作监主簿。
　　始庄献不豫，赦常所不原者，而有司屡以惠奸为言。戊戌，诏杀人者虽会庚寅赦，并刺配千里外牢城。
　　己亥，诏契丹国所献礼币甚厚，其于常所遗物外，增黄金三百两。
　　御史中丞范讽请转运河阳、河阴仓粟，以赈京东饥民，从之。
　　怀安军判官熊文雅言母老，愿以三任告身授母一邑封。诏特与之，仍令流内铨注文雅家便试衔知县。
　　庚子，殿中侍御史段少连言：「顷岁，上御药杨怀德至涟水军，称诏市民田三十顷给僧寺。按旧例，僧寺不得市民田。请下本军还所市民田，收其直入官。」从之。
　　壬寅，名庄献明肃太后、庄懿太后新庙曰奉慈，从翰林学士冯元、侍读学士宋绶等议也。
　　癸卯，诏凡除转运使及藩镇、边郡守臣，自今并许上殿奏事。此时未复提刑，诏乃有之，恐后人所增，今削去「提刑」字。
　　免登、莱二州今秋田租。
　　国子监说书贾昌朝言：「礼，母之讳不出于宫。今庄献明肃太后易月制除，犹讳父名，非所以尊宗庙也。」甲辰，诏勿复避。
　　丁未，命度支判官刑部郎中刘赛、西染院副使兼合门通事舍人符惟忠、度支判官司封员外郎李昭述、东染院副使张茂实使契丹，谢国母及国主来吊慰祭奠。赛，益子；茂实，景宗养子也。
　　戊申，殿中侍御史张奎言京师斗讼尤繁，请置内外左右厢受事判官各一员。乃诏近臣举官，而士人多耻为之，寻复罢。
　　壬子，宰臣张士逊等言：「比诸道旱蝗，请用汉故事册免，蒙赐诏不许。今陛下既减损尊名，愿各降官一等，以塞天异。」上慰勉之。
　　丁巳，置端明殿学士，班翰林、资政学士之下【二】，以翰林侍读学士、兼龙图阁学士宋绶为之。太平兴国五年，改端明殿学士为文明殿学士，班枢密副使之下，自程羽、李昉后，不复除授。承明既灾，更命新殿曰端明，于是复置学士，与文明之职并见，而班益降矣，然讫无拜文明殿学士者。绶固辞端明，不听，请解龙图阁，许之。
　　绶因上言：「帝王御天下，在总揽威柄，而一纪以来，令出帘箔。自陛下躬亲万几，内外延首，渴见圣政，宜惩违革弊，以新百姓之耳目。而赏罚号令，未能有过于垂帘之日，岂非三事大臣不能推心悉力，以辅导陛下之意邪？顷太后朝多吝除拜，而邪幸或径取升擢，议者以为恩出太后而已。今恩赏虽行，又谓自大臣出，非大臣朋党罔上，何以致此。且朋党之为朝廷患，古今同之，或窥测帝旨，密令陈奏，或附会己意，以进退人。大官市恩以招权，小人趋利以售进，此风寖长，有蠹邦政。太宗尝曰；『国家无外忧，必有内患。外忧不过边事，皆可豫防；惟奸邪共济，若为内患，深可惧也。』真宗亦云：『唐朝朋党甚盛，以至王室卑弱。』愿陛下思祖宗训戒，念王业艰难，整齐纪纲，正在今日。」
　　戊午，命兵部员外郎知制诰丁度、右骐骥使王继凝为契丹国母生辰使，度支副使兵部员外郎李纮、礼宾副使李继一为国主生辰使，度支判官刑部郎中章频、礼宾副使李遵懿为国母正旦使，开封府推官金部员外郎王仲睦、供奉官合门祗候郭崇为国主正旦使。崇镘不行，以供备库副使张玮代之。
　　三司言自藉田后，继有赏赉，用度不足，请假于内藏库。庚申，出缗钱百万赐之，因谓宰相张士逊曰：「国家禁钱，本无内外，鴜以助经费耳。」士逊对曰：「不然，则有司未免侵渔百姓也。」
　　辛酉，命翰林学士章得象、知制诰郑向编定一司一务敕。
　　上方欲用太常博士刘越为右司谏，而越已卒。九月癸亥朔，遂以右司谏赠越，录其子丹为试将作监主簿，赐其家钱十万。
　　甲子，诏合门使班宣政使之上。又诏诸司使至三班使臣并五年一磨勘，带合门祗候者四年，诸司使副仍以五资为一转。
　　乙丑，被灾州县罢给来年蚕盐。
　　丙寅，崇信节度使、同平章事、判河南府钱惟演落平章事，赴本镇。初，惟演欲为自安计，首建二后并配议，既与刘美为亲，又为其子暧娶郭皇后妹。至是，又欲与庄懿太后族为婚。御史中丞范讽劾奏惟演不当擅议宗庙，又言惟演在庄献时，权宠太盛，与后家连姻，请行降黜。上谕辅臣曰：「先后未葬，朕不忍遽责惟演。」讽即袖告身入对曰：「陛下不听臣言【三】，臣今奉使山陵，而惟演守河南，臣早暮忧刺客，愿纳此，不敢复为御史中丞矣。」上不得已，可之，讽乃趋出。丁卯，复夺暧一官，落集贤校理，听随惟演行，诸子皆补外州监当。
　　戊辰，诏节度使至合门使、缘边州军钤辖、诸司使，各举殿直以上有材勇曾历边任者一人。
　　甲戌，幸洪福院，易衰服，奠庄懿太后梓宫。丙子，又奠焉。
　　丁丑，诏国忌日罢佛像前设神御。
　　己卯，加赠齐王元佐为潞王，陈王元份为润王，安王元杰为邢王，密王元偓为苏王，曹王元偁为华王，魏王德昭为□王，岐王德芳为潭王。先是，诸王子孙各请赠其父为皇太子，诏翰林学士冯元、端明殿学士宋绶详定，而元等言：「周王元佑，陛下长兄，宜追册为皇太子。太祖二王、太宗五王追□之典，礼难均及，故元佐等止徙封加镇及兼官而已。」诏考详元佑册礼以闻。
　　庚辰，加赠颍川郡王德彝兼中书令，申国公德恭为高密郡王、谥慈惠，临沂郡公德隆为广平郡王、谥恭肃，咸宁郡公德雍为广陵郡王。
　　辛巳，加赠安定郡王惟吉为冀王，乐安郡公惟正为同安郡王。
　　壬午，庄献明肃皇太后灵驾发引，上顾辅臣曰：「朕欲亲行执绋之礼，以申孝心。」乃引绋行哭，出皇仪殿门【四】，礼官固请而止。遣奠正阳门外，遂诣洪福院，服素纱□头、淡黄衫，从官常服、黑带奉引章懿太后梓宫，遣奠廷中，皆改衰服。奉辞，随梓宫攀号不已，左右固请止，上泣曰：「劬劳之恩，终身何所报乎！」步送至院西南隅，仗转乃还。
　　甲申，再贬濠州防御使冯季良为左屯卫将军，滁州安置，御史中丞范讽言季良侥幸得官，当行追夺故也。开封府又劾奏季良冒立券，庇占富民刘守谦免户役，诏许季良自陈，以地给还之。
　　乙酉，翰林学士、龙图阁学士、兼侍讲、给事中冯元落翰林学士，知河阳；六宅使、昌州刺史、内侍押班卢守懃落押班，为永兴军钤辖；前上御药张怀德罚铜三十斤。先是，礼宾使李用和言，发庄懿太后故陵，有泉水沮洳，以元暨守懃尝同护葬事，故责及之。怀德本择葬地，前坐张永信事，已配广南，至是益徙远处。
　　丁亥，赐新楚州都监、内殿崇班猉俊银百两。仍诏自今内殿崇班至诸司使为都监者，并如例赐之。
　　己丑，诏被灾州县今年秋税，官毋得折变、支移。
　　庚寅，罢仪鸾司建绣錾幕。
　　辛卯，诏梓州路仍岁旱疫，令转运使亲按所部民，蠲其租。
　　冬十月甲午，诏缘边诸寨监押两员处，以官高者为寨主。
　　禁登州民采金。
　　乙未，置应天府书院讲授官一员。
　　知谏院孙祖德言，护国节度使兼侍中张耆建楼于私第，下瞰社稷祠坛，请撤毁之，诏可。
　　丙申，诏天下山林，自天圣七年以来，为豪民规占其利者，悉还官，与百姓共之【五】。
　　丁酉，祔葬庄献明肃皇太后、庄懿皇太后于永定陵。
　　庚子，诏天下闰年造五等版簿，自今先录户产、丁推【六】及所更色役榜示之，不实者听民自言。
　　辛丑，太常丞、直集贤院、同监左藏库韩琦言：「天禧中，入内内侍省置合同凭由司，凡传宣取库物，令内臣自赍合同凭由送逐处已，乃缴奏下三司出破帖。今内臣皆先以白札子传宣，而后降合同，其间或称禁中对换物色，及支外以余物还库，恐有妄伪。请自今非降合同毋得支。」从之。
　　诏三司判官、开封府判官、髃牧判官、审刑院详议官，自今告谢日，并令合门取旨，赐章服。
　　浚齐州清河。
　　甲辰，诏曰：「先王不以浮靡示天下，今两川岁贡绫、绵、罗、绮、透背、花纱之属，皆女工蠹也，其以三之二易为紬绢供军需。」
　　时上富于春秋，左右或欲以巧自媚，后苑珠玉之工颇盛于前日。殿中侍御史庞籍言：「今螽螟为灾，民忧转死，北有耶律，西有拓跋，陛下安得不以俭约为师，奢靡为戒，重惜国费，以循民之急！」上深纳其言。
　　命翰林学士承旨盛度等详定裁减天下岁所度僧道人数。初，晏殊出知亳州，言僧圆定者尝奉诏西天取大集论，还，赐紫衣，乃与其徒为劫盗里中；且比岁普度僧道，皆游惰之人，宜别为条约。故委官裁减之。
　　乙巳，左藏库使、普州团练使、入内副都知、并代路钤辖江德明落副都知，领果州防御使，为潞州钤辖。西京作坊使、内侍押班朱允中落押班，为六宅使、天雄军钤辖。初，德明、允中在庄献时颇用事，至是，言者以为犹不检畏，故落职而外迁之。
　　李仲容言曹州池庳畎浍，旧迹具存，而卒多湮废，岁积水为患，请使知州、通判及属县令佐并带开治沟洫河道事，诏从之。
　　己酉，祔庄献明肃太后、庄懿太后主于奉慈庙。
　　辛亥，上谕辅臣曰：「近岁进士所试诗赋多浮华，而学古者或不可以自进，宜令有司兼以策论取之。」
　　诏内外京朝官厘务者，并三岁一迁官，从三司判官郑戬之请也。
　　司封员外郎、秘阁校理□遵路为开封府推官。始，庄献太后称制，下莫敢言得失，遵路条奏十余事，语皆切直，忤太后意，出知崇州。遵路至崇州，即令转市□中米以备岁俭，已而果大乏食，民赖赈济，自他州流至者亦十全八九【七】。范仲淹安抚淮南，荐遵路为郡得古人之风，乞以遵路救灾事迹颁诸州为法，并付史馆。崇州，即通州。遵路，淑子也。佐京府不三月，又迁盐铁判官。此事附见。
　　癸丑，德音降东、西京囚罪一等，徒以下释之；缘山陵园陵应奉民户，免租赋科役有差。
　　甲寅，注辇国王尸啰茶印汣啰遣使蒲押汣离等以泥金表进真珠衫帽及真珠一百五两、象牙百株。汣离自言数朝贡，而海风破船不达，愿将上等珠就龙黙脚撒殿，顶戴瞻礼，以申向慕之心。乃奉银盘升殿，跪撒珠于御榻下而退。
</div>
    <div class="pagination">
<a href="续资治通鉴长编_page174.html">上一页</a><span>...</span><a href="续资治通鉴长编_page170.html">170</a><a href="续资治通鉴长编_page171.html">171</a><a href="续资治通鉴长编_page172.html">172</a><a href="续资治通鉴长编_page173.html">173</a><a href="续资治通鉴长编_page174.html">174</a><span class="current-page">175</span><a href="续资治通鉴长编_page176.html">176</a><a href="续资治通鉴长编_page177.html">177</a><a href="续资治通鉴长编_page178.html">178</a><a href="续资治通鉴长编_page179.html">179</a><a href="续资治通鉴长编_page180.html">180</a><span>...</span><a href="续资治通鉴长编_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
