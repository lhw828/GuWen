<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 186 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 186 页/共 306 页</h1>
    <div class="content">　　夏四月丁亥朔日食
　　是日隂晦不见羣臣皆贺
　　章得象罢
　　得象在中书畏逺名势宗党亲戚一切抑而不进然亦无所建明御史孙抗数论之得象乃上章求去遂出知陈州
　　以陈执中同平章事兼枢宻使呉育参知政事丁度【字公雅祥符人】为枢宻副使
　　未几执中与贾昌朝言西夏来庭乞免兼枢宻使从之
　　冬十月罢转运兼按察使
　　十一月罢京东安抚使富弼
　　滁州狂人孔直温谋反伏诛捜其家得石介书时介已死宣徽南院使夏竦怨介尝讥己言介诈死乃弼遣介结契丹起兵期以一路兵为内应请发介棺騐之诏下兖州访介存亡杜衍保介必死【衍防问属掌书记龚鼎臣愿以阖门证其死衍探懐出奏稿示之曰吾已保介矣　龚鼎臣字辅之须城人】提刑吕居简【防正第六子】亦上言无故发棺何以示后始获免遂罢弼安抚使贬孙复监虔州税介子孙覊管池州
　　【丙戌】六年春三月辛巳朔日食
　　帝谓贾昌朝防曰谪见于天愿罪朕躬卿防宜究民疾苦思所以安利之又曰人主惧天而修徳犹人臣奉法而自新也昌朝防顿首谢
　　夏五月京师雨雹河北河东京东同时地震
　　登莱州尤甚【先是青州震已而登州屡震海底輙有声如雷】
　　秋八月以呉育为枢宻副使丁度参知政事
　　育在政府遇事敢言时知永静军【今河间府东光县宋于此置永静军】何绶疑通判江中立谮已因诬以罪廹令自杀育欲坐绶死贾昌朝不可遂争议帝前殿中皆失色育论辨不已曰臣所辨者职也顾力不胜愿罢臣职知审刑院髙若讷附昌朝议绶竟减死一防帝以昌朝故乃命育与度易位谓近臣曰呉育刚正可用第嫉恶太过耳
　　【丁亥】七年春二月大旱诏求直言
　　三月贾昌朝呉育罢
　　昌朝育议不恊论者多不直昌朝时方悯雨昌朝引汉册免三公故事乞罢御史中丞髙若讷上言大臣喧争为不肃故雨不时若于是昌朝出判大名育出知许州
　　以夏竦同平章事寻改授枢宻使以文彦博参知政事髙若讷为枢宻副使
　　竦制下谏官御史交章言大臣和则政事修竦前在关中与首相陈执中论议不合今不可使共事故改之
　　帝祷于西太乙宫是日雨
　　帝出祷雨于太乙宫日方炎赫帝却盖不御及还而雨大浃
　　冬十一月贝州卒王则据城反以明镐为河北安抚使初涿人王则以嵗饥流至贝州自卖为人牧羊后宣毅军为小校贝冀俗尚妖幻相与习五龙滴泪防经及诸图防书言释迦佛衰谢弥勒佛当持世妖人争信事之州吏张峦卜吉主其谋党与连徳齐诸州约以明年正旦防澶州浮梁作乱防其党以书谒北京留守贾昌朝事觉被执则故不待期亟以冬至日反时知州张得一方与官属谒天庆观则率其徒刦库兵执得一囚之从通判董元亨【深州束鹿人】索库钥元亨厉声骂贼贼遂杀之又杀司理王奨节度判官李浩防兵马都监田斌以从卒巷战不胜而出城扉阖提防刑狱田京【字简之亳州鹿邑人】防缒城出保南闗入骁健营抚士卒凡冇欲应贼者京以计尽诛之由是营兵在外者皆慑服南闗得不陷【时有北京指使马遂闻则反告留守贾昌朝请讨贼昌朝令持榜入贝州招降谕以祸福则不荅遂奋起扼其喉殴之而左右无助之者遂为贼所杀事闻赠宫苑使马遂开封人】　则僭称东平王建国曰安阳改元得圣旗帜号令率以佛为称城以一楼为一州书州名补其徒为知州毎面置一总管然缒城下者日众于是令民伍伍为保一人缒余悉斩事闻以知开封府明镐为体量安抚使而诏贝州有能获贼者授诸衞上将军镐至贝州民汪文庆等自城上系书射镐帐约为内应夜垂絙以引官军入城者数百人贼觉率众拒战官军不利乃与文庆防复缒而出【先是知制诰胡宿以登莱地震因言必有内盗起于河朔宜为之备登莱视京师为东北少阳之位也今二州并置今坑聚民以凿山谷阳气损泄故隂乗而动可即禁止以寕地道至是其言始騐　胡宿字武平常州晋陵人】
　　太子太傅致仕李廸卒【諡文定】
　　【戊子】八年春正月以文彦博为河北宣抚使明镐副之闰月执王则槛送京师诛之以文彦博同平章事镐以贝州城峻不可攻乃为巨闉将成为贼所焚镐乃即南城为地道日攻其北以牵制之朝廷以则未下命彦博宣抚镐为之副夏竦恶镐恐其成功凡镐所奏輙从中阻之彦博既受命请军事得専行许之彦博至贝镐穿道适通遂选壮士夜半由地道入城众登城贼纵火牛官军以枪中牛鼻牛还攻之贼大溃开东门遁总管王信【字公亮太原人】追则擒之余众保村舍者皆被焚死竦复言所获恐非眞盗乃诏槛送则京师磔于市则据城凡六十六日而败改贝州为恩州张得一以降贼伏诛诏以彦博同平章事加明镐端明殿学士封贾昌朝为安国公【侍读学士杨偕言贼发昌朝部至出大臣乃能平昌朝为有罪不当赏弗聴】
　　夏元昊卒
　　元昊卒子谅祚【小字寕令格旧作令哥今改】方期岁宻藏【旧作没藏今改】氏所生也【夏国语谓欢嘉为寕令両岔河名也宻藏氏从元昊出猎至此生谅祚遂名焉】养于母族鄂博【旧作讹厐今改】鄂博因立之以三大将分治国政【考东都事畧元昊凡七娶其五娶曰野利氏雅竒妹也生子曰寕格立为太子已而雅竒被诛元昊得其妻宻藏氏与私通野利氏出之为尼防元昊欲纳冯伊克氏为寕格妻见其美自取之寕格愤而杀元昊不死劓其鼻而去匿黄庐为宻藏氏之兄鄂博所杀元昊遂因鼻创而死方宻藏氏之为尼也已有娠元昊既死而生子是为谅祚鄂博遂立之以宻藏氏为太后此所载与宋史不同李焘长编因之续纲目节録数语于圏外以示存疑今据东都事畧云云宻藏氏既已斥出为尼其生子又在元昊死后鄂博拥立夏国将相岂无一人异议其説恐不足信今仍以宋史为防而附注于此　按寕格旧作寕歌玛伊克旧作没今并改正】
　　卫士作乱伏诛
　　帝将以闰月望夕复张灯皇后谏止之越三日亲从官顔秀防四人谋为乱夜入禁中越屋叩寝殿皇后方侍帝闻变遽起帝欲出后闭閤拥持趣召都知王守忠使引卒入卫贼伤宫嫔殿下声彻帝所宦者以乳妪殴小女子绐奏后叱之曰贼在近杀人敢妄言耶隂遣人挈水踵后贼果举炬焚帘水随灭之是夕所遣宦侍后皆亲剪其髪曰以是徴赏故争尽死力守忠兵至贼就擒灭诏领皇城司者皆坐斥事连副都知杨懐敏夏竦与懐敏相结欲曲庇之乃请御史与宦官同鞫于禁中丁度曰宿衞有变事闗社稷请付外台穷治因争于帝前帝从竦议由是懐敏止降官领内职如故
　　三月诏羣臣言时政阙失
　　帝幸龙图天章阁以手诏问辅臣及御史中丞以上时政阙失皆给笔札令即坐以对时陈执中不学少文固辞不对宋庠亦请至中书合议条奏乃聴两府归而上之翰林学士张方平方鎻院草制夜半与所条对俱上言汰冗兵退剰员慎磨勘择将帅四事帝览奏惊异诘旦更赐手札问诏所不及者方平复上备邉恤刑二事又言比来朝廷颇引轻险之人内为言官外为按察多发人暧昧之事天下承风靡然一变故将相以至卿大夫士一动一为辄曰恐致人言苟且因循求免谤咎何暇展布四体为国立事哉【时殿中侍御史何郯言国家设侍从之官自学士至待制公卿之才并由此出自顷相承惟以文翰待之而不责其言议臣下亦以职分当尔自安循黙以天下利害之大备言责者惟御史谏官十人而欲陛下聪明无所遗政理无所失不可得矣乞谕两制臣僚自今闻朝政阙失并许论列御史中丞鱼周询言近西陲备御天下绎骚日费千金生灵重困今元昊防子新立乃朝廷寛财用恤民力之时速宜经度以纾匮乏愿委安抚使与守邉掌记臣僚裁减冗兵莭抑浮费又言仕进多门滋长奔竞糜费廪禄愿特诏进士觧褐无令过多流外奏补宜暂停止又请择牧守选将帅斥贫残汰庸驽凡千有余言帝以执政及近臣对多疎濶时嘉周询详敏何郯字圣从成都人】
　　夏四月册谅祚为夏国主
　　夏遣使来告哀朝廷及契丹皆遣使慰奠议者请因谅祚防弱毋族専国以节钺啖其三大将使各有所部分以披其势可以得志陕西安抚使程琳曰幸人之防非所以柔逺人不如因而抚之帝乃遣使册谅祚为夏国主议者深惜朝廷之失机防
　　罢丁度为观文殿学士以明镐参知政事
　　度以与夏竦议事不合求解政事乃置观文殿学士以授之度性淳质在翰林十五年数论天下事未尝及私帝雅重之文彦博数推镐贝州之功且荐其才可大用帝遂以代度【未几镐卒】
　　五月无云而震夏竦免以宋庠为枢宻使厐籍参知政事
　　何郯论竦奸邪不可任枢要防京师一日无云而震者五帝方坐便殿趣召翰林学士张方平至谓曰夏竦奸邪以致天变如此宜免之乃出知河南
　　冬十二月以美人张氏为贵妃
　　初衞士之变帝以美人有扈跸功夏竦建议欲尊之同知谏院王贽【字至之庐陵太和人】因言贼本起皇后閤前请究其事兾动揺中宫隂为美人地上以问御史何郯郯曰此奸人之谋不可不察上悟事遂寝然美人卒以功进贵妃
　　【己丑】皇祐元年春正月甲午朔日食
　　二月彗星见
　　夏五月加知青州富弼礼部侍郎辞不受
　　先是河北京东大水民流就食青州富弼劝所部民出粟益以官廪得公私庐舍十余万区散处其人以便薪水官吏自前资待缺寄居者皆给其禄使即民所聚选老弱病瘠者廪之仍书其劳约他日为奏请受赏率五日辄遣人持酒肉饭糗慰藉出于至诚人人为尽力山林陂泽之利可资以生者聴民擅取死者为大冢之目曰丛冢及麦大熟民各以逺近受粮而归凡活五十余万人募为兵者万计前此救灾者皆聚民城郭中为粥食之蒸民疾疫及相蹈借或待哺数日不得粥而仆自弼立法简便周尽天下传以为式帝闻遣使褒劳加拜礼部侍郎弼曰救灾守臣职也固辞不受
　　秋八月陈执中罢以宋庠同平章事髙若讷参知政事厐籍为枢宻使梁适为副使
　　执中居位无所建明但延接卜相术士言者屡攻之遂以足疾求罢出知陈州庠初执政遇事輙分别可否及再登用遂浮沉自安然天资忠厚尝曰逆诈恃明残人矜才吾终身不为也
　　汰诸路兵
　　文彦博厐籍建议省兵众以为不可帝以为疑彦博籍共奏曰公私困竭正坐冗兵果有患臣请死之帝意遂决于是简汰陕西及河北诸路羸兵为民者六万减廪粮之半者二万又诏减陕西兵屯内地以省邉费
　　九月广源州【宋覊縻州地在今安南国谅山府东北】蛮侬智髙反冦邕州侬氏自唐初即雄于西原【注见前】世为广源州首领唐末交阯强盛广源服属之知傥犹州【蛮州与下安徳州俱与广源州接界】侬全福为交人所杀其妻改适商人生智髙冒姓侬氏既壮与其母据傥犹州交人攻而执之释其罪使知广源州智髙怨交阯乃乗间袭据安徳州潜称南天国改元景瑞因招纳亡命贡献中国求内附朝廷不许复奉金函书以请亦不报智髙怒与广州进士黄师宓防谋据广南乃数出敝衣易谷食绐言洞中饥馑部落离散知邕州陈珙信之不设备智髙忽一夕纵火焚其居因绐众曰平生积聚今为天火所焚生计穷矣当取邕广以自王否则兵死众从之遂率众五千沿江【即广西南寕府之左江源出广源州】东下攻邕州横江砦【当作横山本唐县宋改砦在今南寕府宣化县东横山上】守将张日新防战死诏江南福建等路发兵备之
　　罢武举
　　冬十月契丹伐夏执谅祚之母以归
　　先是契丹主伐夏北院枢宻使萧惠帅师自河南进战舰粮艘绵亘数百里既入敌境侦不逺铠甲载于车军士不得乗马诸将请备不虞恵曰谅祚必自迎车驾何暇及我无故设备徒自耳契丹主闻夏人已遁而还恵师尚进未立营栅夏人奄至士卒皆不及甲而走死伤不可胜数至是北道行军都统耶律达噜噶【旧作敌鲁古今改正】率兵至贺兰山获谅祚母及宫僚官属以归【明年契丹复伐夏夏两遣使于契丹乞依旧称藩契丹主遣都监萧雅噶等使夏索党项叛户谅祚请代党项权进駞马牛羊等物而求唐隆镇乞罢所建城邑契丹主不许置谅祚母属于蓟州　按雅噶旧作爻括今改正】
　　【庚寅】二年秋九月大享天地于明堂赦
　　自太祖以来未尝亲享明堂惟命有司摄事是嵗帝以大庆殿为明堂仍诏有司详定仪注于是新作礼神玉【玉通鉴误作主今依宋史改正】制乐八曲【五音一曲奉爼用之二变七律一曲饮福用之七律相生一曲退文舞迎武舞及亚献终献彻豆用之又酌献五帝随月用律各从其音为五曲二变变宫变徴也月律正月太簇为青帝四月仲吕为赤帝六月林钟为黄帝七月夷则为白帝十月应钟为黒帝】九月朝享景灵宫又享太庙乃大享天地于明堂以太祖太宗眞宗配仪如圜丘大赦百官皆进秩
　　冬十一月诏外戚毋得任二府
　　时张贵妃宠冠后庭尧佐【字希元】其伯父也骤除宣徽节度景灵羣牧四使殿中侍御史唐介【字子方荆南人】与知谏院包拯【字希仁庐州合肥人】呉奎【字文长潍州北海人】等力争之中丞王举正又留百官班廷论故有是诏且罢尧佐宣徽景灵二使
　　闰月诏更定雅乐
　　先是帝以大享明堂召近臣同阅雅乐至是言者以镈钟特磬未协音律诏令邓保信阮逸卢昭序同太常检详典礼别行铸造太常荐太子中舍致仕胡瑗诏同定钟磬制度又下诏中书门下集两制太常官置局于秘阁详定大乐王尧臣荐天章阁待制赵师民博古今愿同详定寻又诏议定乐名王尧臣防奏宜名大安从之【时田况宋祁荐益州乡贡进士房庻晓音律召诣阙自言尝得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺非起于黄钟也葢汉一为一分者九十分之一后误以一黍为一分其法非是当以秬黍中者一千二百实管中黍尽得九十分为黄钟之长九寸加一以为尺则律定矣直秘阁范镇是其説而胡瑗防制乐已定故授庻校书郎而遣之惟集贤校理司马光不以镇言为是数与论辨然世鲜钟律之学竟不能决　田况字元均冀州信都人范镇字景仁华阳人司马光字君实陕州夏县人】后三年知制诰王洙【字原叔尧臣之叔】言黄钟为宫最尊者但声有尊卑不在形体之大小若随律长短为钟大小之制则减至应钟比黄钟才四分之一又九月十月以无射应钟为宫即黄钟大吕反为商声宫小而商大是君弱臣强之象今参酌镈钟特磬制度欲且各依律数算定长短大小容受之数仍以景祐中黍尺【胡瑗以横黍累尺事具前】为法铸大吕应钟钟磬各一即见形制声韵所归奏可翰林学士承防王拱辰复言黄钟为诸律之首葢君徳之象不可并也今十二钟磬一以黄钟为率与古为异请更详定知谏院李兑【字子西临颍人】言窃闻崇文院聚议王拱辰欲更前史之义王洙不从议论宣啧夫乐之道广大防眇非知音入神岂能轻定且阮逸罪废之人务其异説欲规恩赏朝廷制乐当国财匮之时烦费甚广器既成矣又欲改为虽命两府大臣监议未能裁定当请以新成钟磬与祖宗旧乐参校其声但取偕和近雅者用之于是诏南郊仍用旧乐其新定大安之乐常祀及朝防用之【初王朴所制编钟皆侧垂李照与胡瑗皆非之又太常藏古编钟其声与朴钟夷则清声合而其形侧垂后至和二年瑗改铸正其钮使下垂叩之弇郁而不扬其镈钟又长甬而震掉声不和著作佐郎刘义叟曰此与周景王无射钟无异上将有惑之疾其明年正月帝暴感风人以其言为騐　刘羲叟字仲更泽州晋城人】
　　【辛卯】三年春正月帝幸魏国大长公主【太宗女】第
　　公主防不好防貌类太宗下嫁李遵朂【字公武上党人继昌子】賔客皆一时贤士大夫毎燕集主必亲视饔饎之莭庄献太后尝赐金龙小冠辞不敢服太后访以政事多语祖宗旧事以讽遵朂守许州暴得疾主亟欲往视不待奏而行从者才五六人居其防衰麻未尝去身服除不复御鲜华尝燕禁中帝亲为簮花主辞曰自誓不复为此乆矣未防病目帝自临视亲防主目左右感泣帝亦悲恸问子孙所欲主曰岂可以母疾而邀赏也赉白金三千两不受至是以暴疾闻帝促驾往视未至而主卒乃即主堂易服奠哭【諡主曰献穆】
　　三月宋庠免以刘沆【字冲之吉州永新人】参知政事
　　时有伪造勅牒者庠弟祁之子与游事觉包拯防言庠不戢子弟且在政府无所建明庠遂求去出知河南府
　　夏六月诏州郡勿献瑞物
　　知无为军茹孝标献芝草帝曰朕以豊年为瑞贤臣为宝草木之异焉足尚哉免孝标罪而戒州郡勿复献
　　秋八月京东淮浙饥
　　谏官呉奎言近嵗以来水不润下盗贼横起皆隂盛所致今朝廷之过在乎因循中外臣寮建一策举一官虽有可取皆抑而不行又从而媒蘖谓之生事如两河盗贼行路之人皆已传布而大臣不以为事至执杀官吏然后仓皇移易官守不亦晚乎事将有大于此者幸陛下留意
　　冬十月以张尧佐为宣徽南院使贬殿中侍御史里行唐介为英州【注见前】别驾文彦博免
　　尧佐复除宣徽使知河阳命下介谓同列曰是欲与宣徽而假河阳为名耳独抗言之帝谓曰除拟本出中书介遂劾文彦博知益州日造间金竒锦縁阉寺通宫掖以得执政今顕用尧佐益自固结请罢之而相富弼语甚切直帝怒却其奏不视且曰将逺窜介徐读疏毕曰臣忠愤所激鼎镬不避何辞于谪帝急召执政示之曰介论事是其职至以彦博由妃嫔致宰相此何言也进用冢司岂应得预而乃荐弼时彦博在帝前介责之曰彦博宜自省即有之不可隠彦博拜谢不已帝益怒梁适叱介使下殿修起居注蔡襄趣进救之贬春州别驾王举正言其太重帝亦悟明日取其疏入改英州而罢彦博知许州呉奎亦以介党出知宻州帝虑介或道死有杀直臣名命中使防之由是介直声闻天下然彦博事之有无卒莫能辨
　　夏竦卒以厐借同平章事髙若讷为枢宻使梁适参知政事王尧臣为枢宻副使
　　竦卒赐谥文正同知礼院司马光言諡之美者极于文正竦何人乃得此諡判考功刘敞【字原父新喻人】言諡者有司之事竦奸邪而諡之以正不应法且侵臣官诏更諡文庄
　　【壬辰】四年夏五月资政殿学士汝南公范仲淹卒【諡文正】仲淹生平励志圣贤之学尝自诵曰士当先天下之忧而忧后天下之乐而乐其为政忠厚所至有恩邠庆二州之民与属羗皆尽像立生祠其卒也哀号如父【仲淹在朝尝上言曰与陛下共理天下者惟守宰最要比年以来不知迁择一切以例除之其开良吏百无一二使天下赋税不得均狱讼不得平水旱不得救盗贼不得除救之之术莫若守宰得人则政举矣其知杭州也值嵗饥仲淹日出宴于湖山纵民竞渡谕诸寺僧造殿宇又新仓厫吏舍日役千夫监司劾奏杭州不恤荒政仲淹言所以游宴兴造者正欲发有余之财以惠贫者使工技贸易之人皆得仰食于公私荒政之施莫此为大既而两浙惟杭州晏然遂着为令】
　　侬智髙防邕横诸州【横州唐置今属南寕府】遂围广州诏钤辖陈曙等发兵讨之
　　智髙攻防邕州执知州陈珙防欲任司户孔宗旦【鲁人】以事宗旦不屈遂遇害【都监张立亦骂贼死】智髙即州建大南国自称仁恵皇帝置官属时天下乆安广南州郡无备智髙所向守臣輙弃城走遂陷横贵藤【今广西梧州府藤县】梧康【今广东肇庆府平庆州】端龚【今广西浔州府平南县】封【与贵梧端注俱见前】八州知封州曹觐【字仲賔建安人】知康州赵师旦【字潜叔宣城人】皆战死智髙进围广州知州魏瓘力战御之知英州苏缄【字宜父泉州晋江人】搜募壮勇合数千人赴援扼贼归路得黄师宓父斩之以徇而转运王罕亦自外至募民兵益修守备城得不防事闻命陈曙讨之又以余靖为广西安抚使同提刑李枢及曙经制贼盗事复以杨畋【字乐道崇勲曽孙】体量安抚广南发广东钤辖兵赴之
　　以狄青为枢宻副使
　　初尹洙与青谈兵善之荐于韩琦范仲淹曰此良将材也二人待之甚厚仲淹授以左氏春秋且曰将不知古今匹夫勇耳青由是折莭读书悉通秦汉以来将帅兵法累进马军副都指挥使青起行伍十余年而顕贵面湼犹存帝尝勑青傅药除之青指其面曰陛下以功擢臣不问门地臣所以有今日由此湼耳臣愿留以劝军中不敢奉诏帝益重之至是自知延州召拜副使台谏王举正防谏其不可帝不聴
　　秋七月侬智髙防昭州九月以孙沔为广南安抚使初以沔知秦州入见帝以秦事勉之对曰秦州不足烦圣虑陛下当以岭南为忧臣观贼势方张官军朝夕当有败奏既而昭州钤辖张忠【注见前】以击贼败没事闻帝乃除沔湖南江西安抚使沔请发骑兵求武库精甲梁适折沔曰毋张皇沔曰前日惟亡备故至此今乃欲示镇静耶夫实备不至而貌为镇静危亾之道也乃与兵七百人沔忧贼度岭而北乃檄湖南江西曰大兵且至其缮治营垒多具燕犒贼疑不敢北侵行至鼎州【本朗州祥符中改名后升常徳府今府属湖南】加广南安抚使
　　以狄青为荆湖宣抚使督诸军讨侬智髙
　　智髙冦扰日甚岭外骚动杨畋防乆无功帝以为忧智髙移书行营求邕桂节度使帝将受其降梁适曰若尔则岭表非朝廷有矣防狄青上表请行遂以为宣抚使提举广南经制盗贼事青入对自言曰臣起行伍非战伐无以报国愿得蕃落数百骑益以禁兵覊贼首致阙下帝壮其言时命入内都知任守忠为青副知谏院李兑言唐失其政以宦者观军容致主将掣肘是不足法遂罢守忠谏官韩绛【字子华亿第三子】复言青武人不宜専任帝以问厐籍力賛青可用且言号令不専不如不遣乃诏岭南诸军皆受青节度
　　以范祥【字晋公邠州人】为陕西转运使制置解盐事
　　自复法兵民辇运不胜其苦并邉务诱人入中刍粟皆为虚估腾踊至数倍大耗京师钱币太常博士范祥闗中人也熟其利害常谓两池之利甚博而不能少助邉计者公私侵渔之害也倘一变法嵗可省度支緍钱数十百万乃画防以献遂命制置其事使推行之论者争言其非是遣户部使包拯驰视还言其便论者犹籍籍驿召祥至与三司杂议皆是祥所建诏从之田况请乆任祥以専其事乃擢祥为转运使于是旧禁盐地一切通商聴盐入蜀罢九州军入中刍粟令入实钱偿以盐授以要劵即池验劵按数而出尽弛兵民辇运之役以商所入缗钱籴粟输并邉九州军而悉留货物钱币以实中都由是黠商贪贾无所侥幸关内之民得安其业公私便之【按宋史食货志祥之献防变法在庆厯四年防祥以病告不果行至八年复申前説乃以祥为陕西提防刑狱兼制置觧盐事推行其法至皇祐元年侍御史知杂何郯复言其非其明年遣包拯驰视以为便田况为三司使请乆任祥擢祥为转运是祥法之行在庆厯八年祥之为转运亦当在是年之前续纲目及通鉴皆书于此且似盐法至此始变者殊为失实但食货志及范祥包拯田况各传俱不着日月若改书在庆厯八年无月可系今姑仍其旧而加注以辨于此】
　　冬十月以胡瑗为国子监直讲
　　瑗既居太学其徒至不能容取旁官舍处之礼部所得士瑗弟子十常居四五随才髙下喜自修饬衣服容止往往相类人遇之不问可知为瑗弟子也时与孙复同为直讲复教养不及瑗而治经过之
　　十一月壬寅朔日食
　　十二月狄青勒兵賔州【唐置今属桞州府】陈曙兵败青斩之以徇
　　先是侬智髙防賔州复入于邕【时交阯请出兵助讨智髙余靖以便宜许之请于朝青奏曰假兵于外以除内冦非我利也以一智髙横践二广力不能制乃假蛮夷兵蛮夷贪得忘义因而启乱何以御之愿罢交阯助兵帝从之】及是青合孙沔余靖之兵进次賔州青行军立行伍明束约野宿皆成营栅戒诸将无得妄与贼鬭聴吾所为钤辖陈曙乗青未至輙以步兵八千击贼溃于昆仑闗【在南寕府宣化县东北昆仑山上方舆纪要闗扼賔邕两界旁多岐岭最为冲要】殿直袁用等皆遁青曰令之不齐兵所以败晨防诸将堂上揖曙起并召用防三十二人按以败亡状驱出军门斩之沔靖相顾眙诸将股栗莫敢仰视
　　【癸巳】五年春正月狄青夜度昆仑闗大败侬智髙于邕州智髙走大理【即唐南诏滇载记石晋天福初叚思平据有南诏改国号大理】广南平青既诛陈曙因按兵止营令军休十日众莫测贼觇者还言军未即进青明日即整兵自将前军孙沔将次军余靖为殿夕次昆仑闗值上元莭大张灯乐饮彻晓次夜二鼔方晏从军官青忽称疾暂起如内数使劝饮迟明诸将环立帐前待令乃发而青己防服与先锋度闗趣诸将防食闗外贼方觉悉出逆战右将孙莭【开封人】搏贼死山下贼气鋭甚沔防惧失色青执白旗麾蕃落骑兵从左右翼击之纵横开合部伍不乱贼不知所为大败走追奔五十里斩首数千余级贼党黄师宓侬建中防及伪官属死者百五十七人生擒贼五百余死者万计智髙夜纵火烧城遁去由合江口【左右两江合流处注见前】入大理青按兵入城获金帛钜万招复老壮七千二百尝为贼所俘脇者慰遣之枭师宓防于城下时贼尸有衣金龙衣者众谓智髙已死欲以上闻青曰安知其非诈耶寕失智髙不可诬朝廷以贪功也广南悉平防至帝喜曰青破贼厐籍之力也又曰向非梁适言南方安危未可知也诏余靖经制广西追捕智髙而召青沔还朝【后二年靖遣都监萧注入特磨道生获智髙母及其弟智光子继宗防又募死士使大理求智髙重译得至防智髙已死函首至京师乃诛其母及其弟子　萧注字严夫新喻人特磨道今云南广南府是】
　　夏五月髙若讷罢以狄青为枢宻使孙沔为副使赏平广南功也厐籍及台谏朝士皆论青不可长省府帝不聴
　　以孙抃【字梦得眉山人】为御史中丞
　　韩绛奏抃非纠防才抃即手书曰臣观方今士人以善求事为精神以能托人为风采防给者谓之有议论刻深者谓之有政事谏官所谓才者无乃谓是乎若然臣诚不能也上察其言趣令视事未防抃举呉中复【字仲庻永兴人】为监察御史抃未始识其面或问之抃曰昔人耻为呈身御史今岂荐识面台官邪
　　秋闰七月厐籍罢以陈执中梁适同平章事
　　籍长于吏事持法深峭士卒畏服及为相声名减于治郡时防姻属与堂吏受赂事觉罢知郓州执中适遂相
　　诏定内侍员
　　诏自今内侍供奉至黄门以一百八十人为额仍诏内侍省都知押班湏年五十以上厯任无赃私罪者乃得为之
　　冬十月丙申朔日食
　　十一月诏减畿内诸县税
　　端明殿学士张方平言王畿赋敛之重诏开封府诸县两税于元额减二分永为定式
　　【甲午】至和元年春正月贵妃张氏卒追册为温成皇后二月孙沔罢
　　贵妃巧慧多智数善承迎至赠其父尧封为郡王世父尧佐至太师婣戚莫不顕贵然帝守法度事无大小悉付外廷议凡宫禁干请虽已赐可或輙中郤妃嬖幸少比然终不得紊政及卒帝忧悼甚至辍朝七日禁京城举乐一月追册为皇后治防皇仪殿知制诰王洙钩摭非礼隂与内侍石全斌附防欲令孙沔读册宰相防帝从之沔曰陛下以臣沔读册则可以枢宻副使读册则不可遂求罢乃出知杭州时陈执中为首相奉行惟谨且引洙为员外翰林学士士论由是争咎执中
　　京师疫
　　内出犀角二令太医和药以疗民其一通天犀也左右请留供服御帝曰吾岂贵异物而贱百姓哉立命碎之
　　以田况为枢宻副使三月王贻永罢以王徳用为枢宻使
</div>
    <div class="pagination">
<a href="御批历代通鉴辑览_page185.html">上一页</a><span>...</span><a href="御批历代通鉴辑览_page181.html">181</a><a href="御批历代通鉴辑览_page182.html">182</a><a href="御批历代通鉴辑览_page183.html">183</a><a href="御批历代通鉴辑览_page184.html">184</a><a href="御批历代通鉴辑览_page185.html">185</a><span class="current-page">186</span><a href="御批历代通鉴辑览_page187.html">187</a><a href="御批历代通鉴辑览_page188.html">188</a><a href="御批历代通鉴辑览_page189.html">189</a><a href="御批历代通鉴辑览_page190.html">190</a><a href="御批历代通鉴辑览_page191.html">191</a><span>...</span><a href="御批历代通鉴辑览_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
