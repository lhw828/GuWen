<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 17 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 17 页/共 607 页</h1>
    <div class="content">　　丙寅，以张勋为南面行营马军都监，卢怀忠为步军都监。
　　丙子，诏荆南发水兵三千人赴潭州。
　　己卯，女真国遣使来贡方物。
　　庚辰，以荆南节度副使、权知军府事高继冲为荆南节度使。
　　杨师璠之讨张文表也，兵稍失利。相持既久，文表出战，师璠大败之，遂取潭州，执文表。
　　初，文表闻王师来伐，潜送款于赵璲，具言奔丧朗州，为廖简所薄，因即私斗，实无反心。璲自以奉诏谕文表，得其归顺，甚喜，即遣使抚慰之。师璠兵既入城，纵火大掠，而璲亦继至。明日，飨将吏于延昭门，指挥使高超语其觽曰：「观中使之意，必活文表。若文表至阙，图害朗州，我辈无遗类矣。」乃斩文表于市，尽脔食其肉。及宴罢，璲召文表，超曰：「文表复谋为乱，已斩之矣。」璲太息久之。（杨师璠以三年十月出师，四年正月张文表乃成擒，其间必有相持守处，而史及杂记传皆不载。五代史称师璠至平津亭，文表出战，即败之。大定录亦称未逾月，师璠遂斩文表。而九国志则载师璠始为文表所败，王师将至，文表乃送款，朗兵因得入城，竟不载师璠胜负何如。并疑未得其实。五代史及大定录日月太迫，与事不合。而九国志所云朗兵因王师得入城，亦必差错。恐师璠初为文表所败，已而相持守，后乃得胜于平津亭，因破潭州。而文表盖尝遣使诣赵璲乞降，潭州既破，璲适至耳，非因璲至潭州始破也。）
　　是月，诏无得追县吏会州。五代以来，收税毕，州符追县吏，谓之「会州」。县吏厚敛于里胥，以赂州吏，里胥复率于民，民甚苦之也。（此据本志在此年此月。）
　　二月甲申朔，翰林学士、中书舍人王着，责授比部员外郎。着嗜酒，不拘细行。尝乘醉夜宿娼家，为巡吏所执，既知而释之，密以事闻，上置不问。于是，宿直禁中，夜叩滋德殿求见。上令中使引升殿，近烛视着，发倒垂被面，乃大醉矣。上怒，发前事黜之。御史中丞刘温叟等并坐失于弹劾，夺两月俸。
　　上闻高继冲托以供亿王师，贷民钱帛，下诏止之。
　　丙戌，天雄节度使符彦卿来朝，对于广政殿，赐袭衣、玉带。上欲使彦卿典兵，枢密使赵普以为彦卿名位已盛，不可复委以兵柄，屡谏，不听。宣已出，普复怀之请见，上迎谓曰：「岂非符彦卿事耶？」对曰：「非也。」因别以事奏，既罢，乃出彦卿宣进之。上曰：「果然，宣何得在卿所？」普曰：「臣托以处分之语有未备者，复留之，惟陛下深思利害，勿复悔。」上曰：「卿苦疑彦卿，何也？朕待彦卿至厚，彦卿岂能负朕耶？」普曰：「陛下何以能负周世宗？」上默然，事遂中止。
　　高继冲自以年幼，未知民事，刑政、赋役委节度判官孙光宪，军旅、调度委衙内指挥使梁延嗣，谓曰：「使事事得中，人无间言，吾何忧也。」
　　李处耘至襄州，时慕容延钊被病，诏令肩舆即戎事。处耘先遣合门使临洺丁德裕谕继冲以假道之意，请具薪水给军。继冲与其僚佐谋，以民庶恐惧为辞，愿供刍饩百里外。处耘又遣德裕往，光宪及延嗣请许之。兵马副使李景威说继冲曰：「今王师虽假道以收湖湘，然观其事势，恐因而袭我。景威愿效犬马之力，假兵三千，于荆门中道险隘处设伏，候其夜行，发伏攻其上将，王师必自退漤，回军收张文表以献于朝廷，则公之功业大矣。不然，且有摇尾求食之祸。」继冲曰：「吾家累岁奉朝廷，必无此事，尔无过虑，况尔又非慕容延钊之敌乎？」景威又曰：「旧传江陵诸处有九十九洲，若满百则有王者兴。自武信王之初，江心深浪之中，忽生一洲，遂满百数，昨此洲漂没不存，兹亦可忧也。」光宪谓继冲曰：「景威，峡江一民尔，安识成败。且中国自周世宗时，已有混一天下之志。圣宋受命，凡所措置，规模益宏远。今伐文表，如以山压卵尔。湖湘既平，岂有复假道而去耶！不若早以疆土归朝廷，去斥堠，封府库以待，则荆楚可免祸，而公亦不失富贵。」继冲以为然。景威知计不行，出而叹曰：「大事去矣，何用生为！」因扼吭而死。景威，归州人也。继冲遣延嗣与其叔父掌书记保寅，奉牛酒来犒师，且觇师之所为。
　　壬辰，师次荆门，处耘见延嗣等，待之有加，谕令翼日先还。延嗣喜，驰使报继冲以无虞。荆门距江陵百余里，是夕，延钊召延嗣等宴饮于其帐，处耘将轻骑数千倍道前进。继冲初但埙保寅、延嗣之还，遽闻大军奄至，即皇恐出迎，遇处耘于江陵北十五里。处耘揖继冲，令待延钊，而率亲兵先入，登北门。比继冲与延钊俱还，则王师已分据冲要，布列街巷矣。继冲大惧，即诣延钊，纳牌印，遣客将王昭济等奉表以三州，十七县，十四万二千三百户来归。
　　癸巳，幸玉津园。
　　王师既收荆南，益发兵，日夜趋朗州。周保权惧，召观察判官桂人李观象（观象，初见广顺元年。）谋之，观象曰：「凡所以请援于朝者，诛张文表耳。今文表已诛，而王师不还，必将尽取湖湘之地也。然我所恃者，北有荆渚，以为唇齿。今高氏束手听命，朗州势不独全，莫若幅巾归朝，幸不失富贵。」保权将从之，指挥使张从富（从富，未见。）等不可，乃相与为距守计。
　　慕容延钊使丁德裕先路安抚。德裕至朗州，从富等不纳，尽撤部内桥梁，沈船舫，伐木塞路，德裕不敢与战，退军须朝旨。延钊以闻。庚子，荆南表至，上复命高继冲为节度使，遣枢密承旨王仁赡赴荆南巡检。
　　辛亥，以梁延嗣为复州防御使，孙光宪为黄州刺史，王昭济为左领军卫将军。上闻李景威之谋，曰：「忠臣也。」命王仁赡厚恤其家。
　　上遣使谕周保权及将校曰：「尔本请师救援，故发大军以拯尔难，今妖駆既殄，是有大造于汝辈也，何为反距王师，自取涂炭，重扰生聚！」保权为左右所制，执迷不复，遂进讨之。慕容延钊遣战棹都监武怀节等分兵趣岳州，大破贼军于三江口，获船七百余艘，斩首四千余级，遂取岳州。（实录于三月初八日始书此，盖用延钊奏到日也。然取岳州当在二月末，今移入而不书日。十国纪年亦系之二月。解晖传云：伪统军使黄从志以岳州拒命，晖率舟师讨平之，生擒从志及伪将校十四人，俘斩数千骑，溺死者甚觽。晖时为战棹都指挥使，疑此即三江口之捷也。事略不同，因不别出。）
　　是月，遣使往澶、滑、魏、晋、绛、蒲、孟等州，（案宋史作澶、滑、卫、魏、晋、绛、蒲、孟八州，此脱去「卫」字。）开仓赈贷。
　　权知贡举浚仪薛居正奏进士合格者八人。
　　三月，张从富等出军于澧州南，与王师遇，未及交锋，贼军望风而溃。李处耘逐北至敖山寨，贼弃寨走，俘获甚觽。处耘择所俘体肥者数十人，令左右分食之，少健者悉黥其面，令先入朗州。会暮，宿寨中。迟明，慕容延钊继至。所黥之俘得入城，悉言被擒者为王师所啖食。贼觽大惧，纵火焚州城，驱略居民，奔窜山谷。壬戌，王师入朗州，擒张从富于西山下，枭其首。贼将汪端劫周保权并家属亡匿江南岸僧舍。李处耘遣麾下将田守奇（守奇，未见。）往捕之。端弃保权走，守奇获保权以归。于是尽复湖南旧地，凡得州十四，监一，县六十六，户九万七千三百八十八。 
　　庚午，命户部侍郎吕余庆权知潭州。
　　辛未，幸金凤园，召符彦卿等习射，上七发皆中的。彦卿等进马为贺。篃赐从臣马及银器有差。
　　癸酉，吏部尚书张昭等上言：「准诏徒、流、笞、杖刑名应合该除免当赎上请外，据法书轻重等第用常刑杖施行，令臣等详定可否闻奏者。伏以五刑之制，百代所遵，虽沿革之不同，贵重轻之无挠，仰承睿旨，别定明文，俾官吏之依凭，绝刑名之出入，请宣付有司颁行。凡流刑四：加役流，杖二十，配役三年；流三千里，杖二十，配役一年；二千五百里，杖十八，配役一年；二千里，杖十七，配役一年。徒刑五：徒三年，杖二十；二年半，杖十八；二年，杖十七；一年半，杖十五；一年，杖十三。杖刑五：杖一百，为杖二十；九十，为十八；八十，为十七；七十，为十五；六十，为十三。笞刑五：笞五十，为笞十；四十、三十，为八；二十、一十【二】，为七。旧据狱官令用杖，至是定折杖格，常行官杖长三尺五寸【三】，大头阔不过二寸，厚及小头径不过九分。小杖不过四尺五寸，大头径六分，小头径五分。徒、流、笞、杖，通用常行杖。流罪决讫，役一年；加役流决讫，役三年。徒罪决而不役。徒流皆背受，笞、杖皆臀受，讯杖如旧制。」
　　戊寅，湖南捷书至，髃臣称贺。
　　是月，令州县复置义仓，官所收二税，石别输一斗贮之，以备凶俭。（此据国史志及会要，新、旧录并无之。）
　　夏四月甲申，以旱，分命使篃祷京城祠庙，是夕雨。
　　德音减荆南、潭朗州死罪囚，流以下释之，配役人放还；蠲三年以前逋税及场院课利；管内文武官吏并依旧，仍加恩，立功者优其秩；行营诸军厚赐之，略获生口，各还其主。
　　乙酉，始命刑部郎中贾玭等通判湖南诸州。（玭，未见。）
　　遣给事中李昉祭南岳，寻有诏权知衡州。
　　丁亥，幸国子监，遂幸武成王庙，宴射玉津园。
　　戊子，禁湖南竞渡。
　　诏自今祠祭宿斋，并令仪銮司供帐，务极严洁【四】。
　　庚寅，出内府钱，募诸军子弟数千人，凿池于朱明门外，引蔡水注之。造楼船百艘，选卒，号水虎捷，习战池中。命右神武统军陈承昭董其役。
　　辛卯，王处讷上新定建隆应天历，上为历序，颁行之。
　　壬辰，遣中使赐湖南行营将士茶药，及立功将士钱帛有差。
　　丙申，兵部郎中、监秦州税曹匪躬弃市，海陵、盐城两监屯田副使张蔼除籍为民，并坐令人赍轻货往江南、两浙贩易，为人所发故也。
　　戊戌，符彦卿辞归镇。
　　庚子，以华州团练使大城张晖为凤州团练使、兼西面行营巡检壕寨使。晖前在华州，治有善状。上既诛李筠，将事河东，召晖入觐，问以计策。晖曰：「泽、潞疮痍未瘳，军务洊兴，恐不堪命。不若戢兵育民，俟富庶而后图之。」上慰劳遣还。于是始谋伐蜀，乃徙晖凤州。晖尽得其山川险易，因密疏进取之计。上览之，甚悦。
　　清源留后张汉思，年老醇谨，不能治军旅，事皆决于副使陈洪进。汉思诸子并为牙将，颇不平，图害洪进。汉思亦患其专，乃大飨将吏，伏甲于内，将杀洪进。酒数行，地忽大震，栋宇倾侧，坐立皆不自持，同谋者惧，以告洪进。洪进亟出，觽惊悸而散。汉思事不成，虑洪进先发，常严兵为备。洪进子文显、文灏，俱为指挥使，勒所部欲击汉思，洪进不许。
　　癸卯，（此据实录所载赐李煜诏书。）洪进袖置大□，从二子常服安步入府中，直兵数百人，皆叱去之，汉思方出内合，洪进即自外□其门，谓汉思曰：「军吏以公耄荒，请洪进知留务，觽情不可违，当以印见授。」汉思错迕，不知所为，乃自门扇间投印与之。洪进遽召将校吏士告之曰：「汉思不能为政，授吾印矣。」将吏皆贺。即日，迁汉思外舍，以兵卫送，遣使请命于唐，又遣牙将魏仁济间道奉表来告。汉思退居数年，以寿终。（徐铉江南录并九国志，载洪进遣使告李煜，煜即以洪进为清源节度使，国史因之。按煜再上表，乞寝洪进恩命，安得便自除洪进节度使也，今不取。国史又称荆湖平，洪进惧，始遣魏仁济。按洪进既夺汉思印，即遣仁济告于朝，不缘平荆湖也。）
　　慕容延钊言辰、锦、溪、□等州各纳牌印请命。
　　甲辰，诏重凿砥柱三门。
　　令泾、原、邠、庆州不得补蕃人为沿边镇将。
　　命磁州分闲田以处北汉降民，仍赐耕牛及钱米。
　　乙巳，幸玉津园，阅诸军骑射。
　　丙午，以枢密直学士、户部侍郎薛居正权知朗州。
　　赐湖南民今年茶税。
　　禁峡州盐井。
　　辛亥，贷澶州民种粮。
　　令诸州造轻车以给馈运。
　　又令诸州受民租籍，不得称分、毫、合、勺、铢、厘、丝、忽，钱必成文，绢帛成尺，粟成升，丝挠成两，薪矒成束，金银成钱。（此据本志在此年三月。）
　　五月壬子朔，慕容延钊言唐主遣使以牛酒来犒师。
　　命近臣篃祷在京祠庙，旱故也。又遣中使驰驿祷于岳渎。
　　乙卯，诏改莱州掖县崇善乡为义感乡，辑俗里为和顺里。先是里民徐承珪尝为赞皇令，归葬父母，率兄弟负土成坟，园中瓜合蔕，木连理，本州岛上言，故有是命。
　　己未，诏蜀邸吏将卒先在江陵者，并赐缗帛，遣还其国。
　　凤翔节度使、赠太傅、岐元靖王王景卒。
　　辛酉，命枢密直学士、尚书左丞高防权知凤翔府。
　　甲子，高继冲籍伶官一百四十三人来献，诏悉分赐诸大臣。
　　乙丑，命铁骑都将李怀义、内班都知赵仁璲增修宫阙。（怀义、仁璲，未见。）
　　丁卯，诏荆南军士年老者听自便。
　　戊辰，以工部侍郎艾颖为户部侍郎致仕。先是，上命执政择廷臣董在京诸仓。执政以班簿进，颖首中选。颖自以清望官，不宜亲浊务，辞不肯为，上曰：「惟致仕乃可免耳。」颖遂请老，从之。颖，须城人也。（颖，初见显德五年。）
　　癸酉，幸玉津园。
　　丁丑，明德门成。
　　蜀宰相李昊言于蜀主曰：「臣观宋氏启运，不类汉、周，天厌乱久矣，一统海内，其在此乎。若通职贡，亦保安三蜀之长策也。」蜀主将发使，枢密使王昭远固止之，乃以文思使景处瑭（处瑭，未见。）等率兵屯峡路，又遣使往涪、泸、戎等州阅棹手，增置水军。
　　六月乙酉，诏免潭州诸县旧例杂配之物。
　　壬辰，以大热，罢京城营造，赐工匠等纻衣巾履。
　　初，上幸武成王庙，历观两廊所画名将，以杖指白起曰：「起杀已降，不武之甚，胡为受飨于此？」命去之。左拾遗、知制诰高锡因上疏论王僧辩不克令终，不宜在配飨七十二贤之列。乃诏吏部尚书张昭、工部尚书窦仪与锡别加裁定，取功业始终无瑕者。癸巳，昭等共议请升汉灌婴、后汉耿纯王霸祭遵班超、晋王浑周访、宋沈庆之、后魏李崇【五】傅永、北齐段韶、后周李弼、唐秦叔宝张公谨唐休璟浑瑊裴度李光颜李愬郑畋、梁葛从周、后唐周德威符存审凡二十三人；退魏吴起、齐孙膑、赵廉颇、汉韩信彭越周亚夫、后汉段纪明、魏邓艾、晋陶侃、蜀关羽张飞、晋杜元凯、北齐慕容绍宗、梁王僧辩、陈吴明彻、隋杨素贺若弼史万岁、唐李光弼王孝杰张齐丘郭元振凡二十二人。诏塑齐相管仲像于堂，画魏西河太守吴起于庑下，余升退如昭等议。
　　乙未，秘书郎、直史馆管城梁周翰上言：
　　臣闻天地以来，覆载之内，圣贤交骛，古今同流，校其末年，鲜克具美。周公，圣人也，佐武王定天下，辅成王騳阼阶，盛德大勋，蟠天极地，外则淮夷作难，内则管、蔡流言，疐尾跋胡，垂至颠顿，偃禾仆木，仅得辨明。此可谓之尽善哉？臣以为非也。孔子，亦圣人也，删诗、书，定礼、乐，祖述尧、舜，宪章文、武，卒以栖遑舍鲁，奔走厄陈，虽苟合于定、哀，曾不容于季、孟。又尝履盗跖之虎尾，闻南子之佩声，远恶慎名，未见其可。其受学之门人，则宰予覆族，仲由凶死。此又可谓之尽善哉？臣以为非也。自余区区后贤，琐琐立事，比于二圣，曾何足云，而欲责其磨□不渝，求其终始如一者，臣窃以为难其人矣。
　　洎乎唐室，崇奖太公，厥意无他，其理自显。盖以天下虽大，不可去兵，域中有争，未能无战。资其佑民之道，立其为武之宗，觊张国威，遂进王号。贞元之际，祀典益修，因以历代武臣陪飨庙貌，如文宣释奠之制，有弟子列侍之仪，事虽不经，义足垂劝。况于曩日，不乏通贤，诘难讨论，亦云折中。今若求其义类，别定否臧，以羔袖之小疵，忘狐裘之大善，恐其所选，仅有可存。
　　只如乐毅、廉颇，皆奔亡而为虏；韩信、彭越，悉葅醢而受诛。白起则赐剑杜邮，伍员则浮尸江澨。左车亦奔军之将，孙膑实刑余之人。穰苴则愤卒齐庭，吴起则非命楚国。周勃称重，有置甲尚方之疑。陈平善谋，蒙受金诸将之谤。亚夫则死于狱吏，邓艾则追于槛车。李虎通中，广后期而自刭。窦金陈庑，婴植党而丧身。邓禹败于回溪，终身无董戎之寄。马援死于蛮徼，还尸阙遣奠之仪。其余诸葛亮之俦，事偏方之主；王景略之辈，佐闰位之君。关羽则为仇国所擒，张飞则遭帐下所害。凡此名将，悉皆人雄，苟欲指瑕，谁当无累？或从澄汰，尽可弃捐。况其功业穹隆，名称烜赫，樵夫牧嗫，咸所闻知，列将通侯，窃所归慕。若一旦除去神位，摈出祠庭，吹毛求异代之非，投袂忿古人之恶，必使时情顿惑，窃议交兴。景行高山，更奚瞻于往躅，英魂烈魄，将有恨于明时。
　　伏见陛下方励军戎，将遏乱略，讲求兵法，缔创武祠，盖所以劝激武臣，资假阴助。忽使长廊虚邈，仅有可图之形，中殿前空，不具配食之坐。似非允当，臣窃惑焉。深惟事贵得中，用资体要，若今之可以议古，恐来者亦能非今。愿纳臣微忠，特追明敕。从新议则恐泥，仍旧贯则稍优。或以矛盾相违，攻拒异效，即乞下臣此疏，廷议其长，于所执觽寡之中，即厥理是非可见。」
　　上以升降之制，有所惩劝，不报。
　　诏荆南兵愿归农者听，官为葺舍，给赐耕牛、种食；愿留者分隶复、郢州为剩员。
　　丙申，令有司三岁一举先代帝王祀典，各以功臣配飨。高辛、尧、舜、禹、汤、文、武、汉高祖，皆因其故庙。又别建汉世祖庙于南阳，唐太宗庙于醴泉，世祖以邓禹、吴汉、贾复、耿弇配，太宗以长孙无忌、房玄龄、杜如晦、魏征、李靖配，并画像庙壁。
　　丁酉，命王仁赡权知荆南军府事。
　　己亥，澶、濮、曹、绛等州【六】言有飞蝗在野，各命其长吏祭以牢醴，后皆言蝗不为灾。
　　庚子，髃臣三上表【七】请举乐。从之。
　　诏：「兵部、礼部每岁所补千牛、进马，太庙、郊社斋郎，旧左右仗千牛十二员，各令减二员【八】；斋郎每岁以十五员为额，取年貌合格诵书精熟者，覆试不如所奏，主司坐之。自今台省六品、诸司五品，登朝第二任方得补荫。五府少尹，不在此限。」（进马员数当考【九】，录、史、会要俱阙。）
　　先是，上命典军列校遥领湘南诸郡，不逾岁，果得其地。辛丑，复以龙捷左厢都指挥使、岳州防御使夏津马仁瑀（仁瑀，初见显德元年【一○】。）等为汉、彭诸州防御使。
　　丙午，分命中使谢岳渎，雨足故也。
　　以久雨，赐诸军薪蒸有差。
　　太常博士和岘上言：「蜡者，腊之别名。圣朝以戌日为腊，而前日辛卯行蜡礼，非是。按唐贞观中，以前寅蜡百神，卯日祭社稷，辰日腊飨宗庙。开元定礼，三祭皆于腊辰，以应土德。或从贞观，或从开元，惟上所择。」有司请依开元礼三祭同用戌腊日，从之。岘，凝之子也。
　　唐主虽通职贡，然亦增修战备。己酉，命镇国节度使宋延幄帅禁旅数千习战于新池，上数临观焉。
　　庚戌，命大理正奚屿（屿，未见。）知馆陶县，监察御史王祜知魏县，杨应梦知永济县【一一】，（应梦，未见。）屯田员外郎于继徽（继徽，未见。）知临清县。常参官知县，自屿等始也。时符彦卿久镇大名，专恣不法，属邑颇不治，故特选强干者往騳之。其后右赞善大夫周渭亦知永济，彦卿郊迎，渭揖于马上，就馆，始与彦卿相见，略不降屈。县有盗伤人而逸，渭捕获，暴其罪，斩之，不以送府。渭，恭城人也。先是，为白马主簿，县大吏犯法，渭即斩之。上奇其才，故擢右赞善大夫。（渭知永济，不知何时。按实录此年十二月癸亥，以主客员外郎董枢权知临清县，国子博士王仁济知魏县，王祜与于继徽到任才半年耳，已除替人，则杨应梦未必久居永济。或渭即继应梦之后，而实录失不复载也。既不的知其日月，因附见于此。诸书皆言朝官知县自奚屿等始。按实录建隆二年十一月己丑，以祠部郎中王景逊为河南令，职方员外郎边珝为洛阳令，左司员外郎段思恭为开封令，驾部员外郎刘涣为浚仪令，代卢辰、张文遂、边玗、宋彦升等，不知何故诸书乃言知县始此，岂令与知县不同乎？当考。）
　　秋七月辛亥朔，诏定州县官当直人数。（案宋史作定州县所置杂职、承符、厅子等名数。）
　　癸丑，令诸州长吏常按视仓庾，无令损败。
　　甲寅，以湖南死事将校子弟三十人为殿直。
　　监修国史王溥又上新修梁、后唐、晋、汉、周五代会要三十卷。
　　丙辰，幸新池，赐役夫钱，遂幸玉津园。
　　丁巳，安国节度使王全斌言与西山都巡检使【一二】、洺州防御使郭进，赵州刺史陈万通，（万通，未见。）镇州兵马钤辖、登州刺史高行本，（行本，未见。）客省使曹彬等率兵入北汉界，获生口数千人来献。诏释之，仍各赐钱米。
　　彬，灵寿人。（初见显德五年。）其从母为周太祖贵妃。上典宿卫，尤器重彬。彬非公事未尝谒上，平居燕会亦罕与。上即位，自晋州都监召彬入见，谓曰：「我畴昔欲亲汝，何故簄我？」彬顿首谢曰：「臣周室近亲，列职禁庭，安敢交结尊贵。」上益嘉奖焉。
　　戊午，颁量衡于澧、朗诸州，惩割据厚敛之弊也。
　　唐、邓之俗，家有病者，虽父母亦弃去弗省视，故病者辄死。武胜节度使张永德请严刑禁之，又请以节度推官代牙将领马步都虞候事。上喜其意，己未，降诏褒答。（旧录以为观察使张永锡奏请，盖误也。）
　　初，永德母马氏被出，适安邑人刘祚。永德之治邓也，祚已卒，迎归奉养，及于州廨，特建二堂，左则继母刘氏居之，右则马氏居之。永德每晨起诣二堂问安。祚子再思，即永德同母弟也，署子城使，于南阳城中起大第，聚刘氏之族，仍市田给之。及刘氏卒，马氏得入谒禁中，时年八十余矣。太宗亲劳问之，封莒国太夫人。
　　壬戌，以泾城县令段滔为国子博士、知县事，以县尉张又元为元城县令，初行捕盗之赏也。
　　命左拾遗、知冤句县事侯陟监本县屯兵，未浃日，又命为淮南转运使。
　　癸亥，以湖南疫，赐行营将士药。
　　王师既平湖湘，知溪州彭允林、前溪州刺史田洪赟【一三】等列状求内属。乙丑，以允林为溪州刺史，洪赟为万州刺史。允林寻卒，命其子师皎代之。
</div>
    <div class="pagination">
<a href="续资治通鉴长编_page16.html">上一页</a><span>...</span><a href="续资治通鉴长编_page12.html">12</a><a href="续资治通鉴长编_page13.html">13</a><a href="续资治通鉴长编_page14.html">14</a><a href="续资治通鉴长编_page15.html">15</a><a href="续资治通鉴长编_page16.html">16</a><span class="current-page">17</span><a href="续资治通鉴长编_page18.html">18</a><a href="续资治通鉴长编_page19.html">19</a><a href="续资治通鉴长编_page20.html">20</a><a href="续资治通鉴长编_page21.html">21</a><a href="续资治通鉴长编_page22.html">22</a><span>...</span><a href="续资治通鉴长编_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
