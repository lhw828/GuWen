<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 28 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 28 页/共 73 页</h1>
    <div class="content">　　【辛巳】五年春二月巡抚广东都御史叶盛请罢采珠池从之【菜盛奏广东珠池经二次采取今珠螺稀嫩须暂停缓方得长大况雷亷等府州县夫蜑累被广西流贼刼杀必须大兵宁靖人力寛苏之日方可采捞帝命戸部议行】
　　免山东被灾税粮
　　【免山东粮二十四万余石】
　　三月免蘓松常镇被灾税粮
　　【免蘓松常镇四府粮五十三万余石】
　　湖广贵州总兵官李震防广西军勦猺獞悉破之【震从方瑛平贵东苖千把猪瑛卒即以震充总兵官镇湖广贵州初李添保以逋赋逃八苖中伪称唐太宗后拥众万余僭王号建元武烈剽掠逺近震进击大破之添保遁入贵州池诸苖中复诱苖作乱震擒送京师伏诛至是进勦猺獞皆破之长驱至广西防总兵官大克诸猺前后俘斩数千人】质实【李天保麻城人】
　　夏五月免河南被灾秋粮
　　【免河南粮二十六万余石】
　　杀弋阳王奠壏
　　【初逯杲聼诇事者言诬奠壏烝母帝令奠壏兄靖王奠培具实以闻遣官与杲按问奠培奏无其事杲按亦无实帝怒责问杲杲惧乃执如初帝竟赐奠壏母子死焚其尸方舁尸出大雷平地水深数尺人咸以为寃】质实【弋阳王奠壏宁献王权之孙】
　　下南雄知府刘实于狱寻死
　　【实居官三十余年亷介爱民中官过郡多邀索弗与中官折辱之郡民大呼拥实去中官惭忿诬以罪逮下诏狱瘐死郡民哀而祠之】质实【南雄宋州元路明府今因之刘实字嘉秀安福人】
　　六月遣尚书马昂怀宁伯孙镗击保喇
　　【保喇众万余屯庄浪攻凉州诸卫副总兵仇亷御之败绩敌渡河剽掠官军莫敢撄其锋闗中震恐帝以昂总督军务镗充总兵官率　军击之未行而曹吉祥之乱作】质实【庄浪卫本唐凉州地明洪武中置卫寻改守御所永乐中复置卫今设庄浪营参将凉州镇马昂字景髙沧州人】
　　彗星见
　　【戊戊夜见东方光芒长三尺余尾指西南庚子丙午夜复见至丙寅夜始灭】
　　秋七月太监曹吉祥及其养子钦反怀宁伯孙镗讨之钦败死吉祥伏诛
　　【正统间吉祥屡出监军辄选达官善骑射者帐下师还蓄于家故家多蔵甲石亨败吉祥不自安渐蓄异谋日犒诸达官金钱谷帛恣所取达官亦恐吉祥败而已随退黜也皆愿尽力结为死党千户冯益景防间请从上皇于沂州复辟后以吉祥请得不诛因客钦所钦问曰古有宦官子弟为天子者乎益曰君家魏武其人也钦大喜钦有家人百户曹福来者得罪逃去奏行捕治钦乃别遣家人寻获至家私掠死为言官所劾帝令指挥逯杲按之且降勅徧谕羣臣毋自专干宪典钦惊曰前降勅遂捕石将军今复尔殆矣反谋遂决使其党掌钦天监太常寺少卿汤序择是月庚子昧爽钦拥兵入废帝而已以禁兵应之谋定钦召诸逹官夜饮时懐宁伯孙镗奉诏西征将陛辞是夜与恭顺侯吴瑾俱宿朝房达官马亮恐事败逸出走告瑾趋告镗从长安右门隙投疏入曰急变即达御前迟则用军法斩镗与瑾俱拙于书惟曰曹钦反曹钦反帝得奏急絷吉祥于内而勅皇城四门京城九门闭勿启钦以亮逸知事泄中夜驰往逯杲家杀杲斫伤李贤于东朝房以杲头示贤曰杲激我也逼草奏释已罪亡何又执尚书王翺贤乃就翺所索纸佯草疏乃获免钦又杀都御史冦深于西朝房遂率众攻东西长安门不得入纵火守卫者折河壖甎石塞诸门贼往来呌呼门外镗遣二子急召西征军大呼曰有狱贼反获者得重赏西征军奔集至二千人镗曰不见长安门火耶曹钦反能杀贼者必赏遂击钦钦走攻东安门瑾将五六骑觇贼猝与遇力战死钦复纵火门燬门内聚薪益之火大炽贼不得入天渐钦党稍稍散镗勒兵逐钦镗子砍钦中防钦走突安定诸门门尽闭奔归家拒战防大雨如注镗督诸军奋呼入钦投井死其家无大小尽诛之帝出吉祥与钦尸同磔于市汤序冯益及姻党皆伏诛马亮以告反授都督进孙镗为侯李贤王翺进太子少保封吴瑾凉国公谥武庄赠冦深少保　谥庄将士陛赏有差以擒贼诏示天下大赦】质实【沂州后魏置北徐州周改曰沂州明属兖州府　本朝雍正二年升直州十二年升府冦深字文渊唐县人永乐间为庠生其乡人有谋不轨驰京师告发得为国子生正统中以右佥都御史镇守四川松潘以功陞左副都御史景防二年召还复命提督辽东军务英宗复辟陞左都御史初亦阿事曹钦父子已而疏之故及于祸】
　　免南畿被灾税粮
　　【免应天等府粮五十九万七千七百石有竒】
　　求直言
　　【诏曰凡朝廷得失生民利病百僚贪暴奸邪近侍风宪职皆当言近多嘿嘿畏避权势今后无讳不当者亦不罪焉】
　　河决开封
　　【城中水深丈余官舎民居漂没者过半周王及诸守土官乘舟筏避于城外军民死者不可数计】质实【周王周定王橚之孙懿王子埅也天顺元年袭封】
　　罢孙镗西征遣都督冯宗充总兵官代之
　　【孙镗既不行边报益急因命宗充总兵官御之起副都御史王竑于家与兵部侍郎白圭参賛军务八月保喇三上书乞和帝遣指挥使唐升赍勅谕之自是毎嵗入贡而冦掠如故明年白圭王竑巡边遇敌皆败之时穆尔格尔与保喇相仇杀未几穆尔格尔死众共立其兄防古勒克埒青吉思亦号小王子自是鞑靼部长益各専擅】
　　九月京师地震有声
　　【壬戌已时地震有声起自西南方至东南方止】
　　冬十一月丁酉朔日有食之
　　【壬午】六年夏四月免河南被灾税粮
　　【免河南开封等五府所属四十州县去年被灾秋粮二十八万四千余石】
　　五月都督佥事顔彪击广西猺破之
　　【自元年春大藤峡猺为乱两广苖猺獞蠭起广西残燬殆偏前年帝命彪为总兵官讨之彪防两广兵攻破七百余寨驻军大藤峡进击龙山直抵梧浔所向皆捷而彪多滥杀冐功勦捕不能尽贼故不久即发明年贼夜薄捂州城时总兵官陈泾驻兵城中防议调兵贼三更驾梯入泾不觉贼遂入府治刼官库放罪囚杀死无筭大掠城中执副使周璹为质杀死训任璩有致仕布政使宋钦挺身出以大义谕贼为贼害贼声言官军莫动动则杀周副使泾拥兵自卫不敢发一矢纵贼出城而与讲和贼亦寻遣璹还时官军数千贼仅七百骑事闻帝防防切责而已】质实【大藤峡在广西浔州府桂平县西北浔州之境万山盘矗中有水曰浔冮发源抑庆东绕至浔带象州永安修人荔浦平乐诸郡县夹江诸山砑嶻嶪其最险恶地为大藤峡宏石矶之下弩滩之上通罗渌三洞紫荆罗运等三十六巢峡岸有大藤横生过江日沉水底夜浮水靣连亘峡涧势如徒杠贼渡而南以通龙山别寨南截浔水为府江自藤峡至府江约三百余里地惟藤峡最髙登藤峡岭数百里皆见军旅之聚散往来可顾盻尽也诸蛮以此为与区桂平大宣乡崇姜里为前庭象州东乡武宣北乡为后户藤县五屯障其左贵县龙山据其右而峡北岩洞更以百计如仙人闗诸处其极险阨者峡以南则有牛肠古岵诸村皆縁江立寨藤峡府江之间为力山力山之险不下藤峡又南为府江周遭六百里峡中冥岩奥谷悬磴絶壁入者手挽足移十歩九折若一失足陨身万仞中产猺人蓝胡侯盘四姓为渠魁力山又产獞人善傅毒药弩矢中人立死虽四姓猺亦惮之景防中猺渠侯大狗等倡乱啸聚万人羣起应之攻堕郡县出没山谷守臣不能制辄招抚縻之天顺中益纵恣诏能捕大狗者予千金爵一级竟不可得乆之蔓延两广所至残燬为楚粤大害矣龙山在浔州贵县北五十里以为藤峡左臂陈泾泰州人泰寜侯陈珪之后宋钦苍梧人】
　　秋七月淮安海溢
　　【溺死盐丁一千三百余人命免两淮盐课三十万引】
　　九月皇太后孙氏崩
　　【谥孝恭皇后】
　　广锦衣卫狱
　　【初逯杲给事门达左右达倚为腹心及杲得志达反为之用至是杲已死达欲踵其所为益布旗校于四方告讦者日盛寻以囚多狱舎不能容请城西武库隙地増置之及达败始毁去】
　　冬十一月葬孝恭皇后
　　【合葬景陵祔太庙】
　　翰林院学士吕原卒
　　【初石亨曹吉祥用事贵倨独敬原原朝防衣青袍亨笑曰行为先生易之原不答寻与岳正列亨吉祥罪状疏留中二人怒摘勅谕中语谓阁臣谤讪帝大怒坐便殿召对厉声曰正大胆敢尔原素恭谨阿正何也正罢去原得留至是遭母丧乃归葬寝苫哀毁体素丰遂羸瘠甫襄事而卒　原佐李贤秉政贤通达遇事立防原守正济以持重防彭时亦入三人同心辅政庶务称理原卒年止四十五赠礼部左侍郎谥文懿】
　　【癸未】七年春二月以陈文为礼部侍郎兼翰林学士入内阁预机务
　　【文自广东左布政使丁母忧特召为詹事侍东宫讲读吕原卒帝问李贤谁可代者对曰柯潜可出告王翶曰陈文年资皆深举潜置文何地明日贤入见固请用文帝乃许之文既入阁每事与贤争曰吾非若所举也】质实【陈文字安简庐陵人柯潜字孟时莆田人】
　　夏四月杀巡按御史李蕃
　　【蕃巡按宣大锦衣卫侦事者言其擅挞军职逮治之又辽东巡按御史杨璡山西巡抚御史韩祺并以中官诬奏相次被逮蕃与祺并荷校死】质实【李蕃云南河阳人杨璡祈县人韩祺萧山人】发明【巡按许其便宜行事有明一代之纰政立法固未为善然既奉诏巡行则谘询疾苦整励风教亦其职分所宜即偶有过举亦当亷察其是否倚势作威而后治之乃以一锦衣侦事者之言竟成定谳绣衣特设之谓何不若罢之之为愈也况官校刺事自李贤请撤后其势益张至是而中外耳目悉寄于若辈矣岂独寃一李蕃哉】
　　五月己丑朔日有食之
　　秋七月免陜西被灾税粮
　　【免陜西粮九十一万石】
　　闰七月追上宣宗后胡氏尊谥
　　【孙太后崩钱皇后为帝言胡后贤而逊位其殁也人畏孙太后殓葬不如礼因劝复其位号帝问李贤贤对曰陛下此心天地神实临之臣以陵寝享殿神主俱宜如奉先殿式帝从之奉册宝上尊谥曰恭让诚顺康穆静慈章皇后】
　　冬十月振陜西饥
　　【振陜西西安诸府饥粮一百八十万余石】
　　十一月下锦衣卫指挥同知袁彬于狱寻释之
　　【彬与门达同掌锦衣卫事彬恃帝旧思不为达下达深衔之乃诬彬罪且言其尝受曹石贿奏下彬于狱有军匠杨埙者愤然不平为彬讼寃上疏言昔者驾在北庭独彬以一校尉保防圣躬备尝艰苦今卒然付狱乞御前録审则死无憾并条陈达诸不法事击登闻鼓以进诏并下达治时大学士李贤方被宠任数陈达罪达憾入骨欲并去之乃榜埙究主使埙知达意即谬曰此李学士我也达大喜即奉闻请法司防鞫于门外帝遣中官裴当监视达欲执贤为质当曰大臣不可辱乃止及讯埙仰曰吾小人何由见李学士门锦衣实教我言之达色沮不能言彬亦厯数达纳贿状法司畏达不敢闻坐彬绞输赎埙斩帝命彬赎罪毕调南京锦衣而禁锢埙】质实【杨埙或作杨瑄为彩漆军匠】
　　发明【民有讼其有司者必易他吏治之此犹闾阎细故也况大狱乎杨埙为袁彬讼寃并及门达诸不法事时达方权倾朝野即下诸司讯鞫犹恐有所顾畏未能尽得其情何乃竟付达治耶迨门达之纳贿已确凿可数李贤之主使又毫无可慿而法司犹论彬埙以死可知是非颠倒实由英宗不能自操阿柄使然观袁彬传载当达诬奏彬时英宗语之曰任汝往治但以活袁彬还我此岂君人者之言耶】
　　【甲申】八年春正月帝不豫命太子视事文华殿
　　【有间大子于帝者帝卧文华殿密召李贤告之贤顿首伏地曰此国本也愿陛下三思帝曰然则必传位太子乎贤又顿首曰宗社幸甚帝起立召太子至贤扶太子令谢太子抱帝足泣帝亦泣谗竟不行】
　　帝崩遗诏罢宫妃殉葬
　　【初太祖崩宫人多从死者厯成祖仁宣二宗皆用殉多者至数十人景防帝以郕王薨犹用其制至是帝遣诏罢之】
　　太子见深即位
　　【以明年为成化元年】
　　大赦
　　免明年田租三之一
　　释参政罗绮于狱
　　【绮前以张鹏杨瑄狱防广东参政过磁州防州同知龙约自京还与绮言帝为王振建祠事绮叹曰朝政如此吾辈自应降黜怨家闻而告之帝捕绮下狱籍其家至是帝立赦为民还其资产】
　　侍读学士钱溥以罪贬官
　　【溥尝授内使书东宫内侍王纶从受学英宗疾笃纶私诣溥计事陈文与溥比舎居密觇之已而英宗崩李贤当草诏文起夺其笔曰无庸己有草者因言溥纶定计欲以溥代贤而以兵部侍郎韩雍代尚书马昂贤怒发其事防大敛时纶衰服袭貂帝怒之因数纶罪执下狱词所连者十余人谪溥顺徳县知县降雍为浙江参政】质实【顺徳县景防中析南海县地置属广州府今因之王纶典玺局局丞】
　　二月指挥佥事门达下狱戍边
　　【达先以王纶必柄用预为结纳及纶败调贵州都匀卫甫行言官交章劾之左都御史李宾疏言达恃恩藐法玩弄威权文纲苛细大狱屡兴假托上防恣逞贪残官校驿骚子弟奸比罪浮于谪遣当正国法于是逮系坐斩籍其家后贷死戍广西南丹卫】质实【李宾字廷用顺义人宾刚简镇黙以伉直著名门达廷讯时负固强辨至宾前曰公直讯我遂引服】
　　袁彬复掌锦衣卫事
　　【门达败召还袁彬代之】
　　始以内批授官
　　【帝命中官传防用工人为文思院副使自后相继不絶一传防姓名至百十人谓之传奉官文武僧道滥恩者以千数】质实【明史职官志工部文思院大使一人正九品副使二人从九品】
　　发明【授官必由阁部亦古者爵人于朝与众共之之义所以遴选才能慎重名器即至微曹散秩亦悉由铨次之常若除授径出于内批则是斜封墨敕之滥觞矣况传奉至于千百滥予及于工人僧道尤前代所罕有厥后方外继晓李孜省辈皆以内侍荐授致位尊显而诸杂流加侍郎通政等衔者不可悉数作福擅威朝野侧目其至于不可救药宪宗早位储宫中更多故宜其虑患之深而初政已如是其又谓之何哉】
　　三月尊皇后为慈懿皇太后贵妃周氏为皇太后【帝命议上两宫尊号中官夏时欲独尊贵妃为太后李贤彭时持不可顷之中官传贵妃防曰子为皇帝母当为皇太后岂有无子而称太后者宣徳间有故事彭时曰今日事与宣徳异胡后上表让位故正统初不加尊今名分固在安得为此中官曰如是何不草让表时曰先帝时未尝行今谁敢草中官复厉声怵之时拱手靣天曰太祖太宗神灵在上谁敢二心且钱后无子何所规利而为之争不忍黙者欲全主上圣徳尔若推大孝之心则两宫并尊为宜贤亦极言之议遂定将上册宝彭时曰两宫同称则无别钱皇后请二字以便称谓从之越数日中官覃包至内阁曰上意固如是但迫于太后不敢自主非二公力争几误大事陈文初黙无一语闻包言大愧】
　　放宫人
　　【时日黯无光李贤偕同官上言日者君象君徳明则日光盛惟陛下敬以修身正以御下刚以防事明以察微持之不怠则天变自弭又言天时未和由阴气太盛自宣徳至天顺间选取宫人太多浣衣局没官妇女愁怨尤甚宜皆放还帝从之中外大悦】
　　召岳正还
　　【诏正以原官直经筵正自谓当大用而李贤欲用为南京祭酒正不悦防有忌者伪为正劾贤疏草贤嗛之未几出为兴化知府　正至官筑堤溉田数千顷节缩浮费经理预备仓欲有所兴革乡士大夫不利其所为腾谤言正亦厌吏职后以入觐遂致仕寻卒年五十五无子正博学能文章高自期许气屹屹不能下人在内阁才二十八日勇事敢言便殿论奏至唾溅帝衣英宗亦悉其忠】
　　复立团营
　　【帝用防昌侯孙继宗等言于五军神机三千营选壮勇官军一十二万分立十二营各命侯伯都督等官坐营团练命继宗同太监刘永诚总管提督毎遇操时仍遣给事中御史各一员巡察明年正月复罢去又明年复立】质实【十二营曰奋武曰耀武曰练武曰显武曰敢勇曰果勇曰鼓勇曰効勇曰立威曰申威曰扬威曰振威孙继宗字光辅孝恭章皇后之兄】
　　夏四月癸未朔日食不见
　　【下天文生贾信于狱帝以信所言失实非惟术数不精且事渉轻率故逮治之】
　　五月大风雨雹
　　【大雨雹大风飘瓦拔郊坛树李贤上言天威可畏陛下当凛然加省无狎左右近幸崇信老成共图国是帝嘉纳之】
　　葬裕陵
　　【谥曰法天立道仁明诚敬昭文宪武至徳广孝睿皇帝庙号荚宗】质实【裕陵在石门山距显陵西三里自显陵碑亭前前分西为裕陵神路】
　　【明史赞曰英宗承仁宣之业朝野清宴大臣辅政纲纪未弛独以王振擅权开衅遂至乗舆播迁乃复辟而犹追念不已抑何惑也然而释建庶人之幽系罢宫妃之殉葬则盛徳之事可法后世者矣】
　　秋七月立皇后吴氏八月废之冬十月立妃王氏为皇后
　　【时有司以遗诏请大防南京吏部侍郎章纶言山陵尚新元朔未改陛下践祚之初当以孝治天下乞俟来春徐议大礼疏至京而册立已行矣后立甫逾月以万贵妃已擅宠摘其过杖之帝怒废居别宫乃册王氏为后贵妃宠冠后宫王后处之澹如也以是得安】质实【废后吴氏顺天人皇后王氏上元人万贵妃诸城人时年三十有五帝宠之颛房】
　　前礼部侍郎兼学士薛瑄卒
　　【瑄告归凡七年及得疾危坐正寝而逝年七十有二赠礼部尚书谥文清瑄学一本程朱其修已教人以复性为主充养邃密言动可法尝言自考亭而后斯道大明无烦著作直须躬行耳有读书録二十卷平易简切皆自言其所得学者宗之】
　　始置皇庄
　　【以没入曹吉祥地为宫中庄田皇庄之名自此始给事中齐庄言天子以四海为家何必与民争利弗聼自是戚畹及中贵家多夺民地为庄田矣】质实【抄没曹吉祥地在顺义县安乐里板桥村】
　　立武举法
　　【初吴元年始定武科洪武二十年用武举令武臣子弟于各直省应试寻废不行至是复命直省举诸武艺人兵部同总兵官考校策畧弓马分别甲乙以备録用指挥以下子弟悉令入学】质实【考校防畧弓马按明史选举志帅府试策畧教场试弓马答策二道骑中四矢歩中二矢以上者为中式骑歩所中半者次之成化十四年太监汪直请设武科乡防试悉视文科例治六年定武举六嵗一行先策畧后弓矢策不中者不许骑射十七年改定三年一试出榜赐宴正徳十四年定初场试马箭二埸试歩箭三场试策嘉靖初定制各省应试举者巡按御史于十月考试两京武学于兵部选取俱送兵部次年四月防试翰林二员为考试官给事中部曹四员为同考官乡防场期俱于月之初九十二十五起送考验监试张榜大率仿文闱而减杀之】
　　十二月免京官杂犯罪
　　【敕两京文武除犯赃外杂罪记録者悉免之】
</div>
    <div class="pagination">
<a href="御定资治通鉴纲目三编_page27.html">上一页</a><span>...</span><a href="御定资治通鉴纲目三编_page23.html">23</a><a href="御定资治通鉴纲目三编_page24.html">24</a><a href="御定资治通鉴纲目三编_page25.html">25</a><a href="御定资治通鉴纲目三编_page26.html">26</a><a href="御定资治通鉴纲目三编_page27.html">27</a><span class="current-page">28</span><a href="御定资治通鉴纲目三编_page29.html">29</a><a href="御定资治通鉴纲目三编_page30.html">30</a><a href="御定资治通鉴纲目三编_page31.html">31</a><a href="御定资治通鉴纲目三编_page32.html">32</a><a href="御定资治通鉴纲目三编_page33.html">33</a><span>...</span><a href="御定资治通鉴纲目三编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
