<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 42 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 42 页/共 73 页</h1>
    <div class="content">　　六月颁明伦大典于天下削前华盖殿大学士杨廷和等籍
　　【初大礼集议成张璁请彚为全书桂蕚请备书大臣进退百官谴谪志陛下之明防既得请璁复引疾求退以要帝言臣与举朝抗四五年举朝攻臣至百十疏今修大礼全书元恶寒心羣奸侧目故要畧方进谗谤繁兴使全书告成将诬防益甚帝优诏慰留之及是书成名曰明伦大典帝自制序弁其首命璁为后序刋布天下叙功加璁少传蕚少保霍韬方献夫等皆进官而追论前议礼诸臣罪削廷和籍冕毛纪毛登汪俊乔宇林俊皆夺职斥何孟春夏良胜为民】
　　云南叛蛮平
　　【初寻甸土知府安晟死兄弟争袭遂改置流官土舍安铨失职因作乱巡抚傅习檄守巡官讨之大败寻甸嵩明皆防知府马性善弃城走铨势方张而鳯朝文复起朝文武定土舍也时武定土知府鳯诏母子坐事留云南朝文给其众言诏已戮官军将灭其部党诸蛮信之悉从为乳杀同知以下官举兵与铨合滇中大扰朝议以欧阳重代习既又命伍文定为兵部尚书提督云南四川贵州湖广军讨之适芒部土酋普奴亦叛并以属文定未至重督兵击败贼而遣诏母于还故地蛮民相顾错愕咸投诏降朝文计穷败奔东川为追兵所及磔死铨众犹盛遁据寻甸故巢列砦数十官兵分哨夹攻之诸砦先后破乃并力攻拔其老巢铨窜入芒部为土舍禄庆所执贼平是役也生禽渠贼千余人斩首二千九百余级俘获男妇千二百余抚散蛮党二万有竒夺器械牛马无算捷书既奏而文定至乃移师征普奴防有言芒部不当用兵者遂召还寻四川巡按御史戴金复上言叛酋称乱之初势尚可抚文定决意用兵一无顾惜飞刍挽粮糜数十万及有诏罢师尚不肯已臣愚以为文定可罪也尚书才献书李承勋因诋文定好大喜功伤财动众乃令致仕文定忠义自许遇事敢为不与时俯仰芒部之役愤小丑数乱欲为国伸威为议者旁挠以故功不克就】质实【寻甸古滇园地獛剌蛮居之号仲劄溢源部后为乌蛮裔斯丁所夺号斯丁部蒙氏为寻甸至段氏改仁徳部元初置仁徳万户府后改府明为寻甸军民府今为寻甸州属曲靖府武定唐羁縻宋州地后没于蛮元初内附置武定路明洪武中为武定军民府今改武定州直隶云南省傅习进贤人欧阳重字子重庐陵人】
　　秋七月王守仁平防藤峡猺
　　【自韩雍去两广防藤峡猺复炽上连八寨下通仙台花相诸峒盘亘三百余里郡县罹害者数十年守仁平田州还两江父老遮道言状卢苏王受亦请立功自赎守仁乃留南宁罢遣诸兵示不再用伺贼不备潜军突进连破牛肠六寺等寨循横石江而下攻克仙台花相诸贼复令布政使林富率苏受捣平八寨于是藤峡复平始帝以苏受之抚遣行人奉玺书奬谕及奏防藤峡捷则以手诏问阁臣杨一清等谓守仁自夸大且訾及其生平学术一清等不知所对守仁之起由璁蕚荐蕚故不善守仁以璁强之后蕚长吏部璁入内阁积不相下蕚暴贵喜功名风守仁取交阯守仁辞不应一清雅知守仁而黄绾尝上疏欲令守仁入辅毁一清一清亦不能无迁怒蕚遂显诋守仁征抚交失赏格不行献夫及霍韬不平上疏争之言诸猺为患积年初甞用兵数十万仅得一田州旋复召冦守仁片言驰谕思田稽首至八寨断藤峡贼阻深岩絶冈国初以来未有轻议勦者今一举荡平若拉枯朽议者乃言守仁受命征思田不受命征八寨夫大夫出疆有可以安国家利社稷专之可也况守仁固承诏得便宜从事者乎守仁讨平叛藩忌者诬以初同贼谋又诬其辇载金帛当时大臣杨廷和乔宇饰成其事至今未白夫忠如守仁有功如守仁一屈于江西再屈于两广臣恐劳臣灰心将士解体后此彊围有事谁复为陛下任之帝报闻而已】质实【八寨思吉周安古卯古蓬古鉢都者罗黒刹丁后又益龙哈咘咳为十寨今广西思恩府上林县北有周安镇明时为八寨之一帝仙台花相诸峒在浔州平南县北回环相属两江谓左右江也牛肠六寺等寨在藤峡迤西横石江亦曰横水江在浔州武宣县东南栁州右江上源诸水至此合流而东即大藤峡林富莆田人】
　　冬十月皇后陈氏崩
　　【谥悼灵皇后后改谥孝洁】
　　十一月立妃张氏为皇后
　　【初封顺妃至是册为皇后】质实【皇后张氏史不详其地望毛竒龄彤史拾遗记后父辑锦衣卫指挥佥事】
　　土尔番寇肃州王琼请令入贡诏许之遂弃哈密【初陈九畴在甘肃力言土尔番不可抚宣闭闗絶贡专固边防帝可之因拘系其前后使者数十辈及九畴得罪琼督三边悉遣还所系且许通贡议已定番酋伊兰者本曲先人幼为番掠去长而黠使阿尔以妹妻之握兵用事久为西陲患是年夏以获罪其主率所部二千人降边臣处之内地莽肃尔怒遂引卫拉特犯肃州为游撃彭濬所败乃遁走复因赤斤使人持番文求贡愿以哈宻城易伊兰词多悖谩琼希张璁桂蕚等指必欲议抚因言番人且悔宜原情赦罪以罢兵息民章下部议时胡世寜改掌兵部上言番前变诈多瑞方许之朝贡而宼骑已至河西几危此开闗与通贡利害较然今琼等既言寇薄我城堡防我士卒声言大举以恐吓天朝而又言番方惧悔宜仍许通贡何自相抵牾愿无堕其术中弛我边备斯可矣伊兰本我属番为彼掠去束身来归事属反正宜即抚而用之招彼携贰益我藩篱至哈宻三立三絶今其王已为番酋所困民尽流亡借使更立他族彼强则入寇弱则从番难保为不侵不叛之臣臣谓立之无益适令番酋挟为奸利耳乞赐琼玺书令诘莽肃尔入寇状如果事出卫拉特则其人以自赎否则羁其使臣发兵往讨庶威信并行寇知敛戢更敕琼为国忠谋无狃于通番入贡当以足食固圉为长久计封彊幸甚帝深善其言命琼熟计详处琼再疏申前请张璁等皆主琼议遂从之而独留伊兰不遣自是土尔番通贡如故哈宻城印及巴雅济存亡遂置不问莽肃尔桀傲愈甚朝廷不能罪然自伊兰既降其势渐孤河西稍获休息哈宻后为沙布塔子穆尔玛哈穆特所有服属土尔番比嵗一贡迄隆万朝不絶然非忠顺王苗裔矣】质实【曲先卫古西戎汉西羌唐吐番元设曲先荅林元帅府明洪武中置曲先卫地在今肃州西南　穆尔玛哈穆特旧作米儿马黒木今改】




　　御定资治通鉴纲目三编卷二十
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷二十一
　　【起乙丑明世宗嘉靖八年尽乙未明世宗嘉靖十四年】凡七年
　　【己丑】八年春正月兵部尚书兼左都御史新建伯王守仁卒【守仁病笃乞骸骨举陨阳巡抚林富自代不俟命免归行至南安卒丧过江西军民无不缟素哭送者桂蕚劾其擅离职守诏停世袭防典俱不予隆庆初赠侯议文成守仁天姿英异幼时谒上饶娄谅与讲朱子格物大指还家日端坐读五经亦泛滥二氏学数年无所得及谪龙埸穷荒无书居石椁中日夜译旧闻忽悟格物致知当返诸心不安求诸事物喟然曰遒在是矣故其为教专以致良知为主从游弟子甚众最著者余姚徐爱钱徳洪山阴王畿学者称之】质实【按王守仁集所载年谱守仁生于成化八年九月三十日卒于嘉靖七年十一月二十九日年五十七明实録系之八年正月盖赴告至京之月也明史儒林传娄谅字克贞其学以收放心为居敬之门尝言才提起便是天理才故下便是人欲魏校亟称之徐爱字曰仁守仁女弟夫钱徳洪名寛以字行王畿字汝中爱早卒徳洪彻悟不如畿畿持循亦不如徳洪泰州王艮则出入二氏矣】
　　二月以吏部尚书桂蕚兼武英殿大学士预机务【蕚素与张璁比后二人皆用事积不相下及同居政府遂至相失】
　　河南襄阳大饥
　　【巡按湖广御史张禄绘图以献帝悯之诏有司亟振时广东佥事林希元上言救荒有二难曰得人难审户难有三便曰极贫便振米次贫便振钱稍贫便转贷有六急曰垂死急饘粥疾病急医乐病起急汤米既死急敛瘗遗弃孩穉急收养轻重系囚急寛恤有三权曰借官钱以粜籴兴上作以助振借牛种以通变有六禁曰禁侵渔禁攘盗禁遏籴禁抑价禁宰牛禁度僧有三戒曰戒迟缓戒拘文戒遣使因辑为书以工诏有司举行是年正月振山西灾九月免两畿河南被灾税粮赈江西湖广饥十一月赈浙江灾】质实【张禄平原人林希元字懋贞晋江人】
　　三月悼灵皇后于袄儿峪
　　质实【袄儿峪在昌平州鹿马山北】
　　夏六月前少师华盖殿大学士杨廷和卒
　　【廷和卒后帝问李时太仓所积防何对曰可支数年由陛下初年诏书裁革冗员所致帝慨然曰此杨廷和功不可没也隆庆初复官赠太保諡文忠　廷和性沉静详审为文简畅有法好考究掌故民瘼边事及一切法家言鬰然负公辅望入阁后李东阳谓曰吾于文翰颇有一日之长若经济事湏归介夫及武宗之终卒安社稷者廷和力也人以东阳为知言】质实【李时字宗易任邱人】
　　秋七月下刑部郎中魏应召于狱
　　【京邸民张福诉里人张桂杀其母东厰以闻刑部坐桂死不服福姊亦泣诉官谓母福自弑之其邻亦皆为柱声寃诏郎中魏应召复按实如福姊言具有方騐乃改坐福东厰奏法司妄出人罪帝怒下应召狱都御史熊浃执法如初帝愈怒禠浃职给事中陆粲刘希简争之帝大怒并下两人岳侍郎许缵等遂抵柱死应召及邻人皆遣戍杖福姊百人以为寃时帝方深疾孝武两后家柱实武宗后家夏氏仆故帝必欲杀之】质实【魏应召吴县人陆粲字子余长洲人刘希简汉州人许缵字廷美灵寳人吏部尚书进第三子也】
　　发明【张福弑母以诬其里人虽其姊亦诣官泣防与邻人同出一词夫何寃抑之有乃法司覆奏左证皆符而嘉靖以张柱为夏口家奴遂援东厰之言为据必右福而致柱于死夫外戚之家果其恃势恣行自当为之裁抑若縁夙憾后家之故遽以偏聼断斯疑狱廷臣举不足信众证举不足凴竟致寃杀无辜而躬行弑母之人转得显逃大羲天讨有罪之谓何君人者顾出此耶】
　　八月张璁桂蕚罢九月召璁还杨一清罢
　　【先是璁蕚既攻去费宏意一清必援已而一清请召谢迁璁蕚心憾之迁未至璁已入内阁多所更建一清引故事稍裁抑之积不平锦衣聂能迁者故附璁议礼礼成不调怨璁讦其私浙江指挥张浩事下内阁璁欲寘之死一清仅戍璁怒上疏阴诋一清又嗾黄绾排之甚力一清再疏引退微及璁隠事帝手诏慰留因极言璁恃宠不让良可叹息璁见帝忽暴其短顿愧沮衔一清愈甚及蕚入内阁亦不相能给事中孙应奎乃请鉴别三臣贤否以定用舍其意特右璁而帝因其奏慰留一清戒谕璁蕚然一清知璁蕚终必倾已屡求退且言今持谕者尚纷更臣独主安静尚刻覈臣独主寛平用是多龃龉愿避贤者路赐骸骨归帝不允顷之给事中王准劾璁蕚引用私人时帝虽已厌蕚顾眷璁不衰犹温防慰谕凖同官陆粲不胜愤上疏曰璁蕚凶险之资乖僻之学曩自小臣赞大礼抜置近侍不三四年位至宰弼恩隆宠异振古未闻乃敢防上逞私专权招贿擅作威福报复恩仇璁狠愎自用执抝多私蕚外若寛迂中实深剑忮忍之毒一发于心如蝮蛇猛兽犯者必死臣请姑举数端言之蕚受尚书王琼赂钜万连章力荐璁从中主之遂得起用昌化伯邵杰本邵氏养子蕚纳重贿竟使奴隶小人滥袭伯爵蕚所厚医官李梦鹤假托进言夤縁受职居室相邻中开便户往来常与蕚家人吴从周等居间又引乡人周时望为选郎交通鬻爵时望既去胡森代之森与主事杨麟王激又辅臣乡里亲戚也铨司要地尽布私人典选仅逾年引用乡故不可忠数如致仕尚书刘麟其中表亲也侍郎严嵩其子之师也佥都御史李如圭由按察使一转径入内台南京太仆少卿夏尚朴由知府期月遂得清卿礼部员外郎张敔假厯律而结知御史戴金承风搏击甘心鹰犬皆蕚嫺党相与朋比为奸者也礼部尚书李时柔和善逄猾狡多智南京礼部尚书黄绾曲学阿世虚谈人谕徳彭泽夤縁改秩躐玷清华皆阴厚于璁而阳附于蕚者也璁等威权既盛党与复多天下畏恶莫敢讼言不亟去之凶人之性不移将来必为社稷患帝大感悟立罢璁蕚列其罪状诏廷臣以粲准职纠弹不早发与蕚所私李梦鹤等俱下法司梦鹤等皆首服于是璁党霍韬攘臂曰张桂行势且及我矣遂上疏力攻一清为璁蕚辨雪谓陆粲之劾实一清嗾之臣与璁蕚皆以议礼进璁蕚去臣不得独留帝心动即召璁还贬准典史粲驆丞而法司治蕚私人狱犹不解韬揣帝意已变狱可反攻一清益急诬法司承一清风指罗织成蕚罪帝果怒令法司防廷臣杂议出刑部尚书周伦于南京以侍郎许缵代缵乃实韬言请削一清籍帝令一清自陈璁故三上密书引一清赞礼功乞赐归假实以坚帝意俾速去帝果允致仕寻法司言梦鹤等假托行私与蕚无与诏削梦鹤等籍从周论罪蕚复散官】质实【孙应奎字文宿洛阳人王凖字子推世籍秦府仪卫司按明史孙应奎传嘉靖十一年大计天下庶官王凖谪富民典史应奎言都御史汪鋐为璁蕚修郤诬以不谨而黜之乞复凖官吏部尚书王琼亦言凖当黜乃谪应奎髙平县丞是谓王准以大计谪典史不以劾璁蕚也然攷王粲陆凖合传云璁蕚罢凖亦下吏谪庶民典史稍迁知县汪鋐希璁指以考察罢之则准实以劾璁萼谪官至十一年又以大计论黜孙应奎传误合为一事耳昌化伯邵喜世宗大母邵太后弟世宗立封喜昌化伯明年卒子蕙嗣五年卒无子族人争嗣久不决寻以喜兄安之孙杰嗣伯明伦大典成命郭勋颁赐戚畹不及杰杰自请之帝诘勋勋録邵是争袭章奏讦杰实他姓请覆勘帝不聼寻革外戚世封夺袭周时望贵谿人胡森汤谿人王激永嘉人刘麟字元瑞安仁人严嵩字惟中分宜人李如奎澧州人夏尚朴江西永丰人彭泽南海人与兰州彭襄毅同姓名初为吏部尚书以浮躁被斥张璁言泽劝臣进大礼或问致招众忌今请臣去泽将以次去臣等泽乃复留】
　　冬十月癸亥朔日有食之戍刑部员外郎邵经邦于边卫
　　【经邦疏言兹者正阳之月有日食之异质诸小雅十月之篇变象悬符説诗者谓阴壮之甚由不用善人而其咎专归皇父然则今之调和爕理者得无有皇父其人乎迩陛下纳陆粲言命张璁桂蕚致仕寻以璁议礼功复召辅政人言籍籍陛下莫之恤也乃天变若此安可勿畏夫议礼与临政不同议礼贵当临政贵公正皇考之徽称以明父子之伦礼之当也虽排众议任独见而不以为偏若夫用人行政则当辨别忠邪审量才力与天下之人共用之乃为公耳今陛下以璁议礼有功不察其人不揆其功而加之大任似私议礼之臣也私议礼之臣是不以所议者为公礼夫礼为至公乃可万世不易设近于私则固可守也亦可变也陛下果以尊亲之典为至当而欲子孙世世守之乎则莫若于诸臣之进退一付诸至公优其赉予全其终始以荅其议礼之功而博求海内硕徳重望之贤以弼成正大光明之业则人心定天道顺俾万年之后庙号世宗子孙百世不迁顾不伟与如徒加以三公之任使之履盈蹈满犯天人之怒亦非璁等福也帝大怒立下镇抚司拷讯狱上请送法司拟罪帝曰此非常犯不必下法司遂谪戍福建镇海卫】质实【镇海卫明置今省故城在漳州府漳浦县东北邵经邦字仲徳仁和人】
　　除外戚世封着为令
　　【时安昌伯钱维圻卒庶兄维垣请嗣爵吏部尚书方献夫言外戚之封不当世及厯引汉唐宋事以证帝善其言下廷臣议由是外戚永絶世封】质实【安昌伯钱承宗睿皇后弟钟孙成化十五年封治二年予世袭子维圻嘉靖五年袭封】
　　十一月复召桂蕚入阁
　　【张璁既召还儒士蔡圻知帝必复用蕚疏颂蕚功请召之帝乃赐敕令抚按趣上道未至国子生钱潮等复请趣蕚帝怒曰大臣进退么麽敢与闻耶并圻下吏明年四月蕚还朝尽复所夺官仍参机务】
　　【庚寅】九年春三月皇后亲蚕于北郊
　　【都给事中夏言疏请皇后亲蚕以为古者天子亲耕南郊皇后亲蚕北郊礼本并行不宜偏废帝召礼官详考古制以闻大学士张璁等因请于安定门外建先蚕坛詹事霍韬以道逺争之户部亦言安定门外近西之地水源不通无浴蚕所皇城之内苑中有太液琼岛之水考唐制在苑中宋亦于宫中宜仿行之帝谓唐人因陋就安不可法礼部议龙鳯辇自元武门出卫军五千人围璮所五千人防行陈仪甚盛明年以北郊出入未便改筑先农坛于西苑后罢不行】质实【此郊在安定门外之北西苑先蚕坛在仁夀宫侧明史礼志先蚕坛方二丈六尺叠二级髙二丈六寸四出陛东西北俱树桑柘内设蚕宫令署采桑台髙一尺四寸方十倍三出陛銮驾库五间后盖织堂墙围方八十丈皇后亲蚕仪蚕将生钦天监择吉巳日以闻顺天府具蚕母名数送北郊工部以钩箔筐架诸器物给蚕母顺天府以蚕种及钩筐一进呈内官捧出还授之出元武右门置采舆中鼓乐送至蚕室蚕母受蚕种浴饲以待命妇文四品武三品以上俱陪祀携一侍女执钩筐皇后斋三日内执事并司蚕六尚等女官及应入坛者斋一日先一日太常寺具祝版祭物羊豕笾豆各六及黒帛送蚕宫令是日分授执事女官日未明宿卫陈兵备女乐司设监备仪仗及重翟车俱侯元武门外将明内侍诣坤寜宫奏请皇后服常服导引女官导皇后出宫门乗肩舆至元武门内侍奏请降舆升重翟车兵卫仪仗及女乐前导出北安门障以行帷至坛内壝东门内侍奏请降车乗肩与兵卫仪仗停东门内皇后入具服殿易礼服出至坛司赞奏就位宾主内外命妇各就拜位祭先蚕行三献礼女官执事如仪迎神四拜赐福胙二拜送神四拜凡拜跪兴公主内外命妇皆同礼毕皇后还具服殿更常服司宾引外命妇先诣采桑坛东陛下南北向尚仪奏请皇后诣采桑位东向公主以下位皇后位东亦南北向执钩者跪进钩执筐者跪奉筐受桑皇后采桑三条还至坛南仪门坐观命妇采桑三公命妇采五条列侯九卿命妇采九条讫各授女侍司宾引内命妇一人诣蚕室尚功率执钩筐者从尚功以桑授蚕母蚕母受桑缕切之以授内命妇内命食蚕洒一箔讫还尚仪奏礼毕皇后还坐具服殿司宾率蚕母等叩头讫司赞唱班齐外命妇序立定尚仪致辞云亲蚕既成礼当庆贺四拜毕赐宴命妇并赐蚕母酒食公主及内命妇于殿内外命归文武二品以上于台上三品以下子丹墀尚食进膳教坊司女乐奏乐宴毕公主以下各就班四拜礼毕皇后还宫导从如前四月蚕事告成行治茧礼选蚕妇中善缫丝及职者各一人卜日皇后出宫导从如常仪至织堂内命妇一人行三盆手礼布于织妇以缝其事蚕宫令送尚衣织染监局造祭服其祀先蚕止用乐不用舞乐女生冠服俱用黒既而行礼于内苑帝谓亲耕无贺此安得贺第行叩头礼女乐第供宴勿前导】
　　夏四月前华盖殿大学士杨一清卒
　　【一清故与太监张永善至是永家奴讦永曾盗库金及殁永弟容多以馈一清求作墓志诏法司推问张璁从主之坐一清受赇夺职一清大恨曰老矣乃为孺子所卖疽发背卒遗疏言身被汚蔑死且不瞑帝令释赃事不问后数年复故官久之赠太保諡文襄一清博学善权变尤晓畅边事羽书旁午一夕占十疏悉中机宜晚为璁蕚所轧不获以恩礼终然其才一时无两或比之姚崇云】
　　五月作四郊
　　【帝既定明伦大典益覃思制作之事郊庙百神咸欲斟酌古法厘正旧章乃问大学士张璁书称燔柴祭天又曰类于上帝孝经曰郊祀后稷以配天宗祀文王于明堂以配上帝以形体主宰之异言也朱子谓祭之于坛谓之天祭之屋下谓之帝今大祀有殿是屋下之祭帝耳未见有祭天之礼也况上帝皇地只合祭一处亦非专祭上帝南北分郊庶侔古制又曰月照临其功甚大嵗一从祀义所不安当并建东西郊与南北郊而四璁以祖制既定不敢决帝鋭欲定郊制卜之奉先殿太祖前不吉乃问大学士翟銮銮具述因革以对复问礼部尚书李时时请少需曰月博选儒臣议复古制帝复卜之太祖不吉议且寝防夏言请举亲蚕礼帝以古者天子亲耕南郊皇后亲蚕北郊适与所议郊祀相表里因今璁谕言陈郊议言乃上疏言国家合祀天地及太祖太宗之并配诸坛之从祀举行不于长至而于孟春俱不应古典宜令羣臣博考诗书礼经所载郊祀之文及汉宋诸儒之定论以及太祖国初分祀之旧制陛下称制而裁定之此中兴大业也礼科给事中王汝梅等诋言説非是帝切责之乃教礼部令羣臣各陈所见且言汝梅等举召诰中郊用二牛谓明言合祭天地夫用二牛者一帝一配位非天地各一牛也又或谓天地合祀乃人子事父母之道拟之夫妇同牢此等言论防慢已甚又或谓郊为祀天社稷为祭地古无北郊夫社乃祭五土之只犹言五方帝耳非皇帝只也社之名不同自天子以下皆得随所在而祭之故礼冇亲地之説非谓祭社即方泽祭地也璁因录上郊祀考议一册时詹事霍韬深非郊议且言分祀之説惟见周礼莽贼伪书不足引据于是言复上疏曰周礼一书于祭祀为详大宗伯以祀天神则有禋祀实柴槱燎之礼以祀地只则有血祭薶沈疈辜之礼大司乐冬至日地上圜丘之制则曰礼天神夏至日泽中方丘之制则曰礼地只天地分祀从来久矣今议者既以大社为祭地则南郊自不当祭皇地只何又以分祭为不可也合祭之説实自莽始汉之前皆主分祭而汉之后亦间冇之宋元丰一议元祐再议绍圣三议皆主合祭而卒不可移者以郊赉之费每倾府藏故省约安简便耳亦未尝以分祭为非礼也今之议者往往以太祖之制为嫌为惧然知合祭乃大祖之定制为不可改而不知分祭固太祖之初制为可复知大祝文乃太祖之明训为不可背而不知存心录固太祖之着典为可遵且皆太祖之制也从其礼之是者而已敬天法祖无二道也周礼一书朱子以为周公辅导成王垂法后世用意最深切何可诬以莾之伪为邪且合祭以后配帝实自莽始莽既伪为是书何不削去圜丘方丘之制天神地只之祭而自为一説耶于是礼部集上羣臣所议郊礼奏曰主分祭者都御史汪鋐等八十二人主分祭而以慎重成宪及时未可为言者大学士张璁等八十四人主分祭而以山川坛为方丘者尚书李瓒等二十六人主合祭而不以分祭为非者尚书方献夫等二百六人无可否者英国公张仑等一百九十八人臣等只奉敕谕折衷众论分祀之义合于古礼但坛壝一建工役浩繁礼屋祭曰帝夫既称昊天上帝则当屋祭宜仍于大祀殿专祀上帝改山川璮为地坛以専祀皇地只既无创建之劳行礼亦便帝复谕当遵皇祖旧制露祭于坛分南北郊以二至日行事言乃奏曰南郊合祀循袭已久朱子所谓千五六百年无人整理而陛下独破千古之谬一旦举行诚可谓建诸天地而不悖者也已而命戸礼工三部偕言等诣南郊相择礼臣欲于具服殿少南为圜丘言复奏曰圜丘祀天宜即髙敞以展对越之敬大祀殿享帝宜即清閟以尽昭事之诚二祭时义不同则坛殿相去亦宜有所区别乞于具服殿稍南为大祀殿而圜丘更移于前体势峻极可与大祀殿等制曰可于是分建圜丘方丘于南北郊以二至日祭建朝日夕月坛于东西郊以春秋分祭而天地分祀之制遂定时言以郊祀既正配位亦当更议乃上疏言太祖太宗并配父子同列稽之经防未能无疑臣谓周人郊祀后稷以配天我太祖足当之宗祀文王于明堂以配上帝我太宗足当之礼臣集议谓洪熙以来二祖配享百有余年不宜一旦轻改帝降敕谕欲于二至日奉太祖配南北郊孟春祈谷奉太宗配上帝于大祀殿阁臣以二祖分配于义未协寝其议言再疏乞依前敕防章下礼部皆曰大祀殿乃太祖所创若不得侑享其中恐太宗未安请祀南北郊以太祖独配大祀殿仍并配如故遂依拟行帝又议建雩坛于孟夏行大雩礼议太社太稷以向龙后稷配议祀帝社帝稷于西苑议祀髙禖之神于皇城东虽皆命下礼官多以独断决之】质实【大雩明初凡水旱灾伤及非常变异或躬祷或露告于宫中或遣官祭告郊庙陵寝及社稷山川无常仪至是从夏言请建崇雩坛于圜丘坛外泰元门之东为制一成嵗旱则祷奉太祖配帝社帝稷始名西苑土谷坛帝谓土谷坛亦社稷耳何以别于太社稷采帝耤之义改为帝社帝稷以上戊明日祭后改次戊次戊在望后则仍用上已春告秋报为定制隆庆元年罢之髙禖青州儒生李时飏请祠髙禖以祷圣嗣礼官覆以闻帝曰髙禖虽古礼今实难行遂寝其议已而定祀髙禖礼设木台于皇城东永安门北震方台上奉皇天上帝南向骍犊苍璧献皇帝配西向牛羊豕各一髙禖在坛下西向牲数如之礼三献皇帝位坛下北向后妃位南数十丈外北向用帷坛下陈弓矢弓韣如后妃嫔之数祭毕女官导后妃嫔至髙媒前跪取弓矢授后妃嫔后妃嫔受而纳于弓韣王汝梅字济元华阳人张仑英国公懋之孙】
　　秋七月下兵部主事赵时春于狱
　　【时畿内河南湖广山东山西悉史嵗大鐖帝方诏羣臣修省而希防者诡言祥瑞廷臣称贺时春乃上疏曰陛下以灾变求言已旬月大小臣工率浮词靣谩盖自灵寳知县言河清受赏都御史汪鋐继进甘露今副都御史徐瓒训导范仲斌进瑞麦指挥张楫进嘉禾鋐及御史杨束又进盐华礼部尚书李时再请表贺仲斌等不足道鋐瓒司风纪时典三礼乃罔上欺君壊风伤政帝贵其妄言且令献谠言善防时春惶恐引咎未对帝趣之于是时春上言当今之务最大者有四最急者有三最大者曰崇治本君之喜怒赏罚所自出勿以逆心事为可怒则赏罚大公而天下治曰信号令无信一人之言必参诸公论毋狃一时之近必稽之永逺苟利十而害一则利不必兴功百而费半则功不必举如是而天下享安静之福矣曰广延访宜仿古人轮对及我朝宣召之制使大臣台諌侍从各得敷纳殿陛间羣吏则以其职事召问之曰励亷耻大臣宜待以礼取大节畧小过台諌言是者用之非者寛容之庶臣工自爱不敢不励其最急者曰惜人才凡得罪诸臣其才不当弃其过或可原宜霈然发命召还故秩且因南郊礼成除谪戍之罪与之更始曰固边圉败军之律宜严临阵而退者禆将得以戮士卒大将得以戮禆将总制官得以戮大将则人心震悚而所向用命曰正治教请复古冠婚防祭之礼絶醮祭祷祀之术凡佛老之徒有假引符箓依托经懴幻化黄白飞升遐景以冒宠禄者即赐遣斥则正道修明而民志定帝览之益怒下诏狱掠治黜为民】质实【赵时春字景仁平凉人徐瓒永康人杨东当涂人】
　　冬十一月更定孔庙祀典尊孔子曰至圣先师
　　【张璁言先师祀典有当更正者叔梁纥乃孔子之父颜路曽晳孔鲤乃顔曽子思之父三人配享庙庭纥及诸父从祀两庑原圣贤之心岂安请于大成殿后别立室祀叔梁纥而以顔路曽晳孔鲤配之帝以为然因言圣人尊天与尊亲同今笾豆十二牲用犊全用祀天仪亦非正礼其谥号章服悉宜改正命礼部防翰林诸臣议编修徐阶以为不可改帝怒謪阶官乃御制正孔子祀典説宣付史馆张璁因作正孔子□祀典或问奏之帝以为议论详正并令礼部集议御史黎贯等言太祖初正祀典天下岳渎诸神皆去其号惟先师孔子如故良有深意陛下疑孔子之祀上拟祀天之礼夫子之不可及也犹天之不可阶而升虽拟诸天亦不为过自唐尊孔子为文宣王已用天子礼乐宋儒皆无异词其辨孔子不当称王者止元吴澄一人而已防望博考羣言务求至当时贯疏中言其尊于天地亦莫尊于父师陛下敬天尊亲不应独疑孔子王号为僭帝因大怒疑贯借此以斥其追尊皇考之非诋为奸恶不法司防讯褫其职给事中王汝梅等亦极言不宜去王号帝皆斥为谬论于是礼部防诸臣议人以圣人为至圣人以孔子为至宋真宗称孔子为至圣其意已备今宜于孔子神位题至圣先师孔子去其王号及大成文宣之称改大成殿为先师庙大成门为庙门其四配称复圣顔子宗圣曽子述圣子思子亚圣孟子十哲以下凡及门弟子皆称先贤某子左邱明以下皆称先儒某子不复称公俣伯遵太祖首定南京国子监规制制木为神主其塑像即令屏撤春秋祭祀遵国初旧制十笾十豆天下各学八笾八豆乐舞止六佾至从祀之贤不可不考其得失申党即申枨厘未其一公伯寮秦冉顔何荀况戴圣刘向贾逵马融何休王肃王弼杜预呉澄罢祀林放蘧瑗卢植郑众郑元服防范各祀于其乡后苍王通欧阳修胡瑗宜増入命悉如议行行人薛侃议进陆九渊从祀帝亦从之于时尔庑从祀凡九十一人而敕天下学官别建啓圣公词春秋祭祀与文庙同日遂为定制】质实【孔子塑像始唐开元八年明史礼志洪武时宋濓请去像设主礼仪乐章多所更定太祖不允张璁之启用木主盖本濓説其去留从祀诸贤多用治元年程敏政张九功议按敏政防云马融初应邓隲之召为秘书厯官南郡太守以贪浊免官髠徙朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以羙冀为正直所羞即是观之则众丑备于一身五经为之埽地后世乃以其空言目为经师使侑坐于孔子之庭不知其何説也刘向初以献赋进喜诵神仙方术尝上言黄金可成铸作不騐下吏当死其兄阳城侯救之防免所着洪范五行传最为舛驳使箕子经世之防言流为隂阳术家之小技贾逵以献颂为郎不修小节附防图防以至贵显尽左道乱政之人也王弼与何宴倡为清谈所注易传祖庄而范追究晋室之乱以为王何之罪深于桀纣何休则止有春秋解诂一书黜周王鲁又注风角等书班之孝经论语盖异端邪説之流也戴圣为九江太守治行多不法惧何武劾之而自免后为博士毁武于朝及子宾客为盗系狱而武平心决之得不死则又造谢不慙先儒谓圣礼家之宗而身为贼吏子为盗徒可为世鉴王肃在魏以女适司马昭当是时昭簒魏之势已成肃为世臣封兰陵侯官至中领军乃坐观成败及母邱俭文钦起兵讨贼肃又为司马师画防以济其恶若好人佞已乃其过之小者杜预所着亦止有左氏经传集解其大节益无可称如守襄阳则数馈遗洛中要人曰惧其为害耳非以求益也伐吴之际因斫廮之讥尽杀江陵之人以吏则不亷以将则不义凡此诸人其于名教得罪非小他如郑众卢植郑元服防范五人其所行亦未能以窥圣门所着亦未能以发圣学若五人者得预从祀则汉唐以来当预者尚多乞将戴圣刘向贾逵马融何休王肃王弼杜预八人禠爵罢祀郑众卢植郑元服防范五人各祀于其乡后苍在汉初説礼数万言号后氏曲台记戴圣等皆受其业盖今礼记之书非后氏则不复传于后矣乞加封爵与左邱明等一体从祀至孔子弟子见于家语自顔回而下七十六人家语之书出于孔氏当得其实而司马迁史记所载多公伯寮秦冉顔何多人文翁成都庙壁所尽又多蘧瑗林放申枨三人考宋邢昺论语注疏申枨孔子弟子在家语作申续史记作申党其实一人也今庙廷从祀申枨封文登侯在东庑申党封淄川侯在西庑重复无稽一至于此且公伯寮愬子路以沮孔子乃圣门之蟊腾而孔子称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉顔何疑亦为字畵相近之误如申枨申党者但不可考耳窃以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于卫祀放于鲁或附祭于本处乡贤祠仍其旧爵以见优崇贤者之意又唐儒王通宋儒胡瑗两人之师道百世如新并祀学官最得礼意张九功则谓荀况马融王弼杨雄皆所当黜礼官周洪谟等言杨雄已黜于洪武时余皆有羽翼经传之功宜仍旧从祀而止至是璁竟采其説以更定祀典其进欧阳修则以濮议故也叔梁纥本祀殿西璁谬谓两庑以耸帝聴其建庙虽当亦縁附防献皇庙而行之也两庑从祀九十一人先贤则澹台灭明宓不齐原宪公冶长南宫适髙柴漆雕开樊湏司马耕公西赤有若琴张申枨陈亢巫马施梁鳣公晳哀商翟冉孺顔辛伯防曹恤冉季公孙龙漆雕哆秦商漆雕徒父顔髙商泽壤驷赤任不齐石作蜀公良孺公夏酋公肩定后处鄡单奚容蔵罕父黒顔祖荣旂秦祖左人郢句井疆郇国公祖句兹原元县成亷防燕仍叔仲哙顔之仆邽防乐咳公西与如狄黒孔忠公西蔵歩叔乘施之常秦非顔哙六十二人先儒则左邱明公羊髙谷梁赤伏胜髙堂生孔安国毛苌董仲舒后苍壮子春王通韩愈胡瑗周敦颐程颢欧阳修邵雍张载司马光程颐扬时胡安国朱熹张拭陆九渊吕祖谦蔡沈真徳秀许衡二十九人啓圣公祠中奉圣父叔梁纥题啓圣公孔氏神位以顔无繇曽防孔鲤孟孙氏配俱称先贤某氏从祀以程晌朱松蔡元定俱称先孺某氏黎贯字一卿从化人薛侃字尚谦掲阳人】
　　发明【自唐以后加孔子号为文宣王盖亦不免史迁作世家之见张璁谙更正祀典改称至圣先师其议颇当乃黎贯辈狃于闻见犹引祖制相争岂知孔子以布衣为万世师欲尊孔子固不系王号之追崇璁以议礼见宠恣睢政府伐异党同为世所诟病其人固不足取若更定孔庙祀典之议史册具在又岂可以人废言哉】
　　始祀昊天上帝于南郊
　　【礼成大赦天下】
　　【辛夘】十年春正月祈谷于大祀殿
　　【明初未行祈谷之典帝欲更定二祖分配礼因诸臣固请乃许于大祀殿祈谷奉二祖配至是始以上辛日举行礼毕帝心终以为未当谕张璁曰自古惟以祖配天今二祖并配决不可法后世嗣后大报与祈谷但奉太祖配寻亲制祝文更定仪注改用惊蛰节礼视大祀少杀帛减十之一不设从坛不燔柴着为定典】
　　更定庙祀迁徳祖于祧庙
　　【初太祖定庙祀孟春特享羣庙各南向三时祭于徳祖庙序用昭穆后罢时享四孟嵗暮俱以昭穆序北京既建庙制一如南京及宪宗升祔则徳懿熙仁四祖太祖太宗及仁宣英三宗九室已备用礼官议祧懿祖孝武继祔祧熙仁二祖独徳祖以始祖不祧毎时享太祖位犹东向帝欲更定之乃先于九年春复行特享礼令祠官于殿内设帷幄如九庙位皆南向各奠献如仪至是遂迁徳祖主于祧庙奉太祖主于殿正中七宗以序进迁于是太祖始正南向位而徳祖不复与时享矣】
　　桂蕚罢
　　【萼初鋭意功名不恤物议性猜狠好排异己凌虐同官议礼议狱搆害不下数十百人及再召还气慑不敢复放恣居位数月屡引疾帝辄优防慰留至是得请归未数月卒】
　　三月罢四川镇守太监
　　【帝习见正徳时宦寺之祸即位后御近侍甚严有罪挞之至死或陈尸示戒张鲍佐麦福黄锦辈虽由兴邸旧人掌司礼监督东厰然皆谨饬不敢肆九年秋巡按御史毛鳯韶言云南镇守太监滋扰邉徼请勿设便报可及是四川抚按官劾镇守太监滋通贪肆复撤还已又从都给事中张润身言罢镇守之在浙闽湖广両广及独石万全永宁者于时内臣之势少杀云】质实【毛鳯诏麻城人张润身成安人】
　　夏四月禘于太庙
　　【帝既正太祖位向欲复古禘祭侍读学士夏言献禘议以为三代而下欲如虞夏之禘黄帝商周之禘帝喾谱牒难考宜为虚位以祀庶旷典复行中允廖道南上言皇姓为颛顼之裔宜禘颛顼帝命廷臣集议戍谓称虚位者茫无据据尊颛顼者世逺难稽庙制既定髙皇帝为始祖当禘徳祖帝卒从言议乃于太庙设虚位以禘皇初祖南向奉太祖配西向行礼如南郊仪定以丙辛嵗一行】质实【廖道南字鸣吾蒲圻人】
　　五月始祀皇地只于方泽
　　六月雷震午门
　　闰六月前少傅武英殿大学士谢迁卒
　　【年八十有三赠太傅谥文正】
　　秋七月遣侍郎叶相振陕西饥
　　【发帑金三十万命相往振之既而相冇疾帝召大学士翟銮尚书李时书于西苑问谁可代相者时曰刘天和可鉴曰徐瓒可帝曰唐龙何如皆频首曰善乃改龙兵部尚夀兼副都御史总制三邉俾理振事】质实【刘天和字养和麻城人唐龙字虞佐兰溪人】
　　张孚敬罢
　　【孚敬即璁以犯帝嫌名请改帝手书赐之夏言恃帝眷数以事讦乎敬孚敬街之日夜谋搆陷防行人薛侃建议请留亲藩贤者以遵祖制畧言祖宗分封子弟必留一人京师司香冇事居守或代行祭飨列圣相承莫之或改至正徳初逆瑾懐贰始令就封乞稽旧典择其贤者居京师慎选正人辅导以待他日皇嗣之生此宗杜大计属稿定以示太常卿彭泽泽与侃及夏言皆同年生而泽素附孚敬知孚敬方欲倾言未得闲因黙计帝方祈嗣侃所言触帝讳必兴大狱诬言同谋可祸也绐侃藳示孚敬因报侃曰张公甚称善此国家大事当从中赞之与为期趣之上孚敬乃先录侃藁以进谓出于言请勿先发以待疏至帝许之侃犹豫泽频趣之乃上帝果震怒下狱廷鞫究文通主使者拷掠备至侃独自承累日狱不具泽挑使引言侃瞠目曰疏我自具趣我上者尔也尔谓张少傅许助之言何豫给事中孙应奎曹汴楫孚敬避孚敬怒应奎等疏闻诏竝下言应奎汴诏狱命郭勋翟銮及司礼中官防廷臣再鞫具得其实帝乃释言等出孚敬宻疏二示廷臣斥其忮罔命致仕侃为民泽戍大同泽在朝専为邪媚及败天下快之】质实【曹汴巴县人】
　　发明【张孚敬深忮夏言欲中伤之而未得问彭泽甘心鹰犬揣知薛侃所陈必逢帝怒遂录其疏稿以示孚敬而外为绐侃之辞内搆诬言之狱其为计亦巧矣夫孚敬诡谋倾陷固属老奸而泽之杀人媚人居心尤不可问及至廷鞫事露虽以郭勋素党孚敬命之覆讯亦不能为之曲庇迨孚敬罢而泽戍大同则害人者适以自害小人险谲之技究何所施哉】
　　八月升安陆州为承天府
　　【先是尊崇礼定帝名献皇帝陵曰显陵锦衣百户随全等请迁显陵北天夀山工部尚书赵璜力斥其谬席书亦再集廷臣议已之至是光禄寺厨役王福等复以为言而巡检徐震奏于安陆建京师李时极言不可事乃寝遂改州为承天府设钟祥县为府治】质实【显陵在易州西钟祥刘宋置苌夀县隋曰长夀明洪武初省入安陛州是年复制钟祥县今为安陆府冶赵璜字廷实安福人】
　　九月以礼部尚书李时兼文渊阁大学士预机务【自孚敬萼与费宏杨一清相倾轧讙嚣不已孚敬罢翟銮独秉政者两月时入两人皆逊顺无龃龉政府稍寜】
　　帝幸西苑
　　【先是西苑宫殿成宴羣臣以落之及是帝御无逸殿召李时坐讲无逸篇翟銮讲豳风七月诗武定侯郭勋及九卿翰林俱入侍讲毕帝退御豳风亭赐宴】质实【无逸殿豳风亭李黙游西内记仁夀宫门外西南数十歩筑神只坛直东为帝社坊凡驾临享特驻此坊东北为无逸殿殿南为豳风亭】
　　以夏言为礼部尚书
　　【时士大夫多恶张孚敬恃言抗之言既以开敏结主知又折节下士大得声誉朝廷制作一决于言至阁臣李时翟銮取充位而已】
　　冬十一月召张孚敬复入阁
　　【孚敬还朝夏言益用事孚敬亦不能専恣如曩时矣】
　　十二月戍监察御史喻希礼石金于边卫
　　【时方修醮祈嗣希礼言陛下祈嗣礼成瑞雪遂降臣以为招和致祥不尽于此往者大赦令嵗免刑臣民尽沾恵泽独议礼议狱得罪诸臣逺戊边征乞量移近地或特赐赦免和气薰蒸前星自耀帝大怒曰谓朕罪诸臣致迟嗣续耶所司参议以闻议未上金亦言陛下一曰万几经理劳瘁何若中涵太虚物来顺应凡人才之用舍政事之数施始以九卿之详度继以内阁之咨谋其弗恊于中者付诸防諌之公论陛下恭防疑神挈其网领使精神内蕴根本统固则百斯男之庆自不期而至王守仁首平逆藩继靖巨冦乃因疑谤泯其前劳大礼大狱诸臣乆膺流窜团郁既久物故已多望录守仁功寛诸臣罪则太和之气塞宇宙间矣帝不悦曰金欲朕勿御万几即古奸臣导其君不亲政之意其并察奏夏言等言二人无他肠帝益怒下二人诏狱而责言等陈状伏罪乃宥之二人并謪戍边卫】质实【喻希礼麻城人】
　　【壬辰】十一年春正月祈谷于圜丘命武定侯郭勋摄事【帝疾不能躬事乃命勋代给事中叶洪言祈谷大报祀名不同郊天一也祖宗无不亲郊成化冶间或有故寜展至三月盖为郊祀礼重不宜摄以人臣请俟圣躬痊改卜吉日行礼疏入不听既而改行于大内之元极实殿不设配位遂为定制】质实【元极实殿沈徳符野获编嘉靖十年于西苑隙地立帝社帝稷之坛盖天子私社稷也此古史册所未有自西苑肇兴桑建元极殿为拜天之所而君臣上下朝真醮斗几三十年与帝社稷相终始叶洪余姚人】
　　夏四月复常遇春李文忠邓愈汤和世爵
　　【遇春后封懐逺侯文忠后封临淮侯愈后封定逺侯和后封灵璧侯于是开平岐阳寜河东瓯四王复延世绪寻又封刘基九世孙瑜为诚意伯】质实【按明史功臣表常遇春后为八世孙元振李文忠后为七世孙性邓愈后为六世孙继坤汤和后为六世孙绍宗】
　　五月以前吏部尚书方献夫兼武英殿大学士预机务【先是献夫为吏部尚书羽林指挥刘永昌屡劾大臣献夫请按冶之毋令奸人以蜚语中善类帝不从献夫遂求退帝亦不允顷之给事中薛甲言小人攻讦之风一开则下凌上替不知所止愿存亷逺堂髙之义章下吏部献夫等议如甲言敕都察院严禁吏民不得诪张乱政幷饬两京给事中御史及天下抚按官论事先大体毋责小疵时帝方欲广耳目周知百僚情伪得献夫防不怿报罢于是给事中饶秀劾甲阿附大臣缄羣臣口帝心善其言下吏部再议甲具疏自明帝恶其不俟部奏命削二官出之外部谓甲巳处分不复更议帝责令置对停献夫俸一月郎官倍之献夫不自得両防引疾帝即报允然犹虚位以俟既而有诏召还献夫潜入西樵以疾固辞使命再至乃就道以故官入阁】质实【西樵山在广州府南海县西南薛甲江隂人饶秀固始人】
　　秋八月彗星见东井
　　【芒长丈余扫太微垣及角宿天门凡一百十有五日乃灭编修杨名应诏上言帝喜怒失中用舍不当语切直帝街之而答防称其纳忠今无隠名乃复言吏部诸曹之首尚书百官之表而汪鋐小人之尤也武定侯郭勋奸回险谲太常卿陈遒瀛金赟仁粗鄙酣滛数人者羣情皆曰不当用而陛下用之是偏于喜也诸臣建言触忓者心实可原大学士李时以爱惜人才为请即荷嘉纳而吏部不为题覆以虚文塞贵夫此得罪诸臣羣情以为当宥而陛下不终宥是偏于怒也真人邵元节猥以末术过防采聼尝令设醮内府且命左右大臣奔走供事遂至不肖之徒有昏夜乞哀出其门者书之史册后世其将谓何凡此皆圣心之少有所偏者故臣敢抒其狂愚疏入帝震怒即执下诏狱拷讯鋐疏辨谓名乃杨廷和乡人妄恩报复故攻及臣臣为上简用欲一振举朝廷之法而议者辄病臣操切且内阁大臣率务和同植党固位沽名敢欺肆至此帝深入其言益怒命所司穷诘主使名数濒于死无所承言曾以疏草示同年生程文徳乃并文徳下狱侍郎黄宗明等疏救之先后皆下狱法司再拟名罪皆不当上指特诏謪戍邉卫时南京御史冯恩亦上防以张孚敬为根本之彗汪鋐为心腹之彗方献夫为门庭之彗三彗不除庶政终不可理帝得疏大怒逮下狱论死比朝寗鋐当主笔东向坐恩独向阙跪鋐令卒拽之向己恩起立不屈因与鋐互相诟詈夏言等解之乃止及出士民观者如堵皆叹曰是御史非但口如铁其膝其胆其骨皆铁也因称四铁御史恩子行可年十三号呼乞救无敢言者久之乃刺臂血书疏自防阙下诸代父死词极哀帝览之恻然令法司再议恩遂遣戍雷州】质实【晋书天文志东方角二星为天闗其间天门也其内天庭故黄道经其中七曜之所行也杨名字实卿遂宁人陈道瀛涞水人金赟仁大兴人邵元节贵溪人龙虎山上清宫道士程文徳永康人冯恩字子仁松亭人子行可以孝行旌寻举乡荐】
　　张孚敬罢
　　【帝以星变心疑大臣擅政孚敬因求罢犹慰留之给事中赵良弼劾孚敬専横窃威福致奸星示异亟宜罢黜孚敬疏辨言良弼以滥举京营官夺俸由臣拟防挟私报复于是给事中秦鳌劾孚敬强辨饰奸言官论列辄文致其罪拟防不宻引以自归明示中外若天子权在其掌握帝是鳌言令孚敬自陈状许之致任李时请给廪敇书不许再请乃得驰传归】质实【魏良弼字师説新建人秦鳌字子元昆山人】
　　九月振陕西饥
　　【时山西亦饥寻饬所司振之是年两畿湖广山东诸郡县先后以灾告者并令蠲其税粮】
　　冬十一月巡抚四川都御史宋沧献白羣臣表贺【帝好交饰太平而慧星连月不防虽循故事敕羣臣言时政然实不乐闻谠言杨名冯恩既以疏语切直下狱南京副都御史万锉复应诏陈事劝帝黝虚文崇实政帝大怒黜为民沧乃希防献白兎诡称祥瑞帝喜羣臣表贺明年河南巡抚吴山又以白鹿献自后诸瑞异踵至百僚表贺以为常】质实【宋沧钜野人万镗字仕鸣进贤人吴山呉县人】
　　【癸巳】十二年春正月张孚敬复入阁
　　【帝复思孚敬遣鸿胪召还已而彗复见毕昴间孚敬乞避位不许】质实【晋书天文志毕八星主邉兵主弋猎七星天之耳也主西方主狱事昴毕间为天街】
　　二月振云南饥
　　【是年辽东灾亦命振之浙江河南诸府县以灾告者并免其税粮】
　　三月帝诣国子监行释奠礼
　　【既释奠进诸生横经布讲祭酒林文俊进讲虞书益稷篇司业马汝骥讲易頥卦皆赐之坐讲毕帝谕诸生曰治平之道备在六经诸生宜讲求力行以资治化于是侍讲廖道南献临雍崇教颂优诏褒答之】质实【林文俊字法英莆田人马汝骥字仲房绥徳州人】
　　秋八月辛未朔日有食之
</div>
    <div class="pagination">
<a href="御定资治通鉴纲目三编_page41.html">上一页</a><span>...</span><a href="御定资治通鉴纲目三编_page37.html">37</a><a href="御定资治通鉴纲目三编_page38.html">38</a><a href="御定资治通鉴纲目三编_page39.html">39</a><a href="御定资治通鉴纲目三编_page40.html">40</a><a href="御定资治通鉴纲目三编_page41.html">41</a><span class="current-page">42</span><a href="御定资治通鉴纲目三编_page43.html">43</a><a href="御定资治通鉴纲目三编_page44.html">44</a><a href="御定资治通鉴纲目三编_page45.html">45</a><a href="御定资治通鉴纲目三编_page46.html">46</a><a href="御定资治通鉴纲目三编_page47.html">47</a><span>...</span><a href="御定资治通鉴纲目三编_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
