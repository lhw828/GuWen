<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 558 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 558 页/共 607 页
  </h1>
  <div class="content">
   年　　号 元佑六年（辛未，1091）
　　全　　文
　　九月丁亥，枢密院言：「河东经略司奏报西夏深入麟、府州【一】，攻围城壁。」诏本司丁宁诫□麟府路军马司宜谨重精审，仍张大声势，集兵应援，务令敌兵早退，城寨无虞。仍令范纯粹审择便利，如可出兵，即依前诏牵制策应。（旧录云：「始议以先帝经□西边，为好大生事。遂弃城寨，罢戍守，厚礼以招来羌人。意谓可以息兵民。卑辞厚币，无所不至。贡使未还，疆界未画，兵已犯境矣。时奸人在朝，君道不立，致使西人犯顺，内外束手，措置乖缪，使彼得计，如入无人之境，大获而归，诚可忿惋。」新录辨云：「上文是枢密院戒敕麟府路谨重精审，牵制策应等语，未有败事。史臣云『君道不立』，诬谤太甚，兼亦文意不伦，合删去前项九十八字。」）
　　戊子，鄜延路经略使范纯粹奏：「准河东路经略安抚使司牒，闰八月二十六日，西夏劫掠人户，麟、府州贼马不知万数。臣契勘押赐夏国主生日礼物及中冬时服使臣安伦、刘程已到延安府，依年例合于今月十一日以后过界，及岁赐银绢第一番，合于今月二十五日过界。缘西夏方举兵犯河东，其安伦、刘程若并令依常例月日过界，窃虑朝廷既闻河东遭寇，于今来遣使别有更改；若便令安伦等更不过界，又恐朝廷之意不以为然。缘日数已逼，待报不及，臣已面诫安伦等明用公文称疾，又备坐下保安军移牒宥州去讫。并乞速降指挥。」贴黄：「朝廷怀柔夏人，含忍至矣，而彼逆状益甚。今来令安伦托疾，少迟数日，只是姑为迁延之名，以待朝命而已，其如遣使恩礼何！伏乞朝廷稍存国体，熟赐议论。」「又臣看详，夏国今年之内，大兵三举，猖狂已甚。每行诘问，但言见令勘会【二】，阳若不知。察其设心，盖外为不阙贡奉之名以利市贩，而不废侵寇之实也。必欲自此习以为常，玩慢欺侮，亦已极矣。未遣押赐使臣过界，虽止作经□司一面作遣，观近日宥州所回文牒，词意简倨，殊不少屈。若受彼简倨之词，即令押赐官执礼而往【三】，则恐朝命太轻，国体太弱。兼贼知我意，今后岁岁不妨举兵犯边，残害生灵。而朝廷遣使持礼，皇皇不暇，赐赉恩数，一毫不减，恐非息兵安民之术。伏乞朝廷洞照事机，更为长久之计。」（纯粹以九月三日奏此。）
　　己丑，诏以禁军阙额米充两浙上供。（政目九月初四日事。当考。）
　　庚寅，枢密院言西夏入寇麟、府州未退。诏河东路经略司诫谕张若讷张大军声，占据地利，审度敌势，选募骁勇敢死之士，出奇逼逐，或乘师老惰归之际，择利邀击。
　　礼部言：「臣僚上言，国子监生员无叩问师资之益，学官不以训导为己任。诏本部相度以闻。今欲令生员遇有请益许见长贰，逐旬遇三日，学谕出题，内诗、赋、论许于经、史、子通出，集长、谕解说，归斋告谕诸生，次日早食鼓前纳，旬终送博士点检。仍间召生员，以所纳斋课，于讲堂上指谕，委博士逐月遍巡所隶斋，询考学生所业。凡私试不锁宿，欲令不罢讲说。」从之。（臣僚上言，盖岑象求也。前已见。）
　　右朝议大夫试大理卿韩晋卿卒，赠绢百匹。（晋卿赠绢百匹，据政目十四日事。）
　　辛卯，诏六曹尚书曾任执政官者，立班在六曹尚书之上少前。
　　礼部言：「应补外舍附私试大义日，愿试诗、赋者，附第二场，仍各为号，博士锁宿。自引试日后，别限考校，千人以上限止十日，每少百人减一日，人数虽少，即不得减过五日。取文理通者为合格。长贰与考校，封弥官同验号拆封【四】，注籍晓示，仍申三省、礼部。」从之。
　　壬辰，枢密院言：「夏人犯麟、府州，虽已遁去，今据陕西沿边奏报，见各于并边啸聚，窃恐复寇别路。」诏陕西、河东逐路经略司，如遇西夏入寇，本路兵力不胜，即速令互行关报，牵制策应。及令逐路帅臣，精心讲究利害如何，经画措置，密具方略以闻。其麟、府州界人，常为敌所杀掠、烧荡屋舍者，令经略司人以老幼、屋以多寡，等第给赐钱绢。或被焚毁粮斛，蹂践田苗，亦随宜赈济。（令帅臣精心讲究方略，九月二十六日范纯粹奏可考。）
　　秦凤路经略使吕大忠陈三策曰：
　　夏国赖以为生者，河南膏腴之地，东则横山，西则天都、马衔山一带，其余多不堪耕牧。若于熙河路相近定西城北石峡子外、秦凤路相近浅井、泾原路相近没烟峡口各置一大寨，（鄜延、环庆两路利害，不甚详悉，乞下逐处相度。）羌情恋土，惮于迁徙，必皆归顺。就而抚之，便为篱落，更不消外设亭障。兼有山林所阻，沙漠为限，中国为援。彼既失此地利，当自困弱，他日虽欲猖狂，不可得也。此为上策。窃闻疆议，朝廷元降指挥，依庆历五年誓诏，以见今汉蕃人户住两界中间为定分画，此为中策。一兰州、通远军地界，若依范育所奏，此为下策。臣愚窃谓朝廷必欲展置版筑，未审果出何策？此计先定，即度工聚材，使之毕具，然后勒熙河、秦凤之兵，约日分行讨荡，并力兴修。军回亦须稍见次第，仍令不住更互，焂往忽来，浅攻近掠，西人必不敢近寨。岁月之间，吾事济矣。上策闻诸士论，亦先帝之志，失于垂成。其次中策，自当执而行之，朝廷急于讲和，俄复中变。于仅存者惟有下策，议犹未决，遂使西人窥测累年，入寇边鄙，侵侮无厌。意谓朝廷惮于用兵，所求必如所欲而已。今既绝其岁赐，兼诸路兵势足以枝梧，乃是宗庙社稷之灵阴有辅相。已行姑息之命，救而正之，几不可失，此其时也。（前日所请必从，盖欲边隙早平，今既不可包容，明与之绝，凡事当一正以理。）
　　西夏每有大举，动经累月，盖人人自备其费。若诸路则悉从官给，号令一出，无敢后者。只以饥饱、劳逸、难易校之，已能屈敌，奈何惴惴然惟恐其来？乃是帅臣习而不察，未尝为朝廷深计。欲乞今后将岁赐钱物，分赐诸路，添助边计。每遇防春防秋，不以有无探报，常令移兵并塞，疑而致之【五】。但使来无所得，常为固守清野之计，去有所防，吾兵在境，勿忘戒心。蠢尔小羌，必厌点集，三二年间，其势自困，兹坐胜之策也。上策守而不战，谓限以沙漠，西人无水草啸聚之地。中策守而或战，谓汉蕃住坐相远，举动稍难。下策守而常战，谓此彼焂忽往来，不可以相及。中策、下策既有战计，须立报寨之法，然后可以保民。前日疆事欲速，此策犹或难之，今来远谋，故以为下。（据大忠奏议，答密札所问，即此月七日壬辰所书也。梁焘行状云：「熙河请筑汝遮等堡寨，边臣谓汉先据则胜。秦凤帅又请为结珠、纳迷堡，枢密院谓先治秦凤，其熙河所修，皆西人必争之地，未可筑也。焘曰：『治边所以制伏夷狄，当先其所急，而后其所缓。今乃先秦凤而后熙河，是缓其所当急。制胜之所，必据要害，以取形势，西人犯顺，数侵边境，正当治筑，非无事时也，此不可失之机会，无可疑者。』遂下诸路更不用已前画定地界，各据要害去处，乘时修筑。」按行状所称秦凤帅，不知谓谁，埙考。合附此于明年六月九日后或二月二十八日。）环庆路经略使章楶奏【六】：（六年九月十四日奏此，今即附七日降诏时。）
　　臣勘会备边之策，守御并施。朝廷已赦西夏宿愆，许其悔过，复给岁赐，又还其四寨土地，以厌贪婪之心，岁许遣使奉贡，锡予甚厚。自通使以来，累岁以分画疆界为请，求索无已。朝廷皆委曲含忍，俾与疆吏计议。天地之仁，可谓至矣。而乃负背恩信，悖慢愈深，辄兴师旅，侵犯边境。苟纵而不问，异时必为大害。今日朝廷行遣，正中机会，消奸破贼之策，固无逃于宸衷也。圣心退托，乃咨询于乘塞之臣，区区愚闇，敢不自竭。臣窃谓羌戎为駆久矣，自庆历以来，前后入寇，非举国之觽，不能深入。今者自八月聚兵境上，凡四五十日，其觽始集。初欲寇鄜延、环庆，一夕忽趋麟、府，舍近取远，必有意谓。盖疑两路之兵亦聚，故分其半以寇河东。然则朝廷着牵制之令，最为得策。又惟夷狄之小邦，土地有限，人民有数，自今夏涉秋，凡举全国之师，其觽可谓劳矣，不能无怨，其力亦已屈矣，不能无困。以劳屈之觽，而当圣朝仁义之兵，虽不战可以待其自毙也。为今之计，宜敕戒诸路，休养兵民，修严警备，事事整办，毋妄作轻举。蕃寇小入，使城砦及诸将各据地分，驱逐翦除之，出疆而后已。举国入寇，则坚壁清野，勿当其锋，俟其引退，审察前军已远，遣将据要害便利之处，分头讨击之，或翦其尾，或邀其归路。一路被寇，诸路皆出兵策应牵制，彼岂能枝梧哉？此备御之策，未足以深害之也。夫夷狄无城郭之固，无营卫之兵，啸聚则为用，既散则难集，虽沿边有上番守御之人【七】，每处觽不满百。谓宜乘间捣虚，扰耕践稼，勿限其常为浅攻之计，皆付之逐路帅臣，审度而为之。或遣两将已上，悉任其施设。不必全用正兵，蕃汉弓箭手，最为可任，益之以选募土兵，参杂于蕃兵之间。所得人口、孳畜、钱财，皆差等分给出塞之人。如此则人人乐为之用。诸路之师，更出迭入，虏亦不能知其时。则近塞三百里之贼境，既不能为生，又不能自存，彼贼不困，未之有也。行此之策，不二三岁，必束手归命。徐察其诚恳，苟非诈伪，然后许之纳□称臣。反复思之，无踰此策。伏乞朝廷更赐详酌指挥。（鄜延范纯粹奏在二十六日。）
　　户部请河东路助军粮草，支移不过三百里，若非时急阙，亦听相度展那，仍不得过二百里。本户灾伤五分以上，仍免折变。从之。
　　癸巳，御集英殿试制科举人。
　　乙未，河东路都转运司言【八】：「本司先乞应系本司已差应副军期官员，逐司如敢占留及别差官替换，并乞科违制之罪，不以去官赦降原减。今看详显是太重，乞行删去。」从之。
　　丁酉，三省言：「御试应贤良方正能直言极谏科制策，左宣德郎、新知泸州合江县事王普，初考第四等次，覆考第四等，详定从覆考；河中府司理参军司马槱初考第五等，覆考第四等次，详定从初考；眉州眉山县布衣王当初考第五等，覆考不入等，详定从初考。」诏：「王普迁一官，除佥判差遣；司马槱特赐同进士出身，堂除初等职官；王当堂除簿尉。」先是，秘书省考试制科所考校到等第字号，诏普等御试，至是推恩。
　　诏自元佑六年，每岁于内藏库支缗钱五十万，或以绸绢、金银相兼支兑，赴元丰库桩管，补助沿边军须等支费。
　　戊戌，吏部言：「诸小使臣病假不满百日，痊安应赴朝参，见厘务者经所属，余经吏部投状，具元在假月日关牒合门。」从之。
　　己亥，御史中丞郑雍言：「元佑复差役法，于兹六七年，户部未尝一日无申请更改。乞朝廷先自一路详择监司、知州各一二人，召诣三省，令亲受朝旨，先从一二州召诸县令长各采民间役法利害，与监司长吏参议，各为一州一县之法。」（旧录云：「时行差役，然雇役犹方圆不同，乃遂非迁就为法，五年卒不能一。」新录辨云：「上文是中丞郑雍云元佑复差役法，于兹六七年，户部未尝一日无申请，乞详择监司知州议立一州一县之法。史臣指为遂非迁就，乃讥骂之过也。合删去上项二十六字。」）
　　辛丑，诏应在京文武臣僚有三代见有女在室者，并供具家状。
　　户部请使臣人员押盐、粮纲，沈失少欠该冲替者，赦降去官不免。从之。（政目：「十六日，朱光庭缴王巩文字。」当考详增入。刘挚闰八月六日记淮东提刑锺浚体量王巩事云：「有实状送巩供析是与不是诣实，此旨用孙贲例也。」挚谓巩不幸有贲近比，又遭浚横逆，可为危之。不知竟作何行遣，今又为光庭所缴也。）
　　癸卯，龙图阁待制、权礼部尚书梁焘为翰林学士，中书舍人韩川为吏部侍郎，给事中兼侍讲范祖禹为礼部侍郎。（按前月二十七日，刑部侍郎彭汝砺执奏刑名，后六日，改礼部侍郎。今汝砺犹在礼部，更除范祖禹为侍郎，礼部乃有两侍郎，前此所无，不知何故。十一月二十一日，汝砺改吏部，又除韩川礼部，时祖禹在礼部如故，至明年六月十六日乃迁内翰。川先祖禹五日出知鵼州，后祖禹两日始除曾肇，于是礼部侍郎止一人。当考。）秘书监、直秘阁王钦臣为工部侍郎。
　　宝文阁待制、河北路都转运使蒋之奇为刑部侍郎。中书舍人孙升言：「之奇昔为御史，以阴私事中伤所举之人欧阳修，不当擢用。」从之。寻命之奇知瀛州。（孙升言之奇在二十二日，今并书。）
　　诏神宗皇帝御制，近已成书，令本所将边机四十卷先次进枢密院，令机要库掌之。
　　刑部言：「蕃官授使臣，若部辖蕃族宁静不致引惹，及无科率扰扰，候及七年；三班差使、借差殿侍，及十二年无过犯，与磨勘。如犯上条，合计赃私公罪，比展年法加一倍展年，事理重者奏裁。」从之。
　　甲辰，幸上清储祥宫。
　　丁未，诏社州向仲英男永利为银青光禄大夫、检校国子祭酒兼监察御史、武骑尉。以仲英疾不任事也。
　　太常少卿盛陶言：「乘舆幸上清储祥宫，故事，上自御幄循廊升殿。今奉圣旨，历阶而升。按仪注，上惟于景霄、紫极、蕃厘三殿朝拜，余分命近臣。今有旨躬诣太皇太后、皇太后本命殿焚香讫，方还斋殿。臣亲觌圣德，不敢寝默，伏请宣付史馆。」从之。
　　庚戌，诏河东路提刑司，将麟、府、丰州曾经西贼劫掠耕牛人户，特许于常平钱内借钱收买耕牛，其所借钱，仍渐次催纳。
　　辛亥，直龙图阁、江淮荆浙等路发运使王觌为刑部侍郎，龙图阁待制、知瀛州钱勰为江淮荆浙等路发运使。
　　诏阿里骨进奉人并为银青光禄大夫、检校国子祭酒兼监察御史、武骑尉。李阿温、陇谕药四仍并充本族副军主，溪毡充本族都指挥使，结□充本族军主【九】，叱纳、党支、今结、麻令一缩并充本族副军主。
　　兵部侍郎王汾为宝文阁待制、知齐州，从其请也。
　　中大夫、龙图阁待制、知洪州熊本卒。
　　鄜延路经略使范纯粹奏：
　　准枢密院札子：夏国既失恭顺，又复已绝恩赐，必须轻忿，日以扰边为计。更须别图方略，务使西贼不能近边屯聚，着业住坐，庶使疲曳厌惮，早期休息。奉诏令帅臣精心讲究，密具方略，疾速闻奏，不得下司。
　　臣窃惟元佑以来，朝廷之所以御夏人处边画者，莫非以礼义为本，以恩信为先。虽彼屡肆跳梁，边民被害，而一切容贷，期于息兵。然六七年间，戍边之卒未尝减损，金谷之费未尝省羡，备御之计未尝简弛，彼乃愈益猖狂，边患滋甚，固宜朝廷之改图也。朝旨所务使西贼不能近边着业，庶使疲曳厌惮，早期休息，此则为今日方略大燍，尽于此矣。然臣闻梁乙逋用事之久，颇以能抗朝廷自夸于国中。元佑二年，三寇泾原，觽号数十万，一路被毒，而汉兵十一将拱手城中，不出一骑，使席卷而归，彼民迄今冤之，后乃悉得前后所积岁赐金帛等【一○】。乙逋每语人曰：「嵬名家人管国事，有此功否？南朝曾如此怕否？」后每举兵，必曰：「我之所以连年点兵者，欲使朝廷惮我而为国人求罢兵耳！」以此狃觽，故其觽益畏，而未深怨也。昔元昊叛时，虽数遣人求和，而故为悖慢难从之议，朝廷既不从，则语觽曰：「我求罢兵而南朝不许。」用此以归怨激觽，觽战咸力。乙逋今乃效之。
　　今朝廷既议贬绝，宜作边帅草檄，以浅近易晓之言，具道乙逋无厌犯顺之详，朝廷用兵出于不得已之意。令诸路多作印本，以汉书、蕃书两两相副，散遣轻骑驰□于贼疆百里之外，以一传十，以十传百，则乙逋奸谋，觽当共知，不惟可以伐狃觽归怨之谋，又足以激怒其觽，使知祸自梁氏始，庶有觽怨亲叛之理，则为中国之利也。然而既遂贬绝，则汉界自此须日为被寇之计，以斥候之本须界外三二百里路无人迹，则可以布置望候烽警之具。欲无人迹，须轻兵锐卒，浅攻近讨，不时而出，然后我之所谋，彼不及备，而彼之举动，我必豫知也。朝旨但欲使彼近边之人不能着业，臣以谓近边之人不能着业，未足系彼国之要害。使一国之觽，奔命不暇，而莫知所备，斯可矣。欲如是，当令诸路帅臣，公心协力，谋议相关，一路将有所举，则诸路阳为点集出兵之势，以留对境之备，则实出路分贼无并兵拒敌之患，诸路更守迭出，势分而力劳矣，庶有厌惮止息之愿也。
　　又自来诸路多务招纳降人，自元丰以来，诸路所纳，不为不多。若谓可以耗彼力战之人，则夏贼举必数十万，岂招降之可耗也？若谓可以助战，缘降人出入，将帅岂敢全然倚仗？危难所系，动费关防。况其来率因汉兵侵迫，避祸逃生，反挈老少，仰食汉界。凡一卒一夫，所携老小，不下四五，存留塞上，则计口给食，坐耗边谷，大率一户当数兵之费。借有地土可给，亦妨占弓箭手请射之田，兼耕业未就，理须给养。其间仍多奸细，缓急汉界有所举动，则猝然逸去，致漏机事，为患不细。若迁徙内地，则人情不安，嗟怨失所。自用兵以来，迁配京西、江、淮之间者，其数不可计矣。契勘「蕃户不得与汉人婚姻」条禁之设，良有深意。既迁徙内地，则岁久之后，冒禁必多，种裔渐繁，大失法意。在昔有乱华之祸，在圣朝当为万世之计，不可不谨，亦防微杜渐之一也。则是招纳之策，有害无益，将来汉兵迭出，宜悉止以清久弊。所有其它合行事件，惟恭听诏旨遵行。贴黄：「臣再惟朝廷之所以改图易议，欲使诸路共讲困贼之策者，盖欲使彼地不得耕，人不遑息，则必自谋休息之计。若不以术制其动，则兵既一出，汉蕃之民被屠戮者不少矣。是皆吾民，而何所罪乎！臣恐有累圣朝好生之政。兼上下狃于故常，又将伪冒赏典，复有前日之弊。三者皆不可不虑也。臣愿朝廷如果于诸路互出锐兵挠贼，当密诫诸路帅臣，每有所举，不用过为秘密【一一】，略使兵声先出，势若大举，使彼觽得以远避我锋，然后出偏师以信其声，则其谁敢当？要使数百里野无得耕之土，觽无休息之期而已。又申严博易之法，以绝市货，则困贼之策，在其中矣，是不待多杀而为利也。所有遇贼立功，除士卒赏典，行不逾时外，其敢勇、效用、使臣以上功状，宜明委转运使副、判官、提点刑狱，躬亲采访，两司共同保明，然后推恩亦未晚。如此，则出入主将，知朝廷考实之意，虑监司忽有按举，将有后悔，庶几功赏相称，少清欺冒之弊。臣之区区，有此迂说，更烦朝廷采择。」（纯粹以九月二十六日奏此，密院札子已见初七日，但实录删润其辞耳，今两存之。）
　　都水监言，元佑七年春合差修河夫八万人。（政目二十六日事，当考。）
　　壬子，德音，降天下死罪囚徒流，释徒罪以下。上清储祥宫成故也。先是，诏问建祥源会灵观、中太乙宫成有无德音赦降。王岩叟谓吕大防等曰：「此事如何？」大防曰：「数赦固非美事，然圣意已发，人亦尽知。」岩叟曰：「天禧年祥源成，治平中醴泉成，皆无赦，何不用此例？」大防欲少损之，止及三京或京师。岩叟曰：「却恐四方疑惑，妄意他事，军中又生觊望。」傅尧俞赞之。刘挚曰：「赦文明言为储祥，何疑惑之有？」岩叟曰：「虽明言，远方不知，妄意。」岩叟以为玉清昭应宫、会灵观、景灵宫，皆成于祥符，并有德音赦降，是时丁谓当国，方以邪道媚上，不可为法，不敢察察言，故但举天禧、治平。及对，大防曰：「数赦非国家美事，兼恐四方疑惑，并军中觊望特支。」岩叟曰：「古人至有垂死谏君以愿无赦而已者，此可见赦无益于圣治。」太皇太后曰：「储祥不得比会灵、太一，其中有三清。」大防请止及三京。太皇太后曰：「必及天下。」至于再三，每曰「有三清。」挚曰：「当如圣谕。」大防遂曰：「请今夕锁学士院降制。」从之。
　　癸丑，御史中丞郑雍言：「执政官行谒禁法，非便。」诏官员有利害陈述，勿禁。
　　吏部言：「武臣任六等差遣，川、广成资，余三十个月为任。本部欲川、广旧系三年理为任，六分内除豁一分。余路三年任满，减作三十个月处，于酬奖六分内除豁一分。」
　　刑部言：「文书应奏，有涉秽滥者，并略说事宜闻奏。其深涉秽滥，及毒药、厌魅、咒诅事状，悉随事申尚书省、枢密院。」并从之。
　　甲寅，故溪洞归明州都巡检向永明男万辛为银青光禄大夫、检校国子祭酒、溪洞归明巡检、兼监察御史、武骑尉。
　　诏知麟州孙咸宁以斥候不明，致西贼攻扰，令先次冲替。（十一月八日，咸宁降监当。绍圣三年【一二】正月二十七日，密院言：「军马司张若讷降使额一官，仍充鄜延钤辖，知麟州孙咸宁降两官冲替。」此独不书若讷。当考。）
　　兵部请：「应蕃官去失付身告敕文书之类，不碍迁转照使者，借职以上展四年磨勘，差使以下展七年磨勘。碍磨勘者，借职以上七年，差使以下十二年。其货卖典当并受买典当，各以违制论。许诸色人告，赏钱二百贯，以犯人家财充。应蕃兵诸事故、子孙弟侄等承袭，并令本城寨一季内取索保明申举，若限内不为申举，许合承袭人陈告，干系官吏杖一百。而别致欺弊诈冒承袭者，其诈冒人以违制论，干系官吏减二等，知情与同罪。许人告，赏钱二百贯，以犯人家财充。其合承袭人若过七年内陈乞，更不受理。蕃官蕃兵承袭，并将合缴录白，委官对读真命，具无差漏状连申。」从之。（新本削去。）
　　江、淮等路转运司言：「诸路准备盐，昨准元佑元年九月朝旨，立定荆湖、江南，蕲、黄、庐、寿、光、舒州，比元条减下外作一年至二年，及宿、亳、滁、和、真、扬、濠、泗州，无为军，通、泰、楚、海州作半年至一年。近为诸路减价卖盐数多，有诏添复年分，遂致积压不便，乞依元佑元年九月朝旨。」从之。（新本削去。）
　　诏以十月十五日朝献景灵宫，幸太学。（政目二十九日事。）
　　刑部侍郎王觌言：
　　伏见东南诸路，曩岁财用最为足，故自祖宗以来，军国之费，多出于东南。大中祥符三年九月，江淮发运使李溥言，今春运米六百七十九万石，诸路各留三年支用，更留准备上供及赈粜等米，万数至多。天禧元年正月、赦江、淮等路上供米，特罢今年春运一次。臣窃思祥符中诸路上供之外，既有三年之蓄矣，天禧赦书，又特罢春运一次，又有以见真宗皇帝深恩远虑，不惟悯漕运之劳，而亦欲东南诸路蓄积常多也。今东南财用，窘耗日甚，郡县鲜有兼岁之储。两浙今岁苏、湖、秀三州水灾，本路转运司及常平之物，不足以充赈粜，近取于江淮，远籴于荆湖，然后仅能苏三州之民，则无备可谓甚矣。淮南去岁皆无大灾伤，而转运使以军粮急阙诉于朝廷，每年冬借发运司米二十万以充军粮【一三】，不幸有方数千里之水旱，则何以为谋？臣近者备员发运使，在职岁余，所领六路，以上供钱粮不应期限而转运司官吏该勘劾者凡四路。非独今岁也，前此逐路欠数亦多，彼转运司官吏，岂不以失期冒法为惧哉？盖力既不足，虽重得罪，无所避也。缘此诸路但务为逃责浅近之计，而无暇及生财长久之道，深可嗟惜。臣所见者虽止于东南诸路，传闻其它路分亦多类此。
　　臣亦尝询访转运司财用日耗之因，虽不能尽究其本末，然有灼然易见者，逐路用度浸广，而朝廷封桩浸多也。且以数事言之，选人添俸，逐路添将兵，诸州添公使，物务监官添员外，置准备差遣大使臣，凡此虽政事所系，因时之宜，不得不尔，然若计其费，则皆祖宗所未有也。用度浸广既如此，又所谓封桩者浸多，若卖盐□剩钱、阙额禁军请受、减省造船钱之类，名目甚多，本皆转运司之物，而一切封桩，归于朝廷者浸多，则转运司安得而不窘乎？臣固知封桩之物，非以奉游宴、广宫室、饰苑囿、侈舆马也，不过欲蓄积稍多，而有以待军国缓急之用而已。然所谓蓄积者，经费之外有余，然后可以为积蓄，岂可辍有司之经费，使不足用，而名之蓄积乎？今所谓封桩者，有司不得辄用，彼经费既阙，反致岁额上供之物公然负欠而不可诘，又借贷于朝廷者，虽经违限勘劾，而竟亦不能偿，此岂长久之计耶？臣伏望朝廷熟讲而深图之！凡上供封桩之物，前日祖宗所不取者，皆付之转运司，使诸路转运司稍得自足，乃天下万民之幸也。（政目于二十九日书支钱助河东，当考详增入。）
　　注　　释
　　【一】西夏深入麟府州「府州」二字原倒，据宋会要兵八之三一、宋史卷四八六夏国传乙正。
　　【二】但言见令勘会「令」原作「今」，据阁本改。
　　【三】即令押赐官执礼而往「令」原作「今」，据阁本改。
　　【四】封弥官同验号拆封「封弥」二字原倒，据阁本、活字本及宋会要职官二八之一二、宋史卷一五五选举志乙正。
　　【五】疑而致之「疑」原作「□」，据阁本改。
　　【六】环庆路经略使章楶奏「奏」字原脱，据阁本补。
　　【七】虽沿边有上番守御之人「上」原作「土」，据阁本、活字本改。
　　【八】河东路都转运司言「司」原作「使」，据阁本改。
　　【九】结□充本族军主「族」原作「部」，据上下文及宋会要蕃夷六之二四改。
　　【一○】后乃悉得前后所积岁赐金帛等「积」原作「赐」，据阁本及范忠宣公集范侍郎公遗文论熙延与夏国所画封疆事改。
　　【一一】不用过为秘密「用过」二字原倒，据同上书乙正。
　　【一二】绍圣三年「圣」原作「兴」，据阁本及本书卷四六八元佑六年十一月壬辰条注文改。
　　【一三】每年冬借发运司米二十万以充军粮「借」原作「供」，据阁本改。
续资治通鉴长编
卷四百六十七
卷四百六十七
　　起讫时间 起哲宗元佑六年十月尽其月
　　卷　　名 续资治通鉴长编卷四百六十七
　　帝　　号 宋哲宗
　　年　　号 元佑六年（辛未，1091）
　　全　　文
　　冬十月丙辰朔，户部请：「应承买场务，元系官监及败阙者，课利钱并不得支移、折变；若届满一年无人承买，巳经差官体量减定净利钱，即自减定后月分，课利亦与依减放净利分数与免支移、折变。」从之。
　　诏拆修垂拱殿，遇六参及朝参起居，权于崇政殿坐。（御集。）
　　丁巳，诏上清储祥宫成，提点官、寄西京左藏库、遥郡刺史陈衍转一官寄资。（政目：二日，韩忠彦进财抵当所当钱。此事当考。）
　　吏部郎中孙路为徐王府侍讲。（二十五日改礼中。）
　　戊午，户部请：「召人入中解盐，乞并以熙河路州钞面价从省部审量，随事增减支折；及澶怀滑州、阳武等处所卖盐未有定价，许客人于河阳都盐场务入中，其价钱每席定八贯二百。」从之。（新削。）
　　己未，三省进神宗皇帝御笔一百七十五策，召宰臣、执政官及三省编修官坐，赐茶。
　　诏左朝奉大夫、提点两浙刑狱□立礼为殿中侍御史。立礼，中复子，用翰林学士范百禄荐也。
　　又诏西作坊使毛政战功显著，以见居占坟地贴数，共赐地一顷。
　　庚申，枢密院言：「夏贼犯顺，虽已令牵制策应，缘顷候帅司牒到，诸路方始会合。按旧制，横烽邻接路分，递相照应，极为要便，理当复行兴置。」诏：「陕西、河东逐路经略司相度，横烽如果利便，即行修立。」
　　又言：「泾原路探报梁乙逋近犯麟、府界，为人杀死梁阿革，乙逋为夏国所诛。」诏：「逐路经略司，如探报得乙逋尚用事，即宜乘隙用间，以谋诛灭。仍谨选可用之人，厚遗金帛，优许职名，密切经画，施行讫，具状以闻。」（旧录云：「时乙逋率觽犯麟、府、河外三州，杀戮甚觽，莫之敢御，而奸臣谓已诛死，欺罔为甚。」新录削去，今从新录。二年八月十四日，诏募人杀乙逋，盖至今乙逋犹无恙，十九日可并此。）
　　秦凤路经略使吕大忠言：「夏国自梁氏兄弟用事以来，虐用其民，壮者劳于征役，老弱困于资助，以至侥幸非据，残害忠良，上下怨嗟，皆欲共食其肉，特未发尔。近闻乙逋、阿革并就诛戮，嵬名族人欲预国事，又择种姓以为之主。羌中以尝累寇诸路，深虑朝廷乘此危疑之际，或有举兴，遂遣使请和，以观吾变。正是可以经营之际，不若因而指挥鄜延路，只作经略司意度，移问夏国：『今来乙逋、阿革已死，（就使未死，亦可以激怒觽心，使之反侧。）委是嵬名族人复预国事，其所主立，觽共推服，从今一心恭顺，更不敢别有邀求，速希回报，以凭申奏朝廷，乞行封册。』（乙逋之变，本国方以为讳，今明言之，以夺其气。）如此，则忠党遂安，永戴恩德，此边防莫大之利，伏望圣慈断在必行，天下幸甚。」（据吕大忠奏议，此实答七年九月二十二日密札，然与密札条目殊不相干，实录又不载此密札，恐奏议误编。大忠论乙逋等已死，因附见六年十月五日。）
　　辛酉，三省言：「右朝奉郎、管勾鸿庆宫王巩供析到淮南提刑锺浚所体量事，并是诣实。」诏王巩特冲替。（闰八月二十八日下淮南漕司根治马守珍事，今云提刑体量，盖五月二十二日指挥也。九月十六日政目云：朱光庭缴王巩文字。当并考。）
　　监察御史安鼎言：「乞在京置司勘公事，狱成，令吏部差朝臣一员录问。」从之。
　　诏陕西、河东逐路经略司，常切体探西贼对境二百里内贼兵屯聚及部族所在，如有可乘，即遣谨重有谋将佐及劲勇人马为焂往忽归之计，痛行讨杀，及令诸路兵马更出迭归，使贼奔命不暇，早致困弊。以枢密院言夏贼寇边未已，平时恃觽出我不意故也。（诸路浅攻之策，盖自此始行。）
　　癸亥，诏□州录事参军郭直卿添监国子监书库，不得为例。（郭直卿何人。）
　　诏军帅刘昌祚、姚麟与河东、陕西逐路安抚使、总管，秦凤路钤辖，兰、岷、河、环知州，镇戎、德顺知军，河东、鄜延路钤辖，各奏举大使臣有材武谋略或曾立战功勇于临敌可以统觽出入之人二员至五员以闻。
　　诏陕西、河东逐路经略司：「如遇西贼寇犯一路，但贼兵数觽多，本部兵力实难枝梧，须藉诸路牵制策应，即行报关邻路牵制。不得缘此指挥，不复审度贼势，自取一路之便，例报逐路，枉役军马，使诸路徒致困弊。及为贼阳为侵犯一路，却于别路潜伏重兵，俟我出兵牵制，即发伏邀击，或乘虚寇别路，致堕其计中。」（九月二十六日范纯粹云云，可考。）
　　右朝请大夫王宗望为司农少卿。左朝散郎、集贤校理赵挺之为国子司业。左中散大夫、祠部郎中王说知相州。（八年三月二十一日为太府少卿。）左朝散郎、知相州杨康国为祠部郎中、知蕲州，徐君平为京东路转运判官，康国寻改京东路转运副使。（三月二十六日，杨康国出守卫州，寻改相州，徐君平出守蕲州【一】。康国以谏官论苏辙，君平以台官论王岩叟，今皆迁擢。辙时方为尚书左丞，而康国乃除祠部，理当引避，十一月三日，遂改京东运副，今并书。刘唐老与康国、君平同出守，唐老得绛州，八月六日，又以王彭知绛州，唐老至十一月三日改秦凤宪。）
　　左朝请郎、太常丞吕希纯知蕲州，寻复留为秘书丞。（希纯父丧满除太常丞，在今年五月二十二日；复为秘丞，在十一月十六日。）希纯在太常时，宗庙荐享，每帝后共奠一爵，希纯上奏曰：「检会开元礼、开宝通礼，每庙室荐献，帝后各奠一爵，其后爵谓之副爵。本朝自太祖行之已百二十年，至元丰末臣僚建议，以为筵则同几，祝则同辞，食则同牢，而独奠副爵，于义无取。自是每室只奠一爵，帝后共享之。窃考议者之言，诚使出于礼经正文，后世犹难遵用，骮皆率自私意，并无明据。见今太庙帝后异几，与议者之言不同外，臣愚以为祝辞固当共为一册，食亦可以同用一牢，惟酒不可以共饮一爵。且如僖祖、宣祖室一帝一后共荐一爵，已是误引婚礼合潅之制以事祖妣，至若太宗、真宗室各祔四后，乃是一帝四后共一爵，慢神□礼，莫此之甚。若不亟行改正，而望神灵顾享，必不可得。欲乞依历代及本朝旧制，凡遇时享月祭，每献帝后各奠一爵，以副陛下事亡如事存之意。」（此据希纯家传增入，其从违当考。政目：八日视学，讲官赐服；又韩缜帅太原。二事当考。实录讲官赐服在十五日，缜帅太原在十一月八日。）
　　丙寅，迩英读宝训至节费，吕大防奏曰：「浮费固当节，至于养兵以御患而民不劳。故养兵之费不可节。」王岩叟曰：「大凡节用，非谓偶节一事便能有济。须每事以节省为意，则积日累月，国用自然有余。」上曰：「然。」（新、旧录并无此，以王岩叟系年录并朝议增入。政目：十一日奏实录成，以草上与提撰官。此事当考。）
　　丁卯，殿中侍御史杨畏言：「近有布衣薛鸿渐、林明发以妖妄文字上闻，诏送两浙、福建路转运司根治。臣闻鸿渐教本自海上异域，入于中国已数十年，而近益炽，故其桀黠至于上书，以幸张大。愿诏逐路监司严切禁止，具措置方略以闻，庶令尽心，少正风俗。」从之。
　　诏吏部，选将副并于待次人内选转，大使臣后一任虽未经任，须曾历沿边差遣，或有战功经亲民之人，申枢密院引验。内朝廷差除者，不拘此制。
　　是日，三省、枢密院同奏：「乞将勒住夏国岁赐分给与河东、陕西经略司添助汉蕃功赏，庶可激扬士气。」太皇太后曰：「甚善。」（此据王岩叟日录。又云：岩叟退，韩忠彦曰「帘中语甚壮」，聊以讽之。当考。）
　　庚午朝献景灵宫，退幸国子监，诣至圣文宣王殿行释奠礼，一献再拜。幸太学，御敦化堂，召宰相、执政官、亲王、从臣赐坐，礼部、太常寺、本监官承务郎以上侍立，承务郎以下、三学生坐于东西庑，侍讲□安诗执经，国子祭酒丰稷讲尚书无逸终篇，复命宰臣以下至三学生坐赐茶。国子监进书籍凡十七部轴，上命留论语、孟子各一部。遂幸昭烈武成王庙，酌献肃揖，礼毕还内。是日，赐丰稷三品服，本监官、学官等赐帛有差。
  </div>
  <div class="pagination">
   <a href="续资治通鉴长编_page557.html">
    上一页
   </a>
   <span>
    ...
   </span>
   <a href="续资治通鉴长编_page553.html">
    553
   </a>
   <a href="续资治通鉴长编_page554.html">
    554
   </a>
   <a href="续资治通鉴长编_page555.html">
    555
   </a>
   <a href="续资治通鉴长编_page556.html">
    556
   </a>
   <a href="续资治通鉴长编_page557.html">
    557
   </a>
   <span class="current-page">
    558
   </span>
   <a href="续资治通鉴长编_page559.html">
    559
   </a>
   <a href="续资治通鉴长编_page560.html">
    560
   </a>
   <a href="续资治通鉴长编_page561.html">
    561
   </a>
   <a href="续资治通鉴长编_page562.html">
    562
   </a>
   <a href="续资治通鉴长编_page563.html">
    563
   </a>
   <span>
    ...
   </span>
   <a href="续资治通鉴长编_page559.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
