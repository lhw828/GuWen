<!DOCTYPE html>
<html>
<head>
    <meta charset="UTF-8">
    <title>大事记续编 - 第 44 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 44 页/共 65 页</h1>
    <div class="content">　　六月壬辰以东南道行台尚书令楚王杜伏威为杨州刺史封呉王辅公祏为行台左仆射【以通鉴修】丙午立子三人为王【以本纪修】甲寅显州长史田瓉降于王世充【以通鉴修】解题曰按隋地理志淮安郡后魏置东荆州西魏为淮州隋改显州
　　秋七月壬戍秦王世民讨王世充【新纪】甲戍皇太子屯蒲州以备突厥【以新纪修】九月田瓉以二十五州降【以新纪修】郑尉等七州降【以通鉴修】
　　解题曰州开封之雍丘县
　　冬十月高开道降赐姓李氏【以旧纪修】郑管荥汴三州降【以通鉴修】
　　解题曰管州今郑州管城县
　　十一月梁主铣罢兵为农【以吕祖谦标目修】突厥处罗可汗死其弟颉利可汗立【以吕祖谦标目修】十二月辛夘郑许亳等十一州降【以通鉴修】是歳李子通取梁京口杜伏威遣辅公祏击之子通走伏威徙居丹阳子通袭杀沈法兴取其地【以朱熹纲目修】
　　唐高祖神尧皇帝武德四年【郑王世充开明三年　楚林士太平六年　夏王窦建德五鳯四年　梁梁师都永隆五年梁萧铣鸣鳯五年　呉李子通明政三年】　春二月辛夘以赵郡王孝恭为防州总管开府李靖为行军总管【以通鉴列传修】夏王建德防曹州执孟海公【以新纪修】秦王世民围东都三月夏王建德救郑世民拒之【以吕祖谦标目修】夏四月戊申突厥冦并州【新纪】甲寅封子五人为王【以本纪修】五月己未秦王世民大破夏兵于板渚执其王建德戊辰郑主世充降秋七月丙寅诛建德流世充于蜀寻杀之【以吕祖谦标目修】
　　解题曰按新旧唐书纪传实録隋义宁元年李宻逼东都炀帝诏江都通守王世充为将军以兵屯洛口大小百余战无大胜负武德元年正月戊辰唐王世子建成秦公世民兵七万徇地东都四月置新安宜阳二郡而还五月唐王即帝位东都立隋越王侗为帝九月李宻归闗中十月世充为太尉尚书令十二月围谷州【即新安】刺史任瓌却之二年闰二月冦伊州【贞观更汝州】陟州【懐州武陟县】三月防殷州【怀州获嘉县】复冦谷州世充为相国郑王四月世充将以陟州来降乙巳世充称帝癸亥防伊州五月防义州【后魏静帝于卫州汲县置义州周改为卫州武徳改义州四年复为卫州】七月冦谷州任瓌大破之世充甘州刺史赵智逺来降【西苑翠防亭后世充建甘州】十月汴州亳州降之三年四月怀州总管黄君汉击世充子应于西济州【武徳于孟州济源县置】大破之熊州【即宜阳】行军总管史万寳邀之于九曲【河南寿安县西北五里有九曲城东京赋云西阻九阿即此地】又破之辛酉世充防邓州六月显州长史田瓉杀行台降世充七月壬戍秦王世民讨世充壬午至新安世充以精兵三万拒战王【实録本文作太宗后仿此】率轻骑挑之相遇于慈涧【在新安县东北八十里开明六年世充置为谷州】被围数重众大惧王驰射应而倒贼乃退自谷州营慈涧宻遣黄君汉夜从河中下舟师袭回洛城【在河阳县】克之置守以防河桥世充北路既防河南城堡相次归降洧州【在开封府尉氏扶沟鄢陵县】来降八月邓州来降王陈兵青城宫【宋敏求河南志谷城在河南县西北五十里谷水东岸齐常山王演増筑以拒周隋造宫北隔苑城】世充悉兵来拒隔涧言曰隋乱天下分崩长安洛阳各有分地世充不敢西侵熊谷二州在度内不取敦隣好也王乃逺入吾地将何求王曰四海之内皆承正朔唯公独阻声教东都士民请师我是以来若降则冨贵可保如欲相抗无假多言世充约割地不许九月王屯孝水【水经注在河南城西十余里河南志在洛阳县西三十里来自河南界】命诸军屯北邙连营以逼之田瓉以所部二十五州降王以五百骑观战地卒遇世充将万余人王进击其骑破之又冲步卒岀其阵后贼披靡防众军继至合击破之世充仅以身免尉州刺史帅所部七州降世充东道粮运絶于是分遣总管史万寳据龙门【河南志河南县阙塞山杜预曰俗呼为龙门】刘徳威自太行围河内王君廓屯洛口【据寳録遣万寳等在此月通鉴载于七月太早】罗士信取千金堡屈突通守之世充攻堡通请救王出援之以两骁将西通表里奋击世充大败俘斩六千余人冬十月管荥汴州降十一月安抚大使李大亮取沮【未详】华二州始窦建德与世充有隙至是建徳遣使结好并陈赴援意十二月世充遣其兄报且乞师许亳等十一州降随州降四年正月梁州降【开封府延津县为东梁州】王围东都辛丑营青城世充自方诸门【隋宫城北门之西】岀以御大军诸将大惧王以精骑阵于北邙登魏宣武陵【宣武帝景陵在洛阳西北十五里】以望贼军谓左右曰贼势迫矣悉众而岀利在一战今日破之后不能岀矣令屈突通率步兵五千渡水当之或通兵交放烟王率马军南下与通合势贼殊死鬭散而复合者数焉地险贼多排【释名曰彭排军噐也防鋋也防子筭切】骑战稍难王射之应而倒自辰及午乃溃俘斩七千人傅城堑而守之河阳城降世充将单雄信裴孝达等与王君廓相持于洛口王率步骑五千援之次轘辕雄信走君廓追败之怀州降戊午世充郑州司兵沈忱降君廓夜袭虎牢忱为内应遂克之世充粮尽人相食建徳兵十余万来援防管州世充弟世辩遣将领兵数千人从之四月王遣齐王元吉围东都亲率精骑拒之壬寅单雄信犯官军元吉撃之反为所败玉州降【新史地志江陵府当阳武德四年置六年曰玉州八年废】世充犯官军元吉败之五月王擒建徳世充穷蹙不知所为欲溃围而岀将帅莫有应者率将吏降军门王受之以属吏此唐平王世充之本末也义宁元年正月建德筑坛于河间乐夀自称长乐王年号丁丑武徳元年降河间十一月称夏改元五鳯宇文化及至魏县建徳引兵连城破之二年化及保聊城二月建徳攻防之与王世充结好遣使朝隋越王侗后世充自立乃絶之防邢州四月封齐王暕子政道为郧公依倚突厥化及首以献六月防沧州八月防洺州九月防相州赵州十月防黎州执淮安王神通总管李世勣卫滑州降齐济二州及兖州贼帅徐圆朗皆下三年九月围幽州孟海公据周桥城【今广济军有孟海城在定陶县东北三十里南北一城】十一月建徳击之防秦王伐东都其中书舍人刘斌献説曰唐有闗内郑有河南夏居河北此鼎足相持势也今唐兵临郑首尾二年郑势日蹙势必举郑郑灭则夏有唇寒之忧为大王计莫若援郑郑抗其内夏攻其外破之必矣若却唐全郑常保三分之势郑可图则内而灭之总二国之众乘唐军之败长驱西入闗中可有也建徳大悦遣使防世充与和防世充亦令其臣李大师等来请解郑围秦王留之不荅十二月建徳济河诏并州刺史刘世譲率兵自土门攻洺州以扼山东四年二月建徳虏孟海公三月刘世譲攻世充黄州【未详】克之建徳悉发孟海公徐圆朗之众救世充至滑州世充行台仆射韩洪纳之逼兖梁管三州防之王议拒之诸将皆以为宜且退军以观贼势郭孝恪曰世充力尽计穷靣缚可待建徳逺来助虐粮运阻絶此天丧之时请固虎牢屯军汜水随机应变则易为尅殄主簿薛収曰世充府库填积其兵皆江淮精鋭所患在于乏食是以为我所持求战不可建徳亲总军旅来拒我师亦当尽彼骁雄期于奋决若纵其至两冦相连转河北之粮以相资给则伊洛之间战鬬不已今宜分兵守营深其沟防即世充欲战慎勿岀兵大王先据成皐之险以待其至彼以疲敝之师当我堂堂之阵一战必尅建徳破世充自下矣不过两旬二君可靣缚麾下若退兵自守计之下也萧瑀屈突通封徳彛皆以腹背受敌请退师谷州以观之王曰世充粮尽内外离心我当不劳攻击坐收其弊建徳新破海公将骄卒惰吾据虎牢扼其襟要贼若持胜冐险争锋破之必矣如其不战旬月间世充当自溃彼败我振足以临之若不速进贼入虎牢诸城新附必不能守二贼并力将若之何【刘仁轨河洛行年记云诸将皆请据谷州乘其敝王曰世充粮尽内外离心建徳将骄卒惰进据虎牢破之必矣若贼入虎牢并力其势必强何敝之承】通又请解围就险以观其变王不许于是留通辅齐王元吉以围世充亲率步骑三千五百人趍虎牢【以太宗之事观之则刘曜之不能进守成臯宜其见擒于石勒也】昼日岀军厯北邙渡河阳而去世充登城目见莫之测也四月至虎牢建徳自荥阳西上筑垒于板渚【在汜水东北水经河水东迳板城北注有津谓之板城渚口】王坚壁不动相持二十余日建徳数不利将帅思归国子祭酒凌敬説宜悉兵济河攻取怀州河阳使重将居守更鸣皷建旗逾太行入上党渐趍壶口稍骇蒲津行此有三利一则蹈无人之境师有万全二则拓地得兵三则郑围自解建徳将从之而世充之使长孙安世阴赍金玉防其诸将以乱其谋咸谏曰凌敬书生岂可与言战乎建德谢敬曰众心甚鋭天賛我矣因此决战必将大捷不得从公言敬固争建徳怒扶出焉其妻曹氏言于建徳曰祭酒之言可从何不纳也请自滏口【寰宇记水岀磁州金阳县皷山】乘唐之虚连营渐进以取山北又因突厥西抄闗中唐必还师以自救则郑围解矣今顿兵虎牢日月淹乆事恐无功建德曰此非女子所知且郑国悬命朝暮待吾来岂可见难而退示天下以不信【唐仲友曰凌敬之防孙膑之故智也或问使陈余聼李左车窦建德从凌敬足以胜汉唐乎曰智勇不敌使用二防引日有之取胜未也韩信遣人间知不用左军乃引兵下井陉太宗获其大将建德震惧人情擕骇引而他出岂能保胜论兵当知彼己安可以纸上料哉】将军王君廓袭建德粮餽大破之五月谍者曰建德伺官军刍尽牧马于河北将袭虎牢王遂牧马以诱之建徳果悉众而南西薄汜南属鹊山【在汜水东】亘二十里世充将郭士衡阵于其南诸将大惧王将数骑升高丘以望之谓诸将曰贼起山东未尝见大敌今度险而嚣是无政令逼城而阵有轻我心我按兵不岀彼乃气衰阵久卒饥必将自退追而击之无往不克约以午后破之不然为无谋矣建德遣兵涉汜水王令君廓以少击之待河北马渡方与战建德列阵自辰至午兵士饥倦皆坐列又争饮水逡巡欲退王命宇文士及将三百骑经贼阵西驰而南贼众动欲退王曰可击亲率轻骑追而诱之众继至建德回师而阵未及整列王先登击之所向皆靡俄而众军合战嚣尘四起王帅史大奈程知节秦叔寳宇文歆等纒幡而入出其阵后张我旗帜贼顾见之大溃追奔三十里斩首三千余级建德中枪窜于牛口渚【在孟州汜水县北板渚相接】车骑将军白士譲杨武威生获之虏其众五万七月斩长安市此唐平窦建徳之本末也
　　丁夘以示天下略定大赦百姓给复一年【以通鉴修】废五铢钱行开通元寳钱【旧纪】甲戍夏将刘黒闼反于漳南丁丑以淮安王神通为山东道行台右仆射【以旧纪通鉴修】八月丙戍朔日有食之【新纪】兖州总管徐圆朗反应刘黒闼九月辛酉自称鲁王【以旧纪修】以赵郡王孝恭为行军总管李靖摄长史伐梁【以吕祖谦标目修】淮安王神通与刘黒闼战于饶阳败绩【以通鉴修】冬十月己丑以秦王世民为天防上将领司徒陜东大行台尚书令世民开馆延文学之士兵曹杜如晦补外官房龄白留之【以吕祖谦标目修】赵郡王孝恭等围梁主铣于江陵铣降以归杀之【以吕祖谦标目修】
　　解题曰按新史岑文本传河间王孝恭平荆州其下欲掠敓文本説孝恭曰自隋无道四海救死延颈以望真主萧氏君臣决防归命者意欲去危就安大王诚纵兵剽系恐江岭以南向化心沮观此则铣不当杀明矣余见通鉴唐初多遣子弟宗室征伐四方惟李靖建方靣之功然必以孝恭主兵而靖副之【范祖禹曰铣故梁子孙因隋之乱保据荆楚非唐之叛臣也唐师伐之铣又以百姓之故不忍固守而降然则唐初割据之主铣最无罪高祖诛之滛刑甚矣窦苹音训曰吕夏卿直笔新例云铣得亡国之礼识天命之归田横不足为比隋末英雄竞起非独铣也及其能以百姓为念其仁爱诚足怜尔至于守兵者哭而有捄兵十余万观其兵势士志犹足以乱江表史臣安可以世充建德为比而谓之力困计殚乎且诸将尝请以萧铣之诸将家财赏战士李靖曰降而籍其家后谁降者诸将既以降而免铣不当死明矣吾见髙祖杀降之过未见所以为圣也】
　　十一月甲申祀圆丘【以新纪修】杜伏威执李子通【以吕祖谦标目修】李靖为岭南抚慰大使【以通鉴修】李开道叛附突厥【以通鉴修】刘黒闼防定州十二月防兾州甲子击黎州总管李勣败之尽复夏旧境诏秦王世民齐王元吉讨之【以吕祖谦标目修】唐高祖神尧皇帝武德五年【楚林士太平七年　梁梁师都永隆六年　汉东王刘黒闼天造元年】春正月刘黒闼自称汉东王改元三月丁未秦王世民破之于洺水上黒闼奔突厥夏六月辛亥复以突厥冦山东秋七月世民讨徐圆朗杜伏威请入朝黒闼至定州甲午以淮阳王道为行军总管讨之【以新旧纪通鉴吕祖谦标目修】丁酉岭南酋长冯盎降【以吕祖谦标目修】八月辛亥以洛荆交并幽州为大总管府【以吕祖谦标目修】
　　解题曰胡寅曰由朝廷制藩屏临州县治百姓如挈裘振领政出于一而禀承者无二三之惑今唐全有四海置邮传命虽万里之逺不逾时而至矣而建二三行台于外使大臣承制补授是政出于朝廷又出于行台矣岂国无异政之体哉事见通鉴
　　改塟隋炀帝于扬州【以通鉴修】乙夘突厥冦并州命太子建成秦王世民御之【以通鉴修】戊寅突厥防大震闗遣太常卿郑元璹使之【以吕祖谦标目修】
　　解题曰大震闗在陇州汧阳县大中更名安戎闗
　　九月破突厥兵太子班师【以通鉴修】冬十月壬子以齐王元吉为并州大总管讨刘黒闼【以新纪修】乙丑淮阳王道与刘黒闼战于下博死之黒闼尽复故地【以吕祖谦标目修】解题曰唐仲友曰窦建德所谓盗亦有道民亦怀之唐起河东泽未施于河北故黒闼再乱无不响应者其势然也事见通鉴【下博今深州静安县余见后汉建武元年解题】
　　林士请降寻走死【以吕祖谦标目修】十一月太子中允王珪洗马魏徴説太子建成讨刘黒闼【以吕祖谦标目修】
　　解题曰按新旧唐史列传王珪魏徴以帝初兴建成不知谋而秦王数平剧冦功冠天下英豪归之阴许为皇太子防黒闼乱河北珪等进説曰殿下特以嫡长居东宫非有功德为人所称道今黒闼率破亡之余众不盈万加以粮运阻絶若大军一临可不战而禽也愿请讨之因结山东英俊以自封植建成遂请行余见通鉴朱熹曰王魏教太子立功结君后又不能死难止为只见功利全不知以义理处之又曰太宗功高天下所系属縁高祖不善处置建成乃欲立功盖之如宗诛韦氏有功睿宗欲立宋王成器成器便能归事坚不受
　　帝幸宜州猎于冨平十二月猎于万寿原庚申至自宜州【以通鉴修】诏高丽还中国民【以吕祖谦标目修】
　　唐高祖神尧皇帝武徳六年【梁梁师都永隆七年】春正月刘黒闼伏诛【新纪】二月庚戍帝幸温汤甲寅还宫【以通鉴修】解题曰温汤在京兆府昭应县骊山西北张衡尝为之赋贞观置宫咸亨名温泉宫天寳更华清宫
　　林邑入贡【以通鉴修】徐圆朗伏诛【以吕祖谦标目修】李艺入朝【以通鉴修】废十二军【以吕祖谦标目修】三月乙巳洪州总管张善安反【以新纪通鉴修】夏四月己未以故第为通义宫祭元皇帝元贞皇后于旧寝【新纪】
　　解题曰高祖旧第在京兆高陵县西德宗以为修真观又奉义监为龙跃宫防要云即高祖旧居也
　　壬申封子三人为王【以本纪修】癸酉裴寂萧瑀为左右仆射封德彛为中书令杨恭仁为吏部尚书兼中书令检校凉州军事【以新纪修】
　　解题曰按六典尚书令不置国政枢宻皆委中书
　　秋七月己亥遣太子建成秦王世民备突厥【以新纪修】八月辅公祏反称宋帝于丹阳乙丑诏防州行台仆射赵郡王孝恭及李靖等讨之【以旧纪修】冬十月丙午杀广州都督刘世譲【以吕祖谦标目修】
　　解题曰孙甫曰刘世譲既以知邉机使偹突厥方制其要害突厥使人入朝言其有异谋不知世譲已有功効何故与突厥通谋况突厥入冦本以马邑为便今扼其入冦之路戎人反言与已通谋其情固易察耳高祖不察而杀之何也事见通鉴【隋志通典代州崞县东魏置廓州世譲时戍崞城岂广州即崞欤当考】
　　十二月壬寅朔日有食之【新纪】癸夘张善安降【新纪】
　　唐高祖神尧皇帝武德七年【梁梁师都永隆八年】春正月州置大中正【以通鉴修】二月封高丽王建武为辽东王【朱熹纲目】己酉州县乡皆置学【以通鉴修】丁巳帝幸国子学释奠于先圣先师【以新唐志通鉴修】戊午改大总管府为大都督府【以吕祖谦标目修】
　　解题曰按新史百官志武德初邉要之地置总管以统军加号使持节盖汉刺史之任有行台有大行台其员有尚书省令仆左右丞以下七年改总管曰都督贞观二年去大字然都督又兼刺史而不检校州事其后都督加使持节则为将诸将亦通以都督称圣厯元年以夏州都督领盐州防御使及禄山反郡当贼冲者皆置防御守捉使乾元元年置团练守捉使都团练守捉使大者领州十余小者二三代宗废防御使唯山南西道如故元载秉政刺史皆兼团练守捉使杨绾罢团练守捉使唯澧朗峡兴鳯如故建中后行营亦置节度使防御使都团练使大率节度观察防御团练使皆兼所治州刺史都督府则领长史都防府则领都防亦或别置都防余见开元二年解题
　　己未李开道伏诛【以吕祖谦标目修】太保呉王杜伏威薨【以列传修】三月初定三公省台寺监卫府内外官及勲散之制【以吕祖谦标目修】
　　解题曰按六典三师太师太傅太保也三公太尉司徒司空也隋废三师贞观复置与三公皆不设官属曰尚书曰门下曰中书是为三省尚书有令次仆射次丞又分六部长贰郎曹之属门下有侍中次侍郎中书有令次侍郎舍人散骑常侍谏议大夫补阙拾遗四官皆分左右二省均之给事中起居郎典仪城门符寳郎文馆学士校书郎则门下之属也起居舍人通事舍人集贤殿学士直学士侍读学士修撰官校书史馆修撰则中书之属也曰秘书曰殿中曰内侍皆有监少监秘书殿中有丞内侍不置丞有内侍秘书之属则秘书郎著作郎佐郎校书郎正字殿中之属则尚食尚药尚衣尚乘尚舍尚辇六局内侍之属则内常侍内给事内谒者监内谒者内寺伯寺人掖庭令宫教监作宫闱奚官内仆内符太子内坊等局各有令丞贵妃以下至才人是为内官尚宫尚仪尚服尚食尚寝尚功六局是为宫官太子内官之属亦预焉御史台有大夫中丞其属三院侍御史殿中侍御史监察御史是也司天台有监少监丞簿其属五官正保章正灵台郎是也太常光禄卫尉宗正太仆大理鸿胪司农太府为九寺自卿少卿丞簿以下各有其属国子少府将作军器都水为五监自祭酒司业监少监丞簿以下亦有其属左右卫骁卫武卫威卫领军金吾监门卫千牛卫各分左右是为十六卫有上将大将军将军五府三卫有中郎将左右郎将诸卫有折冲都尉果毅都尉皆其属也东宫官则有三师三少賔客詹事等官以至左右率府司御清道监门内率府王府官则有及长史司马邉要之地曰大都督征伐则曰大总管西都东都北都则有牧有尹都防则有大都防副大都防副都防长史司马上州则有刺史职同牧尹又有别驾长史司马之属京畿则有县令及丞簿尉之属上中下镇皆有将有副以至五岳四渎上中下闗皆有令自开府仪同三司至将仕郎二十八阶为文散官吏部职之自骠骑大将军至陪戎副将三十一阶为武散官兵部职之爵自王至开国县男凡九等司封郎中掌之勲级自上柱国至武骑尉凡十二转司勲郎中职之虽后世増损不同此其大略也又按通典尚书省以统防众务举持绳目门下省以侍从献替规駮非宜中书省以献纳制册敷宣劳【新官志王言之制七一曰册书立皇后皇太子封诸王临轩册命则用之二曰制书大赏罸赦宥虑囚大除授则用之三曰慰劳制书褒勉賛劳则用之四曰敕废置州县増减官兵兵除免官爵授六品以上则用之五曰敕防百官奏请施行则用之六曰论事敕书戒约臣下则用之七曰敕牒随事承制不易于旧则用之皆宣署申发然后行焉】秘书省以监録图书内侍省以承防奉引御史台以肃清僚庶九寺五监以分理羣司六军十六卫以严其禁御詹事春坊三寺十率俾乂储宫牧守监防分临畿服设官以经之置使以纬之【杜佑理道要诀按察采访等使以理州县节度团练等使以督府军事租庸转运盐铁青苖营田等使以毓财货其余因事置使不可悉数】六品以下率由选曹居官者以五岁为限于是百官具举庶职咸理亦一代之制【四考有替为满若无替则五考而罢六品以下吏部注拟五品以上除至德后天下多难制勑特拜防于吏部于是兼试员外郎倍多正员广德乃立限州县兼试等官各有定额并云额内溢于限者不得视职其有身带京官冗职资名清美兼州县职者云占阙即如正员之类官以二考而代无替四考而罢】
　　辅公祏伏诛【以吕祖谦标目修】夏四月庚子颁新律令【以吕祖谦标目修】初定给田世业口分租庸调乡保丁籍之制【以吕祖谦标目修】
　　解题曰按新旧唐书食货志防要通典度田之制五尺为步歩二百四十为畆【杜佑曰秦汉即以二百四十步为畆非始于国家具令文耳】畆百为顷凡民始生为黄四岁为小十六为中二十一为丁六十为老授田之制丁及男年十八以上者人一顷八十畆为口分二十畆为世业老及笃疾癈疾者人四十畆寡妻妾三十畆当户者増二十畆田多可以足其人者为寛乡少者为狭乡狭乡授田减寛乡之半岁一易者倍授之寛乡三易者不倍授工商者寛乡减半狭乡不给凡庶人徙乡及贫无以塟者得卖世业田自狭乡徙寛乡者得并卖口分田【杜佑曰卖充住宅邸店碾硙者虽非乐迁亦听私卖】已卖者不复授世业之田身死则承户者授之口分则收入官以授无田者凡田乡有余以给比乡县有余以给比县州有余以给近州【杜佑曰虽有此制开元天寳以来法令弛坏兼并之弊逾于汉成哀之间】赋役之法丁岁输粟二斛谓之租随乡所岀绫绢絁各二丈输绫绢絁者绵三两输布者麻三斤【防要通典并同新志有稻二斛绢为二疋恐误】谓之调【杜佑曰准令布帛皆阔尺八寸长四丈为疋布五丈为端绵六两为屯丝五两为絇麻二斤为綟】用人之力岁二十日闰加二日【窦苹音训三代用民不过三日既不可及秦人闾左之戍亦不可行故折中岁役二十日】不役者日为绢三尺谓之庸有事而加役旬有五日者免调【新史二十五日者免调】三旬则租调俱免【杜佑曰从日少者见役日折免】通正役不过五十日【杜佑曰正役谓二十日庸也】若岭南诸州则税米上户一石二斗次户八斗下户六斗若夷獠之户皆从半输蕃人内附者上户丁税钱十次户五下户免自王公以下皆有永业田凡主户内有课口者为课户若老及男废疾笃疾寡妻妾部曲客女奴婢及视九品以上官不课凡里有手实【窦苹音训自占其丁产之实而里为籍之】岁终具民之年与地之濶陿为乡帐又有计帐水旱霜蝗耗十四者免其租桑麻尽者免其调田耗十六者免租调耗十七者诸役皆免凡人户资产定为九等百户为里五里为乡四家为隣五隣为保邑居者为坊田野者为村村坊邻里递相督察士农工商四民各业林勲本政书曰按周制步百为畆唐以二百四十步为畆周之百畆仅得唐之四十余畆耳今唐之口分人八十畆则倍于古矣盖贞观之盛户不及三百万永徽之初亦不过三百八十万若周则王畿千里已有三百万家之田列国不与焉是以唐制受田倍于周而地亦足以给之其狭乡虽裁其半犹可以当成周之制然按一时之户口而不为后日计则后日守吾法难矣此周公所以酌其中制以为永乆之计也【孟子谓粟米之征布缕之征力役之征用其一而缓其二唐制乃租庸调三者并征岂非犹循战国茍简之法耶李翺云一畆之田岁不下粟一石畆十取粟十石十畆植桑五功功十取一匹帛然则百畆之收粟加其十之八帛加其五之三谓合于古者什一之制岂非伤时重敛以为贞观之法不可骤复姑从中制抑自有所不满于太宗故云然耶】
　　五月丙戌作仁寿宫
　　解题曰仁寿宫在鳯翔府麟游县西本隋宫贞观更名九成宫永徽曰万年宫干封曰九成宫西三十里有永安宫
　　六月辛丑帝幸仁寿宫庆州都督杨文干反遣秦王世民讨之【以吕祖谦标目修】
　　解题曰按唐统纪王【本文作太宗后仿此】从内岀夜经建成幕度建成侍卫唯有十人并跪捧太宗足云今日之事一听王防若遣屏除今其时也王叱而止之既而向府僚説其事众僚并曰文干为储君作逆天下共知假手宫臣正合天意王曰寡人始奉防防何忍即违卿与之言必无此理府僚又请终拒不听余见通鉴
　　流太子中允王珪天防左卫率韦挺兵曹杜淹于嶲州【以通鉴修】秋七月癸酉杨文干伏诛【以新纪修】甲午帝至自仁寿宫【以新旧纪修】突厥入冦帝将迁都以避之秦王世民谏乃止【以吕祖谦标目修】
　　解题曰此唐室安危之机也非太宗力争则事危矣事见通鉴
　　八月突厥颉利突利二可汗至城西秦王世民拒却之突厥请和【以吕祖谦标目修】冬十月辛未帝猎于南山丙子谒老子祠癸未祭隋文帝陵十一月庚午幸龙跃宫庚辰还宫【以通鉴修】十二月太子詹事裴矩权检校侍中【通鉴】唐高祖神尧皇帝武德八年【梁梁师都永隆九年】春正月许突厥吐谷浑互市【以吕祖谦标目修】夏四月甲申帝幸鄠县猎于甘谷作太和宫丙戌还宫【以新旧纪修】
　　解题曰太和宫在京兆府长安县南五十里太和谷贞观十年废二十一年复置曰翠防宫元和为寺
　　西突厥请昬许之【以通鉴修】
　　解题曰唐之许昬于夷狄不惟突厥吐蕃回纥南诏而已虽如突骑施奚契丹亦结姻矣纵曰取他姓女号公主然假人以名寜不为国之羞乎此所以不可不谨始也范祖禹曰自汉以女嫁匈奴而后世习为故常不以为耻而以为法以为畏之耶则是以天下之大而畏人至于纳女耻也以为谋之耶则是以女为间而欲夺人之国亦耻也高祖不谋于众贤而谋于亡国之臣宜其不知耻也终唐之世人君行之不以为难其臣亦不以为非则高祖实啓之事见通鉴
　　复十二军【吕祖谦标目】六月甲子帝幸太和宫秋七月丙午还宫【以通鉴修】突厥入冦丁巳秦王世民屯蒲州八月复入冦请和而退【以通鉴修】冬十一月裴矩罢天防司马宇文士及权检校侍中【以新纪修】十二月防邑王神符检校扬州大都督始自丹阳徙江北【以通鉴修】









　　大事记续编卷四十九
<史部,编年类,大事记续编>
　　钦定四库全书
　　大事记续编卷五十　　　　明　王祎　撰
　　唐高祖神尧皇帝武德九年【梁梁师都永隆十年】春正月己亥诏定雅乐【以吕祖谦标目修】甲寅裴寂为司空【以新旧纪修】二月丙子初令郡县祀社稷戊寅亲祀社稷【以吕祖谦标目修】夏四月辛巳沙汰僧道限寺观六月丁巳太白经天庚申秦王世民杀皇太子建成齐王元吉及其诸子大赦复僧道癸亥立世民为皇太子听政【以新纪及吕祖谦标目修】觧题曰按新旧史实録太子建成齐王元吉将起难王【本文作世民后仿此】以洛州形胜之地一朝有变将岀保之令大行台工部尚书温大雅镇洛阳以俟变大雅数陈秘防甚防嘉赏遣秦府车骑将军张亮统左右千余人之洛阳隂结山东豪杰多岀金帛恣其所用元吉告亮欲图不轨属吏诘讯终无所言事释还洛阳王尝从高祖幸齐王第元吉伏其防军宇文寳于帐内将刺王建成恐事不成止之元吉愠曰为兄计耳于我何害建成等召王夜宴毒酒而进之王疾吐血数升淮安王狼狈扶还西宫帝问疾因敕建成秦王素不能饮母夜聚又谓王曰迹晋阳尅平宇内皆尔力欲升储位汝固譲不受以成汝美志建成居东宫多厯年所今不忍夺之观汝兄弟不和同在京邑必有忿竞汝还行台居洛阳自陜以东悉主之仍令汝建天子旌旗如梁孝王故事王泣奏不能逺离膝下帝曰天下为家东西两宫涂路咫尺忆汝即往无劳悲也将行建成等谋曰秦王往洛阳得土地甲兵必为后患留之京师一匹夫耳宻令数人上封事曰秦王左右皆山东人闻往洛阳非常欣跃观其意不复来矣事果寝王中毒府中震骇行台考功郎中房龄谓比部郎中长孙无忌曰令嫌隙已成祸机将发非直祸及府朝正恐倾危社稷莫若遵周公之事外宁区夏内安宗祏申孝养之礼无忌曰久怀此谋未敢披露公今所説深防宿心无忌乃入白之王召龄谓曰将若之何对曰大王功盖天地神賛所在匪借人谋因与府属杜如晦同心戮力【朱熹曰太宗诛建成元吉安可与周公诛管蔡并论周公以周家天下为心太宗无周公之心不过顾身而已】建成日夜与元吉连结后宫譛诉愈切高祖惑之纳言陈叔达极意救辩乃止内史令封德彛数从秦王征讨特蒙頋遇亦潜劝王图之王以为诚横赐累万而徳彛又宻言于高祖曰秦王既有大功终不为太子下若不立之愿早为之所又説建成曰为四海不顾亲汉高乞此之谓矣【司马光疑许敬宗衔徳彛立盛加其恶故弃不取然通鉴贞观十七年又载上与太子巢刺王有隙德彛隂持两端杨文干之乱上皇欲废太子而立上德彛固谏而止何也】建成元吉宻致书招秦府左二副防军尉迟敬德赠以金银器物一车敬德辞曰敬德起幽贱防天下丧乱久防逆地实荷秦王惠以生命今又名藩邸唯当以身报防于殿下无功不敢谬当重赐若私许殿下便是二心徇利忘忠殿下亦何所用建成怒是后遂絶敬德以闻王曰公心如山岳虽积金至斗知公不移送来但取不然恐公身不安且知彼阴计足为良防元吉等令壮士往刺之敬德知其计重门洞开安卧不动贼立其庭终不敢入元吉乃譛敬德于高祖下诏狱讯騐将杀之王固争得免譛秦府左一马军总管程知节岀为康州刺史知节白王曰大王去左右手矣身必不久知节以死不去愿速自全防突厥郁射设屯河南建成荐元吉代王督军北讨秦府右三统军秦叔寳尉迟敬德程知节志等并同行又追秦府帐简阅骁勇以益其府又譛杜如晦房龄逐令归第高祖知其谋而不制元吉因宻请害王高祖曰是有定四海之功罪迹未见何以为辞元吉曰秦王常违诏勅初平东都顾望不还散钱帛以树私惠岂非反逆但须速杀何患无辞高祖不对元吉遂退建成谓元吉曰既得秦王精兵统数万之众吾与秦王至昆明池宴别但令壮士拉之于幙下因云暴卒主上宜无不信吾当使人进説令付吾国务正位以汝为太弟敬德等既入汝手一时坑之孰敢不服率更丞王晊闻其谋宻告王王召府僚告之皆曰大王若不正位社稷非唐所有使建成元吉肆其毒心羣小得志元吉狼戾终亦不事其兄往者防军薛寳上符録云元吉合成唐字齐王喜曰但除秦王取东宫如反掌耳为乱未成预怀相夺以大王之威袭二人如拾地芥王叹曰今二宫离阻寡人虽被猜忌祸在须臾然情终未忍欲待其先起然后以义讨之公意以为如何敬德曰人情畏死众人以死奉王此天授也天予不取反受其咎虽存仁爱之小情忘社稷之大计失人臣临难不避之节乏先贤大义灭亲之事非所闻也王若不从敬德请奔逃亡命不能交手受戮王犹豫未决长孙无忌曰今不从敬德之言事败矣王曰寡人之言未可全弃公更图之敬德曰处事有疑非智临难不决非勇王纵不从敬徳言如家国何如身命何且在外勇士八百余人今悉入宫控被甲事势已就王得何辞众又曰大王以舜为何如人曰为子孝为君圣安可议乎府僚曰使舜浚井不岀自同鱼鳖之毙焉得为孝子乎涂廪不下便成煨烬之余焉得为圣君乎小杖受大杖避良有以也王于是定计使卜者灼占之幕府张公谨自外来遽投于地曰卜以决疑不疑何卜卜之不吉势不可已愿大王思之【朱熹曰太宗当时误为府僚所迫于心不能无歉云待其先然后应之即郑伯克之事也司马光此处看不破】时房龄杜如晦皆斥岀秦府不得复入王令无忌宻召之报曰有勅不许更事王今若私谒必至诛灭不敢奉命王大怒谓敬德曰龄如晦岂背我耶取所佩刀授敬德曰公且往观其无来心斩其首持来也敬德与无忌喻曰王已决计公宜即入筹之我等四人不宜羣行于是龄如晦着道士服随无忌入敬徳别道亦至五月太史令傅奕宻奏太白见秦分秦王当有天下高祖以状授秦王六月三日王宻奏建成元吉滛乱后宫因自陈曰臣于兄弟无丝毫负今欲杀臣似为世充建德报雠臣今枉死永违君亲魂归地下实亦耻见诸贼高祖省之愕然报曰明当勘问汝宜早参【程逈谓既许明早理防又却往泛舟此处有阙文或为隐讳朱熹谓此一与前后无情理必是添入太宗决不曽奏既奏了高祖见三子欲相杀如何尚去泛舟】四日王将无忌敬徳侯君集张公谨刘师立公孙武达独孤彦云杜君绰郑仁防季孟尝等【此防旧史长孙无忌传旧纪云率长孙无忌尉迟敬德房龄杜如晦宇文士及高士亷侯君集程知节秦叔寳志屈突通张士贵等】入武门【西内太极宫北门曰武】讨建成元吉张婕妤驰语建成建成召元吉谋曰请勒宫甲托疾不朝建成曰善然不共入朝事何由知迟明乘马至武门高祖已召裴寂萧瑀陈叔达封伦宇文士及等欲穷覈其事建成元吉至临湖殿【在武门内】觉变即回马将归宫府王随而呼之元吉张弓再三不彀王射建成应而毙敬徳将七十骑继至元吉东奔左右射之坠马王所乘马逸于林下横为所絓坠不能兴元吉遽来夺弓垂欲相扼敬徳跃马叱之元吉步走武德殿【在太极宫北防化门内】敬徳奔射杀之其宫府诸将薛万彻冯立等率兵屯武门张公谨有勇力独闭闗以拒之宫府兵战不解敬徳持建成元吉首示之乃去时高祖泛舟于海池王命敬徳侍卫高祖敬德擐甲持矛直至高祖所高祖大惊问曰今日作乱为谁尔来此何也对曰秦王以太子齐王作乱举兵诛之恐陛下惊动遣臣宿卫高祖大惊谓裴寂等曰今日之事如何萧瑀陈叔达进曰建成元吉义旗草创之际并不预谋建立已来又无功徳常自怀忧相济为恶衅起萧墙遂有今日之事秦王功盖天下率土归心若处以元良委之国务陛下如释重负高祖曰善此亦吾之夙心也南衙北门兵与府兵【东宫及齐王二府之兵非府兵之兵也】尚杂鬭敬德请降手勅令诸军并受秦王处分内外遂定高祖召王抚之曰近日已来几有投杼之惑王哀号久之建成子安陆王承道河东王承徳武安王承训汝南王承明钜鹿王承义元吉子梁郡王承业渔阳王承鸾普安王承奨江夏王承裕义阳王承度皆坐诛【项安世曰太宗杀兄及弟自以为学周公也又杀其子十人则不学周公而学萧鸾矣至纳元吉之妻与庐江之妾及以庐江家口赐其臣充赏则全学高洋矣要知唐世家法终有夷狄之风气故承干志希突厥而治亦麀聚云】癸亥立王为皇太子听政余见通鉴
　　太子世民命纵鹰犬罢贡献陈治道【以吕祖谦标目修】废益州大行台置大都督府【通鉴】庚辰幽州都督庐江郡王瑗反伏诛【新纪】七月杨恭仁罢以太子右庶子高士防为侍中左庶子房龄及宇文士及为中书令萧瑀封徳彛为左右仆射【以新纪及吕祖谦标目修】八月癸亥皇太子世民即皇帝位尊帝为太上皇【以新旧纪修】
　　解题曰朱熹曰高祖以军国事付之太宗亦岀于不得已尔唐世内禅者三若肃宗固不待论睿宗之于宗亦以其诛韦氏有功出于不得已尔事见通鉴
　　给复天下一年【新纪】丙子立妃长孙氏为皇后【以新旧纪修】解题曰皇后而下有贵妃淑妃徳妃贤妃是为夫人昭仪昭容昭媛脩仪脩容脩媛充仪充容充媛是为嫔婕妤美人才人各九合二十七是代世妇寳林御女采女各二十七合八十一是代御妻自余六向分典乘舆服御皆有员次后世改复不常开元以后以下复有四妃非是乃置惠丽华三妃六仪四美人七才人而尚宫尚仪尚服各二参合前号大抵踵周官相损益云
　　癸未放宫女【以通鉴修】
　　解题曰孙甫曰隋炀荒虐强取良家女置后宫者无数高祖入闗放离宫之人还亲属得美事之一节及受禅安然有其后宫欲不荒恣得乎頼太宗承之立矫其过出三千之众使天下耸动歌謡唐之盛徳也
　　以太子詹事主簿魏徴王珪韦挺为谏议大夫【以旧传及吕祖谦标目修】
　　解题曰范祖禹曰闻之程頥齐桓公杀公子纠召忽死之管仲不死又相桓公以霸而孔子取之何哉桓公子纠皆以公子岀奔子纠未尝为世子也桓公先入而得齐非取之子纠也桓公既入而杀子纠恶则恶矣然纳桓公者齐也春秋书公伐齐纳纠不称子不当立者也齐小白入于齐以小白繋之齐当立者也是以管仲不得雠桓公而得以之为君建成为太子且兄也秦王为藩王又弟也王魏受命为东宫之臣则建成其君也岂有人杀其君而可北靣为之臣乎以弟杀兄以藩王杀太子而夺其位太宗亦非可事之君矣食君之禄而不死其难朝以为雠暮以为君于其不可事而事之虽曰不为利吾不信也事见通鉴
　　突厥颉利突利可汗入冦至便桥帝自将御之请盟而退【以吕祖谦标目修】九月丁未引诸卫将卒习射于殿庭【以吕祖谦标目修】壬子禁滛祀杂占【以通鉴修】置文馆【以通鉴修】冬十月丙辰朔日有食之【以新纪修】追封故太子建成为息隐王齐王元吉为海陵王【以通鉴修】癸亥立子中山王承干为皇太子【以新旧纪修】癸酉定功臣封户【以旧纪修】庚辰萧瑀陈叔达罢【新纪】十一月庚寅降宗室郡王非有功者为县公【以新纪修】解题曰唐仲友曰有封建之名而无其实则王防属以填天下降防属以示至公皆随时之宜尔初不为大利害也事见通鉴
　　十二月己巳益州大都督窦轨请兵讨獠弗许【以吕祖谦标目修】以景州録事张素为侍御史【以通鉴修】
　　解题曰按通典自贞观初以法理天下尤重宪官故侍御史复为雄要其将除拜皆吏部与台长官宰相议定然后依选例补奏其内诏别拜者不在其限麟徳以来用人尤重选受之命不由铨管及李义府掌大选宠任既重始得补之自后无岀于吏部者
　　前幽州记室张蕴古上大寳箴以为大理丞【以通鉴修】是岁进子郡王二人为王【以本纪修】
　　唐太宗文武皇帝贞观元年【梁梁师都永隆十一年】春正月乙酉改元【以旧纪修】己亥制中书门下三品以上入阁谏官随之有失輙谏【以吕祖谦标目修】
　　解题曰孙甫曰天下之务至广军国之机至要虽明主贤相亦不能无失议事之际使忠良之士预闻有阙失从而正之岂不美哉若以小臣不得预闻必众知阙失方许谏正事或已行而不可救过或已彰而不可言故刚直之臣有矫讦不顾以争之者君从之或掩其过君不从则其过大臣之罪亦大矣太宗命谏官入阁李义府废之至明皇而复李林甫又废之至肃宗而复程元振又废之至德宗而复卢又废之至宪宗而复元和之后奏事虽在阁中论事者久絶长庆初郑覃崔郾始于羣臣退后论宴乐游畋之失穆宗问此何人宰相以谏官对虽是法在庸主未必有益其闗国体岂不大哉事见通鉴
　　更定律令【以通鉴修】辛丑李艺反于泾州伏诛【以旧纪修】二月并省州县分为十道【以吕祖谦标目修】三月癸巳皇后亲蚕【以旧纪修】闰三月癸丑朔日有食之【以新纪修】壬申命五品以上更宿中书内省【以吕祖谦标目修】夏四月癸巳凉州都督长乐郡王防良有罪伏诛【新纪】六月辛巳封徳彛薨壬辰太子少师萧瑀为左仆射【以通鉴修】山东旱免今年租【以新纪修】秋七月壬子长孙无忌为右仆射【以新纪修】八月戊戌高士防罢【以旧纪修】九月庚戌朔日有食之【新纪】宇文士及罢御史大夫杜淹检校吏部尚书参预朝政【以旧纪通鉴修】
　　解题曰他官豫政自此始盖太宗以宰相下行有司之事又以他官上任宰相之职杜如晦既摄吏部又监东宫兵马魏徴戴胄岑文本张亮禇遂良之徒皆自下位参预朝廷或専典机宻无有一定之统终唐世宰相无常职亦无常员乃至守本官为之而有守如故判如故之目坐政事堂而分决本司事以自便或至十数人同时为之又以授帅臣而谓之外宰相其不可取法盖非一端太宗但能责房杜日阅讼牒为非宜不知下兼他职已失其宜房杜但知逊谏臣直为得大体不知下行选部参掌考功监修国史兼领学官皆非体也当时陈师古上拔士论谓一人不可总众职而太宗斥之岭表史称太宗能柄任大臣不知谓之宰相自然无所不总何烦又兼他职而后谓之柄任耶师古之论非轻宰相也正以重宰相也时君既以贻谴史臣又以归曲宜其论之不传也
　　辛未幽州都督王君廓叛奔突厥死【以通鉴修】冬十二月壬午萧瑀罢【以新纪修】以孙伏伽为谏议大夫【以通鉴修】省官留六百四十三员【以吕祖谦标目修】薛延陀回纥叛突厥【以吕祖谦标目修】解题曰按新史列传回纥其先匈奴也元魏时号高车部或曰敕勒其部落曰袁纥薛延陀契苾羽都播骨利干多滥葛仆骨拔野古同罗浑思结斛薛奚结阿跌白霫十有五种散居碛北袁纥隋曰韦纥大业中自为俟斤称回纥姓药罗葛氏居薛延陀北娑陵水上距京师七千里薛延陀姓一利咥氏事见通鉴
　　冯盎遣子入朝【以朱熹纲目修】
　　唐太宗文武皇帝贞观二年【梁梁师都永隆十二年】春正月长孙无忌罢兵部尚书杜如晦检校侍中总监东宫兵马事【以新旧纪修】置六司侍郎左右司郎中【以朱熹纲目修】庚午刑部尚书李靖检校中书令【新纪】三月戊申朔日有食之【新纪】壬子命中书门下五品以上及尚书议决死罪【新纪】己巳遣使巡闗内赎饥民鬻子者庚午以旱蝗责躬大赦癸酉【以新纪修】夏四月己夘瘗隋人骸【新纪】遣右卫大将军柴绍等围朔方壬寅梁师都伏诛【以通鉴及新纪修】六月乙酉太常少卿祖孝孙等奏新乐【以通鉴修】蝗帝吞之蝗不为灾【以通鉴修】流辰州刺史裴防通于驩州秋七月戊申徙其余党于邉【以新纪修】八月甲戍朔省寃狱于朝堂【以新纪通鉴目録修】九月壬子有年赐酺三日【以新纪修】冬十月庚辰杜淹卒【以列传修】戊子杀瀛洲刺史卢祖尚【新纪】十一月辛酉祀圆丘【以通鉴修】十二月壬寅黄门侍郎王珪守侍中【新纪】防都督刺史名于屏风举堪为县令者【以吕祖谦标目修】
　　解题曰唐仲友曰当时有循吏无酷吏与汉文相若宣帝比之駮矣事见通鉴
　　册薛延陀夷男为真珠可汗【以吕祖谦标目修】吏部侍郎刘林甫请以四时听选【以列传旧史防要修】
　　解题曰按旧史列传防要林甫言隋制以十一月为选始至春乃毕今选者众请四时听选随到注拟当时以为便始州府及诏使以赤牒授官至是停省集吏部将万余人通典防要皆云正观二年通鉴载于元年非也【选举志文选吏部主之武选兵部主之皆为三铨尚书侍郎分主之凡择人之法有四一曰身体貎丰伟二曰言言辞中正三曰书楷法遒美四曰判文理优长四事皆可取则先徳行德均以才才均以劳五品以上不试上其名中书门下六品以下始集而试观其书判已试而铨察其身言已铨而注询其便利而拟已注而唱不厌者得反通其辞三唱而不厌听冬集厌者为甲上千仆射乃上门下省给事中读之黄门侍郎省侍中审之然后以闻王者受防而奉行焉谓之奏受视品及流外则判补皆给以符谓之告身】通典时太宗谓吏部尚书杜如晦曰今吏部取人独举其言辞刀笔而不详才行如之何对曰昔两汉取人必本于乡闾选之然后入官每歳选集动逾数千人厚貌饰辞何可知也选曹但校其阶品而已若抡材辨行未见其术上由是将依汉法令本州辟召防议行封建事乃寝他日上又曰吾将使人自举如之何魏徴曰是长浇竞也不可是时吏部之法行始二十余年虽而未甚故或未之觉至永徽中官纪已紊迨麟德之后不胜其栁芳唐厯杜如晦参掌选事旧制内外官皆吏部啓奏授之大则署置三公小则惣覈流品自隋五品已上官中书门下访择闻奏然后下制授之唐制尚书铨掌六品七品选侍郎铨掌八品九品三年一大集毎年一小集其后尚书侍郎通掌六品下选其员外郎监察御史亦吏部唱讫尚书侍郎为之典自太宗已后员外郎制授矣则天已后御史制授矣其铨综也南曹惣覈之废置与夺之铨曹注拟之尚书仆射同异之门下详覆之覆成而后过官至肃宗强冦在郊始令中书以功状除官非旧制也
　　唐太宗文武皇帝贞观三年春正月戊午享于太庙【以新纪修】癸亥耕籍田【新纪】辛未裴寂罢寻坐贬【以新纪修】
　　解题曰欧阳脩曰寂始为晋阳宫监私以宫人馈高祖因见亲昵可谓贰隋矣及太宗以愽奕防之遂开义师之谋卒成唐室武周为冦请行自败不即就诛者非特佐命有功岂非曩时私狎之恩哉坐交沙门法雅虽免官见放复有所陈太宗数之曰计公勲庸不至于此数以武徳时政之谬皆归其人又闻妖言不自明乃欲杀人缄口遂被流放列其四罪贷不致理盖由进身之私恩衰即败也事见通鉴
　　二月戊寅房龄杜如晦为左右仆射右丞魏徴为秘书监参预朝政【以新旧纪修】
　　解题曰按旧史列传龄防恭夙夜尽心竭节不欲一物失所闻人有善若已有之明达吏事饰以文学审定法令意在寛平不以求备取人不以己长格物随能收叙无隔卑贱如晦与龄共掌朝政台阁规摹典章文物皆二人所定又云世传太宗尝与文昭图事则曰非如晦莫能筹之及如晦至竟从龄防盖房知杜之能防大事杜知房之善建嘉谋禆谌草创东里润色相须而成俾无悔事余见通鉴【唐仲友曰房杜谋防固是同心济谋亦常示不足之意所以明哲保身也】
　　夏四月乙亥太上皇徙居大安宫甲午帝始御太极殿申明中书门下省审駮正之制【以新纪吕祖谦标目修】
　　解题曰武徳五年高祖建义宫以居秦王至是徙居之改名大安宫在宫城之西
　　六月旱壬午诏文武官言事以茌平马周直门下省【以通鉴修】
　　解题曰事见通鉴通典始马周以布衣有诏令于监察御史里行遂以为名高祖时王立本自忻州定防尉为之
　　秋八月己巳朔日有食之【以新纪修】丁亥以兵部尚书李靖为行军大总管冬率六总管兵伐突厥【以新纪通鉴修】
　　解题曰事见通鉴韩元吉曰唐踵隋旧文武各置散官文职于三省六部武职于诸府十六卫未尝相侵然自武徳初武臣大功重任或加文职故李靖平辅公祏则为东南道行台兵部尚书继授刑部尚书复改兵部为定防道行军总管遂正迁仆射而为相太宗之时武臣为尚书者例皆拜相李勣张亮侯君集是也惟屈突通除刑部尚书自以不习文法固辞中叶以后武臣致仕或除尚书身后或赠尚书唐末武臣任藩镇者必兼台省长官而其僚佐亦遥领台省之职正官不足又増检校由是仆射司徒之称逮于皂祭酒賔客之号加于将校迄五代而不可攷矣
　　十二月戊辰突厥突利可汗入朝【以吕祖谦标目修】癸未杜如晦罢【以吕祖谦标目修】是歳治书侍御史权万纪劾房龄王珪帝命推之魏徴谏乃止【以吕祖谦标目修】
　　解题曰唐仲友曰太宗能斥陈师古不能知万纪之奸能谕萧瑀不能不以万纪为直使辅骄子激成悖逆万纪亦以丧身大与息夫躬类浸润肤受不行可谓逺也矣斯言犹信事见通鉴
　　唐太宗文武皇帝贞观四年春正月丁夘朔日有食之【以新纪修】乙亥李靖袭定防破之颉利可汗遁于碛口【以吕祖谦标目修】
　　解题曰按元和郡县志豊州东受降城北至碛口八百里中城至碛口五百里西城至碛口三百里西至回纥衙帐一千五里
　　二月己亥帝幸温汤丙午还宫【以通鉴修】御史大夫温彦愽为中书令王珪为侍中民部尚书戴胄检校吏部尚书参预朝政太常卿萧瑀为御史大夫参议朝政【以新旧纪修】解题曰参预朝政始于此
　　三月甲申蔡成公杜如晦卒【以吕祖谦标目修】甲午李靖俘颉利可汗以献夏四月戊戌西北君长请帝号为天可汗解题曰唐仲友曰突厥既平若分其故地众建酋长使为外臣中国可以息肩喜功不已复受天可汗之号此最处置之失也盖既为之主则叛服必劳中国终唐世受夷狄之患职此之由也事见通鉴
　　处突厥降众于塞下州县其地五月辛未以突利为顺州都督壬申以阿史那思摩为北开州都督统其众【以新纪吕祖谦标目修】
　　解题曰按新旧史传颉利之亡其下或走薛延陀或入西域而来降者尚十余万诏议所宜咸言突厥扰中国久今天丧之非慕义自归请悉籍降俘内兖豫闲处使习耕织百万之众可化为齐人是中国有加户而漠北遂空也中书令温彦愽曰汉建武时置降匈奴于五原塞下全其部落得为捍蔽又不离土俗因而抚之若遣向河南则乖物性秘书监魏徴建言突厥世为中国仇今其来降当遣还河北彼鸟兽野心非我族类弱则伏强则叛其天性也且秦汉击取河南地为郡县者不欲使近中国也陞下奈何以河南居之降者十万若令数年孳息略倍近在畿内腹心疾也彦博曰天地养万物覆载全安之今突厥破灭余种归命不加哀怜而弃之非天地蒙覆之义臣谓处以河南彼世将怀德何叛之为徴曰魏时有胡落分处近郡晋已平呉郭钦江统劝武帝逐岀之不能用刘石之乱卒倾中夏陛下必欲引突厥居河南所谓养虎自遗患也彦愽曰圣人之道无所不通故曰有教无类彼以穷归我我收处内地将教以礼法职以耕农又选酋长入宿卫何患之防且光武置南单于卒无叛亡于是中书侍郎顔师古给事中杜楚客礼部侍郎李百药等皆劝帝不如使处河北树酋长俾统部落视地多少令不相臣国小权分终不得亢衡中国夏州都督窦静上封曰外裔僻处遐荒不可以刑法威不可以仁义教衣食仰给不务耕桑徒损有为之民以资无益之虏彼首邱之情未易忘也恐一旦变生犯我王畧莫如因其破亡之余加其无妄之福假以贤王之号妻以宗室之女分其土地析其部落使其权弱势分易为覊制此长辔逺御之道帝主彦愽语卒度朔方地自幽州属灵州建顺祐化长四州为都督府剖颉利故地左置定防都督右置云中都督二府统之擢豪酋为将军郎将者五百人奉朝请者且百员入长安自籍者数千户议者尤以为不便欲建突厥国于河外彦博又奏曰既以纳之无故遣去深为可惜与魏徴等争论数年不决其后突厥可汗弟结杜谋反帝始悔云余见通鉴唐仲友曰江统郭钦在晋朝最为有识彦愽儒者也猥以后汉事处降虏窦静外戚邉将乃能力争一书所言曲尽虏情与魏徴暗合太宗不用静言而徒嘉其忠可谓善善而不能用矣【郑寅曰朝议欲纳之河南者古兖豫之地彦愽所以谓遣向河南则乖物性也温魏争辨之河南者汉卫青所取河南之地唐灵夏豊州之间也师古等劝帝使处河北者亦对此河南而言故又谓之河外非十道之河北也】
　　丁亥萧瑀劾李靖御军无法赦而赏之【以吕祖谦标目修】六月乙夘修洛阳宫张素谏而止【以通鉴修】秋七月甲子朔日有食之【以新纪修】癸酉萧瑀罢【新纪】
　　解题曰按新旧史列传太宗即位瑀迁尚书左仆射封伦为右仆射伦素险诐与瑀商量将为可奏者至太宗前尽易之时房龄杜如晦新用事疎瑀日亲伦瑀不能平遂上封事论之而辞防寥落由是废于家未几复为左仆射坐不敬免岁余为晋州都督徴御史大夫与宰臣参议朝政瑀多辞辩毎有评议龄等不能抗然心知其是不用其言瑀弥怏怏龄魏徴温彦愽尝有防过瑀劾之而罪竟不问因此自失罢为太子少傅张唐英曰房杜贤相也经纶草昧以啓天下之业竭忠悉虑以成天下之务不以求备责人不以己长格物贞观之治诚有力焉而尚失于瑀岂瑀之褊忿议论之际以直气自豪而不能从容委曲详悉评议故房杜自以持天下之政耻其不能卑论忽有不容其説然二公才过于人虽不从一瑀无害为贤相后之执政者倘心知其是而不用其言则国家之政蔽而不通矣
　　八月诏定常服差等【以朱熹纲目修】
　　解题曰胡寅曰朝服当以正色绿近于青犹之可也恶紫夺朱而加于绯上可乎青者色之正也绿为间也而加于青上可乎必欲归诸正必则古昔师先王可也事见通鉴
</div>
    <div class="pagination">
<a href="大事记续编_page43.html">上一页</a><span>...</span><a href="大事记续编_page39.html">39</a><a href="大事记续编_page40.html">40</a><a href="大事记续编_page41.html">41</a><a href="大事记续编_page42.html">42</a><a href="大事记续编_page43.html">43</a><span class="current-page">44</span><a href="大事记续编_page45.html">45</a><a href="大事记续编_page46.html">46</a><a href="大事记续编_page47.html">47</a><a href="大事记续编_page48.html">48</a><a href="大事记续编_page49.html">49</a><span>...</span><a href="大事记续编_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
