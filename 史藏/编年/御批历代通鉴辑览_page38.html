<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 38 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 38 页/共 306 页</h1>
    <div class="content">　　相明易经有师法数表采易隂阳及明堂月令上之【以为隂阳者王事之本羣生之命自古圣贤未有不由者也愿选明经通知隂阳者四人各主一时时至明言所职以和隂阳上纳用焉】好观汉故事及便冝章奏数条汉兴以来国家行事及贤臣贾谊董仲舒等所言奏请施行之【敕掾史案事郡国及休告从家还至府輙白四方异闻或有逆贼风雨灾变郡不上相輙奏言之】视事九嵗卒
　　夏四月以丙吉为丞相【先已封博阳侯】
　　吉尚寛大好礼让掾吏有罪輙与长休告务掩过善终无所案曰以公府而有案吏之名吾窃陋焉甞出逄羣鬪死伤不问逄牛喘使问逐牛行几里矣或讥吉失问吉曰民鬬京兆所当禁宰相不亲小事非所当问也方春未热恐牛近行用暑故喘此时气失节三公调隂阳职当忧时人以为知大体
　　秋八月益小吏俸
　　诏曰吏不亷平则治道衰今小吏皆勤事而俸禄薄欲无侵渔百姓难矣其益吏百石以下俸十五【韦昭曰若食一斛益五斗】
　　以韩延夀【字长公燕人徙杜陵】为左冯翊
　　初延夀为颍川太守承赵广汉令民告讦之后俗多怨讐延夀教以礼让【召郡中长老为陈和睦亲爱消除怨咎之路议定嫁娶防祭仪】
　　【品畧依古礼不得法百姓遵用其教】已而迁东郡黄霸代之因其迹而大治延夀为吏好古教化所至聘其贤士以礼待用表孝弟有行修治学宫【春秋乡射陈钟鼔管盛升降揖让】接待下
　　吏恩施厚而誓约明在东郡三嵗令行禁止防狱大减由是入为冯翊【萧望之为御史大夫故以延夀代】行县至高陵民有兄弟讼田延夀大伤之曰幸得偹位为郡表率不能宣明教化至令民有骨肉争讼咎在冯翊因闭閤思过于是讼者宗族传相责让兄弟深自悔愿以田相移终死不敢复争郡中翕然相勅厉恩信周徧二十四县无复以辞讼自言者推其至诚吏民不忍欺绐【或告萧望之延夀在东郡放散官钱千余万防御史当问事东郡望之因令并问之延夀闻即部吏案校望之为冯翊时廪牺官钱放散百余万移殿门禁止望之望之奏为延夀拘持上不直延夀各令穷竟所考望之卒无事寔而延夀以试骑士日车服侍衞奢僣逾制竟坐狡猾不道弃市吏民数千人送至渭城莫不流涕事在五鳯元年】
　　【癸亥】四年夏四月赐颍川太守黄霸爵闗内侯
　　霸在郡前后八年政事愈治是时鳯凰神爵数集郡国颍川尤多诏赐爵闗内侯【诏曰颍川太守霸宣布诏令百姓乡化孝子悌弟贞妇顺孙日以众多田者让畔道不拾遗养视鳏寡赡助贫穷狱至八年无重罪囚吏民向于教化兴于行谊可谓贤人君子其赐爵关内侯黄金百斤】后数月征霸为太子太傅
　　冬十一月河南太守严延年弃市
　　延年隂鸷酷烈冬月传属县囚会论府上流血数里河南号曰屠伯延年素轻黄霸及比郡为守见其以鳯凰褒赏心内不服郡界有蝗府丞义【府丞名】出行蝗还见延年延年曰此蝗岂鳯凰食邪义年老素畏延年恐中伤乃上书言延年罪因自杀以明不欺事下按验得怨望诽谤数事坐不道弃市【初延年母从东海来到洛阳适见报囚毋大惊便止都亭不肯入府责延年曰幸得偹郡守専治千里不闻仁爱教化有以安全愚民顾多刑杀人欲以立威岂为民父母意哉天道神明人不可独杀我不意当老见壮子被戮也行矣去汝东归扫除墓地耳遂去嵗余果败东海莫不贤智其母】
　　【甲子】五鳯【应劭曰鳯凰五至因以改元】元年秋匈奴乱五单于争立匈奴握衍朐鞮单于暴虐乌禅幕及左地贵人共立稽侯防为呼韩邪单于发兵西撃握衍朐鞮握衍朐鞮败走自杀其弟右贤王立日逐王薄胥堂为屠耆单于于是呼揭王自立为呼揭单于右奥鞬王自立为车犁单于乌借都尉亦自立为乌借单于凡五单于时议者多曰匈奴为害日久可因其壊乱举兵灭之萧望之曰前单于慕化向善请求和亲不幸为贼臣所杀今伐之是乘乱幸灾也宜遣使吊问辅其防弱救其灾患如复其位必称臣服从此徳之盛也上从其议
　　冬十二月乙酉朔日食
　　【丙寅】三年春正月丞相博阳侯丙吉卒【諡曰定】
　　吉病上临问谁可以自代者吉荐杜延年于定国陈万年【字防公沛郡相人时为太仆】遂卒后三人居位皆称职上称吉为知人
　　二月以黄霸为丞相【封建成侯】
　　霸材长于治民为丞相功名损于治郡京兆尹舍鹖雀【顔师曰古鹖音芬或作鳻鳻雀大而色青出羌中】飞集丞相府霸以为神雀议欲以闻后知从张敞舍来乃止史高以外属贵重霸荐髙可太尉帝使尚书召问霸太尉官罢久矣【孝武建元元年太尉田蚡免官省故云罢久】将相之官朕之任焉高帷幄近臣朕所自亲君何越职而举之霸免冠谢罪
　　【丁夘】四年春正月广陵王胥以罪自杀
　　胥使女巫詋诅上求为天子事觉杀女巫以灭口公卿请诛胥胥遂自杀【胥立凡六十四年国除】
　　籴三辅近郡谷供京师初置常平仓
　　自元康以来比年丰稔谷石五钱大司农中丞耿夀昌奏言歳丰谷贱农人少利故事歳漕闗东谷四百万斛用卒六万人宜籴三辅农河东上党太原郡谷供京师可省漕卒过半又白令邉郡皆筑仓谷贱增其价而籴以利农谷贵时减价而粜名曰常平仓民便之诏赐夀昌爵闗内侯
　　夏四月辛丑朔日食
　　杀故平通侯杨恽【丞相敞子以先发霍禹谋反封侯】
　　恽轻财好义亷洁无私然伐其行能好发人伏由是多怨扵朝廷与太仆戴长乐相善既而相失长乐上书告恽妄引亡国诽谤当世【恽言秦时但任小臣诛杀忠良竟以灭亡令亲任大臣即至今耳古与今如一邱之貉】无人礼臣又以主上为戏语尤悖逆【恽又言正月以来天隂不雨此即夏侯君所言行不至河东矣】上不忍加诛免为庶人【事在二年】恽既失位家居以财自娯其友人孙防宗【安定太守西河人】与书为言大臣废退当閤门惶惧不当治产业通賔客有称誉恽少显朝廷一朝以晻昧语言见废内懐不服报防宗书【畧言窃自思念过已大矣行已亏矣长为农夫以没世矣田家作苦嵗时伏腊烹羊炰羔斗酒自劳酒后耳熟仰天拊缶而呼乌乌其诗曰田彼南山芜秽不治种一顷豆落而为箕人生行乐耳须冨贵何时诚荒滛无度不知其不可也】会有日食变驺马猥佐成【驺使马吏成名】告恽骄奢不悔过日食之咎此人所致章下廷尉案验得所予会宗书上见而恶之当恽大逆无道腰斩妻子流酒泉诸在位与恽厚善者皆免官【京兆尹张敞坐恽党当免奏未下敞使掾按事掾私归其家曰五日京兆耳安能复按事敞闻即収掾致其死事掾家告之上免敞为庶人敞诣阙上卬绶便从阙下亡命数月京兆吏民弛枹鼔数起而冀州部中有大贼上使使者即家召敞拜冀州刺史到部盗贼屏息】
　　【戊辰】甘露元年以韦元成为淮阳中尉
　　皇太子柔仁好儒见帝所用多文法吏尝侍燕从容言陛下持刑太深宜用儒生帝作色曰汉家自有制度本以霸王道杂之奈何纯任徳教用周政乎且俗儒不达时冝好是古非今使人于名实不知所守何足委任乃叹曰乱我家者太子也次子淮阳王钦【母张偼伃有】明察好法上欲立之然因太子起于防细上少依许氏及即位而许后以弑死故弗忍至是拜元成为淮阳中尉以元成常让爵于兄【元成初以父贤任为郎常侍骑防兄宏为太常丞坐罪系狱贤病门下生共矫贤令以元成为后及贤卒元成当袭爵即阳为病狂不应召欲以爵让兄丞相御史劾元成实不病有诏勿劾引拜元成不得已受爵帝髙其节以为河南太守宏防山都尉】欲以感喻淮阳王由是太子遂安
　　【己巳】二年立子嚣为定陶王【后徙楚】宇为东平王【东平国治无塩故城在今泰安府东平州】
　　【庚午】三年春正月匈奴呼韩邪单于来朝还居幕南塞下初五单于争立屠耆单于击车犁乌借皆败之车犁乌借西北走与呼揭单于合而呼揭乌借皆去单于号并力尊辅车犁屠耆单于复击之车犁单于败走【事在五鳯元年】既而呼韩邪单于袭屠耆屯兵屠耆兵败自杀车犁因东降呼韩邪而屠耆少子右谷蠡王姑瞀楼头亡归汉呼韩邪大将乌厉屈等见匈奴乱亦率其众南降【汉封乌厉屈为新城侯及乌厉温敦为义阳侯置西河北地属国以处匈奴降者】是时屠耆单于弟休旬王自立为闰振单于呼韩邪兄右贤王呼屠吾斯又自立为郅支骨都侯单于【在五鳯三年】后闰振单于东击郅支郅支与战杀之遂进攻呼韩邪呼韩邪单于败【在五鳯四年】左伊秩訾王劝令称臣事汉呼韩邪从之遣子右贤王铢镂渠堂入侍郅支单于亦遣子右大将驹于利受入侍【在甘露元年】呼韩邪引其众南遂欵五原塞愿朝诏议其仪萧望之以为宜待以不臣之礼位诸侯王上从之【在甘露二年】至是上幸甘泉郊防畤呼韩邪单于来朝赞谒称臣而不名【赐以冠带衣裳弓矢车马金钱编縠诸物】使使者道单于先行宿长平【在今泾阳县西南】上自甘泉还登长平坂诏单于母谒其羣臣皆得列观及诸蛮夷君长咸迎于渭桥下夹道陈上登渭桥咸称万歳单于就邸长安置酒建章宫飨赐之二月遣归国发邉郡士马送出塞又转邉谷米糒给之【前后三万四千斛】单于请居光禄塞【光禄勲徐自为所筑在今吴喇武故九原城北】下保受降城【注见前】自是乌孙以西至安息诸国近匈奴者咸尊汉矣【后黄龙元年春呼韩邪复来朝郅支闻汉助呼韩邪遂徙居坚昆东去单于庭七千里】
　　画功臣于麒麟阁【张晏曰麒麟阁武帝获麒麟时作图画其象于阁遂以为名】上以四夷宾服思股肱之美乃图画其人于麒麟阁署其官爵姓名惟霍光不名曰大司马大将军博陆侯姓霍氏其次张安世韩增赵充国魏相丙吉杜延年刘徳梁邱贺【琅琊诸人官少府】萧望之蘓武凡十一人皆有功徳知名当世
　　丞相霸卒【諡曰定】以于定国为丞相【封西平侯】
　　诏诸儒讲五经异同于石渠阁【顔师古曰阁在未央殿北以藏秘书】施讐【沛人从田王孙受易】论易周堪【齐人从夏侯胜受尚书】孔霸【孔子十三世孙事夏侯胜治尚书】论书薛广徳【沛郡相人以鲁诗教授】论诗戴圣【梁人与兄徳同受后仓曲台记号小戴】论礼公羊【公羊高齐人子夏弟子髙传其子平平传其子地地传其子敢敢传其子夀夀传胡母子都及董仲舒仲舒传嬴公嬴公传眭孟眭孟传严彭祖】则严彭祖【东海下邳人】谷梁【谷梁赤鲁人一名俶字元始子夏弟子赤传荀卿荀卿传申公申公传江公江公传荣广荣广传蔡千秋千秋传尹更始】则尹更始【汝南人】萧望之等平奏其议上亲称制临决焉乃立梁邱易【孔子传易于南瞿瞿传馯臂子弓子弓传矫子庸疵疵传周子家竖竖传光子□羽羽传田子荘何何传周王孙王孙传丁寛寛传田王孙王孙传梁邱贺贺本从京房受易后更事田王孙】大小夏侯尚书【伏胜今文尚书传博士张生夏侯都尉从张生受尚书以传族子始昌始昌胜小夏侯名建胜之从父子也胜以书授建建又事欧阳高由是尚书有大小夏侯之学】谷梁春秋博士
　　孙骜生【即成帝刘友益书法王氏之簒汉之中否自骜生始矣故谨书之】
　　皇太子所幸司马良娣病死太子忽忽不乐帝令皇后择后宫家人子可侍太子者得王政君【魏郡元城人故绣衣御史贺孙女即莽之姑也】送太子宫是嵗生子男于甲观画堂【顔师古曰甲观观名谓甲乙丙丁之次画堂宫殿中有彩画之堂】为世适皇孙帝爱之自名曰骜字太孙常置左右
　　乌孙公主【楚主觧忧】来归
　　初乌孙肥王翁归靡死兄子泥靡立【是为狂王】复尚楚主与主不和暴恶失众肥王有本妇子乌就屠袭杀狂王而自立汉欲讨之乌就屠恐愿得小号以自处上遣谒者立楚主子元贵靡为大昆弥乌就屠为小昆弥【事在甘露二年】已而元贵靡死楚主上书言年老思土愿归汉地天子闵而迎之待如公主之制后二嵗卒【乌孙立元贵靡子星靡为大昆弥】
　　【壬申】黄龙【顔师古曰是年二月黄龙见广汉故改年】元年春三月有星孛于王良阁道【史义正义王良五星在奎北河中阁道六星在王良北】入紫防
　　帝寝疾以史高为大司马车骑将军萧望之为前将军光禄勲周堪为光禄大夫受遗诏辅政领尚书事冬十二月帝崩
　　太子奭即位【是为孝元帝】
　　尊皇太后曰太皇太后【上官后】皇后曰皇太后【卭成王皇后】














　　御批歴代通鉴辑览卷十七
<史部,编年类,御批历代通鉴辑览>
　　钦定四库全书
　　御批歴代通鉴辑览卷十八
　　汉
　　孝元皇帝
　　【癸酉】初元元年春正月孝宣皇帝杜陵【在西安府咸寜县东南考汉书帝本纪凡书葬皆曰葬某陵孝宣葬于元帝元年故特书谥以别今依之】
　　【吕氏祖谦曰宣帝标核名实信赏必罚功光祖宗业后嗣然用恭顺而启元帝之信宦者贵许史而启成帝之任外戚杀赵□韩杨而启哀帝之诛大臣故论其功则为中兴之君论其过亦为基祸之主】
　　大赦
　　是月以三辅太常郡国公田及苑可省者振业贫民赋贷种食【顔师古曰赋给与之也贷假也】
　　三月立皇后王氏【即王政君】
　　后父禁有四女八男后次女也长男鳯【字孝卿】次曼【字元卿】谭【字子元】崇【字少子】商【字子夏】立【字子叔】根【字稚卿】逢时【字季卿】禁多取傍妻惟鳯崇与后同母【母李禁适妻任后任身梦月入其怀后以妬出】后既立禁封平阳侯【食邑东郡永光二年禁卒鳯嗣侯】
　　夏六月大疫
　　诏大官省膳减乐府员省苑马以振困乏
　　秋九月关东大水饥
　　关东郡国十一大水饥人或相食转旁郡钱谷以相救
　　以贡禹【贡氏子贡之后以字为氏禹字少翁琅邪人】为谏大夫
　　上素闻王吉贡禹皆明经洁行【吉与禹为友世称王阳在位贡禹弹冠言其取舍同也】遣使者徴之吉道病卒【上悼之遣使者吊祠焉】禹至拜谏大夫问以政事禹言古者人君节俭什一而税亡他赋役故家给人足髙祖文景宫女不过十余廐马百余匹故时齐三服官【李斐曰齐国旧有三服之官春献冠帻縰为首服纨素为冬服轻绡为夏服凡三】输物不过十笥今工作数千嵗费钜万廐马食粟将万匹惟陛下深察古道从其俭者天生圣人葢为万民非独使自娱乐已也帝善其言下诏令诸宫舘希幸御者勿膳治太仆减谷食马水衡省肉食兽省宜春下苑以与贫民迁禹为光禄大夫
　　初置戊巳校尉【师古曰甲乙丙丁庚辛壬癸皆有正位惟戊巳寄冶今所置校尉亦无常居故以戊巳为名也有戊校尉已核尉有丞司马各一人候五人】
　　使屯田车师故地【宣帝元康二年以车师地与匈奴今匈奴欵服故复屯田其地】
　　【甲戌】二年春正月下萧望之周堪及宗正刘更生【字子政阳城侯徳子后改名向】狱皆免为庶人
　　时史高以外属领尚书事望之堪副之二人皆以师傅旧恩【望之前以御史大夫左迁太子太傅堪亦前为太子少傅】帝任之数宴见言治乱陈王事选宗室明经有行刘更生给事中与侍中金敞【日防侄安上之子】并拾遗左右四人同心谋议劝导上以古制多所匡正史髙充位而已由是与望之有隙中书令【臣瓒曰汉初中人有中谒者今孝武加为中书谒者令百官表中书谒者黄门诸仆射署长中黄门皆属焉】恭【沛人】仆射【注见前】石显【济南人】自宣帝时久典枢机及帝即位多疾以显中人无外党遂委以政事事无大小因显自决显巧慧能深得人主微防内深贼持诡辩以中伤人与高表里望之既患许史放纵又疾恭显擅权建白以为中书政本国家枢机宜以通明公正处之武帝游宴后庭故用宦者非古制也宜罢中书宦官应古不近刑人之义帝不聼而出更生为宗正望之堪数荐名儒以备谏官郑朋【防稽人】隂欲附望之上疏言许史罪过堪白令待诏金马门【注见前】后知其倾邪絶不与道朋怨恨更求入许史推所言事曰皆堪更生教我待诏华龙欲入堪等堪等不纳亦与朋相结恭显乃令二人告望之等欲防退许史状事下恭显推问恭显因奏望之堪更生朋党相称举毁离亲戚欲以专擅权势为臣不忠请召致廷尉时上初即位不省召致廷尉为送狱可其奏后上召堪更生曰系狱上大惊曰非但廷尉耶以责恭显皆叩头谢上曰令出视事恭显使高説上皆免为庶人
　　二月陇西地震
　　壊太上皇庙败城郭室屋压杀人众是秋七月地复震
　　夏四月立子骜为皇太子
　　待诏郑朋奏张敞先帝名臣宜太子上问萧望之望之曰敞能吏任治繁乱材轻非师傅之器上欲以为左冯翊防敞病卒
　　冬赐萧望之爵闗内侯
　　诏曰故前将军望之朕八年道以经术厥功茂焉其赐爵闗内侯食邑朝朔望坐次将军
　　以周堪刘更生为中郎寻系狱免十二月萧望之自杀以宦者石显为中书令
　　上复征周堪刘更生欲以为谏大夫恭显白以为中郎上器重萧望之不已欲倚以为相恭显许史皆侧目更生乃使其外亲上变事言地震殆为恭等宜退恭显以彰蔽善之罚进望之等以通贤者之路恭显疑更生所为请考奸诈辞服遂系狱【下太韦元成谏大夫贡禹与廷尉杂考劾更生前为九卿坐与望之谋棑许史而欲専权幸不伏诛复防征用又教人言变事诬防不道】免为庶人会望之子伋【官散骑中郎】亦上书讼望之前事事下有司复奏望之教于上书失大臣体请逮捕上曰太傅素刚安肯就吏显等曰人命至重望之所坐语言薄罪必无所忧乃可其奏显等令谒者召望之因急发执金吾车骑围其第望之以问门下生朱云【鲁人徙平陵事望之受论语时显用事百僚畏之惟御史中丞陈咸年少抗节不附显等而与云相结　陈咸字子康万年子】云好节士劝望之自裁望之叹曰吾尝备位将相年逾六十矣老入牢狱茍求生活不亦鄙乎饮鸩自杀帝闻之惊拊手曰曩固疑其不就牢狱果然杀吾贤傅却食涕泣召显等责问以议不详皆免冠谢良久然后已【诏令长子伋嗣为闗内侯每歳时遣使祭其家】是歳恭死遂以显为中书令
　　【乙亥】三年春罢珠崖郡
　　珠崖诸县叛【儋耳珠崖民暴恶数犯吏自武帝元鼎六年置郡至昭帝始元元年凡六反五年罢儋耳郡并属珠崖宣帝神爵三年珠崖三县反甘露九年九县反輙发兵击定之至是又叛】发兵击之连年不定上与有司议大发军待诏贾捐之【谊曽孙】曰臣闻秦兴兵逺攻贪外虚内而天下溃叛孝武皇帝厉兵马以攘四夷赋繁役重冦贼并起是皆廓地泰大征伐不休之故也今闗东民困流离道路至嫁妻卖子法不能禁此社稷之忧也愿遂弃珠崖専用恤闗东为忧奏上【上以问丞相御史御史大夫陈万年以为当击丞相于定国以为前日兴兵击之防军都尉校尉及丞凡十一人还者二人卒士及转输死者万人以上费用三万万余尚不能降今闗东困乏民难摇动捐之议是】从之诏罢珠崖郡民有慕义欲内属便处之不欲勿彊
　　以周堪为光禄勲张猛【堪弟子】为光禄大夫给事中【丁丑】五年春正月以周子南君【名延其祖父姬嘉武帝时封】为周承休【故城在今河南汝州汉立周后国于此后废】侯
　　夏四月有星孛于参【汉书天文志参为白虎三星直者是为衡石下有三星鋭曰罚为斩艾事其外四星左右肩股也】
　　六月以贡禹为御史大夫
　　禹由光禄大夫迁长信少府帝用禹言诏大官毋日杀所具各减半罢角抵齐三服官北假田官【北假地名在吴喇忒西北史记秦使恬渡河据阳山北假中即此】盐铁官常平仓博士弟子母置员以广学者省刑罚七十余事时御史大夫陈万年卒以禹代之禹在位数言得失书数十上帝嘉之十二月卒以长信少府薛广徳【字长卿沛郡相人】为御史大夫
　　【戊寅】永光元年春正月郊泰畤
　　上郊防畤礼毕因留射猎薛广徳曰闗东困极人民流离陛下日撞亡秦之钟聴郑卫之乐臣诚悼之今士卒暴露从官劳倦陛下亟反宫与百姓同乐天下幸甚上即日还【是秋上酎祭宗庙出便门欲御楼船广徳当乘车免冠顿首曰宜从桥诏曰大夫冠广徳曰陛下不聴臣臣自刎以血污车轮陛下不得入庙矣上不悦光禄大夫张猛进曰臣闻主圣臣直乘船危就桥安圣主不乘危御史大夫言可聴上曰晓人不当如是耶乃从桥】
　　丞相定国御史大夫广徳罢以韦元成为御史大夫上自即位连年灾害言者归咎大臣于是上以朝日引见丞相责以职事定国等惶恐上书自劾乞骸骨乃赐安车驷马黄金罢就第
　　城门校尉诸葛丰【葛伯之后居琅邪诸县人谓之诸葛遂以为氏丰字少季琅邪人】有罪免左迁周堪为河东太守张猛为槐里【注见前】令石显惮堪猛等数譛毁之刘更生惧其倾危上封事諌【畧曰臣闻舜命九官济济相让和之至也众臣和于朝则万物和于野和气致祥乖气致异正臣进者治之表正臣陷者乱之机也夫执狐疑之心者来防贼之口持不断之意者开羣枉之门防邪进则众贤退羣枉盛则正士消今用贤如转石去邪如防山如此望隂阳之调不亦难乎陛下诚深思天地之心以揆当世之变杜闭羣枉之门广开众正之路决断狐疑分别犹豫则百异消灭而众祥并至太平之基万世之利也】显见其书愈与许史比而怨更生等是岁夏寒日青显及许史皆言堪猛用事之咎帝内重堪又患众口浸润无所取信时长安令杨兴以材能幸常称誉堪帝欲以为助乃问兴朝臣断【鱼巾反】断【争辨之意】不可光禄勲何耶兴倾巧谓帝疑堪因顺防曰堪非独不可于朝廷即州里亦不可也臣前见众人以为当诛故言堪不可诛为国养恩也帝于是疑之城门校尉诸葛丰以刚直著名上书告堪猛罪帝不直丰乃诏御史曰丰前数称堪猛之美为司校尉専作苛暴【京师为之语曰问何濶逢诸葛言何久不见以逢诸葛故也】朕不忍下吏以为城门校尉不内省已而反怨堪猛告按无证之辞暴难騐之罪毁誉恣已不顾前言其免为庶人丰言堪猛贞信不立朕惜其才能未有所效其左迁堪为河东太守猛槐里令
　　待诏贾捐之弃市
　　初捐之与杨兴善捐之数短石显以故不得官希复进见兴新以材能得幸捐之欲得召见谓兴曰京兆尹缺使我得见言君兰【兴字】京兆尹可立得兴曰君房【捐之字】下笔言语妙天下使君房为尚书令胜五鹿充宗【风俗通五鹿卫邑晋文公封舅犯于此后因为氏充宗顿邱人显之党时为少府】逺甚捐之曰令我得代充宗君兰为京兆京兆郡国首尚书百官本天下真大治士则不隔矣兴曰显方信用今欲进用且与合意即得入矣即共为荐显奏称其美捐之又作荐兴奏以为可试守京兆尹显闻其谋白之帝乃下兴捐之狱令显治之捐之坐防上不道弃市兴髠钳为城旦
　　【己卯】二年春二月以韦元成为丞相【元成前削一级为闗内侯至是为相复封扶阳侯】
　　三月壬戌朔日食
　　夏六月以匡衡【匡以邑为氏衡字稚圭东海承人】为光禄大夫
</div>
    <div class="pagination">
<a href="御批历代通鉴辑览_page37.html">上一页</a><span>...</span><a href="御批历代通鉴辑览_page33.html">33</a><a href="御批历代通鉴辑览_page34.html">34</a><a href="御批历代通鉴辑览_page35.html">35</a><a href="御批历代通鉴辑览_page36.html">36</a><a href="御批历代通鉴辑览_page37.html">37</a><span class="current-page">38</span><a href="御批历代通鉴辑览_page39.html">39</a><a href="御批历代通鉴辑览_page40.html">40</a><a href="御批历代通鉴辑览_page41.html">41</a><a href="御批历代通鉴辑览_page42.html">42</a><a href="御批历代通鉴辑览_page43.html">43</a><span>...</span><a href="御批历代通鉴辑览_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
