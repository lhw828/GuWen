<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 37 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 37 页/共 372 页</h1>
    <div class="content">　　丙子，加号列子为冲虚至德真人。
　　帝之次巩县也，太子太师吕蒙正舆疾来见，不能拜，命中使掖之以进，赐坐劳问；壬午，幸其第，赐赍甚厚。
　　甲申，御五凤楼观酺，召父老五百人，赐饮楼下。
　　丁亥，幸元偓宫。
　　戊子，葺周六庙。增封唐孝子潘良瑗及其子季通墓。
　　庚寅，诏河南府置五代汉高祖庙。
　　辛卯，车驾发西京，谓辅臣曰：“归途陵阙在望，虽已遣官祭告，朕岂安然而过乎！”壬辰，帝乘马至孝义，镇吏訾邨复设次，与亲王望陵祭奠，近臣于幄殿东望拜。每进饮食，帝执爵举匕箸，涕泗哀感。
　　甲午，次郑州，遣使祀中岳及周嵩、懿二陵。
　　丁酉，赐隐士杨璞缯帛。
　　辽主如鸳鸯泺。
　　三月，己亥，帝至自西京。
　　乙丑，以曹玮为西上閤门使，赏其捍边功也。玮在镇戎，尝出战少捷，侦虏去已远，乃驱所掠牛羊辎重而还，颇失部伍。其下忧之，言于玮曰：“牛羊无用，不若弃之，整众而归。”玮不答。西蕃兵去数十里，闻玮利牛羊而师不整，遽还袭之。玮行愈缓，得地利处，乃止以待之。西蕃军将至，逆使人谓之曰：“蕃军远来，必甚疲，我不欲乘人之怠，请憩士马，少选决战。”蕃人方苦疲，皆欣然，严军而歇。良久，玮又使人谕之曰：“歇定可相驰矣。”于是各鼓军而进，一战，大破蕃师，遂弃牛羊而还，徐谓其下曰：“吾知蕃已疲，故为贪利以诱之。比其复来，几行百里矣。若乘锐便战，犹有胜负；远行之人，若少憩，则足痹不能立，人气亦阑，吾以此取之。”
　　夏，四月，辛巳，皇后郭氏崩。周悼献王，后所生也，王薨，后悲感生疾，遂不起。后性谦约，宽仁惠下。尤恶奢靡，族属入谒禁中，或服饰华侈，必加戒勖。有以家事求言于帝者，后终不许。兄子出嫁，以贫，欲祈恩赍，但出装具给之。帝尝使观宜圣殿诸库，后辞曰：“国之宝库，非妇人所当入。陛下欲惠赐六宫，愿量颁之，妾不敢奉诏。”帝尤加礼重焉。
　　宰相王旦言：“诸路各置转运使，复遣官检举酒税，竞以增益课利为功，烦扰特甚。”帝曰：“官吏务贪劳绩，不恤民困，朕甚悯之。”乃诏三司：“取一年中等之数，立为定额，自今中外勿得更议增课。”
　　五月，丙申朔，日有食之。
　　帝与辅臣言及朝士有交相奏荐者，王旦曰：“人之情伪，固亦难知，或言其短而意在荐扬，或称其能而情实排抑。唐刘仁轨尝忿李敬玄异己，将以计去之，乃称其有将师材，而敬玄卒败军事，此皆不以国家为虑者也。”帝曰：“若然，则险伪之辈，世所不能绝也。”
　　戊申，诏以鼓司为登闻鼓院，登闻院为登闻检院。命右正言邹平周起、太常丞祁阳路振同判鼓院，吏部侍郎张咏判检院，检院亦置鼓。先有内臣句当鼓司，自此悉罢。诸人诉事，先诣鼓院；如不受，诣检院；又不受，即判状付之，许邀车驾；如不给判状，听诣御史台自陈。
　　先是帝谓王旦曰：“开广言路，治国所先，而近日尤多烦紊。车驾每出，词状纷纭，洎至披详，无可行者。”故有此更置焉。
　　汀州黥卒王捷，自言于南康遇道人，姓赵氏，授以小镮神剑，盖司命真君也。宦者刘承珪以其事闻，帝赐捷名中正。是月，戊申，真君降中正家之新堂，是为圣祖，而祥瑞之事起矣。
　　戊午，增孔子守茔二十户。
　　初置杂卖场。
　　闰月，戊辰，减剑、陇等三十九州军岁贡物，夔、驾等二十七州军悉罢之。
　　壬申，御崇政殿，试贤良方正著作佐郎陈绛、溧水县令史良、丹阳县主簿夏竦。先是帝谓宰臣曰：“比设此科，欲求才识，若但考文义，则济时之用，安得而知！今策问宜用经义，参之时务。”因命两制各上策问，择而用焉。绛、竦所对入第四次等，擢绛为右正言，竦为光禄寺丞。
　　是月，立中书、枢密院互报法，事关军机、民政者，必互相关报。时中书命杨士元通判凤翔府，枢密院又令监香药库，两府不相知，故有是命。
　　六月，壬子，司天言：“五星当聚鹑火，而近太阳，同时皆伏。案占云：‘五星不敢与日争光者，犹臣避君之明也’。历千百载所未曾有，望付史官以彰殊事。”从之。
　　乙卯，葬庄穆皇后于永熙陵之西北。初定谥，命宗正卿告庙，王钦若疑其事，因对，具言。王旦曰：“国朝故事，昭宪之谥，太尉率百官告庙；孝明之谥，止宗正卿告庙。今当以孝明为比。”帝顾钦若曰：“皆有故事，不足疑也。”
　　庚申，知枢密院王钦若以五星聚东井，庆云见，奉表称贺，诏付史馆。
　　吏部侍郎张咏，以病疡乞郡；辛酉，诏咏知升州。
　　徙向敏中知河南府兼西京留守司事。先是旧相出镇者，多不出吏事为意，寇准虽有重名，所至终日宴游。张齐贤倜傥任情，获劫盗，或时纵遣之，所至尤不治。帝闻之，皆不喜。惟敏中勤于政事，所至著称。帝曰：“大臣出临方面，不当如向敏中邪！”
　　辽赐皇太妃死于幽所。
　　秋，七月，丁卯，祔庄穆皇后神主于别庙，殿室在庄怀皇后之上。
　　高班内品裴愈，出隶唐州。
　　愈前监广州纲，遇交州使，因言：“龙花蕊难得之物，宜以充贡。”至是，州采之为献，且言愈尝道诏旨。帝曰：“朕怀抚远俗，何尝有所宣索！”即下愈御史台劾问，故有是责，仍以龙花蕊还交州。
　　帝谓辅臣曰：“近见词人献文，多故违经旨以立说，此所谓非圣人者无法也。有太甚者，当黜以为戒。”
　　辽以西平王李德明母薨，遣使吊祭，旋命起复。
　　知宜州刘永规，驭下严酷，六月，乙卯，军校陈进因众怨鼓噪，杀永规，拥判官卢成均为师，僭号南平王，据城反。甲戌，奏至，诏忠州剌史曹利用等领兵进讨，仍谕贼党有来归者，并释罪。
　　权三司使丁谓言：“景德三年新收户，比咸平六年计增五十五万有奇，赋入增三百四十六万有奇，望特降诏旨，自今以咸平六年户口赋入为额，岁较其数，具上史馆。”从之。
　　黎龙延自称权安南静海军留后，遣其弟明昶等来贡，帝赐以《九经》及佛氏书。辛巳，授龙延静海节度使、交趾郡王，赐名至忠，给以旌节。
　　戊子，帝谓辅臣曰：“近日以来，殊无献言者。卿等宜勤接士大夫，察问四方事以闻。”
　　诏翰林遣画工分诣诸路，图上山川形势、地理远近，付枢密院，每发兵屯戍，移徙租赋，以备检阅。
　　癸巳，复置诸路提点刑狱官。先是帝出笔记六事，指其一谓王旦曰：“勤恤民隐，遴柬庶官，朕无日不念也。所虑四方刑狱，官吏未尽得人，一夫受冤，即召灾沴。先帝尝选朝臣为诸路提点刑狱，今可复置，仍以使臣副之。所至心察视囚禁，审详案牒，其官吏贪浊弛慢者，具名以闻。”
　　八月，乙巳，置群牧制置使，命知枢密院事陈尧叟兼之。寻又增置判官一员。
　　丁未，中书门下言：“庄穆皇后祥除已久，秋宴请举乐。”不允。
　　以右监门卫上将军钱惟治为右武卫上将军，月给俸钱百万，仍许在家养疾。时惟治弟太仆少卿惟演上《圣德论》，帝览之，谓宰臣曰：“惟演文学可称，且公王贵族，而能留意翰墨，有足嘉者，可记其名，并以论付史馆。”因曰：“钱氏继世忠顺，子孙可念，比闻惟治颇贫乏。”遂有是命。
　　己酉，益州地震。
　　出府库钱五十万贯付三司市菽麦。时宰相言今岁丰稔，菽麦甚贱，为富民所蓄，请官为敛籴以惠农民。
　　辛亥，赐孔子四十六世孙圣佑同学究出身。圣佑，延世子，宜孙也。
　　翰林侍讲学士兼国子祭酒邢昺，以羸老，自陈曹州故乡，愿给假归视田里；帝命坐，慰劳之，壬子，拜工部尚书，知曹州。是日，特开龙图阁，召近臣宴崇和殿，帝作诗赐之。昺视壁间《礼记图》，因陈《中庸》九经大义，帝嘉纳焉。及行，又命近臣祖送。侍讲学士外使自昺始。
　　癸丑，帝谓王旦等曰：“前诏群臣言事，除机密外，不得用无名答刂子，非合面奏公事，不得上殿，盖防人之多言，浸成萋斐也。且必有显状，封章弹奏，有何不可！近日戚纶面陈诏旨不便。”因出纶奏示旦等曰：“纶意以疏远之人，难得面奏，然自下诏以来，升殿奏事者未尝有阻。”旦曰：“飞语谮言，圣虑固不为惑。但近日论利害者差少，亦宜留意省察。”王饮若曰：“臣下升殿一二次，即希恩泽。比来中外章疏，若以前诏条约，皆当付所司鞫问。”帝曰：“纶性纯谨有学问，此奏乃未谕诏旨耳。”
　　丁巳，诏修太祖、太宗正史，命王旦监修，王钦若、陈尧叟、赵安仁、晁迥、杨亿同修。
　　置龙图阁直学士，以杜镐为右谏议大夫，充其职，班在枢密直学士之下。
　　权三司使丁谓上《景德会计录》六卷，诏奖之。
　　是月，诸路皆言大稔。
续资治通鉴--●卷第二十七
●卷第二十七
　　　　【宋纪二十七】　起强圉协洽九月，尽著雍涒滩十二月，凡一年有奇。
　　　　 ○真宗膺符稽古神功让德文明武定章圣元孝皇帝景德四年（辽统和二十五年）
　　九月，甲子朔，知华州张舒与官属率民钱修孔子庙，为民所讼，并坐赎金。因诏：“诸州县文宣王庙，自今并官给钱完葺，无得辄赋民财。”
　　庚午，三司请令左藏库出次色金为带，以备赐与。帝曰：“朝延褒宠近臣，惜费岂在于此！”即诏：“已成者悉镕之，别用上色金改造。”
　　帝以庶僚勤事，壬申，遂诏：“自今文武官月俸，应折支者并给实钱，愿给它物者亦听。”
　　己卯，诏：“群臣家有藏太祖旧《实录》者，悉上史馆，无得隐匿。”
　　时知杭州薛映，岁满当代，帝与宰相议择其人。王旦曰：“天下重地，为朝延屏翰者不过一二十州。若皆得人，则镇抚有方，威惠兼著，小寇不能为患。”帝深然之，因曰：“近如宜州止因刘承规虐用其下，聚为寇剽，延及它境。若长吏得人，岂致是邪！”因阅班簿，指孙仅、王济谓旦曰：“二人孰优？”旦曰：“济有吏干，可副是选。”遂改济工部郎中，出知杭州。
　　宜贼围象州，久不克，曹利用等以大军击破之，卢成均挈其族来降，陈进伏诛。利用等人象州，安抚军民，分兵捕馀寇。
　　辽西北路招讨使箫托云讨准布，破之。托云，北府宰相哈哩之子也。
　　自乾德、开宝以来，用兵及水旱赈给、庆赐赏赍，有司计度支所阙者，必稽其数以贷于内藏，俟课赋有馀即偿之。淳化后二十年间，岁贷百万，有至三百万者，累岁不能偿，则除其籍。冬，十月，帝命陈彭年撰《内藏库记》述其事，出以示王旦等曰：“此库乃为计司备经费耳。计司有阙，必取于民；苟非节用，何以获救！”
　　丙申，辽主如中京。
　　翰林学士晁迥等上《考试进士新格》，诏颁行之。
　　初，陈彭年举进士，轻俊，喜谤主司；宋白知贡举，恶其为人，黜落之，彭年憾焉。于是更定条制，多因白旧事而设关防，所取士不复扌柬择文行，止较一日之艺。虽杜绝请托，然置甲等者或非人望，自彭年始也。
　　诏翰林学士晁迥等各举常参官椹知大籓者二人。
　　乙卯，诏曰：“拷掠之法，素著科条，非理擅行，兹谓惨酷。诸道官司有非法讯囚之具，一切毁弃。”
　　种放复自终南山来朝，召之也。放言：“自被聘召及迁谏署，无所补报，其幸已甚。今主上圣明，朝无阙政，若更处之显位，则重增其过矣。”帝乃遣内侍赍诏赐放，欲以枢务处之；放上表固让，乃止。
　　十一月，丁丑，刑部尚书宋白为兵部尚书，致仕。白年逾六十，图进不休，御史中丞王嗣宗屡使人讽之，知枢密院事陈尧叟，其子婿也，亦数恳劝，白不得已始上表。帝犹以旧臣未许，再表，乃许焉。
　　庚辰，殿中侍御史赵湘，上言请封禅，中书以闻，帝拱揖不答。王旦等曰：“封禅之礼，旷废已久，若非圣朝承平，岂能振举！”帝曰：“朕之不德，安敢轻议！”
　　初，王钦若既以城下之盟毁寇准，帝自是常怏怏。它日，问钦若曰：“今将奈何？”钦若度帝厌兵，即缪曰：“陛下以兵取幽蓟，乃可刷此耻也。”帝曰：“河朔生灵，始得休息，吾不忍复驱之死地。卿盍思其次？”钦若曰：“陛下苟不用兵，则当为大功业，庶可以镇服四海，夸示戎狄也。帝曰：“何谓大功业？”钦若曰：“封禅是矣。”然封禅当得天瑞乃可。”既而又曰：“天瑞安可必得，前代盖有以人力为之者，陛下谓《河图》、《洛书》果有此乎？圣人以神道设教耳。”帝久之乃可，然心惮王旦，曰：“王旦得无不可乎？”钦若曰：“臣请以圣意谕旦，宜无不可。”乘间为旦言之，旦亻龟俛而从。然帝意犹未决，它日，晚，幸祕阁，惟杜镐方直宿，帝骤问之曰：“卿博达坟典，所谓河出图、洛出书，果何事邪？”镐老儒，不测帝旨，漫应曰：“此圣人以神道设教耳。”其言偶与钦若同。帝由此意决，遂召王旦钦于内中，欢甚，赐以尊酒曰：“此酒极佳，归与妻孥共之。”既归，发视，乃珠也。旦自是不复持异，天书、封禅等事始作。
　　辛巳，雨雪，帝谓王旦等曰：“瑞雪盈尺，来岁麦苗应有望也。”遂赐近臣饮于中书，又宴馆阁官于崇文院。帝作《瑞雪诗》，令三馆即席和进，两制次日来上。
　　辛卯，辽遣使左领军卫上将军耶律元等来贺承天节。元馆于京师，尝询左右曰：“馆中日闻鼓声，岂习战阵邪？”或对以俳优戏场，闾里设宴。帝闻之，谓宰相曰：“不若以实谕之，诸军比无征战，阅习武艺，亦国家常事耳，且可以示无间于彼也。”
　　十二月，乙未，手札赐王钦若曰：“编修君臣事迹者，各置历，仍书逐人名下，随卷奏知。异时比较功程，庶分勤惰。”钦若为人倾巧，所修书或当帝意，褒赏所及，钦若即自名表首以谢；或谬误有所谴问，则戒书吏称杨亿以下所为；同僚皆疾之。
　　先是帝尝问辅臣以天下贡举人数，王旦曰：“万三千有馀，约常例，奏名十一而已。”帝曰：“若此，则当黜者不啻万人矣。典领之臣，必须审择。晁迥兢畏，当以委之。周起、王曾、陈彭年皆可参预。”冯拯曰：封印卷首，尤宜用素有守操之人。”旦曰：“滕元晏于士大夫间少交游。”帝曰：“今当以硃巽代周起知举，令起与元晏同掌封印事。”于是命翰林晁迥、知制诰硃巽、王曾、龙图阁待制陈彭年同知贡举。始命礼部封印卷首。
　　己酉，辽赈饶州饥民。
　　庚戌，同判太常礼院孙奭言：“伏睹来年正月一日享先农，九日上辛祈谷，祀昊天上帝。案《春秋传》，启蛰而郊，郊而后耕。《月令》云：‘天子以元日祈谷于上帝，乃择元辰，亲载耒耜，躬耕帝籍。’先儒皆云，元日即上辛，郊天地，元辰谓郊后吉亥，享先农而耕籍也。《六典》、《礼阁新仪》，并先云上辛礼昊天，次云吉亥享先农。伏望改用上辛祀昊天，后亥日享先农。仍即著令。”诏太常寺与崇文院检讨官详定。既而判寺李宗谔言：“《宋书》、《后魏书》所载，并以上辛后日享先农。请如奭奏。”从之。
　　诏：“诸路所上军储之数，自今先下枢密院籍记送中书。”盖凡遣戍兵，必预度所在资廪丰约故也。
　　　　 ○真宗膺符稽古神功让德文明武定章圣元孝皇帝大中祥符元年（辽统和二十六年）
　　春，正月，乙丑，帝召宰臣王旦、知枢密院事王钦若等对于崇政殿之西序。帝曰：“朕寝殿中，帟幕皆青絁为之，旦暮间非张烛莫能辨色。去年十一月二十七日，夜将半，朕方就寝，忽一室明朗，惊视之，俄见神人星寇绛袍，告朕曰：‘来月三日，宜于正殿建黄箓道场一月，当降天书《大中祥符》三篇，勿泄天机！’朕悚然起对，忽已不见，命笔讠志之。十二月，朔，即蔬食斋戒，于朝元殿建道场，结采坛九级，又雕木为舆，饰以金宝，恭伫神贶，虽越月，未敢罢去。适睹皇城司奏，左承天门屋之南角，有黄帛曳于鸱吻之上，朕潜令中使往视，回奏云：‘其帛长二丈许，缄一物如书卷，缠以青缕三周，封处隐隐有字。’朕细思之，盖神人所谓天降之书也。”旦等曰：“陛下以至诚事天地，仁孝奉祖宗，恭已爱人，夙夜求治，以至珠邻修睦，犷俗请吏，于戈偃戢，年谷屡丰，皆陛下兢兢业业、日谨一日所致也。臣等尝谓天道不远，必有昭报；今者神告先期，灵文果降，实彰上穹佑德之应。”皆再拜称万岁。又言：“启封之际，宜屏左右。”帝曰：“天若谪示阙政，固宜与卿等祗畏改悔；若诫告朕躬，朕亦当侧身自修，岂宜隐之而使众不知也？”
　　帝即步至承天门，焚香望拜，命内侍周怀政、皇甫继明升屋对捧以降。王旦跪奉进，帝再拜受书，置舆上，复与日等步导，却伞盖，撤警跸，至道场，授知枢密院陈尧叟启封，上有文曰：“赵受命，兴于宋，付于冲。居其器，守于正。世七百，九九定。”既去帛启缄，命尧叟读之。其书黄字三幅，词类《尚书?洪范》、《老子道德经》，始言帝能以至孝至道绍世，次谕以清净简俭，终述世祚延永之意。读讫，藏以金匮。旦等称贺于殿之北庑。是夕，命旦宿斋中书，晚诣道场，旦趋往而帝已先至。
　　丙寅，群臣入贺于崇政殿，赐宴，帝与辅臣皆蔬食。遣吏部尚书张齐贤等奏告天地、宗庙、社稷及京城祠庙。
　　丁卯，设黄麾仗于殿前，陈宫悬、登歌，文武官、辽使陪列，酌献三清天书。礼毕，帝步导入内，行避黄道。司天监奏：“三日五日有紫云护宫殿，乞付史馆。”从之。
　　戊辰，大赦，改元，文武官并加恩，改左承天门为左承天祥符门。诏东京赐酺五日，以二月一日为始。
　　壬申，边臣言：“赵德明邀留回鹘贡物，又令张浦率骑数千侵扰回鹘。今岁夏州讥馑，此衰败之势也。”帝曰：“朕知其旱歉，已令榷场勿禁西蕃市粒食者。盖抚御夷狄，当务含容；不然，须至杀伐，害及生灵矣。”
　　赵德明尝以民饥，上表乞粮数百万。帝出其奏示辅臣，众皆怒曰：“德明方纳款而敢渝誓约，妄有乞请，乞降诏责之。”王旦请敕三司，在京积粟百万，令德明自来取之；帝从其言。既而德明受诏，望阙再拜，曰：“朝廷有人！”乃止。
　　太仆少卿钱惟演献《祥符颂》，甲申，擢司封郎中，知制诰。
　　天书降之翼日，翰林学士李宗谔上皇帝奉迎酌献乐章，优诏答之。时学士晁迥知贡举，杨亿被病，参知政事赵安仁实草诏云。
　　辽主如长泺。
　　二月，壬辰朔，帝御乾元门观酺。
　　丁酉，分遣中使六人锡边臣宴。
　　戊戌，帝语辅臣曰：“京师士庶渐事奢侈，衣服器玩多镕金为饰，工人炼金为箔，其徒日繁，计所费岁不下十万两，浸以成风，良可戒也。”丙午，诏：“三司使丁谓申明旧制，募告者赏之。自今乘舆服御涂金、绣金之类亦不须用。”
　　三月，甲戌，兗州父老吕良等千二百八十七人诣阙请封禅，对于崇道殿。帝令引进使曹利用宣劳而谕之曰：“封禅历代罕行，难徇所请。”良等进而言曰：“国家受命五十年，已致太平，今天降祥符，宜告成岱岳，以报天地。”帝复曰：“此大事，不可轻议。”良等又曰：“岁时丰稔，华夏安泰，愿上答灵贶，早行盛礼。”诏赐缗帛遣之。知州邵华又率官属抗表以请，亦不允。
　　己卯，兗州并诸路进士孔谓等八百四十人诣阙请封禅。
　　壬午，宰相王旦等率文武百官、诸军将校、州县官吏、蕃夷、僧道、耆寿二万四千三百七十人诣东上閤门，凡五上表，请封禅。
　　夏，四月，辛卯朔，天书又降于大内之功德阁。
　　甲午，诏以今年十月有事于泰山，遂遣官告天地、宗庙、岳渎诸祠。乙未，以知枢密院事王钦若、参知政事赵安仁并为封禅经度制置使。初，议封禅未决，帝以经费问权三司使丁谓，谓曰：“大计固有馀矣。”议乃决。即诏谓计度泰山路粮草，引进使曹利用、宣政使李神福相度行营道路，翰林学士晁迥、李宗谔、杨亿、龙图直学士杜镐、待制陈彭年与太常礼院祥定仪注。王旦请依郊禋故事面命五使，帝曰：“升中大礼五使之职，当于中书、枢密院以班次领之。”丙申，命王旦为大礼使，王钦若为礼仪使，冯拯为仪仗使，陈尧叟为卤簿使，赵安仁为桥道顿递使，其礼仪、桥道顿递使事，令拯、尧叟分掌之。饮若、安仁并判兗州，仍更迭往乾封县，禁于泰山樵采者，山下工役无得调发丁夫，止用兗、郓州兵。行宫除前后殿外，馀悉张幄幕。金帛、刍粮委三司规度，收市或转输供用它所须物，悉自京辇致，无得辄有科率。发陕西上供木，由黄河浮筏郓州，给置顿之费。
</div>
    <div class="pagination">
<a href="续资治通鉴_page36.html">上一页</a><span>...</span><a href="续资治通鉴_page32.html">32</a><a href="续资治通鉴_page33.html">33</a><a href="续资治通鉴_page34.html">34</a><a href="续资治通鉴_page35.html">35</a><a href="续资治通鉴_page36.html">36</a><span class="current-page">37</span><a href="续资治通鉴_page38.html">38</a><a href="续资治通鉴_page39.html">39</a><a href="续资治通鉴_page40.html">40</a><a href="续资治通鉴_page41.html">41</a><a href="续资治通鉴_page42.html">42</a><span>...</span><a href="续资治通鉴_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
