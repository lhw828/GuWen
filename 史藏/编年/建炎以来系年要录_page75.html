<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 75 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 75 页/共 115 页</h1>
    <div class="content">　　乙未皇叔和州防御使知西外宗正事士慷为福州观察使以训导宗子率循规矩试于有司合格者众故迁之 
　　丁酉端明殿学士签书枢密院事李文会罢御史中丞杨愿殿中试御史汪勃右正言何若共劾文会憸邪害政自登言路每论一人必遣家仆密送于门外曰此出上意及为御史又与王文献缔交俾游说于外私餋台吏伺台中章疏枭心虺志无所不为陛下讲修邻好之时傥使 

奸险小人尚在政地兽穷则搏必致为国生事此固有当系于圣虑者疏六上诏文会落职依前左朝奉郎提举江州太平观愿等反攻之诏文会筠州居住自秦桧再居相位每荐执政必选世无名誉柔佞易制者不使预事备员书姓名而巳百官不敢谒执政州县亦不敢通书问如孙近楼炤万俟卨范同程克俊及文会等不一年或半年必以罪罢尚疑复用多使居千里外州军且使人伺察之此并据林泉野记本语修入 吕中大事记自孙近参政而执政特备员书姓名而巳百官不敢谒政府州郡不敢通书问若韩肖胄以至施钜郑仲熊二十一人皆不一年或半年诬以罪罢之而政府之权在桧矣 

　　庚子御史中丞兼侍讲杨愿充端明殿学士签书枢密院事 
　　辛丑诏愿兼权参知政事 
　　壬寅诏自今北使在庭尝借官奉使者并权立借官班自是遂为故事 秘阁修撰主管佑神观周襟迁敷文阁待制襟燕人也 
　　癸卯金国贺正旦使金吾卫上将军殿前右副都点检布萨温安远大将军充东上合门使高庆先见于紫宸殿 右正言何若论士大夫 

不恤国事专为身谋议论朝纲思出其位此兆乱之阶不可不虑乞揭示朝堂使洗心涤虑以承休德诏以若试右谏议大夫 殿中侍御史汪勃试侍御史 
　　丙午秘阁修撰两浙转运副使王鈇权尚书户部侍郎鈇与秦桧有连故骤用之 权尚书户部侍郎李椿年以忧去官 拱卫大夫文州刺史刘光辅勒停坐强买民女为婢致其缢死也 
　　是岁右宣教郎直秘阁主管佑神观朱弁卒于行在秦桧恶洪皓故弁亦不得迁踰年卒绍兴五年与恩泽一资 融州观察使行营右护 

军选锋统制知洋州节制巴蓬洋州屯驻军马王俊卒俊行军纪律严明退者必诛军中号为王开山言其所向无前也然性强犯上吴玠亦畏其反复而喜其勇常厚遇之 宗室子赐名授官者十有六人 诸路断大辟二十有六人 
　　建炎以来系年要录卷一百五十二 
　　建炎以来系年要录卷一百五十二金人地名考证 
　　布萨原书作孛散误今改正 


●建炎以来系年要录卷一百五十三 
　　宋 李心传 撰 

　　绍兴十有五年岁次乙丑 金熙宗亶皇统五年春正月丁未朔初行大朝会礼于大庆殿用黄麾仗三千三百五十人视东都旧仪损三之一辇出房不鸣鞭以殿狭也自建炎以来正至不受朝但宰臣率百官拜表称贺而已及太母还宫言者以为国家大庆四方来贺亶维其时乞举行大礼礼官以日迫不可行次年复以大礼后权罢至是乃讲焉 
　　戊申泸南安抚使冯楫献嘉禾九穗上曰近日州郡所奏嘉禾甚多大有年之庆庶几可望也 

　　壬子宰执奏事秦桧因论士大夫之弊曰军兴以来无肯为国出力者所以不能胜敌臣尝谓敌之所以胜我者以其用心朴实故尔上曰朕观太祖太宗以来多用朴实之人所以风俗厚而根本固中兴圣政臣留正等曰士大夫之弊以风俗之移人也风俗之无弊其惟祖宗之时乎汉周勃张相如此皆高帝之臣也逮事文帝其言不能出口一时在廷之臣谁独无有长者哉及帝善啬夫之对而张释之称誉二人者至于反覆问辨盖明其为高帝之臣也汉尝以是继秦而争天下矣秦政弊则徒文具而无实天下为之风靡汉谁与敌哉故释之亦因为文帝言之士大夫而趋浮伪之俗宜为国者之所深戒也 

　　癸丑故武功大夫文州剌史赵成特赠左武大夫忠州团练使官其家三人先是漳州长泰县民华齐作乱安抚司遣成率兵往讨之官军败成与其将校死者十四人军校不与焉右迪功郎长泰县尉陈休烈将射士捕齐死于阵诏赠左承务郎录其子为文学 
　　乙卯秘书省著作佐郎兼普安郡王府教授赵卫钱周材并为著作郎校书郎陈诚之为秘书郎左宣教郎黄公度为秘书省正字 
　　戊午保信军承宣使知合门兼权枢密副都承旨曹勋提举洪州玉隆观从所请也 
　　己未分经义诗赋为二科以取士 

　　辛酉初藉千亩用司封郎中李涧请也 资政殿大学士知建康府张守薨谥文靖 
　　丁卯四川宣抚副使郑刚中乞减成都府路对籴米三分之一本司激赏钱二十万缗时刚中于阶成二州营田抵秦州界凡三千余顷岁收十八万斛而军抚司激赏钱已减为一百万缗至此复有此请上谓秦桧曰累年民力少宽此休兵之效也其从之 
　　戊辰上始闻端明殿学士左朝奉大夫同签书枢密院事王伦死状谓秦桧曰伦虽不矜细行乃能守节死敌人谁无死择死为难耳于是赠左通议大夫辍一日朝诏报其家且赐银帛三百匹两未几其子述从北人得其骨以归官给葬事后谥愍节辍朝在二月戊子今并书之日 

历不载赠官此据会要未得其日 命权户部侍郎王鈇措置两浙经界李椿年既以忧去秦桧请用鈇上因言经界之法细民多以为便桧曰不如此则差役不行赋税不均积弊之久今已尽革去年陛下放免积欠天下便觉少苏鈇言本部员外郎李朝正尝知溧水县均税不扰请与共事又言今当革诡名挟户侵耕冒佃使差有常籍田有定税则差役无争诉之烦催科免代纳之弊然湏不扰而速办则实利及民欲更不画图又造砧基簿止令逐保排定十户为一甲令递相纠合从实供帐二本积年所隐一切不问如有不实致人陈告即将隐田给以充赏从之朝正同措置在此月辛未 

　　己巳御笔尚书礼部侍郎兼直学士院提举秘书省秦熺除翰林学士 左谏议大夫何若知贡举权吏部侍郎陈康伯秘书少监游操同知贡举若操常为发解所试官及是再命之非故事也 敷文阁直学士新知绍兴府张叔献卒 
　　庚午工部尚书兼侍读詹大方罢为龙图阁学士知绍兴府 敷文阁待制知抚州晁谏之充敷文阁直学士知建康府谏之尝言崇仁县民妇产三男足验生齿蕃息之盛十四年八月丁卯又言临川县禾登九穗足为瑞应其年九月癸未皆乞宣付史馆秦桧喜故擢用之林泉野记云桧频使臣僚及州县奏祥瑞以为桧秉政所致云 吕中大事记日屡食则桧皆以阴云不见贺彗星见康与之以为不足畏桧则与之改 

秩而日使臣僚及州县奏祥瑞以为桧秉政所致而巳 
　　辛未初命诸路僧道士纳免丁钱时言者论今官尹皆纳役钱而僧道坐享安闲显为侥幸乃诏律僧岁输五千禅僧道士各二千其住持长老法师紫衣知事皆递增之至十五千凡九等日历无此今以会要脩入赵甡之遗史在绍兴五年六月盖误 是日上因论和买预买之弊秦桧言户工部不可不兼隶在祖宗时皆隶三司今户部以给财为务工部以办事为功诚非一体上甚以为然 桧又奏宗子成忠郎不皦娶倡女为妻为大宗正司所劾上曰宗子不肖至于如此然其间不无清贫有守之人前日有贫而不能娶者朕赐之千缗所以勉之也其后有司 

具狱不皦坐除名令宗司庭训拘管九月壬子行遣 
　　甲戌斩阆州人庞师道于都市师道亡之北境自称从义郎妄言朝廷机事金械之还故戮之 
　　乙亥权尚书户部侍郎王鈇进秩一等以顷在两浙转运司脩都亭驿成推恩也 右朝奉大夫主管台州崇道观向子忞特降三官子忞寓居衡山帅臣刘昉希秦桧意劾其强横虐民故有是命 
　　二月丁丑朔故迪功郎莫正赠承务郎正尝权东海县伪守王山招之不从为所杀故录之 

　　戊寅上谓大臣曰朕观史册见古之养士有至二三千人亦朝廷一盛事于是增国学弟子员百人通旧以七百人为额寻命置上舍三十人内舍百人用监丞文浩请也浩建请在癸卯 
　　己卯命签书枢密院事杨愿兼脩玉牒 
　　庚辰上曰闻军士亦有吃菜者此曹多食素则俸给有余恐骄怠之心易生可谕诸统兵官严行禁戢 
　　癸未故除名人温济追复拱卫大夫威州防御使济自海外量移潭州死于道至是用其家请而复之 

　　丁亥兵部郎中叶庭圭转对言陛下比者专尚文德天下廓廓无事然芸省书籍未富切见闽中不经残破之郡士大夫藏书之家宛如平时如兴化之方临彰之吴所藏尤富悉是善本望下逐州搜访抄录从之 
　　己丑右承直郎郭諴特改右宣教郎諴普安郡王夫人之父也 
　　庚寅翰林学士秦熺兼侍读给事中李若谷兼侍讲 直秘阁福建路转运判官徐琛为两浙西路提点刑狱公事琛南昌人也王明清挥麈录云徐献之琛王氏甥与秦桧之妻为中表而师川之族弟也会之知高宗眷念师川不替一日奏事启上云徐俯身后伶俜可怜有弟琛能 

承兄之业愿陛下录用之上从其请其后献之为贰卿会之并缘上率皆类此 按此句上下文疑有脱误 
　　壬辰和州防御使钱恺知合门事 
　　癸巳左武大夫保顺军承宣使知合门事何彦良落阶官为阆州观察使二人皆以尝出疆之劳特迁之 
　　乙未权户部侍郎王鈇乞诸路州县民户科折之数自第一至第四等一例均敷从之先是讲和赦书以上户规避物力析为下户自今令一等科敷已而诸路多言贫民由此不能自存有失朝廷忧恤之意故鈇以为请 

　　己亥保大军节度使崇国公璩加检校少保进封恩平郡王以将出阁故也其官属礼仪并依普安郡王体例三月丁未降旨 显谟阁直学士提举江州太平观程迈卒 
　　辛丑故承奉郎王明特与一子官以前任德清军使与金人战死故也 
　　三月按是月丙午朔丁未宁国军承宣使干办皇城司吴益为保康军节度使提举万寿观 
　　甲寅监察御史黄应南提举广南东路刑狱公事 

　　辛酉武信军承宣使添差江南西路兵马铃辖兼安抚司统制程师回升本路马步军副都总管洪州驻劄时师回统兵戍赣上会诏归北境人而师回有亲兵数百惮不欲行守臣秘阁修撰薛弼谕之曰公从卒多不可庇公能遣此属朝廷必多公若庇不遣原阙四字责矣师回承命既而省符趣师回就道遂去师回舟行过大孤山舟人告毋作乐恐龙怒师回故命其怒奏蕃乐少顷黑云四合有物涌波间目如金盘师回射中其目即还入水风亦息安流而济人皆服其勇此以洪迈夷坚乙志及熊克小历参修但迈以为绍兴十二年事而克系之十三年则皆误也按薛弼以绍兴十三年八月除知虔州今年五月移广州当此时弼固在任意者师回统戍日久故用改除使之离去耳五月戊午白常指挥 

略同更湏参考 
　　癸亥左朝奉郎提举江州太平观筠州居住李文会降授左奉议郎武翼郎四川宣抚干办公事范宁之降授从议郎借补迪功郎陈洵武杖脊刺面配泉州牢城收管初王师心之北使也文会以洵武属师心为官属宁之保之杨愿在中司以此击文会罢政至是鞫实而有是命 
　　甲子上谓大臣曰交邻之道当以守信为主秦桧曰臣观真宗皇帝时虽诸蕃小国如溪峒之类亦必委曲调护不欲起兵端可谓至仁矣时金人来索北客之在南者桧因遣敷文阁待制周襟马观国史愿北还襟等还北史皆不书惟孙觌撰李谟墓志云金檄还北客之落南者马 

观国在遣中过公别涕泣而出赵甡之遗史系之今年三月故因桧奏语附书之但甡之以襟为金盖字误林泉野记云桧命尽发前后所得大金契丹及归明人五万还于大金内弱军势绝后来归降之心不知北人何以至有五万当考按誓书云淮北人愿归者更不禁约去年四月上尝以此谕桧令回檄泗州桧奏如此甚便与野记遗史诸书全不同今并附此 中亮大夫武胜军承宣使荆湖北路马步军总管巨师古提举建昌军仙都观从所请也 
　　丙寅步军司奏军器事上曰朕顷在京师见内库所藏弓矢皆太宗真宗朝所制经历百年记识如新盖制造精善故也 

　　丁卯直秘阁刘尧佐尧仁并升直敷文阁主管台州宗道观 
　　戊辰进呈廷试策题上曰策题盖欲入仕者皆知趋向之正秦桧曰士人趋向不正久矣亦风俗使然在陛下力与变革上曰朕观五十年前人材皆是仁宗时涵养所致以此知人材正在作成也 
　　己巳上策试南省举头林机等于射殿制略曰朕托士民之上所赖以济者惟正贤硕能然乃或同于乡原专于身谋不修廉隅不本忠信平居肆贪得之心临事乏首公之节使风俗旷然大变必有术处此举人刘章答策言陛下既以先修其身而又任用真儒始终如一又曰陛下 

法守古先得一贤者必思先王所以任之之诚得一能者必思先王所以使之之方彼贤者能者孰敢不尽忠竭节于下哉王刚中策言帝王之应世非治天下之难必得真贤硕能之用为难许必胜策言今日庙堂之上其所以董正百官者竭诚尽忠以谋国事缙绅知之将见观感视效自然而化又曰国家庙堂之上秉握钧衡总揽庶职者其于节义之事在人耳目辉映今古天下缙绅方且相与取正而激励今陛下乃以士大夫偷堕为患其亦陛下之过计有司拟章第三及进呈上亲擢为首刚中次之必胜又次之机侯官人章龙游人刚中浮梁人也 
　　壬申徽猷阁直学士提举亳州明道宫洪拟卒谥文宪 

　　夏四月丙子朔赐太师秦桧甲第一区 
　　戊寅桧迁居赐第命内侍东头供奉官王晋锡押教坊乐导之赐桧银绢缗钱各一万彩千匹金银器皿锦绮帐巾□辱六百八事花千四百枝 是夜彗出东方 
　　庚辰左宣教郎新广东提点刑狱公事黄应南乞诏湖广诸州勿纵省民私交溪峒及令监司帅臣觉察所部勿造事端以起兵衅秦桧言近边徭人与吾民互市恐难抑绝上曰朕见往年西夏亦有互市中间禁止遂致用兵可令帅司相度后不行 

　　癸未赐正奏名进士刘章等三百人及第出身同出身正奏名张镃新科明法及第甲申特奏名林洵美等二百四十七人武举正奏名应褒然等二人特奏名三人授官有差 
　　乙酉诏临安府捕武经郎方直治罪直前宰相赵鼎给使以事至行在侍御史汪勃言今国是既定内外宁谧岂容奸人輙肆窥伺而赵鼎使臣尚不知革心从化复敢如此民听谓何其后本府言直罪如章乃送漳州覊管 
　　丁亥赦天下前四日上谓秦桧彗星见朕甚惧焉卿等可图所以消弭之道桧奏太宗真宗朝尝缘彗星＜锍-釒＞决狱囚等事上曰 

且降诏以四事为主避殿减膳宽民力出滞狱于是手诏监司郡守条具便民事目宪臣巡行亲决狱事是月癸未至是肆赦勘会数十年来边臣邀功生事今当兼爱内外期于并生勘会数十年来学者党同伐异今当崇雅黜浮抑其专门勘会累年以来兵革不息近者讲和罢战正以保全生灵爱惜民力已降手诏委诸路监司郡守措置裕民事目务要必行以施实德尚虑徒为文具令三省考核取旨赏罚 
　　戊子右朝请郎知大宁监庞昌孙及兵职官三人并罢坐民居遗火不即扑灭致延烧官物文书甚众为宣抚司所劾故也 
　　庚寅四川宣抚司募禁卫三百人至行在上曰此辈远来宜厚犒劳沿途探请悉与蠲之居止亦湏令便利庶皆得所 成州团练使知叙 

州邵隆卒隆在金州数以兵出敌境秦桧恨之至是因饮酒暴卒年五十一或谓桧密使人酖杀之叙人皆悲哭为之罢市 
　　壬辰枢密院编修官王墨卿魏元若并为秘书省著作佐郎兼恩平郡王府教授秦熺尝从墨卿学故荐用之 
　　甲午上谕大臣曰比遣将捕盗闽中第令歼其渠魁胁从者皆释若措置得宜优与推恩不然罚亦随之时福建剧盗号管天下者攻剽郡邑为奸诏殿前司后军统制张渊往捕之故有是谕 
</div>
    <div class="pagination">
<a href="建炎以来系年要录_page74.html">上一页</a><span>...</span><a href="建炎以来系年要录_page70.html">70</a><a href="建炎以来系年要录_page71.html">71</a><a href="建炎以来系年要录_page72.html">72</a><a href="建炎以来系年要录_page73.html">73</a><a href="建炎以来系年要录_page74.html">74</a><span class="current-page">75</span><a href="建炎以来系年要录_page76.html">76</a><a href="建炎以来系年要录_page77.html">77</a><a href="建炎以来系年要录_page78.html">78</a><a href="建炎以来系年要录_page79.html">79</a><a href="建炎以来系年要录_page80.html">80</a><span>...</span><a href="建炎以来系年要录_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
