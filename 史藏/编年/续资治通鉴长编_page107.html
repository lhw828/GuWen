<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 107 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 107 页/共 607 页</h1>
    <div class="content">　　增给诸州采木驾□军士装钱、口粮，并赐衣服。商贾入官木在路税算，悉蠲免之；官收市者，即赐给直，无得抑配。违者令发运司纠举以闻。
　　诏：「广南、福建路诸州军禁军军使已下犯罪，徒以下禁系奏裁；杖已下具犯由申本路提点刑狱司，委详所犯，准法决罪。虽杖罪而情重者，亦具款以闻。」先是，刑部郎中杨覃言军校戍外州犯罪不至死者，望令所在断遣。法寺议如所请，上曰：「戍兵颇有上军，若诸校获罪而州郡裁之，非便也。」故差定此制焉。
　　上谓知枢密院王钦若等曰：「河北教阅强壮，自北鄙罢兵之后，寻令逐州并依常于农闲时教阅，盖不忘兵战而使其习以为常。若绝而复行，契丹必生疑虑。昨日见赵州奏称准宣命教阅，可密谕此意，及诘其不奉诏之由。」
　　注　　释
　　【一】此花旧多翦缯彩为之「缯」字原阙，据宋本、宋撮要本及宋会要刑法二之九补。
　　【二】不得令元推典祗应「典」原作「曲」，据阁本改。
　　【三】然愿陛下谨于盈成「成」原作「戒」，据各本及长编纪事本末卷一七封泰山、续通鉴卷二八改。
　　【四】仍禁止其馈遗「仍」原作「乃」，据阁本改。
　　【五】苏州僧道元缵佛祖讫近世名僧禅语为传灯录三十卷以献「僧道元」，宋本、宋撮要本、阁本及宋史全文卷六均同。通志卷六七艺文略、宋史卷二○五艺文志均作「僧道原」。晁公武郡斋读书志（以下简称郡斋志）卷三下传灯录条亦作「僧道原」。「名僧」原作「名臣」，据宋本、宋撮要本及宋史全文卷六改。
　　【六】殿头高品为内侍殿头「内侍」下「殿头」二字原脱，据宋本、宋撮要本及宋会要职官三六之五、宋史全文卷六补。
　　【七】高品为内侍高品「为内侍高品」五字原脱，据同上书补。
　　【八】命捷市铅汞炼之「汞」字原脱，据宋本、宋撮要本及长编纪事本末卷二○崇奉圣祖改。
　　【九】降堂之纱帱中「纱」原作「练」，据宋本、宋撮要本及上引长编纪事本末改。
　　【一○】召集校阁「集」下原有「贤」字，据宋会要兵一之二删。
　　【一一】又念唐金僊玉真遗事可戒「金僊玉真」原作「金真玉僊」，据旧唐书卷七睿宗纪，新唐书卷五睿宗纪、卷八三金僊公主玉真公主传，资治通鉴卷二一○景云二年五月辛酉条改正。
　　【一二】悉陈非当「非」原作「其」，据宋本、宋撮要本、阁本及续通鉴卷二八改。
　　【一三】付吏部铨注簿尉「注」原作「主」，据续通鉴卷六改。
　　【一四】与长吏监军同料简之「料」原作「科」，据阁本改。
　　【一五】前诏止开封府洎所过州军「洎」原作「自」，据阁本改。
　　【一六】因出占书示王旦等曰「因」原作「令」，「占」原作「古」，据宋本、宋撮要本改。
　　【一七】谓欲殚国财用「财用」原作「财力」，据宋本、宋撮要本及宋史全文卷六改。
　　【一八】上召问谓「召」原作「诏」，据宋本、宋撮要本及上引宋史全文改。
　　【一九】自今诸路转运使副提点刑狱所举官「官」原作「言」，据宋本、宋撮要本及上引宋史全文改。
　　【二○】诏□州长吏「长」原作「民」，据阁本及长编纪事本末卷一七封泰山改。
　　【二一】不欲稽滞价直也「滞」原作「留」，据宋本、宋撮要本及宋会要食货五五之一六改。
　　【二二】执□□夭獠十三人以献「□□夭獠」亦见本书卷八三大中祥符七年十二月戊午编。宋会要蕃夷四之二八及四之三一作「□□犬獠」，宋史卷四八八交址传作「狄獠」。
　　【二三】州司司理院原作「司理州院」，据宋会要刑法四之八五、通考卷一六六刑考补改。
　　【二四】以左龙武将军驸马都尉李遵勖领澄州刺史「澄州」原作「许州」，据阁本及宋会要帝系八之四七、宋史卷四六四本传改。
　　【二五】遵勖宜循例「宜」原作「官」，据阁本改。
　　【二六】非其官而言者盖表其忠「盖」原作「皆」，据宋本、宋撮要本及宋文鉴卷四三王曾谏作玉清昭应宫改。
　　【二七】散之孔易「孔」原作「恐」，据上引宋文鉴及长编纪事本末卷一八建玉清昭应宫改。
　　【二八】今所修宫阁「阁」原作「阙」，据宋本、宋撮要本、阁本及上引宋文鉴、长编纪事本末改。
　　【二九】人祇快望「人」原作「神」，据宋本、宋撮要本及上引宋文鉴改。
　　【三○】须建灵宫此句下，宋本、宋撮要本及上引宋文鉴、长编纪事本末卷一八建玉清昭应宫均有「将毕相劳，聿爰成绩」八字。
　　【三一】五坊鹰鹘「坊」原作「方」，据宋本、宋撮要本及十朝纲要卷三、宋史卷七真宗纪改。
　　【三二】昭应宫初相地「昭」上原衍「诏」字，据宋本、宋撮要本、阁本及长编纪事本末卷一八建玉清昭应宫删。
　　【三三】自三尺至一丈有六不等宋本、宋撮要本、阁本均无「不」字。
　　【三四】挽舟止役千人「千」原作「十」，据宋本、宋撮要本、阁本及长编纪事本末卷一八建玉清昭应宫改。
续资治通鉴长编
卷七十二
卷七十二
　　起讫时间 起真宗大中祥符二年七月尽是年十二月
　　卷　　名 续资治通鉴长编卷七十二
　　帝　　号 宋真宗
　　年　　号 大中祥符二年（己酉，1009）
　　全　　文
　　秋七月甲寅朔，诏右仆射张齐贤、户部尚书温仲舒、右丞向敏中、御史中丞王嗣宗、知杂御史卢琰各举才堪御史者一人。
　　内东门司言，皇亲诸命妇应入宫廷觐见者，承前未尝预奏，皆不待报而入，有司无由致诘，望自今并前一日具奏待报。诏长公主不须待报，余依所请。
　　先是，开封府劾进士廖符，械系庭中，曝裂其背，讯之无状。上以炎暑之月，罪未见情，横罹虐丝，良可嗟恻。丁巳，特置纠察在京刑狱司，命金部员外郎知制诰周起、侍御史赵湘领之。应御史台、开封府及在京凡有刑禁处，徒以上罪，实时具收禁移报，内未尽理及淹延者，取□词驳奏。若旷于举职，致有枉滥，因事彰露，则重丝之。
　　三司请出内藏绫万匹以助经费，从之。
　　侍其旭至泸州，夷人即来首罪，杀牲为誓。旭案行盐井，夷复拒之。旭率部兵百余，生擒其首领三人，斩数十级，而部下被伤者几二十人。旭遂趋黎州，以其事闻。时黎州夷人斗婆行亦数出为寇【一】。上以旭轻敌致侮，己未，降诏谕旭，令笃恩信，设方略制御，无尚讨伐，以滋惊扰。（实录云旭按行盐井，部下被伤，遂还黎州。按旭受诏招抚戎、泸夷人，初不及黎州，不知何以遂来黎州，而实录且称还也。黎州与戎、泸夷人固相通，然道里亦稍远矣。其后遣将出兵，又以黎、雅巡检为名，其所讨伐则多戎、泸边界，不知何也？据旭本传，云夷人斗婆行出寇黎州，诏旭领兵讨之。乃不云治江安、杀任赛事，与实录、会要及正史俱不合，疑泸州及黎州皆有夷人作过，而正史、实录、会要载，首尾簄略也。今略依旭传删修，更须详考之。）
　　合门祗候卢鉴言，前知仪州，有军士亡命入蕃，自首者皆从减等，至有再亡命者，盖丝轻之弊，望自今并从斩决。上曰：「首而戮之，是使人无自新之路也。」遂诏缘边诸州军士亡命入蕃自首者，并械送赴阙。其后法寺定制，卒请斩之，妻子免缘坐，情重者论如律。
　　咸平初，鉴为鄜延路承受，李继迁声言石陨帐前，有文曰「天戒尔勿为中国患」，鉴入奏其事，且云贼诈为此，以疑朝廷也，宜厚设备以待。未几，灵州陷。上思其言，擢知仪州。谍者言继迁将由制胜关大入寇，诏徙老幼、刍粟于内地，鉴奏以为摇民心，且示以弱，不可徙。已而贼亦不至。鉴，金陵人也。
　　罢寿州市木，以劳民故也。
　　辛酉，诏昭应宫隶役禁军，自今每月更代，厢军及冬并休息之。初，禁军每季一易，上欲均其给赐，复有是命。
　　复以万安宫为滋福殿。
　　诏髃牧司在京及外坊监，自今息及五分，死失不及分者，使臣、军校第赐器币，孳育不及数而死失踰分者，节级科罪。从制置使之请也。
　　先是，有诏减鄜延路驻泊兵九指挥归营。乙丑，钤辖李继昌等言边防备豫，望许如旧，上以部落安静【二】，冀省转输之劳，不许。（实录于明年七月乙未复书此事，圣语稍不同，其事则无异，盖重出也。）
　　丁卯，太常礼院言：「准诏详定淄州通判石中孚所奏州县祭社稷、玄圣文宣王所用器服。今检讨典礼，诸州县祭社稷、释奠，虽载祭官祭服三献之说，伏缘八笾八豆，礼与京诸小祠同，其诸州县献官请止用公服行事。」从之。
　　庚午，诏开封府界提点县镇官察举诸县刑狱。
　　上谕宰臣曰：「京朝官诸司使副将赴外任，有上殿者，朕皆谕以当行之事，期以举职；其不上殿者，自今宜为辞诫励，摹印赐之。」知枢密院陈尧叟言：「幕职、州县官，亦望诫励。」从之。帝曰：「先朝尝以儒行篇赐臣僚，今亦当复赐也。」（会要七月十七日事。十七日，庚午也。）
　　辛未，以昭应宫为玉清昭应宫。
　　初置养病院。
　　上以宫禁有罪者，古有掖庭狱处之，今不欲置于内，遂以通远门内官宅为之。
　　上封者言诸州县祈谢雨雪，多因缘率敛。癸酉，诏自今所须礼物，并从官给。
　　乙亥，京东徐、济、淄、青、□等七州水，诏遣使驰驿按视，仍令本路转运使、提点刑狱官分道检校堙塞之，伤田悉蠲其租。
　　戊寅，诏封玄圣文宣王庙配享先儒鲁史左邱明等十九人爵为伯，赠兰亭侯王肃司空，当阳侯杜预司徒，命近臣各譔赞。
　　改内衣库为尚衣库。
　　审刑院、大理寺上折杖赎金条，承前犯加役流而下一罪，先发已经论丝，余罪后发，又计前杖科决。上以细民肤革荐伤，殊非哀矜之意，诏申定制，止赎金以满余数，若情理凶恶者，即复决杖。
　　庚辰，侍御史赵湘、祠部郎中判三司都催欠司彭惟节等，条上封禅赦前天下逋负总千二百六十万七千，悉除之。
　　辛巳，禁河北诸州民弃农业，学禁□、枪剑、桃棒之技者。
　　光化军民曹兴为盗，将刑称冤，军遣县尉覆按。刑部言尉本捕盗，复令鞫案，虑其避收逮平民之罪，或致枉滥。乃诏：「自今大辟案具，临刑称冤者，并委不干碍官覆推之。如阙官，即白转运、提点刑狱使者，就邻州遣官按之。」
　　壬午，令□州遣兵百人驻奉符县以儆盗。
　　诏内侍宣赐有送钱者，宜令本省差定其数，勿使过当。时军校有亡没者，赐钱五十千；其家以十千奉使臣，上封者言之，故命条约。
　　八月癸未朔，以祠部员外郎、直集贤院、主判三司开拆司梅询知濠州，度支判官、太常博士黄宗旦知衢州。询、宗旦，在计省不能静畏自守【三】，故出之。（黄宗旦，未见州邑。按询本传，出守坐议天书。不知宗旦所坐，姑用实录所载，当考详改定。实录盖讳其事也。）
　　诏纠察官依审官院例御□给食。
　　丙戌，诏郓、淄、济等州避水民所过津渡勿算，仍令所在以官船助之。
　　初，河北诸监言邢、赵刍地甚广，请就邢州置监。髃牧制置使遣判官括视闲田，得万余顷，可牧马万匹，且言邢州去京稍远，乞就洺州置大名第三监。从之。
　　峡路都监侯延赏病，上以蛮寇未宁，发兵招遏，虑施、黔、夔、峡夷人扰惧，戊子，命合门祗候康训同管勾峡路驻泊公事，往慰抚之。（康训，未详邑里。）转运使举侍禁张明，请以代延赏。上曰：「丁谓尝在夔、峡，当更询谓如何，兹授即进秩遣之。」因言：「边城须谙山川道路、民间情状者，苟徒有才，未熟其事，亦难责其效。」马知节曰：「远守尤宜遴择，但近臣中未识其人。」上曰：「朕亦未识，既有公举，即可任也。」（此据宝训附见。张明用否，当考。是年十月，洪州都监张明改厘务，当别一张明也。）
　　己丑，令湖南发卒数千人屯洞庭山。初，上出山图以示辅臣曰：「此山在水中，四面去岸十余里，闻歉岁则攘夺者多窜匿焉。」故命巡警之。
　　庚寅，审刑院奏议法寺所断：夏县尉安起，捕百姓三人以为盗，面令公人拷掠百数，加非理刑，破其踝骨，而本县令不知；其人既伤，所由司伪作本人状，言其踝损皆父兄殴击致然，非官司也，法寺断令、尉公罪，仍以本司及公人为首。上令知院事刘国忠读其案节，上曰：「面行拷掠，岂专由公人邪？」国忠始言合作私罪，当免二官，于是再拜待罪，诏释之。
　　上尝议择官知审刑院，谓宰相曰：「当须详悉法令之人。」王旦曰：「今法官奏断案牍【五】，则大理寺有法直、详断，审刑又置详议官分主其事，知院者但能晓达事理，详究物情，不必熟法令者。」上然之。
　　给大理寺公用钱月二百三十千，其先给茶罢之。
　　诏杭、明、广州市舶司，自今蕃商赍讯石至者，官为收市，斤给钱五百。以初立科禁也，三司定直，斤止钱二百，上特增之。
　　秘书丞董温上言：「汉以霍山为南岳，望令寿州长吏春秋致祭。」诏礼官与崇文院检讨详定。上奏曰：「按尔雅云『江南，衡』，注云『衡山，南岳』。又『霍山为南岳』，注云『即天柱山，潜水出此』。则非特霍山为南岳，舜五月南巡，周之王制，皆以衡山为南岳。惟汉武帝以衡山辽远，取谶纬之说而祭灊、霍，至隋复以衡山为南岳。况奉祀已久，国家疆宇敻广，难于改制。其霍山如有祈请及特祭，即委州县奉行。」从之。
　　癸巳，诏洞真宫及诸公主宅自今所须之物，任便市易，令杂买务供应。时驸马都尉柴宗庆家僮自外州市炭入京城，所过免算，至则尽鬻以取利，复市于杂买务，家僮辈竞有求□。上曰：「宗庆不能治家，故纵其下，亦可丑也。」乃加条约焉。
　　上之后宫杜氏入道在洞真宫，欲与诸公主同例。杜氏，昭宪皇后侄女也。上禁销金严甚，还自东封，杜氏乃服以迎车驾，上见之，怒，遂令出家为道士。由是天下无敢犯禁者。（杜氏入道事迹，国史不载，今据江休复杂志编入。江云太和宫，误也。）
　　甲午，京城西积水坏民田，遣中使与合门祗候康宗元领徒畎导。宗元等因请大修堤防，上曰：「沮洳之际，何以施工，且堤防峻隘，决坏必多，况秋水已落，宜埙来春修筑。仍豫经度，画图以闻。」（康宗元，未见。）
　　乙未，遣使臣督京东路导治积水。
　　知杂御史赵湘言：「臣闻君臣之际，礼义攸行；朝廷之仪，进止有度【六】。故辨色而皆入，或假寐以待时。苟夙兴之不勤，何匪懈之能竭？况乎称疾，尤属慢朝，若无察视之规，孰执旷官之咎？伏见常参文武官每日趋朝，并早赴待漏院，候开内门齐入。今以辰漏上始放朝，故多后时乃入，望许令知班驱使官二人常在正衙门视之，有入晚者，具名申奏。又风雨寒暑稍甚，即多称疾请假，望委御史台酌度闻奏，遣官诊视，如显有诳妄【七】，即具弹劾。」从之。
　　丙申，诏旌表门闾人，自今二税外免其诸杂差役。（按先朝旌表人，即云二税外免其它役，不知何故今乃有是诏也，当考。）
　　令澶州勿禁牛渡河。先是，上谓王旦曰：「闻河北牛疫，京东有以耕牛往贸易者，澶州河梁津吏止之，此甚不便，当谕周莹任其所适。」因言：「水潦所至，秋稼固已有伤。水若早退，二麦犹或可望。苟泛滥不已，九月方退，虽或多种，地亦不堪。」旦曰：「河水所经，谓之河淤，乃成膏腴。」上曰：「若占地既久，即亦不堪，此老农之说也。」
　　丁酉，吏部侍郎赵昌言卒。
　　戊戌，益州言黎州蛮已招安，有未宁辑者，望就选使臣抚谕。诏梓州路转运使滕涉及侍其旭等，如孙正辞等未至，第依前诏安抚，按兵勿出，候正辞等至彼，即听便宜从事。
　　伪唐保大中，封三水府神为王，己亥，诏别加新号，令江、太平、润州遣官祭告【八】。
　　诏河北缘边州军公吏，毋得非礼使之。时边城以契丹遣使朝聘，常肄习乐部，以备宴犒，后教公吏为俳优，至有以丑言斥军校咎累供戏笑者，人或不堪。上以为非驭下之体，故戒之。
　　益州言邛部川蛮杀保塞卖马蛮十八人，即移牒黎州，得报称邛部川与山后两林素有雠隙，杀保塞蛮乃大渡河外蛮也。因下诏戒暣，勿使相侵扰。又诏边臣不得辄入溪洞【九】，邀功生事。
　　辛丑，令陕西转运使李士龙权管勾梓州路公事。时本路转运使滕涉至黎州，遇疾，士龙部粮赴彼，因命之。
　　癸卯，封皇第八妹陈国长公主为□国长公主，出家号报慈正觉大师，赐名清裕，所居院曰崇真资圣。先是，上谓王旦等曰：「长公主赐师号，当降制否？」旦等曰：「据典礼，无之。」上曰：「当进封大国，因而降制。」旦等曰：「如此，则可也。」公主入院有日，上召而诲谕之，仍虑攸久废忘，乃笔记大略以赐。他日，出示王旦等曰：「诸妹出降，朕但教之妇道恭顺而已。吴国今自主院事，不得不曲为之防。」又诏崇真资圣禅院，自今于杂买务市物，具数以闻，虑扰人也。（买物具数在九月丙寅，今并书。）
　　甲辰，西南蕃王龙汉侪遣使来贡方物，贺东封也。诏加汉侪宁德大将军。所遣使百余人，并增秩有差。
</div>
    <div class="pagination">
<a href="续资治通鉴长编_page106.html">上一页</a><span>...</span><a href="续资治通鉴长编_page102.html">102</a><a href="续资治通鉴长编_page103.html">103</a><a href="续资治通鉴长编_page104.html">104</a><a href="续资治通鉴长编_page105.html">105</a><a href="续资治通鉴长编_page106.html">106</a><span class="current-page">107</span><a href="续资治通鉴长编_page108.html">108</a><a href="续资治通鉴长编_page109.html">109</a><a href="续资治通鉴长编_page110.html">110</a><a href="续资治通鉴长编_page111.html">111</a><a href="续资治通鉴长编_page112.html">112</a><span>...</span><a href="续资治通鉴长编_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
