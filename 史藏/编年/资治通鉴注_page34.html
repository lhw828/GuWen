<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 34 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 34 页/共 334 页
  </h1>
  <div class="content">
   单于始用夏侯藩求地，有拒汉语，〔见三十二卷成帝绥和元年。〕后以求税乌桓不得，因寇掠其人民，衅由是生，重以印文改易，故怨恨；〔重，直用翻。〕乃遣右大且渠蒲呼卢訾等十余人〔且，子余翻。訾，子斯翻。〕将兵众万骑，以护送乌桓为名，勒兵朔方塞下，〔师古曰：阳云护送乌桓人，实来为寇。〕朔方太守以闻。莽以广新公甄丰为右伯，〔莽以符命分陕，立二伯，丰为右伯，平晏为左伯。〕当出西域。车师后王须置离闻之，惮于供给烦费，谋亡入匈奴；都护但钦召置离，斩之。〔但姓，钦名。〕置离兄辅国侯狐兰支将置离众二千余人，亡降匈奴；〔车师国有辅国侯，犹相也；击胡侯，犹将也。将，即亮翻。降，户江翻。〕单于受之，遣兵与狐兰支共入寇，击车师，杀后城长，〔后城，即车师后王城也。长，知两翻。〕伤都护司马，及狐兰兵复还入匈奴。〕匈奴兵既杀伤汉吏，复与狐兰支兵还入匈奴也。〕
时戊己校尉刁护病，〔姓谱：刁，齐大夫竖刁之后。余按竖刁，寺人，安得有后。史记货殖传有刁间。校，户校翻。〕史陈良、终带、司马丞韩玄、右曲候任商〔史，校尉之史也。司马丞，司马之丞也。右曲候，军分左右部，部下有曲，曲有候。〕相与谋曰：「西域诸国颇背叛，〔背，蒲妹翻。〕匈奴大【章：十二行本「大」上有「欲」字；乙十一行本同；孔本同。】侵，要死，可杀校尉，帅人众降匈奴。」〔如淳曰：言匈奴来侵，会当死耳，可降匈奴也。师古曰：要，音一妙翻。言要之必死也。帅，读曰率。〕遂杀护及其子男、昆弟，尽胁略戊己校尉吏士男女二千余人入匈奴。单于号良、带曰乌贲都尉。〔师古曰：贲，音奔。考异曰：匈奴传云「乌桓都将军」，西域传云「乌贲都尉」，今从之。〕
⑤冬，十一月，立国将军孙建奏：「九月，辛巳，陈良、终带自称废汉大将军，亡入匈奴。〔废汉，言汉氏已废灭也。孙建之言云尔。〕又今月癸酉，不知何一男子遮臣建车前，自称『汉氏刘子舆，成帝下妻子也。〔师古曰：下妻，犹言小妻。〕刘氏当复，趣空宫！』〔师古曰：复，音扶福翻。趣，读曰促。〕收系男子，即常安姓武字仲。〔莽改长安曰常安。〕皆逆天违命，大逆无道。汉氏宗庙不当在常安城中，及诸刘当与汉俱废。陛下至仁，久未定，前故安众侯刘崇等更聚众谋反，〔刘崇事见上卷居摄元年。更反，谓崇败后刘信、刘快又起兵。师古曰：更，音工衡翻。〕令狂狡之虏复依托亡汉，〔复，扶又翻。〕至犯夷灭连未止者，此圣恩不蚤绝其萌芽故也。臣请汉氏诸庙在京师者皆罢；诸刘为吏者皆【章：十二行本「皆」下有「罢」字；乙十一行本同；孔本同；张校同；退斋校同。】待除于家。」〔师古曰：罢黜其职，各使退归，而言在家待迁除。〕莽曰：「可。嘉新公、国师以符命为予四辅，明德侯刘龚、率礼侯刘嘉等〔考异曰：燕王旦传：「广阳王嘉封扶美侯」，莽传云「率礼侯刘嘉」，未知其改封或别一人也。今从莽传。余按率礼侯刘嘉，安众侯刘崇之族父也，事见上卷居摄元年。〕凡三十二人，皆知天命，或献天符，或贡昌言，或捕告反虏，厥功茂焉。诸刘与三十二人同宗共祖者，勿罢，赐姓曰王。」唯国师公以女配莽子，故不赐姓。〔国师公秀女愔，配莽之子临。〕
⑥定安公太后自刘氏之废，常称疾不朝会。〔朝，直遥翻。〕时年未二十，莽敬惮伤哀，欲嫁之，乃更号曰黄皇室主，〔师古曰：莽自谓土德，故云黄皇室主，若汉之称公主。余谓室主，若言未嫁在室者也。更，工衡翻；下同。〕欲绝之于汉；令孙建世子盛饰，将医往问疾。后大怒，鞭笞其傍侍御，因发病，不肯起。莽遂不复强也。〔汉孝平王后、周天元杨后，犹有妇人内夫家、外父母家之意。然夷考二后本末，天元杨后不逮孝平后也。复，扶又翻。强，其两翻。〕
⑦十二月，雷。
⑧莽恃府库之富，欲立威匈奴，乃更名匈奴单于曰「降奴服于」，〔降，户江翻。〕下诏遣立国将军孙建等率十二将分道并出：五威将军苗欣、姓谱引风俗通曰：楚大夫伯棼之后，贲皇奔晋，食采于苗，因而氏焉。欣，音欣。〕虎贲将军王况出五原；厌难将军陈钦、震狄将军王巡出云中；〔师古曰：厌，音一涉翻。难，乃旦翻。〕振武将军王嘉、平狄将军王萌出代郡；相威将军李棽、镇远将军李翁出西河；〔相，息亮翻。师古曰：棽，音所林翻。〕诛貉将军杨俊、讨濊将军严尤出渔阳；〔貉，音陌，莫百翻。濊，音秽。〕奋武将军王骏、定胡将军王晏出张掖；及偏裨以下百八十人，募天下囚徒、丁男、甲卒三十万人，转输衣裘、兵器、粮食，自负海江、淮至北边，使者驰传督趣，以军兴法从事。〔言事诛斩也。传，知恋翻。趣，读曰促。〕先至者屯边郡，须毕具乃同时出；穷追匈奴，内之丁令。〔师古曰：逐之，遣入丁零也。令，音零。〕分其国土人民以为十五，立呼韩邪子孙十五人皆为单于。
⑨莽以钱币讫不行，复下书曰：「宝货皆重则小用不给，皆轻则僦载烦费；〔复，扶又翻；下同。师古曰：僦，送也，一曰：赁也，音子就翻。〕轻重大小各有差品，则用便而民乐。」〔乐，音洛。〕于是更作金、银、龟、贝、钱，布之品，名曰宝货。〔更，工衡翻。〕钱货六品，〔小钱径六分，重一铢，名曰小钱直一；次七分，三铢，曰ㄠ钱一十；次八分，五铢，曰幼钱二十；次九分，七铢，曰中钱三十；次一寸，九铢，曰壮钱四十；因前大钱五十，为六品。师古曰：ㄠ，音一遥翻。〕金货一品，〔黄金一斤，直钱万，是为一品。〕银货二品，〔朱提银重八两，为一流，直一千五百八十；他银一流，直千：是为二品。师古曰：朱，音殊。提，音上支翻。〕龟货四品，〔元龟，岠冉长尺二寸，直二千六百一十；公龟九寸，直五百；侯龟七寸以上，直三百；子龟五寸以上，直百：是为四品。孟康曰：冉，龟甲缘也。岠，至也。度背两边缘，尺二寸也。元者，大也。〕贝货五品，〔大贝，四寸八分以上，二枚为一朋，直二百一十六；壮贝，三寸六分以上，一朋直五十；ㄠ贝，二寸四分以上，一朋直三十；小贝，寸二分以上，一朋直十；不盈寸二分漏度，不得为朋，率枚直钱三，是为五品。贝，紫贝也。〕布货十品，〔大布、次布、弟布、壮布、中布、差布、厚布、幼布、ㄠ布、小布。小布长寸五分，重十五铢，文曰小布一百。自小布以上各相长一分，相重一铢，文各为其布名，直各加一百。上至大布，长二寸四分，重一两，而直千钱矣。师古曰：布亦钱耳；谓之布者，言其分布流行也。〕凡宝货五物、六名、二十八品。铸作钱布，皆用铜，殽以连、锡。百姓溃乱，〔「溃」，汉书作「愦」。〕〔【章：十二行本正作「愦」；孔本同。】〕其货不行。莽知民愁，乃但行小钱直一与大钱五十，二品并行；龟、贝、布属且寝。盗铸钱者不可禁，乃重其法，一家铸钱，五家坐之，没入为奴婢。吏民出入持钱，以副符传，不持者厨传勿舍，关津苛留。〔师古曰：旧法，行者持符传，即不稽留。今更令持钱，与符相副，乃得过也。厨，行道饮食处。传，置驿之舍也。苛，问也。传，音张恋翻。苛，音何。〕公卿皆持以入宫殿门，欲以重而行之。是时百姓便安汉五铢钱，以莽钱大小两行，难知，又数变改，不信，〔数，所角翻。〕皆私以五铢钱市买；讹言大钱当罢，莫肯挟。莽患之，复下书：「诸挟五铢钱、言大钱当罢者，比非井田制，投四裔！」及坐卖买田宅、奴婢、铸钱，自诸侯、卿大夫至于庶民，抵罪者不可胜数。〔胜，音升。〕于是农商失业，食货俱废，民人至涕泣于市道。
⑩莽之谋篡也，吏民争为符命，皆得封侯。其不为者相戏曰：「独无天帝除书乎﹖」司命陈崇白莽曰：「此开奸臣作福之路而乱天命，宜绝其原。」莽亦厌之，遂使尚书大夫赵并验治，〔莽分九卿，每一卿置三大夫。尚书大夫，盖属共工也。治，直之翻。〕非五威将帅所班，皆下狱。〔下，遐稼翻。〕
初，甄丰、刘秀、王舜为莽腹心，唱导在位褒扬功德；安汉、宰衡之号及封莽母、两子、兄子，〔事并见上卷。〕皆丰等所共谋，而丰、舜、秀亦受其赐，并富贵矣，非复欲令莽居摄也。〔复，扶又翻；下同。〕居摄之萌，出于泉陵侯刘庆、前辉光谢嚣、〔事见上卷元始五年。周申伯邑于谢，其后子孙以谢为氏。〕长安令田终术。〔事不见于史。〕莽羽翼已成，意欲称摄，丰等承顺其意；莽辄复封舜、秀、丰等子孙以报之。丰等爵位已盛，心意既满，又实畏汉宗室、天下豪桀；而疏远欲进者并作符命，莽遂据以即真，〔谓哀章等也。疏，与捤同。〕舜、秀内惧而已。丰素刚强，莽觉其不说，故托符命文，徙丰为更始将军，〔说，读曰悦。更，工衡翻。〕与卖饼儿王盛同列；丰父子默默。时子寻为侍中、京兆大尹、茂德侯，即作符命：新室当分陕，立二伯，以丰为右伯，太傅平晏为左伯，如周、召故事。〔师古曰：自陕以东，周公主之；自陕以西，召公主之。陕，即今陕州，是其地也。伯，长也。陕，音式冉翻。召，读曰邵。〕莽即从之，拜丰为右伯。当述职西出，未行，寻复作符命，言故汉氏平帝后黄皇室主为寻之妻。莽以诈立，心疑大臣怨谤，欲震威以惧下，因是发怒曰：「黄皇室主天下母，此何谓也！」收捕寻。寻亡，丰自杀。寻随方士入华山，〔华山，在华阴县南。华，户化翻。〕岁余，捕得，辞连国师公秀子〔【章：十二行本「子」下有「侍中」二字；乙十一行本同；孔本同。】〕隆威侯棻、〔师古曰：棻，亦分字也；音扶云翻。〕棻弟右曹、长水校尉、伐虏侯泳、大司空邑弟左关将军、掌威侯奇〔莽置左关将军，主函谷。〕及秀门人侍中、骑都尉丁隆等，牵引公卿党、亲、列侯以下，死者数百人。乃流棻于幽州，放寻于三危，殛隆于羽山，〔师古曰：放舜之罚共工等也。〕皆驿车〔【章：十二行本「车」下有「载」字；乙十一行本同；孔本同。】〕传致其尸〔【章：十二行本作「其尸传致」；乙十一行本同；孔本同。】〕云。〔传，知恋翻。〕
是岁，莽始兴神仙事，以方士苏乐言，起八风台，台成万金；〔师古曰：费直万金也。〕又种五粱禾于殿中，〔师古曰：五色禾也。谷永所云耕耘五德者也。晋灼曰：翼氏风角：五德，东方甲，南方丙，西方庚，北方壬，中央戊。种五色禾于此地而耕耘也。泛胜之曰：粱，是秫粟。〕先以宝玉渍种，〔煮鹤髓、樯瑁、犀、玉二十余物，取汁以渍种。种，章勇翻。〕计粟斛成一金。
三年〔（辛未、一一）〕
①遣田禾将军赵并发戍卒屯田五原、北假，以助军粮。
②莽遣中郎将蔺苞、副校尉戴级将兵万骑，多赍珍宝至云中塞下，招诱呼韩邪【章：十二行本「邪」下有「单于」二字；乙十一行本同；孔本同。】诸子，欲以次拜为十五单于。苞、级使译出塞，诱呼左〔【章：十二行本「左」作「右」；乙十一行本同；孔本同；退斋校同。】〕犁污王咸、咸子登、助三人至。〔诱，音酉。〕至则胁拜咸为孝单于，助为顺单于，皆厚加赏赐；传送助、登长安。〔传，张恋翻。〕莽封苞为宣威公，拜为虎牙将军；封级为扬威公，拜为虎贲将军。单于闻之，怒曰：「先单于受汉宣帝恩，不可负也。〔先单于，谓呼韩邪单于。〕今天子非宣帝子孙，何以得立！」遣左骨都侯、右伊秩訾王呼卢訾及左贤王乐将兵入云中益寿塞，大杀吏民。〔訾，子斯翻。〕是后，单于历告左右部都尉、〔即左右大都尉也。〕诸边王〔诸王庭近汉边者。〕入塞寇盗，大辈万余，中辈数千，少者数百，杀鴈门、朔方太守、都尉，略吏民畜产，不可胜数，〔胜，音升。〕缘边虚耗。
是时诸将在边，以大众未集，未敢出击匈奴。讨濊将军严尤谏曰：〔濊，音秽。〕「臣闻匈奴为害，所从来久矣，未闻上世有必征之者也。后世三家周、秦、汉征之，然皆未有得上策者也。周得中策，汉得下策，秦无策焉。当周宣王时，猃狁内侵，至于泾阳；〔地理志，安定郡有泾阳县。贤曰：泾阳故城，在今原州平凉县南。〕命将征之，尽境而还。其视戎狄之侵，譬犹嶎，驱之而已，〔嶎，古蚊字。，音盲。驱，与驱同。〕故天下称明，是为中策。汉武帝选将练兵，约赍轻粮，〔师古曰：约，少也。少赍衣装。〕深入远戍，虽有克获之功，胡辄报之。兵连祸结三十余年，中国罢耗，匈奴亦创艾，〔师古曰：罢，读曰疲；耗，损也。创，音初向翻。艾，读曰乂。〕而天下称武，是为下策。秦始皇不忍小耻而轻民力，筑长城之固，延袤万里，〔师古曰：袤，长也，音茂。〕转输之行，起于负海；疆境既完，中国内竭，以丧社稷，是为无策。〔丧，息浪翻。〕今天下遭阳九之厄，比年饥馑，〔比，毗至翻。〕西北边尤甚。发三十万众，具三百日粮，东援海、代，〔师古曰：援，音爰，引也。余谓「代」，当作「岱」，岱山也。〕南取江、淮，然后乃备。计其道里，一年尚未集合，兵先至者聚居暴露，师老械弊，势不可用，此一难也。边既空虚，不能奉军粮，内调郡国，不相及属，此二难也。〔师古曰：调，发也，音徒钓翻。属，音之欲翻。〕计一人三百日食，用糒十八斛，〔糒，音备，干饭也。〕非牛力不能胜；〔胜，音升。〕牛又自当赍食，加二十斛，重矣；胡地沙卤，多乏水草，以往事揆之，军出未满百日，牛必物故且尽，余粮尚多，人不能负，此三难也。胡地秋冬甚寒，春夏甚风，多赍釜鍑、薪炭，重不可胜，〔师古曰：鍑，釜之大口者也，音富。胜，音升。〕食糒饮水，以历四时，〔糒，音备。〕师有疾疫之忧，是故前世伐胡不过百日，非不欲久，势力不能，此四难也。辎重自随，则轻锐者少，不得疾行，虏徐遁逃，势不能及。幸而逢虏，又累辎重；〔谓幸而逢虏，得与之战，又为辎重所累也。重，直用翻。累，力瑞翻。〕如遇险阻，衔尾相随，〔师古曰：衔，马衔也。尾，马尾也。言前后单行，不得并驱。〕虏要遮前后，危殆不测，此五难也。〔要，读曰邀。〕大用民力，功不可必立，臣伏忧之！今既发兵，宜纵先至者，令臣尤等深入霆击，且以创艾胡虏。」〔师古曰：请率见到之兵且以击虏。艾，音乂。〕莽不听尤言，转兵谷如故，天下骚动。
咸既受莽孝单于之号，驰出塞归庭，具以见胁状白单于；单于更以为于栗置支侯，匈奴贱官也。〔汉书，「栗」作「粟」。〕后助病死，莽以登代助为顺单于。
吏士屯边者所在放纵，而内郡愁于征发，民弃城郭，始流亡为盗贼，并州、平州尤甚。〔并州部太原、上党、上郡、西河、朔方、五原、云中、定襄、鴈门等郡。余按此时未有平州；汉末公孙度自号平州牧，魏始分幽州置平州。「平」字误也。〕莽令七公、六卿号皆兼称将军，〔七公，四辅及三公也。六卿，羲和、作士、秩宗、典乐、共工、予虞。〕遣着武将军逯并等镇名都，中郎将、绣衣执法各五十五人，分镇缘边大郡。督大奸猾擅弄兵者，皆乘便为奸于外，挠乱州郡，〔师古曰：挠，音火高翻；其字从手，下同。〕货赂为市，侵渔百姓。莽下书切责之曰：「自今以来，敢犯此者，辄捕系，以名闻！」然犹放纵自若。北边自宣帝以来，数世不见烟火之警，〔谓匈奴款塞之后也。〕人民炽盛，牛马布野；及莽挠乱匈奴，与之构难，〔难，乃旦翻。〕边民死亡系获，数年之间，北边虚空，野有暴骨矣。〔暴，步卜翻。〕
③太师王舜自莽篡位后，病悸寖剧，死。〔师古曰：心动曰悸。寖，渐也。悸，音葵季翻。〕
④莽为太子置师、友各四人，秩以大夫。以故大司徒马宫等为师疑、傅丞、阿辅、保拂，是为四师；〔马宫为师疑，宗伯凤为傅丞，袁圣为阿辅，王嘉为保拂也。师古曰：拂，读曰弼。〕故尚书令唐林等为胥附、奔走、先后、御侮，是为四友。〔唐林为胥附，李充为奔走，赵襄为先后，廉丹为御侮。走，读曰奏。先，悉荐翻。后，胡茂翻。〕又置师友、侍中、谏议、六经祭酒各一人，凡九祭酒，秩皆上卿。〔师友、侍中、谏议三祭酒，并六经六祭酒，为九祭酒。〕
遣使者奉玺书、印绶、安车、驷马迎龚胜，即拜为师友祭酒。〔师古曰：就家迎之，因拜官。玺，斯氏翻。〕使者与郡太守、县长吏、三老、官属、行义、诸生千人以上入胜里致诏。〔龚胜，楚人，史逸其所居县。百官表：县令、丞、尉为长吏。师古曰：行义，谓乡邑有行义之人。诸生，学徒也。行，下孟翻。〕使者欲令胜起迎，久立门外。胜称病笃，为室中户西、南牖下，〔师古曰：牖，窗也。于户之西，室之南牖下也。〕东道加朝服拖绅。〔师古曰：拖，引也。卧着朝衣，故云加。引大带于体也。论语称孔子疾，君视之，东首加朝服拖绅，故放之也。首，守又翻。拖，音吐贺翻。〕使者付玺书，奉印绶，内安车、驷马，进谓胜曰：「圣朝未尝忘君，制作未定，待君为政；思闻所欲施行，以安海内。」胜对曰：「素愚，加以年老被病，命在朝夕，随使君上道，〔师古曰：示若尊敬使者，故谓之使君。被，皮义翻。〕必死道路，无益万分！」使者要说，〔师古曰：要，音一遥翻。说，音式芮翻。〕至以印绶就加胜身；胜辄推不受。〔推，吐雷翻。〕使者上言：「方盛夏暑热，胜病少气，〔少，诗沼翻。〕可须秋凉乃发。」〔师古曰：须，待也。〕有诏许之。使者五日壹与太守俱问起居，为胜两子及门人高晖等言：〔为，于伪翻。〕「朝廷虚心待君以茅土之封，虽疾病，宜移动至传舍，〔传，知恋翻。〕示有行意；必为子孙遗大业。」〔大业，谓封邑也。〕晖等白使者语，胜自知不见听，即谓晖等：「吾受汉家厚恩，无以报；今年老矣，旦暮入地，谊岂以一身事二姓，下见故主哉！」胜因敕以棺敛丧事：〔敕，诫也。师古曰：棺，音工唤翻。敛，音力赡翻。〕「衣周于身，棺周于衣。勿随俗动吾耱、种柏、作祠堂！」〔师古曰：若葬多设器备，则恐被掘，故云动吾耱也。亦不得种柏及作祠堂，皆不随俗。贡父曰：胜意谓一葬之后，更不随俗动耱土，种柏、作祠堂。〕语毕，遂不复开口饮食。〔复，扶又翻。〕积十四日死。死时，七十九矣。
是时清名之士，又有琅邪纪逡、齐薛方、太原郇越、郇相、〔师古曰：逡，音千旬翻。郇，音荀，又音胡顽翻。今郇、荀二姓并有之，俱称周武王之后也。〕沛唐林、唐尊，皆以明经饬行显名于世。〔师古曰：饬，谨也。行，下孟翻。〕纪逡、两唐皆仕莽，封侯，贵重，历公卿位。唐林数上疏谏正，有忠直节。唐尊衣敝、履空，〔师古曰：衣，音于既翻。着敝衣，蹑空履也。空，穿也。〕被虚伪名。〔师古曰：被，音皮义翻。〕郇相为莽太子四友，病死，莽太子遣使裞以衣衾，〔师古曰：赠丧衣服曰裞；音式芮翻；其字从衣。〕其子攀棺不听，曰：「死父遗言：『师友之送，勿有所受！』今于皇太子得托友官，故不受也。」京师称之。莽以安车迎薛方，方因使者辞谢曰：「尧、舜在上，下有巢、由。〔巢父、许由也。〕今明主方隆唐、虞之德，小臣欲守箕山之节。」〔张晏曰：许由隐于箕山，在阳城，有许由祠。〕使者以闻。莽说其言，〔说，读曰悦。〕不强致。〔强，其两翻。〕
初，隃麋郭钦为南郡太守，〔师古曰：隃麋，扶风之县也。隃，音踰。〕杜陵蒋诩为兖州刺史，〔姓谱：周公之子封于蒋，后以为氏。〕亦以廉直为名。莽居摄，钦、诩皆以病免官，归乡里，卧不出户，卒于家。哀、平之际，沛国陈咸以律令为尚书。〔中兴之后，沛方为国。此由范史以后来所见书之也。陈咸，后汉陈宠之曾祖也。〕莽辅政，多改汉制，咸心非之；及何武、鲍宣死，〔事见上卷平帝元始三年。〕咸叹曰：「易称『见几而作，不俟终日。』〔易下系之辞也。几，居希翻。〕吾可以逝矣！」即乞骸骨去职。及莽篡位，召咸为掌寇大夫；〔掌寇大夫，当属作士。〕咸谢病不肯应。时三子参、钦、丰皆在位，咸悉令解官归乡里，闭门不出入，犹用汉家祖腊。人问其故，咸曰：「我先人岂知王氏腊乎！」悉收敛其家律令、书文，壁藏之。〔按三十二卷成帝绥和元年，陈咸以淳于长事，废归故郡，以忧死。咸，沛郡相人也。此书沛国陈咸，本之后汉书陈宠传。光武始改沛郡为沛国，二陈咸虽同居沛，各是一人。〕又，齐栗融、北海禽庆、苏章、〔禽，姓也。墨子弟子有禽滑厘，又有碎首禽息。〕山阳曹竟，皆儒生，去官，不仕于莽。
班固赞曰：春秋列国卿大夫及至汉兴将相名臣，耽〔【章：十二行本「耽」上有「怀禄」二字；乙十一行本同；孔本同；张校同；退斋校同。】〕宠以失其世者多矣，〔师古曰：言不能去。〕是故清节之士，于是为贵；然大率多能自治而不能治人。〔治，直之翻。〕王、贡之材，优于龚、鲍。守死善道，胜实蹈焉。〔师古曰：论语孔子曰：守死善道。今龚胜不受莽官，蹈斯也。〕贞而不谅，薛方近之。〔师古曰：论语孔子曰：君子贞而不谅。谓君子之人，正其道耳，言不必信也。薛方引避乱朝，诡引巢、许为谕，近此义。近，其靳翻。〕郭钦、蒋诩，好遯不污，绝纪、唐矣。〔师古曰：钦、诩不仕于莽，遯逃浊乱，不污其节；殊于纪逡及两唐。好，呼到翻。通鉴书龚胜之死，遂及一时人士，又书班固之论，其为监也，不亦昭乎！〕
是岁，濒河郡蝗生。
⑥河决魏郡，泛清河以东数郡。先是，莽恐河决为元城耱墓害；〔莽曾祖贺以下耱墓在魏郡元城。先，悉荐翻。〕及决东去，元城不忧水，故遂不堤塞。〔塞，悉则翻。〕
四年〔（壬申、一二）〕
①春，二月，赦天下。
②厌难将军陈钦、震狄将军王巡上言：「捕得虏生口验问，言虏犯边者皆孝单于咸子角所为。」莽乃会诸夷，斩咸子登于长安市。
③大司马甄邯死。〔甄，之人翻。邯，户甘翻。〕
④莽至明堂，下书：「以洛阳为东都，常安为西都。邦畿连体，各有采、任。〔男食邑于畿内曰采；女食邑于畿内曰任。师古曰：采，采服也。任，男服也。〕州从禹贡为九；爵从周氏为五。〔禹贡冀、兖、青、徐、扬、豫、荆、雍、梁，凡九州岛。周爵公、侯、伯、子、男，凡五等。〕诸侯之员千有八百，〔八州，州二百一十国，并畿内凡千七百七十三国。言千八百国，举成数也。〕附城之数亦如之，以俟有功。诸公一同，〔地方百里曰同。〕有众万户，其余以是为差。今已受封者，公侯以下凡七百九十六人，附城千五百五〔【章：十二行本「五」作「一」；乙十一行本同；孔本同。】〕十一人；以图簿未定，未授国邑，且令受奉都内，〔奉，读曰俸。都内，积钱之府，属大司农。〕月钱数千。」诸侯皆困乏，至有佣作者。
⑤莽性躁扰，不能无为，〔躁，则到翻。〕每有所兴造，动欲慕古，不度时宜，〔度，徒洛翻。〕制度又不定；吏缘为奸，天下謷謷，陷刑者众。〔师古曰：謷謷，众口愁声，音敖。〕莽知民愁怨，乃下诏：「诸食王田，皆得卖之，勿拘以法。犯私买卖庶人者，且一切勿治。」〔治，直之翻。〕然他政誖乱，刑罚深刻，赋敛重数，犹如故焉。〔誖，蒲内翻。数，所角翻。〕
⑥初，五威将帅出西南夷，改句町王为侯，王邯怨怒不附。〔师古曰：邯，句町王之名也，音下甘翻。〕莽讽牂柯大尹周歆诈杀邯。〔牂柯，音臧哥。考异曰：西南夷传作「周钦」。莽传作「周歆」，今从之。〕邯弟承起兵杀歆，州郡击之，不能服。莽又发高句骊兵击匈奴；高句骊不欲行，郡强迫，皆亡出塞，因犯法为寇。〔强，其两翻。〕辽西大尹田谭追击之，为所杀。州郡归咎于高句骊侯驺，严尤奏言：「貉人犯法，不从驺起；〔貉，与貊同，莫百翻。后汉书，句骊，一名貊耳。〕正有他心，宜令州郡且尉安之。〔师古曰：假令驺有恶心，亦当且慰安。〕今猥被以大罪，〔师古曰：猥，多也，厚也。被，加也，音皮义翻。余谓猥，积也，曲也。〕恐其遂畔，夫余之属必有和者。〔和，胡卧翻。〕匈奴未克，夫余、濊貉复起，此大忧也。」〔后汉书：濊与句骊同种，言语法俗大抵相类，各有部界。复，扶又翻。〕莽不尉安，濊貉遂反；诏尤击之。尤诱高句骊侯驺至而斩焉，传首长安。〔驺，侧尤翻。〕莽大说，更〔【章：十二行本「更」上有「下书」二字；乙十一行本同；孔本同；退斋校同。】〕名高句骊为下句骊。〔说，读曰悦。更，工衡翻；下同。〕于是貉人愈犯边，东北与西南夷皆乱。〔东，濊貊；北，匈奴也。〕莽志方盛，以为四夷不足吞灭，专念稽古之事，复下书：「以此年二月东巡狩，具礼仪调度。」〔复，扶又翻。调，徒吊翻。〕既而以文母太后体不安，且止待后。
⑦初，莽为安汉公时，欲谄太皇太后以斩郅支功，奏尊元帝庙为高宗；〔事见上卷元始四年。〕太后晏驾后，当以礼配食云。及莽改号太后为新室文母，绝之于汉，不令得体元帝，堕坏孝元庙。〔师古曰：夫妇一体也。堕，毁也，音火规翻。坏，音怪。〕更为文母太后起庙；独置孝元庙故殿以为文母篹食堂，〔置，舍也，留也。孟康曰：篹，音撰。晋灼曰：篹，具也。〕既成，名曰长寿宫；以太后在，故□谓之庙，莽置酒长寿宫，请太后。既至，见孝元庙废彻涂地，太后惊泣曰：「此汉家宗庙，皆有神灵，与何治而坏之！〔师古曰：与，读曰预。言此何罪于汝，无所干预，何为毁坏之！坏，音怪。〕且使鬼神无知，又何用庙为！如令有知，我乃人之妃妾，岂宜辱帝之堂以陈馈食哉！」〔释名：吴人谓祭为馈。〕私谓左右曰：「此人慢神多矣，能久得佑乎！」〔佑，福也。神，助也。〕饮酒不乐而罢。〔乐，音洛。〕自莽篡位后，知太后怨恨，求所以媚太后者无不为，然愈不说。〔说，读曰悦。〕莽更汉家黑貂着黄貂；〔孟康曰：侍中所著貂也，莽改汉制服黄。更，音工衡翻。着，音陟略翻。〕又改汉正朔、伏腊曰。太后令其官属黑貂；至汉家正、腊日，独与其左右相对饮食。
五年〔（癸酉、一三）〕
①春，二月，文母皇太后崩，年八十四；葬渭陵，与元帝合，而沟绝之。〔如淳曰：葬于司马门内，作沟绝之。〕新室世世献祭其庙；元帝配食，坐于下。莽为太后服丧三年。〔为，于伪翻。〕
②乌孙大、小昆弥遣使贡献。莽以乌孙国人多亲附小昆弥，见匈奴诸边并侵，意欲得乌孙心，柔遣使者引小昆弥使坐大昆弥使上。〔使，疏吏翻；下同。〕师友祭酒满昌劾奏使者曰：「夷狄以中国有礼谊，故诎而服从。〔劾，户僙翻。诎，与屈同。〕大昆弥，君也。今序臣使于君使之上，非所以有夷狄也。奉使大不敬！」莽怒，免昌官。〔师友祭酒，龚胜不肯就而满昌为之。凤皇翻于千仞，乌鸢弹射不去，非虚言也。〕
③西域诸国以莽积失恩信，焉耆先叛，〔焉耆国，治员渠城，去长安七千三百里。〕杀都护但钦；西域遂瓦解。
④十一月，彗星出；二十余日，不见。〔彗，祥岁翻，旋芮翻，又徐醉翻。见，贤遍翻。〕
⑤是岁，以【章：十二行本「以」下有「犯」字；乙十一行本同；孔本同。】挟铜炭者多，除其法。
⑥匈奴乌珠留单于死，用事大臣右骨都侯须卜当，〔史记正义：匈奴须卜氏，掌狱讼。〕即王昭君女伊墨居次云之伲也。云常欲与中国和亲，又素与伊〔【章：十二行本「伊」作「于」；乙十一行本同；退斋校同。】〕栗置支侯咸厚善，〔云于咸，咸季父也。〕见咸前后为莽所拜，故遂立咸为乌累若鞮单于。〔师古曰：累，音力追翻。〕乌累单于咸立，以弟舆为右〔【章：十二行本「右」作「左」；乙十一行本同。】〕谷蠡王。〔谷，音鹿。蠡，鹿奚翻。〕乌珠留单于子苏屠胡本为左贤王，后更谓之护于，〔乌珠留单于以左贤王数死，不详，更易命左贤王为护于。〕欲传以国。咸怨乌珠留单于贬己号，乃贬护于为左屠耆王。
天凤元年〔（甲戌、一四）
①春，正月，赦天下。
②莽下诏：「将以是岁四仲月行巡狩之礼，太官赍糒、干肉，内者行张坐卧；〔干，音干。内者令，时属共工。续汉志：内者令，掌布张诸衣物。师古曰：张坐卧者，谓帷帐茵席也。〕所过毋得有所给。〔师古曰：言自赍食及帷帐，以行在路所经过，不须供费也。〕俟毕北巡狩之礼，即于土中居洛阳之都。」群公奏言：「皇帝至孝，新遭文母之丧，颜色未复，饮食损少；今一岁四巡，道路万里，春秋尊，非糒、干肉之所能堪。〔糒，音备。干，音干。〕且无巡狩，须阕大服，以安圣体。」〔师古曰：阕，尽也；音口决翻。〕莽从之，要期以天凤七年巡狩；厥明年，即土之中，遣太傅平晏、大司空王邑之洛阳营相宅兆，〔相，息亮翻。宅，居也。坛域、茔界皆曰兆。〕图起宗庙、社稷、郊兆云。
③三月，壬申晦，日有食之。大赦天下。以灾异策大司马逯并就侯氏朝位，〔免官，以侯爵就朝位。朝，直遥翻。〕太傅平晏勿领尚书事。以利苗男欣为大司马。〔如淳曰：利苗，邑名。欣，音欣。〕莽即真，尤备大臣抑夺下权，朝臣有言其过失者，辄拔擢。孔仁、赵博、费兴等以敢击大臣，故见信任，〔洪氏隶释曰：余家所收姓氏文字粗备；以诸书参考，颇多抵牾不合。姓苑云：费氏，禹后，音父位翻。李利涉编古命氏云：费氏出自鲁桓公少子季友，受邑于费。元和姓纂：费氏，亦音秘。姓林云：费氏，音蜚；夏禹之后。余尝考之，此字有两姓，音读不同，源流亦异。有一音蜚，嬴姓，出于伯益之后，史记所载费昌、费中、楚费无极、汉费将军、费直、费长房、费祎之徒，是其后也。其一音秘，姬姓，出于鲁季友，姓苑所载琅邪费氏，是其后也。然则姓苑、姓林、姓纂皆云夏禹之后，姓纂又云亦音秘，及谓琅邪费氏为直之后，皆其差误；而编古命氏以费将军、费祎之徒出于鲁季友，亦非也。师古曰：费，音扶昧翻。〕择名官而居之。国将哀章颇不清，莽为选置和叔，〔师古曰：特为置此官。余谓莽以国将主冬，故置和叔之官。将，即亮翻；下同。〕敕曰：「非但保国将闺门，当保亲属在西州者。」〔章，梓潼人，其亲属在西州。〕诸公皆轻贱，而章尤甚。〔言十一公皆为莽所轻贱，而章尤甚也。〕
④夏，四月，陨霜杀草木，海濒尤甚。〔师古曰：边海之地也。〕六月，黄雾四塞。〔塞，悉则翻。〕秋，七月，大风拔树，飞北阙直城门屋瓦。〔直城门，长安城西出南头第二门。〕雨雹，杀牛羊。〔雨，于具翻。〕
⑤莽以周官、王制之文，置卒正、连率、大尹，职如太守；〔王制：三十国为卒，卒有正。十国有连，连有率。率，所类翻。守，式又翻。〕又置州牧、部监二十五人。分长安城旁六乡，置帅各一人。分三辅为六尉郡；〔师古曰：三辅黄图云：渭城、安陵以西，北至枸邑、义渠十县，属京尉大夫府，居故长安寺；高陵以北十县，属师尉大夫府，居故廷尉府；新丰以东，至湖十县，属翊尉大尺府，居城东；霸陵、杜陵，东至蓝田，西至武功、郁夷十县，属光尉大夫府，居城南；茂陵、槐里，至汧十县，属扶尉大夫府，居城西；长陵、池阳以北，至云阳、祋祤十县，属烈尉大夫府，居城北。帅，所类翻。〕河内、河东、弘农、河南、颍川、南阳为六队郡。〔师古曰：队，音遂。仲冯曰：河南，当为荥阳，莽所分为六队之一也。下文自有河南大尹更为保忠信卿。河东兆队，河内后队，弘农右队，荥阳祈队，颍川左队，南阳前队。〕更名河南大尹曰保忠信卿。〔更，工衡翻；下同。〕益河南属县满三十，置六郊州长各一人，人主五县。及他官名悉改。大郡至分为五，合百二十有五郡。九州岛之内，县二千二百有三。又仿古六服为惟城、惟宁、惟翰、惟屏、惟垣、惟藩，各以其方为称，〔公作甸服，是惟城；诸在侯服，是为惟宁；在采、任诸侯，是为惟翰；在宾服，是为惟屏；在揆文教、奋武卫，是为惟桓；在九州岛之外，是为惟藩。屏，必郢翻。称，尺证翻。〕总为万国焉。其后，岁复变更，一郡至五易名，而还复其故。吏民不能纪，每下诏书，辄系其故名云。〔按莽传：诏曰：「祈队，故荥阳，」是也。〕
⑥匈奴右骨都侯须卜当、伊墨居次云劝单于和亲，遣人之西虎猛制虏塞下，〔汉书作「西河虎猛制虏塞下。」师古曰：虎猛，县名。制虏塞，在其界。此逸「河」字。之，往也。〕告塞吏云：「欲见和亲侯。」和亲侯者，王昭君兄子歙也。〔师古曰：歙，音翕。〕中部都尉以闻，〔汉边郡置五部都尉，分治属县。〕莽遣歙、歙弟骑都尉、展德侯飒使匈奴，〔师古曰：飒，音立。〕贺单于初立，赐黄金、衣被、缯帛；绐言侍子登在，因购求陈良、终带等。单于尽收陈良等二十七人，皆械槛付使者，遣厨唯姑夕王富等四十人送歙、飒。莽作焚如之刑，烧杀陈良等。〔应劭曰：易有焚如、死如、弃如之言，莽依此作刑名也。如淳曰：焚如、死如、弃如者，谓不孝子也。不畜于父母，不容于朋友，故烧杀弃之。莽依此作刑名也。〕
⑦缘边大饥，人相食。谏大夫如普行边兵还，言「军士久屯寒苦，边郡无以相赡。今单于新和，宜因是罢兵。」校尉韩威进曰：「以新室之威而吞胡虏，无异口中蚤虱。臣愿得勇敢之士五千人，不赍斗粮，饥食虏肉，渴饮其血，可以横行！」莽壮其言，以威为将军。然采普言，征还诸将在边者，免陈钦等十八人，又罢四关镇都尉诸屯兵。〔莽置四关，各有镇都尉，领屯兵。〕
单于贪莽赂遗，〔遗，于季翻。〕故外不失汉故事，然内利寇掠；又使还，知子登前死，怨恨，〔使，疏吏翻。还，从宣翻；又如字。〕寇虏从左地入不绝。〔师古曰：入为寇而虏掠。〕使者问单于，辄曰：「乌桓与匈奴无状黠民共为寇入塞，譬如中国有盗贼耳！〔黠，下八翻。〕咸初立持国，威信尚浅，尽力禁止，不敢有二心！」莽复发军屯。〔复，扶又翻；下同。〕
⑧益州蛮夷愁扰，尽反，复杀益州大尹程降。〔【章：十二行本「降」作「隆」；乙十一行本同；孔本同。】〕〔武帝开滇国为益州郡，属益州；莽属梁州。〕莽遣平蛮将军冯茂发巴、蜀、犍为吏士，赋敛取足于民，以击之。〔犍，居言翻。敛，力赡翻。〕
⑨莽复申下金、银、龟、贝之货，颇增减其贾直，〔贾，读曰价。〕而罢大、小钱，改作货布、货泉二品并行。〔货布，长三寸五分，广一寸；首长八分有奇，广八分；其圜好，径二分半；足枝长八分，闲广二分；其文右曰：「货」，左曰「布」，重二十五铢，直货泉二十五。货泉，径一寸，重五铢；文右曰「货」，左曰「泉」；文直一。孔颖达曰：案食货志，今世谓之「镏钱」，是也；边犹为货泉之字。大泉，即今四文钱也，四边并有文也。货布之形，今世难识；世人耕地犹有得者，古时一个准二十五钱也。余按古所谓泉布者，其藏曰泉，其行曰布，取名于水泉，其流行无不；无不则布之义也。王莽以为货二品，非古义。考异曰：食货志，改作货布在天凤元年。莽传在地皇元年，盖以大钱尽之年；至地皇元年乃绝不行耳，非其年始作货布也。〕又以大钱行久，罢之恐民挟不止，乃令民且独行大钱；尽六年，毋得复挟大钱矣。每一易钱，民用破业而大陷刑。
汉纪三十〔起旃蒙大渊献（乙亥），尽玄黓敦牂（壬午），凡八年。〕
《王莽下》
天凤二年〔（乙亥、一五）〕
①春，二月，大赦天下。
②民讹言黄龙堕死黄山宫中，〔晋灼曰：黄山宫在槐里。黄图：黄山宫在兴平县西三十里。〕百姓奔走往观者有万数。莽恶之，〔师古曰：莽自谓黄德，故有此妖。恶，乌路翻。〕捕系，问〔【章：十二行本「问」下有「语」字；乙十一行本同；孔本同；张校同。】〕所从起；不能得。
③单于咸既和亲，求其子登尸。莽欲遣使送致，恐咸怨恨，害使者，乃收前言当诛侍子者故将军陈钦，以他罪杀之。〔诛侍子事见上卷始建国三年。使，疏吏翻。〕莽选辩士济南王咸为大使。夏，五月，莽复遣和亲侯歙与咸等送右厨唯姑夕王，因奉归前所斩侍子登及诸贵人从者丧；〔济，子礼翻。歙，许及翻。复，扶又翻。从，才用翻。丧，息琅翻。〕单于遣云、当子男大且渠奢等至塞迎之。〔且，子余翻。〕咸到单于庭，陈莽威德，莽亦多遗单于金珍，因谕说改其号，〔遗，于季翻。说，输芮翻。〕号匈奴曰「恭奴」，单于曰「善于」，赐印绶，封骨都侯当为后安公，当子男奢为后安侯。单于贪莽金币，故曲听之；然寇盗如故。
④莽意以为制定则天下自平，故锐思于地理，制礼，作乐，讲合六经之说。〔思，相吏翻。〕公卿旦入暮出，论议连年不决，不暇省狱讼冤结，〔省，悉井翻。〕民之急务。县宰缺者数年守兼，〔师古曰：不拜正官，权令人守兼。〕一切贪残日甚。中郎将、绣衣执法在郡国者，并乘权势，传相举奏。〔传，知恋翻。〕又十一公士分布劝农桑，班时令，按诸章，〔应劭曰：士，掾也。余按汉公府各有掾属，莽置十一公，改掾曰士。〕冠盖相望，交错道路，召会吏民，逮捕证左，〔左，音佐。〕郡县赋敛，〔敛，力赡翻。〕递相赇赂，白黑纷然，〔师古曰：白黑，谓清浊也；纷然，乱之意；言清浊不分也。余谓白黑，色之易别者，且纷然不能分，可谓缪乱之甚。〕守阙告诉者多。莽自见前颛权以得汉政，故务自揽众事，有司受成苟免。〔师古曰：莽事事自决，成熟乃以付吏，吏苟免罪责而已。〕诸宝物名、帑藏、钱谷官皆宦者领之；〔帑，他朗翻。藏，徂浪翻。〕吏民上封事，宦官、左右开发，尚书不得知，〔旧上封事者，先由尚书，乃奏御；莽恐尚书壅蔽，令宦官左右发其封，自省之。上，时掌翻。〕其畏备臣下如此。又好变改制度，〔好，呼到翻。〕政令烦多，当奉行者，辄质问乃以从事，前后相乘，愦眊不渫。〔师古曰：乘，积也，登也。愦眊，不明也。渫，散也，彻也。愦，音工内翻。眊，音莫报翻。余谓前者省决未了而后者复来，谓之相乘。渫，音泄，清也。〕莽常御灯火至明，犹不能胜。〔胜，音升。〕尚书因是为奸，寝事，〔上书者，尚书不以闻而窃寝其事。〕上书待报者连年不得去，拘系郡县者逢赦而后出，卫卒不交代者至三岁。谷籴常贵，边兵二十余万人，仰衣食县官；〔师古曰：仰，音牛向翻。〕五原、代郡尤被其毒，〔被，皮义翻。〕起为盗贼，数千人为辈，转入旁郡。莽遣捕盗将军孔仁将兵与郡县合击，岁余乃定。
⑤邯郸以北大雨，水出，深者数丈，流杀数千人。〔邯郸，音寒丹。〕
三年〔（丙子、一六）〕
①春，二月，乙酉，地震，大雨雪；〔雨，于具翻。〕关东尤甚，深者一丈，竹柏或枯。〔竹柏冬青，或至于枯。言常寒之咎。〕大司空王邑上书，以地震乞骸骨。莽不许，曰：「夫地有动有震，震者有害，动者不害。春秋记地震，易系坤动；动静辟翕，万物生焉。」〔师古曰：辟，音辟。辟，开也。易上系之辞曰：夫坤，其动也辟，其静也翕，是以广生焉。故莽引之也。〕其好自诬饰，〔好，呼到翻。〕皆此类也。
②先是，莽以制作未定，〔先，悉荐翻。〕上自公侯，下至小吏，皆不得俸禄。〔俸，扶用翻。〕夏，五月，莽下书曰：「予遭阳九之総，〔传曰：三统之元，有阴阳之九焉，天地之常数也。〕百六之会，国用不足，民人骚动，自公卿以下，一月之禄十繌布二匹，〔孟康曰：繌，八十缕也。师古曰：繌，音子公翻。〕或帛一匹。〔帛，缯也。〕予每念之，未尝不戚焉。今総会已度，府帑虽未能充，〔帑，他朗翻。〕略颇稍给。其以六月朔庚寅始，赋吏禄皆如制度。」〔赋，布也，与也。〕四辅、公卿、大夫、士下至舆、僚，凡十五等。〔左传曰：人有十等：王臣公，公臣大夫，大夫臣士，士臣皁，皁臣舆，舆臣隶，隶臣僚，僚臣仆，仆臣台。今莽自四辅以下分为十五等。〕僚禄一岁六十六斛，稍以差称。〔【章：十二行本「称」作「增」；乙十一行本同；孔本同。】〕称，尺证翻。〕上至四辅而为万斛云。莽又曰：「古者岁丰穰则充其礼，〔师古曰：穰，音人掌翻，又音如羊翻。〕有灾害则有所损，与百姓同忧喜也。其用上计时通计，〔上，时掌翻。〕天下幸无灾害者，太官膳羞备其品矣；即有灾害，以什率多少而损膳焉。〔以十为率，视灾害所减多少而制分数。〕自十一公、六司、六卿以下，〔六司，即前所置六监也。〕各分州郡、国邑保其灾害，〔东岳，太师、立国将军，保东方三州、一部、二十五郡；南岳，太傅、前将军，保南方二州、一部、二十五郡；西岳，国师、宁始将军，保西方二州、二部、三十五郡；北岳，国将、卫将军，保北方二州、一部、二十五郡；大司马，保纳卿、言卿、仕卿、作卿、京尉、扶尉、兆队、右队、中部左洎前七部；大司徒，保乐卿、典卿、宗卿、秩卿、翼尉、光尉、左队、前队、中部、右部，有五郡；大司空，保予卿、虞卿、共卿、工卿、师尉、烈尉、祈队、后队、中部洎后十郡；及六司、六卿，皆随所属之公，保其灾害。〕亦以十率多少而损其禄。郎、从官、中都官吏食禄都内之委者，〔从，才用翻。委，于伪翻。委，积也。〕以太官膳羞备损而为节。冀上下同心，劝进农业，安元元焉。」莽之制度烦碎如此，课计不可理，吏终不得禄，各因官职为奸，受取赇赂以自共给焉。〔师古曰：共，读曰供。〕
③戊辰，长平馆西岸崩，壅泾水不流，毁而北行。〔长平馆，即长平观，在泾水之南原。泾水东南流入渭，为岸所壅，故毁而北行。〕群臣上寿，以为河图所谓「以土填水」，〔师古曰：填，读与镇同。〕匈奴灭亡之祥也。莽乃遣并州牧宋弘、游击都尉任萌等将兵击匈奴，〔任，音壬。将，即亮翻。〕至边止〔【章：十二行本「止」作「上」；乙十一行本同；孔本同；张校同；退斋校同。】〕屯。
④秋，七月，辛酉，霸城门灾。〔黄图：霸城门，长安城东出南头第一门，亦曰青门。〕
⑤戊子晦，日有食之。大赦天下。
⑥平蛮将军冯茂击句町，〔句町，音劬挺。〕士卒疾疫死者什六七，赋敛民财什取五，〔敛，力赡翻；下同。〕益州虚耗而不克；征还，下狱死。〔下，遐稼翻。〕冬，更遣宁始将军廉丹与庸部牧史熊，〔孟康曰：莽改益州为庸部。余按莽置州牧、部监，州自是州，部自是部。今史熊为庸部牧，则又若州、部牧为一。〕大发天水、陇西骑士，广汉、巴、蜀、犍为吏民十万人、〔犍，居言翻。〕转输者合二十万人击之。始至，颇斩首数千；其后军粮前后不相及，士卒饥疫。莽征丹、熊，丹、熊愿益调度，必克乃还，复大赋敛。〔调，徒吊翻。复，扶又翻；下同。敛，力赡翻。〕就都大尹冯英不肯给，〔莽于蜀郡广都县置就都大尹。〕上言：「自西南夷反叛以来，积且十年，郡县距击不已，〔上，时掌翻。〕续用冯茂，苟施一切之政；僰道以南，〔地理志，僰道县，属犍为郡。僰，音蒲北翻。〕山险高深茂，多驱众远居，〔驱，与驱同。〕费以亿计，吏士罹毒气死者什七。今丹、熊惧于自诡，期会调发诸郡兵谷，复訾民取其什四，〔师古曰：发人訾财，十取其四也。訾，与赀同。〕空破梁州，功终不遂。〔莽改益州曰梁州。师古曰：遂，成也。尔雅注：梁州，以西方金气刚强，强，梁也。〕宜罢兵屯田，明设购赏。」莽怒，免英官；后颇觉寤，曰：「英亦未可厚非。」复以英为长沙连率。〔率，所类翻。〕越巂蛮夷任贵亦杀太守枚根。〔【章：十二行本「根」下有「自立为邛谷王」六字；乙十一行本同；孔本同；张校同；退斋校同。】〕巂，音髓。任，音壬。师古曰：枚根者，太守之姓名。〕
⑦翟义党王孙庆捕得，莽使太医、尚方与巧屠共刳剥之，〔师古曰：刳，剖也，音口胡翻。〕量度五臧，〔五臧，心、肺、肝、脾、肾也。周礼有九藏。注曰：正藏五，又有胃、旁胱、大肠、小肠。疏曰：正藏五者，肺、脾、心、肝、肾。又有胃、旁胱、大肠、小肠者，此乃六府中取此四者以益五藏，为九藏也。六府：胃、小肠、大肠、旁胱、胆、三焦。以其受盛，故谓之为府；亦有藏称，故入九藏之数。然六府取此四者，按黄帝八十一难经说：胃为水谷之府，小肠为受盛之府，大肠为行道之府，旁胱为精液之府。气之所生，下气象天，故放写而不实，实不满，若然，则正府也，故入九藏。其余，胆者清净之府，三焦为孤府，非正府，故不入九藏。师古曰：度，音大各翻。臧，读曰脏。〕以竹筳导其脉，知所终始，云可以治病。〔师古曰：筳，竹挺也，音庭。按医书，脉有三部、六经。心部在左手寸口，属手少阴经，与小肠、手太阳经合。肝部在左手关上，属足厥阴经，与胆、足少阳经合。肾部在左手尺中，属足少阴经，与膀胱、足太阳经合。肺部在右手寸口，属手太阴经，与大肠、手阳明经合。脾部在右手关上，属足太阴经，与胃、足阳明经合。右肾在右手尺中，属手厥阴心包经，与三焦、手少阳经合。手少阴之脉，起于心中，出属心系，下膈，络小肠；其支者从心系上侠咽系、目系，其直者复从心系却上肺，出腋下，下循臑内后廉，行太阴，心主之，后下肘内廉，循臂内后廉，抵掌后兑骨之端，入掌内廉，循小指之内，出其端。手太阳之脉，起于小指之端，循手外侧上腕，出踝中，直上，循臂骨下廉，出肩解，绕肩胛，交肩上，入缺盆，络心，循咽，下膈，抵胃，属小肠；其支别者，从缺盆循颈，上颊，至目，兑眦，却入耳中；其支者，别颊上鋐，抵鼻，至目内眦。足厥阴之脉，起于大指聚毛之际，上循足跗上廉，去内踝一寸，上踝八寸，交出太阴之后，上腘内廉，循股，入阴毛中，环阴器，抵小腹，侠胃，属肝，络胆，上贯膈，布、肋，循喉咙之后，上入颃颡，连目系，上出额，与督脉会于巅；其支从目系下颊里，环唇内；其支复从肝贯膈，上注肺。足少阳之脉，起于目兑眦上，抵头角下耳后，循颈行。手少阳之脉，前至肩上，却交出少阳之后，入缺盆；其支别者从耳中出，走耳前，至目兑眦后；其支别者，自兑眦下大迎，合手少阳，于鋐下，交颊车，下颈，合缺盆，下胸中，贯膈，络肝，属胆，循里，出气街，绕发际，横入髀厌中；直者从缺盆下腋，循胸过季下，合髀厌中，以下循髀太阳出膝外廉下，外辅骨之前，直下抵绝骨之端，下出外踝之前，循足跗上，入小指、次指之间；其支者从跗上入大指，循歧骨出其端，还贯入爪甲，出三毛。足少阴之脉，起于小指之下，斜趣足心，出然谷之下，循内踝之后，别入跟中，上蓥内，出腘内廉，上股内后廉，贯脊，属肾，络膀胱；其直者从肾上贯肝、膈，入肺中，循喉咙，侠舌本；其支从肺出，络心，注胸中。足太阳之脉，起于目内眦，上额，交巅上；其支别者，从巅至耳上角，其直行者，从巅入络脑，还出，别下项，循肩膊内，侠脊，抵腰中，入循膂，络肾，属膀胱；其支别者，从腰中下贯臀，入腘中；其支别者，从膊左内右，别下贯胛，侠脊内，过髀枢，循髀外后廉，下合腘中，下贯蓥内，出外踝之后，循京骨，至小指外端。手太阴之脉，起于中焦，下络大肠，还循胃口，上膈，属肺；从肺系横出腋下，下循臑肉，行少阴，心主之，前下肘中，循臂内上骨下廉，入寸口上鱼，循鱼际出大指之端；其支者从腕后直出次指内廉，出其端。手阳明之脉，起于大指、次指之端，循指上廉，出合谷，两肩之间，上入两筋之中，循臂上廉，入肘外廉，循臑内前廉，上肩，出韪肩之前廉，上出柱骨之会上，下入缺盆，络肺，下膈，属大肠；其支者从缺盆上颈，贯颊，下入齿缝中，还出，侠口，交人中左之右，右之左，上侠鼻孔。足太阴之脉，起于大指之端，循指内侧白肉际，过?为帖寣A上内踝前廉，上臑肉，循?为帖寣A交出厥阴之前，上循膝股内前廉，入腹，属脾，络肾，上膈，侠咽，连舌本，散舌下；其支复从胃别上膈，注心中。足阳明之脉，起于鼻交頞中，下循鼻外，入上齿中，还出，侠口，环唇，下交承浆，却循颐后下廉，出大迎，承颊车，上耳前，过客主，入循发际，至额颅；其支者，从人迎前，下人迎，循喉咙，入缺盆，下膈，属胃，络脾；其直行者，从缺盆下乳内廉下，侠脐，入气充中；其支者起胃下口，循腹里，下至气充而合，以下髀关，抵伏兔下，入膝膑中，下循饩外廉，下足跗，入中指内间；其支者下膝三寸，而别以下入大指间，出其端。手厥阴之脉，起于胸中，出属心包，下膈，历络三焦；其支者循胸出，下腋三寸，上抵腋下，下循臑内，行太阴、少阴之间，入肘内，行两筋之间，入掌中，循中指，出其端。手少阴之脉，起于小指、次指之端，上出次指之间，循出表腕，出臂外两骨之间，上贯肘，循臑内，上肩，交出足少阳之后，入缺盆，交膻中，散络心包，下膈，属三焦；其支者从膻中上出缺盆，上项，侠耳后，直出，上耳上角以屈，下颊至鋐；其支者从耳后入耳中，却出，至目兑眦。师古曰：云可以治病者，以知血脉之原，则尽攻疗之道也。〕
⑧是岁，遣大使五威将王骏、西域都护李崇、戊己校尉郭钦出西域；诸国皆郊迎，送兵谷。骏欲袭击之，焉耆诈降而聚兵自备，〔降，户江翻。〕骏等将莎车、龟兹兵七千余人分为数部，〔将，即亮翻；下同。莎，素何翻。龟兹，音丘慈。〕命郭钦及佐帅何封别将居后。〔帅，所类翻。〕骏等入焉耆；焉耆伏兵要遮骏，及姑墨、封舭、危须国兵为反间，〔姑墨国王治南城，去长安八千一百五十里。「封舭」，汉书作「尉舭」。要，一遥翻。间，古苋翻。〕还共袭骏，〔【章：十二行本「骏」下有「等」字；乙十一行本同；孔本同；张校同。】〕皆杀之。钦〔【章：十二行本「钦」下有「封」字；乙十一行本同；孔本同。】〕后至焉耆，焉耆兵未还，钦袭击，杀其老弱，从车师还入塞。莽拜钦为填外将军，〔师古曰：填，音竹刃翻。〕封劋胡子；〔师古曰：劋，绝也，音子小翻。〕何封为集胡男。李崇收余士，还保龟兹。〔龟兹，音丘慈。〕及莽败，崇没，西域遂绝。
四年〔（丁丑、一七）〕
①夏，六月，莽更授诸侯王〔【章：十二行本无「王」字；乙十一行本同。】〕茅土于明堂；亲设文石之平，陈菁茅四色之土，〔师古曰：尚书禹贡，包匦菁茅，儒者以为菁，菜名也；茅，三脊茅也。而莽此言以菁茅为一物，则是谓善茅为菁茅也。土有五色，而此云四者，中央之土不以封也。春秋大传曰：天子之国有泰社，东方青，南方赤，西方白，北方黑，上方黄。故将封于东方者取青土，封于南者取赤土，封于西者取白土，封于北者取黑土，各取其方土，裹以白茅，封以为社，此始受封于天子者也。此之谓主土；主土者，立社以奉之也。菁，音精。〕告于岱宗、泰社、后土、先祖、先妣以班授之。莽好空言，〔好，呼到翻。〕慕古法，多封爵人；性实吝啬，托以地理未定，故且先赋茅土，用慰喜封者。
②秋，八月，莽亲之南郊，铸作威斗，以五石铜为之，〔李奇曰：以五色药石及铜为之。苏林曰：以五色铜骐治之。师古曰：李说是也，若今作骒石之为。〕若北斗，长二尺五寸，〔长，直亮翻。〕欲以厌胜众兵。〔师古曰：厌，音一叶翻。〕既成，令司命负之，莽出在前，入在御旁。
③莽置羲和命士，以督五均、六筦。〔盐，一也。酒，二也。铁，三也。名山、大泽四也。五均、赊贷，五也。铁布、铜冶，六也。〕郡有数人，皆用富贾为之，〔贾，音古。〕乘传求利，〔传，知恋翻。〕交错天下；因与郡县通奸，多张空簿，〔师古曰：簿，计簿也，音步户翻。〕府藏不实，〔藏，徂浪翻。〕百姓愈病。是岁，莽复下诏申明六筦，〔下，遐稼翻。〕每一筦为设科条防禁，〔为，于伪翻。〕犯者罪至死。奸民猾吏并侵，众庶各不安生，又一切调上公以下诸有奴婢者，〔调，徒钓翻。〕率一口出〔【章：十二行本「出」下有「钱」字；乙十一行本同；孔本同。】〕三千六百，天下愈愁。纳言冯常以六筦谏，莽大怒，免常官。法令烦苛，民摇手触禁，不得耕桑，繇役烦剧，〔师古曰：繇，读曰傜。〕而枯旱、蝗虫相因，狱讼不决。吏用苛暴立威，旁缘莽禁，〔师古曰：旁，依也，音步浪翻。〕侵刻小民，富者不能〔【章：十二行本无「能」字；乙十一行本同；孔本同；张校同。】〕自别，〔【章：十二行本「别」作「保」；乙十一行本同；孔本同；张校同。】〕别，彼列翻。〕贫者无以自存，于是并起为盗贼，依阻山泽，吏不能禽而覆蔽之，浸淫日广。〔覆，敷救翻。师古曰：浸淫，犹渐染也。余谓此以水为谕，渐浸而至于淫溢也。〕临淮瓜田仪〔【章：十二行本「仪」下有「等」字；乙十一行本同；孔本同；张校同。】〕依阻会稽长州；〔服虔曰：姓瓜田，名仪。师古曰：长州，即枚乘所云长州之宛。余谓今苏州长洲?之Y其地。会，工外翻。〕琅邪吕母聚党数千人，杀海曲宰，入海中为盗，穷〔莽改县令长曰宰。初，吕母子为县吏，为宰所冤杀；母散家财，以酤酒买弓弩，阴厚贫少年，得百余人，遂攻海曲县，杀其宰以祭子墓。地理志，海曲县属琅邪郡。贤曰：故城在密州莒县东。〕其众浸多，至万数。荆州饥馑，民众入野泽，掘凫茈而食之，〔荆州部南阳、南郡、桂阳、武陵、零陵、江夏等郡。尔雅曰：芍，凫茈。郭璞曰：生下田中，苗似龙须而细，根如指；根黑色，可食。茈，音才支翻。芍，音胡了翻。〕更相侵夺。〔更，工衡翻。〕新市人王匡、王凤为平理诤讼，〔地理志，新市县属江夏郡。为，于伪翻。诤，与争同。晋王沈释时论，阘茸勇敢于饕诤，謟韵平声。古字多假借用也。〕遂推为渠帅，众数百人。〔孔安国曰：渠，大也。帅，所类翻。〕于是诸亡命者南阳马武、颍川王常、成丹等，皆往从之；共攻离乡聚，臧于绿林山中，〔贤曰：离乡聚，谓诸乡聚离散。去城郭远者，大曰乡，小曰聚。前书曰：收合离乡，置大城中，即其义也。绿林山，在今荆州当阳县东北。余按郡国志，新市侯国有离乡聚、绿林山。则以离乡为聚名。聚，才喻翻。臧，古藏字。〕数月间至七八千人。又有南郡张霸、江夏羊牧等与王匡俱起，众皆万人。莽遣使者即赦盗贼，〔即，就也；就其相聚为盗处而赦之也。〕还言：「盗贼解辄复合。〔复，扶又翻。〕问其故，皆曰：『愁法禁烦苛，不得举手力作，所得不足以给贡税；闭门自守，又坐邻伍铸钱挟铜，奸吏因以愁民。』民穷，悉起为盗贼。」莽大奴，免之。其或顺指言「民骄黠当诛」〔黠，下八翻。〕及言「时运适然，且灭不久」，莽说，辄迁官。〔说，读曰悦。〕
五年〔（戊寅、一八）〕
①春，正月，朔，北军南门灾。〔北军垒门之南出者也。〕
②以大司马司允费兴为荆州牧；见，问到部方略，〔引见而问其方略也。见，贤遍翻。〕兴对曰：「荆、扬之民，率依阻山泽，以渔采为业。〔师古曰：渔，谓捕鱼也。采，谓采取蔬果之属。〕间者国张六筦，税山泽，妨夺民之利，连年久旱，百姓饥穷，故为盗贼。兴到部，欲令明晓告盗贼归田里，假贷舭牛、种食，〔种，章勇翻。〕阔其租赋，〔师古曰：阔，宽也。〕冀可以解释安集。」莽怒，免兴官。
③天下吏以不得俸禄，〔俸，扶用翻。〕并为奸利，郡尹、县宰家累千金。莽乃考始建国二年胡虏猾夏以来诸军吏及缘边吏大夫以上为奸利增产致富者，收其家所有财产五分之四以助边急。〔助边费之急也。〕公府士驰传天下，〔传，知恋翻。〕考覆贪饕，〔师古曰：饕，音土高翻。〕开吏告其将、〔将，即亮翻。〕奴婢告其主，冀以禁奸，而奸愈甚。
④莽孙功崇公宗坐自画容貌被服天子衣冠、刻三印，发觉，自杀。〔莽传：功崇公国于谷城郡。三印，一曰「维祉冠，存已夏，处南山，臧薄冰」，二曰「肃圣宝继」，三曰「德封昌图」。画，古宾通。被，皮义翻。〕宗姊妨为卫将军王兴夫人，坐祝诅姑，〔祝，职救翻。诅，庄助翻。〕杀婢以绝口，与兴皆自杀。
⑤是岁，扬雄卒。初，成帝之世，雄为郎，给事黄门，与莽及刘秀并列；哀帝之初，又与董贤同官。莽、贤为三公，权倾人主，所荐莫不拔擢，而雄三世不徙官。及莽篡位，雄以耆老久次，转为大夫。恬于势利，〔师古曰：恬，安也。〕好古乐道，〔好，呼到翻。乐，音洛。〕欲以文章成名于后世，乃作太玄以综天、地人之道；〔桓谭曰：扬雄作玄书，以为：玄者，天也，道也，言圣贤制法作事，皆引天道以为本统，而因附属万类，王政、人事、法度。故伏羲氏谓之易，老子谓之道，孔子谓之元，扬雄谓之玄。玄经三篇，以纪天、地、人之道，立三体，有上、中、下，如禹贡之陈三品，三三而九，因以九九八十一，故为八十一卦。以四为数，数从一至四，重累变易，竟八十一而，不可增损，以三十五蓍揲之。玄经五千余言，而传十二篇。〕又见诸子各以其智舛驰，〔师古曰：舛，相背。〕大抵诋訾圣人，即为怪迂、析辩诡辞以挠世事，〔师古曰：大抵，大归也。诋，訾毁也。迂，远也。析，分也。诡，异也。言诸子之书，大归皆非毁周、孔之教，为巧辩异辞以挠乱时政也。訾，音紫。迂，音于。挠，音火高翻。〕虽小辩，终破大道而惑众，使溺于所闻而不自知其非也，故人时有问雄者，常用法应之，号曰法言。用心于内，不求于外，于时人皆忽之；〔师古曰：忽，谓轻也。〕唯刘秀及范逡敬焉，而桓谭以为绝伦，〔师古曰：无比类。〕巨鹿侯芭师事焉。〔服虔曰：芭，音葩。〕大司空王邑、纳言严尤闻雄死，谓桓谭曰：「子常称扬雄书，岂能传于后世乎﹖」谭曰：「必传，顾君与谭不及见也。凡人贱近而贵远，亲见扬子云禄位容貌不能动人，〔扬雄字子云。〕故轻其书。昔老着虚无之言两篇，〔师古曰：谓道德经也。〕薄仁义，非礼学，然后好之者尚以为过于五经，〔好，呼到翻。〕自汉文、景之君及司马迁皆有是言。今扬子之书文义至深，而论不诡于圣人，〔师古曰：诡，违也。圣人，谓周公、孔子。〕则必度越诸子矣！」
⑥琅邪樊崇起兵于莒，〔莒县，班志属城阳国，续汉志属琅邪国。邪，音耶。〕众百余人，转入太山。群盗以崇勇猛，皆附之，一岁间至万余人。崇同郡人逄安、〔贤曰：逄，音庞。〕东海人徐宣、谢禄、杨音各起兵，合数万人，复引从崇；〔复，扶又翻。〕共还攻莒，不能下，转掠青、徐间。又有东海刀子都，〔「刁」，一作「力」。【章：作「刀」者刻误。十二行本正作「刁」；乙十一行本同；熊校同。按下二卷胡均有说。】姓谱：力，黄帝佐力牧之后。汉有力子都。〕亦起兵钞击徐、兖。〔钞，楚交翻。〕莽遣使者发郡国兵击之，不能克。
⑦乌累单于死，〔累，力追翻。〕弟左贤王舆立，为呼都而尸道皋若鞮单于。〔鞮，丁奚翻。〕舆既立，贪利赏赐，遣大且渠奢与伊墨居次云女弟之子酰椟王〔且，子余翻。师古曰：椟，音读。〕俱奉献至长安。莽遣和亲侯歙与奢等俱至制虏塞下，与云及须卜当会；因以兵迫胁云、当，将至长安。云、当小男从塞下得脱，归匈奴。当至长安，莽拜为须卜单于，欲出大兵以辅立之，兵调度亦不合。〔调，徒吊翻。〕而匈奴愈怒，并入北边为寇。
六年〔（己卯、一九）〕
①春，莽见盗贼多，乃令太史推三万六千岁历纪，六岁一改元，布天下；下书自「己当如黄帝仙升天」，欲以诳耀百姓，销解盗贼。众皆笑之。
②初献新乐于明堂、太庙。〔新乐，莽所作也。〕
③更始将军廉丹击益州，不能克。〔丹盖自宁始将军迁更始将军。更，工衡翻。〕益州夷栋蚕、若豆等起兵杀郡守；越巂夷人大牟亦叛，杀略吏人。〔按后汉书，栋蚕、若豆，益州夷两种也。大牟，越巂姑复县夷人。巂，音髓。〕莽召丹还，更遣大司马护军郭兴、庸部牧李沢击蛮夷若豆等、〔更，工衡翻。〕太傅羲叔士孙喜清洁江湖之盗贼。〔莽以太傅主夏，故置羲叔官。士孙，复姓。姓谱：汉平陵士孙张为博士，明梁丘易。〕而匈奴寇边甚，莽乃大募天下丁男及死罪囚、吏民奴，名曰猪突、豨勇，以为锐卒。〔服虔曰：猪性触突人，故以为谕。师古曰：东方人名豕曰豨；一曰：豨，豕走也；音许岂翻。〕一切税天下吏民，訾三十取一，〔訾，与赀同。〕缣帛皆输长安。令公卿以下至郡县黄绶皆保养军马，〔续汉志：四百石、三百石、二百石，黄绶。师古曰：保者，不许其死伤。〕多少各以秩为差；吏尽复以与民。〔师古曰：转令百姓养之。〕又博募有奇技术可以攻匈奴者，〔技，渠绮翻。〕将待以不次之位，言便宜者以万数：或言能渡水不用舟楫，〔师古曰：楫，所以刺舟也。〕连马接骑，济百万师；或言不持斗粮，服食药物，三军不饥；或言能飞，一日千里，可窥匈奴；莽辄试之，取大鸟翮为两翼，〔师古曰：羽本曰翮，音胡隔翻。〕头与身皆着毛，〔着，侧略翻。〕通引环纽，〔纽，女九翻。〕飞数百步堕。莽知其不可用，苟欲获其名，皆拜为理军，赐以车马，待发。
初，莽之欲诱迎须卜当也，大司马严尤谏曰：「当在匈奴右部，兵不侵边，单于动静辄语中国，〔语，牛倨翻。〕此方面之大助也。于今迎当置长安街，一胡人耳，不如在匈奴有益。」莽不听。既得当，欲遣尤与廉丹击匈奴，皆赐姓征氏，号二征将军，令诛单于舆而立当代之。出车城西横貛，未发。尤素有智略，非莽攻伐四夷，数谏不从；〔数，所角翻。〕及当出，廷议，尤固言「匈奴可且以为后，先忧山东盗贼。」莽大怒，策免尤。
④大司空议曹史代郡范升〔汉公府诸曹，有掾、有史、有属，皆公自辟置。〕奏记王邑曰：「升闻子以人不间于其父母为孝！〔间，古苋翻。〕臣以下不非其君上为忠。〔贤曰：论语，孔子曰：孝哉闵子骞，人不间于其父母之言！间，非也。言子骞之孝化其父母，言人无非之者。忠臣事君，有过即谏，在下无有非其君者，是忠臣也。〕令众人咸称朝圣，〔朝，直遥翻；下同。〕皆曰公明；盖明者无不见，圣者无不闻。今天下之事，昭昭于日月，震震于雷霆，而朝云不见，公云不闻，则元元焉所呼天！〔元元，民也；良善之民。师古曰：元元，善意也。焉，于虔翻。〕公以为是而不言，则过小矣；知而从令，则过大矣；二者于公无可以免，宜乎天下归怨于公矣。朝以远者不服为至念，升以近者不悦为重忧。〔远者不服，谓四夷也。近者不悦，谓人心不便于莽之法令也。〕今动与时戾，事与道反，驰骛覆车之辙，踵循败事之后，后出益可怪，晚发愈可惧耳。方春岁首而动发远役，藜藿不充，田荒不耕，谷价腾跃，斛至数千，吏民陷于汤火之中，非国家之民也。如此，则胡、貊守阙，青、徐之寇在于帷帐矣。〔谓京辅之民亦将为变也。〕升有一言，可以解天下倒县，〔县，读曰悬。〕免元元之急；不可书传，愿蒙引见，极陈所怀。」邑不听。
⑤翼平连率田况奏郡县訾民不实，〔地理志：北海寿光县，莽曰翼平。师古曰：言举百姓訾财，不以实数。率，所类翻。訾，与赀同。〔【章：十二行本正作「赀」；孔本同。】〕莽复三十取一；以况忠言忧国，进爵为伯，赐钱二百万，众庶皆詈之。青、徐民多弃乡里流亡，老弱死道路，壮者入贼中。
⑥夙夜连率韩博〔地理志：东莱不夜县，莽曰夙夜。〕上言：「有奇士，长丈，大十围，〔长，直亮翻。〕来至臣府，〔【章：十二行本「府」下有「曰」字；乙十一行本同；孔本同。】〕欲奋击胡虏，自谓巨毋霸，出于蓬莱东南五城西北昭如海濒，〔师古曰：昭如，海名。濒，箧也。神仙家言，蓬莱有五城、十二楼。〕轺车不能载，〔轺，音遥；小车。〕三马不能胜。〔胜，音升。〕即日以大车四马，建虎旗，载霸诣阙。霸卧则枕鼓，以铁箸食，〔枕，职任翻。箸，迟倨翻。〕此皇天所以辅新室也！愿陛下作大甲、高车、贲育之衣，遣大将一人与虎贲百人〔贲，音奔。〕迎之于道，京师门户不容者，开高大之，以示百蛮，镇安天下。」博意欲以风莽；〔以莽字巨君，讽言毋得篡盗而霸。风，读曰讽。〕莽闻，恶之，〔恶，乌路翻。〕留霸在所新丰，〔师古曰：在所谓其见到之处。〕更其姓曰巨母氏，谓因文母太后而霸王符也。〔师古曰：莽字巨君，若言文母出此人，而使我致霸王。更，音古衡翻。〕征博，下狱，〔下，遐嫁翻。〕以非所宜言，弃市。
地皇元年〔（庚辰、二○）〕
①春，正月，乙未，赦天下；改元曰地皇，从三万六千岁历号也。
②莽下书曰：「方出军行师，敢有趋讙犯法者辄论斩，毋须时！」〔师古曰：趋讙，谓趋走而讙哗也。须，待也。讙，许元翻。〕于是春、夏斩人都市，百姓震惧，道路以目。〔韦昭曰：不敢发言，以目相眄而已。〕
③莽见四方盗贼多，复欲厌之，〔复，扶又翻。师古曰：厌，音一叶翻。〕又下书曰：「予之皇初祖考黄帝定天下，将兵为大将军，内设大将，外置大司马五人，大将军至士吏凡七十三万八千九百人，士千三百五十万人。予受符命之文，稽前人，将条备焉。」于是置前、后、左、右、中大司马之位，赐诸州牧至县宰皆有大将军、偏、裨、校尉之号焉。〔州牧为大将军；卒正、连率、大尹为偏将军；属令、长为裨将军；县宰为校尉。〕乘传使者经历郡国，日且十辈，仓无见谷以给；〔师古曰：见，谓见在也。传，知恋翻。见，贤遍翻。〕传车马不能足，赋取道中车马，〔师古曰：于道中行者，即执取之以充事也。〕取办于民。
④秋，七月，大风毁王路堂。〔莽改未央宫前殿曰王路堂。服虔曰：如言路寝也。路，大也。〕莽下书曰：「乃壬午餔时，有烈风雷雨发屋折木之变，〔餔，食也。餔时，食时也。或曰：餔，即晡时；日加申为晡。师古曰：烈风，烈暴之风。折，而设翻。〕予甚恐焉；伏念一旬，迷乃解矣。〔师古曰：先言烈风雷雨，后言迷乃解矣，盖取舜烈风雷雨弗迷以为言也。〕昔符命〔【章：十二行本「命」下有「文」字；乙十一行本同；孔本同；张校同；退斋校同。】〕立安为新迁王；临国洛阳，为统义阳王，议者皆曰：『临国洛阳为统，谓据土中为新室统也，宜为皇太子。』自此后，临久病，虽瘳不平。〔言疾虽有瘳，不能平复如其初也。〕临有兄而称太子，名不正。惟即位以来，阴阳未和，谷稼鲜耗，〔师古曰：鲜，少也。耗，减也。鲜，音先践翻。〕蛮夷猾夏，寇贼奸宄，〔夏，户雅翻。〕人民征营，无所错手足。〔师古曰：征营，惶恐不自安之意也。错，七故翻。〕深惟厥咎，在名不正焉。其立安为新迁王，〔服虔曰：安，莽第三子也。迁，音仙。莽改汝南新蔡曰新迁。〔师古曰：迁，犹仙耳，不劳假借音。〕临为统义阳王。」
⑤莽又下书曰：「宝黄厮赤。〔服虔曰：以黄为宝，自用其行气也。厮赤，厮役贱者皆衣赤，贱汉行也。厮，音斯。〕其令郎从官皆衣绛。」〔从，才用翻。衣，于既翻。〕
⑥望气为数者多言有土功象；九月，甲申，莽起九庙于长安城南，〔九庙，祖庙五，亲庙四。〕黄帝庙方四十丈，高十七丈，〔高，居傲翻。〕余庙半之，制度甚盛。博征天下工匠及吏民以义入钱谷助作者，骆驿道路；〔师古曰：骆驿，言不绝。〕穷极百工之巧；功费数百余万，卒徒死者万数。
⑦是月，大雨六十余日。
⑧巨鹿男子马适求等谋举燕、赵兵以诛莽。〔师古曰：马适，姓也。求，名也。〕大司空士王丹发觉，以闻。莽遣三公大夫逮治党与，连及郡国豪桀数千人，皆诛死。封丹为辅国侯。
⑨莽以私铸钱死及非沮宝货投四裔，〔事见上卷始建国二年。沮，在吕翻。〕犯法者多，不可胜行；〔胜，音升。〕乃更轻其法，私铸作泉布者与妻子没入为官奴婢，吏及比伍知而不举告，与同罪；〔师古曰：比，音频寐翻；又频脂翻。〕非沮宝货，民罚作一岁，吏免官。
⑩太傅平晏死；以予虞唐尊为太傅。尊曰：「国虚民贫，咎在奢泰。」乃身短衣小蔵，乘牝马、柴车，藉，以瓦器饮食，〔师古曰：柴车，即栈车。藉，去蒲蒻也。蔵，古袖字。余按汉氏之盛，乘牸牝者禁不得会聚，至乡闾阡陌皆然。朝市之间，从可知矣。尊为上公而乘牝，亦以矫世也。〕又以历遗公卿。〔遗，于季翻。〕出，见男女不异路者，尊自下车，以象刑赭幡污染其衣。〔师古曰：赭幡，以赭汁渍巾幡。污，乌故翻。〕莽闻而说之，〔说，读曰悦。〕下诏申敕公卿：「思与厥齐；」〔师古曰：令与尊同此操行也。论语称孔子曰：见贤思齐，故莽云然。〕封尊为平化侯。
汝南郅恽明天文历数，以为汉必再受命，上书说莽曰：〔恽，于粉翻。说，输芮翻。〕「上天垂戒，欲悟陛下，令就臣位。取之以天，还之以天，可谓知命矣！」莽大怒，系恽诏狱，踰冬，会赦得出。
二年〔（辛巳、二一）〕
  </div>
  <div class="pagination">
   <a href="资治通鉴注_page33.html">
    上一页
   </a>
   <span>
    ...
   </span>
   <a href="资治通鉴注_page29.html">
    29
   </a>
   <a href="资治通鉴注_page30.html">
    30
   </a>
   <a href="资治通鉴注_page31.html">
    31
   </a>
   <a href="资治通鉴注_page32.html">
    32
   </a>
   <a href="资治通鉴注_page33.html">
    33
   </a>
   <span class="current-page">
    34
   </span>
   <a href="资治通鉴注_page35.html">
    35
   </a>
   <a href="资治通鉴注_page36.html">
    36
   </a>
   <a href="资治通鉴注_page37.html">
    37
   </a>
   <a href="资治通鉴注_page38.html">
    38
   </a>
   <a href="资治通鉴注_page39.html">
    39
   </a>
   <span>
    ...
   </span>
   <a href="资治通鉴注_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
