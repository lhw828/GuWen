<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 327 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 327 页/共 607 页
  </h1>
  <div class="content">
   诏开封府日推判官一员监勘公事，以御史蔡确言：「府中每有诉讼，官吏止略取问，而所不能决者即付司狱，谓之入纱子。鞭笞束缚，既得以自专，往往颠倒曲直，使无罪诬服，一有躀异，复加锻炼，益甚于前。陛下仁爱元元，去其疾苦，欲使穷陬遐服，政平讼理，而近在京师，咫尺观阙，民冤吏横如此，安可不加整治？」故有是诏。
　　确又言：「权京西转运使□几复在部二年，因循不职，举动骄恣，觽所轻鄙。去夏巡历至许州阳翟县，寓止程戡家，戡之诸子皆出官，惟戡寡妻与婢妾同居。几复托以连姻，留饮数日，沾醉失度，颠倒衣冠，道路传笑。是时权提点刑狱贾青至彼，亦预其会，乞加显黜。」诏令京西北路相度，差役官蔡天申体量以闻。朱本云系进呈讫无行。合删去。
　　枢密院传上旨，令中书改保甲上番法，十日为一番【五】。王安石言：「保甲十日一番，须一年余八月乃当一番【六】，若令一月一番，即番愈疏。又昨百姓投状，或乞半月，或十日一番。既指挥十日一番，今才上番，便降指挥令一月一番，即恐百姓为人扇惑，以为初令十日一番，今才上番，便令一月一番，相次又当令长上番，相次又令刺手而为兵【七】，即恐有髃聚诉免，且乞十日一番。当此时，不从则背约失信，从之则上令不行。谓宜令十日一番，候其习熟，然后徐与商量。缘将来弓手亦可罢，以保甲上番代之，一弓手之给，可给两人上番。又四城外巡检尚有四千人，候保甲渐成就，亦可以保甲代之。至时乃与议增上番日数，亦恐须分闲要月分，闲月即令上番二十日或一月，农要之月即令只上番十日。」上曰：「只恐上番日少，教阅难精熟。」安石曰：「今保甲法大阅艺事八等，有等第免夫、体量草及免役钱；指挥上番，又以事艺较取钱物；凶年又以事艺得斛岗赒给，人自竞劝，私习事艺，不必上番然后就学。今设科取学究，学究用功至多，然不烦驱就官学，人自竞劝者，设利以诱之而已。臣愚以谓保甲数年，非特其艺胜义勇，必胜正兵，缘正兵虽拘之教阅，然挽强不及等，即自绝于进取，其教阅但应官法而已，非有劝心也。今保甲人人有劝心，此所以终能胜正兵也。」上悦。五年七月，初议令保甲代巡检兵上番，其上番的时当考。
　　先是，知制诰、判司农寺曾布言：「陛下幸使田里之人，因其暇日肄习武事，而推恩奖其能者，赐金复役，蠲其常赋；又择其艺之优者亲临阅试，升之班籍，以备官使。故不待家喻户晓而人人自奋，以技相高，驩然趋赴而莫之能御，畿内盗贼为之衰息，老奸宿恶更相检察而无所容。近日保户数以状请县，愿分番隶巡检司习武技，提点司以闻朝廷及司农寺，而未敢辄议。臣伏思三代以还，比、闾、族、党之法既坏，后世有为之君，思有以及此而未能也。陛下下尺纸之令，不动声色，而期月之闲，其效如此，因民之欲而节文之，使至于成就，其有助于治，岂曰小补之哉！王道之政，未尝不繇此始也。臣愿下提点司及臣章送中书详审，如可，愿付司农具为令。」于是，诏：「主户保丁愿上番于巡检司者，十日一更，疾故者次番代之，月给口粮、薪菜钱，分番巡警，每五十人轮大保长二、都副保正一统领之。都副保正各别给钱七千，大保长三千。日教阅，夕比之，当番者毋得辄离本所。捕逐剧盗，虽下番人亦听追集，给其钱斛，事讫遣还，毋过上番人数，仍折除其上番日。巡检司量留厢军给使，余兵悉罢。应上番保丁武技及第三等已上，并记于籍，遇岁凶，五分已上者第赈之，自十五石至三石。」寻又诏尉司上番保丁如巡检司法。尉司上番如巡检司法，本志系之十一月，今不别出。曾布云云据兵志，系之五年。按布知制诰在四年七月，今因密院传旨改法附见，当考。
　　王安石白上：「高遵裕欲以团练、正刺史招木征，可惜。如此，木征自以素倔强，又已是刺史，纵就招纳，必索姑息难驱策。不如厚以官职、财利招瞎药、都克占等归汉，即木征坐可禽取。如此，威申于夷狄，而瞎药、都克占辈以恩泽易驾驭驱策。然此事但可以意喻韶等，令相度随机经画。」上令召遵裕商量，然后指挥。上曰：「谅祚亦非常人，本待用大兵胁属西羌，城武胜军，适会其死。」安石曰：「谅祚诚亦豪杰，诛鄂特彭，非有威断岂能办此？又收纳中国人，与之出入，起居亲厚，多致中国物以娱其意，此非庸人所及。」文彦博曰：「谅祚所收，不过中国之弃人，如景询，何足道？」上曰：「与谅祚谋城武胜者，景询也。秦州自来常是前两府或两制作帅，何尝能谋如此事。」文彦博又曰：「如鄂特彭事，亦非好事。失人心，上下乖离，然后有此事。」上曰：「鄂特彭之强，非谅祚所致也。」
　　癸未，内侍押班、河北同提点制置屯田使李若愚提举奉天寺，以左骐骥使、廉州团练使阎士良代之，若愚以疾请也。御集：七月十七日，契勘转官。十月十四日，又十七日，又二十七日，当考。
　　诏自今宗室过失，犯杖以下委宗正司劾奏。
　　甲申，宝庆公主薨，辍视朝。公主，上第二女也，母曰婕妤张氏，生三岁而薨，追封□国公主。
　　戊子，遣御史蔡确劾秦凤路经略司、缘边按抚司互诉事于秦州。朱史云：以前勘官杜纯丁父忧，故再遣确。按：王安石欲变纯所劾，故再遣确，纯虽不丁父忧，固亦当罢去。朱史似为安石讳也，今不取。
　　诏：「雄州归信、容城县弓级，自今无故不得乡巡，免致骚扰人户。遇探报有北界巡马过拒马河，即委县官相度人数，部押弓手以理约拦。」从经略使孙永请也。时北人涉春月创遣巡马越拒马河，而永奏以为北人苦乡巡弓手，故增巡马，若罢乡巡则巡马势自当止，朝廷从之。先是，王安石谓乡巡弓手实无所济，但有骚扰，若都罢，边界自静。上曰：「前约彼无过河即罢，彼未肯报。」安石曰：「我约彼巡马不来即减罢弓手，彼约我减罢弓手即巡马不来，两相持，所以不决。今我不须问彼来与不来，但一切罢乡巡弓手。彼若引兵过拒马河，亦不须呵问；彼若钞劫两属人户，自须径移归【八】，徐理会未晚。料彼非病风狂，岂可非理自骚扰钞掠两属人户？若不钞掠两属人户，又必不敢攻取雄州，任其自来自去都不省问，复何所争校？」冯京曰：「如此，即彼须占却两属人户。」安石曰：「必无此理。然两属人户才四千余，若朝廷有大略，即弃此四千余户，亦未有损。」上曰：「要是吞服得彼，即弃四千户何伤。」安石曰：「陛下富有天下，若以道御之，即何患吞服契丹不得？若陛下处心自以为契丹不可吞服，西夏又不可吞服，只与彼日夕计校边上百十骑人马往来、三二十里地界相侵，恐徒烦劳圣虑，未足以安中国也。自古四夷，如今日可谓皆弱。于四夷皆弱之时，小有龃龉，未尝不为之惶扰，若有一豪桀生于四夷，不知何以待之！」上曰：「今契丹主虽庸，然所凭借基业大。」安石曰：「若无操略，国大适足以为之累，缘大物大材不能运故也。彼国大，非吾所当畏。」已而雄州又言：「有两逃军报北界，云南朝欲以九月十日发兵二十万取燕京，契丹见聚兵二十万防托【九】。」佥曰：「契丹仓卒点集二十万亦难，必无此理。」安石曰：「契丹已聚兵二十万，未必然；然疑我侵取其地，因搜阅点集，恐或有之。盖闻朝廷经略即不能无疑，又为逃军所误，则宜其儆备也。」上以为然。安石又曰：「今河北将帅，未有可以待警急，即恐未能胜景德时。自古论强弱，以将帅为急，今河北将帅，孰为胜王超，傅潜辈？」上曰：「王超当时持重不出，不为失计；若出战不胜，即契丹更无后顾矣。」安石曰：「河北既如此，若使契丹疑我有侵取之谋，因儆备搜阅，训练兵马，既奋之后，又使人谍知河北空虚，稍肆陵侮，即未易枝梧，虽上凭圣算，期于不能为大患，然亦不得不以为念。」冯京曰：「契丹孱弱，安能举事？」安石曰：「契丹主自即位以来，虽未见其材略如何，然能保守成业，不失人心。若使其儆备搜阅训练，要非中国之利。」上曰：「然。」安石曰：「既知彼如此非我利，即于小事不宜与争，以生其疑隙。如乡巡弓手，便合与罢。昨见雄州奏分人户差役，中国所占户多，北人所占户少，臣以既是两属户，若要分，宜与平分，分外占得十数百户，于中国有何利？徒使其有不平之心。又中国每见契丹，好生事争强之状。又如争乡巡弓手，朝廷但见边吏奏北界差巡马过来生事，北界亦必但见边吏奏南朝添差乡巡弓手生事。」冯京固争，以为徒罢乡巡不便。上从安石言，令枢密院降指挥罢之，文彦博等乃议相度约拦如前诏。诏出，上复令追还，同中书别进呈。会孙永奏至，与安石议略同，安石力主之，上令尽罢乡巡弓手。安石曰：「甚善。两地供输人户为弓手所扰，极困弊，以内地料之，若差弓手在村，必不自备粮食，决至骚扰村民，料彼巡兵更甚，如此即人户困弊可知。」彦博等与京皆以为如此尽罢，恐两属户为北人所占，若向时放税，便为北人所收，不可复取。安石曰：「时异事殊，即应之不可一揆。今观北人惟欲无事，非敢倔强也。如占差役人，则我占人数比契丹所占甚多，然契丹乃欲依见在所占人分定。如巡马来，辄言南朝若罢乡巡弓手，则巡马更不过河。既前此无之，近乃增差，则生事之端在我边吏，非关契丹敢为非理。今但罢乡巡弓手、更铺，北人必不差巡马过河。假令已罢乡巡弓手，北人尚差巡马过河，我都不与计校，于事体有何所伤？欲令县官部辖弓手约拦，臣愚以为亦不须如此，任彼巡兵过河，我都不问，彼必不敢寇掠人户，即彼巡兵虽来，有何所利？」彦博等与京佥以为恐彼遂占两属人户，安石曰：「今两属人户供两界差役，若彼要尽占人户供差役，令我更不得差役，即方占得两属人户，料彼未肯。如此即全无理，虽用兵与争，亦所不免；若不如此，即如何占得两属人户？俟彼待我罢却乡巡数月之后，彼巡兵尚来不止，即两县人户亦皆德我而怨彼，以彼为曲，以我为直，然后因其使来，语之以此，料契丹主亦必不容边吏如此非理生事也。」彦博等固以为不可不约拦。上从之。朝廷既罢乡巡，而北界巡马亦不为止，盗贼滋多，州县不能禁。巡马亦不为止，而盗贼滋多，州县不能禁，此墨本旧语，盖因密院时政记也，朱本遂削去，今附存之，庶不失事实。会要边防所载，亦与墨本旧语同，朱本辄削去，盖为安石讳尔。孙永传：敌缘赵用事聚兵连珠等寨，□四十里，永劳而遣之。独不载请罢乡巡，当考。据安石日录所云，则约拦等语十二日竟如安石议削去，而实录、朱本云从密院所请，似与日录异，当考。闰七月九日，张利一奏可参照。
　　王韶言讨蕃部蒙罗角，以其抢夺西域般擦，又不肯内附故也。文彦博曰：「追究前事，恐新附蕃户惊疑。」王安石曰：「以其不内附，故讨其抢夺；若内附，必不追究前事。」上曰：「结□叱腊是也。」蔡挺曰：「新附不宜数有诛讨，必致惊疑。」上默然。枢院退，王安石曰：「上讨不附，乃所以结固附我者，恐王韶必知出此。」上以为然。
　　己丑，知河中府潘夙言：「前知猗氏县、大理寺丞徐济因考讯贼李均致死勒停，济治县廉干，偶以公坐停废，本自北界归朝，今贫瘁不能自存，乞赐牵复。」诏复济见在官，与小处监当。
　　庚寅，编敕所奏诸禁军逃走捉获斩，在七日内者魜一等，刺配广南牢城；首身者杖一百。从之。旧法五百料钱禁军，逃者满三日处死，初改为十日，上疑其□，曰：「祖宗立法恐有意，盖收拾天下无赖，教之武艺，若不重法绳之，即生乱故也。」王安石曰：「所以重法绳之，惧生乱也。今所惧者，相结逃亡为乱而已。缘二者又已有重法，若不相结逃亡，又非逃亡为乱，而逃者虽贷其死，必不能生乱，况又满十日即不免死耶？且禁军所以逃走；欲免为军也，其心必不欲止逃十日而已。然则，虽加七日然后死，军人必不肯以此竞逃走；而臣愚以谓无生乱长奸之实，且足以宽可矜之人。」文彦博曰：「祖宗时，才逃走一日即斩，仁宗放改作三日，当时议者已恐坏军法。」安石曰：「仁宗改法以来，全人命甚觽，然于军人比走旧不闻加多也【一○】。」上曰：「祖宗时用兵，故须严立法。仁宗时天下无事，自当改之。在真宗时，已当如仁宗时立法矣。」安石曰：「诚如此。国初接五代，四方皆畔涣之国，山泽多亡命不从招唤之人【一一】，则逃亡禁军易以投匿。今逃亡亦自易为捉获，即立法不当如国初时也。」彦博固言：「军法臣等所当总领，不宜轻改，恐如前代消兵或能致变。」安石曰：「萧俛时天下兵至多，民力不给，不得不议消减，但当时措置失当，又幽州送朱克融等，乞各与一州，勿令归幽州扇觽为乱，而朝廷乃令克融等漂泊京师，久之不调复遣归，此克融所以复乱河北也，亦何预消兵事？」上乃令减为满七日，故有是诏。墨本无此。据晁补之作杜纯行状，此议乃出于杜纯，纯先为编敕所删定官故也。
　　太子中允、秘合校理、管勾秦凤缘边安抚司王韶为右正言、直集贤院，权秦凤路钤辖、合门通事舍人高遵裕为引进副使，落权字，进士王夏为江宁府法曹参军。韶等并以招纳蕃部特推恩，而夏者，韶母弟也，始议推韶恩，官其子，而上欲慰其母心，故先及其弟。始欲转韶两官，以太常博士直昭文馆，王安石曰：「韶功大，恐博士未称，宜与司谏、正言。」上从之。上又言：「高遵裕欲得一职名。」安石问上：「不知何等职名？」上曰：「欲得御带。」文彦博曰：「御带须带总管方除。」蔡挺曰：「此是要为将来总管资基，兼自总管便作管军。」安石曰：「元赟昨来亦得御带，与总管不相须。若除管军，自系朝廷拔擢，不作御带亦不妨管军。」彦博曰：「元赟是诸司使，若要除却合令作诸司使。」上曰：「曹佾亦是横行带御器械。」密院犹迟疑不决，上令与御带。遵裕除御带，未见月日，据日录于七月十六日载此，当考。
　　上问王安石义勇士【一二】如何，安石曰：「奉旨令臣弟安礼选举相度，观臣弟必不能选举，恐合自朝廷差，仍须候赵子几京西回，令与张京温同去乃济事。」上曰：「如何只赵子几偏了得？」安石曰：「宜先了河东一路。河东旧制，每年教一月，今令上番巡检下半月或十日，人情无不悦；又以东兵万人所费钱粮，且取一半或三分之二，依保甲养恤其人，即人理无不忻赖者。若更减得旧来诸军恩泽及程试武艺，又减武举所推恩例，并令人趋赴此，即一路豪杰无不乐从。此法凡欲用觽，若法不合于觽心，即难经久，若觽心以此法为便，即此法自然经久。既行之久，人虽破坏，觽必不以为允，如此乃为良法。又今义勇须三丁以上，今当如府界两丁以上尽收，三丁即出戍，出戍即以厚利诱之，两丁就于巡检下上番，上番如府界法，大略不过如此。但要遣人与经略、转运使及诸路长吏商量，令知朝廷立法之意，及要见本路民情所苦、所欲，因以寓法。」上曰：「鼓舞三路人皆成就，人岂少！」安石曰：「此极天下一大事，若成就即宗庙社稷安，夷狄无足畏者。」因论及宿卫尽是四方亡命奸猾，非宗社长计。上曰：「祖宗厚以财帛、官职抚此辈，固为此。」安石言：「五代之变，皆缘此辈。」上曰：「今百年旧俗未革。」安石曰：「观仁宗服药时事，即此辈亦似未能全然革心也。」冯京曰：「义勇虽云三丁以上，今亦有已死一丁，止存两丁不曾差替者。」安石曰：「既有两丁不差替，必有三丁不差上者。近闻义州义勇，两县户同，其一县得两指挥，一县只一指挥，即收刺有不尽处。今若用府界保甲法，即无收刺不尽，必然更增见在人数。」安石又言：「义勇、保甲为正长，须选物力高强即素为其乡闾所服、又不肯乞取侵牟人户，若贫户即须乞取侵牟，又或与富强有宿怨，倚法陵暴以报其宿怨也。」此段据日录，与兵志第二卷并同，但语言□有增损耳。自冯京曰以下，本志不载。王安礼编修三路义勇条贯，在五月二十二日。是月十九日差刘坦等，闰七月十四日、十五日、十八日当考。
　　辛卯，诏赐故河北转运副使王广廉家眷二百缗，录其貋姚大忠为郊社斋郎，以判大名韩琦言「广廉营职忧悴以致殒身，而身后别无子孙」故也。初，广廉死，王安石白上曰：「广廉虽有不至，然亦宣力。」上曰：「此是首推行朝廷法令之人，赐之宜厚。」故有是诏。
　　录昭州刺史张进孙觏为下班殿侍，淄州刺史王贵孙起为三班差使，兵部员外郎郑文宝孙瑱为郊社斋郎，编排录用所言进等尝有功于国也。
　　诏在京商税院、杂卖场、杂买务【一三】并隶提举市易务。
　　东头供奉官赵忠政言：「界河以南至沧州城，虽有塘泊二百余里，其水或有或无，夏秋可徒涉，遇冬冰冻即无异平地。今齐、棣闲数百里，榆柳桑枣，四望绵□，人马实难驰骤。若自沧州东接海，西彻西山，仿齐、棣植榆柳桑枣，候数年闲可以限戎马，然后召人耕佃塘泺，益出租，可助边储。」诏外都水监丞程昉察视利害以闻。
　　提点开封府界诸县镇公事□审礼言：「巡检司弓，皆岁久弊坏不可用，今保丁更番教习武艺，乞下弓弩院给一石至一石二斗弓各五百，箭二万。」从之。
　　审院、刑部、大理寺言：「乞详议、详断法官，直检法官，如新法试中人任满酬奖，乞依旧法人例推恩。自选人改官充职，不成资，丁忧服阕与近地；合入远与次远，愿再任通六年，断官通五年，与家便通判。已转京朝官后不因负犯者替罢，并当亲民一任【一四】，内议官五年当两任，仍毋得连并三任。」从之。
　　王安石白上：「陛下每有所建立，未尝不致纷纷，所以然者，陛下不深察人情故也。人情有向有不向，陛下有所不察，故人向者至少而事多爽侮。如经制洮、河事，但差去将帅辄与王韶为异，岂尽与韶争气，亦其利害必致于此。臣请以事明之。如向宝在秦州取钱，骚扰蕃部，陛下亦曾宣谕，臣所以敢言。然向宝为前后帅臣所称，以至朝廷人共称之者，以能背戾朝廷所为故也，陛下以觽人所称之故，亦屡称向宝。如王君万协同王韶所为，即必为帅臣所案，朝廷人所毁。向宝罪状明白，陛下必无今日宠待，亦必不免斥废。如王君万但于将官地种菜，罪至轻，然以协同王韶为朝廷干事便被废【一五】，纵后以特恩免罪，然其危惧已多，如此则人孰肯趋赴陛下所为而不附下？臣料太祖时，人臣必不敢如此，太祖必不容其如此，乃所以济大业也。今陛下于不向之人每务含容，天下之人岂以为陛下含容，但以为陛下不能照察，为奸人所侮耳。老子曰其下畏之侮之。为天下王，至为人所侮，何以济大业，成天下之务？今不向之人岂尽不晓事，好为异见，直缘敢侮而已。」上笑。
　　甲午，河东经略司言：「契丹大点集，云防托汉界，至召女真、渤海首领，自来点集未尝如此。」上曰：「如何？」王石安曰：「此事惟须静以待之，内自修补，次及于边。」王珪、冯京皆谓必无虑，安石曰：「无恃其不来，恃吾有以待之。吾今未有以待，彼亦不可忽也。」上曰：「卿昨言但使彼知戒惧，即非所宜，良是也。」
　　乙未，诏：「左骐骥使、果州团练使致仕折继世卒，于条致仕诸司使亡殁，虽不该恩赠，然继世以蕃官捍边有劳，宜与特支。」四年三月甲辰可考。司马光日记：熙宁四年十月十三日，□积曰：「威名沙克弟亡在折继世所，继世以种谔夜引兵抵其居土窟中【一六】，使其弟叩门呼曰：『官军大集，兄速降，不则灭族。』沙克使内其手扪之，少一指，信之，遂率数千户二万余口降，已而见官军少，大悔之。沙克今为供备使、高州刺史。又继世以绥州功除骐骥使、果州团练使，赏赐无算，去岁病风，赐以御药，使医守视。继世，妖人马志诚欲奉之，发兵据青涧城，指挥使拓拔忠谏捕之【一七】，因下狱案验，久不决。子华至延州，斩志诚等二十余人，以继世有功不问，赵□奏以团练致仕，迁之华州，悉散其部落于诸族，威名沙克之觽稍稍亡去，今在者才百余口。
　　丙申，诏前任及致仕宰相、使相、枢密使并给白直二十人，前任及致仕参知政事、枢密副使、签书枢密院事十五人，致仕节度使、宣徽使准此，致仕诸部尚书、留后、观察使十人，枢密直学士以上七人，待制以上、防御、团练、刺史四人。前此致仕，白直未有定制，枢密院以为言，故有是诏。
　　诏殿中丞刘珵、著作佐郎李黼、大理寺丞潘监、奉礼郎汲光、前缙云尉郭逢原、东明县尉张元方分行滑、郑、许、曹、陈、亳等州，与当职官排定保甲，其条约并依开封府界例施行；如官吏不职，委司农寺及本路监司按劾。逢原，开封府人也。黄裳志逢原墓云：子仪之后，父变宗。闰七月十四、十五、十八日可考。又诏司农寺增置丞、主簿四员，仍自今轮出入案察逐州保甲。先是，王安石白上曰：「臣前欲以近畿郡为畿辅，因推行保甲者，利在使赵子几等按察官吏差易耳。若付之诸路，即恐诸路推行灭裂，无以使四方观法。」上曰：「不如令属兵部，置属官，令出入点检。」又曰：「冯京欲且迟留，候役事了，如何？」安石曰：「此事既不扰人，又圣人爱日，亦须及时修营，庶早见成效。」上曰：「曹州人喜为盗，若习兵得无不便乎？」安石曰：「前时以匿贼为利，今若用府界条约，即人以捕贼为利。为其喜为盗，乃所以当用保甲也【一八】。」既而安石又言：「令兵部管保甲，恐百姓心疑将刺以为兵，不如令司农领之，仍便差官编近畿数州保甲，且增置丞、主簿，令更迭出入案察保甲，即农田、水利、常平、差役皆可使案察也。」上皆从之。陈瓘尊尧集圣训门论曰：神考欲置尚书省，安石以为不须；安石欲建四辅，神考以为不可。三十余年，先训未远。乃者都省之毁，谁不流涕；四辅之成，谁不寒心！此岂一京之罪乎？都省之毁，无敢救之者，四辅之成，无敢止之者，亦岂特畏京而已哉？安石之所欲为，则虽甚害而必行，其罔上之言则托于继述，其私营之心则独尊王氏。卞等之所谓国是者，何事不然？以此二事观之，可以见其初心矣，今可以不早辨乎？孔子曰：「成事不说，既往不咎。」今尚书省之毁既已久矣，四辅之成既已往矣，而臣犹论之，非为追说已成之事而追咎既往之人也，实欲陛下察卞等国是之计而为我宋方来之虑者，非特此二事而已也，故臣着此于首篇，以见臣尊尧之意。尊尧余言曰：陛下欲知卞等显戾先训之二事乎？神考欲建都省而安石以为不须，安石欲置四辅而神考以为不可，然而四辅之所以必成者，因日录而成也；都省之所以必毁者，因日录而毁也。臣于封事别奏论此二事，以干天听。伏望万机之暇，特赐圣览。又论毁柝都省曰：尝谓卞等初意专以熙宁宰相为圣，而不以元丰独断为是，故其所以继述者熙宁而已。呜呼，毁柝都省亦一事也。臣窃考日录，神考欲复尚书省制度，安石对曰：「亦不须如此。」蔡京之敢毁都省，上下皆名其罪矣，然其事起于日录，其谋发于蔡卞，则陛下尚未知也！臣故曰显戾先训者，由蔡卞等。又论建置四辅，曰：臣尝谓卞等初意专以熙宁宰相为圣，而不以元丰独断为是，故其所欲继述者熙宁而已。呜呼，建置四辅亦一事也。臣窃考日录，安石欲以近畿郡为畿辅因推行保甲，神考曰：「不如只令属兵部。」先训如此，可不绍乎？蔡京违戾先训，必建四辅，上下皆知其罪，然其事起于日录，其谋发于蔡卞，则陛下尚未知也！臣故曰显戾先训者，由蔡卞等。
　　枢密院奏，代州牒，北界言边吏侵暴事，又北界牒言雄州修馆驿作箭窗、女墙、敌楼生事。王安石曰：「此诚生事。」上言非敌楼、箭窗，安石曰：「纵非敌楼、箭窗，不知馆驿创立四角砌台，又作女墙及墙窗何用？若依自来修盖，有何所阙？」上令依前降指挥拆毁，文彦博曰：「前来诚不合修，今来若拆毁，便须占地。」安石曰：「事但循常，彼犹生事，若彼别有规图，即与小小争校，尤无所补。若但以细故互相猜疑，即我每事循常，彼无猜疑之理。今边隙数起，正为我与彼所见略同故也。我以为若少宽假，彼将别生事陵我，故每事稍异于寻常，即须争校；彼亦以为若少□假我，我将别生事陵彼，故每事稍异于寻常，即须争校。故我盖馆驿稍异于常，即疑我改作镇添筑寨，而争之不已。彼若见得事情，从我驿馆内作敌楼、箭窗，有何所妨？我若见得事情，于彼事亦不须每与争校。」上曰：「雄州生事，亦不可纵，须行遣。」安石以为诚如此，然上亦不深罪张利一，安石以为文彦博、□充阴主利一，为之游说蔽盖也。
　　戊戌，东上合门使、枢密都承旨李评知保州，仍领荣州刺史，用罢都承旨恩例也。先是，评坐同天节不令殿前、马、步军司赴垂拱殿起居，及判刑部杜纮不告谢兼失申举，为中书劾奏，罢管勾合门，送宣徽院取勘，及案具，罚铜六斤，评遂乞免合门供职，上不许。王安石曰：「此乃评避中书点检，承前诏意，恐中书推求其罪。缘臣董正百官，见左右近习有罪，岂得不案？陛下方尊宠倚信李评，臣当避位。」上曰：「朕未尝尊宠倚信评也，但合门、枢密院籍评检点簿书而已。」安石曰：「臣备位大臣，案治小臣诞谩罪状明白，小臣任事如故，臣反受诘责，诚难以安职，惟罢臣则评自可不免合门勾当。」上曰：「诘责那有是。」安石曰：「陛下前诏云『烦费推求，何日穷已』，臣岂不上体圣意？如臣议上寿事但据理评议，亦屡蒙陛下督过。」上曰：「上寿事或恐理有未尽处。」安石曰：「此极细事，然陛下乃不及待，且令中书改正。以臣所奏，实不见评有理，评敢为诬罔蔽欺不但此，此岂可复在人主左右？臣闻枢密院，评作奸宄尤多，顾臣不详知本末，不敢论奏。中外之人，其孰以陛下亲信李评为可者？」上曰：「评固非忠良，又无远识，今当与换何等差遣？」安石曰：「陛下虽知评非忠良，无远识，臣虽知陛下圣质高明，然四方之人岂复知此？但见陛下亲厚评如此，罪状明白犹待之不衰，则天下奸邪安肯革面退听？」王珪请与冀州，上曰：「评父老，与宫观何如？」既而曰：「如此则又不离合门。」珪曰：「罢都承旨，例亦合迁官。」上良久曰：「评以罪去官，岂当复迁？」乃令与保州，珪曰：「评若思过，更年岁闲却收用可也。」安石曰：「变诈小人若复亲近，但有亏损圣德。若陛下果能觉悟，又安可复亲近？然此事须陛下熟虑，若以臣故强勉斥逐，则臣更有放横之嫌矣。」因言程昉及李若愚事，曰：「臣前论李若愚奸罔，陛下待之弥亲，后论李评欺诬，陛下遇之弥厚，不知陛下用臣以何为职业？臣蒙陛下信听，当以臣素行无他，然愿陛下每事考察，臣若有一违负陛下，则罪宜大于余人，以臣最获亲近故也。」程昉事见四年十月十六日。初，程昉以塞河功加带御器械，用故例入侍，评不欲昉亲近，因立法：都知、押班、带御器械，差遣在京者乃听供职，他则否。时押班李若愚，带御器械惟昉，昉疑评抑己，遂讼评，故安石以为言。若愚先治塘泊有劳，不自言，及王临奏塘泊图，上乃知之，深嘉若愚不伐【一九】。安石谓：「若愚大猾，故为此以中圣意。缘大臣与若愚交私，若愚虽不自言，必有为若愚言者，陛下安可因此一事遽信之？若愚前体量秦州事，盛称李师中，诬罔王韶，今陛下岂不察此也！」上又问都承旨解职恩例。及进呈，有除大将军、刺史者，上曰：「刺史太优。」诏评领荣州刺史，又曰：「评在合门、密院，多与人争，触怨怒，何所利？「安石曰：「或以守道违觽触怨怒，或以招权窃威福，托公直以自结人主触怨怒。其触怨怒同，其情则异。如裴延龄欺罔，德宗独信之者，以其能变诈故也。陛下怜评，恐近类此。」上又言：「张琥论李评不合上殿，此殊无理。」安石曰：「陛下耳目之官识见皆不足赖，但采听浮言，不皆中理，此臣所以尤愿陛下详择熟虑是非枉直也。若陛下耳目之官为陛下别白忠邪，即当为陛下论先王之道，奉行中书故事而已，何至纷纷与小人校辨？」林希野史云：李评久侍上左右，虽以戚里进，然颇知书，习典故，多智数，鲜有及者。为合门使，又令枢密都承旨不用次补直以外官进自评始。其幸于上，中外无可比者。与同列奏事，必留身，闲虽不奏事，上必独与语踰刻，上色未尝不欢也。评所闻外事，大小悉以闻，然而遭评谗毁者不少矣。合门、密院吏苦评苛察，虽执政亦不敢少斥其非，往往阴赞其美，结以自固，谏官、御史未尝有一言及评。上朝夕欲除签书枢密院，虽他人莫不度其将然。自府界置保甲，妨扰民情不乐，畿内人得以私习武备，评亦极论其不可。他日，上语安石保甲事，李评甚危言之，安石始怒评敢辄议己，日摭其过，然评之怙宠未易动也。熙宁五年以来，评愈不平安石擅权专国，上不得有所为，屡攻其短，上又时以其语对执政道之，安石益怒。会合门误排军员等坐位，安石请劾评等，评愬于上，以为：「此小事，非合门罪，安石欲沮辱臣尔，陛下每有所黜，即安石多方党蔽，黜者反进擢。安石有所怒，陛下虽明知其无过，安石必欲加罪，如臣是也。」上为之动，但命劾合门胥吏，贷评等不问。安石固请之，于是御史纷然交攻评矣。上犹未听，安石乃不入朝，乞解政事，章凡数上，上遣中人宣押入中书，实时劾评，安石乃留。月余，劾状已上，犹命特放，安石勃然曰：「陛下始许臣以逐评，臣乃留，今放评罪何也？臣愿复去。」上不得已，黜评知保州。评父端愿为评乞在京闲慢差遣，又乞侍养，不许，上亦惜其远去，改知颍州。评既斥，又除曾孝宽为都承旨，不用武臣，自此密院官属亦安石党人矣。呜呼，其虑远哉！希所云评误排军员等坐位，必误，事具六月壬辰。
　　己亥，知大宗正事宗旦等言【二○】：「宗室所投文字或违例碍条【二一】，退即生诬怨，或情有可怜而例无其事，或事涉违冒而理或可容。乞自今有疑难事，许上殿敷奏，或许同见执政禀议。」从之。
　　馆合校勘、检正中书刑房公事沈括充史馆检讨。
　　诏获投匿名文字扇摇保甲者，给赏钱五百千，以司农寺言「近有人于封邱县北门以匿名牓扇摇保丁，使不得安，已檄诸县密行擒捕给赏，更乞朝廷严约束。」故有是诏。已而上批：「近差编排郑、滑等州保甲事，观今日匿名事，府界人户尚有惊疑，若更推之郑、滑，恐人情未能安帖，成就更缓。可且再差人体测府界人情，然后徐议此事。」王安石白上：「府界保甲，昨日人人取状愿上番，然后降指挥，即人情无复惊疑。」上曰：「恐止取得保正、保长状尔。」安石曰：「闻知陈留县章楶云陈留县止有两户不肯保状，然亦未尝强之。观此则非但取正、长状，若但取正、长状，或复有人户成髃自诉，则官吏何以免责？兼臣每出郊祠，召乡巡耆壮体问，臣家亦有外县公人，每每问其县人情状，何尝有惊疑。所以有贴匿名文字者，必是自来居藏盗贼之人，不便新法尔。陛下但观长社一县，捕得府界为保甲迫逐出外行劫之人至二三十人，此等人既不容于京畿，又见捕于辅郡，其计无聊，即专务扇摇他人而已。今陛下聪明睿知，旷世特出，然一为奸人荧惑辄为之动。今以十数万愚民而欲扇惑之者非特一人而已，如何欲其一皆安帖？昨日闻已捕获扇惑纠集人头首根勘，然至京者亦止有二十余人而已，以十七县十数万家而被扇惑惊疑者才二十许人，不可谓多。自古作事，未有不以大势驱率觽人而能令上下如一者。今连十数万人为保甲，又使之上番，乃人人取状，召其情愿，此乃以陛下每事过谨，故须如此。陛下诚思前代创府兵，乃令讨高丽、党项，岂是所愿，但以势驱之，人不得已，久之自听服，习以为常尔。天下之事，皆成于势，故老子曰：『物形之，势成之。』」上曰：「讨高丽是隋炀帝，此所以致叛。」安石曰：「讨高丽乃唐太宗事【二二】，彼府兵亦岂所得已？如今日令保甲巡检下捕贼，若任其自来，则谁肯向前用命？若以法驱之，即又非人情愿。若止欲任情愿，即何必立君而为之张官置吏也。且汤、武革命，名为应天顺人，然汤觽皆以谓汤不□我觽，而汤告以必往，誓之以孥戮。汤其所以为顺人者，亦不须待人人情愿然后使之也。今郑、滑事，欲但令差去官先晓谕人情，俟其通知，然后编排尔。」上以为然。安石又白上府界勾当保甲官，即未见不忠信可疑者。上曰：「昨闻人户斩指事，惟曾孝宽言有之，赵子几乃不言，何也？」安石曰：「斩指事乃蔡骃所说，又子几委蔡骃根问，乃是因砍木误斩指，有数人参证甚明。子几令蔡骃就乡村排保甲，骃乃集人至县郭外，留滞三日，其所以然，盖有所希。向骃任襄邑尉十月，有强盗二十四人、窃盗一十人不获，子几每欲案治，但以其扇摇保甲人户故自嫌不行遣。曾公亮为永兴，乃辟令掌机宜。今保甲法，上自执政大臣，中则两制，下则盗贼及停藏之人，皆所不欲，然人情安帖如此，则措置可谓尽矣。」兵志第二卷载此，并与朱本同，但先后或失次，当从朱本。自「若但取正、长状」至「不谓多」，新本皆削去，今复存之。正月丁未，军士深诋朝廷。注：林希云云，又闰月癸酉安石云云，当并考。
　　诏文思副使折克隽、内殿承制高永亨、合门祗候曲珍各减磨勘三年，右侍禁拓拔忠减磨勘四年，庄宅使李颙、内园使燕达各赐银绢五十，余推恩有差。以与夏人首领商议自绥德城界二十里立封堠、修置把截堡寨毕也。
　　诏差镇戎军定川寨弓箭手巡检赵普【二三】、三川寨张进、德顺军中安堡马伦、通边寨魏奇各领去年经略司指挥团结【二四】防秋第一等弓箭手共三千五百人有奇，马二千六百疋有奇，常排次准备策应秦凤路通远军；仍差景思立、狄喜都部押，并带领第六将策应秦凤路人马，候见本路安抚司关报前去。初，王韶奏乞增防托人马，上令韶详具以闻，并从之。
　　辛丑，诏泸州、利州并选文臣知州，任满无过与堂除，仍减磨勘二年。先是，利州兼益州路兵马都监，故用武吏，自是别置都监，而以文臣为守。此据鲜于侁传。六月二十四日邓绾云云。
　　合门言：「龙神卫四厢都指挥、昭州防御使张玉泾原路副都总管【二五】，暂赴阙奏事。检会仪制，应外任客省使至合门祗候、入内都知、押班并带御器械赴阙奏事，起居讫即退，更不供职。」诏玉赴起居，不供职，今后准例。
　　壬寅，比部员外郎、秘阁校理曾孝□为起居舍人、史馆修撰，兼枢密都承旨。旧用武臣，以文臣兼领自孝□始也。孝□言：「所领枢密都承旨，比年未尝除人，乞遇大宴依三司副使例侍立，国忌奉慰退，并赴行香。或无都承旨班，即依修撰班序位。」从之。序位，实录在八月十九日，今附见孝□除都承旨时。两纪皆书初以文臣为枢密都承旨。
　　秘书丞吕大忠、著作郎张大中、大理评事赵君锡并权检详枢密院文字，大忠兵房，大中礼房，君锡吏房。
　　癸卯，赠太后兄、左侍禁高士逊为保大军节度使。
　　诏步军司床子弩雄武五指挥九百六十九人，拨兵为两指挥，每指挥并以五百人为额，仍契勘在京见今诸军已未拨并数目以闻。此据御集。
　　诏立修东西二府碑。
　　乙巳，翰林学士韩维为端明殿学士兼翰林侍读学士、知襄州，从维所乞也。
　　丙午，右正言、直集贤院、管勾秦凤路缘边安抚司王韶为集贤殿修撰。先是，上谓王安石曰：「高遵裕非首谋，近又退缩避事，官赏乃已过韶。」安石曰：「遵裕诚非首谋，能与韶不为异而已，亦未至退缩避事。然韶功诚大，赏薄。」上令再议韶赏，王珪请与直龙图阁，文彦博曰：「如此，则边上便呼龙图。」珪曰：「赵□尚作龙图。」上曰：「龙图与直集贤院何所校？」欲与修撰，且曰：「沈起亦作修撰。」彦博曰：「边人不知职名高下，但见呼龙图即以为尊。如唐时藩镇言军中只知尚书转仆射。」上曰：「修撰要是胜直龙图阁。」安石欲与史馆，而故事史馆不带出，乃除集贤殿修撰，仍差入内供奉官、秦凤路缘边安抚司勾当公事李宪就黸诰敕往赐。时朝廷命修玛勒寨，遵裕乞缓兴工，故上以为退缩避事也。
　　诏：「王韶修玛勒寨，宜更遣探候，即今西界侧近，如点集觽多，未可兴功，即不须于未进誓表前毕功。计西人亦岂能持久，第一面计置修城材物，俟其退散，并手修完。如点集不多，即依所奏施行。仍仰秦凤路经略司计会韶兴功日，差将官一员领人马防托。近差定泾原路将官、弓箭手等，亦令韶相度勾抽。」先是，韶奏乞候修乞神平堡毕功，即勒厢军采木并修玛勒，故有是诏。
　　右谏议大夫、集贤院学士、判秘合宋敏求兼知审官东院。上初欲用邓绾，曰：「司农无用绾也。」王安石曰：「司农有廨宇，又绾无旷事，忽罢之不便。」乃用敏求【二六】。
　　兵部侍郎致仕葛宫卒。
　　是月，并吏部南曹入流内铨，从判铨许将等请也。冯京言：「本设南曹，为关防铨司阙误。」王安石曰：「唐以来铨曹法制与今日选法都不同，乃杂用唐制，不全删去，故选人留碍百端，吏人枉费纸笔。近已删去旧条，极简便，铨司自易点检，诚无用南曹虚作留碍烦扰。如考功，考较事已除，即考功自无复可存之理。如格式司，但批选人料钱等，今既增俸，即格式自无复可存之理。」上曰：「或谓旧料须以户口多少差注，今添料钱为一等，亦未便。」安石曰：「所用户口乃省账户口，非今实数，兼户口多处未必烦剧，户口少处未必安逸，若僻静处户口虽多自少事而逸，要闹处户口虽少自多事而劳，又有带前任料钱者，即俸厚薄自不计户口多少。」上曰：「所省吏俸应不多。」安石曰：「若实合存，即计惜吏俸不得。今实宜废，并所省吏俸岁六千余缗亦不为少，且省出官人。」于是，上从安石议，废南曹归铨。会要废南曹归铨，乃五年闰七月事，而实录无之，今附见七月末。神宗职官志从判铨许将等请废南曹，亦系之五年。
　　初，议并省考功文字，上问考辞何用，安石曰：「唐以来，州县申牒中书及诸司奏事、判事，皆有词，国初犹然。」上曰：「此诚无谓。」安石曰：「天下无道，辞有枝叶，从事虚华乃至此，此诚衰世之俗也。」上以为然。此据日录五年七月五日事，今附废南曹归铨后。李复圭纪闻云：熙宁中，并南省二十四司，判都省者兼户、度、金、仓、工、屯、虞、水八曹，其它皆首曹兼领，吏部兼南曹、格式，是仆射、尚书兼领郎中、员外之事。文昌之制扫地尽矣。今附此，当考。
　　前处州缙云县尉、编修三司敕并诸司库务岁计及条例删定官郭逢原上疏曰：「臣窃观自周文、武以还，盛德有为之主固无如陛下，而怀道之士由孔、孟而后如王安石者，亦未之有也。然臣尚有疑者，殆恐顾遇师臣之礼，未有隆焉。古者，天子尊师之礼有隆而无替，君臣之分有时而不行。臣尝闻陛下固以师臣待安石矣，而使之自五鼓趋朝仆仆然，北面而亟拜，奔走庭陛，侍立左右，躬奏章牍，一切与冗僚胥吏无别，古者待师臣之礼，未闻有是。陛下兴治补弊，跨越百王，而遇师臣之礼，未极优异，尚守君臣之常分，此臣之所未喻也。臣愿陛下考前圣尊德乐道之义，不习近迹，特设殊礼，事无纤悉，必咨而后行，则汤暨伊尹咸有一德，岂独擅其美于前世哉？」又上疏曰：「臣闻能自得师者王。古圣人未尝无师，孟子称尧所以待舜之礼可谓至矣，以齿则尧长，以爵则舜贱，以德则舜固无以加于尧者，而尧尚尊礼之如此【二七】。今陛下卓然独奋于百王之后，四方拭目以观尧、舜之治，而区区之末礼于安石尚如有惜，不明示于天下，此臣之所未喻也。夫宰相代天理物，无所不统，未闻特设事局、补除官吏而宰相不预者也，今之枢府是已。臣愚以谓当废去枢府，并归中书，除补武臣悉出宰相，军旅之事各责其帅，合文武于一道，归将相于一职，复兵农于一民，此尧、舜之举也。今王安石居宰辅之重，朝廷有所建置于天下，特牵于枢府而不预，则臣恐陛下任安石者盖不专矣。自李评罢去，天下有志之士咸相欣庆，愿陛下以古语为朝夕警戒，早因此时推崇尊德乐道之义。」疏奏，上甚不悦。他日，谓安石曰：「逢原必轻俊。」安石曰：「陛下何以知之？」上曰：「见其上书，欲并枢密院、废募兵。」安石曰：「人才难得，如逢原亦且晓事，可试用也。」郭逢原书，墨本附六月二十六日甲戌，然李评罢去乃七月二十一日戊戌，此时未也。朱本削去逢原书，盖为王安石讳，今复存之，移入七月。逢原轻俊，见闰七月十四日日录，今附此。
　　废扬州广陵县入江都。
　　注　　释
　　【一】兵部郎中韩缜「韩缜」原作「韩镇」，据阁本及宋史卷三一五本传改。下同。
　　【二】缜虐杀一命官「虐」原作「虚」，据阁本改。
　　【三】自愿置马投充者「自」原作「目」，据阁本改。
　　【四】以榷货务为市易西务下界「务」上原衍「物」字，据宋会要食货五五之二二、长编纪事本末卷七二市易务删。
　　【五】十日为一番「番」原作「月」，据阁本及下文改。
　　【六】一年余八月乃当一番「余」字原脱，据宋史卷一九二兵志补。
　　【七】又令刺手而为兵「而」，阁本作「面」。
　　【八】自须径移归「径」原作「警」，据阁本改。
　　【九】防托「托」原作「托」，据阁本及下文改。
　　【一○】然于军人比走旧不闻加多也「比走」，阁本作「走北」；宋史卷一九三兵志此语作「然于军人逃亡，比旧不闻加多」。「比走」疑倒。
　　【一一】山泽多亡命不从招唤之人「唤」原作「换」，据阁本改。
　　【一二】义勇士「士」，疑当为「事」。
　　【一三】杂买务「买」原作「卖」，据宋史卷一八六食货志、宋史全文卷一二改。
　　【一四】并当亲民一任「亲」原作「新」，据阁本改。
　　【一五】为朝廷干事便被废「废」原作「发」，据阁本改。
　　【一六】夜引兵抵其居土窟中「土」原作「士」，据阁本、活字本改。
　　【一七】拓拔忠谏捕之「谏捕」二字原倒，据阁本乙正。
　　【一八】乃所以当用保甲也「保甲」原作「保法」，据阁本改。
　　【一九】不伐原作「不有」，据阁本改。
　　【二○】知大宗正事宗旦等言「事」原作「言」，「言」原作「事」，据阁本及宋会要职官二○之一八改。
　　【二一】或违例碍条「碍」原作「数」，据同上书改。
　　【二二】讨高丽乃唐太宗事「高丽」原作「高昌」，据阁本改。
　　【二三】定川寨弓箭手巡检赵普「定川寨」原作「定州寨」，「赵普」原作「赵并」，据阁本及宋会要兵二八之一二改。
　　【二四】团结「结」原作「给」，据同上书改。
　　【二五】张玉泾原路副都总管「张玉」二字疑当移至「副都总管」下。
　　【二六】乃用敏求「乃」原作「仍」，据阁本改。
　　【二七】以德则舜固无以加于尧者而尧尚尊礼之如此「者而尧」三字原脱，据长编纪事本末卷五九王安石事迹上补。
续资治通鉴长编
卷二百三十六
卷二百三十六
　　起讫时间 起神宗熙宁五年闰七月尽其月
　　卷　　名 续资治通鉴长编卷二百三十六
　　帝　　号 宋神宗
　　年　　号 熙宁五年（壬子，1072）
　　全　　文
　　闰七月戊申朔，权淮南转运判官、金部员外郎蒋之奇权发遣转运副使。之奇尝与王安石言：「百姓列状乞早行助役新法曰：『上推不赀之惠，下受罔极之恩。』」安石具以白上曰：「百姓如此，或称人情不安者妄也。」安石以之奇书白上，乃五年正月二十七日事，见实录。
　　雄州言北界巡马又过拒马河南，已差官编拦袭逐出界讫。王安石曰：「何须编拦袭逐？」上曰：「既罢却弓手，彼又过来，若不编拦袭逐，彼将移口铺向里也。」安石曰：「彼若欲内侮，即非特移口铺而已。若未欲内侮，即虽不编拦袭逐，何故更移口铺向里。若待彼移口铺向里，乃可与公牒往来理会。昨罢乡巡弓手，安抚司止令权罢，臣愚以为既欲以柔静待之，即宜分明示以不争，假令便移口铺，不与争亦未妨大略。」上曰：「若终有以胜之，即虽移口铺不争可也。」安石曰：「终有以胜之，岂可以它求，求之圣心而已，圣心思所以终胜则终胜矣。陛下夙夜忧□□馽敌，然所以待□□馽敌者，不过如争巡马过来之类，规模止于如此，即诚终无以胜敌。大抵能放得广大即操得广大，陛下每事未敢放，安能有所操？累世以来，夷狄人觽地大未有如今契丹，陛下若不务广规模，则包制契丹不得。」又曰：「欲大有为，当论定计策以次推行。」因论周世宗移御黙就箭力所及曰：「天锡人主智略，使驱除祸乱，若勇不足以奋士服觽，何能成务？」冯京曰：「世宗止能为宋驱除。」上曰：「世宗诚创业造功英主也。」陈瓘论曰：安石劝神考兼夷狄，则奏曰：「四夷皆衰弱，数百年来未有如今日。」及论神考包制契丹不得，则奏曰：「夷狄人觽地大未有如今日契丹。」两对所论，同一契丹，取快而言，乍强乍弱，况随其喜怒而论君子小人哉？
　　己酉，同判太常寺章衡言：「故事春分祀高禖，进大牢，酒胙入宫中。自治平初，以谅阴权罢。至三年，诏高禖之祀依例差官，不用弓矢、弓谐，罢宫中饮福之礼，止令于合门进牍。臣伏以陛下纂承鸿业，未有圣嗣，宜依先定仪注，宫中饮福受胙，以应求男之祥。」上曰：「帝王之子孙，自有天命。」王安石等曰：「陛下推性命之理及于此，非臣等所能及。」参知政事冯京曰：「高禖之礼，行之已久，所以重万世之嗣。」上因可之。
　　秀州团练使宗治卒。宗治，英宗母弟也，赠镇宁节度使、同平章事。
　　知河中府、司封郎中、直昭文馆潘夙知潭州，司勋郎中、知潭州唐诏知苏州，夔州路转运使、司封郎中、直昭文馆孙构【一】为荆湖北路转运使。诏不肯任事，日录九月三日当附，或削去。
　　庚戌，遣秘书丞、集贤校理、检正中书户房公事章惇察访荆湖北路农田、水利、常平等事。始议经制南、北江，故徙夙及构，又使惇往密图之。王安石请先以察访常平等事为名，埙见端绪，乃委监司计度。文彦博曰：「若名为察访，则监司执不从【二】。前李承之出，震动东南。」安石曰：「衔命出使，自监司以下皆得按举，固宜为人所畏也。」新纪察访皆不书，独书章惇，要非例也。
　　南江，本唐叙州，五代失守，髃蛮擅其地，虚立州名十六，国朝并隶辰州，许令贡奉，则给以驿券。其后有硖州舒光秀者为之统领，提点刑狱赵鼎言硖州峒酋刻剥无度，蛮觽愿内属。时熙宁三年也。明年，辰州布衣张翘上书，论：「南江蛮虽有十六州，惟富、峡、叙州仅有千户，余各户不满百，土广无兵，加以荐饥。近向永梧与绣、鹤、叙诸州蛮自相绚杀，觽苦之，咸思归化，愿先招抚富、峡二州，俾纳土，则余州自归【三】。」又言：「北江下溪州刺史彭师晏孱懦，觽不畏服，争斗绚杀不已，皆有内向心。近师晏尝于辰州自陈，愿以石马镇一带疆土归化，乞乘机招纳，建城寨，定税赋。」诏以翘书并鼎所陈下知辰州刘策询度。于是，请如翘言领兵压境，密行招谕，直下溪州修筑一城，置五堡寨，仍遣其子图上方略。上曰：「策言两江事，所规画甚善，非贪其土地，但欲弭患耳。」王安石曰：「苟如所闻，则非但弭患。使两江生灵得比内地，不相残杀，诚至仁之政。」安石又曰：「策不欲令安抚、转运司预此。」上曰：「诚然。」安石曰：「须朝廷审择数人与同。此事可否未可知，既有此机会，须当经度。若经度，则诸溪洞负罪逃亡人不少，须先募桀黠用事者数人，厚以利啖之，令诱说逃亡人，许以赦宥，且令各获便利，乃可集事。盖蛮人素不与中国通，若此辈不利自属，则必诪张扇动或惊骚；若此辈利自归，则诱导蛮人，使乡化甚易也。」上曰：「河东刘继元降，太宗问久久不降之故，云为降人所持，即此类也。」未几，策卒，更以东作坊使石鉴为荆湖北路钤辖兼知辰州，使惇经制。明年，诏除翘县主簿或尉以赏之。此依实录。据会要，石鉴以湖北钤辖兼知辰州，乃闰七月二十一日。御集差鉴为湖北钤辖，则系之八月四日。密院时政记亦系之闰七月二十一日。未知孰是，当考，今姑从实录附此。五月二日召鉴可考。
　　监秀州海盐监、大理寺丞李守蒙贷死，免真决，仍刺面配潮州牢城，坐受赇枉法、剩出官盐也。十二月二十一日，李章等责。
　　辛亥，中书言：「保甲之法，所以检察奸盗，使良民得安其生。至于保丁习学武艺，皆听自便，又有赏格，使人人劝趋，官司不得抑勒。其编排之初，未尝追集。昨行于开封府界，法稍成就，盗贼比之昔时，十减七八。今虽已推行于辅郡，又虑人情未通晓，欲且令所差官计会当职官吏，详所降条约，亲谕人户，各令知朝廷措置之意，乃降指挥排定，其保丁止编排两丁以上主户，其余并客户并令附甲。」从之。
　　上谓执政曰：「京东调修河夫甚不易，有坏产者，闻河北调急夫亦多。若河复决，即更无力可塞。河决不过占得一河之地，或西决，或东决，若利害无所校，随其所趋，不塞如何？」王安石曰：「昨北流若不塞，即计夫功物料【四】，修立堤埽，不减于修二股。而北流所占地至多，又水散漫，非久必复淀塞，自今年未闭第五埽时，已觉下流淀塞，即复有决处，此所以不可不修塞也。昨修二股河，所用夫功物料比北流所费不多，又出公私田土为北流所占者极觽【五】，向时泻卤，今皆肥壤，河北自此必丰富如京东，其功利非细也。今年所发急夫，比去年数目极少，若更葺理堤防，渐成次第，即河北逐年所调夫必大减省。」王珪因白上：「漳、洛河人户数十人，经待漏谢朝廷与开河出美田三四百里。」安石曰：「漳河一淤凡数千顷。」又言：「程昉作浮梁于洺州之五桥已了当。」上悦。
　　壬子，诏自今调京东夫修河，其青、淄州边海道远，宜免十分之五，从京东东路安抚司请也。
　　赐荆湖北路度僧牒五百为常平本钱。
　　诏：「武学生员以百人为额，遇科场前一年委枢密院降宣，命武臣路分都监及文臣转运判官以上，各奏举堪应武举者一人。其被举人遇生员阙，愿入学者听，仍免试。生员及应举者不过二百人，春秋各一试，步射以一石三斗，马射以八斗，或弓八斗，矢五发中的；或别习武伎副之策略，虽弓力不及、学业卓然者，并为优等，补上舍，以三十人为额。三班使臣无赃罪及私罪情轻，仕族或草泽人无违负亦听入学，量试马射以六斗，步射以九斗，策一道，孙、□、六韬义十道，以五通为合格。春秋试内舍生，马步射、马战应格，对策精通，士行可称者上枢密院；虽不应而晓术数，知阵法，智略可用，或累试策优等，悉取旨补上舍；武艺又进者，枢密院审察人材，旋加试用。」「生员及应举者不过二百人」以下至「旋加试用」并以选举志增入。按实录，武学言，乞在学生员「春秋各一试」至「三十人为额」，及「三班使臣」至「五通为合格」，并系之八月八日，今并从本志入此。
　　王韶言筑乞神平堡，新附羌人七千骑来助防托。王安石曰：「此宜优与支赐。」上曰：「缘边安抚司无以给此。」安石曰：「此不可吝惜也。」上曰：「防托岂不费粮食？若既内附为用，失于应接必解体，首领宜与支赐，但缘边安抚司无以给耳。」三司使薛向言：「欲与支赐银、绢，三司亦有备。」
　　甲寅，诏三司出银、紬、绢总十万付秦凤缘边安抚司，以备边费。八月一日，犒设兵。
  </div>
  <div class="pagination">
   <a href="续资治通鉴长编_page326.html">
    上一页
   </a>
   <span>
    ...
   </span>
   <a href="续资治通鉴长编_page322.html">
    322
   </a>
   <a href="续资治通鉴长编_page323.html">
    323
   </a>
   <a href="续资治通鉴长编_page324.html">
    324
   </a>
   <a href="续资治通鉴长编_page325.html">
    325
   </a>
   <a href="续资治通鉴长编_page326.html">
    326
   </a>
   <span class="current-page">
    327
   </span>
   <a href="续资治通鉴长编_page328.html">
    328
   </a>
   <a href="续资治通鉴长编_page329.html">
    329
   </a>
   <a href="续资治通鉴长编_page330.html">
    330
   </a>
   <a href="续资治通鉴长编_page331.html">
    331
   </a>
   <a href="续资治通鉴长编_page332.html">
    332
   </a>
   <span>
    ...
   </span>
   <a href="续资治通鉴长编_page328.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
