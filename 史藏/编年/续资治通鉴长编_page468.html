<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 468 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 468 页/共 607 页
  </h1>
  <div class="content">
   丙寅，罢府界、三路保甲不许投军及充弓箭手指挥。（四月二十二日乙酉。当考。）
　　开封府推官胡及罢。坐漏言所勘□垱公事故也。（政目四月事。二十四日复官。）
　　丁卯，赐故左仆射王珪寿昌坊官第，神道碑额曰「懿文」，遗表恩泽十人。诏给事中陆佃监护葬事。（赐宅一百七十八间。御集在五月二十日，今从实录。政目云：诏葬王珪依韩琦例。）
　　己巳，录故左侍禁郝仲通弟仲连、侄祥并为三班借职。以仲通死事也。
　　左正议大夫致仕李及之卒。
　　庚午，诏：「兴龙节，诸处合试童行拨放，并依旧例。坤成节，以大行皇帝梓宫在殡，惟开封府度僧道，比兴龙节减三之二。仍禁屠、决大辟罪。余依元丰令。」
　　诏：扬王男右武卫将军孝骞为端州刺史，第四男赐名孝锡，为右骁卫大将军，领成州刺史。荆王男右武卫大将军孝诒为宁州刺史，孝参为和州刺史，孝奕为庆州刺史，孝骘为荣州刺史，第七男赐名孝忱，为右骁卫大将军，领秀州刺史，第八男赐名孝颖，为右骁卫大将军，领英州刺史，第九男赐名孝愿，为骁卫大将军，领通州刺史。
　　诏河东州、军人户见欠和籴粮草，自三月六日赦书到日，元丰七年已前所欠，并与除放。（吕惠卿家传有惠卿所上疏可考，已附元佑二年五月四日。）
　　礼部言：「太皇太后生辰，欲令详定编修诸司敕式所定所奉物，各于旧令式外增一倍，其花□各增十二。皇太妃生日并节序物色，亦合如皇后例。」从之。
　　诏赐楚州孝子徐积绢三十匹，米三十石。积，治平二年擢进士第。三岁丧父，求之甚哀。事母孝笃，母终，居丧尽礼，庐墓侧十余年，晨昏奉几筵，如事生。每岁甘露降于坟域必逾月，木为连理。守臣迎入学，甘露又降其直舍。乡闾化之。州具以闻，故有是赐。
　　癸酉，尚书省言，乞自今大理寺于推断应奏及上尚书省者，更不先申本曹。从之。
　　甲戌，诏：「皇太后出入仪卫，依治平四年四月内参定。皇太后所乘舆，上设行龙六。皇太妃出入，乘檐子。」（绍圣元年十月六日云云。）
　　环庆路经略司奏：「肃远寨蕃官左侍禁巡检慕化、环庆路第二将部将戴宗荣，差人探得西界减□□龙井人马欲来作过，同率一百余人，要路等截斗敌，斩获四十余级。」诏慕化、戴宗荣各迁一官。（密记十二日事。）
　　同提举经度制置牧马事、枢密副都承旨曹诵奏：「伏见朝廷用崇仪副使温从吉法，创置孳生马监，迨今二年，得驹数少，而马之死损、转送愈多，虑合更加讨论。乞诏御史台兵察官，取索自置监已来文字，会校利害，限半月以闻。」（密记六月十二日事，八月二十六日行遣。）
　　殿中侍御史黄降言：「访闻京西转运副使沈希颜，资性苛刻，老而弥甚。京西民力素薄，希颜到任，惟务刻剥，多求羡余，妄冀朝廷缘此进用。邓州淅川县春夫【二】，自来科纳雇钱，更不起发。去岁，希颜科拨令去县界，民间雇钱，有一倍之费。希颜非法聚敛，一路受弊，推此可见。兼访闻希颜奏盐法自推行已来，计算官自般运，其费广于客旅。又于官本之外，出二分息，出卖民间，盐价比旧增贵，而般运不继，或至阙绝，西京车户复有差雇之扰，于民未便。亦乞别委本路官司体量措置，所贵经久可行。」诏令沈希颜分析闻奏。降又言：「希颜称：『到任一年所入【三】，比之前官一年之数，共增八十二万余贯。』臣昨尝具希颜非法事状，已准朝旨，令希颜分析。邓州淅川县春夫事，又令每夫纳雇钱五贯五百文，共计五万余贯，即自不合入本司年计比较，未审所奏八十余万之数虚实，欲乞详酌，令希颜一就分析。」诏令希颜一就分析闻奏。（政目六月十二日，黄降言沈希颜聚敛掊克，诏希颜分析。元佑密疏有降元奏，今附入。政目七月二十八日又差官体量。）
　　朝请大夫、天章阁待制致仕孙坦卒。
　　乙亥，诏延安郡王合牌印留内中，旌节择日移置天章阁。
　　丙子，资政殿学士、提举崇福宫韩维知陈州。维初赴临阙庭，太皇太后遣中使降手诏劳问。维奏：治天下之道，不必过求高远，止在审人情而已。识人情不难，以己之心，推人之情，可见矣。大凡人情贫则思富，苦则思乐，劳困则思息，郁塞则思通。陛下诚能常以利民为本，则人富矣。常以爱人为心，则人乐矣。役事之有妨农务者去之，则劳困息矣。法禁之无益治道者蠲之，则郁塞通矣。推此而广之，尽诚心而行之，则神孙观陛下之法【四】，不待教而自成；圣德贤士，闻陛下之风，不烦谕而争宣忠力矣。何忧军民不欣戴，社稷不安固乎？臣世受国恩，兄弟并列显近，陛下虽不宣谕，犹思裨补，况亲奉圣训哉！又奏：臣窃闻陛下浚发德音，斥宋用臣等出就外省【五】，罢其所领职事；黜□居厚使离本道，责以掊克扰民【六】。中外喧传，晓然知陛下忧国爱民之深意，莫不欣悦相贺。臣虽在哀戚之中，不觉失声欢呼。然臣尚有愚恳，不敢不尽以上闻。臣窃恐议者以嗣君新即位，且当循守父道，三年无改，此大不然。伏惟太皇太后，于大行皇帝为母仪，于今上皇帝有祖母之尊，此时称制临政，盖为社稷大计，事有不便，弛以利民，考古相时，理无不可。臣以为万一有敢为此论上惑天听者，若非奸人沮害圣政，即是俗儒不识时变，愿陛下切勿听之。臣近去都下日，尝具奏陈陛下，探盗贼所起之原，罢非业之令，□训练之程，盖为保甲、保马发也。何则？农民以稼穑为生，使之出钱市马，已非其愿，又守护灌饲，素昧其方，万一死损，复更偿买，昔时一马直钱三二十千者，今贵至百千矣，农民如此，未有已时，愁叹之声，闻于道路。近岁保甲以筑垣为场，号为团教，一丁在官训练，更须一丁供馈饮食，家阙耕作，身受劳苦，不无怨怼。夫使失业怨怼之人，操兵器习为击刺之事，岂非可虑？近者又闻京西保马，颇为髃盗掠取，换易乘骑，如其外厩。河北保甲，渐亦作过，凌暴良民，州县几不能禁。此患在耳目之前，臣恐更易措置，不可缓也。且臣非谓国马遂不可养，但官置监牧可矣；非谓民兵遂可不教，但于农隙一时训练可矣。孟子曰：「天时不如地利，地利不如人和。」人和可胜天时，可不务乎？臣伏望太皇太后陛下，更留圣虑，详酌施行。又言：先帝为此，盖是忧边预虑，原非好事，然至今日，方见此数弊。老臣之愚，不识忌讳，切于爱君忧国，遂至喋喋，惟圣慈少□而深亮其诚。（四月八日，□居厚责知庐州。五月二日，梁从吉代宋用臣领皇城。五月三日，榜朝堂。六月二十五日，下诏求言。）又奏：臣近者伏睹传录到朝堂所出榜文，开示大信，招来髃言，皆前代帝王之高致而方今朝廷之急务，天下幸甚！
　　然臣尚有疑者，「若乃阴有所怀」至「不得已也」七十五字，恐非元谕圣旨之本意，似增饰而为之者。何则？前云「至于拂心逆耳，犹将欣然容而不拒」，又以爵赏劝之。后所云则异于此矣，又以黜罚惧之【七】。且机事之重，何害密言？已行之令，容有未知。朝廷之意苟善，何恶其观望？流俗之言必浅，自可以勿听。藉使有犯此四禁者，亦未至拂心逆耳，犹在欣然容之之列，岂可便行黜罚？若此言出于陛下，则是诏文前后自相违戾，疑误观者。若出于臣下议论，则是违异圣意，巧为辞说，以惧来者，阴成其邪志也。
　　古之求言者，必曰「毋有所讳」，又曰「毋悼后患」，今则多设防禁，又以黜罚惧之，是使人有所讳而悼后患也。古之为民者，宣之使言，下至道路刍荛，亦见收采。今则出榜止于朝堂，降诏不及诸道，既乖古义，亦非旧体。恐非所以推广圣德，普及于遐远，开辟言路，不间于幽侧也。此事若不改正，臣深恐自今圣聪渐成壅蔽！
　　臣在先帝朝，尝奉圣旨，以旱灾撰诏，省躬求直言。诏下之日，都人欢悦，甘雨亦降。不数日，奸人希宰相意，上惑圣聪【八】，别作一诏，盖掩前诏之美，庇护新法之失。人情疑惧，遂不敢言，前诏但成虚文而已。今榜后之意，颇亦类之。此事于国体不小，伏望陛下深察此弊而痛绝其端，特作圣意批降指挥，令刊去此七十五字，只以榜前所云，别撰诏文，遍颁天下。使万方之人豁然知圣人乐善好谏之心，披云雾而睹青天白日，岂不快哉！岂不大哉！于是起知陈州，未行，召赴阙，遂留经筵兼侍读。（乃七月十二日，今并书。）
　　是日，司马光言：
　　臣伏见皇帝陛下初临大宝，太皇太后陛下同断万机，侧身虚己，渴于求谏，于五月三日特下诏书，大开言路，此诚明主之先务，太平之本原也。窃见中间一节，天下见者，未达圣心，咸以为朝廷虽名求谏，实恶人论事，豫设科禁，有上言者，皆可以六事罪之。是以盘旋犹豫，未敢尽言。如此，则上恩不得下究，下情不得上通，上下否闭，万事乖失。
　　又前来诏书止榜朝堂，所询不广，见者甚少。臣愚欲望圣慈下学士院别草诏书，除去中间一节，务在勤求谠言，使之尽忠竭诚，无有所讳。仍乞遍颁天下，在京，于尚书省前及马行街出榜；在外，诸州、府、军、监各于要闹处晓示。不以有官无官之人，应有知朝政阙失及民间疾苦者，并许进实封状言事。在京则于登闻鼓院、检院投下，委主判官画时进入；在外则于州、府、军、监投下，委长吏即日附递闻奏，不得取责副本，强有抑退。其百姓无家业人，虑有奸诈，即令本州岛责保知在，奏取指挥，放令逐便。候有上件实封奏状进入至内中，伏望陛下以万机之暇，略赐省览。其所论至当者，当用其言而显其身；其是非相半者，舍短取长；其言无可采，事不可行者，亦当矜容，不可加罪。如此，则下情无不通，嘉言罔攸伏，聪明周四达，海内如指掌矣。或虑奏状繁多，难以亲览，即乞降付三省，委三省官看详，择其可取者，用黄纸签出，再进入。或乞留置左右，以备规戒。或乞降付有司施行。从之。（光自注云：「六月十四日上札子，十八日进呈依奏。二十五日乃下诏。」）
　　户部言：「自奉行新制后【九】，省、曹、寺、监吏禄，通为一色，不分旧请新添，无以会见新法增添合还之数。兼吏员并次第权入，即比旧不能加。」诏以元丰三年钱数为额，仍自六年为始，依元条拨还。
　　丁丑，承议郎、新除宗正寺丞程颢卒。颢尝论熙宁初张戬争新法不可行，遂以语触王安石，因曰：「新法之行，乃吾党激成之，当时自媿不能以诚感寤上心，遂成今日之祸。吾党当与安石等分其罪也。」颢深有意经济，方召用，遽死，士大夫识与不识，莫不哀伤。文彦博采觽议，题其墓曰「明道先生」云。
　　戊寅，新知永兴军邓绾知邓州，新知青州刘庠依旧知永兴军。（绾、庠两易，在五月戊午。）
　　奉议郎、知定州安喜县事王岩叟为监察御史。岩叟，荀龙子也。
　　诏延福宫使、武信军留后、熙河兰会路经略安抚制置使李宪，差充永兴军路副都总管。宪以疾乞罢故也。（此必有言者也。三月一日，宪追入内副都知【一○】，武信军留后、应熙河兰会路差遣并依旧。今乃责永兴副总管也。）
　　己卯，朝请郎、同提举永兴、秦凤等路保甲胡宗回言，已获军贼王冲。诏以宗回为朝奉大夫、供备库副使，权鄜延路第一副将李浦为左藏库副使，弓箭手贺英为右侍禁，刘遇为三班借职，浦、英、遇仍给赐银帛，及兵级、保甲、弓箭手等赐钱有差。（四月二十四日，浦、冲、宗回等迁官【一一】，政目在十月十六日。）
　　辛巳，荆湖南路安抚钤辖转运司言：奉诏于邵州莳竹县石驿地名临口建寨，已讫功，乞赐名临口。从之。（玉牒系之辛未，误也。）
　　癸未，诏户部提辖拘催市易钱物，准赦除放息钱外，其合纳本钱，特与展限三年。
　　是日，吕公着入见，太皇太后遣中使赐食。公着上奏曰：
　　臣伏睹皇帝陛下绍履尊极，方逾数月，临朝穆穆，有君人之度【一二】；太皇太后陛下勤劳庶政，保佑圣躬，德泽流行，已及天下。臣远从外服，召至左右【一三】，窃思人君即位之初，宜讲求修德为治之要，以正其始。然后日就月将，学有缉熙于光明，新而又新，以至于大治。是用罄竭愚诚，考论圣道，概举十事，仰赞聪明。一曰畏天，二曰爱民，三曰修身，四曰讲学，五曰任贤，六曰纳谏，七曰薄敛，八曰省刑，九曰去奢，十曰无逸。皆随事解释，粗成条贯【一四】，不为繁辞，以便观览。伏望陛下留神幸察，如言有可采，即乞置之御座，朝夕顾省，庶于圣德少助万一。其畏天曰：
　　书曰：「皇天无亲，惟德是辅。」又曰：「惟上帝不常【一五】，作善，降之百祥：作不善，降之百殃。」盖天虽高远，日监在下，人君动息，天必应之。若修己以德，待人以诚，谦逊静□，慈孝忠厚，则天必降福，享国永年，灾害不生，祸乱不作。若慢神虐民，不畏天命，则或迟或速，殃咎必至。自古禹、汤、文、武以畏天而兴，桀、纣、幽、厉以慢神而亡，如影随行，罔有差忒。然自两汉以来，言天道者多为曲说，附会世事，间有天地变异，日月灾眚，时君方恐惧修省，欲侧身修道，而左右之臣乃引经据传，或指外事为致灾之由，或陈虚文为消变之术，使主意怠于应天，此不忠之甚者也。诗曰：「我其夙夜，畏天之威，于时保之。」然则有天下者，固当饬己正事，不敢戏豫，使一言一行，皆合天心，然后社稷民人可得而保也。天人之际，焉可忽哉？其爱民曰：恤我则后，虐我则雠【一六】。人君既即尊位，则为民之父母，万方百姓，皆为己子。父固不可以不爱子，君固不可以不爱民。若布德施恩，从民所欲，则民必欣戴不已。欣戴不已，则天降之福。若取民之财，不忧其困，用民之力，不恤其劳，好战不休，烦刑以逞，则民必怨叛。怨叛不已，则国从而危。故曰：「民惟邦本，本固邦宁。」然自古人君临朝听政，皆以赤子为忧，一旦用兵，则不复以生灵为念。此盖献策之臣，设奸言以导上意，以开边拓境为大功，以暂劳永逸为至计，此世主所以甘心而不寤也。夫用兵不息，少壮从军旅，老弱疲转饷，伏尸流血，而胜负得失犹未可知也。民劳则国先敝，夫何以为功？兵兴则朝廷多事，亦不得而安逸也。故凡献用兵之策者，欲生事以希宠，罔上而营私耳，岂国家之利哉？其修身曰：天下之本在国，国之本在家，家之本在身。夫欲家齐国治而天下化，莫若修身。修身之道，以正心诚意为本。其心正，则小大臣庶，罔敢不正。其意诚，则天地神明，皆可感动。不诚则民不信，不正则令不行。况人君一言一动，史官必书。若身有失德，不惟民受其害，载之史策，将为万代讥笑。故当夙兴夜寐，以自修为念。以义制事，以礼制心，虽小善不可不行，虽小恶不可不去。然人君进德修业，实系乎左右前后。夫习与正人居，不能无正，犹生长于齐，不能不齐言也。习与不正人居，不能无不正，犹生长于楚，不能不楚言也。故曰：「仆臣正，厥后克正；仆臣谀，厥后自圣。」其讲学曰：王者继祖宗之业，居亿兆之上，礼乐征伐之所自出，四方万里之所视效。智足以穷天下之理，则谗说不能惑；德足以服天下之心，则政令无不行。自非隆儒亲学，何以臻兹？然天子之学，与凡庶不同。夫分文析字，考治章句，此世之儒者以希禄利，取科级耳！非人主之所当学也。人主之所当学者，观古圣人之所用心，论历代帝王所以兴亡治乱之迹，求立政之要，讲爱民利物之术，自然日就月将，德及天下。书曰：「王，人求多闻，时惟建事。」又曰：「念终始典于学，厥德修，罔觉。」故傅说之告高宗者，修德立事而已。至汉之晁错，以为人主不可不学术数。错之意，欲人主用机权巧谲，以参制髃下。而景帝用之，数年之间，汉罹七国之祸，而错受东市之诛。盖其所主者，不出于诚信而已。由是观之，择术不可不谨也。其任贤曰：
　　昔成王初聭政，召康公作卷阿之诗以戒之，言求贤用吉士。盖为治之要，在乎任贤使能。能者不必贤，故可使；贤者必有德，故可尊。小贤可任以长民，大贤可与之谋国。若夫言必顾国家之利而行足以服觽人之心，夷险一节而终始可任者，非大贤则不能也。人君虽有好贤之心而贤人犹或难进者，盖君子志在于道，小人志在于利。志在于道，则不为苟合；志在于利，则惟求苟得。忠言正论，多咈于上意；而佞辞邪说，专媚于君心。故君子常难进，小人常易入，不可不察也。自古虽无道之君，莫不欲治而恶乱，然而治君少而乱国多者，其所谓忠者不忠，而所谓贤者不贤也。书曰：「有言逆于汝心，必求诸道；有言逊于汝志，必求诸非道。」人主诚存此心以观臣下之情，则贤不肖可得而知矣。其纳谏曰：
　　昔书称成汤之德曰：「从谏弗咈」，「改过不吝」。汤，圣君也。不曰无过而曰改过者，言能舍己而从谏，则不害其为圣也。及纣为天子，强足以拒谏，智足以饰非。纣非无才智也，然身灭国亡而天下之恶皆归之者，言其愎谏自用，才智适足为害也。前代帝王无不以纳谏而兴，拒谏而亡，着在史册，一一可考。盖贵为天子，富有四海，贵则骄心易生，富则侈心易动，一日万机，则不能无失，固当开道而求谏，和颜而受之。其言可用，则用其言而显其身；言不可用，则恕其罪以来谏者。夫纳忠好谏之臣，初若逆耳可恶，然其意在于爱君而忧国；谄佞阿谀之士，始若顺意可喜，然其情止于媚上而徼宠。人君诚能察此，则事无过举，身享美名。故曰：「木从绳则正，后从谏则圣。」其薄敛曰：古人有言曰：「百姓足，君孰与不足？百姓不足，君孰与足？」人君恭俭节用，取于民有制，则民力□裕，衣食滋殖，自然乐输租赋，以给公上。若暴征峻敛，侵夺民利，物力已屈，而驱以刑辟，势必流转沟壑，散为盗贼。为人上者，将何利于此哉？故善言治道者，尤恶聚敛之臣。曰：「与其有聚敛之臣，宁有盗臣。」前代帝王或耽于声色，或盘于游畋，或好治宫室，或快心攻战，于是小人乘间而肆其邪谋，为之敛财以佐其横费。世主不悟，以为有利于国，而不知其终为害也。赏其纳忠于君，而不知其大不忠也；嘉其以身当怨，而不知其怨归于上也。昔鹿台之财，巨桥之粟，商纣聚之以丧国，周武散之以得民。由是观之，人主之所当务者，仁义而已，何必曰利！其省刑曰：夫临下以简，御觽以□，百王不易之道也。昔汉高祖去秦苛暴，约法三章，以顺民心，遂定王业。孝文循之以清静，而几致刑措。然则为治之要，果在于省刑，而不在于烦刑也。况人主之于刑狱，其势不能亲临，则必委之于臣下。故峻推鞫，则权在于狱吏；广侦伺，则权在于小人；肆刑戮，则权在于强臣；通请谒，则权在于近习。自古奸臣将欲诛锄善人【一七】，自专威柄，必数起大狱，以摇人心。何则？狱犴之间，其情难知，锻炼周内，一系于吏。及夫奏成狱具，则虽有冤抑，人主何从而察哉？然则欲奸雄不得肆其威，善良有以安其性，莫若省刑而已。自三代以还，有天下者数十姓，惟宋受命逮今一百二十有六年，中原无事，不见兵革。稽其德政所以特异前世者，直以诛戮之刑，内不施于骨肉，外不及于士大夫，至于下民之罪，一决于廷尉之平，而上自天子，下至于有司，不复措意轻重于其间。故能以好生之德，感召和气，而致无穷之福。祖宗所以消恶运、遏乱原者，呜呼，远哉！虽甚盛德，无以加矣！其去奢曰：昔夏禹克勤于邦，克俭于家，而为三王祖。汉文帝即位，宫室、苑囿，车骑、服御，无所增益，而天下断狱四百，几致刑措。然则勤俭者，固帝王之高致也。骮以天子之尊，富有天下，凡四方百物所以奉养于上者，盖亦备矣。然而享国之日寖久，耳目之所御者习以为常，入无法家舱士，出无敌国外患，则不期于侈而侈心自生【一八】，佞谀之臣又从而导之，于是穷奢极侈，无不为已。是以先王制法，作奇伎淫巧以荡上心者，杀无赦。夫竭天下百姓所以相生相养之具，而以供人主无穷之欲，致人主于丧德损寿之地，而以邀己一时之荣，虽诛戮而不赦，固未足以当其罪也。昔纣为象箸而箕子谏，夫以天子而用象箸，未为过侈也，然箕子以为象箸不已，必金为之，金又不已，必玉为之。故箕子之言，所以防微而杜渐也。至汉公孙弘相武帝，以为人主病不广大，人臣病不节俭。当是时，帝方外伐四夷，内治宫室，为千门万户，由是天下户口减半，盗贼蜂起，而弘犹病其不广大，何其不忠之甚哉！故人主诚能不以箕子之言为太过，而察见公孙弘之大佞，则夏禹、汉文之德，不难及已。其无逸曰：昔周公作无逸之篇，以戒成王，其略曰：「昔商王中宗，治民祗惧，享国七十有五年。其在高宗，不敢荒宁，享国五十有九年。厥后立王，生则逸，不闻小人之劳，惟耽乐之从。自时厥后，亦罔或克寿，或十年，或七八年，或五六年，或四三年。」呜呼！非爱君忧国之深，其言何以至此？又曰：「继自今嗣王，无淫于观，于逸，于游，于田！无若商王受之迷乱，沈于酒德哉！【一九】小人怨汝詈汝，则皇自敬德。乱罚无罪，杀无辜，怨有同，是丛于厥身。」盖人君初务纵逸，小人必怨而大臣必谏，至乎淫刑乱罚，以杜言者之口，然后流连忘反，不闻其过而终至于灭亡。故曰无逸之书，后王之元龟也。唐明皇初即位，宋璟为相，手写无逸图设于帝座，明皇勤于政事，遂至开元之治。其后宋璟死，所献图亦敝而撤去，明皇遂怠于政，亲见天宝之乱。由是观之，靡不有初，鲜克有终。人君诚能谨终如始，不敢逸豫，则德有尧舜之名，体有乔松之寿，岂不美哉！又臣闻孟子曰：「我非尧舜之道不敢陈于王前。」今朝廷始初清明，臣虽学术褊浅，惟是前代圣帝明王所以政治之迹，可以为法，与夫暴君暗主所以兆乱之道，可以为戒者，乃敢告于左右。古人有言曰：「舜，何人也？予，何人也？」夙夜以思，去其不如舜者，就其如舜者，是亦舜而已矣。惟陛下加意无忽，则社稷幸甚！天下幸甚！是日，同上奏曰：
　　臣闻古者天子听政，命百官进箴王阙，近臣尽规，亲戚补察，然后事行不悖。故孔子曰：「天子有诤臣七人【二○】，虽无道，不失其天下。」唐太宗以高世之姿，亲安大业，然能克己从谏，以致太平。贞观初，孙伏伽始谏，太宗悦而赏之。有言赏太厚者，答曰：「朕即位以来，未有谏者，故特赏之耳。」他日，尝怒苑西监，而皇太子骤谏，太宗喜曰：「朕始得魏征朝夕进谏，征亡而刘洎、岑文本、褚遂良、马周继之，儿在膝前，见吾悦谏熟矣。」故太宗始以纳谏致治，而又以悦谏教其子孙，宜乎功烈甚高而百王鲜及也。然至其裔孙德宗，恶谏诤之臣，以为卖直取名，当时北省闭闼累月，南台惟一御史，不闻其过，终致乱亡。由是观之，好谏者帝王之高致，可不务哉？
　　恭惟太皇太后陛下，自亲庶政，盛德日新；皇帝陛下，临朝恭默，未有过事。然而天下至大，万务至广，方始初清明之际，正是求言纳谏之时。骮先帝新定官制，设谏议大夫、司谏、正言之官，其员数甚备。伏乞申敕辅弼，选忠厚骨鲠之臣，正直敢言之士，篃置左右，使掌谏诤，无空要职，益广言路。又御史之官，号为天子耳目，而比年以来，专举六察故事，废国家治乱之大计，察案司簿领之细过，况唐制湮没已久，别无分明稽据，臣在枢府日，尝见先帝颇已厌其烦碎，特以近臣献言，聊试其法耳！伏乞尽罢察案，只置言事御史四人或六人。仍诏谏官、御史，并须直言无讳，规主上之过失，举时政之疵谬，指髃臣之奸党，陈下民之疾苦。言有可用，不以人微而废言；令或未便，不为已行而惮改。所言无取，姑亦容之，以示明盛之世，终不以言罪人。若缄默选懦，畏避不言者，明正其罚。如此，则左右前后不能壅蔽，嘉言罔伏，庶绩咸熙，天下幸甚！
　　丙戌，右司谏蹇序辰为司封员外郎。（序辰罢言职必有故，当考详，增入七月二日序辰云云。）
　　赐交趾郡王李干德诏曰：「省所上表，陈乞勿阳、勿恶等峒疆土事，具悉。卿向在先帝朝叙述疆事，屡降诏谕，本末甚明。特徇所求，已从割赐。忽览奏牍，尚有指陈。朕初缵承，动循前烈，命既素定，义难改从。宜懋忠嘉，一遵先诏。」以干德献书，乞移敕内所赐勿阳、勿恶等峒，枢密院言，宜降诏申述先朝诏旨，令干德遵依故也。
　　诏三省、枢密院官，如遇选拜，东西府居更不迁移。
　　诏开封府推官胡及依旧供职。以开封府勘□垱添撰传写有实，而及止以勘鞫不密故也。（胡及罢在六月四日，□垱事不详，当考。元佑元年正月丁未，及送吏部。）
　　诏内臣甘承立，押赴湖北提刑司取勘。（此据政目六月二十四日事。明年三月二十五日除名配韶州。四月末，安惇劾承立。）
　　枢密院言：「夏国已遣使诣阙陈慰，虑诸路谓西人通贡，遂弛边备，已降指挥，令陕西、河东逐路经略司、制置司，严诫边臣，常如寇至为守备。近据河东、泾原、熙河兰会经略司奏，透漏西贼，至汉界杀害吏民，显失守御。」诏令河东、泾原、熙河兰会路经略司，丁宁诫约缘边当职将官，远布斥堠及探伺西贼动静，过为之备。如更至透漏，重行黜责。
　　又言：「访闻近日府界、三路团教保甲，多因正长骚扰，或巡教官指挥苛虐，致小人凶暴，凌犯抵法。逐处提举官多务姑息，不喜州、县公行，致官吏畏避，不敢举发，监司观望，不为按劾，含养奸凶，深为未便。欲令府界、三路安抚、监司、高举保甲司及州、县常切觉察【二一】，按劾施行，如违，重行黜责。」从之。（密记六月二十四日。）
　　知河南府韩绛言：「山陵役兵病死，方盛暑之际，臣权宜与免检覆。然辄违诏条，自劾以闻。」工部言人命所系，恐致欺弊。诏特依绛所奏，仍放罪。
　　丁亥，诏曰：「朕绍承燕谋，获奉宗庙，初揽庶政，郁于大道，夙夜祗畏，不敢皇宁，惧无以章先帝之休烈而安辑天下之民。永惟古之王者即政之始，必明目达聪，以防壅蔽，敷求谠言，以辅不逮，然后物情篃以上闻，利泽得以下究。诗不云乎，『访予落止。』此成王所以求助，而髃臣所以进戒，上下交儆，以遂文武之功，朕甚慕焉！应中外臣僚及民庶，并许实封直言朝政阙失，民间疾苦【二二】。在京于登闻鼓、检院投进，在外于所属州、军，驿置以闻。朕将亲览，以考求其中而施行之。」司马光凡三奏乞改前诏，于是始用其言也。（旧录云：「以资政殿学士【二三】、通议大夫司马光有请，时光欲招党人【二四】，协觽议法，以欺帘帷，故降是诏。于是小人乘之，诬诋訿毁纷至矣。」新录辨曰：「上即位之始，下诏开言路，此盛德之事也。今添入司马光奏疏，乃见事实。自『有请』至『纷至矣』三十四字删去【二五】。」按光乞开言路疏凡三奏，新录惟载第二疏耳。是其第三疏以十二日奏，及是方得请。今悉依光集，附其疏于本日。于此但云始用光言，听言之不易如此，故必详着之。）
　　戊子，诏石得一为永裕陵使，宋用臣副之。
　　诏诸臣上殿，候改元取旨。（政目二十六日事。）
　　诏罢秦凤路置场集教弓箭手，令经略司讲求土人习教所宜立法。以权管勾秦凤路经略安抚司公事、通直郎吕温卿乞□蕃汉弓箭手集教，故有是命。（枢密院勘会：「秦凤路弓箭手自来教阅事艺无法【二六】，朝廷已差朝请郎、权同提举永兴、秦凤等路保甲胡宗回兼提举点择，依保甲法置场集教。今访闻弓箭手自来习射，惟务射远，中亲不用格法。今来聚教，有妨农务，亦非土人素习。所有置场集教元降朝旨，欲令胡宗回更不施行，其弓箭手并各放散归本处。仰经略司子细讲求土人教习所宜，立法闻奏。仍今后不得违法招刺小弱不堪习战之人【二七】，如有未曾团结人数，即随宜团结训练。其见留使臣诸军教头等，并遣归司。」从之。先是，前权管勾秦凤路经略安抚司公事、通直郎吕温卿奏，乞□蕃汉弓箭手集教，以便人情，故有是命。密记二十六日有此。）
　　枢密院言：旧例，合差官押赐遗留夏国主银器一千五百两，绢一千五百匹。诏如故事，仍令学士院降遗诏【二八】。
　　吕公着既上十事，太皇太后遣中使梁惟简谕公着曰：「览卿所奏，深有开益，备见忠亮，良切嘉称。当此拯民疾苦，更张何者为先，更无灭裂，具悉以闻。」庚寅，吕公着复上奏曰：臣伏见陛下自临朝以来，留神庶政，以休息生民为念，凡所施为，皆中义理。如罢导洛、堆垛等局，减放市易见欠息钱，罢人户养马，放积欠租税，差官体量茶、盐法。使者之刻剥害民，如□居厚、霍翔、王子京等，内臣之生事敛怨，如李宪、宋用臣等，皆从罢去。中外闻之，无不欣喜踊跃。今来复蒙陛下不遗疏拙，特降清问，臣虽无状，敢不竭尽愚见。臣伏思先帝初即位，召臣充翰林学士，当时亲见先帝至诚求治，尝令臣草诏书，以□民力为意。自王安石秉政，变易旧法，髃臣有论其非者，便指以为沮坏法度，必加废斥。自是青苗、免役之法行而夺民之财尽，保甲、保马之法行而用民之力竭，市易、茶盐之法行而夺民之利悉，若此之类甚觽。今陛下既已深知其弊，至公独断，不为觽论所惑，则更张之际，当须有术，不在仓卒。且如青苗之法，但罢逐年比较，其官司既不邀功，百姓自免抑勒之患。免役之法，当少取□剩之数，度其差雇所宜，无令下户虚有输纳，上户取其财，中户取其力，则公私自然均济。保甲之法，止令就冬月农隙教习，仍只委本路监司提按，既不至妨农害民，则觽庶稍得安业，无转为盗贼之患。如此三事，并须别定良法，以为长久之利。至于保马之法，先朝已知有司奉行之谬，市易法，先帝尤觉其有害而无利，及福建、江南等路配卖茶、盐过多，彼方之民，殆不聊生，俱非朝廷本意，恐当一切罢去。而南方盐法，三路保甲，尤宜先革者也。以上数事，皆略陈大燍，其它详悉，非书所能尽。然臣所深虑者，陛下必欲更修庶政，使不惊物听而实利及民，莫若任人为急。故臣前辄献愚诚，乞陛下广开言路，选置台谏官，诚得忠正之士，布在要职，使求天下利害，议所以更修之术，朝廷上下，协力同心，斟酌而裁制之，则天下不难为矣。若不得其人，则虽有欲治之意，终不可以济事功。臣又窃虑议事者以谓若更张青苗、助役等法，则向去国用必至不足【二九】。然自来提举常平司等处钱物，并系封桩，自不许拨充军国常费，况今日正是息民省事之时，既外不轻用兵革，内无土木横费，自然国计易给。兼罢得上件掊敛，则民力以渐□舒。只如近日方罢导洛司、堆垛场，沿汴税额已有增数，此古人所谓「百姓足，君孰与不足」者也。是日，又同上奏曰：臣迩具手奏，乞陛下广开言路【三○】，登用正人，此最为当今急务。臣尚虑陛下深居九重，未能尽知人才，辄敢冒陈愚见，以助收采。臣伏睹秘书少监孙觉，方正有学识，可以充谏议大夫或给事中。直龙图阁范纯仁，劲挺有风力，可充谏议大夫或户部右曹侍郎，使议青苗、免役、市易等法。礼部侍郎李常，清直有守，可备御史中丞。吏部郎中刘挚，资性端厚，可充侍御史。承议郎苏辙、新授察官王岩叟，并有才气，可充谏官或言事御史。臣诚见陛下有意更张，而阙人裨助，故不避狂妄，辄有论荐，更乞圣慈详择。太皇太后封公着札子付司马光，详所陈更张利害，有无兼济之才，直书当与未当以闻。光奏：
　　臣自公着到京，止于都堂觽中一见，自后未尝私见及有简帖往来。公着所陈，与臣所欲言者，正相符合。盖由天下之人，皆欲如此，臣与公着但具觽心奏闻耳。臣闻书曰：「有废有兴，出入自尔师虞，庶言同则绎【三一】。」言国家政事欲有所更改，必先谋之于觽人，所言皆同，然后行之，则无失也。传曰：「上酌民言，则下天上施。」言为人上者，当采酌民言；从其所欲，则在下之人戴上如天，受其恩施也。伏望陛下察公着所陈，参以臣所上实封奏状，若与之同者，断志行之，勿复有疑，臣见太平之功，不日可见矣。公着一言而天下受其利，可谓有兼济才，所言无有不当。惟有保甲一事，欲就农隙教习，臣愚以朝廷既知其为害于民，无益于国，便当废罢，更安用教习？容臣续具札子奏闻。（光奏乃七月一日，今并书之。）光又言：昨僭妄上言用人等事，寻准御前札子，所奏职位卑微如堪大任者，令具姓名奏入。陛下推心于臣，俾择多士，无复疑间。臣承命惶恐，惟惧不称，岂可阿私？窃见吏部郎中刘挚，公忠刚正，终始不变；龙图阁待制、知亳州赵彦若，博学有父风，内行修饬；朝请郎傅尧俞，清立安恬，淹滞岁久；直龙图阁、知庆州范纯仁，临事明敏，不畏强御；朝请郎唐淑问，行己有鯭，难进易退；秘书省正字范祖禹，温良端愿，修身无缺。此六人者，皆臣素所熟知，节操坚正，虽不敢言遽当大任，若使之或处台谏，或侍讲读，必有裨益。其人或与臣有亲，或有过失，臣窃慕古人内举不避亲，不以一眚掩大德，既蒙访问，不敢自避嫌疑，致国家遗才。自余如新翰林学士吕大防、兵部尚书王存，礼部侍郎李常、秘书少监孙觉，右司郎中胡宗愈，户部郎中韩宗道，工部郎中梁焘、开封府推官赵君锡，新监察御史王岩叟，朝议大夫、知泽州晏知止，（十二月二十四日，知止自泽改晋，元年五月八日为梓路运副。）朝请大夫范纯礼，知登州苏轼，知歙州绩溪县苏辙，承议郎朱光廷，或以行义，或以文学，皆为觽所推伏。臣虽与往还不熟，不敢隐蔽。伏望陛下纪其姓名，各随器能，临时任使。然知人则哲，自古所难，况臣愚陋，加以屏居岁久，与士大夫多不相接，岂敢尽天下之贤才！伏望圣慈博加采访。如文彦博、吕公着、冯京、孙固、韩维等，皆国之老成，可以倚信。乞亦令各举所知，庶几可以参考异同，无所遗逸。（此奏得之杂录，不着姓名。其首云：「今月二十五日僭妄上言用人【三二】。」推究本末，盖司马光也。但光集独无此，亦无二十五日所奏用人事。当考。）
　　知庆州范纯仁言：
　　臣伏睹六月二十五日诏书，应中外臣僚及民庶，并许实封直言朝政阙失、民间疾苦者，有以见圣心求治之深也。臣虽至愚，不敢泯默。窃以陛下方启重熙之运，布尔日新之政，天下之人，翘首以望至治，固未睹夫阙政之可陈也。所谓民间疾苦，则陛下临御之初，聊整数事而百姓鼓舞欢呼者是也。盖在畿辇之下，事理着明者，陛下得熟闻而更之，其在僻远幽微者，则陛下莫得而闻矣。固宜明诏四方，询求之广也。然中外臣民犹未能深副圣意、极有所陈者，盖民庶之愚，虽有疾苦，不能自言，惟举人胥吏有能言者，又以利害不切于己而不言也。臣僚则亦有不能言者，或有所畏避而不言者矣，有疏远而谨静者矣，有怠于忧国爱人者矣，有昔尝言而今愧于言者矣，如此者皆不言也。倘非陛下深诏执事及髃有司，使各罄其所闻，自陈于上，则惧圣诏将为空文，而天下之情终不能尽也。盖向来朝廷修立法度，付之有司，以施于天下，固欲便民而益国也。如慈父寄食哺儿，意岂有不善哉！而哺者无爱儿之心，不量饥饱多少之节，曰：惟知哺之而已，不恤其它。则儿不病而死者几希矣。今吏之行法者，不恤民之利害恶欲，曰：惟知行法而已，不恤其它。则宜其百姓疲敝而无告也。然则郡邑之弊，守令知之；一路之弊，监司知之【三三】；茶盐、利局、民兵、刑法、差役之弊，提其局及受其害者知之；军政之弊，三帅与将领者知之；边防之弊，守边者知之。伏望陛下特下明诏，内则敕六曹、四司、九寺、三监、三帅、百司，外则敕监司、提举、提点、边臣、牧守，以至令佐、监当、曹掾，各使条陈本职及所经历之利害，无或隐蔽。曰：某事利人益国，可以兴行；某事烦扰劳费，可以简省，某事蠹害公私，可以厘革。限一月内闻奏。亦可因其所陈，略知其人之才识。然后陛下参命近侍与大臣，审择而行之，流为霈泽，被于万方。如此，则元龟献兆，庶绩咸熙，尧、舜、三代之政，可不劳而成。惟陛下留神省察，特赐施行，则天下幸甚！（六月二十五日求言。）
　　注　　释
　　【一】修相国寺塔「相」字原脱，据阁本补。
　　【二】邓州淅川县春夫「淅」原作「浙」，据阁本，宋史卷八五地理志一、九域志卷一改。下同。
　　【三】到任一年所入「入」原作「欠」，据阁本改，方与上下文义相合。
　　【四】则神孙观陛下之法「神孙」原作「臣庶」，按此时宣仁太后垂帘，「神孙」系指哲宗，现据阁本及琬琰集卷三改。
　　【五】斥宋用臣等出就外省「宋」原作「案」，据阁本改。按下文注及本卷戊子日又见「宋用臣」，宋史卷四六七宦者传有宋用臣传。
　　【六】责以掊克扰民「克」原作「刻」，据阁本改。按本卷前载黄降言沈希颜聚敛掊克，语出诗大雅荡「曾是掊克」。
　　【七】又以黜罚惧之「罚」原作「罪」，据阁本改。按下文两见「黜罚」，与上句「爵赏」相对。
　　【八】上惑圣聪「聪」原作「听」，据阁本改。
　　【九】自奉行新制后「奉」原作「奏」，据阁本，活字本改。
　　【一○】宪追入内副都知「追」原作「进」。按本书卷三五二载元丰八年三月甲午朔「李宪追入内副都知」，又宋史卷四六七李宪传载宪原为入内副都知，元丰末坐妄奏功状罢内省职务，据改。
　　【一一】浦冲宗回等迁官「冲」字误。按本书前载四月丁亥诏遣浦专捕陕西京西路军贼王冲，注六月十七日获冲，是冲非官，尤不得转官甚明。
　　【一二】有君人之度「君人」，阁本作「人君」。
　　【一三】臣远从外服召至左右「召」原作「后」，据阁本及长编纪事本末卷九五用旧臣改。
　　【一四】粗成条贯「条」原作「修」，据阁本改。
　　【一五】惟上帝不常「不」原作「之」，据阁本及书伊训改。
　　【一六】恤我则后虐我则雠此乃书泰誓语，原书「恤」本作「抚」，似系宋人改字。
　　【一七】自古奸臣将欲诛锄善人「古」原作「故」，据阁本改。
　　【一八】则不期于侈而侈心自生前「侈」字下原衍「心」字，据阁本删。
　　【一九】沈于酒德哉此乃书无逸语，原书「沈」本作「酗」，似宋人避哲宗嫌名改。
　　【二○】故孔子曰天子有诤臣七人此引孝经语，「诤」本作「争」。
　　【二一】及州县常切觉察「切」原作「窃」，据阁本、活字本改。
　　【二二】民间疾苦「苦」原作「若」，据阁本、活字本改。下同。
　　【二三】以资政殿学士「殿」字原脱，据长编纪事本末卷九三求直言、宋史卷三三六司马光传补。
　　【二四】时光欲招党人阁本「招」下多「其」字。
　　【二五】自「有请」至「纷至矣」三十四字删去按字数为三十三字，如此则语不可解，当以删「时光」以下三十一字为是，「有请」二字属上。
　　【二六】自来教阅事艺无法「阅」原作「册」，据阁本及宋史卷一九五兵志九改。
　　【二七】仍今后不得违法招刺小弱不堪习战之人「刺」原作「敕」，据阁本、活字本及宋史卷一九○兵志四改。
　　【二八】仍令学士院降遗诏「院」字原脱，据阁本及宋史卷一六二职官志二补。
　　【二九】则向去国用必至不足「向去」原作「度支」，据阁本改。
　　【三○】乞陛下广开言路「开」原作「闻」，据阁本、活字本改。
　　【三一】庶言同则绎「庶」字原脱，据书君陈补。
　　【三二】今月二十五日僭妄上言用人「人」字原脱。按此奏论荐多人，前文司马光奏有「昨僭妄上言用人等事」，此注下又有「亦无二十五日所奏用人事」，据补。
　　【三三】监司知之「监」原作「职」，据续通鉴卷七八改。
续资治通鉴长编
卷三百五十八
卷三百五十八
　　起讫时间 起神宗元丰八年七月尽其月
　　卷　　名 续资治通鉴长编卷三百五十八
　　帝　　号 宋神宗
　　年　　号 元丰八年（乙丑，1085）
　　全　　文
　　秋七月甲午，门下省言：「本省文字各有日限，其承中书省、枢密院得旨文字，吏不分缓急呈押入进【一】，已得画，职级方点检签书，虑有差舛。欲自今承受文字【二】，先当行吏，次职级纸背签书，次给事中书。常程文字，即付本房呈押入进。如故应合商议者，职级先呈，方写缴状签书。进发急速及当日或次日值假，当行吏须先呈押以进者，候到省，次第签书。」从之。
　　诏吏部郎中张汝贤察举福建路蹇周辅所立盐法。先是，差御史宇文昌龄察治其事以闻，右司谏蹇序辰言：「父周辅与昌龄乡里故旧，乞差不干碍官。」故改汝贤。（五月十六日差昌龄，六月二十四日序辰罢谏职。密疏有序辰奏，当增入。今附注于此：「右司谏蹇序辰奏：『福建、江西、湖南盐法，窃闻近日朝廷差官察举，昨日又相度立法，因差臣充提举官兼领监事。臣昨任监察御史及殿中侍御史日，不能取悦同僚，多触觽恶，臣由是与黄履、黄降违误不合，欲遽以臣父知开封府日腾说事迹奏弹【三】，则臣势难同处，自须引去，换授臣父为中书舍人而臣待罪谏官。福建路差宇文昌龄，昌龄与臣父同乡里，为故旧，又江西、湖南路差陈升之，素与黄降相知，兼由黄履荐举，窃虑迎合。伏望改差不干碍官前去。』奉圣旨，福建路改差吏部郎中张汝贤。」）
  </div>
  <div class="pagination">
   <a href="续资治通鉴长编_page467.html">
    上一页
   </a>
   <span>
    ...
   </span>
   <a href="续资治通鉴长编_page463.html">
    463
   </a>
   <a href="续资治通鉴长编_page464.html">
    464
   </a>
   <a href="续资治通鉴长编_page465.html">
    465
   </a>
   <a href="续资治通鉴长编_page466.html">
    466
   </a>
   <a href="续资治通鉴长编_page467.html">
    467
   </a>
   <span class="current-page">
    468
   </span>
   <a href="续资治通鉴长编_page469.html">
    469
   </a>
   <a href="续资治通鉴长编_page470.html">
    470
   </a>
   <a href="续资治通鉴长编_page471.html">
    471
   </a>
   <a href="续资治通鉴长编_page472.html">
    472
   </a>
   <a href="续资治通鉴长编_page473.html">
    473
   </a>
   <span>
    ...
   </span>
   <a href="续资治通鉴长编_page469.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
