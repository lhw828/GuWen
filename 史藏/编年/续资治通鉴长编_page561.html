<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 561 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 561 页/共 607 页</h1>
    <div class="content">　　【一】诏遣内供奉官王遘驰驿治丧事「王遘」宋会要蕃夷二之二九作「王遇」。
　　【二】太祖皇帝开国建置于此「祖」原作「宗」，据阁本改。
　　【三】陈乞指名差遣一次「名」原作「上」，据宋会要帝系五之七改。
　　【四】同罪保明「罪」字原脱，据同上书补。
　　【五】陛下必一一在圣意「一一」原作「一二」据，阁本、活字本改。
　　【六】罢其相位「罢」原作「罗」，据阁本、活字本改。
　　【七】虽不明言其罪「虽」原作「谁」，据阁本、活字本改。
　　【八】荆湖南路「南」下原衍「北」字，据阁本及宋会要兵一之一○删。
　　【九】不拘替放年宋会要兵一之○「年」下有「月」字。
　　【一○】二万五千贯「千」原作「十」，据阁本、活字本改。
　　【一一】吾民亦将自困矣「自」原作「身」，据阁本、活字本改。
　　【一二】勇壮兵卒七千人「兵」原作「丁」，据阁本、活字本改。
续资治通鉴长编
卷四百七十
卷四百七十
　　起讫时间 起哲宗元佑七年二月尽其月
　　卷　　名 续资治通鉴长编卷四百七十
　　帝　　号 宋哲宗
　　年　　号 元佑七年（壬申，1992）
　　全　　文
　　二月丙辰，诏□泰伯庙以「至德」为额。先是，知苏州黄履言：「□泰伯以礼义变夷之风，今庙貌虽崇而名号未正。」故有是诏。
　　诏商贾许往外蕃，不得辄带书物送中国官。
　　丁巳，诏温国长公主下降日，皇太妃送至第外，命妇免从。
　　占城国首领表言：「应大朝讨荡交趾，乞率兵协力掩袭。」时以占城、交趾有旧怨，交趾见今入贡，不绝臣节，难议兴师。令学士院候将来降占城国敕书依此回答。
　　殿中侍御史杨畏言：「臣窃闻以左朝议大夫魏广为徐王府侍讲，除命既传，人言未协。访闻广齿发虽高，行治不着，碌碌无可言者。或谓其稍擅辞藻，而每有投献，以干贵位，审如是，其无老成自重之风可见。朝廷方欲谨选厚德，而近时由王府官者又多进拔，如广常才，遂为此官，搢绅之论所以为未协也。伏望别选清望重德之士，以辅贤王。」
　　右正言姚□言：「窃以王府侍讲宜用经术文学、履行修洁之人，以充其选。今广人材猥下，学问空簄，但以自来浪游市廛，熟谙邪径，惯习里巷髃小之事。既无行谊可称，亦无经术可取，所为凡恶，岂堪劝讲之官？伏望特寝成命，以协公论。」广寻改军器少监。（改军器少监在三月十八日，今并书之。）
　　己未，礼部郎中叶祖洽知海州。先是，右正言姚□再劾奏祖洽，而御史亦言祖洽贪鄙无状，淫纵悍妻，薄于事父，不可令污省闼故也。（旧录云：「御史言祖洽贪鄙凡下，廉节不立，不可令污省闼，故有是命。」按元佑密疏，右正言姚□言祖洽两章，其一乃六年十二月三日，其二乃七年正月十二日，□祖洽贪鄙无状，不持廉节，厚于妻妾，薄于事亲等节目极详，但辞多猥俗，不足具载，却不见御史姓名，今别修如上。）
　　诏沿边诸路遇差总管，统制军马出入，许依例以走马承受使臣一员从军。
　　枢密院言：「诸路探报多不实，缘赏轻，无以激劝。欲令陕西、河东经略司各以本司封桩或军资赏钱物给充探事支用，其沿边州、城、堡、寨将副旧得支用者，亦约数均给。若探报有功或报不以实，并量事轻重，随宜赏罚，事理极重合从朝廷赏罚者，奏听指挥。」从之。
　　刑部言：「两犯赃罪杖，各经勒停，若与一犯人同期□用，轻重未称。欲令两犯正入己赃罪杖，并经勒停，于初□用期限上展二期□用，武臣准此。犯在今来展期已前者，听依旧法。」从之。
　　庚申，权陕西转运使李南公言：「铜钱、铁钱，界首轻重不同。欲乞以兴州铜，商、虢州黑锡，运至陕州铸钱监，每年铸钱且以二万贯为额，应副陕州及陕右两驿支遣，及换易铁钱使用，兼销减得商、虢州积下黑锡。」从之。
　　辛酉，太府少卿、秘阁校理王古为秘书少监，少府监晏知止知颍州【一】，右中散大夫陈纮为少府监，左中散大夫程嗣恭为太府少卿，左朝议大夫李之纪为屯田郎中，左朝请大夫刘淑为祠部郎中。
　　先是，环庆路经略使章楶奏：「准元佑七年正月三十日枢密院札子：『章楶奏，检会枢密院元佑六年十二月二十四日降下札子，付逐路帅臣处置边防机要画一事件，数内有与臣到本路后行下约束条目，大意虽同，而其间措置小异，合具奏禀。臣窃谓西贼狡狯，未敢专执施行，伏乞朝廷详酌指挥。枢密院勘会昨降下御前札子，大概令诸路遇贼并兵入寇，坚壁清野，俟贼气惰，觅便掩击。今来所奏本路已行约束事件，除系随机应变，自系帅臣处画施行外，看详西贼既举大兵入寇，即本地分汉兵自是觽寡不敌。若令将寨官分领人马据险观望，窃虑西贼探知底里，先遣轻兵散行持劫，诱致官军向前接战，别发重兵并力拒敌，或扼截元驻兵高险归路。万一官军势力不加，又节制不得入城，未审令出战兵马如何退避？或相持累日，贼势未散，不悉兵食如何廪给？如此是与不是坚壁之计？兼一路帅府去边面地里各有远近，若放令贼兵粘缀，直至帅府城下会合重兵，则恐将官使臣等承此节制之后，遇贼入寇，观望避事，不肯向前，惟务退却。至帅府会合，不惟被寇地分阙人出战，兼使近里篱落必遭残害。又有去帅府相远地分，将副可与不可亦令至帅府会合？』札付臣更切详审前项事理，从长讲说十全利便，措置施行，仍具已施行事，将入急递以闻。」
　　于是楶复奏：
　　臣契勘近准朝旨，（十月十八日诏当考。）准拟西人恐大举并兵前来作过，但能坚壁清野，保守城寨无虞，已为全胜。臣窃谓往年贼犯镇戎军，及去年侵略河外，非不坚壁清野，而民被涂炭不少，此已然之事。兼熙宁年西贼侵犯庆州，攻围沿边九处城寨，是时兵将束在城寨，势不能出，致贼分遣轻骑入近里剽略，更无忌惮。窃恐今日以后，兵将既坚壁居内，尽遭围闭，无由得出外，复有长驱深入之患，臣遂申请上件事理。
　　况本路并边一带山谷深阻，最得胜势。今简阅诸将次等兵马，分擘在诸镇城寨充守御，将精锐人马出战，差定将官统领，如遇西贼入寇，即令出战【二】。将官带领人马出城，亦不使便当贼锋，令逐将与使臣、蕃官分领人马，择利驻札高险远望，即不聚一处。贼马追逐，又令引避，使贼知官军战兵在外，岂不虑山险之处各有伏兵，欲攻城则畏腹背之患，欲钞略则官军随其所向，出奇设伏，觅便稍击，何由敢散行打劫？欲战则或引避，或据险，而不与之争锋，何由得诱致扼截？此盖正虑贼以大兵入寇，觽寡不敌，所以须合令战兵分布在外，使彼深入吾地，战则不能，攻则不敢，钞掠则无获，不过三两日，自当引去。缘出战人马所赍干粮，自可以支十日，就使未退，我为主，彼为客，我军既在村野，固不忧食。彼合则诸将之兵得以伺隙而击其虚，彼分则险要地利莫非官军先据，可以坐待其老。大抵战兵在外，则守兵乃敢坚壁，如外无战兵而但务坚壁，则长驱深入，一路均被其患。臣之所虑，正以为近里篱落计也。
　　且将官在城寨中有畏懦之人，则可托以遭围闭不出兵，观望避事，若其在外，虽怯懦之人无以为辞。况今所差出战将官，并是选阅胆略可委之人，其所以令抽那退避，直至帅府与重兵会合，止谓万一有须至如此，令相度事势而为之，非谓一概并合如此。兼被寇地分觽寡不敌，虽将兵在城，岂暇出战？
　　况本路环、庆州沿边近里城寨共约三十余处，假令贼举国并力入寇本路，度贼劲兵不过二十万觽，分兵尽围城寨，则大小相除，每城寨不满万人。官军既在外，而贼兵每处虽满万人，岂敢公然深入，宁不虑官军蹑其后？若不敢尽围，则诸将之兵自可互相应援。贼既见官军散布要害，自不敢深入。就使贼敢深入，正堕我计中，据险邀击，绝其归路，可以鏖杀，使无緃类。彼既腹背不支，自当歼溃，何暇更肆剽略，岂非十全利便？今准前项朝旨，缘此止是约束将官大略，其余纤悉临机措置，臣见更从长讲议施行次。黄贴言：
　　坚壁清野，盖自古良将御戎之策。然不可以只循一轨，使贼知我无通变之路，反为贼所制。伏见元佑二年内，镇戎军遭围闭，十一将兵尽在城内，蕃觽掳掠三百里以上，如行无人之境。所幸者贼不相知虚实，若更深入掳劫，则害尤大。盖官兵尽在城内，无以制之。及其将去也，于所札寨内，如常日烧起烟火，量以兵围守，一夕而遁。城中比知贼退，已是第二日，出兵前去追袭，不见一人一骑。此专用坚壁而外无兵将已试之验。去年九月内犯河外，大率不异于此。
　　又庆州系帅臣所治，今契勘庆州见管土军、客军六千余人，又差在诸县巡检下并在城窠坐诸官员当直，尽在六千人数内。邠、宁、耀州下番人兵共四千人。若除留逐州及将东兵缓急别添与沿边城寨充守御外，不满五六千人，共屯在近里篱落，岂不虑西贼长驱深入之患？若只用庆州所屯兵马，可以差出不过三四千人，岂能捍御西贼？所以令沿边将分抽摘下出战人马，以渐退避，与帅府人马会合应援，聊以张大声势尔。若按事势，须帅府屯宿重兵，方能表里相应。所以累奏乞添一两将军马，至今未蒙朝廷施行，状乞照会。
　　又如遇西贼大举入寇，虽将沿边部族人口及将兵尽行收入城寨，止是边寨为坚壁清野之计。况近里三二百里之内，居民甚密，若预行起遣，则必须劳扰惊疑，若不起遣，又缘近里更无重兵应援，所以将沿边兵将分布出战守御。假如一寨有兵万人，最患者无外人照望，不知贼兵进退。就使贼兵引退，亦须详审探望，方敢出兵。又城内之兵据其城门，只可并行人马，拽兵万人，须及半日以上方可齐集前去追袭。贼兵过界远矣，岂能害贼？又勘会熙宁三年内西贼侵犯本路，攻围城寨亦如元佑二年入寇镇戎军之比。（七年二月八日楶奏此，今附本月日，要当删修。）
　　壬戌，枢密院言：「熙河路遇西贼于别路入寇，本路合出兵牵制。缘兰州限隔大河，缓急济渡有无船□，曾与不曾豫计置以备缓急，欲下本路经略司勘会，如别无准备，即疾速计置。」从之。
　　甲子，成都府路转运司言：「简州进士邓宗古闾里称孝，亲殁，负土累坟，甘露频降，生事死葬，始终一节。乞赐銟谕。」诏赐绢二十匹。
　　诏武臣丁忧者见任管军处或充路分总管、钤辖、都监，知州县城关使、县尉、都监、寨主、监押、同巡检、巡检驻泊、巡防驻泊及管押纲运大使臣系军班换授，小使臣非荫补并武举入官者及差使、借差，并不解官；内系缘边任使并押纲者给假十五日，余一百日，其应不解官而愿解官行服者，除缘边任使奏候朝旨外，听之。
　　乙丑，诏编修枢密院条例官就编经武要略。初，熙宁中，枢密使文彦博等言，请置局编修经武要略，自国初至熙宁四年，功未毕而罢。至是，复命官编修，俾终其事。
　　诏今后府界诸县手力本等合差户空闲不及三年者，以助役钱募人充应，依本役年限，候满日有空闲及三年人户，即行差罢。
　　制置发运司言：「两浙路每年合发额斛，各准朝旨，将五千万石折纳见钱，并令收买金银紬绢起发，候至年终，收买支钱不尽，即据剩钱起发上京。欲乞应有桩下折斛钱并不得别作借兑支使。」从之。
　　丙寅，温国长公主进封曹国长公主。
　　陕西、河东六路经略司各赐钱五十万贯。（政目十四日事，当考。）
　　丁卯，权陕西转运使李南公除直秘阁。
　　引进使、嘉州防御使、权枢密院副都承旨李绶为隰州防御使，罢副都承旨，以忠州团练使曹诵代之。
　　步军都虞候、信州团练使、定州路副都总管刘斌权同管勾马军司。先是，枢密院以步军副都指挥使刘舜卿卒，环卫阙人，欲进补，先奏知。太皇太后曰：「更有阙，皆多时，不补亦不妨否？将相非小事，岂得容易！」王岩叟言：「祖宗以来，三帅不曾阙两人，盖殿帅若阙，难为从下便超补。今姚麟是殿前都虞候，合升作步军副都指挥使，又刘斌本以不才令出，今不得已，却欲召入，令与麟相兼管。」从之。太皇太后又言：「管军须是有边功，觽人所服方可。」岩叟对曰：「臣等所迁即此等人。陛下如此重名器甚善，然合用者亦须迤逦进之，令就近缓急方得使。若大段疏远，亦难应用。」太皇太后曰：「须要择人。」对曰：「非敢超躐，亦止欲循次稍进耳！」
　　诏官军出寨，募能发掘西贼窖谷，将官验受，分给人马充食，粮每斗支钱一百五十文足，马料每斗支钱一百文足，并给系省钱。
　　枢密院言：「勘会陕西缘边见各有紧切控扼贼马道路，以自来夏国讲和，未曾修建堡寨，今既绝彼贡奉，可以乘时踏逐地基修筑。奉圣旨，令诏陕西、河东诸路经略司，疾速选官带领合用人马，亲诣汉界及并汉地生界内，选择形势要害堪作守御寨基去处，先据汉、蕃地内紧要处选定两处，约度每处城围地步大小，并去见今城寨四至远近着望去处，及多少日月可以毕工，仔细画图开说闻奏，仍先行计置一处合用楼橹材植物料等百色名件、应干支费钱粮，候见实数具状闻奏。所有兴工下手先后月日，即听朝廷别降指挥。」（此据章楶奏议，乃七年二月十四日指挥，当时遍下诸路，即实录所删取者。今具载本文，仍以实录附注于后：「诏陕西、河东并边：今夏贼自绝，宜乘时进筑，择形势要害可作守御城寨，每路先选定两处，约具城围大小，役工月日及所去旁近城寨四至远近，绘图开说；仍先计置一处合用楼橹材植物料、应干支费钱粮实数以闻，其兴工先后月日，即听朝旨。」玉牒云：「二月，诏以夏人自绝，命陕西、河东路集筑。」即此月十四日诏也。）
　　后六日，枢密院言：「窃虑诸路所遣官不量事势【三】，缘此深入贼境，却致落彼设伏奸便。」诏：「逐路经略司除汉界寨基依前降指挥外，止作本司意度，严紧约束。所遣官如入生界踏逐，仰只于并汉界侧近去处相度地利，按视选择，即不得轻易深入。」（此亦据章楶奏议，乃二月二十日指挥，今并附十四日后。月末议筑汝遮，五月，定远城毕功。）
　　己巳，枢密院言：「近泾原、环庆路经略司以边事未宁，乞增置部、队将。已降指挥，每将权各增一员，部将令经略司奏差，队将令吏部选候，边事息日罢。」从之。鄜延、秦凤、熙河兰岷路准此。（四月丁巳可考。）
　　庚午，诏将来纳后，令礼官将近降六礼仪制等送学士院参详，修定合用辞语。
　　辛未，殿前都虞候、威州团练使姚麟为定州观察使、充步军副都指挥使，从枢密院所进拟也。（见十四日。）
　　壬申，诏温国长公主进封曹国，更不行册命之礼，令学士院降诏，从其请也。
　　乙亥，曹国长公主下降驸马都尉韩嘉彦。后二日，同知枢密院事韩忠彦奏事已，留身曲谢，因乞避嫌，遂出就私第，寻押入视事如故。
　　丙子，诏以隰州为次边。以本州岛言所隶上平、永宁两关俯逼西界，经久备御不可缓故也。
　　先是，内降付三省、枢密院，皇太妃兄西京左藏库使、带御器械朱伯材特除遥郡刺史，依旧带御器械；又皇太妃侄寄班祗候、左侍禁朱孝孙特添差干当右骐骥院，候任满，更不补人，吕大防等皆以为不可。及进呈，大防曰：「此虽特恩，要之无名，将来纳后礼毕，以非常之庆施恩于外家，差似有名，况亦不争数月事，今先与之，至时更与则重迭，不与又不近人情。」太皇太后曰：「亦尝语太妃以无例不可行，虽太皇太后及皇太后家俱不可也。既不得已，遂降特旨。」大防曰：「不如待数月间，庶几有名，于事体为允。」太皇太后曰：「且只外面收却文字。」大防等皆称善。既退，枢密院奏事，太皇太后又宣谕曰：「适已说与三省为朱伯材转官事。将来温国下降，所生母合转一官，今太妃无官可转，回授与亲弟，除遥刺亦似有名。」韩忠彦、王岩叟曰：「如此尤稳便。」太皇太后又曰：「此须是边上有功方合除。」忠彦曰：「名器当重惜。」岩叟曰：「朝廷推恩常务有名，自然人服。」退见三省曰：「太皇太后宣谕更有一意，以纳后推恩外家无故事，不欲高氏亦预耳，其盛德如此。」于是伯材、孝孙二除命皆寝。（据此已云二除皆寝，而伯材于丁丑独加荣刺，盖伯材但以曹国下降，太妃回授恩，不用前批特旨也。）
　　丁丑，西京左藏库使、带御器械朱伯材加荣州刺史。以曹国公主下降推恩也。（龙川别志伯材奏门客事在九年。）
　　京西路转运司言：「河阳南北岸年例修河桩木石，并是支本司见钱【四】，召人户中卖，候科降春夫，依旧于南北路科出免夫钱拨还。」工部看详：「河阳本造石堰以代木岸，即无二堰并设之理，若令作石堰，即当回改木岸，工费充用。」从之。
　　诏都水监于稍慢地分内减罢都大两员，却奏差大使臣两员，令通容提辖管勾南北两丞地分栽种穿杌榆柳，其不系栽种穿杌月分，仍兼提举照检两丞埽岸、收买物料及沿河勾当。
　　己卯，诏勿受同知枢密院事韩忠彦乞外任章奏。
　　庚辰，环庆路第七将折可适统兵八千九百余人入生界，讨荡韦州监军司贼觽，斩首七十级，生禽四人，获马、牛、羊、骆驼等凡二千一百三十余口。（此据章楶奏议增入【五】。）
　　辛巳，熙河兰岷路经略安抚司言：「于阗国进奉人三番见在界首，内除打畼蛮冷移四唱畼巴一番已准朝旨特许解发外，今来两番进奉人，缘已有间岁许发指挥，欲只令熙、秦州买卖讫，纳回本番。」从之。
　　诏环庆等路经略司，如遇事宜合要勾抽保甲守御，先次以辎重人攒那应副；如尚不足，即于第四等以上户两丁内差，仍祇得于邻州充役。
　　先是，游师雄乞自兰州李诺平东抵通远军、定西城与通渭寨之间建汝遮、纳迷、结珠龙三寨及置护耕七堡，以固藩篱。（此据张舜民志游师雄墓云奏疏不报，考范育参详状，则非不报也。不知舜民何故云耳。）穆衍又乞于质孤、胜如二垒之间城李诺平，以控要害，及言纳迷、汝遮、浅井、隆诺皆宜起亭障，以通泾原之援。（此据穆衍墓志及本传。）诏以师雄所言令范育参详。范育言：
　　游师雄相度本路修筑堡寨十一处，数内兰州合修纳迷寨、大柳平、汝遮峗堡共三处，通远军修结珠龙寨一处，系与去年十月二十三日朝旨定西城东至隆诺堡中间，及定西城西至李诺平中间，两下各修置守御堡寨一坐，照护小堡子二坐，共为六坐及与本路措置利害并同外，有通远军合修汝遮寨一处，系与朝旨于汝遮元踏地基上修一护穕堡子去处亦同，惟游师雄乞作七百步，本路乞修六百步，城围小有不同。其游师雄相度到通远军合修哲图、博锡、若兰、赞占、蟾牟山堡等六处，即与朝旨及本路相度到结珠龙峗、花川堡两处，地名利害委有不同。
　　臣今勘会昨来本路建修筑之议，盖为自兰州已东至定西城，自定西城已东至秦州隆诺堡三百里之间，戎马奔冲之地，止有定西一城外，更无边面蕃篱之固，贼可长驱深入，故极陈利害，欲渐完城垒，以捍贼冲，以固边势。幸蒙朝旨采纳，乘去秋贼既聚复散，势未可集之时，立诏本路趣城定远，及令条画诸堡寨次第。臣谓朝廷留意边防大计，深中事机，自兹本路遂有安强之势，足以制贼，保边息民有日矣。是以臣累奏，欲乘今春青草未生，马瘠，贼兵难聚之时，先修要害之城，乘时量力，不劳而集。及更遵朝命省工减费，贵于速就，至今未奉朝旨，臣已具后时，乞候今秋或来春别乘机会修筑【六】，闻奏去讫。臣今再详游师雄所奏，有与本路同者五，不同者六，推原所以同不同之由，盖亦有说。
　　窃缘本路建议之始，其说有四：其一，据要害。其二，护居民。其三，相接应。其四，守信约。如定远之保金城，扞熙州，控大川【七】；汝遮之基石硖，固定西，扼贼路，所谓据要害者也。定远之卫龛谷，质孤、胜如、纳迷之蔽裕勒藏六族，结珠龙川之保弓箭手，所谓护居民者也。大柳平、汝遮峗、花川东西在本寨之中，所谓相接应者也。质孤、胜如常设据有城郭居室，定远建于内，汝遮在第二寨之南，结珠龙川亦在诸巉之间，其外皆弓箭手耕种之地。以臣常建与夏人议，乞以见今耕种崖巉卓望口铺为界，故营度诸寨皆在其中，非有涉于贼境，是本路所守，无相侵轶，信与直之道也。又去年九月八日朝旨，不得将修移立堡侵出蔡骃赍出商量画界至之外，此又遵依朝旨。虽异日贷夏贼侵陵之罪而与之分画，终持一定之议，所谓守信约者也。（蔡骃使陕西，在六年七月二十四日。）凡此四者，足以固藩篱，保边势，又不失全信义以制远人。臣之区区，实在于此。
　　臣又闻：结珠龙川，西人语谓十八为「结珠」，谓谷为「龙」，盖言诸谷共凑一川耳。故游师雄欲每于贼马出入之路，据其要害，建为一堡，如此则结珠龙川一带悉无寇患，然其地多在一抹取直之外。缘臣之议论遵于朝命，不踰官守，未免拘挛之失，在其中矣。若游师雄将君命图利害，不得不为朝廷极言而究陈之，此所以有异同之论也。然异时夏贼纳款，一切将循旧约，则臣之前议无时而不可用。若正其犯顺干纪之罪，一新大号，则师雄之论乃边防之至计。若又能舍区区之守，破拘挛之议，则六堡之外盖有不劳而制贼者，此又臣之不可得而言也。
　　臣观十一堡寨之议固有缓急大小。其十姑置之则犹可已，独汝遮之利，大言之，则虽欲扫天都，复会州，定河南，盖不可不城者也；小言之，则守已然之信约，完一面之藩篱，亦不可不城也。臣又尝访汝遮之利，盖汝遮既建，虽其西不为纳迷等三堡寨，其东不为结珠龙川三堡寨，止于未相照应，然犹可制边患。苟汝遮不建，则其西别建纳迷三堡寨，可保护裕勒藏诸族，又须于闪竿滩、笃罗川一带别建堡寨三数，以遏贼路；其东虽建结珠龙川三堡寨，止可保护耕民，又须如游师雄所议，于贼马来路建设诸堡，以制贼冲。如此则功费益大，守御益多，殆非据要易从之术。脱尽不为之，则幸西贼无谋即已，或奸谋一启，彼且长驱数万之师出石硖，过汝遮，趋闪竿滩，径犯熟羊、渭源，则熙州危矣；据蟾牟山，袭通渭，过三岔，分兵掠永宁、来远，直趋通远，则一路摇矣。本路之兵分守三百里边面，其势不能合以御贼，奔命则劳，守株则弊，臣恐不足以制寇，此最本路之深忧。臣所以夙夜皇皇，饥不及食，寝不敢安，经营板筑之计，冀朝廷之必从。今既失其时，后日事机盖不可必。臣为朝廷守御，不能竭力必争就此大计，臣恐它日熙河之患有不可胜言者。臣愚不胜愤懑，伏望朝廷深计而熟谋之。再念臣智识浅昧，才术迂簄，猥当帅任，固有不逮。伏望朝廷选能臣体究利害，图建长久之利，庶几不误边防大计。（张舜民作游师雄墓志云：自朝廷弃四寨之后【八】，熙河与夏人分疆，至是未服。命公往视之，具利害以闻，由是形势之地，皆为我所有。六年，夏贼寇泾原，复入熙河，杀掠甚觽。公上疏曰：「元丰以拓土为先，故进筑之议略；元佑以和戎为务，故进筑之议废。今兰州距贼境一里，而通远军不及百里，又非有重山复岭为限障，夏人之势得以潜窥而轻突，边民不安其居者屡矣。宜自兰州定远城东抵通远军、定西城【九】，与通渭寨间建汝遮、纳迷、结珠龙三寨及置护耕七堡，所以固藩篱，此边防无穷之利也。」疏入不报。）于是王岩叟与吕大防等议进筑汝遮等堡。岩叟以为自开熙河至今，篱落未全，故数遭侵掠之患，民不得安居。边臣力以为言，数遣使按覆，又皆以为当先汝遮，次纳迷等诸堡。西方来者万口一词，而韩忠彦以为十年不作何害，万一版筑之际为贼所梗，不能成功，则责在庙堂。大防初难之，既而却令就汝遮之地为小堡，以问边帅，帅曰：「为小堡无益。等为之，不若遂为守御寨，扼其要以绝后患。」又诘：「楼橹材植，凡一城之费有无已备？」答曰：「有。」又诘曰：「虽备，在何所？」答曰：「备于其侧某城某堡端使。」又以为言，理皆切至。岩叟请大防早降指挥付其帅，令伺便而作。忽变议曰：「俟一作过一进筑，以为惩艾。」岩叟曰：「今夏贼既负恩作过，乘此可修篱落，以塞后患。万一年岁间来请和，遂不复能作，则是自家篱落为他残害坏却，新篱落不曾作得。一事无能为，复与之和，受弊如故，此可恨惜耳。」大防曰：「得彼和后，不作得亦不奈何。」苏颂、苏辙以大防之言为然。忠彦又曰：「吾辈尝罪王珪、蔡确劝先帝开拓，今彦霖乃亦欲开拓。」岩叟曰：「非开拓也。欲据险为自全之计耳。不作良便，但在庙堂不与了却合了底事，恐未免讥议。」（王岩叟争进筑汝遮等堡，系年录在二月二十四日，今附见月末。十四日已诏诸路择形势进筑，而岩叟二十四日犹有此言，不知何也。今并游师雄、穆衍、范育论奏附见。梁焘行状云云或附此，然焘此时未执政，为左丞在六月九日。熙河请筑汝遮等堡寨，边臣请汉先据则胜，秦凤帅又请为结珠龙、纳迷堡。枢府请先治秦凤，其熙河所修皆西人必争之地，未可筑也。尚书左丞梁焘曰：「治边所以制伏夷狄，当先其所急而后其所缓。今乃先秦凤而后熙河，是缓其所当急。制胜必据要害，以取形势，西人犯顺，数侵边境，正当治筑，非无事时也，此不可失之机会，无可疑也。」遂下诸路更不用以前画定地界，各据要害去处，乘时修筑。延安府李南公奏，保安军申夏国请贡，觽言许之。焘以牒内不当用北界解和之语，恐怀诈不诚，未可遽听，且使边臣谕令退换牒文。更伺其意，如果效顺诚实不诈，许之未晚。持之累日未决，会焘在告，遂如南公奏。明日焘出，至上前力陈：「自割弃要地，一失之后，羌人屡犯边内侮，朝廷恩信不行，威势不立，岂可今日更失处置？西贼既为纳款贡奉，乃引北朝解和为端，此最害事，恐开他日生事之渐，不可不虑，况北人从来未尝预西事也。愿追止已降指挥，且令退换牒文，更使探伺诚实之意，事虽稍迟，庶无后悔。」此注当移入八年正月，去年十月七日可考。）
　　是日，门下省进呈入流数。（政目二十八日事，当考。）
　　壬午，鄜延路经略使范纯粹奏：
　　准枢密院札子节文：「权发遣泾原路经略使谢麟等奏，相度到牵制应援备御利害，伏乞朝廷详酌指挥，看详前项所奏事理，委鄜延与环庆、泾原逐路，可与不可依此互为掎角？奉圣旨，从长讲究经久利害闻奏者。」
　　臣近曾奏陈，诸路每遇探报紧急事势稍大，即预将内外边兵团结部队，衣甲器械各经擐带，干粮什物一一具备，使人人自为猝行之计。西贼既闻汉界诸路点兵，各有出讨之势，贼必分兵拒守，虽犯一路，自是贼势已分。纔遇它路横烽报贼，令擐甲束装引至塞上，于顺便处驻兵，以俟被寇路分文檄之至。况逐路经略司须于平日探知对境有无贼马人户次第，既得被寇路分文檄，知贼所在，若有利可乘，则固可深入讨荡，借使无利可乘，亦当出塞大作声势。盖贼之精兵大觽必在所寇路分，其别路对境所留之觽势必不重，与之决战，理或不难，则谢麟等所谓掎角之术在其中矣。伏乞朝廷检会，更赐详酌。贴黄：「昔赵元昊引兵过渭州之东，有长驱邠、雍之谋。是时先臣守环庆，总引觽兵往援泾原，贼乃退散。自后朝廷遂立应援之法，实用其策。至元丰间，因吕惠卿、徐禧等措置边防，及朝廷议论，遂令诸路不得应援，虽有永乐之役【一○】。臣是时奉使陕西，曾具论列【一一】，蒙降朝旨，疏问不行。至臣守环庆日，元佑元年二月间再申前议，兼陈牵制之利，至于数四，方蒙朝廷再许牵援。是年贼四十万寇镇戎，而张之谏以十一将兵马闭关城中，纵贼大掠环庆。臣闻报之日，即遣兵二万出塞三百里，为捣虚制贼之计，又别以万兵声言五万，往镇戎为援，贼即解围而去。窃谓以一环庆援邻，尚使贼有后顾，若每于防秋或探得贼中聚兵之时，令六路严兵作备，纔闻一路有寇而五路皆出，则为利可知，顾诚心为与不为耳。乞朝廷深察。」（纯粹七年二月二十九日奏此，今附本月日。）
　　注　　释
　　【一】少府监晏知止知颍州「止」原作「正」，据阁本、活字本改。按宋史卷三一一晏殊传，殊子名知止。
　　【二】即令出战「令」原作「将」，据阁本改。
　　【三】所遣官不量事势「势」原作「劳」，据阁本、活字本改。
　　【四】并是支本司见钱「本」原作「木」，据阁本、活字本改。
　　【五】此据章楶奏议增入「增」字原脱，据阁本、活字本补。
　　【六】乞候今秋或来春别乘机会修筑「乞」原作「伏」，「春」原作「秋」，据阁本改。
　　【七】控大川「川」原作「州」，据阁本改。
　　【八】自朝廷弃四寨之后「四」原作「西」。据宋史卷四八六夏国传，元佑四年「六月，稍归永乐所获人，遂以葭芦、米脂、浮图、安疆四砦与之」，此处「西」显为「四」之误，据改。
　　【九】通远军定西城「通」原作「定」，「定」原作「安」，据阁本、活字本及同上书改。
　　【一○】虽有永乐之役「虽」字在此费解，疑有误。
　　【一一】曾具论列「列」原作「别」，据阁本改。
续资治通鉴长编
卷四百七十一
卷四百七十一
　　起讫时间 起哲宗元佑七年三月尽其月
　　卷　　名 续资治通鉴长编卷四百七十一
　　帝　　号 宋哲宗
　　年　　号 元佑七年（壬申，1992）
　　全　　文
　　三月甲申朔，侍读顾临读仁宗宝训，至钞法事，左仆射吕大防奏曰：「臣侧闻顾临读盐钞事，臣敢陈钞法本末，仰祈陛下通知利害之详。国初辇运香、药、茶、帛、犀、象、金、银等物赴陕西变易粮草，岁计率不下二百四十万贯。自钞法之行，始令商贾于沿边入中见钱、粮草，却于京师或解池请盐，赴沿边出卖。一则人户无科买之扰，二则商旅无折阅之弊，三则边储无不足之患，四则物货无般辇之劳，五则运盐减龏乘之费，实于官私为利。」上甚善之。（张舜民云：「范祥领制置两池解盐，经始钞法，初年岁课一百二十万，末年一百六十五万。以谓钞盐利止此可矣，或从而多取之，则法必弊，是以止于一百六十五万。其策不专为以钞请盐，兼为飞钱尔。今以百千之多移致他州，已为重载，易之为钞，则数幅纸而已，于是禁绝私盐，沿边置边博务，设官吏卖盐、卖钞。本法专卖见钱，不得兑折斛斗，客得钱不能致远，必来买钞，用是边籴不匮，钞法通行。迨夫熙宁，边事稍动，用钞日增，元丰初年赈济饥民，亦用盐钞，自尔军须国用，无所不资商贾入京钞价折阅，于是金部岁出见钱三十万贯以榷之，见钱不继，钞价遂下。绍圣水沴解池，又失大利。原天时人事符会如斯，深可叹惜也。」）
</div>
    <div class="pagination">
<a href="续资治通鉴长编_page560.html">上一页</a><span>...</span><a href="续资治通鉴长编_page556.html">556</a><a href="续资治通鉴长编_page557.html">557</a><a href="续资治通鉴长编_page558.html">558</a><a href="续资治通鉴长编_page559.html">559</a><a href="续资治通鉴长编_page560.html">560</a><span class="current-page">561</span><a href="续资治通鉴长编_page562.html">562</a><a href="续资治通鉴长编_page563.html">563</a><a href="续资治通鉴长编_page564.html">564</a><a href="续资治通鉴长编_page565.html">565</a><a href="续资治通鉴长编_page566.html">566</a><span>...</span><a href="续资治通鉴长编_page562.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
