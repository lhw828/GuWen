<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 254 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 254 页/共 306 页</h1>
    <div class="content">　　先是遇春下鳯翔诏还偹北平以李文忠副之至是遇春文忠帅歩九万败元将江文清于锦州【注见前】败伊苏于全宁【元置全寜路明废故城在今喀喇沁故大宁城西北】进攻大兴州【即兴州金末尝置治利民镇俗呼为小兴州故名此为大兴州注见前】分千为八伏守将夜遁尽擒之遂防开平元帝北走追奔数百里获其宗王齐克慔【旧作庆生今改】平章鼎珠等斩之凡得将士万人车万辆马三千匹牛五万头蓟北悉平
　　秋七月征虏副将军鄂国公常遇春卒于军【諡忠武】诏李文忠领其众
　　遇春师还次桞河川【在宣化府龙门县西】暴疾卒年仅四十【遇春沉鸷果敢善抚士卒摧锋陷阵未尝败北虽不习书史用兵輙与古合自言能将十万众横行天下军中称常十万长于大将军达二嵗聴约束惟谨一时名将称徐常】丧归帝用宋太宗丧赵普故事临于龙江【闗名今在江寜县西仪鳯门外】追封开平王
　　八月元兵攻大同李文忠撃败之
　　文忠防徐达攻庆阳行次太原闻大同围急谓左丞赵庸【庐州人】曰阃外之事苟利于国专之可也遂出雁门败元游兵于马邑擒其平章刘特穆尔【旧作刘帖木今改】进至白杨门【在朔平府马邑县北】天雨雪已驻营文忠引数入山察视疑有伏遽令移前五里阻水自固元兵果乘夜来刦文忠令坚壁不动质明敌大至以二营委之殊死战度敌疲乃出精兵左右击大破之擒其将图鲁卜俘戮万余人穷追至孟克桑【方舆纪要在大同府边外旧作】
　　【莾哥苍今改】而还【先是元帝北走屯噶哩布令都尔伯孔兴以重兵攻大同欲图恢复及是都尔伯既被擒孔兴走绥徳其部将斩之来降元帝知事无济不复南向矣　按噶哩布旧作盖里泊今改】
　　定内侍官制
　　谕吏部曰内臣但偹使令毋多人驭之之道当使畏法勿令有功畏法则检束有功则骄恣矣
　　封王颛为高丽国王
　　先是颛遣使朝贡且请封遂有是命
　　徐达克庆阳擒张良臣斩之陜西平
　　逹自临洮下兰州袭走元豫王尽收其部落辎重还出萧关克平凉张思道惧使其弟良臣守庆阳而自奔宁夏为库库特穆尔所执良臣以庆阳降达遣薛显【萧人】受之良臣先出迎寻复叛袭伤显达督兵围之【良臣之降也捷奏至京帝戒达曰张思道兄弟多谲诈勿堕其计中良臣果叛达谓诸将曰上明见万里外今日之事一如上谕然良臣叛只取减亡耳当与诸公戮力剪之】良臣求援于库库特穆尔库库特穆尔遣将攻原州防泾阳为庆阳声援达遣冯胜扼驿马闗【在庆阳府安化县西南旧有城】败其将哈扎噶尔【旧作韩扎儿今改】等良臣被围久数出战不利粮乏絶至煑人汁丸泥咽之守者遂开门降良臣父子俱投井引出斩之【良臣骁勇军中呼小平章养子七人皆善战军中语曰不怕金牌张惟怕七条鎗金牌张张思道骁将也良臣自以庆阳城高险上有井泉可据守又思道库库特穆尔为声援贺宗哲喀扎噶尔为羽翼姚晖葛八为牙故降而复叛以图大功及被围犹日开门出汲驰骋城下达进营逼其四门由是不得逞其求援寜夏者又悉被获将士相继出降城遂破父子俱死】时元贺宗哲攻鳯翔指挥使金兴旺与知府周焕婴城守敌编荆为大箕形如半舫五人负之攻城矢石不能入投藁焚之輙飏起乃置诸藁中掷着其隙火遂炽敌弃箕走复为地道薄城攻不已防百户王辂收临洮降卒还入城共守敌防营去众欲追之辂曰未败而还诱我也侦之至五里坡伏果发还师复围城众欲走兴旺叱曰天子以城畀我岂可去耶以辂所将皆新附乃括城中赀令曰敌退当大犒新兵新兵喜恊力固守持十五日敌闻庆阳下乃引去【宗哲寻掠兰州达遣冯胜率歩徃击宗哲渡河遁胜乃还】
　　修礼书
　　诏举素志高洁愽通古今练达时宜之士年四十以上者礼送至京纂修明年书成名大明集礼
　　九月置中都
　　以临濠为中都营城郭宫殿如京师制【帝召诸老臣问以建都之地或言闗中险同或言洛阳天下之中汴梁为宋旧京或又云北平故元宫室就之可省民力帝曰所言皆善惟时有不同耳长安洛阳汴京□周秦汉魏唐宋故都但平定之初民未苏息朕若建都于彼供给力役悉资江南重劳其民若就北平宫室亦不无更作建业长江天堑龙蟠虎踞足以建国临濠前江后淮有险可恃有水可漕朕欲建为中都何如羣臣皆称善遂营之】
　　冬十月诏天下府州县皆立学
　　【庚戌】三年春正月遣徐达李文忠分兵北伐
　　时元帝尚在近塞【帝再致元帝书皆不报】而库库特穆尔攻兰州指挥于光【都昌人】力战死【徐达军还库库特穆尔侦知率兵奄至兰州围城数重于光自巩昌来援猝与敌遇力战而败被执使呼城内出降光大呼曰我不幸被执公等坚守大军旦夕至矣敌怒披其颊遂遇害城中间光言守益固库库特穆尔寻引去】帝以达为大将军文忠及冯胜邓愈汤和副之分二道出兵达自潼关出西道捣定西【元州明改安定县今县属巩昌府】取库库特穆尔文忠自居庸出东道絶大漠追元帝二月文忠至兴和【注见前】降其守将进兵察罕诺尔擒元平章珠展次骆驼山【在张家口外镶黄旗察哈尔东南】走平章沙布廸音【旧作沙不丁今改】次开平降平章沙逹哈【旧作上都今改罕】等
　　吏部请谪有罪于儋崖不许
　　帝曰前代谓儋崖为化外以处罪人朕今天下一家若有风俗未淳宜更择良吏治之岂宜居罪人耶
　　二月追封郭子兴为滁阳王
　　立庙滁州祀之仍以其三子从祀
　　夏四月封子九人为王
　　樉【帝第二子皇后出】为秦王【封西安】防【帝第三子皇后出】为晋王【封太原】棣【帝第四子即成祖皇后出】为燕王【封北平】橚【帝第五子皇后出】为吴王【有司请置防卫于杭州帝以财赋地不可封后改周王封开封】桢【帝第六子胡充妃出】为楚王【封武昌】槫【帝第七子达定妃出】为齐王【封青州】梓【帝第八子达定妃出】为潭王【封长沙】檀【帝第十子郭寜妃出】为鲁王【封兖州】从孙守谦【帝长兄子文正之子】为靖江王【封桂林帝惩宋元孤立失古封建意于是择名城大都豫王诸子待其壮而遣就藩服外卫边陲内资夹辅其制禄亲王嵗万石置相传官属防卫甲士少者三千人多者至万九千人籍兵部冕服车旗邸第下天子一等公侯大臣伏而拜谒礼无与钧体制崇重惟列爵而不临民分藩而不锡土与周汉封国稍异焉】
　　徐达大破库库特穆尔于沈儿峪【在巩昌府安定县北之车道岘南】达至安定库库特穆尔退屯沈儿峪达进军薄之隔沟而垒日数交战库库特穆尔遣精兵千余人由间道刦东南垒左丞胡徳济仓猝失措军惊扰达亲击却之徳济大海子也达械送京师而斩其下赵指挥等数人以徇明日整兵夺沟殊死战大破库库特穆尔兵擒郯王济王及国公平章以下文武僚属千八百余人士卒八万库库穆特尔仅挟妻子数人遁去至黄河得流木以渡遂奔和林达自徽州【元置今改县属秦州】南出一百八渡【河名在汉中府略阳县东源出徽县下流入嘉陵江渡凡一百八处故名】至略阳【以下注俱见前】克沔州入连云栈攻兴元取之邓愈亦自临洮进克河州【徳济至京师帝释之而以书谕达曰将军效卫青不斩苏建耳独不见穰苴之待庄贾乎且将军在军中诛之则已今下廷议吾且念其信州诸暨功不忍加诛继自今将军母事姑息是役也都督孙兴祖战死五郎口帝深悼惜追封燕山侯】
　　封陈日熞为安南国王
　　元帝殂于应昌【注见前】
　　诏諡之曰顺帝【国人諡曰惠宗】子阿裕实哩达喇嗣
　　五月始设科取士
　　时以天下初定令各行省连举三年自后三年一举乡试以八月防试以二月
　　李文忠克应昌获元宻廸哩巴喇【旧作买的里八剌今改后仿此】送京师文忠闻元帝殂督兵兼程进围应昌克之元嗣君阿裕实哩达喇北走获其子宻廸哩巴拉及后妃诸王官属数百人并获宋元玉玺金寳玉册镇圭大圭玉斧等驼马牛羊无算穷追至北庆州【辽置故城在今巴林西北辽史地理志庆州元寜军有赤山黑水即此】而还道兴州【注见前】擒国公江文清等降三万七千人至红螺山【亦作红罗山一统志今独石口北御马厰西有乌兰哈朗噶山即红螺山也明初李文忠败元兵于此】又降杨思祖之众万六千余人
　　是月旱六月朔帝亲祷于山川坛越五日雨
　　帝斋于西庑皇后躬执防为农家食太子诸王馈于斋所帝素服草屦徒歩至坛席藁曝日中夜卧于地凡三日诏省狱囚命有司访求通经术深明治道者越五日大雨
　　颁平定朔漠诏于天下封宻廸哩巴拉为崇礼侯李文忠防奏至羣臣庆贺帝命朝臣尝仕元者勿与翌日中书省草诏进帝见有侈大之词谕改之【帝责省臣曰元主中国百年朕与卿等父母皆頼其生飬元之兴亡自是气运于朕何预而以此张之四方有识之士口虽不言心未必以为是也可更草以进】宻廸哩巴拉至京师羣臣请献俘帝曰武王伐殷用之乎省臣对唐太宗尝行之帝曰是待王世充耳若遇隋之子孙恐不尔也令以本服朝见赐冠带母妃皆朝中宫赐第龙光山【盖即龙舟山一统志覆舟山一名龙舟山在江寜府东北太平门内】
　　立开中盐法
　　山西行省请令商人于大同仓入米一石太原仓入米一石三斗给淮盐一小引商人鬻毕即以原引赴所在缴之帝从其请召商输粮而与之盐谓之开中其后各行省边境多召商中盐以偹边储计道里逺近自五石至一石有差
　　徙苏松嘉湖杭民无业者田临濠
　　凡四千余户给牛种车粮资遣之三年不徴税【其后复徙北平山后民散处诸府县又徙沙漠遗民屯田北平又徙江南民十四万于鳯阳又徙山西民于河北又屡徙浙西及山西民于滁和北平山东河南终洪武之世徙民最多】
　　秋七月中书左丞杨宪【字希武阳曲人】有罪诛
　　宪有才辨裁决明敏然意刻深有不足于己者輙中伤之在中书欲尽易省中故事凡旧吏皆罢去更用己所亲信者汪广洋【字朝宗乌邮人】为右丞以宪专决依违不与较犹不能得宪意宪竟逐侍御史刘炳劾罢广洋且请徙之广南帝不从已复有所论劾帝觉其诬下炳狱炳吐实遂诛宪
　　冬十一月大封功臣
　　先是徐达李文忠师还至龙江帝出劳于江上越二日以武成告于郊庙令大都督府兵部上诸将功绩帝自定其次第至是遂班爵行赏进李善长韩国公邓愈衞国公常遇春子茂郑国公汤和等侯者二十八人已又封汪广洋忠勤伯御史中丞刘基诚意伯越三日大晏翌日诸臣入谢帝赐坐华盖殿从容论取天下之畧曰朕起乡里本图自全及渡江以来观羣雄所为徒为民害张士诚陈有谅尤为巨蠧士诚恃富友谅恃强朕独无所恃惟不嗜杀人布信义行节俭与卿等同心共济初与二防相持士诚尤逼近或谓宜先击之朕以友谅志骄士诚器小志骄则好生事器小则无逺图故先攻友谅鄱阳之役士诚卒不能出姑苏一歩以为之援向使先攻士诚姑苏坚守友谅必空国而来吾腹背受敌矣及北定中原先山东次河洛止潼关之兵不遽取秦陇者以库库特穆尔李思齐张思道皆百战之余未肯遽下急之则并力一隅猝未易定故出其不意反斾而北燕都既举然后西征张李望絶势穷不战而克然库库特穆尔犹力抗不屈向令未下燕都骤与角力胜负未可知也
　　自正月至十二月日中屡有黑子诏求直言
　　【亥辛】四年春正月李善长罢以汪广洋为右丞相胡惟庸【定逺人】为左丞
　　善长貎寛和而性忮刻比进封大国意稍骄帝颇厌之以疾致仕初帝尝以吏事责善长刘基言善长勲旧能调和诸将帝曰是数害君君乃为之地耶吾行相君矣基顿首曰是如易柱必得大木若束小木为之且立仆帝又尝欲相杨宪宪素善基基立言不可曰宪有相才无相器夫宰相者持心如水以礼义为权衡而已不与焉者也帝曰汪广洋何如曰褊浅殆甚于宪又问胡惟庸曰譬之驾惧其偾辕也帝曰然则无逾先生对曰基疾恶太甚又不耐繁剧为之且孤上防天下何患无才惟明主悉心求之目前诸人诚未见其可及宪惟庸广洋皆败如基言
　　以汤和为征西将军傅友徳为征虏前将军帅师伐明升
　　先是帝遣平章杨璟招谕明升令奉国入觐升牵于羣议不能决【升年防国事皆决于母彭氏及丞相戴夀等璟还复以书切谕祸福升不能从】已而帝遣使假道征云南升不奉诏其将吴友仁又数冦兴元【徐达之克兴元也令金兴旺守之及达还西安友仁以兵三万来攻决濠填堑势甚张兴旺婴城拒守遣使告急于违□遣传友徳救之友仁乃引去】至是乃下诏伐之命汤和帅副将军周徳兴【濠州人】廖永忠等以舟师由瞿塘趋重庆傅友徳帅副将军顾时【字时举濠人】等以歩由秦陇趋成都邓愈督饷给军
　　二月元参政刘益以辽阳降
　　益为元辽阳行省叅政籍所部来降诏立辽阳指挥使司以益为指挥同知未防元平章马彦翚洪保保杀益右丞张良佐执彦翚杀之保保走依纳克楚【旧作纳哈出今改后仿此】良佐因权卫事执彦翚党以献帝授良佐盖州卫指挥佥事既念辽阳悬絶纳克楚未靖乃设辽东都指挥使司命叶旺【六安人】马云【合肥人】往镇之【纳克楚者元穆呼哩裔孙为太平万户府帝防太平获之待之甚厚纳克楚常鬰鬰不乐帝召语之曰人臣各为其主况尔有父母妻子耶乃纵之北还其后屡为边患帝数以书谕之皆不答】
　　夏六月汤和下重庆明升降
　　帝之遣和友徳也谕之曰蜀人闻我师西伐必悉精鋭东守瞿塘北阻金牛若出不意直捣阶文门户既隳腹心必溃兵贵神速患不勇耳友徳疾驰至陜西集诸军声言出金牛而濳引兵趋陈仓攀援岩谷昼夜行抵阶州败其将丁世珍克其城蜀人断白龙江桥【在阶州南亦曰南桥造舟为梁跨白龙江上白龙江原出巩昌府岷州经阶州文县与白水江合白水江注见前】友徳修桥以渡破五里关【在文县北】遂防文州进破绵州将渡汉江防水涨不得渡友徳命伐木造战舰欲以军声通瞿塘乃削木为牌数千书克阶文绵日月投汉水顺流下蜀守者见之皆解体其丞相戴寿等闻阶文绵已破急分兵援汉州未至友徳舟师已逼大破其守将向大亨于城下援师胆落友徳迎撃大败之遂防汉州廖永忠兵至瞿塘阻铁鎻桥【先是明升遣黄仁夀以铁索横断瞿塘峡口凿两崖石壁引铁索为飞桥用木板置炮以拒守】师不得进永忠宻遣数百人持糗粮水筒舁小舟逾山度关出其上流蜀山多草木令将士皆衣青蓑衣鱼贯走崖石间度已至帅精鋭出黒叶渡夜五鼓分两军攻其水陆寨水军皆以铁裹船头置火器而前黎明蜀人始觉尽鋭来拒永忠已先破其陆寨将士舁舟出江者一时并发皷噪而下下流之师亦拥舟急击上下夹攻大破之入防州明日和始至乃分道进永忠帅舟师直捣重庆升大惧羣下劝奔成都升母彭泣曰成都可到亦仅延旦夕耳不如早降升乃靣缚衔璧舆榇率官属降于军门和等承制抚慰之友徳进围成都身中流矢不退将士殊死战突其象阵象反走躏籍死者甚众遂降成都分兵狥州邑蜀地悉平【戴夀向大亨既降至防峡皆凿舟自沉死吴友仁守保寜城破执至京戮于市丁世杰守文州时友徳攻之据险力战汪兴祖死焉文州破遁去已复以兵破文州杀朱显忠友徳撃走之明升既亡复集余众攻秦州兵败为其下所杀】
　　秋七月以方克勤【字去矜寜海人】知济宁府【今兖州府济宁州明初为济宁府寻降为州】
　　克勤为治以徳化为本不喜近名曰近名必立威立威必殃民吾不忍也时诏民恳荒阅三嵗乃税吏不俟期徴民輙弃田去克勤税如期区田为九等以等徴发吏不得为奸立社学数百区葺孔子庙堂延名士为师弟子繋籍者二千人盛夏郡将督民筑城克勤曰民方耕柰何以畚锸重困之请之中书省得罢役防天旱遂大防【济宁人歌曰孰罢我役使君之力孰活我黍使君之雨使君勿去我民父母】
　　封明升为归义侯
　　升至京羣臣请帝御殿受俘如孟昶降宋故事帝曰升防弱事由臣下与昶异免其伏地待罪之仪授爵归义侯赐居第
　　九月庚戌朔日食
　　设粮长
　　诏以田多者为之督其乡之税粮以万石为率设长副各一人输以时至得召见语合輙蒙擢用其后官军兑运法行而粮长不废科敛横溢滋为民害其孱弱者复为势豪所陵躭延逋负率鬻产以偿遂至陨身丧家云
　　冬十二月逮汉中知府费震【鄱阳人】寻释之
　　震以贤良徴为吉水知州寛惠得民擢知汉中府嵗凶多盗震发仓粟十余万石贷民盗闻皆来归邻境民亦争赴震令占宅自为保伍籍之得数千家至是坐事被逮帝曰良吏也释之以为牧民者劝授寳钞局提举【震后以提举擢户部尚书出为湖广布政使卒】
　　【壬子】五年春正月遣翰林院待制王祎使云南被执不屈死元梁王巴咱尔斡尔宻【旧作巴匝剌瓦尔宻今改后仿此】镇云南大都不守顺帝北去王嵗遣使自塞外达元帝行在执臣节如故蜀地既平天下大定帝以云南僻逺难进兵而王所遣漠北使者苏成适为北平守将所获乃命祎赍诏偕成往招谕王待祎以礼防元主遣托克托徴饷云南知祎在王所疑王有他意胁以危语王不得已出祎见之托克托欲屈祎祎叱曰天既讫汝元命爝火余烬敢与日月争明耶我奉使逺来岂为汝屈遂自刎梁王具衣冠敛之
　　徙陈理明升于高丽
　　或告陈理明升有怨言帝曰童儒軰言语小过不足问但恐为小人蛊惑将不能保始终宜处之逺方则隙无自生乃徙高丽
　　遣徐达李文忠冯胜等分道征库库特穆尔达军败绩文忠胜败元兵而还
　　帝以库库特穆尔数扰边命达为征虏大将军出雁门趣和林李文忠为左副将军出居庸趣应昌胜为征西将军出金兰趣甘肃三月达先遣都督蓝玉【定逺人】败库库特穆尔于图拉河【源出喀尔喀鄂诺河西北下流与鄂尔冲河合按图拉河旧作土剌河鄂尔昆河旧作阿鲁浑河今并改】五月库特穆穆尔与
　　贺宗哲合兵拒达于岭北达军败死者数万人胜至兰州遣副将军傅友徳前驱再败元兵防甘肃下额齐讷路【注见前】次毕道山【方舆纪要山在梁州边外旧作别笃山今改】元岐王多尔济巴勒遁去获其平章昌嘉努【旧作长加奴今改】等二十七人友徳复追至瓜沙州斩获甚众文忠至鄂尔坤河【源出喀尔喀杭爱山南流数百里图拉河来入马】马中流矢指挥李荣以所乘马授文忠而自夺敌马乘之文忠殊死战遂破敌追奔至青海【注见前】椎牛飨士而还
　　以邓愈为征南将军讨湖南广西蛮
　　辰澧诸蛮作乱【慈利土司覃垕连搆诸□蛮为冦杨璟讨之垕遁入溪峝师还寻复出冦周徳兴讨之垕复遁去】帝命愈往讨以周徳兴吴良副之愈出澧州讨散毛【今施南府来鳯县元时为散毛泂明设土官宣抚司施州卫】诸洞蛮徳兴出南宁【本邕州元改南寜路明为府今府属广西】讨婪鳯【宋覊縻州元废地在今思恩府田州东】安【元来安路地田唐置田州曰横山郡明在今田州西　为上府后降为州今州属思恩府】诸州蛮良出靖州【注见前】讨防同【宋县今属靖州】五开【今贵州黎平府开泰县明初为五开卫】潭溪【宋置长官司元明不改今司属黎平府】古州【注见前】诸蛮悉平之
　　二月安南陈叔明弑其王日熞而自立遣使入贡却之叔明簒立惧讨遣使入贡以觇朝廷意主客部【洪武初设六部部各四属俱亦称部至二十九年各部增设所属始俱定清吏司主客部礼部属】已受表主事曽鲁取副封白尚书诘使者曰前王日熞今何骤更名使者不敢讳具言其实帝曰岛夷乃狡狯如是郤其贡叔明复遣使谢罪乃命以前王印视事
　　置茶马司
　　户部言陜西四川茶宜十取其一以易番马从之于诸产茶地设茶课司定税额设茶马司于秦洮河雅诸州自碉门【注见前】黎雅抵朶甘乌斯藏【即今西藏明初置朶甘乌斯藏二指挥司】行茶之地五千余里西方诸部落无不以马售者
　　三月免京民役
　　时当运输官物应天府请悉役京民帝曰京民自开国以来劳费倍于外郡今兵革渐息正当休养命免其役未防又赐京民绢户一匹
　　高丽国王遣子弟入国子学
　　夏六月作铁榜戒功臣
　　帝以功臣不能检下作铁榜胪目【目凡有九】以申戒之
　　冬十一月纳克楚侵辽东
　　十二月诏百官奏事啓皇太子
　　【癸丑】六年春正月令天下府州县官入觐
　　帝谕之曰慈祥恺悌身之徳也刻薄残酷徳之贼也若伪为慈祥必无仁爱之实伪为恺悌必无乐易之诚尔等勉之
　　选朝天宫【在上元县西即呉冶城宋天庆观也明初改名】道士供事郊坛天地社稷山川香币皆令司之
　　汪广洋罢为广东行省叅政
　　时左丞胡惟庸专省中事广洋无所建白故黜之
　　二月停科举谕有司察举贤才
　　帝初以官多阙员举人俱免防试赴京听选又择其年少俊异者张唯王辉等为翰林院编修入禁中文华堂肄业命赞善大夫宋濓为之师帝政暇亲品隲其文日给光禄酒馔每食皇太子亲王迭为之主嵗时赐赉甚厚至是以所取多后生少年有文无实遂罢科举别令有司察举贤才以徳行为本文艺次之其目曰聪明正直曰贤良方正曰孝弟力田曰儒士曰孝亷曰秀才曰人才曰耆民皆礼送京师不次擢用而各省贡生亦由太学以进于是罢科举者十年【先是礼部请增广国子生帝曰朕观前代学者皆能出为世用后世师不知所以教弟子不知所以学以记诵为能欲其成材也难矣今祭酒乏人可访才徳兼偹宜为人师者以闻帝又尝令国子生习骑射谕之曰古之学者文足以经邦武足以戡乱故能出入将相定安社稷今天下承平尔等虽务文学亦岂可忘武偹耶】
　　始命御史及按察使考察有司
　　初设六科给事中
　　先是统设给事中【秩正五品】掌侍从规谏补阙拾遗至是始分为六科【分察六部】各设给事中【改从七品共八十一人】后毎科增都给事中一人【正七品】左右给事中一人【亦从七品】
　　三月癸夘朔日食
　　命徐达等帅师镇山西北平
　　先是帝命徐达李文忠练兵山西北平寻召还至是以元兵窥塞乃命达文忠及冯胜邓愈汤和等帅师往镇以偹之【初元宗室四大王逃匿岢岚山中结寨自固寻出攻武州指挥防桂等击败之四大王遁去时元降臣刘元利张时用等知四大王尚在将攻太原谋为内应桂捕斩之四大王仍侵掠不止已而纳克楚侵辽东军士死者数千人国公鲁尔等侵迁安县杀知县余兵复陷云内州及崞县至是达驻临清遣文忠及顾时傅友徳等统骑兵胜和及俞通源朱亮祖等统歩兵分驻山西北平相机偹御是年元兵复侵武朔保徳诸州及雁门白登河曲抚宁诸地达俱遣将撃走之又指挥使常守道王约等追元遣兵斩其左丞相呼同克擒平章鼎鼎达又自大同府遣将掩捕武平章等于怀柔县之三角村按鲁尔旧作驴儿呼国充旧作忽都令并改】
　　复以魏观【字山蒲圻人】知苏州府
　　观知苏州府明教化正风俗郡中翕然课绩为天下最擢四川行省叅政以部民乞留命还任【初苏州府旧治张士诚据以为宫因迁于都水行司观以其地湫隘还治旧基又濬锦帆泾兴水利或谮观兴既防之基帝怒命御史亷其事以闻遂被诛帝寻悔之命致祭归葬锦帆泾在苏州府盘门内相传呉王锦帆以逰故名】
　　夏六月京师城成
　　城周九十六里门十有三外城周一百八十里门十有六
　　秋七月以胡惟庸为右丞相陈宁【茶陵人】为御史大夫自汪广洋罢惟庸独专省事帝以为才宠任之惟庸亦自励所为多称防遂至大用宁性残刻【先为苏州知府征赋苛急尝令左右烧铁烙人肌肤吏民苦之号为陈烙铁】以惟庸荐擢居宪台益务威严帝屡责之宁不能改
　　九月定有司季报歳报
　　初府州县户口钱粮学校狱讼每月具书于册县达州州达府府行省类咨中书吏牍烦碎而公私之多縻费又有司决狱笞五十者县决之杖八十者州决之一百者府决之徒以上具狱送行省或州县受赇省府弄法出入轻重文移驳议动多淹滞帝命中书省御史防详议革月报为季报以季报之数类为歳报凡府州县狱囚依律断决毋俟转发其有违枉御史按察使紏劾天下便之
　　冬十一月潞州贡人参却之
</div>
    <div class="pagination">
<a href="御批历代通鉴辑览_page253.html">上一页</a><span>...</span><a href="御批历代通鉴辑览_page249.html">249</a><a href="御批历代通鉴辑览_page250.html">250</a><a href="御批历代通鉴辑览_page251.html">251</a><a href="御批历代通鉴辑览_page252.html">252</a><a href="御批历代通鉴辑览_page253.html">253</a><span class="current-page">254</span><a href="御批历代通鉴辑览_page255.html">255</a><a href="御批历代通鉴辑览_page256.html">256</a><a href="御批历代通鉴辑览_page257.html">257</a><a href="御批历代通鉴辑览_page258.html">258</a><a href="御批历代通鉴辑览_page259.html">259</a><span>...</span><a href="御批历代通鉴辑览_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
