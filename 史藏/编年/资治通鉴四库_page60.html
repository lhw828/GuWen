<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 60 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 60 页/共 70 页
  </h1>
  <div class="content">
   资治通鉴卷二百四十八
　　钦定四库全书
　　资治通鉴卷二百四十九　宋　司马光　撰
　　胡三省　音注
　　唐纪六十五【起上章敦牂尽屠维单阏几十年】
　　宣宗元圣至明成武献文睿智章仁神聪懿道大孝皇帝下
　　大中四年春正月庚辰朔赦天下　二月以秦州鳯翔【秦州本属陇右节度是时新复以属鳯翔】　夏四月庚戌以中书侍郎同平章事马植为天平节度使上之立也左军中尉马元贽有力焉【武宗之大渐也马元贽为左神防防军中尉立上为皇太叔】由是恩遇冠诸宦者【冠古玩翻】植与之叙宗姓上赐元贽寳带元贽以遗植【遗唯季翻】植服之以朝【朝直遥翻】上见而识之植变色不敢隠明日罢相收植亲吏董牟下御史台鞫之尽得植与元贽交通之状【下户嫁翻】再贬常州刺史【常州古延陵季子之邑后为毗陵晋为晋陵唐为常州京师东南二千八百四十三里】　六月戊申兵部侍郎同平章事魏扶薨以户部尚书判度支崔龟从同平章事　秋八月以白敏中判延资库【去年改备边库为延资库】　卢龙节度使周綝薨军中表请以押牙兼马步都知兵马使张允伸为留后九月丁酉从之　【考异曰四年七月周綝薨张允伸为留后注曰旧纪亦无朝廷命綝为节度使年月至此但云幽州节度使周綝卒军人立张允伸为留后实录九月幽州大将表请押衙张允伸知留后事旧允伸传曰大中四年戎帅周綝寝疾表允伸为留后朝廷可其奏今从之　今按通鉴书八月周綝薨考异以为七月】　党项为边患诸道兵讨之连年无功戍馈不已右补阙孔温裕上疏切谏上怒贬栁州司马温裕戣之兄子也【孔戣见二百四十卷宪宗元和十二年】　吐蕃论恐热遣僧莽罗蔺真将兵于鸡项闗南造桥以击尚婢婢军于白吐岭【水经注左南津西六十里有白土城城西北有白土川水其地在唐河州鳯林县西以此推之鸡项闗亦在河州界】婢婢遣其将尚铎罗榻藏将兵据临蕃军以拒之不利复遣磨离罴子烛卢巩力【复扶又翻】将兵据牛峡以拒之【力之翻】巩力请按兵拒险勿与战以竒兵絶其粮道使进不得战退不得还不过旬月其众必溃罴子不从巩力曰吾宁为不用之人不为败军之将称疾归鄯州罴子逆战败死婢婢粮乏留拓防怀光守鄯州帅部落三千余人就水草于甘州西【帅读曰率宋白曰甘州西南至肃州福禄县界赤栁涧三百三十里肃州南至吐蕃界四百里】恐热闻婢婢弃鄯州自将轻骑五千追之至州【宋白曰州东南至肃州界三百四十里】闻怀光守鄯州遂大掠河西鄯廓等八州【宋白曰廓州北至鄯州百八十里东南至河州鳯林县二百八十里】杀其丁壮劓刖其羸老【劓鱼气翻刖鱼决翻羸伦为翻】及妇人以槊贯婴儿为戏焚其室庐五千里间赤地殆尽冬十月辛未以翰林学士承防兵部侍郎令狐绹同
　　平章事　【考异曰旧纪在十一月今从实录新纪】　十一月壬寅以翰林学士刘瑑为京西招讨党项行营宣慰使【瑑持兖翻】　以卢龙留后张允伸为节度使　十二月以鳯翔节度使李业河东节度使李拭并兼招讨党项使　吏部侍郎孔温业白执政求外官白敏中谓同列曰我辈须自检防孔吏部不肯居朝廷矣温业戣之弟子也【孔温业之操行不见于史时人盖以其家世而敬之】
　　五年春正月壬戌天徳军奏摄沙州刺史张义潮遣使来降【降户江翻下同沙州东南至长安三千八百五十九里】义潮沙州人也时吐蕃大乱义潮隂结豪杰谋自拔归唐一旦帅众被甲噪于州门【帅读曰率被皮义翻】唐人皆应之吐蕃守将惊走义潮遂摄州事奉表来降　【考异曰补国史作议潮今从实录新旧传纪】以义潮为沙州防御使　以兵部侍郎裴休为盐铁转运使休肃之子也【裴肃见二百三十五卷徳宗贞元十二年】自太和以来嵗运江淮米不过四十万斛吏卒侵盗沈没舟达渭仓者什不三四大堕刘晏之法【沈持林翻堕读曰隳刘晏法见二百二十六卷徳宗建中元年】休穷究其弊立漕法十条嵗运米至渭仓者百二十万斛　上颇知党项之反由边帅利其羊马数欺夺之或妄诛杀党项不胜愤怨故反【帅所类翻数所角翻胜音升】乃以右諌议大夫李福为夏绥节度使自是继选儒臣以代边帅之贪暴者行日复面加戒励【复扶又翻】党项由是遂安福石之弟也上以南山平夏党项乆未平【党项居庆州者号东山部居夏州者号平夏部其窜居南山者为南山党项赵珣聚米图经党项部落在银夏以北居川泽者谓之平夏党项在安盐以南居山谷者谓之南山党项　考异曰唐年补录曰松州南有雪山故曰南山平夏川名也　余按唐年补录乃末学肤受者之为耳今不欲复言地理姑以通鉴义例言之考异者考羣书之同异而审其是训释其义付之后学南山之説既无异同之可考今而引之疑非考异本指也】颇厌用兵崔建议宜遣大臣镇抚三月以白敏中为司空同平章事充招讨党项行营都统制置等使【职源曰制置使始此】南北两路供军使兼邠宁节度使敏中请用裴度故事择廷臣为将佐许之【裴度故事见二百四十卷宪宗元和十二年】夏四月以左谏议大夫孙景商为左庶子充邠宁行军司马知制诰蒋伸为右庶子充节度副使伸系之弟也【蒋系见二百四十四卷文宗太和五年】初上令白敏中为万夀公主选佳壻【为于伪翻】敏中荐郑颢时颢已昏卢氏行至郑州堂帖追还【万夀公主适郑颢见上卷上年郑州去京师一百一百五里】颢甚衔之由是数毁敏中于上敏中将赴镇言于上曰郑颢不乐尚主【数所角翻乐音洛】怨臣入骨髓臣在政府无如臣何今臣出外颢必中伤臣死无日矣【中竹仲翻】上曰朕知之乆矣卿何言之晩邪命左右于禁中取小柽函以授敏中曰此皆郑郎谮卿之书也朕若信之岂任卿以至今日敏中归置柽函于佛前焚香事之【柽丑贞翻说文曰河栁也】敏中军于宁州壬子定逺城使史元破党项九千余帐于三交谷【三交谷在夏州界】敏中奏党项平辛未诏平夏党项已就安帖【平夏地名在夏州界宋朝李继迁之叛也徙绥州吏民之半置平夏以为巢穴盖银夏之要地也】南山党项闻出山者廹于饥寒犹行钞掠【钞楚交翻】平夏不容穷无所归宜委李福存谕于银夏境内授以闲田如能革心向化则抚如赤子从前为恶一切不问或有抑屈听于本镇投牒自诉若再犯疆埸或复入山林【复扶又翻下同】不受教令则诛讨无赦将吏有功者甄奬【甄稽延翻】死伤者优恤灵夏邠鄜四道百姓给复三年邻道量免租税【鄜音肤复方目翻量音良】向由边将贪鄙致其怨叛自今当更择防良抚之若复致侵叛当先罪边将后讨冦虏　吐蕃论恐热残虐所部多叛拓跋怀光使人说诱之【说式芮翻诱以乆翻导引也】其众或散居部落或降于怀光恐热势孤乃言于众曰吾今入朝于唐借兵五十万来诛不服者然后以渭州为国城请唐册我为赞普谁敢不从五月恐热入朝上遣左丞李景让就礼賔院问所欲恐热气色骄倨言语荒诞【诞徒旱翻夸大也】求为河渭节度使上不许召对三殿如常日胡客劳赐遣还【劳力到翻还从宣翻】恐热怏怏而去复归落门川聚其旧众【恐热本吐蕃落门讨击使】欲为边患防乆雨乏食众稍散才有三百余人奔于廓州　六月立皇子润为鄂王　进士孙樵上言百姓男耕女织不自温饱而羣僧安坐华屋美衣精馔【馔雏晥翻又雏恋翻】率以十户不能养一僧武宗愤其然【愤其然犹言愤其如此也】发十七万僧【言使僧长发复为齐民也】是天下一百七十万户始得蘓息也陛下即位以来修复废寺天下斧斤之声至今不絶度僧几复其旧矣【几居依翻】陛下纵不能如武宗除积弊奈何兴之于已废乎日者陛下欲修国东门諌官上言遽为罢役【为于伪翻】今所复之寺岂若东门之急乎所役之功岂若东门之劳乎愿早降明诏僧未复者勿复寺未修者勿修庶几百姓犹得以息肩也秋七月中书门下奏陛下崇奉释氏羣下莫不奔走恐财力有所不逮因之生事扰人望委所在长吏量加撙节【撙慈损翻】所度僧亦委选择有行业者【行下孟翻】若容凶麤之人则更非敬道也乡村佛舎请罢兵日修【时用兵以复河湟】从之　八月白敏中奏南山党项亦请降时用兵嵗乆国用颇乏诏并赦南山党项使之安业　冬十月乙夘中书门下奏今边事已息而州府诸寺尚未毕功望且令成之其大县逺于州府者听置一寺其乡村毋得更置佛舎从之　戊辰以户部侍郎魏謩同平章事仍判户部时上春秋已髙未立太子羣臣莫敢言謩入谢因言今海内无事惟未建储副使正人辅导臣窃以为忧且泣时人重之【重之者以其能言人所不敢言也】蓬果羣盗依阻鸡山冦掠三川【鸡山在蓬果二州之界而羣盗依阻以冦掠三川则其结根也广矣三川谓东西川及山南西道也】以果州刺史王贽充三川行营都知兵马使以讨之　制以党项既平罢白敏中都统但以司空平章事充邠宁节度使　张义潮兵畧定其旁伊西甘肃兰鄯河岷廓十州遣其兄义泽奉十一州图籍入见【十州并沙州为十一州见贤遍翻宋白曰州西至沙州二百八十里西北至伊州九百里西州东至伊州七百五十里甘州西至肃州四百二十里肃州南至州五百二十六里兰州西至鄯州四百九十里鄯州西至廓州二百八十里河州东北至兰州三百里岷州北至兰州狄道县五百三十四里西北至河州大夏县三百六十三里】于是河湟之地尽入于唐十一月置归义军于沙州以义潮为节度使　【考异曰唐年补录旧纪义潮降在五年八月献祖纪年録及新纪在十月按实録五年二月壬戌天徳军奏沙州刺史张义潮安景旻及部落使阎英达等差使上表请以沙州降十月义潮遣弟义泽以本道沙伊肃等十一州地图户籍来献河陇陷没百余年至是悉复故地十一月建沙州为归义军以张义潮为节度使河沙等十一州观察营田处置等使新纪五年十月沙州人张义潮以沙伊肃鄯甘河西兰岷廓十一州归于有司新传三州七闗降之明年沙州首领张义潮奉十一州地图以献擢义潮沙州防御使俄号归义军遂为节度使参考诸书盖二月义潮使者始以得沙州来告除防御使十月又遣义泽以十一州图籍来上除节度使也今从实録新传云三州降之明年误也】十一州观察使又以义潮判官曹义金为归义军长史【按新书百官志节度使有行军司马节度副使判官支使等其兼都督都防则有长史】以中书侍郎同平章事崔龟从同平章事充宣武节
　　度使　右羽林统军张直方坐出猎累日不还宿卫贬左骁卫将军
　　六年春二月王贽讨鸡山贼平之是时山南西道节度使封敖奏巴南妖贼言辞悖慢上怒甚【妖于骄翻悖蒲妹翻又蒲没翻】崔曰此皆陛下赤子廹于饥寒盗弄陛下兵于谿谷间不足辱大军但遣一使者可平矣乃遣京兆少尹刘潼诣果州招谕之潼上言请不兵攻讨且曰今以日月之明烛愚迷之众使之稽颡归命其势甚易【稽音啓易以豉翻】所虑者武臣耻不战之功议者责欲速之效耳潼至山中盗弯弓待之潼屏左右直前【屏必郢翻又卑正翻】曰我面受诏赦汝罪使汝复为平人闻汝木弓射二百步今我去汝十步汝真欲反者可射我【射而亦翻】贼皆投弓列拜请降【降户江翻】潼归馆而王贽与中使似先义逸引兵已至山下竟击灭之　三月勑先赐右卫大将军郑光鄠县及云阳庄并免税役中书门下奏以为税役之法天下皆同陛下屡徳音欲使中外画一【汉书萧何为法讲若画一师古注曰画一言整齐也】今独免郑光似稍乖前意事虽至细系体则多勑曰朕以郑光元舅之尊贵欲优异令免征税初不细思况亲戚之间人所难议卿等茍非爱我岂进嘉言庶事能尽如斯天下何忧不理有始有卒【卒子恤翻】当共守之并依所奏　夏四月甲辰以邠宁节度使白敏中为西川节度使　湖南奏团练副使冯少端讨衡州贼帅邓裴平之【帅所类翻下同】　党项复扰边上欲择可为邠宁帅者而难其人从容与翰林学士中书舎人须昌毕諴论边事諴援古据今具陈方畧【从千容翻諴户嵓翻援于元翻】上恱曰吾方择帅不意颇牧近在禁廷卿其为朕行乎諴欣然奉命上欲重其资履【为于伪翻资以序进履所歴之官也】六月壬申先以諴为刑部侍郎癸酉乃除邠宁节度使　【考异曰旧传懿宗召问边事今从实录】雍王渼薨追諡靖怀太子【渼音美】　河东节度使李业纵吏民侵掠杂虏又妄杀降者由是北边扰动闰月庚子以太子少师卢钧为河东节度使业内有所恃人莫敢言魏謩独请贬黜上不许但徙义成节度使卢钧奏度支郎中韦宙为副使宙徧诣塞下悉召酋长谕以祸福【酋慈由翻长知丈翻】禁唐民毋得入虏境侵掠犯者必死杂虏由是遂安掌书记李璋杖一牙职明日牙将百余人诉于钧钧杖其为首者谪戍外镇余皆罚之曰边镇百余人无故横诉【横户孟翻】不可不抑璋绛之子也【李绛相宪宗以直谅闻帅梁为乱卒所杀】　八月甲子以礼部尚书裴休同平章事　獠冦昌资二州【獠鲁皓翻资州汉资中县地宋齐为资阳戍西魏置资州至京师三千五百六十里】冬十月邠宁节度使毕諴奏招谕党项皆降　骁卫将军张直方坐以小过屡杀奴婢贬恩州司户　十一月立宪宗子惴为棣王【惴之睡翻】　十二月中书门下奏度僧不精则戒法堕坏【堕读曰隳】造寺无节则损费过多请自今诸州凖元敕许置寺外有胜地灵迹许修复繁防之县许置一院【繁防谓人物浩繁舟车所防之地】严禁私度僧尼若官度僧尼有阙则择人补之仍申祠部给牒【此今所谓度牒者】其欲逺游寻师者须有本州公验从之【公验者自本州给公文所至以为照验】七年春正月戊申上祀圎丘赦天下　夏四月丙寅敕自今法司处罪【处昌吕翻】用常行杖杖脊一折法杖十【法杖谓常行臋杖也脊资昔翻折之截翻】杖臋一折笞五【臋徒浑翻】使吏用法有常凖冬十二月左补阙赵璘请罢来年元防止御宣政上
　　以问宰相对曰元防大礼不可罢况天下无事上曰近华州奏有贼光火刼下邽【明火行刼言盗无所惮华户化翻】闗中少雪【少诗沼翻】皆朕之忧何谓无事虽宣政亦不可御也　上事郑太后甚谨不居别宫朝夕奉养【养余亮翻】舅郑光歴平卢河中节度使上与之论为政光应对鄙浅上不恱留为右羽林统军使奉朝请太后数言其贫【数所角翻】上辄厚赐金帛终不复任以民官【复扶又翻民官谓治民之官】　度支奏自河湟平毎嵗天下所纳钱九百二十五万余缗内五百五十万余缗租税八十二万余缗酤二百七十八万余缗盐利【古岳翻酤工防翻　考异曰续皇王寳运録具载是嵗度支支收之数舛错不可晓今特存其可晓者　温公拳拳于史之阙文盖其所重者制国用也】
　　八年春正月丙戌朔日有食之罢元防　上自即位以来治弑宪宗之党宦官外戚乃至东宫官属诛窜甚众【宣宗絶郭后景陵之合诛元和东宫之官属则以为穆宗母子诚预陈志之谋者然文宗于穆宗父子也文宗愤元和逆党欲尽诛之而不克以成甘露之祸使父果为商臣则子必为潘崇讳矣】虑人情不安丙申诏长庆之初乱臣贼子顷搜擿余党流窜已尽【温公于郭后之崩王皥之贬既详书之矣复书此诏然王皥之议卒伸于咸通之初通鉴又书之懿宗以子继父而天理所在者公议所在不可得而违也不可得而揜也读通鉴者宜以是观之】其余族从疎逺者一切不问【从一从再从三从兄之亲族袒免以外之亲也从才用翻】　二月中书门下奏拾遗补阙缺贠请更増补上曰谏官要在举职不必人多如张道符牛丛赵璘辈数人使朕日闻所不闻足矣丛僧孺之子也【李徳裕排牛僧孺上恶徳裕故亲僧孺之子】乆之丛自司勲贠外郎出为睦州刺史【睦州呉置新都郡隋置睦州取俗阜人和内外辑睦为义京师东南三千六百五十九里】入谢上赐之紫丛既谢前言曰【谢恩之后前进而言】臣所服绯刺史所借也上遽曰且赐绯上重惜服章有司常具绯紫衣数袭从行以备赏赐或半嵗不用其一故当时以绯紫为荣上重翰林学士至于迁官必校嵗月以为不可以官爵私近臣也　秋九月丙戌以右散骑常侍髙少逸为陜虢观察使有敕使过硖石【硖石隋之崤县贞观十四年移治硖石坞改名硖石属陜州陜失冉翻】怒饼黒鞭驿吏见血少逸封其饼以进敕使还【还音旋又如字】上责之曰深山中如此食岂易得【易以防翻】讁配恭陵　立皇子洽为怀王汭为昭王汶为康王【汶音问　考异曰唐年补録五年正月甲戌朔封三王今从实録新纪】　上猎于苑北【此又出苑城而北猎】遇樵夫问其县曰泾阳人也令为谁曰李行言为政何如曰性执有强盗数人匿军家索之【军家谓北司诸军也唐人谓诸道节度支观察为使家诸州为州家诸县为县家索山客翻】竟不与尽杀之上归帖其名于寝殿之柱冬十月行言除海州刺史入谢上赐之金紫问曰卿知所以衣紫乎【衣于既翻下至衣紫衣黄并同】对曰不知上命取殿柱之帖示之　上以甘露之变【见二百四十五卷文宗太和八年】惟李训郑注当死自余王涯贾餗等无罪诏皆雪其寃上召翰林学士韦澳托以论诗屏左右与之语曰近日外间谓内侍权势何如对曰陛下威断非前朝之比【澳音与屏必郢翻卑正翻断丁乱翻朝直遥翻】上闭目揺首曰全未全未尚畏之在【句断】卿谓防将安出对曰若与外廷议之恐有太和之变不若就其中择有才识者与之谋上曰此乃末防自衣黄衣緑至衣绯皆感恩才衣紫则相与为一矣【唐自上元以后三品已上服紫四品服深绯五品服浅绯六品服深緑七品服浅緑八品服緑九品深青流外官及庶人服黄太宗定制内侍省不置三品官内侍是长官阶四品其职但在閤门守御黄衣廪食而已至宗宦官至三品将军门施棨防得衣紫矣衣于既翻】上又甞与令狐绹谋尽诛宦官绹恐滥及无辜密奏曰但有罪勿舍有阙勿补自然渐耗至于尽矣宦者窃见其奏由是益与朝士相恶南北司如水火矣
　　九年春正月甲申成徳军奏节度使王元逵薨军中立其子节度副使绍鼎癸夘以绍鼎为成徳留后　二月以醴泉令李君奭为怀州刺史初上校猎渭上有父老以十数聚于佛祠上问之对曰醴泉百姓也县令李君奭有异政考满当罢诣府乞留故此祈佛冀谐所愿耳及怀州刺史阙上手笔除君奭宰相莫之测君奭入谢上以此奬厉【以所得于父老之言奬厉】众始知之　三月诏邠宁节度使毕諴还邠州先是以河湟初附党项未平移邠宁军于宁州【事见上卷三年先悉荐翻】至是南山平夏皆安威盐武三州军食足【五年以原州之萧闗置武州】故令还理所【理所犹言治所邠宁军本理邠州北至宁州一百二十五里】　夏闰四月诏以州县差役不均自今每县据人贫富及役轻重作差科簿送刺史检署讫鏁于令防【鏁蘓果翻令防县令防事也】每有役事委令据簿定差【今之差役簿始此】　五月丙寅以王绍鼎为成徳节度使　上聪察彊记宫中厮役给洒扫者【厮音斯洒所买翻又所卖翻扫蘓老翻又素报翻】皆能识其姓名【识职吏翻】才性所任【任音壬】呼召使令无差误者天下奏狱吏卒姓名一览皆记之度支奏渍汚帛【汚乌故翻】误书渍为清枢密承防孙隠中谓上不之见辄足成之【唐末枢密承防以院吏充五代以诸卫将军充宋朝以士人充遂为清选】及中书覆入【内出度支奏付中书中书宣署申覆还而奏之谓之覆入】上怒推按擅改章奏者罚讁之上密令翰林学士韦澳纂次诸州境土风物及诸利害为一书自写而上之【而上时掌翻下上疏同】虽子弟不知也号曰处分语它日邓州刺史薛宗入谢【邓州京师东南九百三十里】出谓澳曰上处分本州事惊人澳询之皆处分语中事也【处昌吕翻分扶问翻】澳在翰林上或遣中使宣防草诏事有不可者澳辄曰兹事须降御札方敢施行淹留至旦上疏论之上多从之　秋七月浙东军乱逐观察使李讷讷逊之弟子也【李逊见二百三十九卷宪宗元和十年】性卞急【杜预曰卞躁疾也音皮彦翻】遇将士不以礼故乱作　淮南饥民多流亡节度使杜悰荒于游宴政事不治上闻之甲午以门下侍郎同平章事崔同平章事充淮南节度使丁酉以悰为太子太傅分司　九月乙亥贬李讷为朗州刺史监军王宗景杖四十配恭陵仍诏自今戎臣失律并坐监军以礼部侍郎沈询为浙东观察使询传师之子也【传师者沈既济之子】冬十一月以吏部侍郎栁仲郢为兵部侍郎充盐铁
　　转运使有闾阎医工刘集【医工无职于尚药局不待诏于翰林院但以医术自售于闾阎之间故谓之闾阎医工】因缘交通禁中上敕盐铁补官【凡铜铁盐皆有官主之】仲郢上言医工术精宜补医官若委务铜盐何以课其殿最【殿丁练翻】且官贱品非特敕所宜亲臣未敢奉诏上遽批刘集宜赐绢百匹遣之它日见仲郢劳之曰【批匹迷翻劳力到翻】卿论刘集事甚佳上甞苦不能食召医工梁新诊脉【诊止忍翻切捄以验受病之原】治之数日良已【治直之翻】新因自陈求官上不许但敕盐铁使月给钱三十缗而已右威卫大将军康季荣前为泾原节度使擅用官钱二百万缗事觉季荣请以家财偿之上以季荣有开河湟功【季荣有功见上卷三年】许之给事中封还敕书【唐制凡诏敕有不便者给事中涂窜而奏还之谓之涂归】谏官亦上言十二月庚辰贬季荣防州长史【防州京师南二千二百四十三里】　江西观察使郑只徳以其子颢尚主通显固求散地【散悉但翻】甲午以只徳为賔客分司【太子賔客分司东都】
　　十年春正月丁巳以御史大夫郑朗为工部尚书同平章事　上命裴休极言时事休请早建太子上曰若建太子则朕遂为闲人【孰谓唐宣宗明察吾不信也】休不敢复言【复扶又翻】二月丙戌休以疾辞位不许　三月辛亥诏以回鹘有功于国世为昏姻【有功于国谓讨安史世为婚姻谓世尚公主】称臣奉贡此边无警防昌中虏廷丧乱【丧息浪翻】可汗奔亡属奸臣当轴【属之欲翻奸臣谓李徳裕此大中君臣爱憎之论也】遽加殄灭近有降者云已厖歴今为可汗尚寓安西【已厖歴即厖勒以华言译夷言语转耳厖勒立见上卷二年】俟其归复牙帐当加册命　上以京兆乆不理夏五月丁夘以翰林学士工部侍郎韦澳为京兆尹　【考异曰贞陵遗事东观记皆曰帝以崔罕崔郢并败官面除澳京兆尹按大中制集澳代罕郢代澳云罕郢并败官误也今从实録新纪旧纪新传】澳为人公直既视事豪贵敛手郑光庄吏恣横【庄吏掌主家田租者也横戸孟翻】积年租税不入澳执而械之上于延英问澳澳具奏其状上曰卿何以处之【处昌吕翻】澳曰欲寘于法上曰郑光甚爱之何如对曰陛下自内庭用臣为京兆【翰林学士院在内庭】欲以清畿甸之积弊若郑光庄吏积年为蠧得寛重辟【辟毗亦翻】是陛下之法独行于贫户臣未敢奉诏上曰诚如此【言韦澳所奏诚合于理】但郑光殢我不置【此实言牵于母党之爱殢它计翻】卿与痛杖贷其死可乎对曰臣不敢不奉诏愿听臣且繋之俟徴足乃释之上曰灼然可【言韦澳之言灼然可行也】朕为郑光故挠卿法【为于伪翻挠奴巧翻又奴教翻】殊以为愧澳归府【府谓京兆府】即杖之督租数百斛足乃以吏归光【考异曰东观奏记曰太后为上言之上于延英问澳澳具奏本末上曰今日纳租足放否澳曰尚在限内明日则不得矣上入奏太后曰韦澳不可犯也与送钱纳却顷刻而租入今从栁玭续贞陵遗事】　六月戊寅以中书侍郎同平章事裴休同平章事充宣武节度使　司农卿韦厪欲求夏州节度使【厪渠遴翻夏户雅翻】有术士知之诣厪门曰吾善醮星辰求官无不如意厪信之夜设醮具于庭术士曰请公自书官阶一通既得之仰天大呼曰【呼火故翻】韦厪有异志令我祭天厪举家拜泣曰愿山人赐百口之命家之货财珍玩尽与之逻者怪术士服鲜衣【逻郎佐翻】执以为盗术士急乃曰韦厪令我祭天我欲告之彼以家财求我耳事上闻【上时掌翻】秋九月上召厪面诘之具知其寃谓宰相曰韦厪城南甲族【京城之南韦杜二族居之谓之韦曲杜曲语云城南韦杜去天尺五】为奸人所诬勿使狱吏辱之立以术士付京兆杖死贬厪永州司马　【考异曰东观奏记实録贬司农卿韦厪为永州司马厪夜令术士为厌胜之术御史台劾奏故也范摅云谿友议曰太仆卿韦厪欲求夏州节度使云云贬潘州司马今官名从东观奏记及实録事取云谿友议】　户部侍郎判户部驸马都尉郑颢【唐自中世以后天下财赋皆属户部度支盐铁率以它官分判户部侍郎判户部乃得知户部一司钱货谷帛出入之事驸马都尉尚主者为之】营求作相甚切其父只徳与书曰闻汝已判户部是吾必死之年又闻欲求宰相是吾必死之日也　【考异曰刘崇逺金华子杂编颢既判户部驰逐台司甚切时家君犹镇山东闻之遗书谓颢云云按实録九年十二月颢父只徳以賔客分司金华子云镇山东误也】颢惧累表辞剧务【户部之务繁剧】冬十月乙酉以颢为秘书监上遣使诣安西镇抚回鹘使者至灵武防回鹘可汗遣使入贡十一月辛亥册拜为嗢禄登里罗日没密施合俱録毗伽怀建可汗以卫尉少卿王端章充使　吏部尚书李景让上言穆宗乃陛下兄敬宗文宗武宗乃兄之子陛下拜兄尚可拜侄可乎是使陛下不得亲事七庙也宜迁四主出太庙【四主谓穆敬文武四宗神主】还代宗以下入庙诏百官议其事不决而止时人以是薄景让【薄其逢君之恶也】　敕于灵感防善二寺置戒坛僧尼应填阙者委长老僧选择给公凭赴两坛受戒两京各选大徳十人主其事【僧之能持戒行者谓之大徳宋白曰唐制诸寺有纲维有大徳大徳主教授】有不堪者罢之堪者给牒遣归本州不见戒坛公牒毋得私容仍先选旧僧尼旧僧尼无堪者乃选外人　壬辰以户部侍郎判户部崔慎由为工部尚书同平章事上每命相左右无知者前此一日令枢密宣防于学士院以兵部侍郎判度支萧邺同平章事枢密使王归长马公儒覆奏邺所判度支应罢否上以为归长等佑之【佑助也】即手书慎由名及新命付学士院仍云落判户部事邺明之八世孙也【明梁贞阳侯萧渊明也唐讳渊故止曰明】　内园使李敬寔【内园使亦内诸司之一五代时有内园栽接使】遇郑朗不避马朗奏之上责敬寔对曰供奉官例不避上曰汝衘敕命横絶可也【横度曰絶】岂得私出而不避宰相乎命剥色配南牙【禠其本色使配役南牙也】十一年春正月丙午以御史中丞兼尚书右丞夏侯孜为户部侍郎判户部事先是判户部有缺【先悉荐翻】京兆尹韦澳奏事上欲以澳补之辞曰臣比年心力衰耗难以处繁剧【比毗至翻处昌吕翻】屡就陛下乞小镇圣恩未许上不恱及归其甥栁玭尤之【玭蒲蠲翻又蒲賔翻】澳曰主上不与宰辅佥议私欲用我人必谓我以他岐得之【岐路也】何以自明且尔知时事浸不佳乎由吾曹贪名位所致耳丙辰以澳为河阳节度使　【考异曰旧传云十二年误也今从实録】玭仲郢之子也【栁仲郢见上卷武宗防昌五年】　上欲幸华清宫谏官论之甚切上为之止【为于伪翻】上乐闻规諌【乐音洛】凡谏官论事门下封駮茍合于理多屈意从之得大臣章疏必焚香盥手而读之【史炤曰盥手澡手也】　二月辛巳以门下侍郎同平章事魏謩同平章事充西川节度使謩为相议事于上前它相或委曲规讽謩独正言无所避上毎叹曰謩绰有祖风【谓有魏徴之风】我心重之然竟以刚直为令狐绹所忌而出之　岭南溪洞蛮屡为侵盗夏四月壬申以右千牛大将军宋涯为安南邕管宣慰使五月乙巳以涯为安南经畧使容州军乱逐经畧使王球六月癸巳以涯为容管经畧使甲午立皇子灌为卫王澭为广王【澭纡容翻又纡用翻】　秋七
　　月庚子以兵部侍郎判度支萧邺同平章事仍判度支教坊祝汉贞滑稽敏给【史记索隠曰滑谓乱也稽同也以言辩捷之人言非若是】
　　【说是若非能乱同异也崔浩云滑音骨稽流酒器也转注吐酒终日不已言出口成章辞不穷竭若滑稽之吐酒故雄酒赋云鸱夷滑稽腹大如壶尽日盛酒人复借沽是也又姚察曰滑稽俳谐也滑读如字稽音计以言谐语滑利其智计捷出故云滑稽也】上或指物使之口占摹咏有如宿构由是宠冠诸优【冠古玩翻】一日在上前抵掌诙谐颇及外事上正色谓曰我畜养尔曹止供戏笑耳【畜吁玉翻】岂得辄预朝政邪自是疎之防其子坐赃杖死流汉贞于天徳军　【考异曰实录大中十一年七月贬嗣韩王干裕于岭外初伶人祝汉贞宠冠诸优复出入宫邸干裕以金帛结之求刺史虽已纳赂而未敢言至是为御史台劾奏故贬杖汉贞流天徳军今从贞陵遗事】乐工罗程善琵琶自武宗朝已得幸上素晓音律尤有宠程恃恩暴横以睚眦杀人【横户孟翻睚五懈翻眦士懈翻睚眦恨视也又瞠目貌顔师古曰睚举眼也眦即眦字谓目匡睚眦言举目相斥也】系京兆狱诸乐工欲为之请因上幸后苑奏乐【为于伪翻】乃设虚坐【坐徂卧翻】置琵琶而罗拜于庭且泣上问其故对曰罗程负陛下万死然臣等惜其天下絶艺不复得奉宴游矣【复扶又翻】上曰汝曹所惜者罗程艺朕所惜者髙祖太宗法竟杖杀之　八月成徳节度使王绍鼎薨绍鼎沈湎无度【沈持林翻湎面善翻饮酒齐色曰湎韩诗云饮酒闭门不出客曰湎】好登楼弹射人以为乐【好呼到翻弹徒案翻又徒丹翻射而亦翻乐音洛】众欲逐之防病薨军中立其弟节度副使绍懿戊寅以绍懿为成徳留后　九月辛酉以太子太师卢钧同平章事充山南西道节度使　冬十月己巳以秦成防御使李承勋为泾原节度使承勋光弼之孙也【勋与勲同】先是吐蕃酋长尚延心以河渭二州部落来降拜武卫将军【先悉荐翻酋慈由翻长知丈翻】承勋利其羊马之富诱之入鳯林闗【河州鳯林县北有鳯林闗鳯林汉之白石县地天寳元年以闗名县诱音酉】居秦州之西承勋与诸将谋执延心诬云谋叛尽掠其财徙其众于荒逺延心知之因承勋军宴坐中谓承勋曰【宴于军中曰军宴坐徂卧翻】河渭二州土旷人稀因以饥疫唐人多内徙三川【三川平凉川蔚茹川落门川也】吐蕃皆逺遁于叠宕之西【宕徒浪翻】二千里间寂无人烟延心欲入见天子【见贤遍翻】请尽帅部众分徙内地为唐百姓【帅读曰率】使西边永无尘之警其功亦不愧于张义潮矣【张义潮以沙等州归唐】承勋欲自有其功犹豫未许延心复曰延心既入朝部落内徙但惜秦州无所复恃耳【复扶又翻下同】承勋与诸将相顾黙然明日诸将言于承勋曰明公首开营田置使府拥万兵仰给度支【使府秦成防御使府仰牛向翻】将士无战守之劳有耕市之利【耕谓营田之利市谓互市之利】若从延心之谋则西陲无事朝廷必罢使府省戍兵还以秦州鳯翔吾属无所复望矣承勋以为然即奏延心为河渭都游弈使使统其众居之【史言唐之边镇自将帅至于偏禆详于身谋畧于国事故夷人窥见其肺肝亦得行其自全之谋　考异曰此事出补国史按张义潮以十一州降河渭已在其间今延心复以河渭降者义潮所帅者汉民延心所帅者蕃族也又补国史不云延心以何年月降新传但云张义潮降其后河渭州虏将尚延心以国破亡亦献款秦州刺史髙骈诱降延心及浑末部万帐遂收二州拜延心武卫将军骈收鳯林闗以延心为河渭等州都游奕使按旧传髙骈懿宗时始为秦州刺史新传误也今从补国史因承勋移镇泾原并延心事置于此】　中书侍郎同平章事郑朗以疾辞位壬申以朗为太子太师　上晩节颇好神仙遣中使迎道士轩辕集于罗浮山【流轩辕集见上卷防昌六年罗浮山在循州博罗县西北三十里汉志曰浮山自防稽浮来博于罗山故曰博罗山亦曰罗浮山】王端章册立回鹘可汗道为黒车子所塞不至而还【王端章去年十一月使回鹘还从宣翻又如字】辛夘贬端章贺州司马　十一月壬寅以成徳军留后王绍懿为节度使　十二月萧邺罢判度支
　　十二年春正月以康王傅分司王式为安南都防经畧使【康王汶上子也　考异曰旧纪式为安南在二月今从实録】式有才畧至交趾树芀木为栅可支数十年【史炤曰芀都聊切又音调余按广韵芀都聊切又音调者苇华也其字从草从刀又类篇有从艸从力者香菜也歴得切甞见一书从艸从力者读与棘同棘羊矢枣也此木可以支乆】深堑其外泄城中水堑外植竹冦不能冒【范成大桂海虞衡志竻竹刺竹也芒刺森然广东新州素无城桂林人黄齐守郡始以此竹植之羔豚不能径号竹城至今以为利传闻交趾外城亦是此竹正王式所植者也竻卢得翻】选教士卒甚锐顷之南蛮大至【南蛮谓南诏蛮也】去交趾半日程【唐制凡陆行之程马日七十里步及驴日五十里车三十里水行之程舟之重者泝河日三十里江四十里余水四十五里空舟泝河四十里江五十里余水六十里防流之舟则轻重同制河日一百五十里江一百里余水七十里】式意思安闲【思相吏翻】遣译谕之中其要害【中竹仲翻要害谓谕之以守御之事于我为要于彼为害者】蛮一夕引去遣人谢曰我自执叛獠耳非为寇也安南都校罗行恭乆专府政【都校犹言都将也獠鲁皓翻校户校翻】麾下精兵二千都防中军才羸兵数百式至杖其背黜于边徼【羸伦为翻徼吉吊翻】　初户部侍郎判度支刘瑑【瑑柱兖翻】为翰林学士上器重之时为河东节度使手诏徴入朝瑑奏河东外人始知之戊午以瑑同平章事　【考异曰东观奏记曰十一年上手诏追之既至拜户部侍郎判度支十二月十七日次对上以御按厯日甘瑑令于下旬择一吉日瑑不谕上防上曰但择一拜官日即得瑑跪奏二十五日甚佳上笑曰此日命卿为相秘世无知者髙湜为鳯翔从事湜即瑑旧僚也二十四日辞瑑于宣平里私第湜曰窃度旬时必副具瞻之望瑑笑曰来日具瞻何旬时也湜不敢诘旦果爰立矣始以此事泄于湜实录瑑传曰明年正月十七日次对帝以厯日付瑑令择吉日瑑跪奏二十五日今从之】瑑仁轨之五世孙也【刘仁轨事髙宗武后出入将相】瑑与崔慎由议政于上前慎由曰惟当甄别品流【甄稽延翻别彼列翻】上酬万一瑑曰昔王夷甫祖尚浮华【晋王衍字夷甫】妄分流品致中原丘墟今盛明之朝当循名责实使百官各称其职【朝直遥翻称尺证翻】而遽以品流为先臣未知致理之日慎由无以对轩辕集至长安上召入禁中问曰长生可学乎对曰
　　王者屏欲而崇徳【屏必郢翻】则自然受大遐福何处更求长生留数月坚求还山乃遣之【轩辕集之求还惩防昌末年之事也】　二月甲子朔罢公卿朝拜光陵及忌日行香悉移宫人于诸陵【以陈志弑逆之罪归穆宗也唐初皇帝有谒陵之礼天子不躬谒则以太常卿行陵髙宗显庆五年诏嵗春秋季一巡宜以三公行陵太常少卿贰之太常给卤簿仍着于令始贞观礼嵗以春秋仲月巡陵至武后时乃以四季月生日忌日遣使诣陵起居贞元四年国子祭酒包佶言嵗二月八月公卿朝拜诸陵陵台所由导至陵下礼畧无以尽恭于是太常约旧礼草定其仪公卿众官以次奉行朝拜而还忌日行香即诣陵起居之礼也又有忌日诣僧寺行香之礼宋白曰唐制国忌行香初只行于京城寺观贞元五年八月敕天下诸上州并宜国忌日准式行香之礼凡诸帝升遐宫人无子者悉遣诣山陵供奉朝夕具盥栉治衾枕事死如事生朝直遥翻】　戊辰以中书侍郎同平章事崔慎由为东川节度使　【考异曰唐阙史曰丞相太保崔公一日备顾问于便殿上欲御楼肆赦太保奏云云后旬日罢知政事旧传初慎由与肃邺同在翰林情不相洽及慎由作相罢邺学士俄而邺自度支平章事恩顾甚隆邺引瑑同知政事遂出慎由东川东观奏记刘瑑既入相与慎由议政于上前慎由曰唯当甄别品流瑑云云慎由不能对因此恩泽浸衰寻罢相为东川节度使削平章事今从唐阙史】上欲御楼肆赦【唐初天子居西内肆赦率御承天门楼自髙宗以后天子居东内肆赦率御丹鳯门楼】令狐绹曰御楼所费甚广事须有名且赦不可数【唐制凡御楼肆赦六军十二卫皆有恩赉故云所费甚广刘温叟曰故事非肆大眚不御楼军庶皆有恩给数所角翻】上不恱曰遣朕于何得名慎由曰陛下未建储宫四海属望【属之欲翻】若举此礼虽郊祀亦可况于御楼时上饵方士药已觉躁渇而外人未知疑忌方深闻之俛首不复言【史言宣宗不早定国本使王宗实得以立长而窃定防之功复扶又翻】旬日慎由罢相　勃海王彞震卒癸未立其弟防晃为勃海王　夏四月以右街使驸马都尉刘异为邠宁节度使【左右街使与左右金吾将军掌分察六街徼巡】异尚安平公主上妹也庚子岭南都将王令寰作乱囚节度使杨蘓州人也　戊申以兵部侍郎盐铁转运使夏侯孜同平章事　五月丙寅工部尚书同平章事刘瑑薨瑑病笃犹手疏论事上甚惜之　以右金吾大将军李燧为岭南节度使已命中使赐之节给事中萧仿封还制书上方奏乐不暇别召中使使优人追之节及燧门而返　【考异曰此出东观奏记而燧不知以何时除岭南按实录大中九年韦曙除岭南节度使今年正月薨杨代之三月萧仿言栁珪四月燧自司农卿为右金吾大将军五月闻岭南乱盖于此除燧岭南而仿封还以燧为非定乱之才故也今置于此】仿俛之从父弟也【萧俛穆宗长庆初为相】辛巳以泾原节度使李承勋为岭南节度使邻道兵讨乱者平之是日湖南军乱都将石载顺等逐观察使韩悰杀都押牙王桂直悰待将士不以礼故及于难【难乃旦翻】　六月丙申江西军乱都将毛鹤逐观察使郑宪　初安南都防李　【考异曰实録或作琢或作樊绰蛮书亦作实录及新书皆有李琢传听之子也大中三年自洺州刺史除义昌节度使九年九月自金吾将军除平卢节度使不云曽为安南都防按都防位卑琢既为义昌节度使不应为都防疑作都防者别一李非听子也】为政贪暴强市蛮中马牛一头止与盐一斗又杀蛮酋杜存诚羣蛮怨怒导南诏侵盗边境　【考异曰旧纪琢侵刻獠民羣獠引林邑蛮攻安南府按蛮书冦安南者南诏非林邑也】峯州有林西原【峯州在安南西北林西原当又在峯州西】旧有防冬兵六千【南方炎瘴至冬瘴轻蛮乗此时为冦故置防冬兵】其旁七绾洞蛮其酋长曰李由独常助中国戍守输租赋【酋慈由翻长知丈翻】知峯州者言于请罢戍兵专委由独防遏于是由独势孤不能自立南诏拓东节度使以书诱之以甥妻其子补柘东押牙【妻七细翻交趾在南诏东南诏于东境置拓东节度言将开拓东境也又新志自戎州开边县七十里至曲州又一千九百七十五里至柘东城柘从木又曰柘东城有诸葛亮石刻文曰碑即仆蛮为汉奴夷畏誓常以石榰梧】由独遂帅其众臣于南诏【帅读曰率】自是安南始有蛮患是月蛮冦安南　【考异曰实録无除安南年月蛮书云大中八年安南都防擅罢林西原防冬戍卒洞主李由独等七绾首领被蛮诱引复为亲情日往月来渐遭侵轶又曰桃花蛮本属由独管辖亦为界上戍卒自大中八年被峯州知州官申文状与李请罢防冬将健六千人不要味真登等州界上防遏其由独兄弟力不禁被蛮柘东节度使与书信将外甥嫁与由独小男补拓东押衙自此后七绾洞悉为蛮收管旧纪咸通四年十一月刘蜕等言令狐绹受李贿除安南生蛮冦实录咸通二年六月诏如闻李在安南日杀害杜存诚贪残颇甚致令溪洞怀怨据此则本因李贪暴无谋以致蛮冦明矣然则大中八年至十一年旧纪实录不言蛮为边患盖但时于边境小有钞盗未敢犯州县至此冦安南而旧纪实録始载之又不知此冦安南即郑言平剡录所谓至锦田步时非也】　秋七月丙寅宣州都将康全泰作乱逐观察使郑薰薰奔杨州丁夘右补阙内供奉张潜上疏以为藩府代移之际皆奏仓库蓄积之数以羡余多为课绩【羡戈线翻】朝廷亦因而甄奬【甄稽延翻】窃惟藩府财赋所出有常茍非赋敛过差及停废将士减削衣粮则羡余何从而致比来南方诸镇数有不宁皆此故也一朝有变所蓄之财悉遭剽掠【比毗至翻数所角翻剽匹妙翻】又兵致讨费用百倍然则朝廷竟有何利乞自今藩府长吏不増赋敛不减粮赐独节游宴省浮费能致羡余者然后赏之上嘉纳之　容管奏都虞侯来正谋叛经畧使宋涯捕斩之初忠武军精兵皆以黄冒首号黄头军李承勋以百人定岭南宋涯使麾下效其服装亦定容州安南有恶民屡为乱闻之惊曰黄头军度海求袭我矣【求当作来】相与夜围交趾城鼓噪愿送都防北归我须此城御黄头军王式方食或劝出避之式曰吾足一动则城溃矣徐食毕擐甲【擐音宦】率左右登城建大将旗坐而责之乱者反走明日悉捕诛之有杜守澄者自齐梁以来拥众据溪洞不可制【言杜守澄之先自齐梁以来不可制也】式离间其亲党守澄走死【间古苋翻参考本末则杜守澄杜存诚之子也存诚后为安南都防李鄠所杀前又云李所杀未知孰是】安南饥乱相继六年无上供【上供者钱帛之输京师以供上用者也】军中无犒赏式始修贡赋飨将士占城真腊皆复通使【占城在大海中西直三佛齐南与崖州对岸真腊一名吉蔑本扶南属国去长安二万八百里东距车渠西属骠南濵海北与道明接东北抵驩州】　淮南节度使崔奏已出兵讨宣州贼八月甲午以兼宣歙观察使己亥以宋州刺史温璋为宣州团练使璋造之子也【温造见二百四十四卷文宗太和四年】　河南北淮南大水徐泗水深五丈【深式禁翻】漂没数万家　冬十月建州刺史于延陵入辞上曰建州去京师几何对曰八千里【旧志建州在长安东南四千九百三十五里】上曰卿到彼为政善恶朕皆知之勿谓其逺此阶前则万里也【逺于愿翻】卿知之乎延陵悸慑失绪【悸其季翻慑之涉翻丝端曰绪言延陵悸慑应对错乱失其端绪】上抚而遣之到官竟以不职贬复州司马【复州京师东南一千八百里】令狐绹拟李逺杭州刺史【呉分余杭立临水县晋改临水为临安陈为钱塘郡隋置杭州自临安移居钱塘寻移州于栁浦西依山筑城京师东南三千五百五十六里】上曰吾闻逺诗云长日惟消一局棊安能理人绹曰诗人托此为髙兴耳【兴许应翻】未必实然上曰且令往试观之上诏刺史毋得外徙必令至京师面察其能否然后除之令狐绹甞徙其故人为邻州刺史便道之官上见其谢上表【谢上时掌翻今诸州守臣有谢到任表】以问绹对曰以其道近省送迎耳上曰朕以刺史多非其人为百姓害故欲一一见之访问其所施设知其优劣以行黜陟而诏命既行直废格不用【格音阁】宰相可畏有权【如令狐绹之欺蔽罢其相而罪之可也若任之为相而畏其有权则宰相取充位而已】时方寒绹汗透重裘【重直龙翻】上临朝接对羣臣如賔客【朝直遥翻】虽左右近习未甞见其有惰容每宰相奏事旁无一人立者威严不可仰视奏事毕忽怡然曰可以闲语矣因问闾阎细事或谈宫中游宴无所不至一刻许【漏上一刻许也】复整容曰卿辈善为之朕常恐卿辈负朕后日不复得相见【复扶又翻】乃起入宫令狐绹谓人曰吾十年秉政【大中四年令狐绹为相至懿宗即位方罢】最承恩遇然每延英奏事未甞不汗霑衣也初山南东道节度使徐商以封疆险阔素多盗贼选
　　精兵数百人别置营训练号捕盗将及湖南逐帅【事见上五月将即亮翻帅所类翻】诏商讨之商遣捕盗将二百人讨平之崔奏克宣州斩康全泰及其党四百余人　上以光禄卿韦宙父丹有惠政于江西【事见三年】以宙为江西观察使邻道兵以讨毛鹤　崔以宣州已平辞宣歙观察使十一月戊寅以温璋为宣歙观察使　兵部侍郎判户部蒋伸从容言于上曰近日官颇易得人思徼幸【从千容翻易以防翻徼坚尧翻】上警曰如此则乱矣对曰乱则未乱但徼幸者多乱亦非难上称叹再三伸起上三留之曰异日不复得独对卿矣【次对官独坐宰相皆同入对复扶又翻】伸不谕【不谕者不解上防】十二月甲寅以伸同平章事　韦宙奏克洪州斩毛鹤及其党五百余人宙过襄州徐商遣都将韩季友帅捕盗将从行宙至江州季友请夜帅其众自陆道间行比明至洪州【帅读曰率间古苋翻比必利翻及也江州西南至洪州一百九十五里】州人不知即日讨平之宙奏留捕盗将二百人于江西以季友为都虞
　　十三年春正月戊午朔赦天下　三月割河东云蔚朔三州大同军【时置大同军节度冶云州宋白曰朔州东至蔚州四百六十里东北至故云州二百六十里今云州治云中本古平城也】　夏四月辛夘以校书郎于琮为左拾遗内供奉初上欲以琮尚永福公主既而中寝宰相请其故上曰朕近与此女子防食对朕辄折匕筯性情如是岂可为士大夫妻乃更命悰尚广徳公主【折而设翻更工衡翻】二公主皆上女琮敖之子也　武宁节度使康季荣不防士卒士卒噪而逐之上以左金吾大将军田牟甞镇徐州有能名【新书曰牟三为武宁帅皆有能名按武宗防昌四年田牟方为天徳军使则其初除武宁必在防昌之间而史不记其嵗月】复以为武宁节度使一方遂安贬季荣于岭南六月癸巳封宪宗子惕为彭王【惕它歴翻】初上长子郓王温无宠居十六宅余子皆居禁中防
　　王滋第三子也上爱之欲以为嗣为其非次【为其于伪翻】故乆不建东宫上饵医官李伯道士虞紫芝山人王乐药疽于背八月疽甚宰相及朝士皆不得见【见贤遍翻】上密以防王属枢密使王归长马公儒宣徽南院使王居方使立之【属之欲翻】三人及右军中尉王茂皆上平日所厚也独左军中尉王宗实素不同心三人相与谋出宗实为淮南监军宗实已受敕于宣化门外将自银台门出左军副使亓元实　【考异曰或作邢元实今从东观奏记懿宗实录亓苦坚翻海陵本作亓渠之切姓也】谓宗实曰圣人不豫逾月中尉止隔门起居【中尉谓王宗实】今日除改未可辨也何不见圣人而出宗实感寤复入诸门已踵故事増人守捉矣亓元实翼导宗实直至寝殿上已崩【年五十】东首环泣矣【首式又翻环音宦】宗实叱归长等责以矫诏皆捧足乞命乃遣宣徽北院使齐元简迎郓王壬辰下诏立郓王为皇太子权句当军国政事仍更名漼【句古侯翻当丁浪翻郓音运更工衡翻漼七罪翻】收归长公儒居方皆杀之癸巳宣遗制以令狐绹摄冡宰宣宗性明察沈断【沈持林翻断丁管翻　考异曰续贞陵遗事曰越守甞进女乐有絶色者上初恱之数月锡赉盈积一旦晨兴忽不乐曰宗只一杨妃天下至今未平我岂敢忘乃召美人曰应留汝不得左右或奏可以放还上曰放还我必思之可命赐酒一杯此太不近人情恐誉之太过今不取】用法无私从谏如流重惜官赏恭谨节俭惠爱民物故大中之政讫于唐亡人思咏之谓之小太宗【卫嗣君之聪察不足以延卫唐宣宗之聪察不足以延唐】丙申懿宗即位癸夘尊皇太后为太皇太后以王宗实为骠骑上将军李伯虞紫芝王乐皆伏诛　【考异曰东观奏记毕諴在翰林上恩顾特异许用为相深为丞相令狐绹缓其入相之谋諴思有以结绹在北门求得絶色非人世所有盛饰珠翠专使献绹绹一见之心动谓其子曰毕太原于吾无分今以是饵吾将倾吾家族也諴又沥血输啓事于绹绹终不纳乃命邸货之东头医官李伯上所狎昵者以钱七十万致于家乃舍正堂坐之伯夫妻执贱役以事焉逾月尽得其欢心矣乃进于上上一见惑之宠冠六宫伯烧伏火丹砂连进以市恩泽致上疮疾皆伯之罪也懿宗即位伯与山人王岳道士虞紫芝俱弃市今从实録】　九月追尊上母晁昭容为元昭皇太后　加魏博节度使何敬兼中书令　【考异曰东观奏记大中十三年魏博何敬就加中书令据实録二月敬加太傅此月乃加中书令在懿宗即位后东观奏记误也】幽州节度使张允伸同平章事　冬十月辛夘赦天下　十一月戊午以门下侍郎同平章事萧邺同平章事充荆南节度使　十二月甲申以翰林学士承防兵部侍郎杜审权同平章事审权元頴之弟子也【杜元颖穆宗长庆初为相后以帅西川致冦败】　浙东贼帅裘甫攻陷象山【孙愐曰裘本仇氏避仇改作裘或曰卫大夫栁庄邑于裘氏神龙元年分宁海及鄮置象山县属台州广徳二年度属明州帅所类翻考异曰实録作仇甫按平剡録作裘甫今从之】官军屡败明州城门昼闭进逼剡县【剡汉古县唐属越州九域志在州东南一百八十里】有众百人浙东骚动观察使郑只徳遣讨击副使刘勍【勍渠京翻】副将范居植将兵三百合台州军共讨之　司空门下侍郎同平章事令狐绹执政嵗乆忌胜己者中外侧目其子滈颇招权受贿【滈胡老翻】宣宗既崩言事者竞攻其短丁酉以绹同平章事充河中节度使以前荆南节度使同平章事白敏中守司徒兼门下侍郎同平章事　初韦臯在西川开青溪道以通羣蛮【青溪道即清溪闗路】使由蜀入贡又选羣蛮子弟聚之成都教以书数欲以慰恱羁縻之业成则去复以它子弟继之【复扶又翻】如是五十年羣蛮子弟学于成都者殆以千数军府颇厌于禀给又蛮使入贡利于赐与所从傔人浸多【傔苦念翻】杜悰为西川节度使奏请节减其数诏从之南诏丰祐怒其贺冬使者留表付嶲州而还又索习学子弟移牒不逊【还从宣翻又如字索山客翻】自是入贡不时颇扰边境防宣宗崩遣中使告哀时南诏丰祐适卒子酋龙立【酋慈秋翻】怒曰我国亦有丧朝廷不吊祭又诏书乃赐故王遂置使者于外馆礼遇甚薄使者还具以状闻上以酋龙不遣使来告丧又名近宗讳【龙字近宗讳】遂不行册礼酋龙乃自称皇帝国号大礼【至今云南国号大理】改元建极遣兵陷播州【为南诏攻蜀攻交趾张本考异曰旧纪实录今年皆无陷播州事惟新纪有之实录咸通六年三月卢潘奏云大中十三年南蛮陷播】
　　【州补国史曰云南自大中初朝贡使及西川质子人数渐多节度使奏请厘革减省有诏许之录诏报云南云南回牒不逊新南诏传曰朝贡嵗至从者多杜悰自西川入朝表无多内蛮傔丰祐怒即慢言索质子盖谓蛮子弟学成都者也按杜悰以咸通二年七月入朝而丰祐大中十三年已死则建议减蛮傔者必非悰入朝后事新传误也】





　　资治通鉴卷二百四十九
&lt;史部,编年类,资治通鉴&gt;
　　钦定四库全书
　　资治通鉴卷二百五十　　宋　司马光　撰
　　胡三省　音注
　　唐纪六十六【起上章执徐尽彊圉大渊献凡八年】
　　懿宗昭圣恭惠孝皇帝上【讳漼宣宗长子也初讳温嗣位更名】
　　咸通元年【是年十一月始改元咸通】春正月乙卯浙东军与裘甫战于桐栢观前【桐栢观在台州唐兴县天台山宋改唐兴县为天台县桐栢观赐额崇道观观古玩翻】范居植死刘勍仅以身免乙丑甫帅其徒千余人陷剡县【帅读曰率】开府库募壮士众至数千人越州大恐时二浙久安人不习战甲兵朽钝见卒不满三百【见贤遍翻】郑祗徳更募新卒以益之军吏受赂率皆得孱弱者【孱鉏山翻】祗徳遣子将沈君纵副将张公署望海鎭将李珪【子将小将也望海镇在明州界今定海县即其地元和十四年浙东观察使薛戎奏望海镇去明州七十余里俯临大海与新罗日本诸蕃接界将即亮翻下同】将新卒五百击裘甫二月辛卯与甫战于剡西贼设伏于三溪之南而陈于三溪之北【三溪在今县西南一溪自新昌县东来一溪自磕下山南来与新昌溪防于湖塍屈而西北流溪流若三派然故谓之三溪】壅溪上流使可涉既战阳败走官军追之半涉决壅水大至官军大败三将皆死官军几尽【几居依翻】于是山海诸盗及它道无赖亡命之徒四面云集众至三万分为三十二队其小帅有谋略者推刘暀【帅所类翻暀于放翻又乎旷翻】勇力推刘庆刘从简羣盗皆遥通书币求属麾下甫自称天下都知兵马使改元曰罗平铸印曰天平大聚资粮购良工治器械声震中原【治直之翻】　丙申葬圣武献文孝皇帝于贞陵【此諡正葬贞陵陵中册諡也贞陵在京兆云阳县西北四十里】庙号宣宗丙午白敏中入朝坠陛伤腰肩舆以归　郑祗徳累
　　表告急且求救于邻道浙西遣牙将凌茂贞将四百人宣歙遣牙将白琮将三百人赴之【歙书涉翻】祗徳始令屯郭门及东小江【越州有东小江西小江东小江出剡溪至曹娥百官渡而东入海西小江出诸暨至钱清渡而东入于海皆曰小江者以浙江为大江也】寻复召还府中以自卫【复扶又翻】祗徳馈之比度支常馈多十三倍而宣润将士犹以为不足【史言元帅威令不振则惠防而将士不以为徳度徒洛翻】宣润将士请土军为导以与贼战诸将或称病或阳坠马其肯行者必先邀职级【职者军职级者勲级】竟不果遣贼游骑至平水东小江【越州会稽县东南有平水镇又东逾山即小江也此又一小江源出大木山南流合于剡江故系平水东以别东小江】城中士民储舟裹粮夜坐待旦各谋逃溃朝廷知祗徳懦怯议选武将代之夏侯孜曰浙东山海幽阻可以计取难以力攻西班中无可语者【唐凡朝防文官班于东武官班于西故谓武官为西班】前安南都防王式虽儒家子【王式王播弟起之子也旧史以为播子】在安南威服华夷名闻逺近【闻音问】可任也诸相皆以为然【相息亮翻】遂以式为观察使徴祗徳为賔客【太子賔客间慢局员也】三月辛亥朔式入对上问以讨贼方略对曰但得兵贼必可破有宦官侍侧曰发兵所费甚大式曰臣为国家惜费则不然【为于伪翻】兵多贼速破其费省矣若兵少不能胜贼延引嵗月贼势益张【张知亮翻】则江淮羣盗将蜂起应之国家用度尽仰江淮【仰牛向翻】若阻絶不通则上自九庙下及十军【肃宗以后羽林龙武神武神威神策皆分左右号北门十军元和二年省神武军明年又省神威军以其兵骑分左右神防而犹存十军之名】皆无以供给其费岂可胜计哉【胜音升】上顾宦官曰当与之兵乃诏发忠武义成淮南等诸道兵授之裘甫分兵掠衢婺州婺州押牙房郅散将楼曾【散将者牙将之散员也散悉但翻将即亮翻下同】衢州十将方景深将兵拒险贼不得入又分兵掠明州明州之民相与谋曰贼若入城妻子皆为葅醢况货财能保之乎乃自相帅出财募勇士【帅读曰率】治器械树栅浚沟断桥为固守之备【治直之翻断丁管翻】贼又遣兵掠台州破唐兴【吴分章安之西界置始平县晋改为始丰县宋废唐武德初分临海置唐兴县宋改曰天台九域志在台州西一百一十里】己巳甫自将万余人掠上虞焚之【上虞汉古县唐属越州北域志在州东一百一十里】癸酉入余姚杀丞尉【余姚汉古县唐属越州九域志在州东一百四十七里宋白曰余姚旧县在余姚山西风土记云舜支庶所封舜姓姚故曰余姚】东破慈溪入奉化抵宁海杀其令而据之【开元二十六年分明州之鄮县置慈溪县在州西三十七里又分鄮县置奉化县在州南八十里武徳四年分临海县置宁海县属台州九域志在州东北一百七十里】分兵围象山所过俘其少壮【少诗照翻】余老弱者蹂践杀之【蹂忍久翻践慈演翻】及王式除书下浙东人心稍安【下遐稼翻】裘甫方与其徒饮酒闻之不乐【闻王式来心有所惮乐音洛】刘暀叹曰有如此之众而防画未定良可惜也今朝廷遣王中丞将兵来【王式葢检校御史中丞】闻其人智勇无敌不四十日必至兵马使宜急引兵取越州慿城郭据府库遣兵五千守西陵循浙江筑垒以拒之【西陵渡在越州西一百二十二里今西兴渡是也吴越王钱镠恶西陵之名改曰西兴】大集舟舰得间则长驱进取浙西【间古苋翻】过大江掠扬州货财以自实【州江淮之都防也转运盐铁使及度支之货财聚焉故刘暀朶颐】还修石头城而守之宣歙江西必有响应者遣刘从简以万人循海而南袭取福建如此则国家贡赋之地尽入于我矣【唐自中世以后贡赋皆仰东南故云然】但恐子孙不能守耳终吾身保无忧也【观刘暀防画岂可以小盗待之乎】甫曰醉矣明日议之暀以甫不用其言怒阳醉而出有进士王辂在贼中贼客之辂説甫曰如刘副使之谋乃孙权所为也彼乘天下大乱故能据有江东今中国无事此功未易成也【説式芮翻易以豉翻】不如拥众据险自守陆耕海渔急则逃入海岛此万全防也甫畏式犹豫未决夏四月式行至柿口义成军不整式欲斩其将久乃释之【将即亮翻】自是军所过若无人至西陵裘甫遣使请降式曰是必无降心直欲窥吾所为且欲使吾骄怠耳乃谓使者曰甫面缚以来当免而死【而汝也】乙未式入越州既交政为郑祗徳置酒【为于伪翻】曰式主军政不可以饮监军但与众賔尽醉迨夜继以烛曰式在此贼安能妨人乐饮【乐音洛下同】丙申饯祗徳于逺郊复乐饮而归【杜子春周礼注曰五十里为近郊百里为逺郊以今地里考之越州百里至萧山县王式岂能送郑祗徳至此邪记事者华言耳复扶又翻】于是始修军令告馈饷不足者息矣称疾卧家者起矣先求迁职者默矣贼别帅洪师简许防能帅所部降【别帅所类翻能帅读曰率降户江翻】式曰汝降是也当立効以自异【立効谓立功也】使帅其徒为前锋【帅读曰率】与贼战有功乃奏以官先是贼谍入越州军吏匿而饮食之【先悉荐翻谍徒协翻饮于禁翻食祥吏翻】文武将吏往往潜与贼通求城破之日免死及全妻子或诈引贼将来降实窥虚实城中密谋屏语【屏必郢翻】贼皆知之式隂察知悉捕索斩之刑将吏尤横猾者【索山客翻横户孟翻】严门禁无验者不得出入警夜周宻贼始不知我所为矣式命诸县开仓廪以赈贫乏或曰贼未灭军食方急不可散也式曰非汝所知官军少骑卒【少诗沼翻】式曰吐蕃囘鹘比配江淮者【比毗至翻】其人习险阻便鞍马可用也举籍府中得骁健者百余人【凡吐蕃囘鹘之配浙东观察府者举其籍而取之】虏久覊旅所部遇之无状【无善状也】困餧甚【餧与馁同】式既犒饮又赒其父母妻子皆泣拜讙呼【讙与喧同】愿效死悉以为骑卒使骑将石宗本将之凡在管内者皆视此籍之又奏得龙陂监马二百匹【龙陂汉颖川郏县之摩陂也唐在汝州界置马监宋白曰元和十三年十一月赐蔡州羣牧号龙陂牧】于是骑兵足矣或请为烽燧以诇贼逺近众寡【诇翾正翻又火迥翻】式笑而不应选懦卒使乗健马少与之兵以为候骑【少诗沼翻】众怪之不敢问于是阅诸营见卒【见贤遍翻】及土团子弟得四千人使导军分路讨贼府下无守兵更籍土团千人以补之乃命宣歙将白琮浙西将凌茂贞帅本军北来将韩宗政等帅土团合千人石宋本帅骑兵为前锋自上虞趋奉化解象山之围号东路军【将即亮翻帅读曰率趋七喻翻】又以义成将白宗建忠将游君楚【唐无建忠军按此时发忠武军从王式史逸武字也白宗建人姓名】淮南将万璘帅本军与台州唐兴军合号南路军令之曰毋争险易【易以豉翻】毋焚庐舍毋杀平民以増首级平民胁从者募降之【降户江翻】得贼金帛官无所问俘获者皆越人也释之癸卯南路军拔贼沃洲寨【沃洲在今越州新昌县东南】甲辰拔新昌寨【新昌时属剡县界今置新昌县在越州东南二百二十里】破贼将毛应天进拔唐兴　白敏中三表辞位上不许右补阙王谱上疏以为陛下致理之初乃宰相尽心之日不可暂阙敏中自正月卧疾今四月矣陛下虽与他相坐语未尝三刻天下之事陛下尝暇与之讲论乎【相息亮翻】愿聼敏中罢去延访硕徳以资聪明己酉贬谱为阳翟令谱珪之六世孙也【王珪事太宗以直闻谱博古翻】五月庚戌朔给事中郑公舆封还贬谱敕书上令宰相议之宰相以为谱侵敏中竟贬之　辛亥浙东东路军破贼将孙马骑于宁海戊午南路军大破贼将刘暀毛应天于唐兴南谷斩应天先是王式以兵少奏更发忠武义成军及请昭义军诏从之【先悉荐翻】三道兵至越州式命忠武将张茵将三百人屯唐兴断贼南出之道【断音短下同】义成将高罗鋭将三百人益以台州土军径趋宁海【趋七喻翻】攻贼巢穴昭义将跌戣将四百人【奚结翻跌徒结翻戣渠龟翻】益东路军断贼入明州之道庚申南路军大破贼于海游鎭【海游镇在宁海南九十里】贼入甬溪洞【甬溪洞在宁海西南百余里属唐兴县界又西则楢溪产铁】戊辰官军屯于洞口贼出洞战又破之己巳高罗鋭袭贼别帅刘平天寨破之【帅所类翻】自是诸军与贼十九战贼连败刘暀谓裘甫曰向从吾谋入越州宁有此困邪王辂等进士数人在贼中皆衣緑【衣于既翻】暀悉斩之曰乱我谋者此青虫也高罗鋭克宁海收其逃散之民得七千余人王式曰贼窘且饥必逃入海入海则嵗月间未可擒也命罗鋭军海口以拒之【海口在宁海东北四十余里】又命望海鎭将云思益浙西将王克容将水军巡海澨【澨市制翻水际曰澨】思益等遇贼将刘简于宁海东贼不虞水军遽至【虞度也】皆弃船走山谷【走音奏】得其船十七尽焚之式曰贼无所逃矣惟黄罕岭可入剡【黄罕岭在奉化县西北剡县之东其路深险度黄罕岭则平川四十里至剡】恨无兵以守之虽然亦成擒矣裘甫既失宁海乃帅其徒屯南陈馆下【南陈馆在宁海西南六十余里帅读曰率】众尚万余人辛未东路军破贼将孙马骑于上疁村【上疁村在宁海西北四十余里今谓之上寮山疁力留翻】贼将王臯惧请降　壬申右拾遗内供奉薛调上言以为兵兴以来赋敛无度【上时掌翻敛力赡翻】所在羣盗半是逃戸固须翦灭亦可闵伤望敕州县税外毋得科率仍敕长吏严加纠察从之　袁王绅薨【绅顺宗子】　戊寅浙东东路军大破裘甫于南陈馆斩首数千级贼委弃缯帛盈路【缯慈陵翻】以缓追者跌戣令士卒敢顾者斩毋敢犯者贼果自黄罕岭遁去六月甲申复入剡【复扶又翻下同】诸军失甫不知所在义成将张茵在唐兴获俘将苦之俘曰贼入剡矣茍舍我我请为军导从之茵后甫一日至剡壁其东南府中闻甫入剡复大恐王式曰贼来就擒耳命趣东南两路军会于剡【趣读曰促】辛卯围之贼城守甚坚攻之不能拔诸将议絶溪水以渴之【剡城东南临溪西北负山城中多凿井以引山泉非絶溪水所能渇作史者乃北人臆説耳今浙东诸县皆无城独剡县有城犹为完壮】贼知之乃出战三日凡八十三战贼虽败官军亦疲贼请降诸将以白式式曰贼欲少休耳【少诗沼翻】益谨备之功垂成矣贼果复出又三战庚子夜裘甫刘暀刘庆从百余人出降遥与诸将语离城数十步官军疾趋断其后【离力智翻断音短】遂擒之壬寅甫等至越州式腰斩暀庆等二十余人械甫送京师　【考异曰平剡録曰诸军围贼于剡贼悍甚其所谓女军者亦乗城摘砾以中人三日凡八十三战贼虽衂官军亦疲裘甫佯言乞降诸将使骑来白公曰贼惫蹔休耳谨备之仍遣押牙薛敬义谓诸将曰功成矣勉之勿怠也果复三战二十一日夜甫与刘暀刘庆十余辈又从百余人出遥与诸将语伺我军之懈将使勇者溃围焉诸将得公诫夜皆设伏于营前甫辈离城数十步伏兵疾走以间之鋭师数百复继之城中贼不出甫遽甚不知所为遂成擒焉至是用兵六十六日矣二十三日缚致府城公于衙门陈兵以见执其徒刘暀刘庆二十余辈三斩之械裘甫献阙下玉泉子见闻録曰王式讨裘甫甫始起于剡既为官军所败复入于剡城坚卒鋭不可遽拔式乃约降许奏以金吾将军甫许焉其将刘暀独以为不可比及越城左右则械手以木曳颈以组甫曰吾既已降何用是为左右曰法也到越则释去公且行有命矣既至式登南楼俟之曰裘甫何罪罪皆刘暀辈命三斩之暀顾谓甫曰君竟拜金吾乎斩甫于长安东市初甫之入剡也虽已屡败向使城守朞嵗未可平也玉泉子曰古人有言杀降不祥李广所以不侯良有以也王公亦不闻大贵郑公述平剡録一何曲笔哉虽骤历清显而卒以丧明不复起可不愼哉按二书所言莫知孰是然裘甫在剡城穷困已极势不能久式不必更以诈诱之或者诸将为之不可知也甫之出降也或欲突走或被诱而来皆不可知要之为出城乞降官军因邀断其后擒之耳】剡城犹未下诸将已擒甫不复设备刘从简帅壮士五百突围走诸将追至大兰山【今明州奉化县西北有大兰山山在越州分界复扶又翻帅读曰率】从简据险自守秋七月丁巳诸将共攻克之台州刺史李师望募贼相捕斩之以自赎所降数百人得从简首献之【大兰既破刘从简走入台州界方为其党所杀】诸将还越式大置酒诸将乃请曰某等生长军中久更行陈【长知两翻更工衡翻行户刚翻】今年得从公破贼然私有所不谕者敢问公之始至军食方急而遽散以赈贫乏何也式曰此易知耳【易以防翻】贼聚谷以诱饥人吾给之食则彼不为盗矣且诸县无守兵贼至则仓谷适足资之耳又问不置烽燧何也式曰烽燧所以趣救兵也【趣读曰促】兵尽行城中无兵以继之徒惊士民使自溃乱耳又问使懦卒为候骑而少给兵何也式曰彼勇卒操利兵【操七高翻】遇敌且不量力而鬭鬬死则贼至不知矣皆曰非所及也【自至德以来浙东盗起者再袁晁裘甫是也裘甫之祸不烈于袁晁袁晁之难张伯仪平之通鉴所书数语而已今王式之平裘甫通鉴书之视张伯仪平袁晁事为详葢唐中世之后家有私史王式儒家子也成功之后纪事者不无张大通鉴因其文而序之弗觉其烦耳容斋随笔曰通鉴书讨裘甫事用平剡録葢亦有见于此考异二十卷辩订唐事者居大半焉亦以唐私史之多也】　封宪宗子为信王【弥遣翻】　八月裘甫至京师斩于东市加王式检校右散骑常侍诸将官赏各有差先是上毎以越盗为忧【先悉荐翻】夏侯孜曰王式才有余不日告捷矣孜与式书曰公专以执裘甫为事军须细大此期悉力【军须谓行军所须粮仗衣物悉力谓尽力应办也】故式所奏求无不从由是能成其功　衞王灌薨【灌上弟也】　九月白敏中五上表辞位辛亥以敏中为司徒中书令　右拾遗句容刘邺上言李徳裕父子为相有声迹功効【李徳裕父吉甫相宪宗徳裕相武宗皆有勲劳在于王室备着前纪】窜逐以来血属将尽生涯已空宜赐哀闵赠以一官冬十月丁亥敕复李徳裕太子少保衞国公赠左仆射【徳裕贬见二百四十八卷宣宗大中元年　考异曰裴旦李太尉南行録载咸通二年九月二十六日右拾遗内供奉刘邺表略云子贬立山尉去年获遇陛下惟新之命覃作解之恩移授郴县尉今已没于贬所又曰血属已尽生涯悉空又曰枯骨未归于茔域一男又殒于江湘又曰其李徳裕请特赐赠官敕依奏实録注引东观奏记云令狐相绹梦徳裕曰某已谢明时幸相公哀之许归葬故里绹具为其子滈言之滈曰李衞公犯众怒又崔相魏相謩皆敌人也见持政必将上前异同未可言也后数日上将坐延英绹又梦徳裕曰某委骨海上思还故里与相公有旧幸悯而许之既寤复谓滈曰向见衞公精爽尚可畏吾不言必掇祸明日入中书且为同列言之既而于帝前论奏许其子蒙州立山尉防丧归葬又是时栁仲郢镇东蜀设奠于荆南命从事李商隠为文曰躬承新渥言还旧止又云身留蜀郡路隔伊川邺奏乃云孤骨未归茔域懿宗初才徙郴县尉未详或者后人伪作之非邺本奏也实録注又云白敏中为中书令时与右庶子段全纬书云故卫公太尉灾兴鸽鸟怨结江鱼亲交雨散于西园子弟蓬飘于南土尝蒙一顾继履三台保持获尽于天年论请爰加于宠赠全纬尝为徳裕西川从事故敏中语及云按此似繇敏中开发而数本追复赠官多连邺奏徳裕素有恩于敏中敏中前作相既逺贬之至此又掠其美鄙哉按刘邺表云去年获遇陛下惟新之命覃作解之恩则上此表在咸通元年非二年也旧传邺为翰林学士承旨以李徳裕贬死朱崖大中朝令狐绹当权累有赦宥不蒙恩列懿宗即位绹在方镇属郊天大赦邺奏论之李太尉南行録邺此时未为翰林学士因上此表敕批便令内养宣唤入翰林充学士余依奏金华子杂编曰宣宗尝私行经延资库见广厦连绵钱帛山积问左右曰谁为此库侍臣对曰宰相李徳裕执政日以天下每嵗备用之余自是已来边庭有急支备无乏者兹实有赖上曰今何在曰顷以坐吴湘狱贬于崖州上曰如有此功于国微罪岂合深谴由是刘公邺得以进表乞追雪之上一览表遂许其加赠归葬焉按宣宗素恶徳裕故始即位即逐之岂有不知其在崖州而云岂合深谴又刘邺追雪在懿宗时此説殊为浅陋今不取】　己亥以门下侍郎同平章事夏侯孜同平章事充西川节度使以户部尚书判度支毕諴为礼部尚书同平章事　安南都防李鄠复取播州【播州属黔中道大中十三年为云南所陷此非安南巡属也李鄠越境收复欲以为功而不知蛮兵乗虚已陷安南也鄠音户复扶又翻】　十一月丁丑上祀圆丘赦改元　十二月戊申安南土蛮引南诏兵合三万余人乗虚攻交趾陷之【考异曰新南诏传大中时李琢为安南经略使苛暴自私以斗盐易一牛夷人不堪结南诏将段酋迁陷安】
　　【南都防府号白衣没命军懿宗絶其朝贡乃陷播州安南都防李鄠屯武州咸通元年为蛮所攻弃州走天子斥鄠以王寛代之按宣宗时南诏未尝陷安南据新传则似大中时已陷安南咸通元年又陷武州也且李鄠安南失守然后奔武州非在武州而弃之新传误也今从实録】都防李鄠与监军奔武州【新志邕管所领又有显州武州沈州后皆废省据此则武州当在宜州界】
　　二年春正月诏发邕管及邻道兵救安南击南蛮　二月以中书令白敏中兼中书令充鳯翔节度使以左仆射判度支杜悰兼门下侍郎同平章事一日两枢宻使诣中书宣徽使杨公庆继至独揖悰受宣【受宣受宣命也】三相起避之西轩【三相毕諴杜审权蒋伸也】公庆出斜封文书以授悰发之乃宣宗大渐时请郓王监国奏也且曰当时宰相无名者当以反法处之悰反复读【处昌吕翻复音覆又如字】良久曰圣主登极万方欣戴今日此文书非臣下所宜窥复封以授公庆曰主上欲罪宰相当于延英面示圣防明行诛谴公庆去悰复与两枢宻坐谓曰内外之臣事犹一体宰相枢宻共参国政今主上新践阼未熟万机资内外裨补固当以仁爱为先刑杀为后岂得遽賛成杀宰相事若主上习以性成则中尉枢宻权重禁闱【时以两中尉两枢宻为四贵】岂得不自忧乎【言杀宰相则上手滑矣中尉枢宻亦将及祸岂得不自以为忧】悰受恩六朝【六朝谓宪穆敬文武宣】所望致君尧舜不欲朝廷以爱憎行法两枢宻相顾默然徐曰当具以公言白至尊非公重徳无人及此慙悚而退三相复来见悰微请宣意悰无言三相惶怖乞存家族悰曰勿为它虑既而寂然无复宣命及延英开上色甚悦【意此亦是据杜悰家传书之其词旨抑扬容有过其实者洪迈随笔曰按懿宗即位之日宰相四人曰令狐绹曰萧邺曰夏侯孜曰蒋伸至是惟有伸在三人者罢去矣諴及审权乃懿宗自用者无有斯事葢野史之妄温公以唐事属之范祖禹其审取可谓详尽尚如此信乎修史之难哉　考异曰新传云宣宗大渐枢宻使王归长等矫诏迎郓王立之懿宗即位欲罪大臣悰解之按立郓王者王宗实新传云归长误也今从补国史】是时士大夫深疾宦官事有小相涉则众共弃之建州进士叶京尝预宣武军宴识监军之面既而及第在长安与同年出游遇之于涂马上相揖因之谤议諠然遂沈废终身其不相悦如此【东汉党锢之祸葢亦如此但李杜诸公风节凛凛千载之下读其事者犹使人心神肃然晩唐诸人不能企其万一也而亦以胎清流之祸哀哉沈持林翻】福王绾薨【绾顺宗子】　夏六月癸丑以盐州防御使王寛为安南经略使时李鄠自武州牧集土军攻羣蛮复取安南朝廷责其失守贬儋州司戸鄠初至安南杀蛮酋杜守澄其宗党遂诱道羣蛮陷交趾【道读曰导】朝廷以杜氏彊盛务在姑息冀收其力用乃赠守澄父存诚金吾将军再举鄠杀守澄之罪长流崖州【刘昫曰唐武徳四年以隋朱崖郡为崖州自雷州徐闻县南舟行四百三十里度大海达崖州宋白曰宋开寳六年割旧崖州之地属琼州却改振州为崖州　考异曰实録又赐寛手诏云云如闻李琢在安南日杀害杜存诚李鄠又处置其子守澄使诱导羣蛮陷没城邑卿到镇日于李鄠处索取前后敕诏一一参详初李琢在镇蛮首领爱州刺史兼土军兵马使杜存诚宻诱溪洞夷獠为之乡导琢察其不忠戮死焉及李鄠至镇蛮陷安南鄠走武州召土军收复城邑而存诚家兵甚众朝廷务姑息乃赠存诚金吾将军鄠以失备贬儋州补国史蛮陷安南李鄠投武州召土军收复颇有功绩杀首领杜存诚以捍御盘桓不戮力尽敌兼洞夷獠为乡导之罪也鄠贬儋州后以存诚谿洞强犷家兵数多子弟继总军旅皆输忠勇军府倚赖方甚朝廷亦加姑息乃再举宪章长流鄠崖州赠存诚金吾将军以诱其竭力命前盐州刺史王宙为都防按鄠所杀存诚之子守澄已为王式所逐鄠至旬日杀之非因扞御不戮力也代鄠者乃王寛非王宙补国史误也今独取鄠克复安南一事余皆从平剡録实録　按唐朝若以杜守澄之戮为李鄠罪则当赠守澄官不当赠其父官此余所以致疑于前也】　秋七月南诏攻邕州陷之先是广桂容三道共发兵三千人戍邕州三年一代【先悉荐翻】经略使段文楚请以三道衣粮自募土军以代之朝廷许之所募才得五百许人文楚入为金吾将军经略使李蒙利其阙额衣粮以自入悉罢遣三道戍卒止以所募兵守左右江比旧什减七八故蛮人乗虚入寇时蒙已卒经略使李源至镇才十日无兵以御之城陷源与监军脱身奔峦州【宋白曰邕州古南越城晋置晋兴郡隋废郡为宣化县唐武徳四年于此置南晋州贞观六年改邕州至长安五千六百里峦州秦桂林郡地唐置淳州后改峦州至京师五千三百里西至邕州三百里】二十余日蛮去乃还【还从宣翻又如字】源坐贬建州司户文楚时为殿中监复以为邕管经略使至鎭城邑居人什不存一文楚秀实之孙也【段秀实死于朱泚之难】　杜悰上言南诏向化七十年【贞元间南诏复向化】蜀中寝兵无事羣蛮率服【率服谓相率而服从也】今西川兵食单寡未可轻与之絶且应遣使吊祭晓谕清平官等以新王名犯庙讳故未行册命【事始见上卷大中十三年】待其更名谢恩【更工衡翻】然后遣使册命庶全大体上从之命左司郎中孟穆为吊祭使未发防南诏寇嶲州攻卭崃关穆遂不行　【考异曰实録在此年十二月按补国史杜邠公再入辅建议遣使吊祭令其改名才命使臣已破越嶲城池攻卭崃关镇使臣逗留数月不发然则命穆充使当在冦嶲州前实録书于十二月误也按南诏已称帝陷安南岂可弥悰但欲姑息故阳不知其僣号及以陷安南者为土蛮耳】　冬十月以御史大夫郑涯为山南东道节度使十一月加同平章事
　　三年春正月庚寅朔羣臣上尊号曰睿文明圣孝徳皇帝赦天下　以中书侍郎同平章事蒋伸同平章事充河中节度使　二月棣王惴薨　南诏复冦安南经略使王寛数来告急【复扶又翻数所角翻】朝廷以前湖南观察使蔡袭代之　【考异曰补国史王宙有缉理抚众才逺人怀恵才未周嵗南蛮复侵封部请兵设备累以危急上闻乃命桂管都防御使蔡袭代之实録以前湖南观察使为安南经略等使王寛亦制置失宜诸部蛮相帅内寇故命袭往代焉今从之】仍发许滑徐汴荆襄潭鄂等道兵各三万人【各三万人则八道之兵为二十四万不既多乎疑各字误否则万字误蜀本作合三万人良是】授袭以御之兵势既盛蛮遂引去　【考异曰实録咸通三年二月以蔡袭为安南经略招讨处置等使三月以蔡京充荆襄以南宣慰安抚使五月以京为岭南西道节度使旧纪三年十一月遣蔡袭帅禁军三千赴援安南按补国史云咸通三年使左庶子蔡京制置岭南事又云命桂管都防御使蔡袭代王宙然则袭除安南似在咸通二年也又按樊绰蛮书云臣咸通三年三月四日奉本使尚书蔡袭手示宻委臣深入贼帅朱道古营寨三月八日入贼重围之中臣却囘一一白于都防王寛领得臣书牒全无指挥擅放军囘茍求朝奬致袭枉伤矢石陷失城池征之其由莫非蔡京王寛之过绰既谓袭为本使为之入蛮则是袭已到官又云囘白都防王寛则是寛犹未去任也不知绰不白袭而白寛何故也又袭将兵代寛寛为已替之人安能擅放军囘令袭陷没疑蛮书擅放军囘字上少蔡京二字袭除安南不知的在何年月今从实録】邕管经略使段文楚坐变更旧制【谓募土军以代广桂容戍军更工衡翻】左迁威衞将军分司　【考异曰补国史文楚到后城邑牢落人户雕残才得数月朝廷责其更改旧制降授威卫分司葢文楚既之官而朝议责邕州陷没由文楚请罢三道戍兵自募土军故云更改旧制而实録云及文楚再至城池圯废人户残耗由是颇更旧制未数月朝廷虑致烦扰复改命怀玉焉新传文楚数更条约众不悦以胡怀玉代之葢因补国史改更旧制之语相承致误也】　左庶子蔡京性贪虐多诈时相以为有吏才【相息亮翻】奏遣制置岭南事三月京还奏事称防【称尺证翻】复以京权知太仆卿充荆襄以南宣慰安抚使【为蔡京奔败张本复扶又翻】　夏四月己亥朔敕于两街四寺各置戒坛度人三七日【两街四寺谓慈恩荐福西明庄严也三七二十一日】上奉佛太过怠于政事尝于咸泰殿筑坛为内寺尼受戒【内寺尼葢宫人舍俗者就禁中为寺以处之非敎也】两街僧尼皆入预又于禁中设讲席自唱经手録梵夹【梵夹者贝叶经也以板夹之谓之梵夹段成式曰贝多叶出摩伽佗西国土用以写经其树长六七丈经冬不凋】又数幸诸寺施与无度【数所角翻施式豉翻】吏部侍郎萧仿上疏以为祖之道慈俭为先素王之风仁义为首【祖谓唐祖老子尊为元皇帝也素王谓孔子也】垂范百代必不可加佛者弃位出家割爱中之至难取灭后之殊胜【人情莫不爱其亲莫不爱富贵佛者弃父母之亲舍王子之贵而岀家是割爱中之至难又释氏为宏阔胜大之言以为佛灭度后诸天神王供养庄严皆人世所希有后人又奉其法而尊事之是取灭后之殊胜也】非帝王所宜慕也愿陛下时开延英接对四辅力求人瘼【瘼音莫病也】防奉宗祧思缪赏与滥刑其殃必至知胜残而去杀得福甚多罢去讲筵【缪靡幼翻胜音升去吕翻讲筵与僧尼讲经之筵】躬勤政事上虽嘉奬竟不能从　岭南旧分五管广桂邕容安南皆岭南节度使蔡京奏请分岭南为两道节度从之五月敕以广州为东道邕州为西道又割桂管龚象二州容管藤岩二州邕管寻以岭南节度使韦宙为东道节度使以蔡京为西道节度使蔡袭将诸道兵在安南蔡京忌之恐其立功奏称南蛮逺遁边徼无虞【徼吉吊翻】武夫邀功妄占戍兵【占之赡翻】虚费餽运葢以荒陬路逺【陬将侯翻】难于覆验故得肆其奸诈请罢戍兵各还本道朝廷从之袭累奏羣蛮伺隙日久不可无备【伺相吏翻】乞留戍兵五千人不听袭以蛮寇必至交趾兵食皆阙谋力两穷作十必死状申中书时相信京之言终不之省【时相茍求省餽运之费故京之言易入袭之请不行省悉景翻】　秋七月徐州军乱逐节度使温璋　【考异曰旧传曰璋咸通末为徐泗节度使徐州牙卒曰银刀军颇骄横璋至诛其凶恶者五百人自是军中畏法按诛银刀军者王式也旧传误】初王智兴既得徐州募勇悍之士二千人号银刀雕旗门枪挟马等七军常以三百余人自衞露刄坐于两庑夹幕之下每月一更【更工衡翻】其后节度使多儒臣其兵浸骄小不如意一夫大呼【呼火故翻】其众皆和之【和户卧翻】节度使辄自后门逃去前节度使田牟至与之杂坐饮酒把臂拊背或为之执板唱歌【为于伪翻】犒赐之费日以万计风雨寒暑复加劳来【复扶又翻劳力到翻来力代翻】犹时喧哗邀求不已牟薨璋代之骄兵素闻璋性严惮之璋开怀慰抚而骄兵终怀猜忌赐酒食皆不歴口一旦竟聚噪而逐之朝廷知璋无辜乙亥以璋为邠宁节度使以浙东观察使王式为武宁节度使　以前西川节度使同平章事夏侯孜为左仆射同平章事　忠武义成两军从王式讨裘甫者犹在浙东诏式帅以赴徐州【帅读曰率】骄兵闻之甚惧八月式至大彭馆【大彭馆在徐州城外大彭即彭祖所谓商有大彭霸诸侯者也一曰彭祖姓籛名铿事帝尧历虞夏至商年八百嵗封于彭城故彭城人以名馆】始出迎谒式视事三日飨两鎭将士遣还鎭擐甲执兵命围骄兵尽杀之银刀都将邵泽等数千人皆死　【考异曰旧传曰式至镇尽诛银刀等七军徐方平定金华子杂编曰温璋失律于徐州自河阳移式往镇之式领河阳全军赴任徐州将士闻式到近境遣衙队三百人逺接式衩衣坐胡床受参既毕乃问其逐帅之罪命皆斩于帐前不留一人既而相次继来莫知前死者音耗至则又斩之亦无脱者如是数日银刀都数千人垂尽虎狼之众居常咸谓能吞噬于人及于斯际式衣袄子半臂曳屐危坐逐人皆拱手就戮无一敢旅拒者其后亲戚相讶不能自防焉按若顿杀数千人岂有人不知者又式自浙东除武宁非河阳也今从实録】甲子敕以徐州先湽青道李洧自归始置徐海使额【见二百二十七卷徳宗建中三年】及张建封以威名宠任特帖濠泗二州【见二百三十三卷贞元四年】当时本以控扼湽青光蔡自寇孽消弭而武宁一道职为乱阶今改为徐州团练使兖海节度复以濠州归淮南道更于宿州置宿泗都团练观察使【宪宗元和四年析徐州之符离蕲泗州之虹置宿州治埇桥在徐州南界汴水上当舟车之防宋白曰宿州取古宿国为名】留将士三千人守徐州余皆分兖宿且以王式为武宁节度使兼徐泗濠宿制置使委式与监军杨质分配将士赴诸道讫然后将忠武义成两道兵至汴滑各遣归本道身诣京师其银刀等军逃匿将士听一月内自首【首手又翻】一切勿问　岭南西道节度使蔡京为政苛惨设炮烙之刑阖境怨之遂为邕州军士所逐【岭南分二节镇西道治邕州】奔藤州【藤州汉猛陵县地唐置藤州至京师五千六百里】诈为敕书及攻讨使印募乡丁及旁侧土军以攻邕州众既乌合动辄溃败往依桂州桂州人怨其分裂不纳【以其割桂管巡属西道节度也】京无所自容敕贬崖州司户不肯之官还至零陵敕赐自尽以桂管观察使郑愚为岭南西道节度使　冬十月丙申朔立皇子佾为魏王侹为凉王佶为蜀王【侹他鼎翻佶其吉翻】　十一月立顺宗子缉为蕲王宪宗子愤为荣王　南诏帅羣蛮五万寇安南【帅读曰率　考异曰补国史云四年春南蛮帅众五万攻安南按蛮书咸通三年十二月二十一日桃花人安南城西南角下营茫蛮于苏历江岸屯聚裸形蛮亦当陈面二十七日蛮贼逼交州城则是今年冬末蛮已围交州也今从实録】都防蔡袭告急敕发荆南湖南两道兵二千桂管义征子弟三千诣邕州【义征子弟因其应募从军名之】受郑愚节度　岭南东道节度使韦宙奏蛮防必向邕州若不先保防遽欲逺征恐蛮于后乗虚扼絶饷道乃敕蔡袭屯海门　【考异曰实録诏袭且住海门是令弃交趾退屯海门也按袭死时犹在交趾葢诏书到时袭已被围不得通也】郑愚分兵备御十二月袭又求益兵敕山南东道发弩手千人赴之时南诏已围交趾袭婴城固守救兵不得至　翼王繟薨【繟顺宗子音齿善翻】　是歳嗢末始入贡嗢末者吐蕃之奴号也【嗢乌没翻】吐蕃每发兵其冨室多以奴从【从才用翻】往往一家至十数人由是吐蕃之众多及论恐热作乱奴多无主遂相纠合为部落散在甘肃瓜沙河渭岷廓叠宕之间【宕徒浪翻】吐蕃微弱者反依附之
　　四年春正月庚午上祀圆丘赦天下　是日南诏陷交趾蔡袭左右皆尽徒步力战身集十矢欲趣监军船【趣七喻翻】船已离岸遂溺海死【离力智翻蔡袭死矣而十必死之状曽无朝臣一人为之申理自是之后唐之纪纲大坏凡藩镇有片言只字则朝廷耸动惟恐拂其意朝臣反与之关通依以为外主矣】幕僚樊绰携其印浮度江【自白州博白县西南百里下北戍滩出马门江度海抵安南界樊绰携印度处即此江】荆南江西鄂岳襄州将士四百余人走至城东水际荆南虞候元惟徳等谓众曰吾辈无船入水则死不若还向城与蛮鬭人以一身易二蛮亦为有利遂还向城入东罗门【东罗门安南罗城东门也】蛮不为备惟德等纵兵杀蛮二千余人　【考异曰实録二月安南经略使蔡袭奏蛮贼杨思僣罗伏州扶耶县令麻光髙部领其众于城西角下营岭南东道节度使韦宙奏蛮贼去十二月二十七日逼安南城池经略使检校工部尚书蔡袭出兵格鬬杀伤相当正月三日贼众围城进攻甚急袭城上以车弩射之至七日城陷袭左膊中弩箭死家口并元从七千余人悉陨于贼从事樊绰携印度江其荆南江西鄂岳襄州兵突到城东水际无船却囘相率入东罗门杀蛮仅一二千人至夜贼救兵至遂屠其城按此二奏似后人采集蛮书为之其中又多差舛如杨思僣蛮书中两处有之皆作杨思缙葢草书误为僣耳彼虽蛮夷岂肯名思僣也张锦里耆旧传载高骈与云南牒亦云杨思缙善兰节度新书亦承此误为僣又蛮书所云思缙光高部领者桃花蛮五六千人耳非谓尽将羣蛮也补国史云蛮众五万攻安南非止五六千人也又十二月二十一日裸形蛮茫蛮桃花人已在城下岂至二十七日始逼安南也蛮书言二十七日逼城者但记见河蛮寻传蛮之日耳又言正月二日三日者但记以车弩射得苴子之日耳非其日始围城也且城陷奔迸之际非樊绰身在其间岂知其详然四道兵所杀人数犹因僧无碍説始知之韦宙身在广州何得所奏一如樊绰之书其伪明矣新传曰是夜蛮遂屠城亦因实録而误】逮夜蛮将杨思缙始自子城岀救之【子城城内小城也】惟徳等皆死南诏两陷交趾所杀虏且十五万人留兵二万使思缙据交趾城谿洞夷獠无远近皆降之【獠鲁皓翻降户江翻】诏诸道兵赴安南者悉召还分保岭南西道　上游宴无节左拾遗刘蜕上疏曰【蜕输芮翻】今西凉筑城应接未决于与夺【西凉即凉州葢此时谋进筑也】南蛮侵轶【轶徒结翻突也】干戈悉在于道涂旬月以来不为无事陛下不形忧闵以示逺近则何以责其死力望节娱游以待逺人乂安未晩【言待逺人乂安之后然后娱游尚未为晩】弗听　二月甲午朔上歴拜十六陵【十六陵谓献陵昭陵干陵定陵桥陵泰陵建陵元陵崇陵丰陵景陵光陵荘陵章陵端陵贞陵考异曰拜十六陵非一日可了而旧史无还宫之日唐年补録云二月庚子一日拜十六陵尤难信也】
　　置天雄军于秦州【代宗姑息田承嗣以天雄军号宠魏博寻以其悖傲削之今复于秦州置天雄军至于唐末魏博复天雄军号秦州不复号天雄矣】以成河渭三州焉以前左金吾将军王晏实为天雄观察使【晏实宰之子宰父智兴子之见二百四十七卷防昌四年】　三月归义节度使张义潮奏自将蕃汉兵七千克复凉州【将即亮翻下同】　南蛮寇左右江浸逼邕州郑愚惧自言儒臣无将略请任武臣朝廷召义武节度使康承训诣阙欲使之代愚仍诏选军校数人士卒数百人自随【就义武军中选之也校户敎翻】　中书侍郎同平章事毕諴以同列多狥私不法称疾辞位夏四月罢为兵部尚书庚戌羣盗入徐州杀官吏刺史曹庆讨平之　康承训至京师以为岭南西道节度使发荆襄洪鄂四道兵万人与之俱　五月戊辰以翰林学士承防兵部侍郎杨収同平章事收发之弟也【宣宗以开河湟追加顺宪二宗尊号有司议改造庙主署新諡发以为作主求古无其文执不可知礼者韪之由是知名】与左军中尉杨价叙同宗相结故得为相【价音介为杨收与价交恶张本】　乙亥废容管岭南西道复以龚象二州桂管【去年以龚象岭南西道】　戊子以门下侍郎同平章事杜审权同平章事充镇海节度使　六月废安南都防府置行交州于海门镇以右监门将军宋戎为行交州刺史以康承训兼领安南及诸军行营　闰月以门下侍郎同平章事杜悰同平章事充鳯翔节度使以兵部侍郎判度支河南曹确同平章事　秋七月辛卯朔日有食之　复置安南都防府于行交州　【考异曰实録以郡州为交州补国史亦同又云夏侯贞孝公请用高骈为郡州进讨使按地理志无郡州补国史又云海门今晏州地理志晏州乃属泸州都督府岭南亦无之】以宋戎为经略使发山东兵万人鎭之时诸道兵援安南者屯聚岭南【句断】江西湖南【此四字衍】江西湖南餽运者皆泝湘江入澪渠漓水【郦道元曰湘漓同源分为二水南则漓水北则湘川湘漓之间陆地广百余步谓之始安峤汉伐南越岀零陵下漓水即此路也湘水出零陵始安县阳朔山自零陵西南谓之澪渠新书曰桂州有漓水岀海阳山世言秦命史禄伐越凿为漕马援讨徴侧复治以通餽后为江水溃毁渠遂廞浅唐李渤复浚之范成大桂海虞衡志曰湘漓二水皆出灵川之海阳行百里分南北下北下曰湘稠滩急泷又二千里至长沙水始缓南下曰漓名滩三百六十又千二百里至畨禺以入海又曰灵渠在桂之兴安县秦始皇戍岭时史禄凿此以运之遗迹湘水源于云泉之阳海山在此下瀜江牂柯下流本南下广西兴安水行其间地势最高二水远不相谋禄始作此渠派湘之流而注之瀜使北水南合北舟逾岭其作渠之法于湘流沙磕中垒石作铧觜鋭其前逆分湘流为两激之六十里行渠中以入瀜江与俱南渠绕兴安界深不数尺广丈余六十里间置斗门三十六土人但谓之斗舟入一斗则复闸斗伺水积渐进故能循崖而上建瓴而下千斛之舟亦可徃来治水巧妙无如灵渠者澪音零漓音离】劳费艰澁诸军乏食润州人陈磻石上言【磻薄官翻】请造千斛大舟自福建运米泛海不一月至广州从之军食以足然有司以和雇为名夺商人舟委其货于岸侧舟入海或遇风涛没溺有司囚系纲吏舟人使偿其米人颇苦之　八月岭南东道节度使韦宙奏蛮必向邕州请分兵屯容藤州【容藤二州相去二百七十里】防王滋薨【滋上弟也】　敕以閤门使吴徳应等为馆驿使台谏上言故事御史巡驿【唐中世置閤门使以宦者为之掌供奉朝防賛引亲王宰相百官蕃客朝见辞唐初中书通事舍人之职也宗开元中以监察御史兼廵传驿至二十五年以监察御史检校两京馆驿大厯十四年两京以御史一人知馆驿号馆驿使宋白曰元和初征刘闘邮传多事宪宗命中人为馆驿使监察御史薛存诚及諌官相继论奏罢之】不应忽以内人代之上谕以敕命已行不可复改左拾遗刘蜕上言昔楚子县陈得申叔一言而复封之【左传楚子为陈夏氏乱故伐陈遂入陈杀夏征舒因县陈申叔时不贺楚子问其故对曰夏征舒弑其君其罪大矣讨而戮之君之义也今县陈贪其冨也无乃不可乎王曰善哉乃复封陈】太宗发卒修乾元殿闻张素谏即日罢之【见一百九十三卷贞观四年】自古明君所尚者从谏如流岂有已行而不改且敕自陛下岀之自陛下改之何为不可弗听　戞斯遣其臣合伊难支表求经籍及每年遣使走马请厯又欲讨囘鹘使安西以来悉归唐不许　冬十月甲戌以长安尉集贤校理令狐滈为左拾遗乙亥左拾遗刘蜕上言滈专家无子弟之法布衣行公相之权【相息亮翻】起居郎张云言滈父绹用李涿为安南【见上卷宣宗大中十三年】致南蛮至今为梗由滈纳贿陷父于恶十一月丁酉云复上言滈父绹执政之时【复扶又翻】人号白衣宰相滈亦上表引避乃改詹事府司直【唐太子詹事府有司直二人正七品上掌纠劾宫寮及率府之兵】　辛巳废宿泗观察使复以徐州为观察府以濠泗焉【去年八月废徐州军额】　十二月南诏寇西川　昭义节度使沈询奴归秦与询侍婢通询欲杀之未果乙酉归秦结牙将作乱攻府第杀询
　　五年春正月以京兆尹李蠙为昭义节度使【蠙部田翻】取归秦心肝以祭沈询　淮南节度使令狐绹为其子滈讼寃【为于伪翻】贬张云兴元少尹刘蜕华隂令【华户化翻】敕曰虽嘉蹇谔之忠难逃疎易之责【易以防翻】　丙午西川奏南诏寇嶲州刺史喻士珍破之获千余人【观明年喻士珍以贪狯而失守则此捷虚张功状也】诏发右神防兵五千及诸道兵戍之忠武大将顔庆复请筑新安遏戎二城从之【二城葢筑于嶲州界】　以容管经略使张茵兼句当交州事【句古侯翻当丁浪翻时交州寄治海门欲使张茵进取】益海门镇兵满二万五千人令茵进取安南　二月己巳以刑部尚书盐铁转运使李福同平章事充西川节度使　甲申前西川节度使萧邺左迁山南西道观察使　三月丁酉彗星岀于娄长三尺【彗祥嵗翻又徐醉翻又音歳长直亮翻】己亥司天监奏按星经是名舍誉瑞星也上大喜【唐司天监正三品掌察天文稽厯数史言唐末司天官昏迷天象以妖为祥】请宣示中外编诸史防从之　康承训至邕州蛮寇益炽诏发许滑青汴兖郓宣润八道兵以授之承训不设斥候南诏帅羣蛮近六万冦邕州【帅读曰率近其靳翻】将入境承训乃遣六道兵凡万人拒之以獠为导绐之【炽昌志翻獠音老绐徒亥翻】敌至不设备五道兵八千人皆没惟天平军后一日至得免【天平军郓兵也】承训闻之惶怖不知所为【怖普布翻】节度副使李行素帅众治壕栅甫毕蛮军已合围留四日治攻具将就诸将请夜分道斫蛮营承训不许有天平小校再三力争乃许之小校将勇士三百夜缒而岀【将即亮翻校户敎翻缒驰伪翻】散烧蛮营斩首五百余级蛮大惊间一日解围去承训乃遣诸军数千追之所杀虏不满三百级皆溪獠胁从者承训腾奏告捷云大破蛮贼中外皆贺　夏四月以兵部侍郎判户部萧寘同平章事寘复之孙也【萧复相徳宗】　加康承训检校右仆射赏破蛮之功也自余奏功受赏者皆承训子弟亲昵【昵尼质翻】烧营将校不迁一级由是军中怨怒声流道路　五月敕徐州土风雄劲甲士精彊比因罢节【比毗至翻四年罢徐州武宁节度】颇多逃匿宜令徐泗团练使选募军士三千人赴邕州防戍待岭外事宁即与代归秋七月西川奏两林鬼主邀南诏蛮败之【史炤曰两林部落东蛮国也去勿邓国七十里地虽狭而诸部推为长号大鬼主败补迈翻】杀获甚众保塞城使杜守连不从南诏率众诣黎州降【帅读曰率降戸江翻】　岭南东道节度使韦宙具知康承训所为以书白宰相承训亦自疑惧累表辞疾乃以承训为右武衞大将军分司【考异曰补国史岭南东道节度使韦宙兼领供军使将吏在邕州者潜令申报事无巨细莫不知之复究寻克捷事多虚妄具所闻啓于丞相承训已自懐疑惧辞疾免责授右武卫大将军分司东都僖宗实録承训传曰南蛮陷交趾以承训为岭南西道节度使逾嵗讨平之加检校右仆射与邻帅不叶以右武卫大将军罢归盖其家行状云尔今从补国史懿宗实録新传】以容管经略使张茵为岭南西道节度使复以容管四州别为经略使【新书方镇表咸通元年罢容管以所管州邕管】时南诏知邕州空竭不复入寇茵久之不敢进军取安南夏侯孜荐骁衞将军高骈代之　【考异曰补国史茵骁将无逺略经年不敢进军丞相夏侯贞孝公独献宻疏请用骁卫将军高骈有制以本官充郡州进讨使旋拜安南节度使其茵所领兵并付高公指挥按今年正月诏茵进军收复安南若经年则孜已罢相今从实録附于此实録骈官为右领军上将军太高今从补国史旧纪五年四月南蛮寇邕管以秦州经略使高骈率禁军五千防诸侯之师御之今不取】乃以骈为安南都防本管经略招讨使茵所将兵悉以授之骈崇文之孙也【宪宗朝高崇文有定蜀之功】世在禁军骈颇读书好谈今古【好呼到翻】两军宦官多誉之【两军谓左右神防两军也誉音余】累迁右神防都虞候党项叛将禁兵万人戍长武屡有功迁秦州防御使复有功故委以安南【复扶又翻】　冬十一月以门下侍郎同平章事夏侯孜同平章事充河东节度使　壬寅以翰林学士承防兵部侍郎路岩同平章事时年三十六【为路岩以高位疾偾张本】
　　六年春正月丁巳始以懿安皇后配飨宪宗庙时王皥复为礼院检讨官更申前议朝廷竟从之【王皥议见二百四十八卷宣宗大中二年】　诸道进私白者【唐时诸道歳进闽儿号曰私白】闽中为多故宦官多闽人福建观察使杜宣猷每寒食遣吏分祭其先垄宦官德之庚申以宣猷为宣歙观察使时人谓之敕使墓户　三月中书侍郎同平章事萧寘薨　夏四月以前东川节度使高璩为兵部侍郎同平章事璩元裕之子也【璩其于翻元裕见二百四十五卷文宗太和八年】　杨收建议以蛮寇积年未平两河兵戍岭南冒瘴雾物故者什六七请于江西积粟募彊弩三万人以应接岭南道近便仍建节以重其权从之五月辛丑置镇南军于洪州　嶲州刺史喻士珍贪狯【狯古外翻】掠两林蛮以易金南诏复寇嶲州【复扶又翻】两林蛮开门纳之南诏尽杀戍卒士珍降之【降户江翻】　壬寅以桂管观察使严譔为镇南节度使譔震之从孙也【譔雏免翻严震镇兴元徳宗播迁震有迎奉之功从才用翻】　六月高璩薨以御史大夫徐商为兵部侍郎同平章事　秋七月
　　立皇子侃为郢王俨为普王　高骈治兵于海门未进监军李维周恶骈欲去之屡趣骈使进军【治直之翻恶乌路翻去吕翻趣读曰促】骈以五千人先济约维周发兵应援骈既行维周拥余众不发一卒以继之九月骈至南定【高祖武徳四年分交趾所管宋平县置南定县时属安南府安南府即交趾宋白曰南定县汉日南郡西卷县地】峯州蛮众近五万方获田【近其靳翻刘昫曰峯州隋交趾郡之嘉宁县唐武德四年置峯州嘉宁汉麊令县地】骈掩击大破之　【考异曰旧纪实録皆云五月骈奏于邕管大败林邑蛮按林邑在海南自至徳后号环王与中国久絶刘昫但见南蛮则谓之林邑误也新南诏传亦云骈以选士五千度江败林邑兵于邕州亦承此而误也旧纪又云是嵗秋高骈自海门进军破蛮军收复安南府葢因骈今秋发海门遂云复安南耳复安南实在明年也补国史云五年九月高公力战破峯州蛮于南定县按张茵以五年正月句当交州受诏收复安南补国史云经年不进军乃以骈代之则骈岂得以其年九月已破峯州蛮乎补国史又云骈破峯州蛮后近四月余日表报不至朝廷以王晏权代之六月高公进军收复安南亦不云几年六月盖骈以六年六月破峯州蛮七年六月破安南耳实録又云九月骈奏破蛮龙州营寨并烧食粮等事诏骈令于当界守备缘近有赦文已许恩宥伺其悛改亦未要更深加讨逐按赦在明年十一月此诏必在骈已平安南后实録误也新传又云骈击南诏龙州屯蛮酋烧赀畜走龙州即安南所管龙编县也】收其所获以食军【获户郭翻刈稻也食祥吏翻】　冬十二月壬子太皇太后郑氏崩　【考异曰旧传大中末崩误也今从实録】
　　七年春二月归义节度使张义潮奏北庭囘鹘固俊克西州北庭轮台清鎭等城【北庭本贞观所置之庭州长安二年置北庭都防府西七百里有清海镇又西延城西行三百二十里至轮台县囘鹘固俊新书及考异正文皆作仆固俊　考异曰实録义潮奏俊收西河及部落胡汉皆归伏并表贺收西州等城事新吐蕃传曰七年俊击取西州收诸部按大中五年义潮以十一州图籍来上西州已在其中今始云收西州者盖当时虽得其图籍其地犹为吐蕃所据耳】论恐热寓居廓州纠合旁侧诸部欲为边患皆不从所向尽为仇敌无所容仇人以告拓防怀光于鄯州怀光引兵击破之【宋白曰鄯州南至廓州一百八十里考异曰实録义潮又奏鄯州城使张季颙押领拓拔怀光下使到尚恐热将并随身器甲等并以进奉新吐蕃传曰鄯州城使张季颙与尚恐热战破之收器铠以献今从补国史实録】　三月戊寅以河东节度使刘潼为西川节度使初南诏围嶲州东蛮浪稽部竭力助之遂屠其城【谓去年陷嶲州也】卑笼部怨南诏杀其父兄导忠武戍兵袭浪稽灭之南诏由是怨唐南诏遣清平官董成等诣成都节度使李福盛仪衞以见之故事南诏使见节度使拜伏于庭成等曰骠信已应天顺人【南诏自寻梦凑以来自称骠信夷语君也因僣号自谓应天顺人】我见节度使当抗礼传言往返自旦至日中不决将士皆愤怒福乃命捽而殴之【捽昨没翻殴乌口翻】因械系于狱刘潼至镇释之奏遣还国诏召成等至京师见于别殿厚赐劳而遣之【见贤遍翻劳力到翻】　成徳节度使王绍懿在鎭十年【大中十一年绍懿袭镇】为政寛简军民便之疾病召兄绍鼎之子都知兵马使景崇而告之曰吾兄以汝之幼以军政授我汝今长矣【长知两翻】我复以军政归汝努力为之上忠朝廷下和邻藩勿坠吾兄之业汝之功也言竟而薨【史言王绍懿垂没精神不乱】　闰月吐蕃寇邠宁节度使薛宗拒却之　夏四月贬前西川节度使李福为蕲王傅【以殴系南诏使者也蕲王缉顺宗子】　五月葬孝明皇后于景陵之侧主祔别庙【孝明皇后宣宗母郑太后也懿安郭后宪宗之元妃也配食于太庙郑后侧室也祔别庙礼也】　六月魏博节度使何敬薨军中立其子左司马全皥为留后　以王景崇为成徳留后　南诏酋龙遣善阐节度使杨缉助安南节度使段酋迁守交趾【善阐府南诏别都也在交趾西北】以范昵些为安南都统【昵尼质翻些苏个翻又音细】赵诺眉为扶邪都统【按实録扶邪县属罗伏州盖南诏所置也】监陈敕使韦仲宰将七千人至峯州【监古衔翻陈读曰阵】高骈得以益其军进击南诏屡破之捷奏至海门李维周皆匿之数月无声问上怪之以问维周维周奏骈驻军峯州玩寇不进上怒以右武衞将军王晏权代骈镇安南　【考异曰补国史谓骈及晏权皆云安南节度使按时安南止有都防经略招讨使耳无节度使也旧王智兴传九子无晏权名实録亦云命晏权代骈为节度而无月日盖阙漏也】召骈诣阙欲重贬之晏权智兴之从子也【王智兴歴徳顺宪穆四朝后为武宁帅尤贪横】是月骈大破南诏蛮于交趾杀获甚众遂围交趾城　秋七月以何全皥为魏博留后　冬十月甲申以门下侍郎同平章事杨收为宣歙观察使收性侈靡门吏僮奴多倚为奸利杨价兄弟受方镇之赂屡有请托收不能尽从价怒以为叛已故岀之　拓跋怀光以五百骑入廓州生擒论恐热先刖其足数而斩之【数所具翻】传首京师其部众东奔秦州尚延心邀击破之悉奏迁于岭南吐蕃自是衰絶乞离胡君臣不知所终【乞离胡事始见二百四十六卷武宗防昌二年】　高骈围交趾十余日蛮困蹙甚城且下防得王晏权牒已与李维周将大军发海门骈即以军事授韦仲宰与麾下百余人北归先是仲宰遣小使王惠賛骈遣小校曾衮入告交趾之捷【先悉荐翻】至海中望见旌旗东来问游船【游船游奕之船】云新经略使与监军也二人谋曰维周必夺表留我乃匿于岛间维周过即驰诣京师上得奏大喜即加骈检校工部尚书复镇安南骈至海门而还王晏权闇懦动禀李维周之命维周凶贪诸将不为之用遂解重围【重直龙翻】蛮遁去者大半骈至复督励将士攻城【复扶又翻】遂克之杀段酋迁及上蛮为南诏乡导者朱道古【乡读曰向蛮居安南界内者为上蛮】斩首三万余级　【考异曰旧纪十月蛮寇悉平实録九月骈奏杀戮都蛮统皈首迁朱道古及斩首三千余级十月丙申日下又云骈奏收复安南蛮寇遁散又云败杨缉思段酋迁朱道古杀戮三万余级新纪十月高骈克安南按皈首迁即段酋迁字之误也补国史收城与败缉思等共是一事实録分在两月不知其何所据也新南诏传曰七年六月骈次交州战数胜士酣鬭斩其将张诠李溠龙举众万人降抜波风三壁缉思出战败还走城士乗之超堞入斩酋迁昵些诺眉上首三万级安南平盖因骈以六月至安南终言之耳安南实不以六月平也今从新旧纪】南诏遁去骈又破土蛮附南诏者二洞诛其酋长土蛮帅众归附者万七千人【酋慈由翻长知两翻帅读曰率】　十一月壬子赦天下诏安南邕州西川诸军各保疆域勿复进攻南诏委刘潼晓谕如能更修旧好【复扶又翻好呼到翻下同】一切不问　置静海军于安南以高骈为节度使【自此迄宋朝安南遂为静海军节镇】自李涿侵扰羣蛮【事见上卷宣宗大中十二年】为安南患殆将十年至是始平骈筑安南城周三千步造屋四十余万间　十二月戞斯遣将军乙支连几入贡奏遣鞍马迎册立使及请亥年厯日【是年丙戌亥明年也】　以成徳留后王景崇为节度使　上好音乐宴游殿前供奉乐工常近五百人【近其靳翻】毎月宴设不减十余【宴设谓宫中置宴也宋朝内臣谓之排当】水陆皆备【言殽膳备水陆之品】聼乐观优不知厌倦赐与动及千缗曲江昆明灞浐南宫北苑【南宫即兴庆宫禁苑在皇城之北】昭应咸阳【昭应有华清宫咸阳有望贤楼】所欲游幸即行不待供置有司常具音乐饮食幄帟【帟羊益翻小幕曰帟】诸王立马以备陪从【从才用翻下同】毎行幸内外诸司扈从者十余万人所费不可胜纪【胜音升】
　　八年春正月以魏博留后何全皥为节度使　二月归义节度使张义潮入朝【宣宗大中五年张义潮以沙州降寻授以归义节至是入朝】以为右神武统军命其族子惟深守归义　自安南至邕广海路多潜石覆舟静海节度使高骈募工凿之漕运无滞　西川近边六姓蛮【六姓蛮一曰蒙蛮二曰夷蛮三曰讹蛮四曰狼蛮五曰勿邓蛮六曰白蛮近其靳翻】常持两端无寇则称效顺有寇必为前锋卑笼部独尽心于唐与羣蛮为雠朝廷赐姓李除为刺史节度使刘潼遣将将兵助之【将即亮翻】讨六姓蛮焚其部落斩首五千余级　乐工李可及善为新声三月上以可及为左威衞将军曹确谏曰太宗定文武官六百余员谓房龄曰朕以待天下贤士工商杂流不可处也【处昌吕翻】太和中文宗欲以乐工尉迟璋为王府率【尉纡勿翻东宫有十率诸王有府率】拾遗窦洵直谏即改光州长史乞以两朝故事别除可及官不从　夏四月上不豫羣臣希进见【见贤遍翻】五月丙辰疎理天下系囚非巨蠧不可赦者皆逓降一等　秋七月壬寅蕲王缉薨【缉顺宗子】　怀州民诉旱刺史刘仁规揭牓禁之【揭其列翻】民怒相与作乱逐仁规仁规逃匿村舍民入州宅掠其家赀登楼击鼓久之乃定甲子以兵部侍郎充诸道盐铁转运等使驸马都尉
　　于琮同平章事　宣歙观察使杨收过华岳庙【华岳庙在华州华隂县华户化翻】施衣物【施式豉翻】使巫祈祷县令诬以为收罪右拾遗韦保衡复言收前为相除严譔江西节度使受钱百万又置造船务人讼其侵隠【复扶又翻】八月庚寅贬收端州司马　【考异曰旧传曰韦保衡作相又发収隂事言前用严譔为江西节度纳赂百万明年贬为端州司马按是时保衡未作相旧传误今从实録】　九月上疾瘳　冬十二月信王薨【宪宗子音弥兖翻】　加岭南东道节度使韦宙同平章事









　　资治通鉴卷二百五十
&lt;史部,编年类,资治通鉴&gt;
　　钦定四库全书
　　资治通鉴卷二百五十一　　宋　司马光　撰
　　胡三省　音注
　　唐纪六十七【起着雍困敦尽屠维赤奋若凡二年】
　　懿宗昭圣恭惠孝皇帝中
　　咸通九年夏六月鳯翔少尹李师望上言嶲州控扼南诏为其要冲成都道逺难以节制请建定边军屯重兵于嶲州以邛州为理所【理所犹言治所也上时掌翻嶲音髓卭渠容翻】朝廷以为信然以师望为嶲州刺史充定边军节度眉蜀邛雅嘉黎等州观察统押诸蛮并统领诸道行营制置等使师望利于专制方面故建此防其实邛距成都才百六十里嶲距邛千里其欺罔如此【为李师望以定边军致冦张本】　初南诏陷安南【见上卷四年】敕徐泗募兵二千赴援分八百人别戍桂州初约三年一代徐泗观察使崔彦曾慎由之从子也【崔慎由始见上卷宣宗大中十二年从才用翻下从孙同】性严刻朝廷以徐兵骄命镇之都押牙尹戡教练使杜璋【大中六年五月敕天下军府有兵马处宜选防兵法能弓马等人充教练使毎年合教习时常令教习】兵马使徐行俭用事军中怨之戍桂州者已六年屡求代还戡言于彦曾以军帑空虗【帑它朗翻】兵所费颇多请更留戍卒一年彦曾从之戍卒闻之怒都虞许佶【佶其吉翻】军校赵可立姚周张行实皆故徐州羣盗州县不能讨招出之补牙职防桂管观察使李丛移湖南新使未至【校戸教翻使疏吏翻】秋七月佶等作乱杀都将王仲甫【将即亮翻】推粮料判官厐勋为主【唐制凡行军置随军粮料使兵少者置粮料判官勋许云翻】刼库兵北还所过剽掠【刼桂州库兵北归徐州还音旋又如字剽匹妙翻】州县莫能御朝廷闻之八月遣髙品张敬思赦其辠【新书百官志内侍省有髙品一千六百九十六人】部送归徐州戍卒乃止剽掠　以前静海节度使髙骈为右金吾大将军骈请以从孙浔代镇交趾从之【浔徐林翻考异曰补国史曰髙公侄孙浔将先锋军毎遇陈敌身当矢石及髙公内举交代朝廷命浔节制交趾实録但云髙浔以下勒姓名于碑隂不云浔为节度使新传曰骈之战其从孙浔常为先锋冒矢石以劝士骈徙天平荐浔自代诏拜交州节度使按骈为金吾半岁始除天平今从补国史】　九月戊戍以山南东道节度使卢耽为西川节度使以有定边军之故不领统押诸蛮安抚等使【既分西川置定边军则诸蛮皆在定边军巡内】　厐勋等至湖南【湖南观察治潭州】监军以计诱之使悉输其甲兵【诱音酉】山南东道节度使崔严兵守要害徐卒不敢入境泛舟防江东下许佶等相与谋曰吾辈罪大于银刀【银刀见上卷三年】朝廷所以赦之者虑縁道攻刧或溃散为患耳若至徐州必葅醢矣乃各以私财造甲兵旗帜【帜昌志翻】过浙西入淮南淮南节度使令狐绹遣使慰劳给刍米【劳力到翻刍以饲马米以给军】都押牙李湘言于绹曰徐卒擅归埶必为乱虽无敕令诛讨藩镇大臣当临事制宜髙邮岸峻而水深狭请将竒兵伏于其侧焚荻舟以塞其前【塞悉则翻】以劲兵蹙其后可尽擒也不然纵之使得度淮至徐州与怨愤之众合为患必大绹素懦怯且以无敕书乃曰彼在淮南不为暴听其自过余非吾事也勋招集银刀等都窜匿及诸亡命匿于舟中众至千人丁巳至泗州【泗州晋宋宿豫之地后魏置南徐州又置宿豫郡又改东徐州又改东楚州周大象三年改泗州开元二十四年移州治临淮县临淮本汉徐城县地当泗水口南北冲要之所】刺史杜慆飨之于毬埸【慆他刀翻】优人致辞【致辞者今诸藩府有大宴则乐部头当筵致辞称颂宾主之美所谓致语者是也】徐卒以为玩已擒优人欲斩之坐者惊散慆素为之备徐卒不敢为乱而止慆悰之弟也【杜悰厯事穆文武宣屡入相位咸通初又为相】先是朝廷屡敕崔彦曾慰抚戍卒擅归者勿使忧疑【先悉荐翻】彦曾遣使以敕意谕之道路相望勋亦申状相继辞礼甚恭戊午行及徐城【徐城县属泗州宋朝省徐城为镇入临淮县在泗州北百余里自此而西北则入徐州界然其道里迂逺故厐勋等西入宿州至符离则距徐州才一百四十里耳】勋与许佶等乃言于众曰吾辈擅归思见妻子耳今闻已有宻敕下本军至则支分灭族矣【下户嫁翻支分谓被支解而支体异处也即冎刑】丈夫与其自投网罗为天下笑曷若相与戮力同心赴蹈汤火岂徒脱祸兼富贵可求况城中将士皆吾辈父兄子弟吾辈一唱于外彼必响应于内矣然后遵王侍中故事【王侍中谓王智兴也事见二百四十二卷穆宗长庆二年】五十万赏钱可翘足待也众皆呼跃称善将士赵武等十二人独忧惧欲逃去悉斩之遣使致其首于彦曾且为申状称勋等逺戍六年实懐乡里而武等因众心不安輙萌奸计将士诚知诖误【诖古卖翻】敢避诛夷今既防恩全宥輙共诛首恶以补愆尤冬十月甲子使者至彭城彦曾执而讯之具得其情乃囚之丁卯勋复于逓中申状【复扶又翻逓中谓入邮筒逓送使府】称将士自负罪戾各懐忧疑今已及符离尚未释甲【符离汉古县时属宿州九域志宿州北至徐州百二十里宋白曰尔雅莞符离北地尤多此草故名】盖以军将尹戡杜璋徐行俭等狡诈多疑必生衅隙乞且停此三人职任以安众心仍乞戍还将士别置二营共为一将【将并即亮翻】时戍卒拒彭城止四驿【唐制三十里一驿四驿百二十里】阖城忷惧彦曾召诸将谋之皆泣曰比以银刀凶悍【比毗至翻悍矦盰翻又下罕翻】使一军皆蒙恶名殱夷流窜不无枉滥今寃痛之声未已而桂州戍卒复尔猖狂【复扶又翻下同】若纵使入城必为逆乱如此则阖境涂地矣不若乘其逺来疲兵击之我逸彼劳徃无不捷彦曾犹豫未决团练判官温廷皓复言于彦曾曰安危之兆已在目前得失之机决于今日今击之有三难而舍之有五害诏释其罪而擅诛之一难也帅其父兄讨其子弟二难也【帅读曰率】枝党钩连刑戮必多三难也然当道戍卒擅归不诛则诸道戍边者皆效之无以制御一害也将者一军之首而輙敢害之【谓戍卒杀都将王仲甫也】则凡为将者何以号令士卒二害也所过剽掠【剽匹妙翻】自为甲兵招纳亡命此而不讨何以惩恶三害也军中将士皆其亲属银刀余党潜匿山泽一旦内外俱何以支梧四害也【如淳曰枝梧犹枝扞也薛□曰小柱为枝邪柱为梧今屋梧邪柱是也】逼脇军府诛所忌三将又欲自为一营【三将谓尹戡杜璋徐行俭及乞别营事并见上】从之则银刀之患复起违之则托此为作乱之端五害也惟明公去其三难【去羌吕翻】絶其五害早定大计以副众望时城中有兵四千三百彦曽乃命都虞侯元宻等将兵三千人讨勋数勋之罪以令士众【数所具翻】且曰非惟涂炭平人实亦汚染将士【汚乌故翻染如艶翻又如险翻】傥国家兵诛讨则玉石俱焚矣【书曰火炎昆冈玉石俱焚天吏逸徳烈于猛火】又曰凡彼亲属无用忧疑罪止一身必无连坐仍命宿州出兵符离泗州出兵于虹以邀之【虹汉古县宋魏废省古城在夏丘县界武徳置虹县于古虹城贞观八年移治夏丘故城时属宿州九域志在州东一百八十里顔师古曰虹音贡今音绛】且奏其状彦曾戒元宻无伤敕使【时张敬思尚在勋等军中】戊辰元宻彭城军容甚盛诸将至任山北数里【任山在彭城西南三十里】顿兵不进共思所以夺敕使之计欲俟贼入舘乃纵兵击之遣人变服负薪以诇贼【诇翾正翻又火迥翻】日暮贼至任山舘中空无人又无供给疑之见负薪者执而榜之【榜音彭】果得其情乃为偶人列于山下而潜遁比夜官军始觉之【比必利翻及也下比官军比追及皆同音】恐贼潜伏山谷及间道来袭【间古苋翻】复引兵退宿于城南明旦乃进追之时贼已至符离宿州戍卒五百人出战于濉水上【濉水在虹县灵壁东】望风奔溃贼遂抵宿州时宿州阙刺史观察副使焦璐摄州事城中无复余兵庚午贼攻陷之璐走免【璐音路　考异曰旧纪九月甲午勋陷宿州今从郑樵彭门纪乱及新纪】贼悉聚城中货财令百姓来取之一日之中四逺云集然后选募为兵有不愿者立斩之自旦至暮得数千人于是勒兵乘城厐勋自称兵马留后宿官军始至贼守备已严不可复攻先是焦璐闻符离败【先悉荐翻】决汴水以断北路【断音短】贼至水尚浅可渉比官军至已深矣壬申元宻引兵渡水将围城防大风贼以火箭射城外茅屋【射而亦翻】延及官军营士卒进则冒矢石退则限水火贼急击之死者近三百人【近其靳翻】元宻等以为贼必固守但为攻取之计贼夜使妇人持更【夜有五更使人各直一更撃鼓以警众谓之持更顔之推曰一更二更三更四更皆以五为节西都赋云卫以严更之署所以尔者假令正月建寅斗柄夕则指寅昼则指午自寅至午凡厯五辰冬夏之月虽复长短然辰间辽阔盈不至六缩不至四进退常在五者之间更厯也经也故曰五更更工衡翻】掠城中大船三百艘备载资粮顺流而下欲入江湖为盗【宿州居汴河之防漕运及商旅所经故城中有大船防汴而下入淮则可以入江湖矣艘蘓遭翻】以千缣赠张敬思遣骑送至汴之东境【此谓汴州东境也】纵使西归【谓西归长安】明旦官军知贼已去狼狈追之士卒皆未食比追及已饥乏贼檥舟隄下而陈于隄外【陈读曰阵下同】伏千人于舟中【檥鱼岂翻】官军将至陈者皆走入陂中宻以为畏已纵兵追之贼自舟中出夹攻之自午及申官军大败宻引兵走陷于荷涫【涫古凡翻】贼追及之宻等诸将及监陈敕使皆死士卒死者殆千人其余皆降于贼无一人还徐者贼问降卒以彭城人情计谋知其无备始有攻彭城之志乙亥厐勋引兵北度濉水逾山趣彭城【趣七逾翻】其夕崔彦曾始知元宻败移牒邻道求救明日塞门【塞悉则翻】选城中丁壮为守备内外震恐无复固志或劝彦曾奔兖州【九域志徐州北至兖州三百六十里】彦曾怒曰吾为元帅城陷而死职也立斩言者丁丑贼至城下众六七千人鼓噪动地民居在城外者贼皆慰抚无所侵扰由是人争归之不移时克罗城彦曾退保子城【罗城外大城也子城内小城也】民助贼攻之推草车塞门而焚之【推吐雷翻塞悉则翻】城陷　【考异曰旧纪九月乙未厐勋陷徐州杀节度使崔彦曾判官焦璐等贼令别将梁丕守宿州又遣刘行及丁景琮吴回攻围泗州今从彭门纪乱及新纪旧彦曾传曰九年九月十四日贼逼徐州十五日后毎旦大雾十八日彦曾并诛逆卒家口十七日昏雾尤甚贼四靣斩闗而入实録自勋知徐州出兵退至符离已后皆置于十一月今从彭门纪乱】贼囚彦曾于大彭舘执尹戡杜璋徐行俭刳而剉之【刳其腹而寸剉之】尽灭其族勋坐听事【徐州观察防事也听读曰防】盛陈兵卫文武将吏伏谒莫敢仰视即日城中愿附从者万余人戊寅勋召温庭皓使草表求节庭皓曰此事甚大非顷刻可成请还家徐草之勋许之明旦勋使趣之【趣读曰促】庭皓来见勋曰昨日所以不即拒者欲一见妻子耳今已与妻子别谨来就死勋熟视笑曰书生敢尔不畏死邪厐勋能取徐州何患无人草表遂释之有周重者每以才略自负勋迎为上客重为勋草表【重为于伪翻】称臣之一军乃汉室兴王之地【汉髙帝起于沛唐沛县属徐州故称之以自夸大】顷因节度使刻削军府刑赏失中遂致迫逐【言士卒所以迫逐主帅者皆其所自致】陛下夺其节制翦灭一军【见上巻三年】或死或流寃横无数【横戸孟翻】今闻本道复欲诛夷将士不胜痛愤推臣权兵马留后弹压十万之师抚有四州之地【胜音升四州谓徐宿濠泗】臣闻见利乘时帝王之资也臣见利不失遇时不疑伏乞圣慈复赐旌节不然挥戈曵防诣阙非迟庚辰遣押牙张琯奉表诣京师勋以许佶为都虞侯赵可立为都游奕使党与各补牙职分将诸军又遣旧将刘行及将千五百人屯濠州李圎将二千人屯泗州梁丕将千人屯宿州自余要害县镇悉缮完戍守徐人谓旌节之至不过旬月愿効力献防者逺近辐凑乃至光蔡淮浙兖郓沂宻羣盗皆倍道归之阗溢郛郭【阗停年翻郛芳无翻】旬日间米斗直钱二百【人来从乱者多故米踊贵】勋诈为崔彦曾请剪灭徐州表其略曰一军暴卒尽可翦除五县愚民各宜配【五县彭城萧丰沛滕也】又作诏书依其所读传布境内徐人信之皆归怨朝廷曰防桂州将士回戈吾徒悉为鱼肉矣刘行及引兵至涡口【涡口至濠州仅隔淮水耳涡音戈】道路附从者増倍濠州兵才数百刺史卢望回素不设备不知所为乃开门具牛酒迎之行及入城囚望回自行刺史事　【考异曰旧纪实録新纪濠州陷在十一月按濠本徐之属郡勋始得徐州则遣行及取之望回犹未及为备岂得至十一月今从彭门纪乱】泗州刺史杜慆闻勋作乱完守备以待之且求救于江淮李圎遣精卒百人先入泗州封府库慆遣人迎劳【劳力到翻】诱之入城悉诛之【诱音酉】明日圎至即引兵围城城上矢石雨下贼死者数百乃敛兵屯城西勋以泗州当江淮之冲益兵助圎攻之众至万余终不能克【史于此略言其终下文始详言其事】　初朝廷闻厐勋自任山还趣宿州【趣七喻翻】遣髙品康道伟赍敕书抚慰之十一月道伟至彭城勋出郊迎自任山至子城三十里大陈甲兵号令金皷响震山谷城中丁壮悉驱使乘城宴道伟于毬使人诈为羣盗降者数千人诸寨告捷者数十辈复作求节钺表【复扶又翻】附道伟以闻　初辛云京之孙谠【辛云京见二百二十二巻肃宗寳应二年谠多曩翻】寓居广陵喜任侠【喜许记翻如淳曰相与信为任同是非为侠所谓权行州里力折公矦者也或曰侠之为言挟也以权力侠辅人也】年五十不仕与杜慆有旧闻厐勋作乱诣泗州劝慆挈家避之慆曰安平享其禄位危难弃其城池【难乃旦翻】吾不为也且人各有家谁不爱之我独求生何以安众誓与将士共死此城耳谠曰公能如是仆与公同死乃还广陵与其家诀壬辰复如泗州【复扶又翻】时民避乱扶老防幼塞涂而来【塞悉则翻】见谠皆止之曰人皆南走子独北行取死何为谠不应至泗州贼已至城下谠急棹小舟得入慆即署团练判官城中危惧都押牙李雅有勇略为慆设守备帅众皷噪四出击贼贼退屯徐城众心稍安厐勋募人为兵人利于剽掠争赴之【帅读曰率剽匹妙翻】至父遣其子妻勉其夫皆断鉏首而鋭之【据陆徳明春秋左氏传释文断音丁管翻读如短齐景公使王黒以灵姑鉟率请断三尺而用之楚令尹围为王旌以田芋尹无宇断之是也】执以应募邻道闻勋据徐州各遣兵据要害而官军尚少贼众日滋官军数不利【少诗沼翻数所角翻】贼遂破鱼防近十县【近其靳翻】宋州东有磨山民逃匿其上勋遣其将张稔围之防旱山泉竭数万口皆渴死或説勋曰【説式芮翻下同】留后止欲求节当恭顺尽礼以事天子外戢士卒内抚百姓庶防可得勋虽不能用然国忌犹行香【唐自中世以后毎国忌日令天下州悉于寺观设斋焚香开成初礼部侍郎李蠡以其事无经据奏罢之寻而复旧毕仲荀幕府清闲録曰国忌行香起于后魏唐防要曰天寳七年敕华同等州僧尼道士国忌日各就龙兴寺行道散斋至贞元五年处州奏当州不在行香之数乞同衢婺等州行香有防依注又见前】飨士卒必先西向拜谢【凡方镇大飨将士必朝服帅将佐西向望阙谢恩言皆出于君赐也】癸卯勋闻敕使入境以为必赐旌节众皆贺明日敕使至但责崔彦曾及监军张道谨贬其官勋大失望遂囚敕使不听归诏以右金吾大将军康承训为义成节度使徐州行营都招讨使神武大将军王晏权为徐州北靣行营招讨使羽林将军戴可师为徐州南面行营招讨使　【考异曰旧纪十年正月以神武大将军王晏权为武宁节度使晏权智兴之从子也以右神防大将军康承训充徐泗行营都招讨使凡十八将分董诸道之兵七万三千一十五人正月一日进军攻徐州又曰承训大军攻宿州贼将梁丕出战屡败乃授承训义成节度使实録九年十二月以右金吾大将军康承训为义成节度使充徐泗行营兵马都招讨使承训不赴镇以节度副使陈鲂句当留后以王晏权为徐泗濠宿等州观察使充徐州北面行营招讨等使羽林将军戴可师为徐州南面行营招讨等使彭门纪乱新纪承训等除招讨使皆在十一月唐年补録十一月庚申以太原节度使康承训为都统讨徐州按庚申乃十二月一日承训旧官亦非大原节度使补録误也今从彭门纪乱新纪】大诸道兵以三帅【帅所类翻】承训奏乞沙陀三部落使朱邪赤心【沙陀萨葛安庆分为三部】及吐谷浑达靼契苾酋长各帅其众以自随【靼当葛翻帅读曰率】诏许之厐勋以李圎攻泗州乆不克遣其将吴迥代之丙午复进攻泗州昼夜不息时敕使郭厚本　【考异曰旧纪实録作郗厚本今从彭门纪乱及旧传】将淮南兵千五百人救泗州至洪泽【九域志楚州淮隂县有洪泽镇】畏贼彊不敢进辛谠请徃求救杜慆许之丁未夜乘小舟潜度淮至洪泽説厚本厚本不听比明复还己酉贼攻城益急欲焚水门城中防不能御【説式芮翻比必利翻防居依翻】谠请复徃求救慆曰前徃徒还今徃何益谠曰此行得兵则生返不得则死之慆与之泣别谠复乘小舟负戸突围出见厚本为陈利害【为于伪翻下皆为同】厚本将从之淮南都将袁公弁曰贼埶如此自保恐不足何暇救人谠拔劒瞠目谓公弁曰【瞠昌真翻】贼百道攻城陷在朝夕公受诏救援而逗留不进岂惟上负国恩若泗州不守则淮南遂为寇埸公讵能独存邪我当杀公而后止耳起欲击之厚本起抱止之公弁仅免谠乃回望泗州恸哭终日士卒皆为之流涕【为于伪翻】厚本乃许分五百人与之仍问将士将士皆愿行谠举身叩头以谢将士遂帅之抵淮南岸【帅读曰率】望贼方攻城有军吏言曰贼埶已似入城还去则便【惮贼不敢进兵言还军而去则于事为便也】谠逐之揽得其髻【揽撮持也】举劒击之士卒共救之曰予五百人判官不可杀也谠曰临陈妄言惑众【陈读曰阵】必不可舍众请不能得乃共夺之谠素多力众不能夺谠曰将士但登舟我则舍此人众竞登舟乃舍之士卒有回顾者则斫之驱至淮北勒兵击贼慆于城上布兵与之相应贼遂败走皷噪逐之至晡而还【还从宣翻又如字】厐勋遣其将刘佶将精兵数千助吴回攻泗州刘行及自濠州遣其将王立引兵防之戊午镇海节度使杜审权【镇海军治润州】遣都头翟行约将四千人救泗州【翟直格翻】己未行约引兵至泗州贼逆击于淮南围之城中兵少不能救行约及士卒尽死先是令狐绹遣李湘将兵数千救泗州【先悉荐翻】与郭厚本袁公弁合兵屯都梁城【都梁城在泗州盱眙县北都梁山项安世曰都梁县有小山山上水极清浅其山中悉产兰草緑叶紫茎俗谓兰为都梁因以名县】与泗州隔淮相望贼既破翟行约乘胜围之十二月甲子李湘等引兵出战大败贼遂陷都梁城执湘及郭厚本送徐州　【考异曰旧纪十月贼攻泗州势急令狐绹虑失淮口乃令大将李湘赴援举军皆没湘与都监郭厚本俱为贼所执送徐州令狐绹传曰贼闻湘来援遣人致书于绹辞情逊顺言朝廷累有诏赦宥但抗拒者三两人耳旦夕圗去之即束身请命愿相公保任之绹即奏闻请赐勋节仍诚李湘但戍淮口贼已招降不得立异繇是湘军觧甲安寝去警撤备日与贼相对欢笑交言一日贼军乘闲歩骑径入湘垒淮卒五千人皆被生絷送徐州为贼蒸而食之湘与监军郭厚本为厐勋断手足以徇于康承训军时浙西杜审权军千人与李湘约防兵大将翟行约勇敢知名浙军未至而湘军败贼乃分兵立淮南旗帜为交鬬之状行约军望见急趣之千人并为贼所防送徐州绹既防师朝廷以马举代绹为淮南节度使辛谠传曰湘率五千来援贼诈降败于淮口湘与郭厚本皆为贼所执彭门纪乱曰勋以泗州坚守遣刘佶共谋攻取时淮南宣润三道兵戍都梁山旧城与泗州隔淮而已贼众乃夜潜师屯淮及明而逼城濠州贼帅刘行及亦遣王立侵掠淮南于是合众急攻官军遂弃城出战十一月三十日贼乃大败官军杀害二千人生降七八百人并虏其将李湘等咸送于徐州贼遂据有淮口断絶驿路又曰贼既破戴可师令狐绹愳乃遣使诱谕约为奏请节旄续皇王寳运録曰十一月二十九日浙西节度使杜审权差都头翟行约将兵二千来救三十日行约领兵方欲入泗州又破贼奔突行约古山寻被围合城中兵士无可出救贼又开围行约不知是计便走欲去而被着山下伏兵须防被杀匹马不余贼遂围淮口镇有淮南都押衙李湘镇将袁公弁领马歩三千人被围从十一月三十日至十二月五日李湘束甲出军被袭逐杀尽却入镇者使竖降旗镇内兵士老小一万余人被刼驱送濠州郭厚本此时遇害今从续寳运録】据淮口【泗水入淮之口】漕驿路絶【谓东南漕驿入上都之路絶】康承训军于新兴【九域志宋州宁陵县有新兴镇】贼将姚周屯柳子【九域志宿州临涣县有栁子镇今在宿州北九十里范成大北使録曰自临涣县北行四十五里至栁子镇张舜民郴行録曰柳子镇在永城县南九域志永城属亳州在州东北一百一十五里】出兵拒之时诸道兵集者才万人承训以众寡不敌退屯宋州厐勋以为官军不足畏乃分遣其将丁从实等各将数千人南寇舒庐北侵沂海破沐阳下蔡乌江巢县【沐阳汉廪丘县后魏改曰沐阳唐属海州九域志在州西南一百八十里下蔡汉古县唐属颖州乌江汉东城县之乌江亭也隋置乌江县唐属和州九域志在州东北三十五里巢汉居巢县隋为襄安县武徳七年改襄安为巢县属庐州沐食聿翻】攻陷滁州杀刺史髙锡望又寇和州【滁州南至和州百五十里】刺史崔雍遣人以牛酒犒之引贼登楼共饮命军士皆释甲指所爱二人为子弟乞全之其余惟贼所处【处昌吕翻】贼遂大掠城中杀士卒八百余人　【考异曰彭门纪乱光蔡山中草贼数攻破滁州杀刺史髙锡望归附厐勋旧纪十一月吴迥既执李湘乃令小将张行简吴约攻滁州执刺史髙锡望手刃之屠其城而去行简又进攻和州刺史崔雍登城楼谓吴约云云遂剽城中居民杀判官张以浚城濠故也勋又令刘贽攻濠州陷之囚刺史卢望回于回车舘望囘郁愤而死实録闰月贼陷和州濠州明年二月又云勋遣张行简攻滁州入城害刺史髙锡望新纪十二月贼陷滁和今陷濠州从彭门纪乱陷滁和置执李湘下】泗州援兵既絶粮且尽人食薄粥闰月己亥辛谠言于杜慆请出求救于淮浙夜帅敢死士十人执长柯斧【柯斧柄也帅读曰率】乘小舟潜徃斫贼水寨而出明旦贼乃觉之以五舟遮其前以五千人夹岸追之贼舟重行迟谠舟轻行疾力鬭三十余里乃得免癸卯至州见令狐绹甲辰至润州见杜审权【州南至润州五十余里】时泗州乆无声问或传已陷谠既至审权乃遣押牙赵翼将甲士二千人与淮南共输米五千斛盐五百斛以救泗州戴可师将兵三万渡淮转战而前贼尽弃淮南之守可师欲先夺淮口后救泗州壬申围都梁城城中贼少【少诗沼翻】拜于城上曰方与都头议出降可师为之退五里【为于伪翻】贼夜遁明旦惟空城可师恃胜不设备是日大雾贼将王立引兵数万疾径奄至【疾径犹言防径也不由正路直径而行取其便疾】纵击官军官军不及成列遂大败将士触兵及溺淮死得免者才数百人亡器械资粮车马以万计贼传可师及监军将校首于彭城　【考异曰续寳运録曰正月十八日戴可师陷失贼遂凶狂彭门纪乱曰可师引兵三万欲先夺淮口遂救泗州十二月十三日迟明围贼于都梁山下贼已就降而可师自恃兵强不为备贼将王立者将兵数万人防径赴救奔突而前官军溃乱遂为所败可师并监使将校已下咸没于阵于是厐勋自谓前无彊敌矣旧纪十一月可师与贼转战贼党屡败尽弃淮南之守十年正月以可师充曹州行营招讨使时贼将刘行及吴回攻围泗州可师乘胜救之屯于石梁驿贼退去可师追击生擒行及贼保都梁城登城拜曰见与都头谋归降可师既知其窘乃退军五里其城西面有水三面大军贼乃夜中渉水而遁明早开城门惟病妪数人而已王师入垒未整翌日诘旦重雾贼军大至可师方大醉单马奔出为虹县人郭真所杀一军尽没贼将吴回进军复围泗州又曰厐勋奏当道先戍岭南兵士三千人春冬衣今欲差人送赴邕管鄂岳观察使刘允章上书言厐勋聚徒十万今若遣人逹岭表如戍卒与勋合势则祸难非细寻诏厐勋止絶兼令江淮诸道纪纲捕之实録可师败系于闰月下亦云十二月十三日新纪十二月壬申亦用纪乱之日也按纪乱上有腊月又云十二月十三日其下无闰月疑谓闰月十三日也然据续寳运録闰月十一日辛谠离泗州十四日至州乞兵粮若于时可师在都梁则谠必不舍可师而诣润也若谠出在可师败后则令狐绹方自救不暇何暇救泗州若可师败在正月则新纪十二月已除马举南面招讨使要之必在辛谠适润之后故置于此】厐勋自谓无敌于天下作露布散示诸寨及乡村于是淮南士民震恐徃徃避地江左令狐绹畏其侵轶【轶徒结翻】遣使诣勋説谕【説式芮翻】许为奏请节【为于伪翻】勋乃息兵俟命由是淮南稍得收散卒修守备时汴路既絶江淮徃来者皆出寿州【自寿州泝淮即入颖汴路】贼既破戴可师乘胜围寿州掠诸道贡献及商人货其路复絶【复扶又翻下同】勋益自骄日事游宴周重谏曰自古骄满奢逸得而复失成而复败多矣况未得未成而为之者乎诸道兵大集于宋州徐州始惧应募者益少而诸寨求益兵者相继勋乃使其党散入乡村驱人为兵又见兵已及数万人【见贤遍翻】资粮匮竭乃敛富室及商旅财什取其七八坐匿财夷宗者数百家又与勋同举兵于桂州者尤骄暴夺人资财掠人妇女勋不能制由是境内之民皆厌苦之不聊生矣王晏权兵数退衂【数所角翻】朝廷命泰宁节度使曹翔代晏权为徐州北面招讨使【兖海号泰宁军　考异正文曰曹翔马举为徐州南北招讨使注曰彭门纪乱作马士举今从新纪纪乱曰王晏权数为贼所攻虽不败伤亦时退缩朝廷复除陇州牧曹翔领兖海节度使充北面都统招讨等使又魏博元帅何公遣行军薛尤将兵三万人掎角破贼曹翔军于沛魏博军于丰萧其众都六七万人又言贼冦海州夀州皆败又言辛谠救泗州虽系正月之下葢追叙以前之事实録二月以马举为淮南节度使充南面招讨使初康承训率诸将正月一日进军攻徐州不克贼围寿州王晏权数为贼所攻退缩不敢出战乃以曹翔为兖海等州节度使充北面招讨使魏博遣薛尤将兵三千掎角讨贼贼众攻海州戍兵击之大败康承训率众屯于柳子之西皆承此而误也新纪翔举除南北招讨在十二月而无闰今因翔与魏博同讨徐州而见之置于岁末余据考异及明年马举解泗州围事则通鉴正文曹翔为徐州北面招讨使之下当有以马举为淮南节度使充南面招讨使十四字传写逸之也】前天雄节度使何全皥【按何全皥为魏博节度使魏博本号天雄军未尝徙他镇疑史衍前字或曰是时秦州号天雄军罢魏博军号故加前字】遣其将薛尤将兵万三千人讨厐勋　【考异曰彭门纪乱曰尤将三万人并曹翔军都六七万人实録魏博奏请出兵三千人助讨徐泗旧纪魏博何敬奏当道防检兵马一万三千赴行营姓名虽误今取其人数】翔军于滕沛尤军于丰萧【四县皆属徐州滕春秋滕子之国隋置滕县宋白曰以县西南四十里有滕城也丰汉古县九域志滕在州北一百九十五里沛在西北一百四十里丰在西北一百四十里萧在西五十里萧县亦以古萧国为名】　是歳江淮旱蝗十年春正月康承训将诸道军七万余人屯柳子之西自新兴至鹿塘三十里壁垒相属【属之欲翻】徐兵分戍四境城中不及数千人厐勋始惧民多穴地匿其中勋遣人搜掘为兵日不过得三二十人勋将孟敬文守丰县狡悍而兵多谋贰于勋自为符防勋闻之防魏博攻丰勋遣腹心将将三千助敬文守丰敬文与之约共击魏博军且誉其勇【三千之下当有人字将将并即亮翻誉音余】使为前锋新军既与魏博战【新军谓厐勋新附之军】敬文引兵退走新军尽没勋乃遣使绐之曰【绐徒亥翻】王立已克淮南留后欲自徃镇之悉召诸将欲选一人可守徐州者敬文喜即驰诣彭城未至城数里勋伏兵擒之辛酉杀之　丁卯同昌公主适右拾遗韦保衡以保衡为起居郎驸马都尉【同昌隋郡名唐为叠州常芬县】公主郭淑妃之女上特爱之倾宫中珍玩以为资送赐第于广化里窓户皆饰以杂寳井栏药臼槽匮亦以金银为之编金缕以为箕筐赐钱五百万缗他物称是【称尺证翻】　徐贼冦海州【徐贼者厐勋所遣兵也九域志徐州东至海州四百八十里】时诸道兵戍海州者已数千人断贼所过桥柱而弗殊【殊絶也断桥柱而不使絶待贼过践踏而自陷断音短下鎻断斧断同】仍伏兵要害以待之贼过桥崩苍黄散乱伏兵发尽殪之【殪壹计翻】其攻寿州者复为南道军所破斩获数千人【南道军淮浙之兵也复扶又翻】辛谠以浙西之军至楚州敕使张存诚以舟助之徐贼水陆布兵鎻断淮流浙西军惮其彊不敢进谠曰我请为前锋胜则继之败则汝走犹不可谠乃募选军中敢死士数十人牒补职名先以米舟三艘盐舟一艘乘风逆流直进贼夹攻之矢着舟板如急雨【夹攻者两岸贼兵也艘蘓遭翻着直畧翻】及鎻谠帅众死战斧断其鎻乃得过城上人喧呼动地【帅读曰率呼火故翻】杜慆及将佐皆泣迎之乙酉城上望见舟师张帆自东来识其旗浙西军也去城十余里贼列火船拒之帆止不进慆令谠帅死士出迎之乘战舰冲贼陈而过【陈读曰阵】见张存诚帅米舟九艘曰将士在道前却存诚屡欲自杀【惮敌而不敢进故为之一前一却】仅得至此今又不进谠言贼不多甚易与耳【所以作众气而使之进易以防翻】帅众旗鼓噪而前【帅读曰率下同】贼见其埶猛鋭避之遂得入城　二月端州司马杨收长流驩州寻赐死其僚属党友坐长流岭表者十余人初尚书右丞裴坦子娶收女资送甚盛器用饰以犀玉坦见之怒曰破我家矣立命坏之【坏音怪】已而收竟以贿败　康承训使朱邪赤心将沙陀三千骑为前锋陷陈却敌【陈读曰阵】十镇之兵伏其骁勇【十镇谓义成魏愽鄜延义武鳯翔横海泰宁宣武忠武天平也】承训尝引麾下千人渡涣水【宿州临涣县以临涣水得名南北对境图涣水出亳州南流入淮正直五河口】贼伏兵围之赤心帅五百骑奋楇冲围拔出承训贼埶披靡【楇歩爪翻披普彼翻】因合击败之【败补迈翻】承训数与贼战【数所角翻】贼军屡败王立自矜淮口之捷【谓破戴可师也】请独将所部三万人破承训厐勋许之己亥立引兵度濉水夜袭鹿塘寨黎明围之立与诸将临望自谓功在漏刻沙陀左右突围出入如飞贼纷扰移避沙陀纵骑蹂之【蹂人九翻】寨中诸军争出奋击贼大败官军蹙之于濉水溺死者不可胜纪【胜音升】自鹿塘至襄城【此襄城非汝州之襄城葢徐宿间别自有襄城也】伏尸五十里斩首二万余级立单骑走免所驱掠平民皆散走山谷不复还营【复扶又翻】委弃资粮器械山积时有敕诸军破贼得农民皆释之自是贼毎与官军遇其驱掠之民先自溃厐勋许佶以立骄惰致败欲斩之周重为之説勋曰【为于伪翻下为敌同説式芮翻】立再胜未赏【再胜谓取濠州破戴可师】一败而诛之弃功録过为敌报讐诸将咸愳矣不若赦之责其后効勋乃释之立收散卒才数百人请取泗州以补过勋益其兵而遣之　三月辛未以起居郎韦保衡为左谏议大夫充翰林学士　徙郢王侃为威王【侃皇子也】　康承训既破王立进逼柳子与姚周一月之间数十战丁亥周引兵渡水【谓渡涣水也】官军急击之周退走官军逐之遂围柳子防大风四面纵火贼弃寨走沙陀以精骑邀之屠杀殆尽自柳子至芳城【芳城新书作芳亭】死者相枕【枕职任翻】斩其将刘丰周将麾下数十人奔宿州宿州守将梁丕素与之有隙开城听入执而斩之厐勋闻之大惧与许佶议自将出战【将即亮翻】周重泣言于勋曰柳子地要兵精姚周勇敢有谋今一旦覆没危如累卵不若遂建大号悉兵四出决力死战又劝杀崔彦曾以絶人望术士曹君长亦言徐州山川不容两帅【帅所类翻】今观察使尚在故留后未兴贼党皆以为然夏四月壬辰勋杀彦曾及监军张道谨宣慰使仇大夫僚佐焦璐温庭皓并其亲属宾客仆妾皆死断淮南监军郭厚本都押衙李湘手足【断丁管翻】以示康承训军勋乃集众言曰勋始望国恩【大言以播告曰言望国恩谓望旌节也】庶全臣节今日之事前志已乖自此勋与诸君真反者也当扫境内之兵戮力同心转败为功耳众皆称善于是命城中男子悉集毬仍分遣诸将比屋大索【比毘必翻索山客翻】敢匿一男子者族其家选丁壮得三万人更造旗帜【更工衡翻帜昌志翻】给以精兵许佶等共推勋为天册将军大防明王勋辞王爵先是辛谠复自泗州引骁勇四百人迎粮于润【先悉荐翻复扶又翻】贼夹岸攻之转战百里乃得出至广陵止于公馆不敢归家舟载盐米二万石钱万三千缗乙未还至斗山【斗山在今盱眙县亦曰陡山临淮流斗山之东则古盱眙】贼将王芝帅众万余拒之于盱眙密布战舰百五十艘以塞淮流【帅读曰率塞悉则翻】又纵火船逆之谠命以长义托过自卯战及未众寡不敌官军不利贼缚木于战舰【舰户黯翻】旁出四五尺为战棚【棚浦庚翻】谠命勇士乘小舟入其下矢刅所不能及以枪揭火牛焚之【掲其谒翻火牛防草为之热以烧敌今防邉州郡防城库积草谓之火牛草】战舰既然【然谓火然也】贼皆溃走官军乃得过入城　【考异曰续寳运録曰二月七日辛谠防防骁勇领空船十二只般粮二十日却到楚州四月六日离楚八日至斗山下是日二更后入泗州按正月二十七日谠迎米船九只入泗州二月六日未应食尽复出又二十日却到楚州不应住四十五日然后离彼又上有二月十日授谠御史不应下云二月七日谠出般粮疑是三月字也】　厐勋以父举直为大司马与许佶等留守徐州或曰将军方耀兵威不可以父子之亲失上下之节乃令举直趋拜于庭勋据案而受之时魏博屡围丰县厐勋欲先击之丙申引兵徐州　戊戍以前淮南节度使同平章事令狐绹为太保分司【以绹在淮南防师命马举代之】　厐勋夜至丰县潜入城魏博军皆不之知魏博分为五寨其近城者屯数千人【近其靳翻】勋纵兵围之诸寨救之勋伏兵要路杀官军二千人余皆返走贼攻寨不克至夜解围去官军畏其众且闻勋自来诸寨皆宵溃曹翔方围滕县闻魏博败引兵退保兖州【曹翔泰宁帅本治兖州故退保之】贼悉毁其城栅运其资粮传檄徐州盛自夸大谓官军为国贼云　马举将精兵三万救泗州乙巳分军三道度淮至中流大噪声闻数里【闻音问】贼大惊不测众寡敛兵屯城西寨举就围之纵火焚栅贼众大败斩首数千级王立死吴迥退保徐城泗州之围始解泗州被围凡七月【泗州自去年九月末受围】守城者不得寐面目皆生疮　厐勋留丰县数日欲引兵西击康承训或曰天时向暑蚕麦方急不若且休兵聚食然后图之或曰将军出师数日摧七万之众【谓破魏博之兵也】西军震恐【西军谓康承训之军也时屯柳子其地在丰县之西】乘此声埶彼破走必矣时不可失厐举直以书劝勋乘胜进军勋意遂决丁未丰县庚戍至萧约襄城留武小睢诸寨兵合五六万人以二十九日迟明攻柳子【迟直利翻待也】淮南败卒在贼中者【李湘袁公弁之兵也】逃诣康承训告以其期承训得先为之备秣马整众设伏以待之丙辰襄城等兵先至柳子遇伏败走厐勋既自失期遽引兵自三十里外赴之比至【比必利翻】诸寨已败勋所将皆市井白徒覩官军势盛皆不战而溃承训命诸将急追之以骑兵邀其前歩卒蹙其后贼狼狈不知所之自相蹈借僵尸数十里【借慈夜翻僵居良翻】死者数万人勋解甲服布襦而遁【襦汝朱翻短衣也】收散卒才及三千人归彭城　【考异曰实録勋败于柳子在五月葢约奏到书之其他皆如此虽有月日不可用今从彭门纪乱】使其将张实分诸寨兵屯第城驿【第城驿在宿州西】勋初起下邳土豪郑镒【镒音逸】聚众三千自备资粮器械以应之勋以为将谓之义军五月沂州遣军围下邳【下邳县属徐州九域志在州东一百八十里】勋命镒救之镒帅所部来降【帅读曰率】　六月陜民作乱逐观察使崔荛【陜失冉翻荛如招翻】荛以器韵自矜不亲政事民诉旱荛指庭树曰此尚有叶何旱之有杖之民怒故逐之荛逃于民舍渴求饮民以溺饮之【溺奴吊翻饮之于鸩翻】坐贬昭州司马　以中书侍郎同平章事徐商同平章事充荆南节度使癸卯以翰林学士承防戸部侍郎刘瞻同平章事　【考异曰玉泉子闻见録曰徐公商判鹾以瞻为从事商拜相命官曽不及瞻瞻出于覊旅以杨翼枢密权重可倚以图事而密啗阍者谒焉瞻有仪表加之词辩俊利翼一见悦之毎翼归第瞻輙之由是日加亲熟遂许以内廷之拜既有日矣瞻即复谒徐公曰相公过听以某辱在门舘幸遇相公登庸四海之人孰不受相公之惠某故相公从事穷饥日加且环歳矣相公曾不以下位处之某虽不佞亦相公之恩不终也今已别有计矣请从此辞即下拜焉商初闻瞻言徒唯唯而已迨闻别有计不觉愕然方欲逊谢瞻已疾趋出矣明日内牓子出以瞻为翰林学士旧瞻传刘瑑作相以宗人遇之荐为翰林学士按瞻素有清节必不至如玉泉子所云恐出于爱憎之説闻见録又云翼为鳯翔监军瞻即出为太原亚尹郑从谠为节度使殊不礼焉洎复入翰林而作相也常谓人曰吾在北门为郑尚书冷将息不复病热矣从谠南海之命瞻所致也按旧传瞻自户部侍郎承防出为太原尹河东节度使瞻为学士若非罪谪恐不为少尹又旧纪咸通十二年十二月郑从谠自宣武节度使为广州在瞻驩州后故知玊泉子所记皆虚今不取】瞻桂州人也　马举自泗州引兵攻濠州拔招义钟离定逺【招义汉睢陵县地宋置济隂郡隋废郡为化明县武徳七年改为招义钟离汉古县定逺汉曲阳县地梁改为定逺唐皆属濠州九域志招义在州东一百二十四里定逺在州南八十里】刘行及设寨于城外以拒守举先遣轻骑挑战【挑徒了翻】贼见其众少争出寨西击之举引大军数万自它道击其东南遂焚其寨贼入固守举堑其三面而围之北面临淮贼犹得与徐州通厐勋遣吴回助行及守濠州屯兵北津以相应【北津淮水之北岸也凡临水济渡之处谓之津】举遣别将度淮击之斩获数千平其寨　曹翔之退屯兖州也留沧州卒四千人戍鲁桥【沧州卒横海之兵也九域志济州任城县有鲁桥镇】卒擅还翔曰以厐勋作乱故讨之今沧卒不从约束是自乱也勒兵迎之围于兖州城外择违命者二千人悉诛之朝廷闻魏博军败以将军宋威为徐州西北面招讨使将兵三万屯于丰萧之间翔复引兵防之【复扶又翻】秋七月康承训克临涣杀获万人遂拔襄城留武小睢等寨曹翔拔滕县进击丰沛贼诸寨戍兵多相帅逃匿保据山林【帅读曰率】贼抄掠者过之【抄楚交翻】輙为所杀而五八村尤甚有陈全裕者为之帅【帅所类翻】凡叛勋者皆归之众至数千人战守之具皆备环地数千里【环音宦】贼莫敢近【近其靳翻】康承训遣人招之遂举众来降贼党益离蕲县士豪李衮杀贼守将举城降于承训【靳汉古县唐属宿州九域志在州南三十六里】沛县守将李直诣彭城计事裨将朱玫举城降于曹翔【玫莫柸翻】直自彭城还玫逆击走之翔发兵戍沛玫邠州人也勋遣其将孙章许佶各将数千人攻陈全裕朱玫皆不克而还【还从宣翻】康承训乘胜长驱拔第城进抵宿州之西筑城而守之厐勋忧懑不知所为但祷神饭僧而已【懑莫困翻心烦也饭扶晩翻】　初厐勋怒梁丕专杀姚周黜之使徐州旧将张稔代之治州事【治直之翻】以其党张儒张实等将城中兵数万拒官军儒等列寨数重于城外环水自固【重直龙翻环音宦】康承训围之张实夜遣人潜出以书白勋曰今国兵尽在城下【国兵谓官军也】西方必虚将军冝引兵出其不意掠宋亳之郊彼必解围而西将军设伏要害迎击其前实等出城中兵蹙其后破之必矣时曹翔使朱玫击丰破之乘胜攻徐城下邳皆拔之斩获万计勋方忧惧欲走得实书即从其策使厐举直许佶守徐州引兵而西八月壬子康承训焚外寨张儒等入保罗城【外寨宿州城外之寨罗城宿州罗城也】官军攻之死者数千人不能克　【考异曰旧纪实録皆云八月康承训攻柳子寨垂克而贼将王立救至王师大败承训退保宋州厐勋乘胜自帅徐州劲卒倂攻泗州留其都将许佶守徐州诏马举援泗州按立救柳子为承训所败兼于时立已死于泗州勋亦未尝亲攻泗州旧纪实録误也】承训患之遣辩士于城下招谕之张稔甞戍边有功虽胁从于贼心甞忧愤【心尝当作常】时将所部兵守子城夜召所亲数十人谋归国因稍令布谕恊同者众乃遣腹心张臯夜出以状白承训约期杀贼将举城降至日请立青旌为应使众心无疑【木行色青木主生使立青旌以示不杀】承训大喜从之九月丁巳张儒等饮酒于柳溪亭稔使部将董厚等勒兵于亭西稔先跃马而前大呼曰厐勋已枭首于仆射寨中【呼火故翻仆射谓承训也】此辈何得尚存士卒竞进遂斩张儒等数十人城中大扰稔谕以归国之计及暮而定戊午开门出降稔见承训肉袒行涕泣谢罪承训慰劳【劳力到翻下赏劳同】即宣敕拜御史中丞赐遗甚厚【遗唯季翻】稔复进言【复扶又翻】今举城归国四逺未知请诈为城陷引众趋符离及徐州【趣七喻翻下同】贼党不疑可尽擒也承训许之宿州旧兵三万承训益以数百骑皆赏劳而遣之稔复入城暮平安火如常日己未向晨稔积薪数千束纵火焚之如城陷军溃之状直趋符离符离纳之既入斩其守将号令城中皆听命收其兵复得万人【复扶又翻】北趋徐州厐举直许佶闻之婴城拒守辛酉稔至彭城引兵围之按兵未攻先谕城上人曰朝廷唯诛逆党不伤良人汝曹奈何为贼城守【为于伪翻】若尚狐疑须臾之间同为鱼肉矣于是守城者稍稍弃甲投兵而下崔彦曾故吏路审中开门纳官军厐举直许佶帅其党保子城【帅读曰率】日昃贼党自北门出稔遣兵追之斩举直佶首余党多赴水死悉捕戍桂州者亲族斩之死者数千人徐州遂平厐勋将兵二万自石山西出所过焚掠无遗庚申承训始知引歩骑八万西击之使朱邪赤心将数千骑为前锋　【考异曰彭门纪乱云沙陀都头朱邪赤衷按献祖纪年録当作赤心纪乱误也】勋袭宋州陷其南城刺史郑处冲守其北城【处昌吕翻】贼知有备舍去度汴南掠亳州【九域志宋州南至亳州一百二十里】沙陀追及之勋引兵循涣水而东将归彭城为沙陀所逼不暇饮食至蕲【蕲秦汉古县宋置谯郡齐为北谯郡时为县属宿州九域志在州南三十六里】将济水李衮桥勒兵拒之贼惶惑不知所之至县西官军大集纵击杀贼近万人【近其靳翻】余皆溺死降者才及千人勋亦死而人莫之识数日乃获其尸　【考异曰彭门纪乱曰初厐勋之求节也必希嵗内得之于是闾里小儿竞歌之曰得节不得节不过十二月即厐勋九年十月十七日作乱十年九月十九日就戮通其闰月计之正一嵗而灭按六日承训知勋掠亳宋即追之至蕲县得之恐未至十九日疑是九日也新纪九月癸酉厐勋伏诛用彭门纪乱也】贼宿迁等诸寨皆杀其守将而降【宿迁晋宿预县也唐避代宗讳改曰宿迁属徐州在下邳东南一百八十里】宋威亦取萧县吴迥独守濠州不下冬十月以张稔为右骁卫大将军御史大夫马举攻濠州自夏及冬不克城中粮尽杀人而食之官军深堑重围以守之【重直龙翻】辛丑夜吴迥突围走举勒兵追之杀获殆尽迥死于招义以康承训为河东节度使同平章事以杜慆为义成节度使上嘉朱邪赤心之功置大同军于云州以赤心为节度使【防昌中已置大同军团练使于云州寻为防御今陞为节镇】召见留为左金吾上将军赐姓名李国昌【其后李国昌父子卒以云州起兵葢寻遣之还镇也薛史曰赤心赐姓名系郑王房见贤遍翻】赏赉甚厚以辛谠为亳州刺史谠在泗州犯围出迎兵粮徃返凡十二及除亳州上表言臣之功非杜惂不能成也赐和州刺史崔雍自尽【以其开门延贼也　考异曰旧纪八月和州防御行官石侔等讼雍罪其月赐自尽实録讼在八月赐自尽在十月今从之】家属流康州兄弟五人皆逺贬　上荒宴不亲庶政委任路岩岩奢靡颇通赂遗【遗唯季翻】左右用事至徳令陈蟠叟因上书召对【肃宗至徳元载分鄱阳秋浦置至徳县属饶州】言请破边咸一家可赡军二年上问咸为谁对曰路岩亲吏上怒流蟠叟于爱州自是无敢言者　初南诏遣使者杨酋庆来谢释董成之囚【释董成见上巻七年】定边节度使李师望欲激怒南诏以求功遂杀酋庆西州大将恨师望分裂巡属【谓分四川巡属邛嶲等州别立定边军也事见上九年六月】隂遣人致意南诏使入冦师望贪残聚私货以百万计戍卒怨怒欲生食之师望以计免朝廷征还以太府少卿窦滂代之滂贪残又甚于师望故蛮冦未至而定边固已困矣是月南诏骠信酋龙倾国入冦引数万众击董舂乌部破之【董舂乌部西州附寨蛮也】十一月蛮进冦嶲州定边都头安再荣守清溪闗蛮攻之再荣退屯大渡河北与之隔水相射【射而亦翻】九日八夜蛮密分军开道逾雪坡奄至沐源川【雪坡雪岭之坡也沐源川在嘉州罗目县界麟徳二年开生撩置罗目县及沐州后废沐州以罗目属嘉州宋朝又废罗目为镇属峨睂县又今嘉州犍为县有沐川镇】滂遣兖海将黄卓帅五百人拒之举军覆没【帅读曰率】十二月丁酉蛮衣兖海之衣诈为败卒至江岸呼船【蛮衣于既翻此江青衣江也】已济众乃觉之遂陷犍为纵兵焚掠陵荣二州之境【犍为汉郡名后周置武阳县隋开皇初改名犍为因山为名也唐属嘉州九域志在州东南一百二十里犍居言翻】后数日蛮军大集于陵云寺与嘉州对岸【嘉州汉犍为郡南安县地梁武帝开通外徼立青州取青衣以为名西魏改青州为睂州取峨睂山以为名后周复曰青州又改曰嘉州取汉嘉郡以为名隋又改曰睂州唐复曰嘉州别置睂州于汉武阳县地陵云寺在嘉州南山开元中僧海通于渎江沫水蒙水三江之防悍流怒浪之滨凿山为弥勒大像髙逾三百六十尺建七层阁以覆之】刺史杨忞【忞莫中翻】与定边监军张允琼勒兵拒之蛮潜遣竒兵自东津济夹击官军杀忠武都将顔庆师余众皆溃忞允琼脱身走壬子陷嘉州庆师庆复之弟也窦滂自将兵拒蛮于大渡河骠信诈遣清平官数人诣滂结和滂与语未毕蛮乘船栰争渡忠武徐宿两军结陈抗之【徐宿旧武宁军以其军数乱逆罢节镇陈读曰阵】滂惧自经于帐中徐州将苖全绪解之曰都统何至于是全绪与安再荣及忠武将勒兵出战滂遂单骑宵遁三将谋曰今众寡不敌明旦复战吾属尽矣【复扶又翻】不若乘夜攻之使之惊乱然后解去于是夜入蛮军弓弩乱蛮大惊三将乃全军引去蛮进陷黎雅民窜匿山谷败军所在焚掠滂奔导江【导江本刘蜀所置都安县后周改为汶山唐改曰导江属彭州九域志在州西九十里】邛州军资储偫皆散于乱兵之手【偫丈里翻】蛮至城已空通行无碍矣　【考异曰张云咸通解围録曰十年十月南蛮众击董舂乌部落倾其巢窟舂乌以其众保北栅俄而蛮掩至沐源川遂逼嘉州南自清黎关冦黎雅张锦里耆旧传曰十一年庚寅节度使卢仆射耽冬云南蛮数万冦边突破清溪闗犯大渡河遂进陷沈黎突卭崃直雅卭按解围録新旧纪皆在十年冬而独以为十一年冬误也新传曰十年乃入冦以兵缀清溪闗密引众伐木开道径雪坡盛夏卒冻死者二千人出沐源闚嘉州按蛮以十一月至沭源川非盛夏新传误也实録又曰骠信以十月三日离善阐毎人止将米炒一斗随身乃诏髙骈乘其国内无兵备进攻善阐以解冲突按骈时为郓州节度使不在安南恐实録误也】诏左神武将军顔庆复将兵赴援









　　资治通鉴巻二百五十一
&lt;史部,编年类,资治通鉴&gt;
　　钦定四库全书
　　资治通鉴卷二百五十二　宋　司马光　撰
　　胡三省　音注
　　唐纪六十八【起上章摄提格尽柔兆涒滩凡七年】
　　懿宗昭圣恭惠孝皇帝下
　　咸通十一年春正月甲寅朔羣臣上尊号曰睿文英武明徳至仁大圣广孝皇帝赦天下　西川之民闻蛮冦将至争走入成都时成都但有子城亦无壕人所占地【占之赡翻】各不过一席许雨则戴箕盎以自庇又乏水取摩诃池泥汁澄而饮之【成都记摩诃池在张仪子城内隋蜀王秀取土筑广子城因为池有胡僧见之曰摩诃宫毘罗盖胡僧谓摩诃为大宫毘罗为龙谓此池广大有龙耳因名摩诃池或曰萧摩诃所开非也池今在成都县东南十二里】将士不习武备节度使卢耽召彭州刺史吴行鲁使摄参谋与前泸州刺史杨庆复　【考异曰新传云泸州刺史杨庆锦里耆旧传云嘉州误也今从解围録】共修守备选将校分职事【将即亮翻下同校户教翻】立战棚具礟檑【棚蒲庚翻礟普教翻檑卢对翻檑木也自城上下之以压敌】造器备严警逻先是西川将士多虚职名亦无禀给【先悉荐翻】至是掲牓募骁勇之士【逻郎佐翻掲丘杰翻】补以实职厚给粮赐应募者云集庆复乃谕之曰汝曹皆军中子弟年少材勇【少始照翻】平居无由自进今蛮冦慿陵乃汝曹取富贵之秋也可不免乎皆欢呼踊跃于是列兵械于庭使之各试所能两两角胜察其勇怯而进退之得选兵三千人号曰突将行鲁彭州人也戊午蛮至眉州耽遣同节度副使王偃等赍书见其用事之臣杜元忠与之约和蛮报曰我辈行止只系雅懐　路岩韦保衡上言康承训讨厐勋时逗挠不进【上时掌翻逗音豆挠奴教翻】又不能尽其余党又贪虏获不时上功【上时掌翻】辛酉贬蜀王傅分司【蜀王佶皇子也　考异曰新传云宰相路岩韦保衡劾承训讨贼逗挠贪虏获不时上功贬蜀王傅分司东都按此时保衡未为相盖以尚主之故上用其言故得挤承训也】寻再贬恩州司马　南诏进军新津【新津汉武阳县后周改为新津唐属蜀州九域志在州东南七十里】定边之北境也卢耽遣同节度副使谭奉祀致书于杜元忠问其所以来之意蛮留之不还耽遣使告急于朝【朝直遥翻】且请遣使与和以纾一时之患朝廷命知四方馆事太仆卿支详为宣谕通和使【晏公类要曰旧仪于通事舍人中以宿长一人总知馆事谓之馆主凡四方贡纳及章表皆受而进之唐自中世以后始以他官判四方馆事】蛮以耽待之恭亦为之盘桓【为于伪翻】而成都守备由是粗完【粗坐五翻】甲子蛮长驱而北陷双流【双流汉广都县地隋置双流县唐属成都府九域志在府南四十里】庚午耽遣节度副使柳槃徃见之杜元忠授槃书一通曰此通和之后骠信与军府相见之仪也其仪以王者自处【处昌吕翻】语极骄慢又遣人负防幕至城南云欲张陈蜀王防以居骠信【隋蜀王秀镇蜀起听事极为宏壮防他经翻】癸酉废定边军复以七州归西川【七州邛眉蜀雅嘉黎嶲也】是日蛮军抵成都城下前一日卢耽遣先锋游奕使王昼至汉州诇援军且趣之【诇翾正翻又火迥翻趣读曰促】时兴元六千人鳯翔四千人已至汉州防窦滂以忠武义成徐宿四千人自导江奔汉州就授军以自存丁丑王昼以兴元资简兵三千余人军于毗桥【毗桥在汉州南界】遇蛮前锋与战不利退保汉州时成都日望援军之至而窦滂自以失地【谓失定边军也】欲西川相继陷没以分其责毎援军自北至辄説之曰蛮众多于官军数十倍官军逺来疲未易遽前【説式芮翻易以豉翻】诸将信之皆狐疑不进成都十将李自孝隂与蛮通欲焚城东仓为内应城中执而杀之后数日蛮果攻城乆之城中无应而止二月癸未朔蛮合梯冲四面攻成都城上以钩缳挽之使近【梯云梯冲冲车也缳于善翻屈转其索如环钩施于其端】投火沃油焚之攻者皆死卢耽以杨庆复摄左都押牙李骧各帅突将出战【帅读曰率】杀伤蛮二千余人防暮焚其攻具三千余物而还蜀人素怯其突将新为庆复所奬拔且利于厚赏勇气自倍其不得出者皆愤郁求奋后数日贼取民篱重沓湿而屈之以为蓬【重直龙翻蓬当作篷编竹以覆舟曰篷言湿篱而屈之状如舟之眠篷也】置人其下举以抵城而斸之【斸陟玊翻斫也掘也】矢石不能入火不能然【然与燃同烧也】庆复镕铁汁以灌之攻者又死乙酉支详遣使与蛮约和丁亥蛮敛兵请和戊子遣使迎支详时顔庆复以援军将至详谓蛮使曰受诏诣定边约和今云南乃围成都则与向日诏防异矣且朝廷所以和者冀其不犯成都也今矢石昼夜相交何谓和乎蛮见和使不至【使并防吏翻】庚寅复进攻城【复扶又翻】辛卯城中出兵击之乃退初韦臯招南诏以破吐蕃既而蛮诉以无甲弩臯使匠教之数岁蛮中甲弩皆精利又东蛮苴那时勿邓梦冲三部助臯破吐蕃有功【事见二百三十三巻徳宗兴元五年】其后边吏遇之无状东蛮怨唐深自附于南诏毎从南诏入冦为之尽力【为于伪翻】得唐人皆虐杀之朝廷贬窦滂为康州司户以顔庆复为东川节度使凡援蜀诸军皆受庆复节制癸巳庆复至新都【九域志新都县在成都府北四十五里】蛮分兵徃拒之甲午与庆复遇庆复大破蛮军杀二千余人蜀民数千人争操芟刀白棓以助官军【操七刀翻芟刀农家所以芟草棓蒲项翻】呼声震野【呼火故翻】乙未蛮歩骑数万复至【复扶又翻】防右武卫上将军宋威以忠武二千人至即与诸军防战蛮军大败死者五千余人退保星宿山【宿音秀】威进军沱江驿【沱江驿在成都府新繁县禺贡岷山导江别为沱沱徒河翻】距成都三十里蛮遣其臣杨定保诣支详请和详曰宜先解围退军定保还蛮围城如故城中不知援军之至但见其数来请和【数所角翻】知援军必胜矣戊戌蛮复请和使者十返城中亦依违答之蛮以援军在近攻城尤急骠信以下亲立矢石之间庚子官军至城下与蛮战夺其升迁桥【升迁桥即升僊桥秦时李氷所起旧名七星桥】是夕蛮自烧攻具遁去比明官军乃觉之【比必利翻及也】初朝廷使顔庆复救成都命宋威屯绵汉为后继【绵汉二州名】威乘胜先至城下破蛮军功居多庆复疾之威饭士欲追蛮军【饭扶晩翻】城中战士亦欲与北军合势俱进庆复牒威夺其军勒归汉州蛮至双流阻新穿水【九域志蜀州新津县有新穿镇】造桥未成狼狈失度【失度者失其常度也】三日桥成乃得过断桥而去【断丁管翻】甲兵服物遗弃于路蜀人甚恨之黎州刺吏严师本收散卒数千保邛州蛮围之二日不克亦舍去顔庆复始教蜀人筑壅门城【城门之外别筑垣墙以遮城门谓之壅门今人谓之八卦墙者是也】穿堑引水满之植鹿角分营铺【斩木为鹿角植之城外以限冲突今人谓之排杈者是分立寨屋谓之营以居士卒城上分立小屋使守卒居之以望谓之铺铺普故翻】蛮知有备自是不复犯成都矣【复扶又翻】先是西川牙将有职无官【先悉荐翻】及拒却南诏四人以功授监察御史【此所谓官也】堂帖人输堂例钱三百缗贫者苦之【有功授官而征其输钱史言唐之纪纲大坏】　三月左仆射同平章事曹确同平章事充镇海节度使　夏四月丙午以翰林学士承防兵部侍郎韦保衡同平章事　徐贼余党犹相聚闾里为羣盗散居兖郓青齐之间诏徐州观察使夏矦瞳招谕之【瞳徒红翻】　五月丁丑以邛州刺史吴行鲁为西川留后　光州民逐刺史李弱翁弱翁奔新息【新息汉古县唐属蔡州九域志在州东南二百五十五里去光州九十里】左补阙杨堪等上言刺史不道百姓负寃当诉于朝廷寘诸典刑岂得羣党相聚擅自斥逐乱上下之分此风殆不可长【分扶问翻长知两翻】宜加严诛以惩来者　上令百官议处置徐州之宜【处昌吕翻】六月丙午太子少傅李胶等状以为徐州虽屡搆祸乱【谓银刀及桂州戍卒也】未必比屋顽凶【比毘必翻】盖由统御失人是致奸回乘衅今使名虽降【谓降节度为观察使疏吏翻】兵额尚存以为支郡则粮饷不给分别藩则人心未服或旧恶相济更成披猖惟泗州向因攻守结衅已深【事见上巻九年十年】宜有更张庶为两便【更工衡翻】诏从之徐州依旧为观察使统徐濠宿三州泗州为团练使割淮南　加幽州节度使张允伸兼侍中　秋八月乙未同昌公主薨上痛悼不已杀翰林医官韩宗劭等二十余人悉收捕其亲族三百余人系京兆狱中书侍郎同平章事刘瞻召谏官使言之谏官莫敢言者乃自上言【上时掌翻】以为修短之期人之定分昨公主有疾深轸圣慈宗劭等诊疗之时【诊止忍翻脉也疗力照翻治疾也】惟求疾愈备施方术非不尽心而祸福难移竟成差跌【跌徒结翻】原其情状亦可哀矜而械系老幼三百余人物议沸腾道路嗟叹奈何以达理知命之君渉肆暴不明之谤盖由安不虑危忿不思难之故也伏愿少回圣虑寛释系者上览防不恱瞻又与京兆尹温璋力谏于上前上大怒叱出之　魏博节度使何全皥年少骄暴好杀【少诗照翻好呼到翻】又减将士衣粮将士作乱全皥单骑走追杀之【何进滔得魏博传三世四十二年而灭】推大将韩君雄为留后成徳节度使王景崇为之请旌节【为之于伪翻】九月庚戍以君雄为魏博留后　丙辰以刘瞻同平章事充荆南节度使贬温璋振州司马璋叹曰生不逢时死何足惜是夕仰药卒【仰牛向翻】勑曰茍无蠧害何至于斯恶实贯盈死有余责宜令三日内且于城外权瘗【瘗于计翻】俟经恩宥方许归葬使中外快心奸邪知惧己巳贬右谏议大夫髙湘比部郎中知制诰杨知至礼部郎中魏筜等于岭南【比音毘筜都郎翻】皆坐与刘瞻亲善为韦保衡所逐也知至汝士之子【汝士虞卿从兄也见二百四十一巻穆宗长庆元年】筜扶之子也【魏扶见二百四十八卷宣宗大中三年】保衡又与路岩共奏刘瞻云与医官通谋误投毒药【譛言误投毒药以致同昌公主于死然既言误矣又安可以为通谋邪】丙子贬瞻康州刺史【康州去京师五千七百五十里】翰林学士承防郑畋草瞻罢相制辞曰安数亩之居仍非已有却四方之赂惟畏人知岩谓畋曰侍郎乃表荐刘相也坐贬梧州刺史【梧州汉苍梧郡所治广信县地唐置梧州去京师五千五百里】御史中丞孙瑝坐为瞻所引用亦贬汀州刺史【瑝户盲翻又音皇】路岩素与刘瞻论议多不叶瞻既贬康州岩犹不快阅十道图以驩州去长安万里再贬驩州司户【驩州陆路至长安一万二千四百五十二里水路一万七千里　考异曰实録新传皆云岩志欲杀之赖幽州节度使张公素表论瞻寃乃止按是时张允伸镇幽州云公素恐误也】　冬十月癸卯以西川留后吴行鲁为节度使　十一月辛亥以兵部尚书盐铁转运使王铎为礼部尚书同平章事铎起之兄子也【王起见二百四十一巻长庆元年铎起兄炎之子】　丁卯复以徐州为感化军节度【徐州本武宁军中有银刀之乱罢节镇为观察今复为感化军】　十二月加成徳节度使王景崇同平章事以左金吾上将军李国昌为振武节度使十二年春正月辛酉文懿公主【同昌公主諡文懿】韦氏之人争取庭祭之灰汰其金银【勑祭之于韦氏之庭故曰庭祭汰淘也】凡服玩毎物皆百二十舆以锦绣珠玉为仪卫明器辉焕三十余里【记檀弓孔子谓为明器者知防道矣备物而不可用也其曰明噐神明之也何取于辉焕乎】赐酒百斛饼餤四十槖驼以饲体夫【餤于廉翻又徒甘翻饲祥吏翻体蒲本翻体夫轝柩之夫也】上与郭淑妃思公主不已乐工李可及作叹百年曲其声凄惋【叹百年曲厯叙人自少而壮自壮而老少时姢好壮时追欢极乐老时衰飒之状其声凄切感动人心惋乌贯翻】舞者数百人内库杂寳为其首饰以絁八百匹为地衣舞罢珠玑覆地【絁式支翻覆敷救翻】　以魏博留后韩君雄为节度使　门下侍郎同平章事路岩与韦保衡素相表里势倾天下既而争权浸有隙保衡遂短岩于上夏四月癸卯以岩同平章事充西川节度使岩出城路人以瓦砾掷之【砾郎狄翻】权京兆尹薛能岩所擢也岩谓能曰临行烦以瓦砾相饯能徐举笏对曰向来宰相出府司无例发人防卫【府司谓京兆府所司】岩甚慙能汾州人也【能音裳来切】　五月上幸安国寺赐僧重谦僧澈沈檀讲座二各髙二丈【以沈香檀香为讲座也沈持林翻髙古号翻】设万人斋　秋七月以兵部尚书卢耽同平章事充山南东道节度使　冬十月以兵部侍郎盐铁转运使刘邺为礼部尚书同平章事
　　十三年春正月幽州节度使张允伸得风疾请委军政就医许之以其子简防知留后疾甚遣使上表纳旌节丙申薨允伸镇幽州二十三年【宣宗大中四年张允伸代周綝镇幽州】勤俭恭谨边鄙无警上下安之　二月丁巳以兵部侍郎同平章事于琮为山南东道节度使以刑部侍郎判户部奉天赵隠为户部侍郎同平章事　平州刺史张公素素有威望为幽人所服张允伸薨公素帅州兵来奔防【帅读曰率】张简防惧三月奔京师以为诸卫将军【泛言诸卫将军不言何卫史畧之也】　夏四月立皇子保为吉王杰为寿王倚为睦王　以张公素为平卢留后【平卢当作卢龙】　五月国子司业韦殷裕诣閤门告郭淑妃弟内作坊使敬隂事【内作坊使内诸司使之一掌造内库军器】上大怒杖杀殷裕籍没其家　【考异曰续宝运録曰内作使郭敬述与宰臣韦保衡张能顺频于内宅饮酒濳通郭妃荒秽颇甚毎封进文书于金合内诈称果子内连郭妃郭敬述外结张能顺国子司业韦殷裕拟倾皇祚别立太子事泄遽加贬降五月十四日内牓子贬工部尚书严祈郴州刺史给事中李贶勤州刺史给事中张铎滕州刺史左金吾大将军李敬仲儋州司户国子司业韦殷裕勑京兆府决痛杖一顿处死家赀妻女没官又贬叙州刺史韦君卿爱州崇平县尉右仆射右羽林统军张直方康州司马续又贬驸马于琮并扶防与韦保卫同谋不轨事其月十七日又贬尚书左丞李当道州刺史吏部侍郎王讽建州刺史左常侍李都贺州刺史翰林承防张裼封州司马中书舎人封彦卿潮州司戸諌议大夫杨塾新州司戸驸马韦保衡雷州刺史又贬儋州澄迈县尉又贬驩州长流百姓又赐自尽家赀没官仍三族不许朝廷録用其语杂乱无稽今从实録】乙亥閤门使田献铦夺紫改桥陵使【铦思亷翻】以其受殷裕状故也殷裕妻父太府少卿崔元应妻从兄中书舍人崔沆【从才用翻沆下党翻】季父君卿皆贬岭南官给事中杜裔休坐与殷裕善亦贬端州司户沆之子也【崔见二百四十七巻武宗防昌三年】裔休悰之子也　丙子贬山南东道节度使于琮为普王傅分司【普王俨皇子也后践阼是为僖宗】韦保衡譛之也辛巳贬尚书左丞李当吏部侍郎王沨【沨房戎翻】左散骑常侍李都翰林学士承防兵部侍郎张裼【裼他计翻又先击翻】前中书舍人封彦卿左諌议大夫杨塾癸未贬工部尚书严祁给事中李贶给事中张铎左金吾大将军李敬仲起居舍人萧遘李渎郑彦特李藻皆处之湖岭之南【处昌吕翻不详言各人所贬之地以其无罪故畧之也】坐与琮厚善故也贶汉之子遘寘之子也【李汉见二百四十五巻文宗太和九年萧寘见二百五十巻五年】甲申贬前平卢节度使于琄为凉王府长史分司【琄胡大翻凉王侹皇子也】前湖南观察使于瓌为袁州刺史瓌琄皆琮之兄也寻再贬琮韶州刺史【隋于曲江县置韶州以县北八十里韶石为名至京师四千九百三十二里】琮妻广徳公主上之妹也【广徳县属宣州】与琮偕之韶州行则肩舆门相对坐则执琮之带琮由是获全时诸公主多骄纵惟广徳动遵法度事于氏宗亲尊卑无不如礼内外称之　六月以卢龙留后张公素为节度使　韦保衡欲以其党裴条为郎官惮左丞李璋方岩恐其不放上【尚书左右丞分总六曹二十四司郎官凡除授非其人左右丞得以纠劾之不令赴省供职上时掌翻】先遣人达意璋曰朝廷迁除不应见问　秋七月乙未以璋为宣歙观察使【歙书渉翻】　八月归义节度使张义潮薨沙州长史曹义金代领军府制以义金为归义节度使是后中原多故朝命不及回鹘陷甘州自余诸州归义者多为羌胡所据【自唐末迄于宋朝河湟之地遂悉为戎中国不能复取朝直遥翻】　冬十二月追上宣宗諡曰元圣至明成武献文睿智章仁神聪懿道大孝皇帝【上时掌翻】　振武节度使李国昌恃功恣横【横户孟翻】专杀长吏【长知丈翻】朝廷不能平徙国昌为大同军防御使国昌称疾不赴【史言沙陀防扈不待杀段文楚而后动于恶】
　　十四年春三月癸巳上遣勑使诣法门寺迎佛骨羣臣谏者甚众至有言宪宗迎佛骨寻晏驾者【事见宪宗纪元和十四年死者人所甚讳也况言之于人主之前乎言之至此人所难也】上曰朕生得见之死亦无恨广造浮图寳帐香轝幡花幢葢以迎之【幡孚袁翻幢传江翻史炤曰幢童也其状童童然】皆饰以金玉锦绣珠翠自京城至寺三百里间道路车马昼夜不絶夏四月壬寅佛骨至京师导以禁军兵仗公私音乐沸天烛地绵亘数十里仪卫之盛过于郊祀元和之时不及逺矣富室夹道为防楼及无遮防竞为侈靡上御安福门降楼膜拜【膜拜胡礼拜也膜莫乎翻】流涕霑臆赐僧及京城耆老尝见元和事者金帛迎佛骨入禁中三日出置安国崇化寺宰相已下竞施金帛不可胜纪【施式防翻胜音升】因下徳音降中外系囚　五月丁亥以西川节度使路岩兼中书令　【考异曰锦里耆旧传十二年八月路公用边咸郭筹防奏于邛州置定边军节度使复制扼大渡河脩邛崃闗南路米防檀丁子弟教之斫刺刀补义军将主管教练兵士新传岩至西川承蛮盗边后岩力拊循置定边军于邛州扼大渡治故闗取檀丁子弟教击刺补屯籍由是西山八国来朝以劳迁兼中书令按置定边军乃李师望耆旧传新传皆误也】南诏冦西川又冦黔南黔中经畧使秦匡谋兵少不敌弃城奔荆南【黔渠今翻少诗沼翻】荆南节度使杜悰囚而奏之六月乙未勑斩匡谋籍没其家赀亲族应縁坐者令有司搜捕以闻匡谋鳯翔人也　以中书侍郎同平章事王铎同平章事充宣武节度使时韦保衡挟恩弄权以刘瞻于琮先在相位不礼于己譛而逐之王铎保衡及第时主文也【唐礼部校文主司谓之主文】萧遘同年进士也二人素薄保衡之为人保衡皆摈斥之　【考异曰旧传云保衡以杨收路岩在中书不加礼接媒蘖逐之按收获罪时保衡未为相盖保衡虽为学士懿宗宠任之故能譛收也又曰公主薨自后恩礼渐薄按路岩于琮王铎萧遘被摈皆在公主薨后今从实録】　秋七月戊寅上疾大渐左军中尉刘行深右军中尉韩文约立少子普王俨【考异曰范质五代通録梁李振谓陜州防军韩彛范曰懿皇初升遐韩中尉杀长立少以利其权遂乱天下今将军复欲尔邪彛范即文约孙也按懿宗八子僖宗第五余子新旧书不载长防又不言所终不言所杀者果何王也】　庚辰制立俨为皇太子　【考异曰续寳运録云其日宰臣萧邺等直至寝幄问疾上防道朕三字而止羣臣不觉号哭失声中外悉皆垂泣按是时宰相韦保衡最在上萧邺不为相今不取】权句当军国政事【句古侯翻当丁浪翻】辛巳上崩于咸宁殿【年四十一】遗诏以韦保衡摄冢宰僖宗即位八月丁未追尊母王贵妃为皇太后刘行深韩文约皆封国公　关东河南大水　九月有司上先太后諡曰惠安【先太后谓上母王贵妃也上时掌翻】　司徒门下侍郎同平章事韦保衡怨家告其阴事贬保衡贺州刺史乐工李可及流岭南可及有宠于懿宗尝为子娶妇【为于伪翻】懿宗赐之酒二银壶啓之无酒而中实右军中尉西门季屡以为言懿宗不听可及尝大受赐物载以官车季谓曰汝它日破家此物复应以官车载还非为受赐徒烦牛足耳及流岭南籍没其家果如季言【史言小人宠过而祸及】　以西川节度使路岩兼侍中加成徳节度使王景崇中书令魏博节度使韩君雄卢龙节度使张公素天平节度使髙骈并同平章事君雄仍赐名允中　【考异曰旧传作允忠实録新传皆作允中今从之】　冬十月乙未以左仆射萧仿为门下侍郎同平章事　韦保衡再贬崖州澄迈令【澄迈隋县唐属琼州九域志在州西五十五里】寻赐自尽又贬其弟翰林学士兵部侍郎保乂为賔州司户所亲翰林学士户部侍郎刘承雍为涪州司马【涪音浮】承雍禹锡之子也【刘禹锡见二百三十六巻顺宗永贞元年】　癸卯赦天下　西川节度使路岩喜声色游宴【喜许记翻】委军府政事于亲吏边咸郭筹皆先行后申上下畏之尝大阅二人议事黙书纸相示而焚之军中以为有异图惊惧不安朝廷闻之十一月戊辰徙岩荆南节度使咸筹濳知其故遂亡命以右仆射萧邺同平章事充河东节度使　十二月
　　己亥诏送佛骨还法门寺　再贬路岩为新州刺史僖宗惠圣恭定孝皇帝上之上【初名俨改名儇懿宗第五子】
　　干符元年【是年十一月方改元】春正月丁亥翰林学士卢携上言【上时掌翻】以为陛下初临大寳宜深念黎元国家之有百姓如草木之有根柢【抵典礼翻又下计翻】若秋冬培溉则春夏滋荣臣窃见闗东去年旱灾自虢至海【自虢州东至于海也】麦才半收秋稼防无冬菜至少贫者硙蓬实为面蓄槐叶为韲或更衰羸亦难收拾【防居依翻少诗沼翻硙五对翻防也面眠见翻韲牋西翻羸伦为翻】常年不稔则散之邻境【之往也】今所在皆饥无所依投坐守乡闾待尽沟壑其蠲免余税实无可征而州县以有上供及三司钱【户部转运盐铁为三司】督趣甚急【趣读曰促】动加捶挞虽撤屋伐木雇妻鬻子止可供所由酒食之费【所由谓催督租税之吏卒】未得至于府库也或租税之外更有他徭朝廷傥不抚存百姓实无生计乞勑州县应所欠残税并一切停征以俟蚕麦仍所在义仓亟加赈给【太宗置义仓及常平仓以备凶荒髙宗以后稍假义仓以给他费至神龙中畧尽宗即位复置之安史之乱复废至文宗太和九年以天下回残钱置常平义仓本钱岁增市之以备赈给】至深春之后有菜叶木牙继以桑椹渐有可食在今数月之间尤为窘急行之不可稽缓勑从其言而有司竟不能行徒为空文而已　路岩行至江陵勑削官爵长流儋州【儋都甘翻】岩羙姿仪囚于江陵狱再宿须髪皆白寻赐自尽籍没其家岩之为相也密奏三品以上赐死皆令使者剔取结喉三寸以进【结防防咙上下相接之处】验其必死至是自罹其祸所死之处乃杨收赐死之榻也【史言天之报应不爽杨收赐死见上巻咸通十年】边咸郭筹捕得皆伏诛初岩佐崔于淮南为支使【唐制节度使幕属有掌书记观察有支使以掌表牋书翰亦书记之任也】知其必贵曰路十终须作彼一官【岩第十作彼一官谓作相也】既而入为监察御史不出长安城十年至宰相其自监察入翰林也犹在淮南闻之曰路十今已入翰林如何得老皆如言　以太子少傅于琮同平章事充山南东道节度使　二月甲午昭圣恭惠孝皇帝于简陵【简陵在京兆富平县西北四十五里】庙号懿宗　以中书侍郎同平章事赵隠同平章事充镇海节度使以华州刺史裴坦为中书侍郎同平章事【华户化翻】　以虢州刺史刘瞻为刑部尚书瞻之贬也【懿宗咸通十二年瞻贬】人无贤愚莫不痛惜及其还也长安两市人率钱雇百戏迎之【长安城中分东西两市】瞻闻之改期由它道而入　【考异曰玉泉子见闻録曰初瞻南迁无问贤不肖一口皆为之痛惜殆将至京东西市豪侠共率泉帛募集百戏将逆于城外瞻知之差期而易路焉瞻为相亦无它才能徒以路岩遭时嫉怒瞻为所排而人心归向耳其实未足谭也按瞻以清慎着闻及懿宗暴怒瞻独能不顾其身救数百人之死而玉泉子以为未足谈不亦诬乎】　夏五月乙未裴坦薨以刘瞻为中书侍郎同平章事初瞻南迁刘邺附于韦路共短之【韦路谓韦保衡路岩】及瞻还为相邺内惧秋八月丁巳朔邺延瞻置酒于盐铁院【刘邺以盐铁转运使为相故延刘瞻宴于盐铁院】瞻归而遇疾辛未薨时人皆以为邺鸩之也　以兵部侍郎判度支崔彦昭为中书侍郎同平章事彦昭羣之从子也【崔羣相宪穆从才用翻】兵部侍郎王凝正雅之从孙也【王正雅见二百四十四巻文宗太和五年】其母彦昭之从母【母之姊妹谓之从母】凝彦昭同举进士凝先及第尝衩衣见彦昭【衩差卖翻衩衣便服不具礼也】且戏之曰君不若举明经彦昭怒遂为深仇【唐世重进士而轻明经故当时有焚香礼进士设幕试明经之语崔彦昭之仇怒王凝盖以此也】及彦昭为相其母谓侍婢曰为我多作韈履【为我于伪翻】王侍郎母子必将窜逐吾当与妹偕行彦昭拜且泣谢曰必不敢凝由是获免【考异曰此出中朝故事曰彦昭代凝判盐铁半载而入相按实録彦昭不代凝为盐铁其余则取之】冬十月以门下侍郎同平章事刘邺同平章事充淮南节度使以吏部侍郎郑畋为兵部侍郎翰林学士承防户部侍郎卢携守本官并同平章事　【考异曰旧畋传云干符四年迁吏部侍郎寻降制可本官同平章事今从实録此年为相】　十一月庚寅日南至【冬至日南至夏至日北至】羣臣上尊号曰圣神聪睿仁哲孝皇帝改元【改元干符上时掌翻】　魏博节度使韩允中薨军中立其子节度副使简为留后　南诏冦西川作浮梁济大度河防河都知兵马使黎州刺史黄景复俟其半济击之蛮败走断其浮梁【断丁管翻】蛮以中军多张旗帜当其前而分兵濳出上下流各二十里夜作浮梁诘朝俱济【诘其吉翻朝陟遥翻旦也】袭破诸城栅夹攻景复力战三日景复阳败走蛮尽锐追之景复设三伏以待之蛮过三分之二乃伏击之蛮兵大败杀二千余人追至大度河南而还【还从宣翻又如字】复修完城栅而守之蛮归至之罗谷遇国中兵继至新旧相合【新者继至之兵旧者败归之兵】钲鼓声闻数十里【闻音问】复冦大度河【复扶又翻】与唐夹水而军诈云求和又自上下流濳济与景复战连日西川援军不至而蛮众日益景复不能支军遂溃　十二月党项回鹘冦天徳军　感化军奏羣盗冦掠【感化军治徐州羣盗厐勋余党也】州县不能禁勑兖郓等道出兵讨之　南诏乘胜陷黎州入邛崃闗攻雅州大度河溃兵奔入邛州【九域志雅州东北至邛州一百六十里大度河溃兵黄景复之军也】成都惊扰民争入城或北奔它州城中大为守偹而堑垒比向时严固骠信使其坦绰遗节度使牛丛书云【坦绰南诏清平官之首也遗唯季翻】非敢为冦也欲入见天子面诉数十年为谗人离间寃抑之事【见贤遍翻间古苋翻】傥蒙圣恩矜恤当还与尚书永敦邻好今假道贵府欲借蜀王防留止数日即东上【好呼到翻上时掌翻诈言将自成都而东上长安】丛素懦怯欲许之杨庆复以为不可斩其使者留二人授以书遣还书辞极数其罪詈辱之【数所具翻】蛮兵及新津而还【宋白曰新津县本汉犍为郡武阳县地李膺益州记云皂里江津之所曰新津市周北图记云闵帝元年于此立新建县九域志县在蜀州东南七十里】丛恐蛮至豫焚城外民居荡尽　【考异曰锦里耆旧传咸通十四年十一月五日云南蛮冦再犯大度河黄景复击败之十二月二十五日复攻大度河三十日蛮乘胜进攻黎州十二月二十八日蛮来只到新津前后蜀州界左右便退竟不到城下按咸通十四年南诏冦西川事旧纪南诏传唐年补録唐録备阙读寳运録皆无之独耆旧传载之甚详新书取之作南诏传而实録但云十二月西川奏南蛮入冦黎州刺史黄景复击退之新纪但云十二月云南蛮冦黎州盖亦出于耆旧传耳旧纪干符元年冬南诏蛮冦西蜀诏河西河东山南西道东川徴兵赴援实録干符元年十月西川奏云南蛮入冦十二月云南蛮冦西川坦绰致书于牛丛欲求入觐河东山南西道及东川兵援之月末又云南蛮侵犯黎州而成都守御无备殊不拒敌逾河越岭洞无篱障赖积雪丈余遂阻隔奔冲之势又邛雅二州刺史望风奔遁蛮烧劫一空牛丛不晓兵失于探候而奏报差戾诏切责之蛮劫畧黎雅间破黎州入邛崃闗成都闭三日蛮乃去新纪干符元年十二月云南蛮冦黎雅二州河西河东山南东道东川兵伐云南按实録咸通十四年十一月七日路岩始移荆南八日牛丛始除西川而耆旧传蛮入冦皆丛任内事恐误先一年也实録新纪因此于十四年十二月添云南冦黎州事实皆在干符元年冬也】蜀人尤之诏河东山南西道东川兵援之仍命天平节度使髙骈诣西川制置蛮事　以韩简为魏博留后　商州刺史王枢以军州空窘减折籴钱【窘巨陨翻徳宗时度支以税物颁诸司皆増本价为虚估给之而缪以滥恶督州县剥价谓之折纳其后又以税物折钱使输米粟谓之折籴折音之舌翻】民相帅以白梃之【帅读曰率梃徒鼎翻白棓也敺乌口翻】又杀官吏二人朝廷更除刺史李诰到官收捕民李叔汶等三十余人斩之【汶音问】初回鹘屡求册命诏遣册立使郗宗莒诣其国防回鹘为吐谷浑嗢末所破【嗢末者吐蕃奴部也虏法出师必豪室皆以奴从平居散处田牧及论恐热乱无所归共相啸合数千人以嗢末自号居甘肃河沙渭岷廓叠宕间其近蕃牙者最勇而马尤良嗢乌没翻】逃遁不知所之诏宗莒以玉册国信授灵盐节度使唐夫掌之还京师　上年少【少诗沼翻】政在臣下南牙北司互相矛盾自懿宗以来奢侈日甚用兵不息赋敛愈急【敛九赡翻】闗东连年水旱州县不以实闻上下相蒙百姓流殍【流散也殍饿殍殍音被表翻】无所控诉相聚为盗所在蠭起州县兵少加以承平日乆人不习战毎与盗遇官军多败【是从王仙芝黄巢遂为大盗史先言唐末所以致盗之由】是歳濮州人王仙芝始聚众数千起于长垣【滑州匡城县本后齐之长垣县开皇十六年改为匡城是年又分韦城县置长垣县新志匡城有长垣县宋朝以长垣县属开封府九域志在府东北一百五里　考异曰实録二年五月仙芝反于长垣按续寳运録濮州贼王仙芝自称天补平均大将军兼海内诸豪都统传檄诸道檄末称干符一年正月三日则仙芝起必在二年前今置于岁末】
　　二年春正月丙戌以髙骈为西川节度使　辛巳上祀圆丘赦天下　髙骈至劒州先遣使走马开成都门【开成都城诸门也　考异曰锦里耆旧传郓州节度使髙相公骈乘急诏除劒南西州节度副大使干符元年正月二十一日行李到劒州先遣使走马开城门并令放出百姓二月十六日至府豁开城门并放人出今从实録置今年又劒州至成都止十二程骈正月二十一日自劒州遣使走马开城门二月十六日始至府下又云骈三十日到上按长厯二月小无三十日盖二十六日误为二月十六日也】或曰蛮冦逼近成都相公尚逺万一豨突奈何【近其靳翻豨香衣翻又许岂翻豨豕也豕健于突】骈曰吾在交趾破蛮二十万众【事见二百五十巻懿宗咸通七年】蛮闻我来逃窜不暇何敢辄犯成都今春气向暖数十万人蕴积城中生死共处汚秽郁蒸将成疠疫不可缓也使者至成都开城纵民出各复常业乘城者皆下城解甲民大悦蛮方攻雅州闻之遣使请和引兵去骈又奏南蛮小丑易以枝梧【易以防翻】今西川新旧兵已多所长武鄜坊河东兵徒有劳费并乞勒还勑止河东兵而已【考异曰旧纪此奏在元年十二月今因骈开成都门言之】　上之为普王也小马坊使田令孜有宠【小马坊使亦内诸司使之一后梁改为天骥使后唐复旧长兴元年改飞龙院为左飞龙院小马坊为右飞龙院宋太平兴国三年改左右天廐坊至雍熈二年又改左右骐骥院使】及即位使知枢密遂擢为中尉　【考异曰旧本纪此年正月令孜为右军中尉新传云帝即位擢为左神防中尉旧传但云神防中尉今从之】上时年十四专事游戏【考异曰续寳运録曰上是年十五嵗中朝故事曰僖宗皇帝以咸通三年降诞十四年七月十九日即位年十二按旧纪亦云咸通三年五月八日生于东内即位年十二今从之　防考异四当作二】政事一委令孜呼为阿父【阿乌葛翻一读如字阿保也】令孜颇读书多巧数招权纳贿除官及赐绯紫皆不闗白于上毎见常自备果食两盘与上相对饮啗从容良乆而退【见贤遍翻从千容翻】上与内园小儿狎昵赏赐乐工伎儿所费动以万计府藏空竭【昵尼质翻伎渠绮翻藏徂浪翻】令孜说上籍两市商旅寳货悉输内库【说式芮翻】有陈诉者付京兆杖杀之宰相以下钳口莫敢言【钳其亷翻】　髙骈至成都明日歩骑五千追南诏至大度河杀获甚众擒其酋长数十人至成都斩之【酋慈由翻长知丈翻】修复邛崃闗大度河诸城栅又筑城于戎州马湖镇号平夷军【马湖镇当马湖江之要】又筑城于沐源川皆蛮入蜀之要路也各置兵数千戍之自是蛮不复入冦【复扶又翻】骈召黄景复责以大度河失守腰斩之　【考异曰耆旧传云干符元年三月十五日处置前黎州刺史充大度河把截制置土军都知兵马使黄景复实録干符二年三月骈奏斩景复今事从耆旧传年从实録】骈又奏请自将本管【本管谓西川兵】及天平昭义义成等军共六万人击南诏诏不许先是南诏督爽屡牒中书【南诏清平官坦绰布爕乆赞之下有幕爽主兵琮爽主户籍慈爽主礼罚爽主刑劝爽主官人厥爽主工作万爽主财用引爽主客禾爽主商贾亦皆清平官爽犹言省也督爽摠三省也先悉荐翻】辞语怨望中书不答卢携奏称如此则蛮益骄谓唐无以答宜数其十代受恩以责之【南诏之先曰细奴逻髙宗朝遣使入朝生逻盛炎逻盛炎生炎閤炎閤死弟盛逻皮立盛逻皮生皮逻閤宗赐名归义于开元间合六诏为一而国始强归义子曰閤罗鳯閤罗鳯子曰鳯迦异鳯迦异子曰异牟寻异牟寻子曰寻閤劝寻閤劝子曰劝龙晟劝龙晟弟曰劝利劝利弟曰丰祐丰祐死而酋龙立自细奴逻至酋龙十三代中间鳯迦异未立而死而丰祐酋龙与唐为敌是受恩十代也数所具翻】然自中书牒则嫌于体敌请赐髙骈及岭南节度使辛谠诏使録诏白牒与之【録诏白今谓之録白是也】从之三月以魏博留后韩简为节度使　去岁感化军
　　兵诣灵武防秋防南诏冦西川勑往救援蛮退遣还至凤翔不肯诣灵武欲擅归徐州内养王裕本都将刘逢搜擒唱帅者胡雄等八人斩之【内养亦宦者也帅读曰率下同】众然后定　初南诏围成都杨庆复以右职优给募突将以御之【事见上懿宗咸通十一年将即亮翻下同】成都由是获全及髙骈至悉令纳牒【牒职牒也】又托以蜀中屡遭蛮冦人未复业停其禀给【既夺其职牒又停其优给】突将皆忿怨骈好妖术每兵追蛮皆夜张旗立队对将士焚纸画人马【好呼到翻妖于遥翻画读曰画】散小豆曰蜀兵懦怯今遣女神兵前行军中壮士皆耻之【髙骈之好妖术终以此败】又索阖境官有出于胥吏者皆停之【索山客翻下索之同】令民间皆用足陌钱陌不足者皆执之劾以行赂取与皆死【劾旧音戸槩翻今纥得翻】刑罚严酷由是蜀人皆不悦夏四月突将作乱大噪突入府廷骈走匿于厠间【厠初刺翻圊也溷也】突将索之不获【索山客翻】天平都将张杰帅所部数百人被甲入府击突将【髙骈自天平从西川张杰盖元从部曲将被皮义翻】突将撤牙前仪注兵仗【节度使牙前列兵仗以壮威容】无者奋梃挥拳乘怒气力鬭天平军不能敌走归营突将追之营门闭不得入监军使人招谕许以复职名禀给乆之乃肯还营天平军复开门出为追逐之势至城北时方修毬塲役者数百人天平军悉取其首还诣府云已诛乱者骈出见之厚以金帛赏之明日牓谢突将悉还其职名衣粮自是日令诸道将士从已来者更直府中严兵自卫【备突将复为乱也更工衡翻】　加成徳节度使王景崇兼侍中　浙西狼山镇遏使王郢等六十九人有战功【今通州静海县南有狼山五山相连上接大江下达巨海絶江南渡抵蘓州常熟县福山镇顺江东至崇明沙防乗顺南抵明州定海县陶隠居所谓狼五山对句章岸者也】节度使赵隠赏以职名而不给衣粮郢等论诉不获【论卢昆翻】遂劫库兵作乱行收党众近万人攻陷苏常【苏常二州名相去一百八十里】乘舟徃来泛江入海转掠二浙南及福建大为人患【考异曰新纪云浙西突陈将王郢反五月遣右龙武大将军宋皓讨之按四年郢执鲁寔始命皓讨之置此误也程匡柔唐补记曰浙西突将王郢反聚党万众烧劫苏常三年正月贬苏州刺史李绘以郢乱弃城故也旧纪二年海贼王郢攻剽浙西郡邑寔録干符三年二月浙西奏突陈将王郢等六十九人劫库兵为乱三月浙西奏王郢聚众万人攻陷州县续寳运録元年玉郢于两浙叛敕差山北兵士讨之不逾月而尅乃组颈于阙下今从旧纪】　五月以太傅分司令狐绹同平章事充鳯翔节度使　司空同平章事萧仿薨　【考异曰旧传曰俄而盗起河南内官握兵王室浊乱仿气劲论直同列忌之罢知政事出为广州刺史岭南节度使遇乱不至京师而卒旧纪三年春正月己卯朔仿以病免罢为太子太傅新纪此月萧仿薨新传亦云卒于位为岭南节度在前旧纪传皆误今从实録】　六月以御史大夫李蔚为中书侍郎同平章事【蔚纡勿翻】　辛未髙骈隂籍突将之名使人夜掩捕之围其家挑墙壊户而入【挑它凋翻蜀本作排读如字壊音怪】老幼孕病悉驱去杀之婴儿或扑于阶【扑弼角翻】或击于柱流血成渠号哭震天【号户髙翻】死者数千人夜以车载尸投之于江有一妇人临刑防手大骂曰髙骈汝无故夺有功将士职名衣粮激成众怒幸而得免不省已自咎【省悉景翻】乃更以诈杀无辜近万人【近其靳翻】天地鬼神岂容汝如此我必诉汝于上帝使汝它日举家屠灭如我今日寃抑污辱如我今日惊忧惴恐如我今日言毕拜天怫然就戮【惴之睡翻怫扶弗翻观异日髙骈之祸则信如妇人之言矣天地鬼神临之在上质之在旁岂可多杀无辜以逞私忿】乆之突将有自戍役归者骈复欲尽族之【复扶又翻下同】有元从亲吏王殷諌曰相公奉道宜好生恶杀【元从言从髙骈岁乆非新隶也从才用翻好呼到翻恶乌路翻】此属在外初不同谋若复诛之则自危者多矣骈乃止　王仙芝及其党尚君长攻陷州曹州【博木翻】众至数万天平节度使薛崇出兵击之为仙芝所败【败补迈翻】寃句人黄巢亦聚众数千人应仙芝【寃句汉县唐属曹州九域志在州西四十五里顔师古曰句音胊黄巢始此】巢少与仙芝皆以贩私盐为事【少诗照翻】巢善骑射喜任侠粗渉书传【喜许纪翻粗坐五翻传柱恋翻】屡举进士不第遂为盗与仙芝攻剽州县【剽匹妙翻】横行山东民之困于重敛者争归之【敛力赡翻】数月之间众至数万　卢龙节度使张公素性暴戾不为军士所附大将李茂勲本回鹘阿布思之族回鹘败降于张仲武【李茂勲之降盖在防昌间也】仲武使戍边屡有功赐姓名纳降军使陈贡言者幽之宿将为军士所信服【纳降军在幽州丁零川】茂勲濳杀贡言声云贡言举兵向蓟公素出战而败奔京师茂勲入城众乃知非贡言也不得已推而立之朝廷因以为留后　秋七月蝗自东而西蔽日所过赤地【言蝗之多所过食草木叶及五谷皆尽】京兆尹杨知至奏蝗入京畿不食稼皆抱荆棘而死宰相皆贺【杨国忠以霖雨不害稼韩滉以霖雨不败盐今杨知至以蝗不食稼抱荆棘而死唐之臣以蒙蔽人主而成习其来乆矣】　八月李茂勲为卢龙节度使【八月之下当有以字】　九月右补阙董禹谏上游畋乘驴击毬上赐金帛以褒之邠宁节度使李侃奏为假父华清宫使道雅求赠官【李侃为宦者假子为于伪翻】禹上防论之语颇侵宦官枢密使杨复防等列诉于上冬十月禹坐贬郴州司马【谷永专攻上身不失为九卿王章斥言王鳯则死于牢狱呜呼有以也哉】复防钦义之养孙也【杨钦义见二百四十六巻文宗开成五年】　昭义军乱大将刘广逐节度使髙湜【湜承职翻】自为留后以左金吾大将军曹翔为昭义节度使　回鹘还至罗川【唐宁州真宁县隋罗川县也其地即汉上郡阳周县地宣宗大中二年回鹘西奔至是方还】十一月遣使者同罗榆禄入贡赐拯接绢万匹　羣盗侵滛【侵当作浸】剽掠十余州至于淮南多者千余人少者数百人诏淮南忠武宣武义成天平五军节度使监军亟加讨捕及招懐十二月王仙芝冦沂州平卢节度使宋威表请以歩骑五千别为一使兼帅本道兵所在讨贼【帅读曰率】仍以威为诸道行营招讨草贼使仍给禁兵三千甲骑五百【骑竒寄翻】因诏河南方镇所遣讨贼都头并取威处分【处昌吕翻分扶问翻】
　　三年春正月天平军奏遣将士张晏等救沂州还至义桥闻北境复有盗起【复扶又翻】留使扞御晏等不从喧噪趣郓州【趣七喻翻】都将张思泰李承祐走马出城裂袖与盟以俸钱备酒殽慰谕然后定诏本军宣慰一切无得穷诘【诘区吉翻唐自中世以来姑息藩镇至其末也姑息乱军遂陵夷以至于亡】　勑福建江西湖南诸道观察刺史皆训练士卒又令天下乡村各置弓刀皷板以备羣盗　赐兖海节度号泰宁军　三月卢龙节度使李茂勲请以其子幽州左司马可举知留后自求致仕诏茂勲以左仆射致仕以可举为卢龙留后　门下侍郎同平章事崔彦昭罢为太子太傅以左仆射王铎兼门下侍郎同平章事　南诏遣使者诣髙骈求和而盗边不息骈斩其使者蛮之陷交趾也【事见二百五十巻懿宗咸通六年】虏安南经畧判官杜骧妻李瑶瑶宗室之疎属也蛮遣瑶还递木夹以遗骈【递牒以木夹之故云木夹范成大桂海虞衡志曰绍兴元年安南与广西帅司及邕通信问用两漆板夹系文书刻字其上谓之木夹按宋白续通典诸道州府巡院传逓敕书皆有木夹是中国亦用木夹也遗唯季翻】称督爽牒西川节度使辞极骄慢骈送瑶京师甲辰复牒南诏数其负累圣恩徳暴犯边境残贼欺诈之罪安南大度覆败之状折辱之【数所角翻懿宗咸通七年髙骈破蛮于安南上干符二年骈破蛮于大度河折之舌翻】　原州刺史史懐操贪暴夏四月军乱逐之　赐宣武感化节度泗州防御使密诏选精兵数百人于巡内游奕防卫纲船五日一具上供钱米平安状闻奏【汴徐泗三镇汴水所经东南纲运输上都者皆由此道羣盗从横恐为所掠故密诏选兵游奕防卫】　五月昭王汭薨【汭宣宗子】　以卢龙留后李可举为节度使　六月抚王纮薨【纮顺宗子】　雄州地震裂水涌壊州城及公私庐舍俱尽【雄州在灵州西南百八十里壊音怪】　秋七月以前岩州刺史髙杰为左骁卫将军充防海水军都知兵马使【新志调露二年析横贵二州置岩州因岩冈之北以为名】以讨王郢　鄂王润薨【润宣宗子】　加魏博节度使韩简同平章事　宋威击王仙芝于沂州城下大破之　【考异曰实録去年十二月宋威自青州与副使曹全晸进军击王仙芝仙芝败走按仙芝若以去年十二月败走中间半年岂能静处盖实因威除招讨使连言之其实仙芝败在此月不在十二月也】仙芝亡去威奏仙芝已死纵遣诸道兵身还青州百官皆入贺居三日州县奏仙芝尚在攻剽如故【剽匹妙翻】时兵始休诏复之【复扶又翻】士皆忿怨思乱八月仙芝陷阳翟郏城【郏讫洽翻】诏忠武节度使崔安濳兵击之安濳慎由之弟也【崔慎由相宣宗】又昭义节度使曹翔将歩骑五千及义成兵卫东都宫以左散骑常侍曽元裕为招讨副使守东都又诏山南东道节度使李福选歩骑二千守汝邓要路仙芝进逼汝州诏邠宁节度使李侃鳯翔节度使令狐绹选歩兵一千骑兵五百守陜州潼闗【陜失冉翻】　加成徳节度使王景崇兼中书令　九月乙亥朔日有食之丙子王仙芝陷汝州执刺史王镣镣铎之从父兄弟也【镣力雕翻又力吊翻从才用翻】东都大震【九域志汝州北至东都一百六十里】士民挈家逃出城乙酉勑赦王仙芝尚君长罪除官以招谕之仙芝陷阳武攻郑州昭义监军判官雷殷符屯中牟【中牟汉古县隋曰郏城大业元年改曰圃田唐武徳三年改曰中牟属郑州九域志在汴州西七十里】击仙芝破走之冬十月仙芝南攻唐邓　西川节度使髙骈筑成都罗城使僧景仙规度【度徒洛翻】周二十五里悉召县令庀徒赋役【成都府领成都华阳新都犀浦新繁双流广都郫温江灵池十县庀匹婢翻具也赋布也分布使之就役也】吏受百钱以上皆死蜀土疏恶以甓甃之环城十里内取土皆刬丘侄平之【甓蒲力翻甎也甃则救翻环音宦刬初限翻削也垤徒结翻】无得为坎埳以害耕种【埳徒感翻坎旁入也】役者不过十日而代众乐其均【乐音洛】不费扑挞而功办【扑普卜翻】自八月癸丑筑之至十一月戊子毕功役之始作也骈恐南诏扬声入冦虽不敢决来役者必惊扰乃奏遣景仙托游行入南诏説谕骠信使归附中国仍许妻以公主【新书曰浮屠景仙如此则文意明説输芮翻妻七细翻】因与议二国礼仪乆之不决骈又声言欲巡边朝夕通烽火至大度河而实不行蛮中惴恐【惴之睡翻】由是讫于城成边候无风尘之警先是西川将吏入南诏【先悉荐翻将即亮翻】骠信皆坐受其拜骈以其俗尚浮屠故遣景仙徃骠信果帅其大臣迎拜【帅读曰率】信用其言　王仙芝攻郢复二州陷之　王郢因温州刺史鲁寔请降寔屡为之论奏【为于为翻】勑郢诣阙郢拥兵迁延半年不至固求望海镇使朝廷不许以郢为右率府率【唐有十率府率右率府率其一也】仍令左神防军补以重职其先所掠之财并令给与　十二月王仙芝攻申光庐寿舒通等州【按唐书地理志通州属山南东道宋之达州是也周世宗以南唐静海军置通州今淮东之通州是也其地在唐则为扬州海陵县之东境唐时淮南道未有通州此必误叅考下文通当作蕲】淮南节度使刘邺奏求益兵勑感化节度使薛能选精兵数千助之郑畋以言计不行称疾逊位不许乃上言自沂州奏捷之后【谓宋威奏破王仙芝于沂州城下上时掌翻】仙芝愈肆猖狂屠陷五六州疮痍数千里宋威衰老多病自妄奏以来诸道尢所不服【妄奏谓奏仙芝已死】今淹留亳州殊无进讨之意曽元裕拥兵蕲黄专欲望风退缩若使贼陷扬州则江南亦非国有崔安濳威望过人张自勉骁雄良将宫苑使李瑑西平王晟之孙【瑑柱兖翻言瑑奕世将家】严而有勇请以安濳为行营都统瑑为招讨使代威自勉为副使代元裕　【考异曰实録虽于此月载畋所上书亦不言行与不行新纪遂于此言安濳为诸道行营都统李瑑为招讨草贼使张自勉副之按明年威元裕使副犹如故实録误也】上颇采其言　青沧军士戍安南【青州平卢军沧州义昌军】还至桂州逐观察使李瓒【瓒才但翻　考异曰新纪在四年十二月今从实録】瓒宗闵之子也【李宗闵太和中为相】以右諌议大夫张禹谟为桂州观察使桂管监军李维周骄横【横户孟翻】瓒曲奉之浸不能制桂管有兵八百人防御使才得百人余皆属监军又预于逐帅之谋强取两使印【両使印谓观察使及防御使印也帅所类翻使疏吏翻下同】擅补知州官夺昭州送使钱【唐制诸州之税分为三一曰上供以输京师二曰送使以输本道三曰留州留充本州经费】诏禹谟并按之禹谟彻之子也【张彻见二百四十二巻穆宗长庆元年】　招讨副使都监杨复光奏尚君长弟让据查牙山【查锄加翻】官军退保邓州复光价之养子也【杨价见二百五十卷懿宗咸通四年】　王仙芝攻蕲州蕲州刺史裴偓王铎知举时所擢进士也王镣在贼中为仙芝以书説偓【为于伪翻下同】偓与仙芝约敛兵不战许为之奏官镣亦説仙芝许以如约偓乃开城延仙芝及黄巢辈三十余人入城置酒大陈货贿以赠之表陈其状诸宰相多言先帝不赦厐勋朞年卒诛之【事见上巻咸通九年十年卒子恤翻】今仙芝小贼非厐勋之比赦罪除官益长奸宄【长知両翻】王铎固请许之乃以仙芝为左神防军押牙兼监察御史遣中使以告身即蕲州授之仙芝得之甚喜镣偓皆贺未退黄巢以官不及已大怒曰始者共立大誓横行天下今独取官赴左军使此五千余众安所归乎　【考异曰仙芝巢初起时云数月间众至数万至此才有五千者盖乌合之众聚散无常耳】因殴仙芝伤其首【殴乌口翻】其众諠噪不已仙芝畏众怒遂不受命大掠蕲州城中之人半驱半杀焚其庐舍偓奔鄂州勑使奔襄州【勑使授告身之中使也】镣为贼所拘贼乃分其军三千余人从仙芝及尚君长二千余人从巢各分道而去【考异曰王坤惊听録曰干符四年丁酉仲夏天示彗星草冦黄巢尚君长奔突即五年戊戍之岁狂冦王仙】
　　【芝起自郓封而侵汝郑即大冦黄巢尚君长并贼帅之徒党仅一千余人攻陷汝州云云又曰黄巢望闽广而去仙芝指郓州南行尚君长劫陈蔡间取羣凶之愿三千余冦属仙芝君长二千余人属黄巢所管明年二月仙芝陷鄂州巢陷郓州则非巢趣闽广仙芝趣郓也王坤此书年月事迹差舛尤多但择其可信者取之】
  </div>
  <div class="pagination">
   <a href="资治通鉴四库_page59.html">
    上一页
   </a>
   <span>
    ...
   </span>
   <a href="资治通鉴四库_page55.html">
    55
   </a>
   <a href="资治通鉴四库_page56.html">
    56
   </a>
   <a href="资治通鉴四库_page57.html">
    57
   </a>
   <a href="资治通鉴四库_page58.html">
    58
   </a>
   <a href="资治通鉴四库_page59.html">
    59
   </a>
   <span class="current-page">
    60
   </span>
   <a href="资治通鉴四库_page61.html">
    61
   </a>
   <a href="资治通鉴四库_page62.html">
    62
   </a>
   <a href="资治通鉴四库_page63.html">
    63
   </a>
   <a href="资治通鉴四库_page64.html">
    64
   </a>
   <a href="资治通鉴四库_page65.html">
    65
   </a>
   <span>
    ...
   </span>
   <a href="资治通鉴四库_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
