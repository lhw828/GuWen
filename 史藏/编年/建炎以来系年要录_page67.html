<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 67 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 67 页/共 115 页</h1>
    <div class="content">　　宋 李心传 撰 
　　绍兴十有二年冬十月辛酉起复右奉议郎添差提举两浙路市舶胡彦国候今任满日令再任从所请也 
　　壬戌诏修临安城 诏张宪妻子分送封州程江兴化军居住 

　　癸亥右朝请大夫福建路转运副使陈敏识主管台州崇道观坐昨任江东漕臣职事废弛专务迎合应副縻费官钱故也 徽猷阁待制提举江州太平观陈公辅卒 
　　甲子吴国长公主乞为其子潘长卿粹卿落阶官上谓宰执曰合落阶官此赵鼎之失凡事须得中乃可行鼎以鲁国大长公主子为使相似太过吴国长公主之子不落阶官似不及朕尝问之鼎乃以钱潘二家子弟贤否为对此其失也既而奏鲁国大长公主复援粹卿例乞除其子钱恺正任上亦许之言者以为互相扳援非先朝旧制命遂寝钱恺事在十一月乙未 

　　乙丑上谓大臣曰天下幸巳无事惟虑士大夫妄作议论扰朝廷耳治天下当以清净为本若各安分不扰朕之志也 诏中外臣民自今月丙寅后并许用乐初以梓宫未还故辍乐以待迎奉至是太母还宫将讲上寿之礼故举行焉 秘书省校书郎何若守监察御史 
　　丙寅权攒徽宗皇帝显肃皇后于会稽之永固陵懿节皇后祔陵在昭慈圣献皇后攒宫西北五十步周地二百二十亩并林木为钱三千八百缗有奇其后昭慈永祐二攒宫岁用祠祭钱八千四百余缗修缮钱五千缗悉以绍兴府当输内币钱供其费右谏议大大夫罗汝楫言比者王庶有道州之败而通判州事孙行俭鼎新行衙为庶安泊之所郡守虑其累已止之不从其无忌惮甚矣望将行俭罢斥仍令庶不得占行 

衙居止庶以平一方嗟怨之气诏行俭送吏部与广南监当差遣余如奏而庶死久矣汝楫所言盖守臣田如鳌发之胡铨跋戒谕和议诏书称春陵守臣如鳌劾枢密王公庶盖措此也 
　　辛未右承事郎监潭州南岳庙赐绯鱼袋刘尧佐尧仁正平并直秘阁主管台州崇观道三人光世子若孙也光世以皇太后还宫自永嘉力疾入见故有是命 
　　乙亥翰林学士兼侍讲资善堂翊善程克俊充端明殿学士签书枢密院事秦桧之除太师也克俊草其制词有曰庙算无遗固众人之所 

不识征车远狩惟君子以为必归桧大喜之 诏川省宣抚司都统制杨政令本司津遣赴行在奏事 
　　丙子尚书刑部侍郎周聿罢以言者论聿顷被命出使托疾迟留故也 权尚书礼部侍郎兼侍读兼实录院修撰王赏兼权直学士院 御史台主簿李涧为监察御史 资政殿学士提举醴泉观兼侍读郑亿年充资政殿大学士提举临安府洞霄宫从所请也仍赐田二十顷恩数视执政时中书舍人杨愿出使秦桧因以宁国军节度使开府仪同三司张中孚靖海军节度使张忠彦还金国此据徐梦莘北盟会编凡士 

大夫北留者家属悉遣此据宇文虚中行状惟亿年得留焉 
　　丁丑太师尚书左仆射魏国公秦桧进封秦魏国公用蔡京故事也桧辞不拜 太傅枢密使广国公张俊进封益国公 
　　戊寅追封皇太后曾祖赠太师惠王韦舜臣为广王祖赠太师德王子华为福王父赠太师鲁王安礼为兖王母秦越国夫人宋氏为陈鲁国夫人 诏成都府路转运司收买川锦二十万缗潼川府路转运司收买青丝摴蒱绫三十万缗准备礼物使用 右武大夫相州观察使李愕等四十四人推恩有差以扶护梓宫万里勤瘁故也 

　　庚辰左朝奉大夫提举江州太平观何铸责授左朝奉郎秘书少监徽州居住时殿中侍御史兼权侍御史江邈论铸之罪谓铸日延过客密议朝政以欲缓岳飞之死上诬圣政以破和议为能以孙近李光范同之论为是而又以已在言路未尝论列数人之罪为贤呜呼岳飞反状中外共知而可缓其死乎和议为今日明效大验如此向使陛下持论不坚无一德之臣可以倚仗而为铸等数人之所摇则和议决不复讲而陛下岂复有色养之欢乎伏望将铸远窜遐荒使与同恶之人均其废放故有是命起官舍人权中书舍人程敦厚草责词极其丑诋至有家本书佐行同穿窬之语云 诏诸路常平使见卖官田并令见佃人增租三分如不愿增者许人刬佃后诏转运提刑司官田亦如之后诏在十二 

年二月辛酉二十一年九月戊戌所书可考 
　　辛巳起居舍人程敦厚兼侍讲 直秘阁淮南东路转运判官纪交升直敷文阁知楚州 省镇江府沿江安抚司熊克小历行庚辰盖误 诏广西钦廉雷高化州所产盐并令官卖内镇州所收钱赴鄂州军前交纳先是有旨罢二广官卖盐后又诏广西盐八分客贩二分官卖充漕计至是钦州咸土生发岁产盐三十余万斤论者以为商人不通请复官卖许之而广东转运判官范正国代还亦言本路上供及经费皆仰卖盐息钱客钞既行遂或阙乏望令本路军屯驻军马去处许依客人买钞请盐各就本州出卖所得息钱专充军费庶免上烦朝廷应副实为利 

便不从正国奏请在十三年四月辛酉 
　　壬午太傅醴泉观使福国公韩世忠进封潭国公 太保万寿观使雍国公刘光世改封杨国公 工部员外郎盖谅罢以潼川路漕司言其奉使川狭所至輙受供馈故也 直徽猷阁知抚州张洸移知永州 诏非泛假日令百司诸路休务如旧以权礼部侍郎王赏等言今来边事平息故也 
　　癸未秘书少监秦熺兼崇政殿说书 诏车辂院复置官吏 

　　甲申皇太后生辰燕于慈宁宫始用乐上寿 
　　丙戌右朝奉大夫荆湖北路转运判官荣薿为成都府路转运判官绍兴十一年九月癸卯注王明清所云秦桧深恨薿屡欲加害事恐可修润附此 故内殿崇班李从约特赠武翼大夫故妻永嘉县君刘氏追封安人以皇太后初因从约入宫故也 
　　丁亥敷文阁直学士提举万寿观兼侍讲直学士院资善堂翊善秦梓升兼侍读右武郎干辨御辇院吴益带御器械 诏福建专置提举茶事官一员置司建州先是建州岁贡片茶二十余万斤省额凡二十一万一千斤叶浓之乱园丁亡散遂罢之建炎二年以市舶官兼茶事上 

祀明堂于临安始命市五万斤为大礼费绍兴四年已而都督府请如旧额发赴建康召商人持往淮北检察福建财用章杰以片茶难市请市米茶许之转运司言其不经久乃止既而官给长引许商贩渡淮及兴榷场遂取腊茶为榷茶本今年六月寻禁私贩官尽榷之上京之余许通商官收息三倍今年九月及是将鬻建荼于临安始别置提举官专一买法 
　　是月川狭宣抚副使郑刚中自河池移司利州旧宣抚司率居绵阆之间及胡世将代吴玠就居河池然馈饷不继人以为病至是已罢兵刚中乃还居益昌以省费既而刚中欲移屯一军都统制杨政不从刚中呼政语曰宣抚欲移军而都统制不肯刚中虽书生不畏死也声色俱 

厉政即日听命 
　　十有一月己丑朔检校少傅崇信军节度使万寿观使张浚以赦恩封和国公时政寓居长沙益屋六十楹以奉其母万俟卨为中执法论浚卜宅踰侈至拟五凤建楼秦桧白遣屯田员外郎吴秉信以事至京湖有所按检庚寅诏特引对秉信造浚见其所居不过中人常产可办反以桧意密先之归而奏其实事遂寝日历十一月庚寅有旨吴秉信令合门引见上殿甲午屯田员外郎吴秉信前去京西等路干办公事引见进对不知何事也朱熹撰张浚行状云桧既外交仇讐罔上自肆恶嫉正论讳言兵事自以为时已太平日为浮文侈靡愚弄天下独忌公甚中 

丞万俟卨希桧旨论卜宅僭拟至仿五凤建楼上不以为然桧遣朝士吴秉信以使事至湖南有所案验且以官爵诱之秉信造公见其居不过中人常产可办不觉叹息反密以桧意告公而归且奏其实桧黜秉信案日历秉信今年十二月己未迁密院检详此时使尚未回所谓以官爵诱之者是也然秉信十四年二月除右司员外郎其制词云庀官枢省之联案视湘潭之境勤劳靡惮详练有闻后一十余日又迁起居舍人则非使还即被黜矣其年五月楼炤罢言者指秉信为照党罢右史知江州不知僖何以云尔且附此更须详考 龙神卫四厢都指挥使平海军承宣使两浙东路马步军副都总管兰整卒 

　　辛卯诏自今宰执初除及转厅银帛并全赐 敷文阁直学士知临安府俞俟提举江州太平观从所请也 
　　壬申左中大夫参知政事万俟卨资政殿大学士左朝奉郎提举临安府洞霄宫郑亿年并进秩二等昭宣使吉州防御使入内内侍省都知宋唐卿为宣政使福州观察使以按行覆按攒宫故也二司官官属四十有二人各进官一等选人无资可循人改合入官 集英殿脩撰两浙路计度转运使王＜日奂＞升敷文阁待制知临安府 太师秦桧故母秦国夫人王氏追封秦魏国夫人以桧辞两国之封乞回授也 左朝散郎黄达如言太后回銮梓宫还阙兹为盛事望宣副史馆仍令词臣作为歌诗荐之郊庙然后褒功罚罪大明黜陟将前日异论沮论者 

明正典刑其力主和议者重加旌赏庶上慰徽宗二后在天之灵少纾太母留滞抑郁不平之气诏礼部侍郎兼实录修撰王赏编修副史馆达如建阳人尝知南雄州以赃罪为提点坑冶官韩球所按代还奏事乃上此奏焉熊克小历以达如为左朝奉大夫盖误 直敷文阁两浙转运副使张汇直秘阁两浙西路提点刑狱公事张叔献各进职一等右宣教郎两浙东路提点刑狱公事吕用中右朝请郎提举两浙东路茶盐公事王鈇并直秘阁以孟忠厚言应办无阙故也于是总护顿递二使官属皆迁官有差 
　　癸巳太傅枢密使益国公张俊为镇洮宁武奉宁军节度使充醴泉观使奉朝请进封清河郡王初太师秦桧与俊同主和议约尽罢诸将 

独以兵权归俊故俊力助其谋及诸将已罢而俊居位岁余无请去之意桧乃令殿中侍御史江邈论其罪邈言俊据清河坊以应谶兆占承天寺以为宅基大男杨存中握兵于行在小男田师中拥兵于上流他日变生祸不可测上曰俊有复辟功无谋反之事皆不可言会枢密使孟忠厚竣事还朝而邈又言俊之过俊乃求去位遂有是命熊克小历称侍御史江邈数言俊之过盖承林泉野记之误邈此时第以殿中权侍御史邈劾俊语据赵甡之遗史增入当求全章书之 尚书户部侍郎张澄权本部尚书熊克小历依本部题名系之去年十一月而于此月己亥又书之盖重叠差误 左司员外郎李椿年言经界不正十害一侵耕失 

税二推割不行三衙前坊场户费供抵当四乡司走弄税名五诡名寄产六兵火后税籍不信争讼日起七倚阁不实八州县隐赋多公私俱困九豪猾户自陈税籍不实十逃田税偏重故税不行且言臣闻平江岁入昔七十万斛有奇今按其籍虽三十九万余然实入二十万耳询之土人其余皆欺隐也皇考按核实自平江始然后行之天下则经界正而仁政行矣上谓宰执曰椿年之论颇有条理秦桧曰其说简易可行程克俊曰比年百姓避役正缘经界不正若行之诚公私之久利也乃诏专委椿年措置椿年请先往平江诸县俟其就绪即往诸州要在均平为民除害更不增税额从之熊克小历于此书两浙转运副使李椿年言云云 

盖李椿年实自都司上此奏乃除浙漕尔 
　　甲午三省行首司言秦桧依旧魏国公缘系三公合行锁院降制诏止令尚书省给降敕命其告更不别给 左朝散郎黄达如为监察御史 尚书左司员外郎李椿年直显谟阁为两浙路转运副使 
　　乙未检校少保保成军节度使开府仪同三司兼领殿前都指挥使职事杨存中为少保录复土之劳也国朝故事未有以保傅为管军者论者惜之 侍卫亲军军马都虞候保顺军承宣使镇江府驻劄御前诸军都统制解元为保信军节度使录迎扈之劳也元不及拜而卒 诏 

孟庾家属移信州居住 
　　丁酉左朝散大夫直秘阁知盱眙军沈诏贬秩一等坐擅报北牒故也诏寻以忧去 
　　戊戌进士出身赵公傅恃补左修职郎以公傅援绍兴八年彦端例有请也自是遂为故事 
　　己亥诏太学养士权于临安府学措置增展先是言者屡请复太学以养人才上以戎事未暇至是谓宰执曰太学教化之源宜复祖宗旧法程克俊曰东晋设学于鼎沸之中今兵息矣兴学正其时也秦桧曰久有此议今当举行之乃命礼部讨论取旨 言者请申严贬谪人不得 

辄入国门之禁令御史台常切觉察按劾从之 诏皇太后回銮士人曾经奉迎起居及献赋颂等文理可采者令后省看详申省取旨时献赋颂者千余人而文理可采者仅四百人大理正吴■颂曰辅臣稽首对扬圣志惟断乃成愿破群异有司奏为第一左承议郎知真州张昌次之诏有官人进一官进士免文解一次于是吴县范成大亦在数中■江宁人成大雩子也 
　　庚子命内侍王晋锡作崇政垂拱二殿时言者请复朔日视朝之礼而行宫止一殿故改作焉崇政以故射殿为之朔望则权置帐门以为文德紫宸殿按射则以为选德策士则以为集英垂拱以故内诸司地为之在皇城司北 

　　辛丑言者论陛下斥远奸邪与腹心之臣一德以定大计大功巍巍超冠古昔臣愚虑前日不得志之徒未即丕变作为不靖有害治功伏望屏置远方终身不齿诏榜朝堂 敷文阁待制知镇江府刘子羽提举江州太平观以右谏议大夫罗汝楫论其专任私意变乱是非也先是子羽言和好本非久远计宜及闲暇时修城垒厉器械备舟楫以俟时变秦桧始以复职非出巳意不悦至是益怒讽汝楫论其罪遂罢归 和众辅国功臣太保护国镇安保静军节度使充万寿观使杨国公刘光世薨于行在年五十四诏赠太师辍视朝二日赠银帛二千匹两子孙甥 

侄进官者十四人又东干办内东门使李存约主葬事上临奠谥武僖光世疾革援例乞免其家差徭科敛上亦许之中书舍人张广持不可乃止光世早贵其为大将御军姑息无兴复志论者以此咎之光世乾道八年追封安城郡王开僖元年又封鄜王熊克小历载光世薨在今年正月盖林泉野记之误而克又因之 
　　壬寅秦鲁国大长公主薨于行在年八十六公主上曾祖姑也故事举哀成服时以具庆之朝故不讲但辍五日朝谥曰贤穆绍兴二十九年闰六月己卯加明懿二字 

　　丙午诏责授清远军节度副使赵鼎责授向德军节度副使王庶今赦更不检举宝文阁待制提举亳州明道宫曾开徽猷阁直学士提举江州太平观李弥逊并落职先一日右谏议大夫罗汝楫入对言陛下近可臣僚之奏以前日异论者明正典刑此诚今日先务然方和议之初讥谤纷然往往出于庸愚无知不足深诛其间怀奸以害成挟众以求胜者在宰执则赵鼎王庶在侍从则曾开李弥逊是四人者同心并力鼓率其党必欲力沮是事而后已是宜明正其罪可也然开与弥逊尚以美职食祠官之禄失刑为甚伏望特加贬斥以快公论鼎庶见在谪籍依 

近降赦文恐合量移乞免别行窜徙姑令有司勿复检举故有是命权中书舍人程敦厚草制曰方同恶而相济肯信君子以为必归逮宁亲而解忧是宜国人皆曰可杀时庶己死而秦桧未知也 协忠大夫宣州观察使御前统制赵密落阶官为龙神卫四厢都指挥使主管侍卫步军司公事密张俊爱将也俊荐用之 徽猷阁待制致仕尹焞卒于绍兴府年七十二上知其贫特赐钱三百缗 捧日天武四厢都指挥使昭信军承宣使王胜为镇江府驻劄御前诸军都统制初张俊在行府以事憾胜责送建康军中自效时王德权管军事俊谓德与胜素不协必杀之德见之喜曰我为王夜义汝为王黑龙非我二人谁可相亲者乃厚待之俊罢枢密胜潜至行在见韩世忠会解元卒遂有是命王胜除月日历 

不载徐梦莘所编在此月故于解元致仕日书之梦莘又云胜潜至行在见韩世忠世忠藏于家一日世宗具筵会召医师王继先饮燕酒行世忠出胜拜继先为父继先见上言胜可大用遂有都统制之命 
　　丁未德庆军节度使提点皇城司先大金报谢副使钱愐特起复 秘书省正字范雩为校书郎兼玉牒所检讨官初除检讨官也 左承事郎陈诚之为秘书省正字旧制廷试第一人历任回始得馆职至是秦熺已为秘书少监故诚之亦有是除熊克小历载此事于十三年二月盖据本省题名也然题名乃以供职日为始非初除之日克小误 

　　戊申右宣教郎王会干办行在诸军粮料院会＜日奂＞弟也 
　　庚戌少保枢密使信安郡王孟忠厚罢为少傅镇潼军节度使判福州忠厚使山陵还言者引故事论列而有是命王明清挥麈后录云元符末章子厚为永泰山陵使子厚专权之久人情郁陶有曾诞敷文者作词略云草草山陵职事厌厌罢相情怀谓故事也绍兴间会稽因秦会之为固位之计乃除孟仁仲为枢密使以代其行仁仲不悟其机事竣犹入国门会之怒讽言路引以论列出典金陵 左承事郎张戒时勒停 

右谏议大夫罗汝楫论异议之人尚有偶逃宪网者张戒是也按戒最为赵鼎所厚鼎既深诋和议戒巧相迎奉苟可以沮是事者无不为也未几鼎罢相陛下灼见其奸亟行罢黜遂往依岳飞于江夏则其趋操可知故黜之 
　　十有二月己未朔上谓宰执曰秦熺论唐文皇之文华汉文帝之文实程克俊曰圣人之文与众人异陛下圣学高妙施行治具得斯文之传矣秦桧曰尧称文思舜称文明禹称文命而周文王世世相传止于此上曰然 给事中兼侍讲李易充敷文阁待制提举江州太平观以疾自请也 司农卿总领淮东军马钱粮胡纺罢右谏议大夫罗汝楫论纺顷守江阴日奴事董＜日攵＞等三人因得韩世忠幕下干办见世 

忠被召为枢密乃发数人之私殿中侍御史江邈亦按论纺奴事大帅官属赖以为地他日事异又极力挤之不啻仇讐故罢汝楫所云盖＜日攵＞与温济耿著也 枢密院检详诸房文字王师心为尚书右司郎中 尚书屯田员外郎吴秉信为枢密院检详诸房文字秉信使京湖未还也 将作少监米友仁为尚书屯田员外郎友仁芾子也芾淮阳人尝为礼部员外郎上爱芾书迹尝刻石为十卷友仁浮沉州县数十年绍兴以后才被除擢马此据曾慥百家诗选引 
　　庚申右奉议郎直秘阁方滋落职以言者论滋顷因常同为中丞日密荐之于赵鼎遂得书局自为秀守凡遇迁客必款延厚遇以结其他 

日复用之欢故也 乡贡进士董自任永免文解充太学录自任永豊人献所著春秋总鉴于朝起居舍人程敦厚言其论盟于宋暨齐平之类皆得圣人之遗意有出于先儒之表者故录之 
　　辛酉言者乞复武举诏送兵部 太府寺丞向子固直秘阁知旴＜日台＞军措置榷场后二日赐子固三品服 童子张岩叟九岁其弟岩卿七岁能诵书诏并免解一次仍以束帛赐之 
　　癸亥权工部尚书莫将充敷文阁学去知明州 

　　甲子上曰朕以财赋养天下士大夫以天下公器处天下士大夫要使人尽心职业朕何爱爵禄哉 
　　丙寅上常服秦鲁国大长公主第临奠诏子孙皆进官一等孙四人曾孙三人玄孙一人并补京官仍令台州应副葬事 
　　己巳监察御史黄达如为尚书吏部员外郎时江浙等路都大提点坑冶铸钱韩球奏达如赃状明白钱物数多诏处州取勘是月辛酉达如辨数不已乃有是命 
　　庚午礼部乞太学养士权以三百人为额上曰太学师儒之官虽选经术当先德行要使士子化之以厚风俗 太常博士刘灿乞随宜修 

创禖坛事下礼部后筑于临安府城之东南 少傅新判福州信安郡王孟忠厚与观文殿学士江南东路安抚制置大使知建康府叶梦得两易时海寇朱明连岁作乱环闽八郡皆被其毒乃诏梦得挟御前将士便道之镇 诏福州故相余深家所藏监书令宪臣说谕投进取旨推恩 明州言州民杨庆绍圣中六次取肝割乳以疗父母诏旌表门闾 
　　辛未武显大夫江南西路兵马钤辖刘光时知利州郦琼之叛也光时为所劫以去刘豫用为大名府副总管以复疆得归 
　　壬申太师秦桧等上重修六曹寺监通用敕令格四十七卷申明六卷看详四百十卷诏颁行之 

　　癸酉龙神卫四厢都指挥使护国军承宣使御前统制兼枢密院都统制李显忠为保信军节度使两浙东路马步军副都总管显忠在池州引疾求去故有是命显忠时年三十有二 侍卫亲军步军都虞候安远军承宣使建康府驻劄御前选锋军统制王进为池州太平州驻劄御前诸军都统制代李显忠也进为都统制不恤士卒惟厚结王继先及诸内侍士卒皆不喜之此据徐梦莘所编附入 
　　乙亥将仕郎毛公亮献徽宗皇帝御书百轴诏小玺宸翰皆人伪为之可令大理寺根治 景福殿使奉国军承宣使入内内侍省押班邵 
</div>
    <div class="pagination">
<a href="建炎以来系年要录_page66.html">上一页</a><span>...</span><a href="建炎以来系年要录_page62.html">62</a><a href="建炎以来系年要录_page63.html">63</a><a href="建炎以来系年要录_page64.html">64</a><a href="建炎以来系年要录_page65.html">65</a><a href="建炎以来系年要录_page66.html">66</a><span class="current-page">67</span><a href="建炎以来系年要录_page68.html">68</a><a href="建炎以来系年要录_page69.html">69</a><a href="建炎以来系年要录_page70.html">70</a><a href="建炎以来系年要录_page71.html">71</a><a href="建炎以来系年要录_page72.html">72</a><span>...</span><a href="建炎以来系年要录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
