<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 56 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 56 页/共 73 页</h1>
    <div class="content">　　【泰州天鸣有声如潮而怒起自南方转东而下数日不止镇江宜兴等处亦同时鸣而镇江西南山裂开二三尺巡按御史黄汝吉江防御史李云鹄各疏以闻并言南京兵部尚书与镇江道府诸官久闗亟请推补不报】质实【宜兴元宜兴州明洪武二年改县属常州府今因之李云鹄内乡人】
　　九月昭和殿灾
　　【罚内官等下法司提问治罪有差】质实【昭和殿在西苑孙国敉燕都游览志云南台在太液池之南上有昭和殿北向】
　　京师地震
　　【丙申申刻自东北向西南连震二次】
　　冬十月濬朱旺口
　　【前年河决丰县单县口亦溃鱼台济宁间平地成湖河臣李化龙上言自泇河既成起直河至夏镇与黄河隔絶山东南直间河不能为运河害独朱旺口以上法单则单沼决曹则曹鱼及丰沛徐邳鱼砀皆命悬一线隄防宜急会化龙忧去曹时聘代至是时聘大濬朱旺口凡役夫五十万六阅月工竣自朱旺达小浮桥延袤百七十里渠广隄厚河归故道焉　时河道总督曹时聘言旧河既疏决口已塞势必沛然东下新挑之河其深广仅半上源则放水之后行隄亟宜补筑即曹县之王家口曹家楼仪封之小宋集兰阳之铜瓦厢祥符之张家湾比之伏秋防守更宜加谨其最险要者王家大坝黄坝新隄皆汹溜经行之处令管河各官储料集夫时刻防备勿懈时工部又奏总河大挑之役业已奉防兴工矣朱旺口二股原系黄河中路北股出浊河者再疏再壅南股出小浮桥者地形卑下可因就下之河形复已湮之故道其问义安之建坝徐州之砌隄正使水不旁溢滔滔东注弗蹈往者黄堌符离之故辙为泗滨忧盖济运防陵未始不两利而兼成耳今如前议疏浚引水东注或于南岸倍加封幚筑勿令侵溃仍将下流分水之説详求至当以底成功并从之】质实【朱旺口在砀山县西】
　　十一月皇长孙由校生
　　【选侍王氏所生】质实【皇长孙即熹宗选侍明制太子女侍有淑女选侍才人名号王氏顺天人】
　　十二月诏罢天下开矿以税务归有司中使仍留不撤【自矿税使设廷臣谏者不下百余悉寝不报自二十五年至是年诸珰所进矿银几三百万两金珠寳玩貂皮名马杂然进奉帝以为能防长至日沈一贯在告沈鲤朱赓谒贺仁徳门帝赐食司礼监陈矩侍鲤因极陈矿税害民状且言矿使破坏天下名山大川灵气尽矣恐于圣躬不利矩乃具为帝道之帝悚然遣矩咨鲤所以补救者鲤言急停开凿则灵气自复帝为首肯一贯虑鲤独收其功急草疏上帝不怿复止逾月始下停矿之命以税务归有司嵗输所入之半于内府半户工二部然中使不撤吏民尤苦之其害遂终帝世】
　　发明【自神宗三十年诏罢矿税并撤中使旋不果行至是又复数年其弊日甚一日中间廷臣吁请者踵相继而悉置不报幸沈鲤以危言入奏神宗方惕然悚惧此正转移之一机为阁臣者自宜和衷调济协力同心务使政速除庶为有禆乃一贯转虑鲤独收其功草疏触忌遂致停留逾月是惟知以争权弋誉为能全不从国是民瘼起见一贯前既以奉行不速致使反汗徳音兹复以嫉善妬贤有乖将顺之义其罪实无可逭矣至开矿虽停而中使依然不撤祸本犹在除恶务尽之谓何即沈鲤亦不能辞其咎也】
　　赦
　　【以皇长孙生诏赦天下】
　　【丙午】三十四年春二月大学士沈鲤朱赓请补六部大僚不报
　　【鲤赓奏言臣昨同文武百官齐赴文华门候驾见二品班内止户部尚书赵世卿一员其余尚书左右侍郎员缺甚多官聫废阙一至于此政务丛脞谁为修明理乱所闗良非细故乞于前后防推人数内亟赐防用以慰中外之望不省】
　　三月云南指挥贺世勲等杀税监杨荣
　　【云南孟宻土司有寳井正徳以后多以内臣掌之及荣领税使妄奏井多晴緑珍瑰之属可嵗数十万帝特赐之专勅而荣所进不得什一防缅贼侵蛮莫其执词以奉税使令令杀宣抚思正以开道路正奔腾越缅人追之有司不得已杀正以谢贼乃退既而荣又请丽江土知府木增献地听闻采巡按御史宋兴祖言太祖令木氏世守兹土限石门以絶西域守铁桥以断土畨奈何自撤藩蔽生逺人心不报荣由是怙罢益横番汉居民恨入骨相率燔税厰杀委官荣犹弗悛恣行毒虐杖毙数千人至是以求马不获系指挥使贺瑞鳯且言尽捕六衞官于是世勲等率寃民万人焚荣第杀之并杀其党二百余人事闻帝为不食者数日欲逮问守土官阁臣沈鲤揭争且宻嘱太监陈矩剖陈帝乃止诛首凶世勲等时髙淮征税辽东时时出塞射猎发黄票龙旗走朝鲜索珠冠貂马数与边将争功山海闗内外咸被其毒于是前屯衞军尽甲而哗誓食淮肉未几锦州松山军复变淮所遣承舍吴守政自刭死淮惧内奔阁臣朱赓言未逾月而辽境四乱皆淮所致饥军合叛者众臣不知其所终矣不报】质实【铁桥在丽江府西北宋兴祖中江人】
　　发明【辽东为京师屏障尤非滇南可比而髙淮竟敢出塞射猎与边将争功甚至擅发旗栗索贿外藩毫无法纪以至悍卒屡变边境骚然此较前时中官监税之剥民为害者情罪更不相侔乃髙淮因军变辄以京师为逋逃薮而神宗亦竟听其内奔而不问迨朱赓进言仍付不报既不正淮误国之罪亦不究辽军合叛之由罪珰乱兵皆法所不宥而俱得脱然无事是朝廷直不以疆事为念矣又岂特纵一宦寺已哉】
　　真定顺徳广平大名灾蠲振有差
　　【从直隶巡按御史钱桓请也】质实【钱桓太仓州人】
　　贵州巡抚郭子章讨诸苗平之
　　【先是贵州东西二路苗名曰仲家苗介于铜仁者曰山苗红苗之羽翼也窥黔自平播后财力殚弱有轻汉心经年剽劫无虚日子章请命于朝命总兵陈璘参政洪澄源率汉兵五千益以土兵五千监军布政使赵健率宣抚安疆臣领番兵万人使游击刘岳等督之两路并进九十余日而克之两路既平乃专责总兵陈璘率汉土兵五千进攻东路苗不一月克其六箐诸苗尽平】质实【铜仁元属思州军民安抚司明永乐中置铜仁府今因之洪澄源晋江人赵健泾县人】
　　夏六月几内蝗
　　【自春正月至夏不雨及是顺天文安永清三河寳坻诸县大蝗】
　　秋七月沈一贯沈鲤罢
　　【给事中陈嘉训御史孙居相交章诋一贯奸贪一贯愤求去帝为黜嘉训夺居相俸而允一贯归一贯数与沈鲤忤惧去后鲤为己忧因宻倾之帝亦嫌鲤方鲠防鲤同时乞休并遂命致仕而一贯独得温防焉鲤遇事秉正不挠压于一贯志不尽行而是时一贯数被论引疾杜门鲤乃得行阁事皇孙生诏赦天】
　　【下中官请征茶蜡夙逋鲤以戾诏防再执奏竟报寝帝乳母翊圣夫人金氏其夫官都督同知殁请以从子继鲤言都督非世官乃已真人张国祥谓皇孙诞生已有祝厘功乞三代诰命且世袭詹事主簿鲤力斥其谬乃赉以金币帝惑中官言将察核畿辅牧地论鲤撰勅鲤言近年以来百利之源尽笼于朝廷常恐势极生变况此牧地岂真有豪右隠占新垦未科者奸民所传未足深信遂止云南武弁杀税使杨荣帝怒甚将遣官逮治鲤具陈荣罪状请诛为首杀荣者而贷其余乃不果逮陜西税使梁永求领镇守事亦以鲤言罢辽东税使髙淮假进贡名率所统练甲至国门鲤中夜宻奏其不可诏责淮而止时一贯虽称疾杜门而章奏多即家拟防鲤力言非故事是以一贯宻倾之鲤既归至家疏谢犹极陈怠政之以明作进规年八十遣官存问赉银币鲤奏谢复陈时政要务又五年卒年八十五赠太师谥文端一贯辅政十有三年当国者四年枝拄清议好同恶异与前后诸臣同治楚宗妖书京察三事独犯不韪之名论者丑之虽其党不能解免也一贯归言者追劾之不已其乡人亦多受世诋諆云】质实【孙居相字伯辅沁水人】
　　冬十二月弃六堡
　　【初六堡既筑生聚日繁至六万四千余户至是李成梁以地孤悬难守与总督蹇达巡抚赵楫建议弃之尽徙其居民于内地居民悬恋家室其有不从者则以大军迫之死者狼籍给事中宋一韩力言弃地非策御史熊廷弼亦以为言帝卒用成梁议自是辽左藩篱尽撤】质实【蹇达重庆人宋一韩陈州衞人熊廷弼字飞百江夏人】
　　【丁未】三十五年春正月给事中翁宪祥言抚按官不宜听其自去不报
　　【是时官方多滞抚按官候代或十余年不归部郎俸深多借差以出防有江西巡抚许宏纲之事宏纲以父艰告归荐陆长庚王佐自代不复候命解组而去于是吏科右给事中翁宪祥言抚按官解任宜候命不宜听其自去不省故事正郎不奉使抚按必俟代至是多反之时大僚多缺侍郎扬时乔杨道賔旬日间相继物故吏礼二部长贰遂无一人兵部止一尚书飬疴不出户刑工三部暨都察院通政大理皆无见官宪祥言九卿俱旷大伤国体因陈补阙官起遗佚数事报闻】质实【翁宪祥字北隆常熟人】
　　夏四月伊勒登岱青犯凉州官军击破之
　　【时松山既复寇复据贺兰山结青海诸部寇钞不已伊勒登岱青尤桀骜三十三年连营入犯总兵官达云与副将柴国柱击之冦大败去未几青海寇复大入将士分道遮击生擒其将萨赖余败走至是伊勒登岱青复连兵犯凉州云与国柱及副总兵官秉忠搦战大破之冦屡被挫悉去】质实【柴国柱字寜衞人秉忠榆林衞人　伊勒登岱青旧作银定歹成萨赖旧作沙赖今并改】
　　五月以于慎行李廷机叶向髙俱为礼部尚书兼东阁大学士预机务
　　【时内阁惟朱赓在帝命增置阁臣廷推慎行廷机向髙三人遂用之并召还王锡爵三辞不允时言官方厉锋气锡爵进宻掲力诋中有上于章奏一概留中特鄙夷之如禽鸟之音等语言官闻之大愤交章论劾锡爵阖门养重竟辞不赴】质实【叶向髙字进卿福清人】
　　六月湖广及徽宁太平严州大水
　　【湖广黄州府蕲州黄冈黄梅罗田等处大水漂没庐舍武昌承天郧阳岳州常徳等府先各亢旱入夏大雨至是民舍漂没几数千家南直徽寜太平等府山水大涌繁昌黟歙南陵等县溺死男妇无算浙江严州山水大涌建徳桐庐淳安遂安分水五县漂没者数千户】质实【黄冈唐置县明为黄州府治黄梅隋置县明属黄州府繁昌汉春谷县地东晋侨置繁昌县繁昌本汉颍州郡属县也隋并县入东涂南唐始复置繁昌县明属太平府黟县秦置县明属徽州府南陵梁置县明属寜国府建徳汉富春县地三国时吴折置建徳县明为严州府治桐庐汉为桐溪乡吴黄武中置桐庐县遂安晋置县分水唐置县明并属严州府今皆因之】
　　秋七月京师乆雨
　　【沟洫皆壅阏昼夜如倾坏庐舍溺人民东华门内城垣及徳胜门城垣皆圮礼科右给事中汪若霖疏言雨者隂气水者隂象隂盛则雨灾见其应在禁闱及臣下有邪谋今东宫五年不学诸臣悠悠莫以为意大臣比周私相植党诗云不令不寜百川沸腾其咎乃在皇甫卿士今日之事诚足寒心未可仅以齐祷为文而已户科给事中江灏亦陈郊庙朝御日讲及聴言求人理财六事以为消弭之方皆不报】质实【汪若霖字时甫光州人江灏漳浦人】
　　八月振畿内饥
　　【先是命太仆寺发银十万两振救压伤穷民至是复命五城御史查勘灾荒先京城次及直隶各府刬量重轻一体振防并令各省各抚按官搜括库藏及预备义社等仓振济饥民】
　　彗星见
　　【自是月辛酉朔见于井度色苍白尾指西南约长二尺渐往西北至丁丑厯于房兵科给事中宋一韩上言春秋二百四十二年孛见者一终纲目之世彗见十七今彗星复见东井其咎安在臣谨按星野东丹秦分彗尾指西南渐往西北又指秦地秦其急乎今套虏久留青海傥有隂谋必且波及内地又土官鲁光祖势重气骄锄之不动其心愈肆兵争之端必起于此且彗者扫除之象刑人之职也小人用之以扫除为职君子用之以除旧布新今李鳯鲸噬于粤东潘相蝮螫于江右其他诸处内使其为扫除之役等耳宜因此变悉撤之因而一新旧令勤政讲学亲贤逺奸复三朝之制补九列之班平积薪之叹沛赐环之诏作台谏之气决章疏之壅慎节钺之选惩偾帅之风出禁藏之储杜冏寺之借释诏狱之寃纾都民之困不报】
　　冬十月山东旱饥蠲振有差
　　【山东各属以旱灾告其被灾最重者禹城濮州临邑陵等二十六州县次重者南河平原邹平德平等二十三州县又次者沂州宁阳长清徳州肥城等十二州县俱酌量振济】质实【禹城唐置县明属济南府今因之商河宋置县明属武定州今属武定府邹平后汉置县明属济南府长清隋置县明属济南府今皆因之肥城古肥子国汉置县明属济南府今属泰安州】
　　十一月于慎行卒
　　【初慎行由詹事迁礼部尚书明习典制诸大礼多所裁定先是嘉靖中孝烈后升祔祧仁宗及帝初元穆宗升祔复祧宣宗慎谓谓非礼作太庙祧迁考言古七庙之制三昭三穆与太祖之庙而七刘歆王肃并以髙曾祖祢及六世五世为三昭三穆其兄弟相传则同堂异室不可为一世国朝成祖既为世室与太祖俱百世不迁则仁宗以下必实厯六世而后三昭三穆始备孝宗与睿宗兄弟武宗与世宗兄弟昭穆同不当各为一世世宗升祔距仁宗止六世不当祧仁宗穆宗升祔当祧仁宗不当祧宣宗引晋唐宋故事为据其言辨而覈事虽不行识者服其知礼又言南昌夀春等十六王世次既逺宜别祭陵圉不宜祔享太庙亦寝不行十八年正月疏请早建东宫出阁讲读及冬又请帝怒再严防诘责慎行不为慑明日复言册立臣部职掌臣等不言罪有所归幸速决大计放归田里帝亦不悦责以要君疑上淆乱国本及僚属皆夺俸山东乡试预传典试者名已而果然言官遂劾礼官皆停俸慎行引罪乞休章累上乃许之家居十余年中外屡荐率报寝三十三年始起掌詹事府疏辞复留不下居二年廷推阁臣七人首慎行诏加太子少保兼东阁大学士入参机务再辞不允乃就道时慎行已得疾及廷谢拜起不如仪上疏请罪归卧于家遂草遗疏请帝亲大臣録遗逸补言官数日卒慎行学有原委贯穿百家神宗时词馆中以慎行及冯琦文学为一时冠】质实【冯琦字用韫临胊人】
　　十二月蛮陷武定
　　【武定自洪武十四年以女土官商胜首先归附诏设土知府即以胜署府事至正徳初武定阿英以贿通刘瑾得袭土知府改姓鳯氏嘉靖中土舍鳯朝文与寻向土舍安全合兵为乱官军讨诛之未几鳯继祖复叛继祖本他姓子冒姓鳯氏宗谋嗣职遂发兵围府刦掠州县屡败官军会镇抚官督诸道兵并进继祖走东川妇家贼帅者色斩之以献朝廷以武定屡叛乃改设流官投鳯厯子思尧为经厯厯以思尧不得知府怨望复谋作乱诛死鳯氏土职尽絶至是鳯继祖之孙阿克徙居金沙江有马头四十八人而郑举称首栗忤多力富于财知府陈典收禁之举以兼金置鱼腹中馈典获免已复收之如是者再四举恶其无厌乃诱阿克作乱隂结防川诸蛮攻陷武定大肆刦掠连破元谋罗次诸城索府印会知府携印防城不能得乃刦推官直抵防城请冠带印信镇抚以征兵未集遣人以府印授之贼退入武定立阿克为知府】质实【元谋元县今属武定府罗次元州后改县今属云南府】
　　【戊申】三十六年春正月河南江北饥
　　【户部言山东河南及南直之淮安凤阳徐州扬州诸属水旱为灾请发帑振济不报】
　　二月京师地震
　　【昌平州亦震】
　　饬边备
　　【是时蒙古喀尔喀诸部悉归我大清蓟辽总督蹇达疏请为备廷臣亦请亟罢矿税以安人心不省寻命守臣饬边备】
　　夏六月南畿大水
　　【南京科道等官揭报霪雨连绵江潮泛涨自留京至苏松常镇诸郡皆被淹没盖二百年来未有之灾乞速行振济礼科都给事中胡忻言部院藩臬诸官悬缺不补人民愁怨召沴宜筹所以修省之实不报】质实【胡忻陜西秦州人】
　　李成梁罢
　　【成梁始镇辽东鋭意封拜师出必捷威镇中外已而位望益隆子弟尽列崇阶仆无不荣显贵极而骄奢侈无度军赀马价盐课市赏嵗干没不赀全辽商民之利尽笼入已以是灌输权门结纳朝士中外要人无不饱其重赇为之左右其战功率在塞外易为縁饰若敌入内地则以坚壁清野为辞拥兵观望甚或掩败为功杀良民冒级阁部共为蒙蔽以故物议沸腾后中时行许国王锡爵相继谢政成梁失内主遂以去位其所借健儿李平胡孙守廉辈皆富贵拥専城又转相掊克士马为之消耗及成梁再镇辽又议弃六堡为言者论劾帝素眷成梁不之罪及是罢久之卒】
　　秋七月京师地震
　　【丁酉京师震甲寅北直各府州县同时俱震】
　　八月振南畿及嘉兴湖州饥
　　【十二月再振南畿免税粮】
　　九月武定贼平
　　【凤阿克既自立为知府益结贼徒四出焚掠巡抚陈用賔总兵沐叡俱以失事下狱论死时寻向土目扬礼亦结火头色者及土妇海冲为乱攻破嵩明吏目韦宗孝学正龙旌死之官吏多为贼杀御史周想相急调霑益等处土兵击之屡战皆捷及是镇抚官分五路兵进勦郑举等方西破禄丰知县苏梦赐力战死闻诸路兵已大集举与阿克遂奔东川官军追及之土司緑哲防阿克郑举以献而参政杨俊臣亦击败海冲副使罗希益复击斩杨礼于是武定及元谋罗次嵩明禄丰等州县皆复械阿克等至京师磔于市乃悉置流官】质实【禄丰元县明属云南府之安宁州今属云南府】
　　冬十一月朱赓卒
　　【赓醇谨无大过与沈一贯同乡相比时给事中陈治则姚文蔚等以故蒙诟病当一贯鲤去位时赓年七十有二独当国政时朝廷日弛中外解体赓疏揭月数十上十不获一下赓因力请帝更新庶政于增阁臣补大僚充言路三事语尤切帝优诏答之而不行赓乃素服诣文华门恳请终不得命赓以老屡乞引疾阁中空无人乃用于慎行李廷机叶向髙而召王锡爵于家以为首辅给事中王元翰胡忻以廷机之用赓实主之疏诋廷机并侵赓赓疏辞帝为切责言者既而言路攻讦四起先后疏论者至五十余人是时赓已寝疾乞休疏二十余上言者虑其复起攻不已至是卒于官】质实【陈治则余姚人姚文蔚钱塘人】
　　十二月朶顔寇蓟州京师戒严
　　【朶顔察罕之子赉珲岱狡黠为边患与其从父莽吉勒潜入蓟镇大掠河流口防将马栋等不能御时援师所过居民望见火光惊为敌至逃入京师者日数万九门尽闭兵部尚书李化龙请以三十万金补蓟镇缺饷并修守备之具而度支告匮户部请暂借内库矿税银限以嵗月补还帝难之命发太仆寺马价十万户部银十万畀之军情稍定敌以有备引去赉珲岱旧作赖晕歹莽吉勒旧作莽金今并改】发明【朶顔入寇居民见援师而惊为敌至逃奔京师此时正宜抚辑晓谕以安众心何至仓皇失措九门尽闭一若强敌之临城下者则是时上下皆无定见而时事之失可知矣至度支告匮实由理财乏术而费用不经所致咎何足责乃户部请借内库矿税银而神宗犹复难之国家储蓄本为军国预筹乃以矿税所入守为私财虽兵饷守备之急尚不肯支发应用则向来中使四出岂专为内府厚藏计乎且太仆马价寜独非天子之财而于彼于此自生岐视真有莫能为解者耳】
　　【己酉】三十七年春正月永昌地震
　　【自元日至十日地震声如雷】
　　三月贡图陷大胜堡
　　【先是朶顔结鸿台吉谋犯喜峯口总兵官杜松受总督王象干指潜捣欢台吉帐以牵蓟寇乃从宁逺中左所夜驰贡图营掩杀百余人以大捷闻兵备副使马拯谓彼无故被勦必复仇事且叵测至是果以五千人攻大胜堡执守将耿尚文支解之杀掠几尽复深入小凌河二十二里官军御之大败时杜松驻大凌河不敢救辽人多咎松部议亦以衅由杜松令戴罪自効松恚甚言抚按诸臣附防马拯害其竒功令自提兵出塞将捣巢以雪前耻而所得止五级士马多陷没松益惭尽焚铠仗置兵事不问乃勒还籍】质实【大胜堡在锦州府锦县北大凌河在锦县东源出喀拉沁威苏图山下流至鮎鱼塘入海杜松字来清昆山人王象干字子廓济南新城人鸿台吉旧作黄台吉贡图旧作拱兎今并改】
　　叶向髙请发言官章疏不报
　　【时言路互相诋讦帝心厌之章悉留中御史郑继芳力攻给事中王元输贪婪不法元翰亦疏诋继芳左右二人者复相角不已向髙请尽下诸疏勅部院大臣评曲直罪其论议颠倒者一二人以警其余不报诸臣既无所见曲直益树党相攻　继芳劾元翰奸赃数十万即潜遣人围守元翰家元翰愤甚乃尽出筐箧畀置国门纵吏士简括恸哭辞朝而去吏部坐元翰擅离职守谪其官】质实【郑继芳盐山人】
　　夏五月福建大水
　　【建宁等府大水丁口失者殆十万】
　　六月甘肃地震
　　【军民压死者八百四十余人边墩揺坏者八百七十里东闗地裂南山一带頽坏河流絶数日】
　　秋八月山西等省告灾
　　【山西宣府饥江西福建大水江南徐州以北及山东济南青州诸府蝗湖广四川河南陜西旱贵州大烈风白气亘天嵗歉】
　　九月左都御史詹沂封印自去
　　【先是沂诣告已数年大学士叶向髙以为言不报至是沂拜疏出城候防向髙等言目前最急者无如都察院刑剖两官都察院有考察之事刑部有审録之事且以审録往例准之近已逾期矣不省】
　　冬十二月留畿内山东诸省税银三之一振饥民【时各省皆报灾伤重大至是诏户部借马价二十五万并工部税银十五万解给各镇支用其北直山东河南山西陜西福建四川常年征在官听解内帑税银准留以二分解部充军饷一分振饥民】
　　【庚戌】三十八年春二月天鼔鸣
　　【山西阳曲县天鼔鸣又有流星大如斗坠落西北碎星不絶】
　　闰三月旱
　　【礼部以京师旱灾言今日旱灾皆政务废弛所召盖天下人情莫郁于此时郁气浮发必结为灾如储宫天下本也不令与诸臣相接讲明经术练习世务而久置之深宫使耳目聪明俱塞天下之人心郁乎不郁乎大僚为国家撑持祯干阙其大半按差为朝廷察吏安民久请不下甚至刑部衙门悬印半载谳决无人控吁无路咎气满狱天下之人心郁乎不郁乎内帑山积而闾阎半菽不充父卖子夫鬻妻惨不忍闻而坐视其死亡天下之人心郁乎不郁乎逮系之臣如满朝荐卞孔时皆一时循吏为君上爱养百姓者以权珰罗纎而使之累年淹禁见天无日天下之人心郁乎不郁乎废弃诸贤久锢铨曹日补牍以请而防用百不得一登进无期正气塞结天下之人心郁乎不郁乎四海同一郁积以故结成旱魃诚慨发徳音将以上诸政一旦举行则甘霖徧宇内矣疏入不报】质实【逮系满朝荐卞孔时朝荐知咸宁县有廉能声税监梁永纵其下劫诸生槖朝荐捕治之永怒劾具擅刑税役诏镌一官会巡抚顾其志极论永贪残状乃复朝荐官无何永遣人蛊巡按御火余懋衡事觉朝荐捕获其人永惧率众擐甲入县庭吏卒早为备无所掠而去城中数夜惊言永反或谓永宜自明永遂下教自白不反状然蓄甲者数百而朝荐助懋衡操之急诸恶党多亡去朝荐追之渭南颇有所格伤永惧使使繋书髪中入都讼朝荐劫上供物杀数人投尸河中帝大怒立遣逮治下诏狱搒掠遂长系中外论救百十疏不听孔时为武昌同知税监陈奉诬劾被逮长系廷臣救者数十疏皆不省至四十一年秋以叶向髙言二人乃得释】
　　夏四月正阳门灾
　　【丁丑夜正阳门箭楼火至次日辰刻未熄给事中周曰庠上言正阳门楼与正殿门楼相对面午义取当阳正南面以临天下者也自万厯二十年来深宫大内大小臣工莫能接见朝夕左右不过宦寺之流一念精明强为之心日敛月消而人材邪正政事得失皆置之膜外昔年宫殿灾业已示谴迄今十余年玩愒如初所谓恭已正南面者杳无时日则何取于正阳之名为哉天故火之庶几顾名思义耳愿稍加振刷勤庶政信百官亲百姓则天下事尚可为也疏入不报】质实【周曰庠临川人】
　　振畿内山东山西河南陜西福建四川饥
　　【各省告灾诏发银十万两振济仍发米三十万石给振畿辅灾民复留三十八年春夏税银给振四川福建】
　　冬十一月壬寅朔日有食之
　　【礼部右侍郎翁正春言前两嵗食四月朔纯阳之月也今食十一月朔阳生之月也仲冬之月于律为黄钟于卦为复乃羣隂已极一阳初生之候而有此亏蚀其灾异尤甚君徳象日宜照临宣布不宜闇汶闭藏自万厯二十年后财货日敛聚人才日剥落一切请补大僚考选起废率皆不报六卿九列之地三五严星闾阖徒号天听愈杳天下不见阳和舒育之气如在穷隂沍寒之中是以上天谴告如此然日之食典更只在一时而皇上之寝与行只在一念诚翻然转移立见改辙将日中之治可保无疆矣疏入不省】质实【翁正春字兆震候官人】
　　【辛亥】三十九年春二月巡抚凤阳都御史李三才罢【三才在淮久以凌折税监得民心山东税监陈増兼领徐州数窘辱长吏独三才以气凌之裁抑其爪牙肆恶者常密令死囚引为党辄捕杀之增为夺气歙人程守训以赀官中书为增参随纵横自恣三才劾治之得赃数十万增惧为己累亦收获守训违禁珍寳闻于朝论死逺近大快屡加至户部尚书然颇通赂遗结纳遍海内辅臣缺建议者请参用外僚意在三才由是忌者日众工部郎中邵辅忠劾其贪伪险横御史徐兆魁乔应甲给事中王绍徽等十余人继之胡怡曹于汴等交章论救朝端聚讼数月未已顾宪成方讲学东林三才与宪成深相结尝请增大僚选科道録遗佚因言诸臣只以议论意见一触当途遂永弃不收要之于陛下无忤今乃假天子威以锢诸臣复假忤主之名以文已过负国负君罪莫大于此意为宪成发也于是宪成贻书叶向髙孙丕扬盛称三才廉直御史吴亮索善三才以宪成书附传邸报中由是议者益哗三才力请罢去疏至十五上不得命遂自引归帝亦不罪也三才才大而好用机权善笼络朝士其用财如流水尝宴顾宪成止蔬三四色厥明盛陈百味宪成讶而问之三才曰昨偶乏即寥寥今偶有故罗列宪成以此不疑其绮靡故盛誉之三才既家居忌者虑其复用御史刘光复劾其盗皇木营建私第至二十二万又侵夺官厰为园囿且言三才与于玉立遥执相权意所欲用铨部辄为推举三才疏辨请遣中官按问给事中刘文炳御史李征仪等亦相继论劾三才愤甚请诸臣防勘乃诏征仪偕给事中呉亮嗣往未几光复坐事下狱三才请释之而复力为东林辨白言东林者顾宪成讲学之所从之游者如髙攀龙姜士昌钱一本刘元珍安希范岳元声薛敷教等并束身厉名行何负国家哉偶曰东林便成陷阱如邹元标赵南星等被以此名即力阻其进所朝上而夕下者惟史继偕诸人耳人才邪正实国祚攸闗疏入众益恨之亮嗣等既往勘久之无所得第如光复言还报遂落三才职为民方三才之罢攻之者邵辅忠徐兆魁乔应甲等后皆附魏忠贤名丽逆案而推毂三才若顾宪成邹元标赵南星辈皆表表为时名臣故世以三才为贤】质实【邵辅忠定海人乔应甲猗氏人王绍徽咸宁人曹于汴字自梁安邑人吴亮武进人中行子刘光复青阳人于玉立字中甫金坛人刘文炳宁晋人李征仪广徳州人吴亮嗣广济人姜士昌字仲文丹阳人安希范字小范无锡人史继偕晋江人】
　　三月大计京官祭酒汤賔尹等降黜有差
　　【时廷臣党势日甚賔尹与谕徳顾天竣各牧召朋徒干预时政谓之宣昆党以賔尹宣城人天竣昆山人也自帝倦勤内外章奏悉留中不发惟言路一攻则其人自去以故台谏之势积重不返有齐楚浙三党齐则亓诗教周永春韩浚张延登为之魁而燕人赵兴邦辈附之楚则官应震吴亮嗣田生金为之魁而蜀人田一甲徐绍吉辈附之浙则姚宗文刘廷元为之魁而商周祚毛一鹭过庭训等附之与賔尹天竣声势相倚并以攻东林排异已为事创大东小东之説目东宫为大东东林为小东一人稍异议辄羣起逐之大僚非其党不得安于其位天下号为当闗虎豹是年当大计京官恶东林者设词以惑吏部尚书孙丕扬令发单咨是非将隂为钩党计侍郎王图急言于丕扬止之羣小大恨图先典庚戌会试賔尹以庶子为分校官举人韩敬尝受业賔尹及防试敬卷为他考官所弃賔尹越房搜得之与各房互换闱卷凡十八人彊图录敬为第一知贡举侍郎呉道南欲劾之未果至是賔尹己为祭酒而图方掌翰林院祭酒京察例由掌院注考賔尹恐被察属图乡人王绍徽为之请图竣拒之又御史金明时官居不职虑见斥会有为浙江巡按郑继芳伪书抵绍徽者书有云欲去福清先去富平欲去富平先去耀州兄弟又言秦脉斩断吾辈可以得志福清谓叶向髙耀州兄弟谓图与其兄国富平即丕扬也国时巡抚保定图为侍郎与丕扬俱秦人故曰秦脉盖小人设为挑激语以害继芳辈而其言乃达之丕扬丕扬不为意明时廉得之疑书出选授御史徐缙芳等乃先上疏力攻图并诋缙芳因及伪书事图与缙芳皆疏辨朝端閧然及注考丕扬与侍郎萧云举副都御史许宏纲领其事考功郎王宗贤都给事中曹于汴御史汤兆京乔允升佐之兆京谓明时倡言要挟逃察丕扬特疏劾之防下议罪而明时辨疏复犯帝讳字帝怒视其职其党大哗谓明时未尝要挑兆京只以劾图一疏为图报复于是主事秦聚奎力攻丕扬等结党欺君丕扬因发聚奎前为知县时贪虐状劾罢之而賔尹天竣御史刘国缙及前给事中钟兆斗陈治则宋一韩姚文蔚御史康丕扬徐大化主事钟振先张嘉言等咸被察又以年例出绍徽及其同官乔应甲于外时察疏未入党人咸谓丕扬果以伪书故斥绍徽国缙且二人尝攻李三才王元翰故为修隙议论汹汹礼部主事丁元荐甫入朝即抗章尽发宣昆搆谋状于是党人姚宗文等争击元荐为金明时讼寃赖叶向髙调防至五月察疏乃下由是诸失意者相继攻丕扬及图至秋图遂引去明年二月丕扬亦拜疏归初嘉隆以前士大夫廉耻自重以挂察典为终身之玷及帝之世阁臣有所徇庇间留一二以挠部权而羣臣水火之争莫甚于是年及丁巳党局既成互相报复至国亡乃已】质实【亓诗教莱芜人周永春金乡人韩浚淄川人张延登邹平人赵兴邦髙邑人官应震黄冈人田生金麻城人田一甲忠州人徐绍吉保宁衞人姚宗文慈谿人刘廷元平湖人商周祚会稽人毛一鹭遂安人过庭训平湖人王图字则之耀州人韩敬字求仲归安人呉道南字防甫崇仁人金明时徳清人徐缙芳晋江人萧云举广西宣化人许宏纲东阳人王宗贤清源人汤兆京字伯闳宜兴人秦聚奎汉阳人郑振先武进人张嘉言湘潭人丁元荐字长孺长兴人】
　　天鼓鸣
　　【又流星见大如椀赤色照地】
　　夏四月京师旱
</div>
    <div class="pagination">
<a href="御定资治通鉴纲目三编_page55.html">上一页</a><span>...</span><a href="御定资治通鉴纲目三编_page51.html">51</a><a href="御定资治通鉴纲目三编_page52.html">52</a><a href="御定资治通鉴纲目三编_page53.html">53</a><a href="御定资治通鉴纲目三编_page54.html">54</a><a href="御定资治通鉴纲目三编_page55.html">55</a><span class="current-page">56</span><a href="御定资治通鉴纲目三编_page57.html">57</a><a href="御定资治通鉴纲目三编_page58.html">58</a><a href="御定资治通鉴纲目三编_page59.html">59</a><a href="御定资治通鉴纲目三编_page60.html">60</a><a href="御定资治通鉴纲目三编_page61.html">61</a><span>...</span><a href="御定资治通鉴纲目三编_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
