<!DOCTYPE html>
<html>
 <head>
  <meta charset="utf-8"/>
  <title>
   大事记续编 - 第 55 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记续编 - 第 55 页/共 65 页
  </h1>
  <div class="content">
   大事记续编卷六十二
&lt;史部,编年类,大事记续编&gt;
　　钦定四库全书
　　大事记续编卷六十三　　　明　王祎　撰
　　唐宪宗皇帝元和元年春正月丙寅上上皇尊号【以通鉴修】丁夘改元【以新旧纪修】
　　解题曰宋庠纪年通谱元和本汉章帝年号
　　刘辟求兼领西川不得围梓州癸未以长武城使髙崇文为神防行营节度使率京西行营兵马使李元奕等讨之【以新旧纪修】
　　解题曰按林恩补国史刘辟举兵扼鹿头闗下东蜀帅李康弃城走上临轩赫怒勅宰相选将讨伐杜丞相曰保义节度刘防【即刘澭】长武城节度髙崇文皆刚毅忠勇冠武臣上曰卿谓二人谁为上曰澭自州拔城归阙将士扶老携幼万人就路饮食舒惨与众共之法令严整付以专征必着勲绩上曰澭固良将性本倔强且与济不恊危急归命河朔气习宛然尽在若征代有功须且令镇西川全蜀地重控制戎夷硕德名臣方当委任澭向者幽絷幙客数杀县吏若使镇西川是自掇心腹之疾崇文久将亲军立功塞上寛和得众其他谋畧不下澭且务俭任真必竭诚节乃命为西川行营节度使余见通鉴
　　甲申太上皇崩【新纪】刘辟陷梓州三月髙崇文克之【以新纪修】辛巳杨惠琳伏诛【以吕祖谦标目修】夏四月丁未杜佑为司徒解度支盐铁转运等使以兵部侍郎李巽领之【以吕祖谦标目修】五月庚辰郑余庆罢【以通鉴修】辛夘尊太上皇后为皇太后【通鉴】六月丁酉髙崇文破贼于鹿头闗【以通鉴修】解题曰按元和郡县志鹿头闗在汉州德阳县北
　　闰月壬戌朔李师古卒其弟师道自称淄青留后【以新纪修】秋七月壬寅丰陵庙号顺宗【以通鉴修】
　　解题曰按新旧史韩愈顺宗实録顺宗为人寛仁喜学艺善书礼重师傅见輙先拜从幸奉天常执弓矢居左右于父子间慈孝交洽无嫌毎以天下为忧德宗在位久稍不假权宰相左右幸臣如裴延龄李齐运韦渠牟等以奸佞相次进用延龄尤狡险判度支务刻剥聚敛以自为功天下皆怨怒每进见候顔色輙言其不可至陆贽张滂李充等以毁谴朝臣惧阳城等伏阁极论德宗怒甚将加城等罪无敢救者独开解之城等頼以免卒不任延龄渠牟为相甞侍宴鱼藻宫张水嬉防舰宫人为櫂歌众乐间发德宗驩甚顾太子曰今日何如太子引诗人好乐无荒为对毎于敷对未甞以顔色假借宦官居储位二十年天下隂受其赐惜乎寝疾践祚近习弄权而能传政元良克昌运祚贤哉
　　八月壬戌以妃郭氏为贵妃【以旧纪修】丁夘立子七人为王【以通鉴修】九月辛亥髙崇文克成都【以新旧纪修】冬十月丙寅以髙崇文为西川节度使【以新旧纪修】以李师道为节度副使【以旧传修】戊子刘辟伏诛【新纪】十一月郑余庆罢【新纪】丙辰以内常侍吐突承璀为神防中尉【以吕祖谦标目修】
　　唐宪宗皇帝元和二年春正月乙巳杜黄裳罢
　　解题曰按新旧史始德宗创艾多难务姑息藩镇每帅臣死遣中人伺其军观众所欲立者故大将私金币结左右以求节制晏年尤甚方镇选不出朝廷黄裳毎从容具言陛下宜鉴贞元之弊整法度肃诸侯则天下治宪宗然其言由是用兵诛蜀夏剪齐灭蔡复两河以机秉还宰相纪律设张赫然号中兴自黄裳啓之余见通鉴
　　己酉戸部侍郎武元衡为门下侍郎翰林学士李吉甫为中书侍郎同平章事【以新旧纪修】监察御史李绛兼翰林学士【以旧史列传修】
　　解题曰按新史郑絪传始卢从史隂与王承宗连和有诏归潞从史辞潞乏粮请留军山东李吉甫密譛絪漏言于从史帝怒诏学士李绛语其故且曰若何而处绛曰诚如是罪当族然谁以闻陛下者曰吉甫为我言绛曰絪任宰相识名节不当如犬彘枭獍与奸臣外通恐吉甫势轧内忌造为丑辞以怒陛下帝良久曰几误我吴缜纠缪但见吉甫以三年九月罢相絪以四年二月罢相三月王士贞卒其子承宗自称留后朝廷始讨承宗纪传年表皆不合遂疑绛之门生故吏撰集绛事者务多书其事以为美谈史臣展转失实今考李绛论事集曰绛奏从史比来事彰露颇多意不自安务欲生事所以曲陈利害频献计谋兾许用兵以求姑息今请亲领士马欲往邢洺以就粮赍去就之际情状可知又贬卢从史制辞云况顷年上请就食山东及遣旋师不时恭命致动其众觊生其心然则当李郑未罢之前士真未死之日从史实尝就食邢洺朝廷亦尝使之旋师而托辞拒命宪宗亦尝以此而疑郑絪漏言特新史不当云与承宗连和耳今因绛为学士载之又按绛集上尝御浴堂【程大昌曰馆本唐图有浴殿在绫绮殿南长安志绫绮在蓬莱殿东志又记有浴堂门浴堂殿浴堂院】从容问曰贞观开元之化备在青史朕不量菲薄欲庶几仰承祖宗之道将延拔俗之士致济代之才举兹凋瘵纳诸仁寿何行而可以致是绛曰陛下诚能正身励己尊贤贵德亲信端士逺弃邪佞尽忠进直者奬之希合从防者斥之与大臣言敬而信之不使小人参其事与贤士游亲而礼之不令不肖者搆其隙唯义所比不论亲踈唯仁是行不论贵贱去冗官无益于时者则禄及才能矣出宫女之希御者则时无怨旷矣简繁数之仪则礼得其节矣除靡慢之奏则乐得其和矣将帅亷则士卒勇矣官师公则治化洽矣法令行则下不违矣教化笃则俗必迁矣如此则圣闻周达德声遐宣唯陛下勤行之尔上曰美哉斯言当书于绅四年因有防检自古君臣事迹造屏风图画美恶题其事状施于便殿坐卧观阅用为鉴戒绛等检讨五十余事造屏风三合进入上大恱以示宰臣即日张于便殿
　　冬十月李锜反命诸道兵讨之【以通鉴修】丁夘武元衡罢【新纪】十一月甲申李锜伏诛【新纪】十二月山南东道节度使于頔入朝【吕祖谦标目】是岁李吉甫上元和国计簿【以通鉴修】解题曰按续通典旧史传簿十卷緫计天下方镇凡四十八道管州府二百九十五领县一千四百五十三见户二百四十四万二千五十四其凤翔鄜坊邠宁振武泾原夏银灵盐河东易定魏愽镇冀范阳沧景淮西淄青等十五道七十一州不申户口每岁赋入倚辨止于浙西东宣歙淮南江西鄂岳福建湖南等八道合四十九州一百四十四万户比量天寳供税之户则四分有一天下兵戎仰给县官者八十三万余人比量天寳士马则三分加一率以两户资一兵其他水旱徴科又在常役之外比较天寳州郡三百一十五今二百十八州府上供钱米计少九十七天寳户八百三十八万五千二百二十三今五百三十二万五千八百一十八在见供税赋三十一道州府管内元和见在户二百四十四万二千五十四计少天寳百九十四万四千九百六十九天寳租税庸调计钱粟绢布丝绵五千二百三十余万端疋屯贯石元和两税酒盐茶等緫三千五百十五万一千二百三十八贯石计少一千七百一十四万八千七百七十贯石天寳卫兵彍骑边将等五十八万四千九百四十三人元和军八十三万三百二十一人多二十四万五千三百七十人【开成初王彦威上供军图序至德讫元和天下观察者十节度者二十九防御者四经略者三大都通邑无不有兵最凡八十余万长庆户口凡三百三十五万兵约九十九万率三户资一兵今举天下之入岁三千五百万上供者三之一又三之二则衣赐仰给焉自留州留使兵士衣食之外余四十万皆仰度支】叶适曰唐人仓猝不知以田养兵而以税养兵故流害相承至此之极夫以田养兵亩四十至百而养一以税养兵亩四百至千而养一以田养者可至百万以税养兵过十万则困竭矣
　　唐宪宗皇帝元和三年春正月癸巳上尊号【以新旧纪修】以神威军为天威军【以兵志会要修】城临泾【以唐厯修】
　　解题曰按续唐厯庚子以将城临泾诏麟游灵防良原崇信归化等五镇修整士马掎角相应城直泾州西北九十里余见通鉴
　　三月回鹘腾里可汗死【以通鉴修】夏四月防试贤良牛僧孺皇甫湜李宗闵李吉甫恶其言直考官翰林学士王涯吏部员外郎韦贯之户部侍郎杨于陵皆坐贬【以旧纪通鉴修】五月丙午册回鹘保义可汗【以通鉴修】六月沙陀酋长朱邪执宜诣灵州降朔方灵盐节度使范希朝置之盐州【以通鉴修】解题曰欧阳修五代史后唐賛曰李氏之先盖出于西突厥本号朱邪拔野古为始祖其自序云沙陀者北庭之碛也唐太宗破西突厥诸部分同罗仆骨之人于此碛置沙陀府而以防野古为都督考于传记太宗分其诸部置十三州未尝有沙陀府时西突厥铁勒阿史那之类最大其别部有同罗仆骨拔野古等以十数又有处月处密诸部其小者也朱邪者处月别部之号太宗二十二年降拔野古其明年阿史那贺鲁判至髙宗永徽二年处月朱邪孤注为契苾何力所败后百五六十年有朱邪尽忠及子执宜见于中国而自号沙陀矣至尽忠孙始赐姓李氏云事见通鉴
　　秋七月辛巳朔日有食之【以新旧纪修】九月庚寅于頔为司空同平章事丙申戸部侍郎裴垍为中书侍郎同平章事戊戌李吉甫罢【以新纪修】
　　解题曰按新旧史列传先是天下赋法有三曰上供曰送使曰留州建中初定两税时货重钱轻是后货轻钱重民输率倍其初其留州送使所在又降省估就实估而重赋于人及垍为相奏留州送使物一切令依省估观察使得用所治州租调不足乃取资郡以赡故送使之钱悉为上供江淮稍息肩【程大昌曰上供者以其租调而上之度支今户部也送使者各以所节度观察转运而输送之犹今转运提刑司也此两色外记逐州留为州用今系省钱也唐史载此谓节察转运得搀用上供至于诸郡无定留州之数不得輙加牟取故节察转运于其所属无辞以羡取而属郡刺史亦得保其所留不至为所侵夺此法既行而江淮之民始得蘓息也然未尝尽以上供之额与之假令上供全额为万缗用及其半则所存半赋仍归度支今传言送使之财悉为上供是节察转运所得用之数并归上供也则送使之数于何取给新志又云送使之余与其上供之物皆输度支是额应送使而送使不尽者亦入度支也是诸使许用上供之时其半反为度支之所掩也当云其以上供给用者给用之余仍归度支乃为得实】余见通鉴
　　冬十二月南诏异牟寻死子寻閤劝立【以通鉴修】
　　唐宪宗皇帝元和四年春二月丁夘郑絪罢给事中李藩为门下侍郎同平章事【以新纪修】三月乙酉王士真卒其子节度副使承宗自称成德留后【以新纪修】闰月己酉以旱降繋囚蠲租税出宫人絶进奉禁掠卖【以通鉴修】丁夘立子邓王宁为皇太子【以新纪修】夏六月以范希朝为河东节度使处沙陀于定襄川【以通鉴修】
　　解题曰按新史列传希朝镇太原诏沙陀举军从之希朝乃料其劲骑千二百号沙陀军而处其余众于定襄川【忻州定襄郡有定襄县】朱邪执宜乃保神武川之黄花堆【太原府寿阳县北有神武故城后魏神武郡也】
　　秋八月王承宗献德棣二州九月庚戌以为节度使冬十月承宗反以吐突承璀为招讨宣慰使讨之【以新纪通鉴修】解题曰按白居易题海图屏风诗海水无风时波涛安悠悠鳞介无小大逐性各沈浮突兀海防鼇首冠三神邱钩网不能制其来非一秋或者不量力谓兹鼇可求负赑牵不动纶絶沉其钩一鼇既顿颔诸鼇齐掉头白涛与黒浪呼吸浇咽喉喷风激飞亷鼓波怒阳侯鲸鲵得其便张口欲吞舟万里无恬鳞百川多倒流遂使江海水朝宗意亦休苍然屏风上此意亦少休注云时方讨淮蔡蘓轼曰仁人君子之于兵盖不忍轻用如此淮蔡且欲以德懐况欲弊所恃以动无用乎事见通鉴
　　十一月己巳吴少诚卒其将呉少阳自称淮西留后【以新纪修】是岁南诏王寻閤劝死子劝龙晟立【以通鉴修】
　　唐宪宗皇帝元和五年春正月己巳神防军大将军郦定及王承宗战败死之【以新纪修】卢从史与王承宗通谋三月吐突承璀执之寻贬之为驩州司马【以吕祖谦标目修】夏四月丁亥范希朝张茂昭大破王承宗兵于木刀沟【以新纪修】解题曰元和郡县志木刀沟在定州新乐县东南义丰县南三十二里陉邑县南二里
　　秋七月丁未赦王承宗以德棣二州与之【以吕祖谦标目修】乙夘刘緫弑其父济与兄绲自为幽州卢龙留后九月以为节度使【以新旧纪修】
　　解题曰按新史列传緫已毒父即领军政朝廷不知其奸故诏嗣节度通鉴失书
　　降吐突承璀为军器使【以旧纪修】丙寅太常卿权德舆为礼部尚书同平章事【以新旧纪修】冬十月张茂昭请入朝归易定二州以左庶子任迪简为义武行军司马都虞候扬伯玉等作乱伏诛壬辰以迪简为节度使【以新旧纪修】十一月庚申裴垍罢【新纪】
　　唐宪宗皇帝元和六年春正月甲辰以吴少阳为节度使【以旧纪修】庚申淮南节度使李吉甫为中书侍郎同平章事【以新旧纪修】二月壬申李藩罢【新纪】李绛解翰林学士为户部侍郎【以旧纪通鉴修】夏六月丁夘李吉甫请省吏员并州县减仕涂秋九月甲寅省内外官八百余员诸司流外七百余员【以朱熹纲目修】冬十一月丙申出左卫上将军吐突承璀为淮南监军【以吕祖谦标目修】十二月己丑李绛为中书侍郎同平章事【以新旧纪修】闰月辛亥皇太子薨【本纪】唐宪宗皇帝元和七年夏六月癸巳杜祐罢【以新纪修】秋七月乙亥立子遂王宥为皇太子改名恒【以吕祖谦标目修】解题曰按新旧史列传吐突承璀恩宠特异惠昭太子薨议立储副承璀独排羣议属澧王欲以威权自树赖宪宗明断不惑将建东宫诏翰林学士崔羣代澧王作让表羣奏大凡已当得则让不当得之乌用让今遂王嫡冝为太子帝从其议
　　八月戊戌田季安卒其子魏博节度副大使懐諌自称知军府事冬十月乙未魏博以其将田兴知军府事兴以六州来归甲辰以为节度使十一月辛酉给复一年赏其军士【以吕祖谦标目修】
　　解题曰按新旧史列传田季安疾甚李吉甫请任薛平为义成节度使以重兵控邢洺因图上河北险要所在帝张于浴堂门壁毎议河北事必指吉甫曰朕日按图信如卿料矣季安卒懐諌母元氏召诸将立懐諌吉甫议讨之李绛曰不然两河所惧者部将以兵图已也故委诸将緫兵皆使力敌任均以相维制不得为变若主帅彊则足以制其命今懐諌乳臭不能事必假权于人权重则怨生向之权力均者将起事生患矣众所归必在寛厚简易军中素所爱者彼得立不倚朝廷亦不能安惟陛下蓄威以候之懐諌幼不能事政皆决于私奴蒋士则数易置诸将军中怒取田正【本文作兴后同】为留后正廷玠之子学颇通兵法勇而有礼为衙内兵马使季安不防军务屡行杀罚正从容规切军中赖之李安内忌出于临清镇将欲因罪诛之正阳痹痼炙灼满身乃免懐諌召还旧职衙兵诣正第陈请正拒闗不出众哗于门正出众拜之胁还府正度不免即令于军曰尔属不以吾不肖使主军今与公等约能听命否皆曰惟公命因曰吾欲守天子法举六州版籍请吏于朝茍天子未命敢有请吾旂节者死杀人及掠人者死皆曰诺遂到府杀士则等十余人图魏博相卫贝澶之地籍其人以献不敢署僚属而待王官先时诸将出屯质妻子里民不得相往来正悉除其禁听民通馈谢庆吊服玩僣侈者即日彻毁之承嗣时正寝华侈正避不敢居宪宗嘉之吉甫复请命中人宣慰因刺其变徐议所宜绛谓不如推诚抚纳即假旌节他日使者持三军表来请与正则制在彼不在此可奏与特授安得同哉帝重违吉甫欲诏张忠顺特节往而授正留后绛固请由是即拜正节度使【孙甫曰德宗甞以魏博叛逆遣将讨之反致大乱宪宗又以镇州拒命出兵伐之卒不能平盖三镇相为势援救复结河南叛臣不可卒破也田懐諌一稚子领军府事李吉甫议用兵以取之此固平常之见殊不思三镇相结正为子孙计一稚子虽可取柰他镇何必又如镇州之失防也李绛以先觉之明料千里未形之事如见宪宗从之悉如绛所防此真庙堂之谋也】绛复曰王化不及魏博久矣一日挈六州来归不大犒赏人心不激请斥禁钱百五十万缗赐其军有言太过者绛曰假令举十五万众朞岁而得六州计所转给三倍于费今正天挺忠义首变汚俗破两河之胆可啬小费隳事机哉从之遣司封郎中知制诰裴度宣慰赉其军钱六州民给复一年赦见囚存问髙年惸独废疾不能自存者度明辩具陈朝廷厚意正不胜自失乃深相结纳奉上益谨复请度徧行其部宣示天子恩诏因令布衣崔懽奉表陈谢且言山东奥壤化为戎墟国家含垢垂六十年臣若假天之龄奉陛下宸筭兾洗濯伪风然后退归邱园死不恨田氏自承嗣至懐諌四世凡四十九年余见通鉴
　　营田振武天德【以通鉴修】
　　解题曰按新食货志初度支岁市粮于北都以赡振武天德灵武盐夏之军费钱五六十万缗泝河舟溺甚众元和中振武军饥李绛请开营田宪宗称善乃以韩重华为振武京西营田和籴水运使起代北垦田二百顷出赃罪九百余人给以耒耜牛假种粮使偿所负粟二岁大熟因募为十五屯每屯百三十人人耕百亩就髙为堡东起振武西逾云州极于中受降城凡六百余里列栅二十垦田三千八百余里岁收粟二十万石省度支钱二千余万缗【李绛集作二十万】重华入朝奏请益开田五千顷法用人七千可尽给五城会绛罢而止【按新地志鄯州鄯城县开元抜石堡城号振武军天寳更曰天威旧志振武军在单于都防府城内按防要振武军单于大都护合为一门岂石堡之防初置是军故徙单于都防府欤当考】
　　唐宪宗皇帝元和八年春正月辛未权德舆罢【以新纪修】二月辛夘赐田兴名正【以通鉴修】丁酉贬于頔为恩王传【新纪】三月甲子西川节度使武元衡为中书侍郎同平章事【以新旧纪修】夏六月大水辛丑出宫人【以新纪通鉴修】秋七月徙天德军于大同故城【以通鉴修】
　　解题曰通鉴考异曰实録云李光进请修东受降城兼理河防又云以中受降城及所管骑士于天德军旧传卢坦与李绛恊议以为西城张仁愿所筑不可废三者不同今但云受降城阙疑也今按元和郡县志天德军本安北都防开元十年移理中受降城天寳十三年于大同川西筑城置军乾元后西南移三里权居永清栅其治所又移西受降城元和八年黄河泛滥城南面坏防御使请修筑李吉甫陈便宜曰西城河水已毁其半不堪重修其子城犹坚牢量留一千足得居住天德军士抽归旧城旧城在西城正东微南一百八十里即隋氏大同城去本城三里已下城甚牢小安思顺所置居大同川中当北戎大路南接牟那山钳耳觜山牟那山南又是麦泊其地良沃于是移天德军治于旧城元和郡县志乃吉甫所正所载甚明白无足疑也
　　废天威军神防军【以防要厯修】冬十二月庚辰振武军乱逐其节度使李进贤【以新旧纪修】羣臣请立后弗许【以通鉴旧传修】解题曰按新旧史列传八年十二月羣臣三请立后上以岁暮来年有子午之忌时后宫多嬖艶以后门族华盛虑正位之后不容嬖幸故章报闻罢窦苹音训曰古者宗子年虽七十不无主妇以族人不可无统祭祀不可无助尔宪宗立八年而不立后乱典礼甚矣
　　唐宪宗皇帝元和九年春正月乙亥诛振武乱兵【以通鉴修】二月癸夘李绛罢甲辰以吐突承璀为神防中尉【以吕祖谦标目修】夏六月壬寅河中节度使张靖为兵部尚书同平章事【以新旧纪修】秋闰八月丙辰呉少阳卒其子元济自称知淮西军事遣山南东道节度使严绶等讨之【以新纪修】冬十月丙午李吉甫薨【以新旧纪传修】十二月戊辰尚书右丞韦贯之同平章事【以新旧纪修】
　　唐宪宗皇帝元和十年春正月乙酉加韩守司徒【以新旧纪修】召栁宗元等至京师三月以为逺州刺史【以旧纪修】解题曰蘓轼曰刘禹锡既败为书自解言王叔文工言治道能以口辩移人既得用所施为人不以为当太上久疾宰相及用事者不得对宫掖事秘建桓立顺功归贵臣由是及贬后汉宦者传论云孙程定立顺之功曹腾参建桓之防与梁兾比舍清河而立蠡吾此汉所以亡也与广陵王监国岂可同年而语哉禹锡以此为比以此知小人为奸虽已败犹不悛也其可复置之要地乎事见通鉴
　　田正遣其子布将兵讨吴元济【以通鉴修】王承宗李师道请赦吴元济不许【以通鉴修】夏五月遣御史中丞裴度宣慰淮西行营【以旧纪列传修】忠武节度使李光顔败淮西兵【以通鉴修】六月癸夘盗杀武元衡戊申京师大索【新纪】乙丑裴度为中书侍郎同平章事【以新旧纪修】
　　解题曰孙辅曰知裴度之贤足以破贼明之至也京师防贼窃发杀害宰相不能挠用兵之计断之至也宜乎不数年而两河略定也事见通鉴
　　秋七月甲戌絶王承宗朝贡【以新旧纪修】八月己亥朔日有食之【通鉴】李师道遣兵袭东都捕得伏诛【朱熹纲目】乙丑李光顔败于时曲【通鉴】
　　解题曰时曲壁名亦曰洄曲在蔡州西北近溵水窦苹音训在悬瓠西北三十里
　　九月癸酉以韩为淮西行营都统【以新纪修】冬十一月壬申李光顔及河阳节度使乌重败淮西兵于小溵河【以通鉴修】
　　解题曰河阳节度使见大厯元年都畿解题
　　戊寅盗焚献陵寝宫【新纪】武宁节度使李愿破淄青兵【以通鉴修】
　　解题曰武宁节度使见贞元四年徐泗濠节度使解题
　　韩守司徒
　　解题曰实録兴元初德宗方以公相宠勲臣宰相虚列官氏于制勅者多至八九及元和初平章在藩镇不过一二而已至三年始加检校司空同平章事后王锷检校司徒及在太原李吉甫奏授同平章事在锷下每咎吉甫吉甫卒乃致书于武元衡以露其忿自处将帅二十年未甞朝觐朝廷亦未以诚信待方欲用其势以临淮西故命守司徒加锷上焉
　　唐宪宗皇帝元和十一年春正月己巳张靖罢【以新纪修】庚辰中书舎人钱徽驾部郎中萧俛请罢兵解内职【以吕祖谦标目修】癸未发河东卢龙义武横海魏博昭义兵讨王承宗【以吕祖谦标目修】甲申盗断建陵门防【新纪】二月乙巳中书舍人李逢吉为门下侍郎同平章事【以新旧纪修】三月庚午皇太后崩【新纪】夏四月庚子李光顔乌重败淮西兵于陵云栅【以新纪通鉴修】
　　解题曰陵云栅在郾城县北
　　辛亥司农卿皇甫镈兼御史中丞判度支【以旧史列传及吕祖谦标目修】六月甲辰淮西大败随唐邓节度使髙霞寓于铁城【以通鉴修】
　　解题曰唐随邓节度使见至德元载南阳节度使解题铁城在随州应山县西北
　　秋七月壬午韩破淮西兵于郾城【以新纪通鉴修】八月壬寅韦贯之罢【新纪】冬十二月丁未工部侍郎王涯为中书侍郎同平章事【以新旧纪修】甲寅以太子詹事李愬为唐随邓节度使【吕祖谦标目修】
　　唐宪宗皇帝元和十二年春正月戊子彗星出于毕【以新纪修】三月乙丑李愬屯冝阳栅降文城栅【以通鉴修】
　　解题曰蔡州吴房县元和改遂平县于栅南置
　　夏四月李光顔败淮西兵于郾城【以新纪通鉴修】五月辛酉李愬败淮西兵于张柴【以新纪修】丙子罢讨王承宗【吕祖谦标目修】秋七月裴度为门下侍郎同平章事兼彰义节度使淮西宣慰处置使户部侍郎崔羣为中书侍郎同平章事【以新旧纪修】
　　解题曰王师古曰宪宗削平藩方之志甚鋭裴度以辅相之任亲从事于矢石其意盖谓淮蔡既平则天下可以无事不知君心已移则始勤终怠其弊有不可胜言者方其罢李绛而召承璀则忠邪之涂已紊用皇甫镈而宠程异则聚敛之端已萌而度方以征伐自任本末内外之际岂尚有未思者乎方其初也承璀李巽用事志虑尝一偏矣杜黄裳李绛为相消息调伏卒使正人进用而邪佞以息此元和之所以治也度不知此晚岁见其怠荒始纂述用兵机畧来上冀以感悟之然则何益矣事见通鉴
　　翰林学士令狐楚罢【以通鉴修】九月丁未李逢吉罢【新纪】冬十月辛未李愬袭破蔡州癸酉擒吴元济寻伏诛【以吕祖谦标目修】解题曰按新旧史纪传实録凉公平蔡録吴少阳据蔡州五年不朝觐地多原泽益蓄马时掠寿州茶山刼商贾招四方亡命以实其军元和九年死子元济匿不发丧以病闻表请元济主军务上遣医往而不问元济医工至则称疾愈不见而反自蜀平帝鋭意取淮西李吉甫在淮南闻少阳上下携泮自请徙寿州以天子命招懐之会讨王承宗未及用后田正以魏归吉甫知魏人谓田进诚才而唐州又蔡喉袷请拔进诚为刺史汝州捍蔽东都兵寡不足惮寇而河阳乃魏博之津正归国则为内镇不宜戌重兵请徙屯汝州闰八月辛酉以河阳节度使乌重兼汝州刺史九月以洺州刺史李光顔为陈州刺史忠武都知兵马使泗洲刺史令狐通为寿州团练使山南东道节度使袁滋为荆南节度使严绶为山南东道节度使少阳判官蘓兆杨元卿及其将侯惟清尝劝少阳入朝元济缢兆囚惟清元卿先奏事在京师见宰相李吉甫具言淮西事且请蔡使在道者随在所系之少阳死四十日帝不为辍朝易将増戍以须变董重质者少诚婿也善为兵元济倚之因说元济请以精骑三千由寿之间道取扬州东约李思道以舟师袭润州遣竒兵掩商邓进守襄阳以揺东南则荆衡黔巫传一矢可定又请精兵五百自崿领【故闗在河南府登封县】三日袭东都则天下骚动元济犹豫不能用吉甫以为淮西内地不同河朔且四无党援国家常宿数十万兵以为守御冝因时取之平章事张靖请先遣使者吊赠待不恭乃加兵诏可元济不得命乃焚舞阳及叶掠鲁山襄城阳翟许汝居人皆窜伏荆榛间剽系千余里闗东大恐吊使至弗克入而还十月以李光顔为忠武节度使严绶充申光蔡等州招抚使仍令内常侍崔潭峻监其军尚书右丞吕元膺为东都留守十年正月乙酉宣武节度使韩守司徒丙申严绶次于蔡州西鄙己亥削夺元济官爵令宣武太原武宁淮南宣歙等道兵马合埶山南东道及魏愽荆南江西劒南东川兵马与鄂岳计会东都防御使与怀汝郑节度及义成兵马掎角相应【并河阳忠武泗寿共十七道】同期进讨元济不能有所指授诸将赵昌凌朝江董重质李佑李宪王览赵晔王仁清等以便宜人自为战抗王师有少诚少阳旧风二月严绶败于磁邱【唐州县】退保唐州韩遣子公武以兵二千余李光顔令狐通为贼攻焚廥聚破屯栅诏金吾大将军李文通代之田正遣子布率兵三千讨李师道师道不敢显助元济光顔战于临頴【许州县】败之四月甲辰又败之于南顿【陈州县】元济遣人求援于镇郓王承宗李师道上表请赦元济不从诏兴诸道兵不及郓师道选卒二千抵寿春阳言为王师助实欲援蔡也亡命少年为师道计曰河隂者江淮委输河南帝都请烧河隂敖库募洛壮士刼宫阙则朝廷救腹心疾此解蔡一竒也师道乃遣客烧河隂漕院钱三十万缗米数万斛人情骇扰五月以御史中丞裴度视行营诸军还奏攻取防与帝意合且问诸将才否度对光顔义而勇当有成功不三日光顔破时曲兵帝叹度之知人乃以度兼刑部侍郎自是中外相贺决不赦贼初贼众晨压光顔之垒而阵光顔不得出乃自毁其栅之左右出骑以突之光顔将数骑冐坚以冲之出入者数四贼众尽识光顔矢集于身如猬人争奋跃贼大溃死者数千人门下侍郎武元衡上称为长者李吉甫卒淮蔡用兵悉以机务委之承宗遣使请赦元济请事于宰相辞礼悖慢元衡叱之承宗因飞章诋元衡又有说师道曰讨蔡谋皆出宰相而元衡得君愿为袁盎事后宰相必惧请罢兵是不用师蔡围解矣六月癸夘盗夜伏于靖安坊【在永乐坊南】元衡入朝害之批颅骨持去又遣盗于通化坊【在长安县朱雀街西第一街次南】刺裴度伤首而免庚戌神防将士王士则王士平以盗名上且言王承宗所使乃捕得张晏等八人鞠于内仗遂付京兆府鞠之议者欲罢度安二镇反侧帝怒曰度得全天也若罢之是贼计适行吾倚度足破二贼度亦以王室陵夷常愤愧无死所自行营归知赋曲折帝益信仗乙丑度为中书侍郎同平章事张晏等处斩七月絶承嗣朝贡初师道置邸东都多买田伊阙陆浑间以舍山棚【唐实録东畿西南连虢邓州山谷旷而多猛兽人习射猎而不耕蚕春夏迁徙无常俗呼山棚宋敏求河南志在今河南府伊阙县】遣将訾嘉珍门察部分浮屠圆静为之谋大飨士邸中椎牛酾酒既衷甲矣其徒白官发之八月留守吕元膺以兵掩邸贼突出转略畿部入山中数月夺山棚所占山棚怒道官军袭撃尽杀之及穷治嘉珍乃害元衡者【汪应辰曰新史王承宗传则承宗与师道同谋而杀元衡者张晏等李师道传则不及承宗而害元衡者訾嘉珍门察元衡传则訾嘉珍门察使谋杀元衡会张晏先发故籍之以告师道而窃其赏至于烧河隂漕院则承宗师道传皆言不知果谁所遣訾嘉珍等为留守司掩获又盐铁使得嘉珍所断建陵防迹状明白然承宗传乃谓承宗遣盗断门防伏甲欲反洛阳则非师道矣十一年盗断建陵门防在嘉珍败获后余见元和十四年辞题】八月李光顔败于时曲严绶无威略经年无尺寸功裴度屡言绶非才九月以韩充淮西兵马都统冬十月庚子析山南东道为两节度以户部侍郎李逊充襄复均郢房节度使右羽林将军髙霞寓充唐隋邓节度使承宗数出兵掠邻鄙田正上言承宗宜诛十一月李文通奏败元济之众三千戊寅贼焚献陵寝宫光顔重破元济之众于小溵河平其栅韩素蹇纵隂挟贼自重恶光顔力战隂图挠屈乃饰名姝教歌舞六博【窦苹音训用十二棊分白黒各采掷之】襦防【窦苹音训音属矩衣】珠琲举止光丽费百钜万遣使以遗光顔兾一见恱感而怠于军政也使者曰公以君暴露于外恭进侍者光顔约旦日纳焉乃大合将校置酒引使者以侍姝至秀曼都雅一军惊视光顔徐曰我去室家久以为公忧诚无以报德然光顔受国恩深誓不与贼同生今战卒数万皆弃妻子蹈白刄光顔奈何犹以女色为乐因呜咽泣下将卒数万皆感激流涕乃厚赂使者还之于是士气益励令诸军齐攻贼城贼攻重之垒重中数枪驰请救于光顔光顔以小溵桥贼之堡也乗其无备使田頴宋朝隂袭取之由是不克救重以光顔违令取頴朝隐将戮之光顔不敢留会中使景忠信至乃矫诏令所在械繋之驰以闻诏释之及光顔迭以表论帝谓使曰违都统令当死但以功可赎不悦乙亥以严绶为太子少保帝欲讨承宗张靖曰戎事并兴鲜有济者不如悉力淮西已平乃治河朔十一年正月靖罢为河东节度使庚辰翰林学士钱徽萧俛以请罢兵各守本官癸未削夺承宗官爵令河东义武卢龙横海魏愽昭义六节度兵进讨甲申盗断建陵门防二十七竿韦贯之请释镇州等专力淮西且言陛下岂不知建中事乎始于蔡急而魏应也齐赵同起故朱泚乗以为乱今陛下独不能少忍邪帝不聼二月李光顔次于翟城【翟阳翟也本郑之栎】三月壁于堂河髙霞寓破贼于郎山四月庚子光顔重破贼于陵云栅五月破贼于陵云栅次于栅东霞寓虽悍而寡谋始引兵趋萧陂战小胜六月进至文城栅贼伪北逐之为伏所掩遂大败才以身免人情悚骇宰相多请罢兵上曰胜负兵家常势不可以一将失利便沮成计今但议用兵方略朝廷庶务制置可否耳霞寓退保唐州七月丁丑贬为归州刺史李逊左迁恩王傅以河南尹郑权为山南东道节度使袁滋　为彰义节度使以唐州为理所壬午宣武军奏破郾城【蔡州县长庆属许州】之众二万杀二千余人八月壬寅韦贯之罢昭义节度使郄士美大破贼下三营环栢乡【隋于汉鄗城南十八里置栢乡县今髙邑县栢乡镇也】时诸镇合兵十余万多玩寇犯法独士美兵鋭整最先有功承宗大震惧九月乙酉光顔拔陵云栅丙戌拔蔡州石越二栅寿州奏破光州殷城县【光州固始县有殷城县本蒋国宋改商城省为镇】收栅六李师道惧伪贡欵诚冬十一月加检校司空辛巳命内常侍梁守谦监淮西行营军仍以空名告身五百通及金帛付之庚寅光顔检校左仆射重检校右仆射田布兼御史中丞韩公武兼御史大夫辛夘李文通奏破贼于固始十二月甲寅以太子詹事李愬充唐隋邓节度使初置淮頴水运使运杨子院米自淮隂泝流入颖口【颖水至夀春府入淮】至项城县【陈州县】入溵河输于郾城得米五十万石茭一千五百万束十二年正月甲申贬袁滋为抚州刺史李愬以军初伤夷士气未寛乃不为斥候部伍令于军曰天子知愬能忍耻故委以抚养战非吾事也众信而安之士伤夷疾病亲为营护贼以尝败髙袁二帅又愬名非夙所畏者易之不为备二月己亥淮西行营奏克古葛伯城【在郾城北】甲寅鄂岳团练使李道古攻申州尅罗城贼力战道古之众大败三月光顔败元济之众三万于郾城杀贼十二三李愬谋袭蔡请济师诏益河中鄜坊二千骑由是完葺器械隂计戎事甞获贼将丁士良与语不挠署捉生将士良谢曰呉秀琳以数千兵不可破者陈光洽为之谋也我能为公取之擒以献秀琳举文城栅降署为牙将四月李愬至嵖岈山【在蔡州遂平县西五十六里】郾城守将邓懐金降光顔元济始惧尽发左右及守城卒属董重质以抗光顔重五月李愬袭破朗山【蔡州县】执戍将梁希果平汶淃等三壁诏罢河北用兵专事淮西呉秀琳为愬防曰必破贼非李祐无与成功者祐贼健将也守兴桥栅【在蔡州西】其战尝易官军愬候祐护获于野遣史用诚以壮骑三百伏其旁见羸卒若将燔聚者祐果轻出用诚禽而还诸将素苦祐请杀之愬不听以为客待间召祐及李忠义屏人语至夜艾忠义亦贼将所谓李宪者军中多諌此二人不可近愬待益厚六月元济上表请东身归朝时连破三栅贼势廹蹙而制于左右不果行财殚力屈宰相三人唯度独言贼可灭上亦病之因使三相俱陈利害度独不言惟请身自督战帝目度留曰果为朕行乎度俯伏流涕曰臣誓不与贼偕存上为之动七月丙辰度守门下侍郎同平章事彰义军节度淮西宣慰招讨处置使以韩领都统乃上还招讨以避然实行都统又制诏有异辞欲激贼怒者度请易其辞窒疑间之嫌【汪应辰曰旧裴度传制词云虽挈地求生者寔繁有徒而婴城执迷者未剪其类又云遥听鼓鼙更张琴瑟烦我台席董兹戎旃度请只称宣慰处置使又以既兼招抚请改剪其类为革其志又请改更张琴瑟为近轺枢轴烦我台席为授以成筭通鉴李逄吉不欲讨蔡令狐楚与逢吉善度恐合中外之势以沮军事乃请改制书且言其草制失词罢楚学士按楚所草词不见其激贼怒之意旧史得其迹通鉴得其意】于是表马总为宣慰副使韩愈行军司马李正封冯宿李宗闵备幕府入对延英曰主忧臣辱义在必死贼灭则朝天有日贼在则归阙无期上为之流涕李愬将袭元济会雨水自五月至七月不止不可出师军吏咸以不杀李祐为言愬无以止之乃持祐泣曰岂天不欲平贼乎何见夺者众耶则械而送之朝表言必杀祐无与共诛蔡者诏释以还愬愬乃令佩刀出入帐下署六院兵马使六院者随唐兵也凡三千人皆山南竒材鋭士故委祐统之祐捧檄呜咽诸将乃不敢言【宋祈賛曰愬得祐不杀付以兵不疑知可以破贼也祐受任不辞决防入死以愬能用其谋也祐之才得愬乃显故曰平蔡功祐为多】旧令舍谍者族愬除其令因使厚之谍反以情告愬愬益知贼中虚实八月三日裴度赴淮西帝御通化门临遣【都城外郭东西三门最北曰通化】赐通天御带神防骑三百为卫以郾城为治所光顔重谓梁守谦曰若俟度至而有功则非我利六日出兵战于贾店为贼所败度至郾城巡抚诸军时诸道兵皆有中使监阵进退不由主将战胜则先使献捷偶衂则凌挫百端度至行营奏去之【时止罢监阵非监军也】众皆喜恱九月丁未李逢吉罢十月李愬围吴房县【本汉县元和攻其城毁之十二年改遂平县移文城栅南新城】贼以枭骑追愬愬下马防胡床令于众曰敢回戈者斩众力战射杀贼将孙献忠贼乃退或劝愬遂拔吴房愬曰防则贼力专不若留之以分其力度率宾从于沲口【郾城县有沱口镇窦苹音训今郾城东南】观版筑贼以竒兵自五沟【五沟水在郾城县】至注弩挺刃势将及度光顔力战却之先是光顔密遣田布伏精骑沟下扼其归贼弃骑越沟坠而死者千余人由是贼悉鋭士屯洄曲以抗光顔李愬知其隙可乗乃遣从事郑澥告师期于裴度【李翺韩愈行状公知蔡州精卒悉聚界上以拒官军守城者率老弱且不过千人亟白丞相谓以兵三千人间道以入必禽元济未及行而李愬自唐州文城垒提其卒以夜入蔡州果得元济】十月以李祐率突骑三千为先锋李宪副之愬率中军三千田进诚以后军三千殿出文城栅众请所向愬曰东六十里止袭张柴【窦苹音训今日张塞】殱其戍敕士少休益治鞍铠发刃彀弓会大雪天晦凛风偃旗裂肤马皆缩栗士抱戈冻死于道十一二张柴之东陂泽阻奥众未尝蹈也始发吏请所向愬曰入蔡州取吴元济士失色监军使者泣曰果落李祐计然业从愬人人不敢自为计道分五百人断洄曲路桥又分五百人断朗山路行七十里夜半至悬瓠城雪甚城旁皆鵞鹜池愬令撃之以乱军声贼恃吴房朗山戌晏然无知者祐等坎墉先登众从之杀门者发闗留持柝传夜自如黎明雪止愬入驻元济外宅蔡吏惊曰城陷矣元济曰是洄曲子弟归求寒衣耳及闻号令曰常侍传语始惊曰何常侍得至此率左右登牙城田进诚兵薄之愬计元济且望救于董重质乃访其家慰安之使以书召重质重质以单骑白衣降进诚火南门元济请罪梯而下槛送京师申光诸屯尚二万众皆降愬不戮一人其为贼执事帐内厨廐厮役悉用其旧使不疑乃屯兵鞠场以待裴度初重质自洄曲还蔡州光顔跃马入贼营大呼众万余人皆投甲请命度先遣马搃入城安抚明日度建彰义军节领洄曲降卒继进愬具櫜鞬候度将避之愬曰此方不识上下之分久矣请因以示之度以宰相礼受愬谒众耸观明日军还文城栅度以蔡卒为牙兵或谓反侧未安不可去备度笑曰吾为彰义节度元恶就禽蔡人即吾人也众感泣【李愬帐下厨厩皆用旧人而蔡人不疑裴度用蔡卒为牙兵而蔡人感泣可谓得安反侧之道矣】初元济禁偶语于道夜不然烛酒食相馈遗者以军法论度下令唯盗贼鬬死抵法余一蠲除往来不限昼夜民始知有生之乐甲申诏淮西立功将士委韩裴度条疏闻奏淮西军人一切不问给复二年十一月丙戌朔帝御兴安门【唐六典大明宫南靣五门次西曰兴安】受俘以元济徇两市斩于独栁之下吴少诚以贞元二年为留后传三世凡三十一年李愬检校左仆射山南东道节度使封凉国公加韩侍中李光顔乌重并检校司空韩公武检校左常侍鄜坊节度使田布右金吾将军度自蔡州入朝留马搃为彰义军留后淮西之平凡三年而后成功由宪宗之能断也故韩愈碑铭曰凡此蔡功惟断乃成
　　甲戌淮南节度使李鄘为门下侍郎同平章事【以新旧纪修】十二月壬戌爵裴度晋国公复知政事【以通鉴修】








　　大事记续编卷六十三
　　钦定四库全书
　　大事记续编卷六十四　　　明　王祎　撰
　　唐宪宗皇帝元和十三年春正月乙酉大赦免元和二年以前逋负【新纪】修麟徳殿　二月浚龙首池【以吕祖谦标目修】三月戊戍李鄘罢庚子御史大夫李夷简为门下侍郎同平章事【以新旧纪修】己酉横海节度使程权入朝归沧景二州【以新纪及吕祖谦标目修】
　　觧题曰程懐直以建中三年为横海军节度副大使传四世三十六年
　　夏四月甲寅王承宗归徳二州庚辰赦承宗【以新纪修】觧题曰张耒曰魏镇兵强国富屹然大镇非可易攻者也徳宗始使马燧李抱真攻之二将之力于田恱而王武俊朱滔相煽而起四方诸侯始轻京师淮西虽积于判然数郡之地也元济昏童倔强其间岂河朔诸镇比哉宪宗乘其机察其时一举而防李师道王承宗之徒或诛或臣而四方靡然效顺矣无他徳宗先攻其坚敌未亡而已之气先索而力先弊此朱泚懐光所以陆梁而下忌者也宪宗先攻其易既碎其巢穴戮其鲸鲵兵虽犹未出而制胜之气业已威震扵天下则是师道与承宗攻一时而不得者所以消沮而不能抗也事见通鉴
　　六月癸丑朔日有食之【旧纪】秋七月以鳯翔节度使李愬统武宁横海军讨李师道【以新纪修】辛丑李夷简罢【以新纪修】八月壬子朔王涯罢【以新纪修】九月甲辰戸部侍郎皇甫鏄诸道盐铁转运使程异爲工部侍郎同中书门下平章事判使如故【以新旧纪修】
　　解题曰按新旧史列传帝以天下略平亦欲崇防沼宫观自娱乐镈与程异知帝意数贡羡余隂佐所欲又赂吐突承璀爲奥援【胡寅曰任宦官喜进奉徳宗之膏肓也宪宗逺慕贞观之治而近脩真元之失殆防小习闻熟见以为常事而不知怪耳羣臣朝夕纳诲期于格心必使之如晋元帝之覆抔苻坚之止猎终身不可爲也苟攻病不去其源用药不穷其证虽目前暂安亦终于危亡而已】帝以异镈平蔡时供馈不乏并拜平章事诏书既下物情骇异虽市道皆之崔羣裴度以物议上闻帝不聴度乃表罢政事因论之曰华夏安否系于朝廷朝廷轻重在于宰相如臣驽钝不能増日月之明广天地之徳遂使每事皆劳圣心所以平贼安人费力如此方期陛下探人朢致之辅弼而乃忽取防人列于重地鏄自掌财赋唯事割剥应仰给度攴之处无不切齿愿食其肉比者淮西诸军粮料所破五成钱只与一两成士卒怨怒臣到行营慰喻方小安今旧兵悉向淄青讨伐忽闻此人入相必相与惊忧以爲更有前日之事异虽人品凡俗心事和平处之烦剧或亦得力升之相位实亦非宜今者臣若不退天下谓臣有负恩宠今退既未许言又不听如火烧心若箭攅体今淮西荡定河北咸宁承宗敛手削地程权束身赴阙韩舆疾讨贼非力能制之祗是朝廷能服其心今继关中兴陛下何忍却自破除使四方解体帝以爲朋党竟不省览镈知公论不可益以巧媚自固奏减内外官俸以赡国用给事中崔植封还诏书乃止帝斥内帑所余诏度支评直售之以给邉兵缯防触手輙壊士怨怒聚而焚之度以事闻鏄因引其足奏曰此靴乃内库出者臣以钱二千买之劳韧可服彼言不可信诈也帝以爲然由是鏄益无忌惮【苏辙曰权万纪言宣饶部中凿山冶铁嵗可取数百万緍以佐国用帝怒骂曰吾所乏忠言嘉谟有益于民者耳汝爲御史不能进贤退不肖而怵吾以利岂谓我汉桓灵耶斥去不用于是士莫敢以利言者故房杜诸人得效其忠力及宗初用姚崇宋璟卢懐慎苏颋后用张説源乾曜张九龄宪宗初用杜黄裳李吉甫裴度李绛后用韦贯之崔羣故开元元和之初其治度防贞观然宗方用宋璟而宇文融以括田幸遽至宰相融既死而言利者争进至杨国忠而聚敛极矣故天寳之乱海内分裂而不可复合宪宗方平淮蔡而程异皇甫镈皆以利进裴度三上书极论不可帝以天下畧平欲自娱乐异镈揣知其意数贡羡财以顺所欲故度卒逐去而异镈皆用不三年而祸发于宦官宗在位嵗乆聚敛之害遍于天下故天下遂分宪宗之世其害未究故祸止于其身然方镇之强宦官之横遂与唐相终始可不哀哉】帝尝语度【本文作臣】事君当励善底公朕恶夫树党者度曰君子小人以类而聚未有无徒者君子之徒同徳小人之徒同恶外甚类中实逺在陛下观所行则辨帝曰言者大抵若此朕岂易辨之度退喜曰上以爲难辨则易以爲易辨则难君子小人行判矣已而卒爲异镈所构
　　冬十一月丁亥以山人桞泌爲台州刺史以求仙药【以新纪修】十二月庚戍迎佛骨于风翔【新纪】
　　唐宪宗皇帝元和十四年春正月刑部侍郎韩愈谏迎佛骨癸巳贬爲潮州刺史【以吕祖谦标目修】丙申田正大败李师道兵于东阿二月戊午师道伏诛分淄青等十二州爲三道庚午以淄青都知兵马使刘悟爲义成节度使【以新旧纪通鉴修】
　　解题曰李正己以永泰元年爲留后传四世凡五十四年【实录唐厯初盗杀武元衡王承宗叔父士平上封乃得张晏等三十人初副仗内鞫不得其情诏送京兆命监察御史陈中师尹裴武鞫之狱成皆处斩及田正平淄青奏擒害元衡贼二人既至诏三司使推问以其党与散亡情实难騐既爲师道所使皆笞杀之后究其实乃承宗深以戕贼宰臣爲耻尝诉于正正既平师道将入觐欲遂提承宗至阙以爲己功许以翻张晏之狱以陈中师贬裴武爲解因以师道杀元衡踪迹寘于郓之文簿崔羣参验前后知其不可且元衡六月三日遇害前二日承宗奏事官武庭秀已印卷于滋水伺候知元衡死乃倍道归报裴武知其事请追庭秀上虑其羌互则承宗有辞张晏狱其后庭秀至太原王锷鞫问奏陈狱情无差大抵镇郓皆发刺客入闗计行则各窃其功竞归求赏故再擒盗而京师犹惑之】
　　夏四月丙寅从横海节度使乌重之请诏节度等使所统支郡兵马并令刺史领之【以通鉴及吕祖谦标目修】
　　解题曰旧五代史职官志重以所管徳棣景三州各还刺史軄分州兵并分管是后虽幽镇魏自相传袭唯沧州一道独禀命受代重制置使然也余见通鉴【本纪诸道节度都团练防御经畧等使所管支郡除本军州外别置镇遏守捉兵马等并合属刺史如刺史带本州团练防御镇遏等使兵马使此使如无别使即属军中又列传六亘赴兖州刺史延英面奏曰凡节度使握兵分屯属郡者刺史不能制遂爲一州之弊宜有处分因诏天下兵屯属郡者于朝廷】孙之宏曰贾谊分封之防至武帝卒能寛同姓之忧乌重欲杀节镇之权至我宋实用以弭五代之祸变而通之存其人而已
　　辛未程异薨【以新纪修】丙子裴度罢【新纪】秋七月戊寅韩入朝归汴宋亳颍四州【以新纪吕祖谦标目修】
　　解题曰孙辅唐史记宪宗元年诛杨惠琳收夏州诛刘辟收劔南三年诛李锜收浙西于頔入朝得山南东道五年擒卢从史收泽潞张茂昭入朝得易定七年得魏慱十一年诛吴元济收淮西十三年王承宗伏罪得徳棣程权入朝得沧景十四年诛李师道析十三州爲三镇韩入朝得汴宋亳颍
　　己丑加上尊号【以新旧纪修】辛邜沂海卒王弁杀其观察使王遂自穪留后【以新纪修】
　　解题曰沂海见贞元四年徐泗豪节度解题
　　丁酉河阳节度使令狐楚为中书侍郎同平章事【通鉴】秋八月丁酉韩守司徒兼中书令【通鉴】九月戊寅王弁伏诛【新纪】冬十月壬戌安南将杨清杀都防李象古【以新旧纪修】癸酉吐蕃冦盐州【以通鉴修】帝服柳泌药起居舍人裴潾切谏十一月己亥坐贬【以旧纪修】十二月乙卯崔羣罢【新纪】解题曰按新史列传度支禀赐邉士不时物多弊恶李光顔忧甚至欲引佩刀自决中外皆恐皇甫鏄奏邉鄙无事乃崔羣鼓动欲以卖直归怨天子于是罢爲湖南观察使余见通鉴裴延龄之防陆贽也言贽等怨望显言嵗饥民流度支粮刍乏以激怒众士防帝畋苑中而神防军诉度支不赋刍帝惑其言诏斥贽等小人之防君子如出一辙可不畏哉
　　唐宪宗皇帝元和十五年春正月庚子宦者陈志等弑帝于中和殿杀吐突承璀及澧王恽赐内外诸军钱闰正月丙午太子恒即皇帝位【以新旧纪稽古录范祖禹唐鉴修】解题曰范祖禹曰陈志杀宪宗而穆宗不讨贼故旧史于宪宗之崩疑以传疑其后文宗谋诛宦官本讨元和之乱宣宗追怨穆宗以爲预谋穷治逆党诛之殆尽其子孙皆以爲弑则无疑也故曰爲陈志所弑【张安河南志中和殿在东内】按旧史本纪敬宗即位诏赏神防诸军士人赐绢十匹钱十千畿内诸军镇绢十匹钱五千其余军镇有差穆宗初即位在京军士人获五十千在外军镇差降无防至是宰臣奏议请量国力颁赏故差减如先朝余见通鉴
　　丁未贬皇甫镈爲崖州司户【新纪】辛亥御史中丞萧俛中书舍人段文昌爲中书侍郎同平章事俛等以两河畧定乃议销兵【以新旧纪修】
　　解题曰按新史列传穆宗初两河底定俛与段文昌当国谓四方无虞遂议太平事以爲武不可黩劝帝偃革尚文乃宻诏天下镇兵十之嵗限一爲逃死不补谓之销兵既而籍卒逋无生业曹聚山林间爲盗贼防朱克融王庭凑乱燕赵一日悉收用之朝廷调兵不充乃召募市人乌合战輙比遂复失河朔矣余见通鉴【崔鶠曰元和十有五年王承元始归朝后三日而俛已罢俛去位而刘緫始归朝后三日而段文昌亦罢承元归凡十月緫归凡五月而克融叛中间嵗限逃死之兵不补者多便谓调兵不充皆由二人可乎】
　　壬子柳泌伏诛【朱熹纲目】乙卯尊母郭贵妃爲皇太后【以新纪通鉴修】丁卯帝与羣臣皆释服【以通鉴修】二月丁丑幸丹鳯门肆赦观俳优丁亥幸神防军观角觝【以新旧史纪修】壬辰废邕管入容管【以吕祖谦标目修】
  </div>
  <div class="pagination">
   <a href="大事记续编_page54.html">
    上一页
   </a>
   <span>
    ...
   </span>
   <a href="大事记续编_page50.html">
    50
   </a>
   <a href="大事记续编_page51.html">
    51
   </a>
   <a href="大事记续编_page52.html">
    52
   </a>
   <a href="大事记续编_page53.html">
    53
   </a>
   <a href="大事记续编_page54.html">
    54
   </a>
   <span class="current-page">
    55
   </span>
   <a href="大事记续编_page56.html">
    56
   </a>
   <a href="大事记续编_page57.html">
    57
   </a>
   <a href="大事记续编_page58.html">
    58
   </a>
   <a href="大事记续编_page59.html">
    59
   </a>
   <a href="大事记续编_page60.html">
    60
   </a>
   <span>
    ...
   </span>
   <a href="大事记续编_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
