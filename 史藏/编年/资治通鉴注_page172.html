<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 172 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 172 页/共 334 页
  </h1>
  <div class="content">
   29衡州刺史王怀明作乱，广州刺史萧勃讨平之。
30齐政烦赋重，江北之民不乐属齐，其豪杰数请兵于王僧辩，僧辩以与齐通好，皆不许。〔乐，音洛。数，所角翻。好，呼到翻。〕秋，七月，广陵侨人朱盛等〔侨人，本非广陵人而侨居广陵者。〕潜聚党数千人，谋袭杀齐刺史温仲邕，遣使求援于陈霸先，〔使，疏吏翻；下使未同。〕云已克其外城。霸先使告僧辩，僧辩曰：「人之情伪，未易可测，〔易，弋豉翻。〕若审克外城，亟须应援，如其不尔，无烦进军。」使未报，霸筅已济江，僧辩乃命武州刺史杜崱等助之。会盛等谋泄，霸先因进军围广陵。
31八月，魏安康人黄众宝反，攻魏兴，执守柳桧，进围东梁州。〔梁置南梁州于西城郡，西魏改曰东梁州；西城，古魏兴郡治所。魏收志：后魏太延五年，别置魏兴郡于上洛郡界，带阳亭县，属洛州；洛州，后改为商州。〕令桧诱说城中，〔诱，音酉。说，式芮翻。〕桧不从而死。桧，虬之弟也。〔柳虬，柳庆之兄，见二百五十一卷武帝大同三年。〕太师泰遣王雄与骠骑大将军武川宇文虬讨之。〔骠，匹妙翻。骑，奇寄翻。〕
32武陵王纪举兵由外水东下，以永丰侯撝为益州刺史，守成都，使其子宜都王圆肃副之。
33九月，甲戌，司空南平王恪卒。甲申，以王僧辩为扬州刺史。
34齐主使告王僧辩、陈霸先曰：「请释广陵之围，必归广陵、历阳两城。」霸先引兵还京口，江北之民从霸先济江者万余口。湘东王以霸先为征北大将军、开府仪同三司、南徐州刺史，征霸先世子昌〔霸先封长城县侯，昌为世子。〕及兄子顼诣江陵，以昌为散【章：十二行本「散」上有「员外」二字；乙十一行本同；孔本同；张校同。】骑常侍，顼为领直。〔梁宿卫之官有四厢领直，盖领直卫之士，因以名官。为昌、顼陷魏张本。〕
35宜丰侯循之降魏也，丞相泰许其南还，久而未遣，从容问刘璠曰：〔从，千容翻。〕「我于古谁比﹖」对曰：「璠常以公为汤、武，今日所见，曾桓、文之不如！」泰曰：「我安敢比汤、武，庶几望伊、周，何至不如桓、文！」对曰：「齐桓存三亡国，〔左传：宋司马子鱼曰：齐桓存三亡国以属诸侯。杜预注曰：三亡国，鲁、卫、邢。〕晋文公不失信于伐原。」语未竟，奉抚掌曰：「我解尔意，〔解，户买翻。〕欲激我耳。」乃谓循曰：「王欲之荆，为之益﹖」〔武陵王纪封循为随郡王，故以王称之。〕循请还江陵，泰厚礼遣之。〔考异曰：典略云：「十月，乙未朔，太祖谓循」云云。按太清纪，是月循至江陵，今从之。〕循以文武千家自随，湘东王疑之，遣使觇察，相望于道；〔使，疏吏翻。觇，丑廉翻，又丑艳翻。〕始至之夕，命劫窃其财，及旦，循启输马仗，王乃安之，引入，对泣，以循为侍中、骠骑将军、开府仪同三司。
36冬，十月，齐主自晋阳如离石，自黄栌岭起长城，北至社平戍，四百余里，置三十六戍。
37戊申，湘东王执湘州刺史王琳于殿中，杀其副将殷晏。
琳本会稽兵家，〔将，即亮翻。会，工外翻。〕其姊妹皆入王宫，故琳少在左右。琳好勇，王以为将帅。琳倾身下士，〔少，诗照翻。好，呼到翻。帅，所类翻。下，遐嫁翻；下王下同。〕所得赏赐，不以入家。麾下万人，多江、淮群盗，从王僧辩平侯景，与社龛功居第一。〔龛，苦含翻。〕在建康，恃宠纵暴，僧辩不能禁。僧辩以宫殿之烧，〔谓军人遗火焚太极殿及东、西堂也。〕恐得罪，欲以琳塞责，〔塞，悉则翻。〕乃密启王，请诛琳。王以琳为湘州，琳自疑及祸，使长史陆纳帅部曲赴湘州，〔帅，读曰率。〕身诣江陵陈谢，谓纳等曰：「吾若不返，子将安之﹖」〔之，往也。〕咸曰：「请死之。」相泣而别。至江陵，王下琳吏。
辛酉，以王子方略为湘州刺史，又以廷尉黄罗汉为长史，使与太舟卿张载至巴陵，先据琳军。〔五代志：太舟卿，梁初为都水台使者，天监七年改焉，位视中书郎，列卿之最末者也，主舟航、堤渠。〕载有宠于王，而御下峻刻，荆州人疾之如雠。罗汉等至琳军，陆纳及一卒并哭，不肯受命，执罗汉及载。王遣宦者陈旼往谕之，纳对旼刳载腹，抽肠以系马足，使绕而走，肠尽气绝。又脔割，出其心，向之抃舞，〔抃舞，拊手而舞。〕焚其余骨。以黄罗汉清谨而免之。纳与诸将引兵袭湘州，时州中无主，纳遂据之。
38公卿藩镇数劝进于湘东王，〔数，所角翻。〕十一月，丙子，世祖即皇帝位于江陵，改元，大赦。〔改太清为承圣。〕是日，帝不升正殿，公卿陪列而已。〔史言帝不能正其始。〕
39丁丑，以宜丰侯循为湘州刺史。
40己卯，立王太子方矩为皇太子，更名元良。〔更，丁行翻。〕皇子方智为晋安王，方略为始安王，方等之子庄为永嘉王。〔方等伐湘州，战败而死。〕追尊母阮修容为文宣皇后。〔修容，魏文帝所制，自晋以来，位列九嫔。〕
侯景之乱，州郡太半入魏，自巴陵以下至建康，以长江为限，荆州界北尽武宁，西拒硖口，〔北尽武宁，与岳阳王詧分界。西拒峡口，与武陵王纪分界。「硖」，当作「峡」。〕岭南复为萧勃所据，〔复，扶又翻。〕诏令所行，千里而近，民户着籍，不盈三万而已。〔着，直略翻。史言荆州管内萧条。〕
41陆纳袭击衡州刺史丁道贵于渌口，破之。〔衡州，治衡阳县。县东二十里有酃湖，其水湛然绿色，取以酿酒，甘美，谓之酃渌。渌口，即酃湖口也。唐志：潭州有渌口戍。丁度曰：湘东有渌水。张舜民郴行录：嘉鱼县口舟行七十余里，至渌溪口。南北对境图，自岳州沿东北下，过侯敬港、神林港、象湖港、新打口、石头口、得渌溪口。按郴行录、对境图之渌溪口，皆非丁道贵败处，唯唐志之潭州渌口戍为是。渌，音绿。〕道贵奔零陵，其众悉降于纳。〔降，户江翻。〕上闻之，遣使征司徒王僧辩、右卫将军杜崱、平北将军裴之横与宜丰侯循共讨纳循军巴陵以待之。侯景之乱，零陵人李洪雅据其郡，上即以为营州刺史。〔营阳郡，亦汉零陵郡之地，故因置营州，隋为永州。〕洪雅请讨陆纳，上许之。丁道贵收余众与之俱。纳遣其将吴藏袭击，破之，洪雅等退保空云城，〔姚思廉梁书作「空灵滩」。水经注：长沙建宁县故城，南有空冷峡，湘水所经也，惊浪雷奔，浚同三峡。张舜民郴行录曰：自醴陵江口南行十余里，有空灵岸。考异曰：典略作「空零城」，今从梁书。余谓「空零」盖「空灵」之误也。〕藏引兵围之。顷之，纳请降，求送妻子，〔送妻子为质以示诚款。〕上遣陈旻至纳所，纳众皆泣，曰：「王郎被囚，〔被，皮义翻。〕故我曹逃罪于湘州，非有他志也。」乃出妻子付旻。旻至巴陵，循曰：「此诈也，必将我。」乃密为之备。纳果夜以轻兵继旻后，约至城下鼓噪。十二月，壬午晨，去巴陵十里，〔言纳兵夜行至晨，距巴陵相去十里。〕众谓已至，即鼓噪，军中皆惊。循坐胡床，于垒门望之，纳乘水来攻，矢下如雨，循方食甘蔗，略无惧色，〔蔗，之夜翻。〕徐部分将士击之，〔分，扶问翻。〕获其一舰；〔舰，户黯翻。〕纳退保长沙。
42壬午，齐主还邺；戊午，复如晋阳。〔复，扶又翻。〕
资治通鉴卷第一百六十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪二十一〔起昭阳作噩（癸酉），尽阏逢阉茂（甲戌），凡二年。〕
世祖孝元皇帝下
承圣二年〔（癸酉、五五三）〕
1春，正月，王僧辩发建康，承制，使陈霸先代镇扬州。〔使陈霸先自京口代镇扬州。〕
2丙子，山胡围齐离石。戊寅，齐主讨之，未至，胡已走，因巡三堆，〔魏收地形志：郡平寇县，魏真君七年并三堆属焉。隋鴈门郡崞县有平寇县。〕大猎而归。
3以吏部尚书王褒为左仆射。
4己丑，齐改铸钱，文曰「常平五铢」。〔五代志：齐文宣除魏永安五铢，改铸常平五铢，重如其文，其钱甚贵，且制造甚精。〕
5二月，庚子，李洪雅力屈，以空云城降陆纳。〔去年吴藏攻李洪雅。降，户江翻；下同。〕纳囚洪雅，杀丁道贵。纳以沙门宝志诗谶有「十八子」，以为李氏当王，〔天监中，宝志为谶云：「太岁龙，将无理。萧经霜，草应死。余人散，十八子。」时言萧氏当灭，李氏代兴。谶，楚赞翻。〕甲辰，推洪雅为主，号大将军，使乘平肩舆，列鼓吹，纳帅众数千，左右翼从。〔吹，尺瑞翻。帅，读曰率；下同。从，才用翻。〕
6魏太师泰去丞相、大行台，〔去，羌吕翻。〕为都督中外诸军事。
7王雄至东梁州，黄众宝帅众降。〔黄众宝反见上卷上年。〕太师泰赦之，迁其蒙帅于雍州。〔帅，所类翻。雍，于用翻。〕
8齐主送柔然可汗铁伐之登注及兄库提还其国。〔登注等奔齐见上卷上年。可，从刊入声。汗，音寒。〕铁伐寻为契丹所杀，〔契，欺讫翻，又音吃。〕国人立登注为可汗。登注复为其大人阿富提所杀，〔复，扶又翻。〕国人立库提。
9突厥伊利可汗卒，子科罗立，号乙息记可汗；〔厥，君勿翻。考异曰：颜师古隋书厥传云：「弟逸可汗立。」今从周书及北史。〕三月，遣使献马五万于魏。〔使，疏吏翻。〕柔然别部又立阿那緕叔父邓叔子为可汗；〔考异曰：魏书、北史蠕蠕传皆云「立铁伐为可汗」，突厥传皆云「立邓叔子为可汗」。盖诸部分散，各有所立也。〕乙息记击破邓叔子于沃野北木赖山。乙息记卒，舍其子摄图而立其弟俟斤，号木杆可汗。〔俟，渠之翻。杆，公旦翻。为后佗揼卒、摄图争国张本。考异曰：周书作「木汗」，隋书作「俟斗木杆」。今从北史。〕木杆状貌奇异，性刚勇，多智略，善用兵，邻国畏之。
10上闻武陵王纪东下，使方士画版为纪像，〔画，与画同。〕亲钉支体以厌之，〔钉．丁定翻。厌，于謟翻。〕又执侯景之俘以报纪。初，纪之举兵，皆太子圆照之谋也。圆照时镇巴东，〔巴东，信州。〕执留使者，启纪云：「侯景未平，宜急进讨；已闻荆镇为景所破。」纪信之，趣兵东下。〔使，疏吏翻。趣，读曰促。〕
上甚惧，与魏书曰：「『子纠，亲也，请君讨之。』」〔左传：齐无知弒其君，雍廪杀无知。公子小白自莒入于齐。鲁庄公伐齐，纳子纠，鲁师败绩。齐鲍叔帅师来言曰：「子纠，亲也，请君讨之。」乃杀子纠。〕太师泰曰：「取蜀制梁，在兹一举。」诸将咸难之。〔咸以为难也。〕大将军代人尉迟迥，泰之甥也，〔迥传：其先魏之别种，号尉迟部，因氏焉。尉，纡勿翻。〕独以为可克。泰问以方略，迥曰：「蜀与中国隔绝百有余年，恃其险，【章：十二行本「险」下有「远」字；乙十一行本同；孔本同；张校同。】不虞我至，若以铁骑兼行袭之，无不克矣。」〔骑，奇寄翻；下同。〕泰乃遣迥督开府仪同三司原珍等六军，甲士万二千，骑万匹，自散关伐蜀。〔考异曰：典略在正月戊辰。今从周纪。〕
11陆纳遣将吴藏、潘乌黑、李贤明等下据车轮。〔将，即亮翻；下同。按下文，陆纳夹岸为城。甲子，王僧辩攻拔之，乙丑，进围长沙。则车轮之地，盖据湘江之要，去长沙不远也。考异曰：梁纪云「二月丙子」。按长历，二月无丙子。梁纪误。〕王僧辩至巴陵，〔考异曰：典略云「三月辛酉」。按长历，是月癸亥朔，无辛酉。典略误。〕宜丰侯循让都督于僧辩，〔考异曰：僧辩传云「与陈霸先让都督」。今从典略。〕僧辩弗受。上乃以僧辩、循为东、西都督。夏，四月，丙申，僧辩军于车轮。〔考异曰：典略作「甲子」，非也。今从梁纪。〕
12吐谷浑可汗夸吕，虽通使于魏而寇抄不息，〔吐，从暾入声。谷，音浴。使，疏吏翻；下同。抄，楚交翻。〕宇文泰将骑三万踰陇，至姑臧，讨之。夸吕惧，请服；既而复通使于齐。凉州刺史史宁觇知其还，袭之于赤泉，〔唐志：凉州姑臧县有赤水军，本赤乌镇，有赤乌泉，因名，幅员五千一百八十里，军之最大者也。复，扶又翻。觇，丑盐翻，又丑艳翻。〕获其仆射乞伏触状。【严：「状」改「拔」。】
13陆纳夹岸为城，以拒王僧辩。纳士卒皆百战之余，僧辩惮之，不敢轻进，稍作连城以逼之。纳以僧辩为怯，不设备；五月，甲子，僧辩命诸军水陆齐进，急攻之，僧辩亲执旗鼓，宜丰侯循亲受矢石，拔其二城；纳众大败，步走，保长沙。乙丑，僧辩进围之。僧辩坐垄上视筑围垒，吴藏、李贤明帅锐卒千人开门突出，蒙楯直进，趋僧辩。〔帅，读曰率。楯，食尹翻。趋，七喻翻。〕时杜崱、杜龛并侍左右，甲士卫者止百余人，力战拒之。〔崱，士力翻。龛，苦含翻。〕僧辩据胡床不动，裴之横从旁击藏等，藏等败退，贤明死，〔李贤明，本侯景将也，景败，归王琳。〕藏脱走入城。
14武陵王纪至巴郡，闻有魏兵，遣前梁州刺史巴西谯淹还救蜀。初，杨干运求为梁州刺史，纪以为潼州刺史；【章：十二行本无「刺史」二字；乙十一行本同；张校同，云无注本亦无。】〔五代志：金山郡，西魏置潼州。盖梁已置此州也，治涪城。〕杨法琛求为黎州刺史，以为沙州：〔盖即以平兴为沙州也。潼，音同。琛，丑林翻。〕二人皆不悦。干运兄子略说干运曰：「今侯景初平，宜同心戮力，〔说，式芮翻。戮，音留，又音六，并力也。〕保国宁民，而兄弟寻戈，〔左传，子产曰：「昔高辛氏有二子，伯曰阏伯，季曰实沈，不相能也，日寻干戈，以相征讨。」〕此自亡之道也。夫木朽不雕，〔论语，孔本曰：「朽木不可雕也。」世衰难佐，不如送款关中，可以功名两全。」干运然之，令略将二千人镇剑阁，又遣其伲乐广镇安州，〔五代志：普安郡，梁置南安州，后改为安州。普安旧曰南安，西魏改普安。将，即亮翻。〕与法琛皆潜通于魏。魏太师泰密赐干运铁券，授骠骑大将军、开府仪同三司、梁州刺史。〔西魏之官，骠骑大将军、开府仪同三司，位次柱国大将军。骠，匹妙翻。〕尉迟迥以开府仪同三司侯吕陵始为前军，〔侯吕陵，虏三字姓。〕至剑阁，略退就乐广，翻城应始，始入据安州。甲戌，迥至涪水，〔涪水自龙州入潼州界。潼州治涪，其城西临涪水。涪，音浮。〕干运以州降。〔降，户江翻。〕泂分军守之，进袭成都。时成都见兵不满万人，〔见，贤遍翻。〕仓库空竭，永丰侯撝婴城自守，迥围之。谯淹遣江州刺史景欣、幽州刺史赵拔扈援成都，〔五代志：隆山郡隆山县，旧曰犍为县，置江州。迥使原珍等击走之。
武陵王纪至巴东，闻侯景已平，乃自悔，召太子圆照责之，对曰：「侯景虽平，江陵未服。」纪亦以既称尊号，〔纪称尊号，见上卷上年。〕不可复为人下，〔复，扶又翻；下上复、复送、乃复、无复同。〕欲遂东进。将卒日夜思归，其江州刺史王开业以为宜还救根本，更思后图；诸将皆以为然。〔将，即亮翻。〕圆照及刘孝胜固言不可，纪从之，宣言于众曰：「敢谏者死！」乙丑，纪至西陵，军势甚盛，舳舻翳川。〔舳，音逐。舻，音庐。翳，蔽也。〕护军陆法和筑二城于峡口两岸，运石填江，铁锁断之。〔断，音短。〕
帝拔任约于狱，以为晋安王司马，〔帝封子方智为晋安王。任，音壬。〕使助法和拒纪，〔赤亭之战，法和活约，是有旧恩，故使助之。〕谓之曰：「汝罪不容诛，我不杀，本为今日！」因撤禁兵以配之，仍许妻以庐陵王续之女，使宣猛将军刘棻与之俱。〔为，于伪翻。妻，七细翻。棻，符分翻。〕
15庚辰，巴州刺史余孝顷将兵万人会王僧辩于长沙。〔将，即亮翻；下同。〕
16豫章太守观宁侯永，昏而少断，〔少，诗沼翻。断，丁乱翻。〕左右武蛮奴用事，军主文重疾之。永将兵讨陆纳，至宫亭胡，重杀蛮奴，永军溃，奔江陵。重将其众奔开建侯蕃，蕃杀之而有其众。〔开建侯蕃时镇鄱阳。沈约曰：宋文帝分临贺郡之封阳县立开建县。〕
17六月，壬辰，武陵王纪筑连城，攻绝铁锁，陆法和告急相继。上复拔谢答仁于狱，〔去年侯景败，得谢答仁，不杀而囚之。以为步兵校尉，梁东宫有步兵等三校尉。校，户教翻。〕配兵使助法和；又遣使送王琳，令说谕陆纳。〔使，疏吏翻。说，式芮翻。〕乙未，琳至长沙，僧辩使送示之，纳众悉拜且泣，使谓僧辩曰：「朝廷若赦王郎，乞听入城。」僧辩不许，复送江陵。陆法和求救不已，上欲召长沙兵，恐失陆纳，乃复遣琳许其入城。琳既入，纳遂降，湘州平。〔降，户江翻。考异曰：梁纪：「乙酉，湘州平。」按长历，是月无乙酉。梁纪误。〕上复琳官爵，使将兵西援峡口。〔将，即亮翻。〕
18甲辰，齐章武景王库狄干卒。
19武陵王纪遣将军侯叡将众七千筑垒与陆法和相拒。上遣使与纪书，许其还蜀，专制一方；纪不从，报书如家人礼。〔不肯定君臣之分而用兄弟之礼。使，疏吏翻；下同。〕陆纳既平，湘州诸军相继西上，〔上，时掌翻。〕上复与纪书曰：「吾年为一日之长，属有平乱之功，膺此乐推，事归当璧。〔长，陟丈翻。属，之欲翻。乐，音洛。左传：楚共王无耱适，有宠子五人，无适立焉。乃大有事于群望，而祈曰：「请神择于五人者，使主社稷。」乃徧以璧见于群望曰：「当璧而拜者，神所立也。」既乃密埋璧于大室之庭，使五人者齐而长入拜，康王跨之，灵王肘加焉，子千、子簒皆远之。平王弱，抱以入，再拜，皆厌纽。后平王卒有楚国。〕傥遣使乎，良所迟也。〔迟，直利翻，待也。〕如曰不然，于此投笔。友于兄弟，分形共气，兄肥弟瘦，无复相见之期，让枣推梨，永罢欢愉之日。〔汉孔融兄弟七人，融第六，四岁时，与诸兄共食梨枣，辄引小者。人问其故，答曰：「我小儿，法当取小者。」人皆异之。推，吐雷翻。〕心乎爱矣，书不尽言。」〔言兄弟之爱存之于心，非书翰之间所能尽言也。〕纪顿兵日久，频战不利，又闻魏寇深入成都，孤危忧懑，不知所为。〔懑，音闷，又音满。〕乃遣其度支尚书乐奉业诣江陵求和，请依前旨还蜀。〔度，徒洛翻。〕奉业知纪必败，启上曰：「蜀军乏粮，士卒多死，危亡可待。」上遂不许其和。〔史言上兄皆阻兵而安忍。〕
纪以黄金一斤为饼，饼百为箧，至有百箧，银五倍于金，锦罽、缯彩称是，每战，悬示将士，不以为赏。〔罽，音计。缯，慈陵翻。称，尺证翻。将，即亮翻；下同。〕宁州刺史陈智祖请散之以募勇士，弗听，智祖哭而死。有请事者，纪称疾不见，由是将卒解体。
秋，七月，辛未，巴东民苻升等斩峡口城主公孙晃，降于王琳。〔将，即亮翻。降，户江翻。考异曰：典略作「丙戌」。今从梁书。〕谢答仁、任约进攻侯叡，破之，拔其三垒。于是两岸十四城俱降。纪不获退，〔诸城已降，江陵兵断道，故不获退。〕顺流东下，游击将军【章：十二行本「军」下有「南阳」二字；乙十一行本同；孔本同；退斋校同。】樊猛追击之，纪众大溃，赴水死者八千余人，猛围而守之。上密敕孟曰：「生还，不成功也。」猛引兵至纪所，纪在舟中绕床而走，以金囊掷猛曰：「以此雇卿，送我一见七官。」猛曰：「天子何由可见！杀足下，金将安之！」〔之，往也。〕遂斩纪及其幼子圆满。陆法和收太子圆照兄弟三人送江陵。上纪纪属籍，赐姓饕餮氏。〔饕，他刀翻。餮，他结翻。贪财为饕，贪食为餮，以帝鸿氏不才子比纪也。〕下刘孝胜狱，已而释之。〔纪之称帝举兵，刘孝胜实鼓成之，此而不诛，亦失刑也。下，遐嫁翻。〕上使谓江安侯圆正曰：「西军已败，汝父不知存亡。」意欲使其自裁。〔圆正见囚，见上卷简文帝大宝二年。〕圆正闻之哭，称世子不绝声。〔咎圆照之误纪也。号，户刀翻。〕上频使觇之，知不能死，移送廷尉狱，见圆照，曰：「兄何乃乱人骨肉，使痛酷如此！」圆照唯云「计误」。上并命绝食于狱，至啮臂啖之，十三日而死，远近闻而悲之。〔觇，丑廉翻，又丑艳翻。啮，鱼结翻。啖，徒敢翻，又徒滥翻。〕
乙未，王僧辩还江陵。诏诸军各还所镇。
20魏尉迟泂围成都五旬，永丰侯撝屡出战，皆败，乃请降。诸将欲不许，迥曰：「降之则将士全，远人悦；攻之则将士伤，远人惧。」遂受之。八月，戊戌，撝与宜都王圆肃帅文武诣军门降，〔撝，许韦翻。降，户江翻。将，即亮翻。帅，读曰率。〕迥以礼接之，与盟于益州城北。吏民皆复其业，唯收奴婢及储积以赏将士，军无私焉。〔史言尉迟迥能凝蜀人之心。〕魏以撝及圆肃并为开府仪同三司，以迥为大都督益?潼等十二州诸军事、益州刺史。
21庚子，下诏将还建康，领军将军胡僧佑、太府卿黄罗汉、吏部尚书宗懔、〔懔，力荏翻，又巨禁翻。〕御史中丞丷〔丷，讫岳翻。〕谏曰：「建业王气已尽，与虏正隔一江，若有不虞，悔无及也！〔建业与齐止隔一江，固也。独不思江陵介在江北，逼近襄阳，岳阳有复雠之志，宇文有启疆之思乎！〕且古老相承云：『荆州洲数满百，当出天子。』今枝江生洲，百数己满，〔盛弘之荆州记曰：自枝江县西至上明，东及江津，其中有九十九洲。楚谚云：洲不百，故不出王者。〕陛下龙飞，是其应也。」上令朝臣议之。〔朝，直遥翻。〕黄门侍郎周弘正、尚书右仆射王褒曰：「今百姓未见舆驾入建康，谓是列国诸王；愿陛下从四海之望。」时群臣多荆州人，皆曰：「弘正等东人也，〔周顗、王导自南渡以来世居建康，故谓为东人。〕志愿东下，恐非良计。」弘正折之曰：〔折，之舌翻。〕「东人劝东，谓非良计，西【章：十二行本「西」上有「君等」二字；乙十一行本同。】人欲西，岂成长策﹖」上笑。又议于后堂，会者五百人，上问之曰：「吾欲还建康，诸卿以为如何﹖」众莫敢先对。上曰：「劝吾去者左袒。」左袒者过半。武昌太守朱买臣言于上曰：「建康旧都，山陵所在；〔梁氏自简文以上葬建康，武帝以上葬晋陵。守，式又翻。〕荆镇边疆，非王者之宅。〔荆州被边，自晋以来为重镇。〕愿陛下勿疑，以致后悔。臣家在荆州，岂不愿陛下居此，但恐是臣富贵，非陛下富贵耳！」上使术士杜景豪卜之，不吉，对上曰：「未去。」退而言曰：「此兆为鬼贼所留也。」上以建康雕残，江陵全盛，意亦安之，卒从僧佑等议。〔史言上怀居违卜，以成亡国之祸。卒，子恤翻。〕
22以湘州刺史王琳为衡州刺史。
23九月，庚午，诏王僧辩还镇建康，陈霸先复还京口。〔复，扶又翻。〕丙子，以护军将军陆法和为郢州刺史。法和为政，不用刑狱，专以沙门法及西域幻术〔幻，胡辩翻。〕教化，部曲数千人，通谓之弟子。
24契丹寇齐边。〔契，欺讫翻。〕壬午，齐主北冀、定、幽、安，〔冀、定、幽、安，四州名。〕遂伐契丹。
25齐主使郭元建治水军二万余人于合肥，〔治，直之翻。〕将袭建康，纳湘潭侯退，〔退北奔见一百六十二卷武帝太清二年。〕又遣将军邢景远、步大汗萨帅众继之。〔步大汗，虏三字姓。汗，音寒。萨，桑葛翻。考异曰：梁书作「邢杲远，步六汗萨。」今从北齐书、北史。〕陈霸先在建康闻之，白上；上诏王僧辩镇姑孰以御之。
26冬，十月，丁酉，齐主至平州，从西道趣长堑，〔曹操征乌桓，出卢龙塞，堑山堙谷五百余里，后人因谓之长堑。趣，七喻翻。堑，七艳翻。〕使司徒潘相乐帅精骑五千自东道趣青山。辛丑，至白狼城；壬寅，至昌黎城，使安德王韩轨帅精骑四千东断契丹走路；〔魏收地形志：营州统内建德郡治白狼城。中兴初，分乐陵置安德郡，治般县。帅，读曰率。骑，奇寄翻。〕癸卯，至阳师水，〔唐志：贞观三年，以契丹、室韦部落置师州及阳师县于营州之废阳师镇，即此。〕倍道兼行，掩袭契丹。齐主露髻肉袒，昼夜不息，行千余里，踰越山岭，为士卒先，唯食肉饮水，壮气弥厉。甲辰，与契丹遇，奋击，大破之，虏获十余万口，杂畜数百万头。〔畜，许救翻。〕潘相乐又于青山破契丹别部。丁未，齐主还至营州。
27己酉，王僧辩至姑孰，遣婺州刺史侯瑱、〔东阳郡，梁置婺州。瑱，他甸翻，又音镇。〕吴郡太守张彪、吴兴太守裴之横筑垒东关，以待齐师。
28丁巳，齐主登碣石山，临沧海，遂如晋阳。以肆州刺史斛律金为太师，乃【章：十二行本「乃」作「召」；乙十一行本同；孔本同。】还晋阳，拜其子丰乐为武卫大将军，〔乐，音洛。命其孙武都尚义宁公主，宠待之厚，群臣莫及。〔金子羡，字丰乐。武都，光之子也。乐，音洛。〕
29闰月，丁丑，南豫州刺史侯瑱〔南豫州时治姑孰。瑱，他甸翻，又音镇。〕与郭元建战于东关，齐师大败，溺死者万计。〔溺，奴狄翻。〕湘潭侯退复归于邺，〔复，扶又翻。〕王僧辩还建康。
30吴州刺史开建侯蕃，恃其兵强，贡献不入，〔五代志：鄱阳郡，梁置吴州。〕上密令其将徐佛受图之。〔将，即亮翻。〕佛受使其徒诈为讼者，诣蕃，遂执之。上以佛受为建安太守，以侍中王质为吴州刺史。质至鄱阳，佛受置之金城，自据罗城，掌门管，〔左传：秦杞子曰：「郑人使我掌北门之管。」杜预注曰：管，钥也。〕缮治舟舰甲兵，〔治，直之翻。舰，户黯翻。〕质不敢与争。故开建侯部曲数千人攻佛受，佛受奔南豫州，侯瑱杀之，质始得行州事。
31十一月，戊戌，以尚书右仆射王褒为左仆射，湘东太守张绾为右仆射。
32己未，突厥复攻柔然，柔然举国奔齐。〔复，扶又翻。〕
33癸亥，齐主自晋阳北击突厥，迎纳柔然，废其可汗库提，立阿那緕子庵罗辰为可汗，置之马邑川，给其廪饩缯帛；〔饩，许气翻。缯，慈陵翻。〕亲追突厥于朔州，突厥请降，〔降，户江翻；下同。〕许之而还。〔还，从宣翻，又如字。〕自是贡献相继。
34魏尚书元烈谋杀宇文泰，事泄，泰杀之。〔宇文泰于此独不书其官，因旧史成文也。〕
35丙寅，上使侍中王琛使于魏。〔琛，丑林翻。使，疏吏翻。〕太师泰阴有图江陵之志，梁王詧闻之，益重其贡献。〔梁王詧吹倚魏以报河东王誉之雠。通鉴至此复书梁王詧。〕
36十二月，齐宿预民东方白额以城降，江西州郡皆起兵应之。〔江、淮之民苦于齐之虐政，欲相率而归江南。〕
三年〔（甲戌，五五四）〕
1春，正月，癸巳，齐主自离石道讨山胡，遣斛律金从显州道，〔魏收地形志：永安中，置显州，治汾州六壁城。盖在隋西河郡界。〕常山王演从晋州道夹攻，大破之，男子十三以上皆斩，〔考异曰：北史作「十二以上。」今从典略。〕女子及幼弱以赏军，遂平右楼。石楼绝险，自魏世所不能至，〔水经：河水东径蒲川石楼山南，又南径蒲城东。盖其地在蒲子县西。五代志，汾州楼山县有北石楼山；又有石楼县，旧置吐京郡。宋白曰：石楼县本汉土军县，后魏置吐京郡。盖胡俗译言音讹变，故曰吐京也。隋改县曰石楼。〕于是远近山胡莫不慑服。〔摄，之涉翻。〕有都督战伤，其什长路晖礼不能救，帝命刳其五藏，〔什长，十人之长也。五藏，心、肺、肝、胆、肾。长，陟丈翻。藏，徂浪翻。〕令九人食之，肉及秽恶皆尽。自是始为威虐。
2陈霸先自丹徒济江，围齐广陵，秦州刺史严超达自秦郡进围泾州，〔五代志：江都郡永福县旧曰沛，梁置泾州，领泾城、东阳二郡；陈废泾州，并二郡为沛郡；后周改沛郡为石梁县，唐并石梁县入六合。北史：梁泾州在石梁。杜佑曰：扬州天长县，梁于石梁置泾州。〕南豫州刺史侯瑱、吴郡太守张彪皆出石梁，为之声援。辛丑，使晋陵太守杜僧明帅三千人助东方白额。〔帅，读曰率。〕
3魏太师泰始作九命之典，以叙内外官爵，改流外品为九秩。〔五代志曰：泰命尚书卢辩远师周之建职，置三公、三孤，以为论道之官；次置六卿，以分司庶务。其内命谓王朝之臣：三公九命，三孤八命，六卿七命，上大夫六命，中大夫五命，下大夫四命，上士三命，中士再命，下士一命。外命谓诸侯及其臣：诸公九命，诸侯八命，诸伯七命，诸子六命，诸男五命，诸公之孤、卿四命，侯之孤?卿、公之大夫三命，子?男之孙?卿、侯?伯之大夫、公之上士再命，公之中士、侯?伯之上士一命，公之下士、侯?伯之中士?下士、子男之士不命。其制禄秩：下士一百二十五石，中士以上至于上大夫各倍之，上大夫是为四千石；卿二分，孤三分，公四分，各益其一，公因盈数为一万石。其九秩一百二十石，八秩至于七秩，每二秩六分，而下各去其一，二秩俱为四十石。凡颁禄，视其年之上下：亩至四釜为上年，上年颁其正；三釜为中年，中年颁其半；二釜为下年，下年颁其一；无年为凶荒，不颁禄。卢辩传曰：柱国大将军，建德四年增置上柱国上将军也：正九命，骠骑大将军、开府仪同三司，建德四年改为开府仪同大将军，仍增上将军（将军二字衍）开府仪同大将军，雍州牧：九命。骠骑大将军，右光禄大夫，车骑将军，左光禄大夫，户三万以上州刺史：正八命。征东、征南、征西、征北等将军，右金紫光禄大夫，中军、镇军、抚军等将军，左金紫光禄大夫，〔大〕大都督，二万户以上州刺史，京兆尹：八命。平东、平西、平南、平北等将军，右银青光禄大夫，前、右、左、后等将军，左银青光禄大夫，帅都督，柱国大将军府长史、司马、司录，户一万以上州刺史：正七命。冠军将军，太中大夫，辅国将军，中散大夫，都督，五千户以上州刺史，户一万五千户以上郡守：七命。镇远将军，谏议大夫，建忠将军，朝散〔诚议〕大夫，州〔别〕将，开府长史、司马、司录，户不满五千以下州刺史，户一万以上郡守：正六命。中坚将军，右中郎将，宁朔将军，左中郎将，仪同府，正八命州长史、司马、司录，户五千以上郡守，大呼药：六命。宁远将军，右员外常侍，扬烈将军，左员外常侍，统军、骠骑?车骑将军府，八命州长史、司马、司录，柱国大将军府中郎掾属，户一千以上郡守，长安、万年县令：正五命。伏波将军，奉车都尉，轻车将军，奉骑都尉，四征、中、镇、抚将军府，正七命州长史、司马、司录，开府正〔府〕中郎掾属，户不满一千以下郡守，户七千以上县令，正八命州呼药：五命。宣威将军、虎贲给事，明威将军，赜从给事，仪同府中郎掾属，柱国大将军府列曹参军，冠军辅国（上四字衍）四平、前、后、左、右〕将军府，正六〔七〕命州长史、司马、司录，正七〔八〕命州中从事（上三字衍）〔别驾〕，七命郡丞（上四字衍），户四千以上县令，八命州呼药：正四命。给事中，厉威将军，奉朝请，军主，开府列曹参军，冠军、辅国将军府，正六命州长史、司马、司录，正七命州别驾，正八命州从事，七命郡丞，户二千以上县令，正七命州呼药：四命。威烈将军，右员外侍郎，讨寇将军，左员外侍郎，幢王，仪同府，正八命州列曹参军，柱国大将军府参事，镇远、建忠、中坚、宁朔将军府长史、司马，正六命州别驾，正六命州别驾，正七命州〔中〕从事，正六命郡丞，五百户以上县令，七命州呼药：正三命。荡寇将军，武骑常侍，荡难将军，武骑侍郎，开府参军，骠骑、车骑将军府，正八命州列曹参军，宁远、扬烈、伏波、轻车将军府长史，正六命州中从事，六命郡丞，户不满五百以下县令，戍主，正六命州呼药：三命。殄寇将军，强弩司马，扫难将军，武威司马，四平、前、右、左、后将军府，七命州列曹参军，五命郡丞，戍副：二命。广野将军，殿中司马，横野将军，员外司马，冠军、辅国将军府，正六命州列曹参军：正一命。武威将军，淮海都尉，虎牙将军，山林都尉，镇远、建忠、中坚、宁朔、宁远、扬烈、伏波、轻车将军府列曹参军：一命。〕
4魏主自元烈之死，有怨言，密谋诛太师泰；临淮王育、广平王赞垂涕切谏，不听。泰诸子皆幼，兄子章武公导、中山公护皆出镇，〔导，护皆泰兄颢之子也。导镇上邽。〕唯以诸伲为心膂，大都督清河公李基、义城公李晖、常山公于翼俱为武卫将军，〔魏武为丞相，有武卫营。元魏之制于高齐，左、右卫将军各一人，掌左、右厢，所主朱华合以外，各武卫将军二人贰之。宇文相魏，亦置武卫将军以掌宿卫，而卢辩所定九命无其官，此盖犹在卢辩定官之前，以武卫授诸伲。然宇文所置，如大都督八命，帅都督正七命，抑李基等皆以大都督叙官邪﹖至隋，始置左右武卫府，列于十二卫。〕分掌禁兵。基，远之子；晖，弼之子；翼，谨之子也。由是魏主谋泄，〔禁兵既泰诸伲所掌，魏主谁与谋哉！由是事泄。〕泰废魏主，置之雍州，〔置之雍州廨舍。雍，于用翻。〕立其弟齐王廓，〔廓，文帝之第四子。考异曰：国典云「三月，废帝。四月，立恭帝」。北史皆在正月。今从之。〕去年号，称元年，〔去，羌吕翻。〕复姓拓跋氏，九十九姓改为单者，皆复其旧。〔单，音丹。魏改姓见一百四十卷齐明帝建武三年。〕魏初统国三十六，大姓九十九，〔魏始祖成帝毛统国三十六，大姓九十九，盖后汉时匈奴既衰，鲜卑始盛之际也。〕后多灭绝。泰乃以诸将功高者为三十六姓，次者为九十九姓，所将士卒亦改从其姓。〔洪迈曰：西魏以中原故家易赐蕃姓，如李弼为徒河氏，赵肃、赵贵为乙弗氏，刘亮为侯莫陈氏，杨忠为普六茹氏，王雄为可频氏，李虎、阎庆为大野氏，辛威为普毛氏，田宏为纥干氏，耿豪为和稽氏，王勇为库汗氏，杨绍为叱利氏，侯植为侯伏侯氏，宝炽为纥豆陵氏，李穆为峩拔氏，陆通为步六孤氏，杨纂为莫胡卢氏，寇隽为若口引氏，段永为尔绵氏，韩褒为候吕陵氏，裴文举为贺兰氏，陈忻为尉迟氏，樊深为万纽于氏。将，即亮翻。〕
5三月，丁亥，长沙王韶取巴郡。〔魏得成都，未暇东略，故韶得乘而取之。取，言易也。〕
6甲辰，以王僧辩为太尉、车骑大将军。〔考异曰：典略作「二月甲子」。今从梁纪。〕
7丁未，齐将王球攻宿预，杜僧明出击，大破之，球归彭城。〔将，即亮翻；下同。〕
8郢州刺史陆法和上启自称司徒，上怪之。王褒曰：「法和既有道术，容或先知。」戊申，上就拜法和为司徒。
9己酉，魏侍中宇文仁恕来聘。会齐使者亦至江陵，帝接仁恕不及齐使，〔使，疏吏翻。〕仁恕归，以告太师泰。帝又请据旧图定疆境，辞颇不逊，泰曰：「古人有言，『天之所弃，谁能兴之，』〔左传晋胥午之言。〕其萧绎之谓乎！」荆州刺史长孙俭屡陈攻取之策，泰征俭入朝，问以经略，复命还镇，密为之备。马作符密使告帝，〔武帝太清三年，杨忠入寇，伯符以下溠城降之，因留于魏。复，扶又翻。朝，直遥翻。〕帝弗之信。
10柔然可汗庵罗辰叛齐，齐主自将出击，大破之，庵罗辰父子北走。太保安定王贺拔仁献马不甚骏，齐主【章：十二行本「主」下有「怒」字；乙十一行本同；孔本同。】拔其发，免为庶人，输晋阳负炭。
11齐中书令魏收撰魏书，颇用爱憎为褒贬，每谓人曰：「何物小子，敢与魏收作色！举之则使升天，按之则使入地！」既成，〔东魏孝静天保二年，诏魏收撰魏史，至是而成。〕中书舍人卢潜奏「收诬罔一代，罪当诛。」尚书左丞卢斐、顿丘李庶皆言魏史不直。收启齐主云：「臣既结怨强宗，〔卢、李，山东望族，故以为强宗。〕将为刺客所杀。」帝怒，于是斐、庶及尚书郎中王松年皆坐谤史，鞭二百，配甲坊。〔甲坊，造甲之所。〕斐、庶死于狱中，潜亦坐系狱。然时人终不服，谓之「秽史」。潜，度世之曾孙；斐，同之子；松年，遵业之子也。〔卢度世见一百三十二卷宋明泰始三年。卢同见一百四十八卷梁武帝天监八年。王遵业见一百五十二卷大通二年。〕
12夏，四月，柔然寇齐肆州，齐主自晋阳讨之，至恒州，〔恒，户登翻。〕柔然散走。帝以二千余骑为殿，〔殿，丁练翻。〕宿黄瓜堆。柔然别部数万骑奄至，帝安卧，平明乃起，神色自若，指画形势，纵兵奋击；柔然披靡，〔披，普彼翻。〕因溃围而出。柔然走，追击之，伏尸二十余里，获庵罗辰妻子，虏三万余口，令都督善无高阿那肱帅骑数千塞其走路。时柔然军犹盛，阿那肱以兵少，请益，〔帅，读曰率。塞，悉则翻。少，诗沼翻。〕帝更减其半。阿那肱奋击，大破之。庵罗辰超越岩谷，仅以身免。〔同一高阿那肱也，齐文宣用之则致死以破敌，后主用之则卖主以求生。盖厉威犹可使之知惧，滥恩不足以得其死力也。塞，悉则翻。〕
13丙寅，上使散骑常侍庾信等聘于魏。〔散，悉亶翻。骑，奇寄翻。〕
14癸酉，以陈霸先为司空。
15丁未，齐主复自击柔然，大破之。〔复，扶又翻。〕
16庚戌，魏太师泰酖杀废帝。
17五月，魏直州人乐炽、洋州人黄国等作乱，〔五代志：西城郡安康县，齐置安康郡，魏置东梁州，西魏改曰直州。汉川郡西乡县，旧曰丰宁，置洋州及洋川郡。考汉川志，蜀分汉成固县立南乡县，晋改为西乡县，魏废县，仍于丰宁戍置丰宁县。〕开府仪同三司高平田弘、河南贺若敦讨之，不克。〔若，人者翻。〕太师泰命车骑大将军李迁哲与敦共讨炽等，平之。仍与敦南出，徇地至巴州，〔后汉分宕渠北界置汉昌县，蜀先主置巴西郡，宋武帝置归化郡；魏于汉昌县治大谷郡，又于郡北置巴州。五代志：清化郡化成县，梁置归化郡及巴州。〕巴州刺史牟安民降之，〔考异曰：典略云：「斩梁巴州刺史牟安平。」今从周书、北史。〕巴、濮之民皆附于魏。〔春秋巴子之国，三巴郡地是也。春秋百濮之地，在西城、上庸之间。濮，博木翻。〕蛮酋向五子王陷白帝，〔酋，慈秋翻。〕迁哲击之，五子王遁去，迁哲追击，破之。泰以迁哲为信州刺史，镇白帝。信州先无储蓄，迁哲与军士共采葛根为粮，时有异味，辄分尝之，军士感悦。屡击叛蛮，破之，群蛮慑服，皆送粮饩，遣子弟入质。〔慑，之涉翻。饩，许气翻。质，音致。〕由是州境安息，军储亦赡。
18柔然乙旃达官寇魏广武，〔魏收志：东夏州偏城郡带广武县。五代志：延安郡丰林县，后魏置广武县及偏城郡。宋熙宁九年，省丰林为镇，并属肤施县。〕柱国李弼遣击，破之。〔「遣击」，恐当作「追击」。【章：十二行本正作「追」；乙十一行本同；孔本同。】〕
19广州刺史曲江侯勃，自以非上所授，〔陈霸先推萧勃为广州刺史，见一百六十二卷武帝太清三年。〕内不自安；上亦疑之。勃启求入朝；〔朝，直遥翻。〕五月，乙巳，上以王琳为广州刺史，勃为晋州刺史。〔五代志：同安郡，梁置豫州，后改曰晋州。〕上以琳部众强盛，又众心，故欲远之。〔远，于愿翻。〕琳与主书广汉李膺厚善，私谓膺曰：「琳，小人也，蒙官拔擢至此。今天下未定，迁琳岭南，如有不虞，安得琳力！窃揆官意不过疑琳，琳分望有限，〔言自揆分不敢怀非望也。分，扶问翻。〕岂与官争为帝乎！何不以琳为雍州刺史、镇武宁，〔雍，于用翻。〕琳自放兵作田，为国御捍。」膺然其言而弗敢启。〔史言王琳忠于所事而帝不能用。为国，于伪翻。〕
20散骑郎新野庾季才言于上曰：「去年八月丙申，月犯心中星，今月丙戌，赤气干北斗。心为天王，丙主楚分，〔分，扶问翻。〕臣恐建子之月有大兵入江陵，陛下宜留重臣镇江陵，整旆还都以避其患。假令魏虏侵蹙，止失荆、湘，在于社稷，犹得无虑。」上亦晓天文，知楚有灾，叹曰：「祸祸在天，避之何益！」〔天之警帝，未弃帝也；帝不知避，是自弃也。〕
21六月，壬午，齐步大汗萨将兵四万趣泾州，王僧辩使侯瑱、张彪自石梁引兵助严超达拒之，瑱、彪迟留不进。将军尹令思将万余人谋袭盱眙。〔盱眙，音鳬怡。〕齐冀州刺史段韶将兵讨东方白额于宿预，广陵、泾州皆来告急，诸将患之。韶君不足忧，吾揣之熟矣！」〔揣，初委翻。〕留仪同三司敬显龎等围宿预，〔「敬显龎」当作「敬显儁」。〕自引兵倍道趣泾州，涂出盱眙。令思不意齐师猝至，望风退走。韶进击超达，破之，回趣广陵，陈霸先解围走。〔趣，七喻翻。〕杜僧明还丹徒，侯瑱、张彪还奏郡。吴明彻围海西，〔海西县，前汉属东海郡，后汉属广陵郡，齐明帝置东海郡，东魏武定七年，改海西郡，今西海州即其地。〕镇将中山郎基固守，削木为箭，翦纸为羽，围之十旬，卒不能克而还。〔将，即亮翻；下同。卒，子恤翻。〕
22柔然帅余众东徙，且欲南寇，齐主帅轻骑邀之于金川。〔唐志：单于府带金河县。其即金川欤。帅，读曰率。〕柔然闻之，远遁，营州刺史灵丘王峻设击之，获其名王数十人。
23邓至羌檐桁失国，〔檐，余廉翻。桁户庚翻。〕奔魏，太师泰使秦州刺史宇文导将兵纳之。
24六段韶还至宿预，使辩士说东方白额，〔说，式芮翻。〕白额开门请盟，因执而斩之。
25秋，七月，庚戌，齐主还邺。
26魏太师泰西巡，至原州。
27八月，壬辰，齐以司州牧清河王岳为太保，司空尉粲为司徒，太子太师侯莫陈相为司空，尚书令平阳王淹录尚书事，常山王演为尚书令，中书令上党王涣为左仆射。
28乙亥，齐仪同三司元旭坐事赐死。丁丑，齐主如晋阳。齐主之未为魏相也，〔相，息亮翻。〕太保、录尚书事平原王高隆之常侮之，及将受禅，隆之复以为不可，〔事见一百六十三卷简文帝大宝元年。复，扶又翻。〕齐主由是衔之。崔季舒谮「隆之每见诉讼者辄加哀矜之意，以示非己能裁。」帝禁之尚书省。〔崔季舒报徙边之怨也。〕隆之尝与元旭饮，谓旭曰：「与王交，当生死不相负。」人有密言之者，帝由是发怒，令壮士筑百余拳而舍之，辛巳，卒于路。〔卒，子恤翻。〕久之，帝追忿隆之，执其子慧登等二十人于前，帝以鞭叩鞍，一时头绝，并投尸漳水；又发隆之耱，出其尸，斩截骸骨焚之，弃于漳水。
29齐主使常山王演、上党王涣、清河王岳、平原王段韶帅众于洛阳西南筑伐恶城、新城、严城、河南城。〔帅，读曰率。〕九月，齐主巡四城，欲以致魏师，魏师不出，〔史言齐强，宇文泰畏之。〕乃如晋阳。
30魏宇文泰命侍中崔猷开回车以通汉中。〔按北史崔猷传，泰欲开梁、汉旧路，乃命猷开通车路，凿山堙谷五百余里，至于梁州。此时因旧路开而广之，以通车耳。前史盖误以通字为「迥」，传写者又去其傍为「回」也。泰不书官而书姓，亦无义例之可言。
31帝好玄谈，〔好，呼到翻。〕辛卯，于龙光殿讲老子。
32曲江侯勃迁居始兴，王琳使副将孙先行据番禺。〔将，即亮翻。番禺，音潘愚。〕
33乙巳，魏遣柱国常山公于谨、中山公宇文护、大将军杨忠将兵五万入寇，冬，十月，壬戌，发长安。长孙俭问谨曰：「为萧绎之计，将如之何﹖」谨曰：「耀兵汉、沔，席卷渡江，直据丹杨，上策也；〔谓东还建康也。卷，读曰卷。〕移郭内居民退保子城，峻其陴堞，以待援军，中策也；〔陴，频弥翻。堞，达协翻。〕若难于移动，据守罗郭，下策也。」俭曰：「揣绎定出何策﹖」〔揣，初委翻；下同。〕谨曰：「下策。」俭曰：「何故﹖」谨曰：「萧氏保据江南，绵历数纪，〔十二年为一纪。〕属中原多故，〔属，之欲翻。〕未遑外略；又以我有齐氏之患，必谓力不能分。且绎懦而无谋，多疑少断，〔少，诗沼翻。断，丁乱翻。〕愚民难与虑始，皆恋邑居，所以知其用下策也！」
  </div>
  <div class="pagination">
   <a href="资治通鉴注_page171.html">
    上一页
   </a>
   <span>
    ...
   </span>
   <a href="资治通鉴注_page167.html">
    167
   </a>
   <a href="资治通鉴注_page168.html">
    168
   </a>
   <a href="资治通鉴注_page169.html">
    169
   </a>
   <a href="资治通鉴注_page170.html">
    170
   </a>
   <a href="资治通鉴注_page171.html">
    171
   </a>
   <span class="current-page">
    172
   </span>
   <a href="资治通鉴注_page173.html">
    173
   </a>
   <a href="资治通鉴注_page174.html">
    174
   </a>
   <a href="资治通鉴注_page175.html">
    175
   </a>
   <a href="资治通鉴注_page176.html">
    176
   </a>
   <a href="资治通鉴注_page177.html">
    177
   </a>
   <span>
    ...
   </span>
   <a href="资治通鉴注_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
