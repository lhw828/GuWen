<!DOCTYPE html>
<html>
<head>
    <meta charset="UTF-8">
    <title>纲目续麟 - 第 3 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 3 页/共 60 页</h1>
    <div class="content">　　当书赵籍韩于魏斯之上○按史记年表先魏次韩次赵然延陵季子之使晋也【见晋平公十三年】曰晋国之政卒归赵武韩宣魏献子之后矣是时赵武适为正卿则季子之言殆为赵发【季子语见赵韩世家魏世家不载此语固知非为魏发】书法宜先赵后韩葢韩不立赵后【韩厥言于晋景公立赵氏后是为赵武即程婴杵臼所全赵朔孤儿也】则晋无赵祸而韩魏无赵亦不克分晋国【王伯厚云三家之簒由赵鞅归晋始】是乱晋者韩赵也而赵为甚晋阳之甲鞅实始乱春秋特书叛以罪之【见鲁定公十三年】自是败中行灭智伯皆赵氏主而韩魏从也【尹氏发明谓秦并天下自三家分晋始三家分晋祸始于赵勲所以首赵也】惟先赵次韩次魏【晋世家书威烈赐三晋为侯亦先赵后魏纲目首魏将谓魏大于韩赵与然周衰郑为之齐晋虽大不以先郑所以罪郑也】庶轻重适平而赵以异姓踞同姓之上尤见韩魏附夷嬴以残本支【韩魏皆周同姓魏毕公髙之后韩之先亦出周武王惟赵与秦共祖】则又以罪韩魏也一举而数义备凡提要先韩与纲目首魏胥失之矣考异不加折衷徒彼此并存后之人安所从与
　　分注【司马公曰礼非名不着非器不形名以命之器以别之故繁缨小物也而孔子惜之正名细务也而孔子先之】
　　以名器别等威固古人制礼之义然繁缨正名乃名器之大者温公谓为小物细务何哉仲叔于奚之请繁缨以朝也卫人许之孔子曰惜也不如多与之邑惟名与器不可以假人若以假人与人政也政亡则国家从之【见鲁成公二年左传】子路曰卫君待子为政子将奚先孔子曰必也正名乎名不正则言不顺事不成礼乐不兴刑罚不中民无所措手足由是观之大邪小邪细邪重邪如温公所云是于奚之请未为非而季路之迂孔子特未知谨防之道初非大悖于理者果孔子惜缨正名之义哉且即如孔子之意重缨与名后世犹不知慎惜名器况指为小物细务欲使人见防而知著恶可得哉【按罗仲素云名器贵则君子勇于行道而小人甘于下僚名器贱则小人勇于浮竞而君子耻于求进益信名器不可不慎也】
　　【司马公曰或者以为当是之时周室防弱三晋强盛虽欲勿许其可得乎是大不然夫三晋茍不顾天下之诛则不请命而自立矣不请命而自立则为悖逆之臣天下苟有桓文之君必奉礼义而征之今请于天子而天子许之是受天子之命而为诸侯也谁得而讨之故三晋之列于诸侯非三晋之坏礼天子自坏之也】
　　以坏礼罪天子固无辞矣然周之衰也齐晋是依晋不能禁韩魏之不请周能禁三晋之不侯乎当时茍有桓文之君倡大义以征之天子虽弱何难违悖逆之臣而从礼义之师哉故三晋之得为诸侯齐晋诸大国之罪也温公独以为天子罪虽春秋正本之意然揆诸当日情事则失之矣论者无泥温公之言遂以寛三晋之诛可也
　　【胡氏曰君子为名誉而为善则其善必不诚人臣为利禄而効忠则其忠必不尽使智伯有后而豫子为之报仇其心未可知也智伯无后矣而让也不忘国士之遇以死许之至再三而愈笃则无所为而为之者真可谓义士矣然襄子知其如此而终杀之何以为人臣之劝哉】
　　豫让之死世多称之先臣方正学独责其不恳諌于请地之日而钓誉于既败之后曾段规任章絺疵之不如然则让虽杀身特妇寺之忠耳曷足道哉【国士之报宜先生后死生不闻其极諌徒以一死塞责感恩有之知已则未也】胡氏且谓无所为而为夫无所为而为者岂以有后无后分邪【豫让自言智伯国士遇我故国士报之明属有为而为益见胡氏之谬】使让诚于为善智伯虽有后不失为义士今生不克救其失死而以死报之此与徒人费【徒役之人名费】石之纷如何异【费纷如皆齐襄公嬖臣鲁庄公八年齐无知弑襄公费纷如死之】顾可与取义成仁同日语乎且让至是亦无可为耳襄子杀之葢窥让之心也【让非死无以结局襄子杀之所以成让也胡氏殊不解此】胡氏独以为襄子罪岂知让者哉
　　【辛巳】安王二年
　　考异【提要有赵侯籍卒四字今刋本漏】
　　据书法纲目不皆卒诸侯则此当从提要书赵侯籍卒删后魏侯斯卒【见十五年】晋之亡赵首祸也而得安处以终故卒一赵籍而天子之不君与诸侯之失职并见矣纲目录魏去赵不知何据以为笔削【是年韩景侯卒纲目不书】葢书赵可以该韩魏录魏不足以着赵也
　　【壬午】三年【秦惠公赵武侯韩烈侯取元年】虢山崩壅河
　　壅河二字宜载分注不应大书○按春秋鲁成公五年书梁山崩传曰壅河三日不流然经书山崩不书壅河河之壅由山之崩也此主次之别纲目并及壅河则赘矣当依梁山例删壅河二字止于分注见之
　　【甲午】十五年魏侯斯卒
　　宜删○按书法云纲目不皆卒诸侯有事而后卒【烈王五年书魏侯击卒为不立太子国内乱也】今卒魏斯而分注不载其事是无事也无事而书卒则诸侯之卒者宜多矣而赵籍仅见提要韩防不载纲目何与
　　【乙未】十六年【秦出公魏武侯击赵敬侯章韩文侯元年○田齐太公和元年○统秦晋楚齐燕赵魏韩旧国八田齐新国一凡九大国】
　　歳首分注前散后总已见者不重列此正例也是年歳结当从提要作并晋齐楚燕统旧国八原本复数秦赵魏韩与例不合宜改正
　　初命齐田和为诸侯
　　考异【据巻首魏斯赵籍韩防称晋大夫此田和上漏大夫字】
　　当从考异补大夫二字初字可删○按此再命也不当书初或曰田和为诸侯始此曷为不当书初曰书初是无赵韩魏三大夫之命矣春秋时诸侯益兵自齐始晋次之故鲁作丘甲不书初以列国之事已见者不复书初则知同为王事而再书初非也【此亦推本春秋之意非必袭其辞朱子谓全用春秋不得非是】
　　【壬寅】二十三年【是歳齐亡统秦晋楚燕魏赵韩田齐凡八大国】齐侯贷卒无子田氏遂并齐
　　书法【书遂何罪辞也然上书卒无子则愈于三晋矣】
　　无子二字宜分注不当大书【齐世家不言无子但云康公卒】○按田氏并齐之志匪伊朝夕当其迁君海上【见十一年】已匹夫置之贷虽有子齐宁不为田乎况周命三晋为侯在威烈二十三年至安王二十六年【自戊寅至乙巳凡二十八年】三晋始废其君分其地乃若田和未侯而迁其君既侯而并其国皆在十余年间然则齐侯得保首领以殁特齐侯之幸非田氏之厚也书法以为愈于三晋岂知春秋诛意之法哉
　　【庚戌】烈王五年韩严遂弑其君
　　分注【哀侯以韩廆为相而爱严遂二人相害遂刺廆于朝而并中哀侯】
　　书法【于是严遂刺廆于朝并中哀侯何以不书及其相韩廆大臣非死国不书廆遂二人相害则两下相杀已耳两下相杀不书】
　　不书廆非两下相杀之谓也并中哀侯则弑君为重矣春秋之义书其重者况哀侯以廆为相廆宜有格心之功乃不能使其君不为非道之悦徒以私怨致戕其君则廆之罪且不胜诛何大臣之可言哉不书及其相韩廆不足书也
　　【辛亥】六年【魏惠王防韩懿侯元年】齐侯来朝
　　书法【书来朝何嘉尊周也入纲目三十四年非卒未有称爵者称齐侯嘉之也】
　　按齐虽来朝然以大夫而为诸侯其来朝也非诚尊周也所以安已之位而免于诸侯之讨也王既命之复受其朝所谓坏法乱纪自王朝始故书爵书朝交讥之耳书法以为嘉尊周非是○据安王十三年齐田和求为诸侯书会魏侯【齐田和会魏侯楚人卫人于蜀泽求为诸侯】是卒外亦有称爵者书法未有称爵句尤误
　　【壬戌】显王十年秦以卫鞅为左庶长定变法之令
　　分注【卫鞅定变法之令令既具未布恐民不信乃立三丈之木于国都南门募民能徙置北门者予十金民怪之莫敢徙复曰能徙者予五十金有一人徙之辄予五十金乃下令○司马公曰夫信者人君之大宝也国保于民民保于信故古之王者不欺四海霸者不欺四邻善为国者不欺其民善为家者不欺其亲不善者反之是以上下离心以至于败所利不能药其所伤所获不能补其所亡岂不哀哉商君以刻薄之资处攻战之世犹且不敢忘信以畜其民况为四海治平之政者哉】
　　募民徙木辄与五十金此以诈民非不欺也【观恐民不信四字可见】温公乃与王者之信并称何与且如鞅之信正所谓利不药伤获不补亡者温公于彼则哀之于此则称之尤自矛盾极鞅之害逺则丧国近且灭身【三十一年秦诛卫鞅车裂以殉尽灭其家】上下离败至于如此犹谓不忘信以畜民岂信亦有利不利哉温公知信为人君之宝而不知鞅之徙木不可以信言也【按熊勿轩説同此可谓先得我心至谓扶苏赐死不敢白赵髙马鹿无间言皆徙木所致尤推见至隠非浅人可及】
　　【戊辰】十六年韩伐东周取陵观廪丘【周邑】
　　伐当作防○按东周君也韩安得书伐据赧王三十四年楚欲图周纲目犹书入防【书曰楚谋入防王使东周公谕止之】安有显王之时韩加兵于周可以伐书者此非编録之误当是失于更定耳故当改正
　　【丁丑】二十五年诸侯会于京师
　　书法【会于京师何非朝也天威咫尺而莫之朝焉以是为不恭故书诸侯不序略之也】
　　京师者天子之居书诸侯会于京师而不曰朝无君之罪莫大焉寜独不恭而已哉不序非略也専目诸侯而天子不君与诸侯不臣皆见矣犹溴梁之会【见春秋鲁襄公十六年】诸侯皆在独书大夫盟义在于大夫不系乎序与否也书法肤甚
　　【辛巳】二十九年秦卫鞅伐魏诱执其将公子卬而败之魏献河西地于秦徙都大梁秦封鞅为商君
　　考异【提要无于秦二字】
　　于秦二字不可省【按秦王政二十一年燕斩太子丹以献犹书于秦可证】提要不必从葢此周编也不书于秦则疑于周矣提要略之非是
　　【己丑】三十七年【燕易王韩宣惠王齐宣王辟疆元年】秦以齐魏之师伐赵苏秦去赵适燕从约皆解
　　考异【提要书曰秦及齐魏伐赵从约解】
　　据分注秦使公孙衍欺齐魏以伐赵赵肃侯让苏秦秦恐请使燕必报齐乃去赵而从约皆解然则伐赵者虽齐魏特为秦所欺非其本心也纲目书以见齐魏在秦术中而不知耳若曰秦及齐魏伐赵则是齐魏顺适其意而从之非其实矣【春秋传云及者内为志又曰我所欲曰及】且明着苏秦去赵适燕又以见从约不足恃【上年书六国合从以摈秦以苏秦为从约长】而六国以秦为长特廹于一时恫喝之言非真有断金一徳之契足以固结而不解者秦术穷而六国之事亦去矣明秦与六国相终始如此法有宜详而不可略者此类是也提要不必从
　　【戊戌】四十六年韩燕称王
　　考异【据四十四年分注赵武灵王赧王十七年分注赵惠文王则赵亦称王矣然诸国称王皆书而赵独不书疑漏】
　　按分注云诸侯皆称王赵武灵王独不肯曰无其实敢处其名令国人谓已曰君然则称王者诸国之名而不称者赵武之实也观赧王九年赵畧中山纲目书赵君而不书王可见分注所载特本国常称【或劝张骏称凉王骏不听曰敢有言此者罪不赦然境内皆称骏为王即此类】犹春秋外称侯内称公也考异以为漏非是
　　【庚子】四十八年齐号薛公田文为孟尝君
　　考异【提要号作封】
　　当从提要作封○按纲目于平原信陵春申皆曰封【赧王十七年赵君封弟胜为平原君三十九年魏封公子无忌为信陵君五十二年楚以黄歇为相封春申君】此独书号非是至本传以孟尝为諡尤误【史记孟尝君传云文卒諡为孟尝君】夫孟尝招致賔客士多归之人人方自以为孟尝君亲已寜有生而称諡者乎或泥本传谓宜作齐以田文为薛公【见梅士亨订补纲目】勲按田氏为薛公自婴已然【婴孟尝君父详见分注】文特代立耳非至是而后以也不可从
　　分注【孟尝君聘于楚楚王遗之象牀登徒直送之不欲行谓公孙戍曰足下能使仆无行者有先人之宝劒愿献之戍许诺入见曰小国所以皆致相印于君者悦君之义慕君之亷也今始至楚而受象牀则未至之国何以待君哉孟尝君曰善遂不受乃书门版曰有能扬文之名止文之过私得宝于外者疾入谏○司马公曰孟尝君可谓能用谏矣茍其言之善也虽怀诈谖之心犹将用之况尽忠无私以事其上者乎诗曰采葑采菲无以下体孟尝君有焉】
　　孟尝君之用谏特为名耳【观书门版先名后过可见】非真好善而乐受尽言者他不具论如魏子【魏子时为孟尝君舍人史不载其名索隐谓舍人官防记姓而畧其名恐不然】为孟尝收邑入三反而不致此与冯驩弃责何异【孟尝君使驩收息钱于薛贫不能偿者驩取其劵焚之】然孟尝于驩则谢之于魏子则怒而岂非以彰君善声之故乎【驩曰焚无用虚债之劵捐不可得之虚计令薛民亲君而彰君之善声也君何疑】使驩不能为孟尝市重于齐广其奉邑虽有结辔下拜之言【详见本传】吾知其不用矣夫为善而有名心视小人穿窬一间耳曷足道哉温公乃与不遗葑菲并称【袁了凡主温公此説非是】得无过与
　　【壬寅】慎靓王二年魏君防卒孟轲去魏适齐
　　考异【提要无孟轲去魏适齐六字】
　　按前书孟轲至魏【显王三十三年】后书孟轲去齐【赧王元年】则此年去魏适齐四字不可少况凡例云一人往来去就关国家利害系时世轻重者不以贤否皆书注云孟轲之类则提要不载孟轲去魏适齐疑漏当以纲目所书为正
　　【乙巳】五年秦伐蜀取之
　　当直书秦灭蜀伐取之三字可删○按秦本纪云司马错伐蜀灭之【六国表亦书灭】秦灭国自蜀始故当直书以着其罪后凡书蜀相杀蜀侯【赧王四年】秦诛蜀相庄【五年】蜀守叛秦秦诛之【十四年】皆可删【以上三条并见六国表此秦表也固当悉书纲目尊周例不得详秦事删之为是】或曰秦虽取蜀蜀犹在也安得云灭勳谓蜀虽存已为秦有非灭而何况陈庄之弑蜀守之诛皆始于此葢秦志在灭蜀非徒取之已也春秋有诛意之法书之以灭又何过焉【始皇十九年灭赵其子嘉立于代为代王六歳始灭纲目亦先书灭赵况蜀之为国尤其防者书灭无疑】○按本纪取之下有贬蜀王为侯使陈庄相蜀蜀既属秦秦以益彊云云今分注不载则蜀之本末未明至蜀相杀蜀侯又无分注所称杀蜀侯者安知其为陈庄邪补书为是
　　【戊申】赧王二年【齐湣王地元年】楚屈匄伐秦
　　考异【提要屈匄下有帅师字】
　　分注【秦欲伐齐患其与楚从亲乃使张仪説楚使闭关絶约于齐请献商于地六百里楚王许之陈轸谏不听乃使勇士北骂齐王齐王大怒折节事秦齐秦之交合仪乃谓楚使者受地自某至某广袤六里使者还报楚王大怒发兵攻秦轸复谏不听使屈匄帅师伐秦秦亦发兵使庶长章击之】
　　当作楚使屈匄帅师伐秦提要书帅师而不称使亦非○按分注伐秦者王也【据楚王大怒陈轸复谏不听可见】匄特奉行之耳书使则咎在怀王可知尹氏徒以无名轻战【见下条发明】归狱于匄非也
　　【庚戌】四年【燕昭王平韩襄王仓元年】蜀相杀蜀侯
　　考异【据后书秦诛蜀相庄则此当书蜀相庄弑其君】
　　书法【杀蜀侯者蜀相也不书弑何失国之君也然则君失国则固可杀与不死社稷而见杀于其臣亦不足以言君矣】
　　语云君虽不君臣不可以不臣蜀侯失国为之相者与有罪焉今以失地之责责君而不以弑君之罪罪臣可谓权衡之平乎然此条本不当特书置不论可也
　　秦使张仪説楚韩齐赵燕连衡以事秦秦君卒诸侯复合从
　　考异【提要事秦下有秦封仪为武信君七字】
　　按分注秦封仪为武信君在説齐之前然纲目不书者非畧也欲以着衡从反复之速耳且仪归报未至而惠王薨诸侯复合从是诸侯未事秦而仪之为武信君亦虚矣故削之【如提要以诸侯已事秦便非事实本条书法重在复从不在封仪也】提要此条不必从
　　【辛亥】五年【秦武王元年】秦张仪复出相魏
　　考异【提要出字在复字上】
　　分注【张仪诡説秦武王而相魏一歳卒】
　　当作张仪出复相魏○按上条分注谓武王自为太子时不説仪则相魏者仪之诡辞而避秦者仪之本心也宜从提要先书出后书复【先出后复义在出出复两意先复后出义在复仅相魏一事而已故从提要】如纲目所云虽能着仪之诡而避秦之私心隐矣仪之心葢惟恐其不能自脱故急思所以避之且先出后复尤见仪出入自如秦与魏皆堕其术而不知其义不较着哉
　　秦诛蜀相庄
　　书法【蜀侯不书弑矣此其曰诛何不诛则乱臣贼子接迹于天下矣蜀侯不书弑所以示不君之讥陈庄书诛所以正不臣之罪】
　　是非不两立君可杀则臣无罪【如汤武于桀纣是也】臣既书诛君安得书杀此纲目自相矛盾处书法不察犹以不书弑为讥君书诛为罪臣勲谓异事殊书可也即君即臣而两致其罪寜有此中立之理哉必若所云是桀纣固可杀汤武不尤为逋诛臣乎义何可通○按此与杀蜀侯条皆可删葢秦既取蜀则蜀之君臣死生惟秦制之此周编也寜得为秦详书邪春秋之义赴告则书暴逆如秦其不告于周明矣累书于册秦纪可也恶有君编而详臣事者哉况秦方图周其不臣之罪殆与庄等又安得以诛义予之勲故删此二条而于五年特书灭蜀庶得轻重详略之宜也
　　【癸丑】七年秦甘茂伐韩宜阳
　　考异【提要甘茂上有使字】
　　分注【秦王使甘茂约魏以伐韩茂至魏使人还谓王曰魏听臣矣然愿王勿伐王迎茂息壤问故对曰鲁人有与曽参同名者杀人人告其母母织自若也及三人告之则其母投杼下机逾墙而走臣之贤不若曾参王之信臣不如其母疑臣者非特三人臣恐大王之投杼也魏文侯令乐羊攻中山三年防之返而论功文侯示之谤书一箧乐羊再拜稽首曰此非臣之功君之力也今臣覊旅之臣也樗里子公孙奭挟韩而议之王必听之是王欺魏而臣受公仲侈之怨也故愿王之勿伐也王曰寡人勿听也请与子盟乃盟于息壤】
　　据分注谓王使甘茂约魏伐韩宜从提要书使然茂虽受命于秦比至魏而还固请勿伐复为投杼示书之论以要胁其君则宜阳之伐与否惟茂自制耳王安得而使之削不书使讥甘茂之专也【一使字屈匄宜书而不书甘茂不当书而书皆非也】而秦之贪利忘义以人主见胁于臣若不复知有君者其罪亦着矣提要此条不必从○或问茂请勿伐何専之有勲曰此茂之所以为専也茂志在伐韩特恐樗里【秦惠王弟名疾所居里有樗树因号樗里子】公孙【名奭】议其后使已不获成功耳岂本心哉直书茂伐诛其意也
　　【乙卯】九年【秦昭襄王稷元年】赵君略中山及胡地遣使约秦韩楚魏齐并致胡兵○楚齐韩合从
　　考异【提要及胡地下作林胡献马楚齐韩复合从】
　　按遣使约秦韩者赵也三国合从者楚也一见赵世家一见楚世家纲目分书以此提要不必从○勲意此二条亦可删纲目尊周而列国惟秦最强凡事系周秦者宜悉书他国举动无关大义者皆可不录如赵略中山致胡兵总为明年伐中山计十年既书伐中山此条但当于分注见之至楚齐韩虽合从十一年楚与秦盟黄棘十二年齐韩伐楚楚请救于秦合从安在乎【秦不臣周则周为秦耳此世变升降之大机不可不详至合从除摈秦外皆可略葢诸国贪利防义无始终一徳者或合或离特小人反覆之常曷足录哉】
　　【戊午】十二年彗星见
　　书法【十年书彗见矣于是闲一歳耳彗复见焉纲目书彗十有七未有一世再见者一世再见惟赧而已然则周之终于赧也决矣】
　　彗不止十七特纲目所书止此耳非惟一世再见且有一歳而再见者始皇七年彗星凡三见【先见北方后两见西方】九年彗星再见【先是竟天后复见西方又见北方从斗以南八十日见六国表纲目不书】然则谓一世再见周终于赧一歳再见而秦且兴【天官书云始皇时十五年彗星四见遂以兵灭六王并中国】又何説焉书法会纲目多此类由其不攷全史徒以纲目为据宜其説之悖也
　　【庚申】十四年蜀守叛秦秦诛之
　　考异【提要无此七字】
　　当从提要删此七字○按秦之取蜀非义服也书叛书诛纲目何予秦而罪蜀之深邪提要不书良是纲目赘
　　【壬戌】十六年秦伐楚取八城遂诱楚君槐于武闗执之以归楚人立太子横
　　考异【提要书曰秦诱楚君槐于武关劫之以归楚请太子横于齐而立之】
　　分注【秦伐楚取八城秦王乃遗楚王书曰寡人愿与君王会武关面相约结盟而去楚王欲往恐见欺欲不往恐秦怒王稚子子兰劝王行王乃入秦秦王令一将军诈为王伏兵武关劫之与西至咸阳朝章台如藩臣礼要以割巫黔中郡楚王怒不许遂留之时楚太子横方质于齐楚大臣相与谋曰吾王不得还而太子在齐齐秦合谋则楚无国矣乃诈赴于齐齐人或欲留太子以求楚之淮北其相曰不可郢中立王是吾抱空质而行不义于天下也其人曰郢中立王吾与其新王市曰予我下东国吾为王杀太子不然将与三国共立之齐王卒用其相计归楚太子楚人立之】
　　当书秦伐楚取八城复诱楚君槐于武关执之以归楚请太子横于齐而立之○按横以去年质于齐【十五年大书楚使太子横质于齐以请平】宜从提要书请于齐然后横之本末明而齐君不留太子以要地其美亦着矣如纲目所书是时太子方在齐楚人安得而立之至诱楚君槐书遂虽以形其狡速然君重于地宜稍进以罪之若但言遂特由此及彼之常辞何以见轻重之分乎况秦遗楚书在取城之后初非一时之举安得合为一事邪当以鄙説为正
　　发明【自春秋昭十一年楚子诱杀蔡侯般于申始有诈诱之事圣人深贬而名之至昭之十六年楚平复诱戎蛮子杀之春秋亦直笔而书则其恶楚尤为可知去之二百载其孙槐乃诱执于秦出乎尔者必反乎尔是岂果无天道乎】
　　天道固不可诬然安有去之二百载犹可以报反言者楚诱杀蔡般戎蛮自是平防之恶秦诱执楚槐自是昭襄之恶春秋与纲目直书而罪自见舍当境不言而追咎既徃之失若谓槐宜执于秦者不且寛秦之罪乎况谲暴如秦槐即无先世之恶其见执亦不免者如前此诱执魏公子卬【显王二十九年秦伐魏诱执其将公子卬而败之】后此诱执赵公子胜【赧王五十六年秦王欲为应侯报仇乃诱平原君至而执之】岂赵魏果皆有先世之恶乎发明迂甚
　　【癸亥】十七年【楚顷襄王横赵惠文王何元年】齐韩魏伐秦败其军于函谷关河渭絶一日秦割河东三城以和三国乃退
　　书法【乃者何缓辞也伐秦之得志此而已然则予之与非也恶秦而已矣】
　　当书齐韩魏伐秦败其军于函谷关秦割河东三城以和三国还河渭絶一句宜删乃退二字误【直书三国还见其急于得地贪小利而忘大义也书乃近于不得已非予而何】○按函谷之战可谓壮矣然始以义举卒为利败【孟尝君从苏代计欲秦令楚王割东国与齐秦出楚王以为和详见分注】曷足道哉纲目宜防之以示贬不应悉书而深予也愚故去河渭絶一句而以还字易乃退二字见三国虽能胜秦徒以三城而还其为义不终之罪着矣刘氏但知书乃为缓辞不知以此为恶秦何如贬三国之为恶之之深也
　　【甲子】十八年楚君槐自秦走赵不纳秦追及之以归
　　考异【提要书曰楚君槐亡走秦追及之以归】
　　书走愧槐也书不纳罪赵也书追及之以归甚秦也提要稍畧不必从○槐不返国【明年槐卒于秦】赵为之也上书赵君封弟胜为平原君下书楚君槐走赵不纳胜之为胜可知矣
　　【丙寅】二十年【魏昭王韩厘王咎元年】赵主父以燕齐之师灭中山归大赦酺五日
</div>
    <div class="pagination">
<a href="纲目续麟_page2.html">上一页</a><a href="纲目续麟.html">1</a><a href="纲目续麟_page2.html">2</a><span class="current-page">3</span><a href="纲目续麟_page4.html">4</a><a href="纲目续麟_page5.html">5</a><a href="纲目续麟_page6.html">6</a><a href="纲目续麟_page7.html">7</a><a href="纲目续麟_page8.html">8</a><span>...</span><a href="纲目续麟_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
