<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 83 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 83 页/共 306 页</h1>
    <div class="content">　　【司马氏光曰老庄之书欲同生死轻去就而为神仙者服饵修链以求轻举链草石为金银其为术正相戾耳是以刘歆七畧叙道家为诸子神仙为方技其后又有符水禁呪之术至谦之遂合而为一至今循之浩不喜佛老而信谦之之言何哉】
　　【甲宋景平二年太祖文帝义隆元嘉子元年魏世祖太武帝焘始光元年】春正月宋废其庐陵王义真为庶人
　　宋主义符居防无礼好与左右狎昵游戯无度特进致仕范防【字伯伦之子】上书谏之不听庐陵王义真警悟好文而性轻易与谢灵运【元之曽孙袭封康乐公世称谢康乐】顔延之【字延年含之曽孙】情好欵宻【灵运性褊傲不遵法度自谓才能宜参权要常懐愤悒延之嗜酒放纵徐羡之等恶义真与两人游义真故吏范晏从容戒之义真曰灵运空疎延之隘薄魏文帝所谓古今文人类不防细行者也但性情所得未能忘言于晤赏耳】于是羡之等以灵运延之搆扇异同非毁执政皆出为郡守始义真至厯阳多所求索执政毎裁量不尽与义真怨之表求还都时羡之等已宻谋废宋主而次立者应在义真与宋主有隙先奏列其罪恶废为庶人徙新安郡前吉阳【晋县故城在今江西吉安府吉水县】令张约之【堂邑人】上疏曰庐陵王少蒙先皇优慈之遇长受陛下睦爱之恩今猥加剥辱幽徙逺郡上伤陛下常棣之笃下令逺近恇然失图书奏见杀
　　夏五月宋徐羡之傅亮谢晦废其主义符为营阳王迁于呉六月弑之迎宜都王义隆于江陵杀前庐陵王义真以谢晦行都督荆湘等州军事
　　羡之等将废义符以檀道济先朝旧将威服殿省乃召道济及江州刺史王入朝以谋告之谢晦聚将士于府内使中书舍人邢安防潘盛为内应夜邀道济同宿晦悚动不得眠道济就寝便熟时义符在华林园为列肆亲自沽卖与左右即龙舟而寝道济引兵入云龙门安防等先诫宿卫莫有御者军士进杀二使者扶义符出收玺绶羣臣拜辞卫送故太子宫羡之等以宜都王义隆素有令望乃称皇太后令数义符过恶废为营阳王以义隆纂承大统迁义符于呉使邢安防就弑之【义符多力突走出昌门追者以门闗踣而弑之　昌门呉西郭门亦作闾】傅亮帅行台百官备法驾迎义隆于江陵羡之等遣使杀义真以荆州重地恐义隆至或别用人乃亟以録命【録尚书自出命也】除谢晦都督刺史欲令居外为援精兵旧将悉以配之七月行台至江陵亮率百官上表进玺绶义隆下教【时年十八】曰猥以不徳谬降大命顾已惊悸何以克堪当暂归朝廷展哀陵寝并与贤彦申写所懐望体其心勿为辞费【时诸将佐闻二王死皆疑不可东下司马王华曰先帝有大功于天下四海所服虽嗣主不纲人望未改羡之亮受寄崇重未容遽敢背徳畏庐陵严断恐不能自容以殿下寛慈越次奉迎冀以见徳悠悠之论殆必不然又此五人同功并位孰肯相让就懐不轨势必不行废主若存虑将来或受其祸是以杀害葢由贪生过深不过欲握权自固耳义隆曰卿复欲为宋昌耶长史王昙首校尉到彦之皆劝行乃命华留镇荆州欲使彦之将兵前驱彦之曰了彼不反便应朝服顺流若使有虞此不足恃更开嫌隙之端会雍州刺史褚叔度卒乃遣彦之权镇襄阳】义隆引见傅亮号泣哀动左右既而问义真及少帝薨废本末悲哭呜咽侍侧者莫能仰视傅亮汗流不能对乃布腹心于到彦之王华等义隆以府州文武自卫遂发江陵
　　秋八月宋主义隆立【是为文帝】
　　宜都王义隆至建康羣臣迎拜于新亭【徐羡之问傅亮曰王可方谁亮曰晋文景以上人羡之曰必能明我赤心亮曰不然】义隆谒初寜陵还止中堂百官奉玺绶义隆辞让数四乃受之遂即位大赦谒太庙复庐陵王先封迎其柩还建康以行荆州刺史谢晦为真【晦将行问蔡廓曰吾其免乎廓曰卿受先帝顾命任以社稷废皆立明义无不可但杀人二兄而以之北面挟震主之威据上流之重以古推今自免为难晦始惧不得去既发喜曰今得脱矣】徐羡之等进位有差有司奏车驾依故事临华林园听讼诏曰政刑多所未悉可如先者二公推讯乃以王昙首王华为侍中竟陵王义宣镇石头羡之等欲遂以到彦之为雍州不许征为中领军委以戎政【彦之自襄阳南下谢晦虑彦之不过已彦之至杨口步往江陵深布城欵晦亦厚自结纳由此大安】
　　柔然防魏
　　柔然纥升葢可汗闻魏太宗殂将六万骑入云中攻抜盛乐宫魏主帅轻骑讨之三日三夜至云中纥升葢引骑围之五十余重骑逼马首相次如堵将士大惧魏主顔色自若众情乃安纥升葢弟子于涉斤为大将魏人射杀之纥升葢惧遁去【已而魏伐柔然大获而还】
　　冬十一月吐谷浑王阿柴死弟慕璝立
　　初吐谷浑王树落干自号车骑将军大单于及卒授国于其弟阿柴【阿柴稍用兵侵并旁小种地方数千里遂为彊国】阿柴有子二十人至是疾病召诸子弟谓之曰先公车骑舍其子拾防而授孤孤敢私于纬代【门柴长子】而忘先君之子乎我死汝曹当奉慕璝【阿柴母弟】为主阿柴又命诸子各献一箭取一箭授其弟慕利延使折之慕利延折之又取十九箭使折之不能折阿柴乃谕之曰汝曹知之乎孤则易折众则难摧汝曹当戮力一心然后可以保国寜家言终而卒
　　十二月宕昌【西羌别种故国在今巩昌府岷州南北周以其地为郡唐曰宕州后废】朝贡于魏
　　宕昌羌三苖之裔也羌地东接中国西通西域长数千里各有酋帅部落分地不相统摄而宕昌最盛【通考宕昌之界自仇池以西东西千里席水以南南北八百里仇池在同谷郡席水在上邽县】有民二万余落诸种畏之至是其王梁弥怱遣子入见于魏
　　【乙宋元嘉二年魏始光二年丑夏主赫连昌承光元年】春正月宋主始亲听政徐羡之傅亮上表归政三上许之羡之仍逊位还第徐佩之等并谓非宜敦劝甚苦乃复奉诏视事
　　二月燕有女子化为男
　　燕有女子化为男燕主以问羣臣权对曰西汉之末雌鸡化雄【汉书五行志元帝初元丞相府史家雌鸡伏子渐化为雄又后汉灵帝时雌鸡化为雄事见前】犹有王莽之祸况今女化为男臣将为君之兆也
　　夏四月魏遣使如宋
　　始复通也
　　六月武都王杨盛卒子元立
　　初盛闻晋亡不改义熙年号谓世子元曰吾老矣当终为晋臣汝善事宋帝及卒元自称武都王遣使告丧于宋始用元嘉年号宋因而封之
　　秋八月夏主勃勃殂世子昌立
　　【丙宋元嘉三年寅魏始光三年】春正月宋讨徐羡之傅亮诛之以王为司徒扬州刺史録尚书事彭城王义康都督荆湘等州军事谢晦举兵反江陵
　　初宋主在江陵孔寗子【防稽人】为叅军及即位以为步军校尉与侍中王华并有富贵之愿疾徐羡之傅亮专权搆之于宋主宋主欲诛二人并发兵讨谢晦以王檀道济始不预废弑之谋弟昙首又所亲委密使报且召道济欲使讨晦王华等皆以为不可宋主曰道济止于胁从本非创谋杀害之事又所不闗预抚而使之必将无虑道济至乃下诏暴羡之亮晦杀二王之罪命中领军到彦之征北将军檀道济以时收翦又命雍州刺史刘粹等断其走防是日诏召羡之亮谢防【晦之弟】遣人报之羡之走至新林自经死亮出走被执宋主使以诏书示之亮曰亮受先帝布衣之眷遂防顾托黜昏立明社稷之计也欲加之罪其无辞乎于是防诛【宋主问讨晦之防于檀道济对曰臣昔与晦同从北征入闗十防晦有其九才畧明练殆为少敌然未尝孤军决胜戎事恐非其长臣悉晦智晦悉臣勇今奉王命以讨之可未阵而擒也】徴王为侍中司徒録尚书事扬州刺史彭城王义康为荆湘都督荆州刺史晦闻徐傅等已诛自出射堂勒兵数日间四逺投集得精兵三万奉表称羡之亮等忠贞横被寃酷皆王王昙首王华险躁猜忌谗搆成祸今当举兵以除君侧之恶
　　闰月宋子劭生
　　初宋袁皇后生子劭后自详视使驰白宋主曰此儿形貎异常必破国亡家不可举欲即杀之宋主狼狈至后殿户外禁之乃止以尚在谅闇故秘之至是始言劭生
　　宋主自将讨谢晦二月诛之
　　宋主下诏戒严诸军并进以讨谢晦晦帅众三万发江陵舟舰旌旗甚盛叹曰恨不得以此为勤王之师宋主发建康谢晦下至江口到彦之已至彭城洲【在湖南岳州府巴陵县东北】防霖雨晦停军十五日乃使孔延秀攻彭城洲及洲口栅陷之诸将欲还夏口到彦之不可乃保圻【圻亦作矶在岳州府临湘县东北水经注如山北对矶即此】初晦与徐傅为自全之计以为晦据上流而道济镇广陵各有彊兵羡之亮居中秉权可得持久至是闻道济来惶惧无计道济既至与彦之军合晦始见舰数不多不即出战至晚因风帆上前后连咽【连谓连接咽谓填咽】西人离沮无复鬬心一时皆溃晦夜还江陵众散畧尽乃擕其弟遯等北走为人所执槛送建康何承天自归于彦之彦之因监荆州府事于是诛晦防及其同党孔延秀周超等宋主还建康
　　三月宋以谢灵运为秘书监顔延之为中书侍郎宋主既还建康徴灵运延之用之又以慧琳道人善谈论因与议朝廷大事遂参权要宾客辐凑四方赠赂相属琳着高屐披貂裘置通呈书佐防稽孔顗【字思逺山隂人】曰遂有黒衣宰相可谓冠履失所矣
　　夏五月宋遣使廵行郡县
　　遣散骑常侍袁渝等十六人分行诸州郡县观察吏政访求民又使郡县各言损益
　　宋主亲临听讼
　　宋主临延贤堂听讼自是每嵗三讯
　　六月宋以王华王昙首殷景仁刘湛为侍中谢微【名密以字行景仁从子】为黄门侍郎
　　王华以王辅政王昙首为上所亲任与已相埓自谓力用不尽每叹息曰宰相顿有数人天下何由得治【是时宰相无常官惟人主所与议论政事委以机宻者皆宰相也亦有任侍中而不为宰相者然尚书令仆射中书监令侍中侍郎给事中皆当时要官也华与刘湛王昙首殷景仁俱为侍中风力局干冠冕一时黄门侍郎谢微与华等皆宋主所重当时号曰五臣】
　　秋八月宋遣使如魏
　　冬十月魏主自将攻夏
　　魏主问公卿今当用兵赫连蠕蠕【即柔然魏太武以其无知状类于虫因改其号】二国何先长孙嵩等请先伐蠕蠕太常崔浩曰蠕蠕鸟集兽逃举大众追之则不能及轻兵追之又不足以制敌赫连氏刑政残虐人神所弃宜先伐之魏主亦闻夏世祖【赫连昌尊勃勃为世祖】殂诸子相图【勃勃世子璝杀其弟伦伦兄昌讨杀璝勃勃以昌为太子勃勃殂遂即位】国人不安欲伐之嵩等曰彼若城守以逸待劳大檀【蠕蠕纥升盖可汗之名】闻之乘虚入防此危道也浩力赞其行于是遣奚斤袭蒲坂周几袭陜城以薛谨【字法顺河东汾隂人】为乡导【魏主欲以李顺总前驱之兵崔浩曰顺诚有筹畧然其为人果于去就不可专委乃止浩与顺由是有隙李顺字徳仁赵郡平棘人】
　　十一月魏主入统万取蒲坂及长安
　　魏主行至君子津【在今归化城西南黄河东岸水经河水于桢陵桐过二县间济有君子之名即此】防天暴寒氷合帅轻骑济河袭统万夏主方燕羣臣魏师奄至上下惊扰夏主出战而败退走入城门未及闭魏豆代田帅众乘胜入西宫焚其西门宫门闭代田逾垣而出魏分兵四掠杀获数万魏主谓诸将曰统万未可得也他年当取之乃徙其民万余家而还魏师乘胜长驱遂入三辅蒲坂守将弃城奔长安奚斤遂克蒲坂夏主之弟助兴自长安奔安定斤遂入长安秦雍氐羌皆降【河西王逊及氐王杨元闻之皆遣使附魏】
　　【丁宋元嘉四年卯魏始光四年】春二月宋主谒京陵
　　初宋高祖命藏微时耕具以示子孙宋主至故宫见之有惭色近侍或进曰大舜躬耕厯山伯禹亲事水土陛下不覩遗物安知先帝之至徳稼穑之艰难乎
　　夏四月魏遣使如宋
　　六月癸卯朔日食
　　夏主及魏主战于统万夏主败走上邽魏取统万先是魏主自统万还平城夏平原公定帅众向长安与魏奚斤相持魏主闻之欲乘虚再攻统万遂自将发平城至抜邻山【胡三省注在黒水东北　黒水注见前】舍辎重以轻骑三万倍道先行【羣臣咸谏曰统万城坚非朝夕可抜不若与步兵攻具一时俱往魏主曰用兵之术攻城最下必不得已然后用之今以步兵攻具皆进彼必惧而坚守若攻不时抜食尽兵疲外无所掠进退无地不如以轻骑直抵其城彼见步兵未至意必寛弛吾羸形以诱之彼或出战则成擒矣吾军去家二千余里又隔大河所谓置之死地而后生者也】及是魏主至统万分军防于深谷以少众至城下【夏将狄子玉降言夏主闻有魏师召平原公定定曰统万坚峻未易攻抜待我擒奚斤然后徐往内外击之蔑不济矣故夏主坚守以待魏主闻而患之乃退军以示弱】魏军士有亡奔夏者言魏军粮尽辎重在后步军未至宜急击之夏主从之将步骑三万出城长孙翰等皆言夏兵步陈难陷宜避其锋魏主曰逺来求贼唯恐不出今既出矣乃避而不击彼奋我弱非计也遂收众伪遁引而疲之夏兵为两翼鼓噪追之行四五里防有风从东南来扬沙晦防宦者赵倪曰今风从贼上来我向彼背天不助人愿摄骑避之崔浩叱之曰是何言吾千里制胜一日之中岂得变易贼贪进不止后军已絶宜引军分出其后掩击不意风道在人岂有常也魏主曰善乃分骑为左右队以犄之魏主马蹶而坠几为夏兵所获拓跋齐以身捍蔽魏主腾马得上身中流矢奋击不辍夏众大溃魏人乘胜逐夏主至城北夏主不得入遂奔上邽明日魏主入城获夏王公卿校及妇女以万数马三十余万匹牛羊数千万头府库珍宝车旗器物不可胜计颁赐将士有差留常山玉素【遵之子】镇统万遂还平城夏平原公定闻统万破亦奔上邽魏主诏奚斤班师斤固请益兵灭夏魏主乃遣将益兵以助之【初夏世祖性豪侈筑统万城高十仞基厚三十步上广十步宫墙高五仞其坚可以厉刀斧台榭壮大皆雕镂图画被以绮绣魏主曰蕞尔国而用民如此欲不亡得乎魏主壮徤鸷勇临城对阵亲犯矢石左右死伤相继神色自若由是将士畏服咸尽死力性俭率服缮取给而已以为财者军国之本不可轻费赏赐皆死事勲绩之家亲戚贵宠未尝滥有所及命将出师指授节度违者多致负败明于知人唯其所长不论流品听察精敏下无遁情赏不遗贱罚不避贵常曰法者朕与天下共之何敢轻也然果于杀戮往往已杀而复悔之】
　　冬十一月晋征士陶潜【字渊明一字元亮寻阳人晋长沙公侃之曽孙】卒潜少有高趣博学不羣以亲老家贫为州祭酒少日自解归召主簿不就躬耕自资遂抱羸疾后复为彭泽令不以家自随在官八十余日郡遣督邮至县吏请曰应束带见之潜叹曰我岂能为五斗米折腰向乡里小儿即日解印绶去赋归去来辞着五柳先生传以自况征著作郎不就妻翟氏亦与同志能安勤苦夫耕于前妻锄于后潜自以先世为晋辅耻复屈身后代自宋高祖王业渐隆不复肯仕是嵗将复徴之会卒世号靖节先生





　　御批厯代通鉴辑览卷三十六
<史部,编年类,御批历代通鉴辑览>
　　钦定四库全书
　　御批厯代通鉴辑览卷三十七
　　南北朝
　　【戊宋元嘉五年魏神防元年西秦王乞防暮末永辰元年北凉承元元年夏主赫连定胜光元年】春二月魏人及夏战于上邽执其主昌以归夏赫连定称帝于平凉魏人追之败绩夏复取长安
　　魏将军尉眷攻上邽夏主退屯平凉奚斤进军安定与邱堆娥清军合斤以马疲粮少深垒自固监军侍御史安颉【同之子】曰赫连昌狷而无谋好勇而轻每自出挑战众皆识之若伏兵掩击昌可擒也斤犹难之颉乃阴与尉眷等谋选骑待之既而夏主来攻城颉出应之夏主自出战军士争赴之夏主败走颉追禽之【昌至平城魏王以妹妻之赐爵会稽公后昌以谋叛见杀】夏平原王定收其余众奔还平凉即位改元奚斤自以为元帅而昌为偏禆所禽深耻之乃舍辎重赍三日粮追夏主定于平凉夏军将遁会魏军食少无水夏主定乃分兵夹击之魏军大溃斤为所禽夏人复取长安
　　夏五月秦王乞伏炽磐卒世子暮末立
　　六月宋以王为卫将军开府仪同三司
　　光禄大夫范防説曰天下事重权要难居卿兄弟盛满当存降挹纳其言逊位不许固请故有是命
　　冬十一月乙未朔日食
　　【己宋元嘉六年巳魏神防二年】春正月宋以彭城王义康为司徒录尚书事江夏王义恭都督荆湘等州军事
　　王乞解州录以授义康宋主不许而以义康为司徒录尚书事领南徐州【晋南渡后侨置徐州于京口宋改曰南徐至隋始省】刺史与共辅朝政【既多疾且欲逺权由是义康専总内外之务】以义恭为荆州刺史督八州刘湛为南蛮校尉行府州事【宋主与义恭书曰天下艰难国家事重虽曰守成实亦匪易汝性褊急冝念裁抑司徒当周公之事汝不可不尽祗顺之理天下安危决汝二人耳汝一月自用钱不可过三十万府舍不湏改作讯狱虚懐博尽毋以喜怒加人名器深冝爱惜爵赐尤应量裁声乐逰嬉不宜令过蒲酒渔猎一切勿为供用奉身皆有节度奇服异器不宜兴长又宜数引见佐史相见不数则彼我不亲无因得尽人情复何由知众事也】
　　三月宋立子劭为太子
　　夏四月魏主伐柔然
　　魏主将击柔然羣臣皆不欲行独崔浩劝之【尚书令刘洁等共推太史令张渊徐辩使言于魏主曰今兹己巳三阴之嵗嵗星袭月太白在西方不可举兵北伐必败虽克不利于上浩曰阳为徳隂为刑故日食修徳月食修刑比年以来月行掩昴其占三年天子大破旄头之国蠕蠕髙车旄头之众也愿陛下勿疑渊辩曰蠕蠕荒外无用之物得其地不可耕而食得其民不可臣而使有何汲汲而欲劳士马以伐之浩曰辩言天道犹是其职至于人事尤非其所知此乃汉世常谈施之于今殊不合时冝蠕蠕本国家边臣中间叛去今诛其元恶收其良民令复旧役非无用也渊辩等不能对魏主大悦公卿或尤浩曰南冦伺隙而舍之北伐若后有疆防何以待之浩曰不然南北殊俗水陆异宜以刘裕之雄杰吞并关中留其爱子辅以良将精兵数万犹不能守况义隆今日君臣非裕时比主上英武士马精彊彼若果来如以驹犊鬬虎狼何惧之有蠕蠕恃其絶逺谓国家力不能制夏则散众放畜秋乃聚背寒向温南来宼抄今掩其不备必望尘骇走可一举而擒也暂劳永逸时不可失防谦之谓浩曰蠕蠕果可克乎浩曰必克但恐诸将前后顾虑不能乗胜深入使不全举耳　三阴己为干之阴巳为支之阴己巳合为干支皆　阴是为三阴之嵗旄头昴七星主西方为旄头】先是宋主因魏使还告魏主曰汝趣归我河南地不然将尽我将士之力魏主闻之大笑谓公卿曰鼈小竪夫何能为就使能来若不先灭蠕蠕乃是坐待防至腹背受攻非良策也吾行决矣遂发平城至栗水【胡三省注在漠北近稽落山有窦宪故垒在焉】柔然纥升盖可汗先不设备遂烧庐舍絶迹西走部落四散魏主分军搜讨俘获甚众至涿邪山诸将虑有伏兵防谦之以崔浩之言告魏主不从引兵还【魏主得蠕蠕降人言可汗被病以车自载入南山民畜宭聚无人统领相去百八十里追兵不至乃徐西遁若复前行三日则尽灭之矣魏主深悔之】纥升盖可汗愤悒而死子吴提立号勅连可汗
　　五月壬辰朔日食
　　武都王杨元卒弟难当废其子保宗而自立
　　冬十月魏以崔浩为抚军大将军
　　魏主加浩侍中特进抚军大将军以赏其谋画之功【浩善占天文尝置铜铤于酢器中夜有所见即以铤画纸作字记之魏主每如浩家问以灾异或仓卒不及束奉进疏食魏主必为之举筯或立尝而还尝谓浩曰卿才智渊博着忠三世故朕引以自近卿宜尽忠规谏勿有所隐朕虽或时忿恚不从卿言然终久深思卿言也尝指浩以示髙车渠帅曰此人尫纤懦弱不能弯弓持矛然其胷中所懐乃过于兵甲朕之前后有功皆此人所教也乂敕尚书曰军国大计汝曹所不能决者皆当咨浩然后施行】
　　十一月己丑朔日食星昼见十二月秦地震
　　日食不尽如钩星昼见至晡河北地闇十二月秦地震野草皆自反
　　【庚宋元嘉七年午魏神防三年】春三月宋遣将军到彦之等伐魏宋主有恢复河南之志诏简甲卒五万给右将军到彦之统将军王仲徳竺灵秀舟师入河又使将军叚宏将精骑直指虎牢刘徳武将兵继进长沙王义欣【道怜之子】监征讨诸军事出镇彭城为众军声援先遣将军田奇告魏主曰河南旧是宋土中为彼所侵今当修复旧境不关河北魏主大怒曰我生发未燥已闻河南是我地必若进兵当权敛戍相避冬寒氷合自更取之
　　秋七月魏河南诸军退屯河北宋到彦之等取河南魏南邉诸将表称宋将入防请兵三万先其未发逆击之以挫其锋因请悉诛河北流民在境上者以絶其乡导魏主使公卿议之皆以为然独崔浩以为不可【浩曰南方卑湿入夏水潦草木蒙密地气鬱蒸易生疾厉不可行师且彼既严备城守必固留屯久攻则粮运不继分军四掠则众力单寡以今击之未见其利彼若果能北来宜待其劳倦秋凉马肥因敌取食徐徃击之此万全之策也西北守将从陛下征伐多获美女珍寳南邉诸将闻而慕之亦欲南钞以取资财为国生事不可从也】魏主乃止诸将复表乞简幽州以南劲兵助己戍守及就漳水造船公卿皆以为宜如所请仍署司马楚之鲁轨韩延之等为将帅使招诱南人浩又固谏【曰楚之等皆彼所畏忌今闻国家悉发精兵大造舟舰谓国家欲存立司马氏诛除刘宗必举国震骇悉发精鋭以死争之则我南邉诸将无以御之欲以郤敌而反速之矣且楚之等皆纎利小材止可招合轻薄无赖而不能成大功徒使国家兵连祸结而已】魏主未以为然浩乃复陈天时以为南方举兵必不利【曰今兹害气在扬州一也庚午自刑先发者伤二也日食画晦宿值斗牛三也荧惑伏于翼轸主乱及丧四也太白未出进兵者败五也夫兴国之君先修人事次尽地利后观天时故万举万全今刘义隆新造之国人事未洽灾变屡见天时不协舟行水涸地利不尽三者无一可而义隆行之必败无疑　扬州于辰在丑而是嵗在午丑为金库午为火旺以火害金故曰害气庚金午火嵗在庚午以火尅金故曰自刑】魏主不能违众乃诏造船三千艘简幽州以南戍兵集河上以司马楚之为安南大将军封琅邪王屯颍川到彦之自淮入泗泗水渗【所禁反説文曰水下漉为渗】日行才十里七月始至须昌【汉县明省故城在今山东防安府东平州】乃泝河西上魏主以河南四镇兵少命悉众北渡彦之留朱修之【字恭祖义阳平氏人】守滑台尹冲守虎牢杜骥【字度世预之元孙】守金墉诸军进屯灵昌津【水经注河水又东北通谓之延津石勒袭刘曜于此以河氷泮为神灵之助因号灵昌泮】列守南岸至于潼关于是司兖既平诸军皆喜王仲徳独有忧色曰诸贤不谙北土情伪必堕其计彼虽仁义不足而凶狡有余今敛戍北归必并力完聚若河氷既合将复南来岂可不以为忧乎
　　九月燕王冯跋卒弟【字文通跋之少弟】杀其太子翼而自立魏主如统万
　　夏主遣使求和于宋约合兵灭魏遥分河北自恒山以东属宋以西属夏魏主闻之治兵将伐夏羣臣咸曰刘义隆兵犹在河中舍之西行前防未可必克而义隆乗虚济河则失山东矣魏主以崔浩言【浩曰义隆与赫连定遥相招引以虚声唱和莫敢先入譬如连鸡不得俱飞无能为害臣始谓义隆军来当屯止河中两道北上东道出冀西道冲邺如此则陛下当自讨之不得徐行今则不然东西列兵径二千里一处不过数千形分势弱此不过欲固河自守无北渡意也赫连定残根易摧拟之必仆克定之后东出湩关席卷而前则威震北极江淮以北无立草矣魏主从之】遂如统万谋袭平凉既而使将军古弼【魏内入诸姓吐奚氏为古氏弼初赐名笔后改曰弼】等将兵趣安定夏主自安定北救平凉与战夏兵大败
　　西秦自正月不雨至于九月
　　冬十月宋铸四铢钱
　　宋时钱制数更是年始铸四铢【文曰四铢重如其文】至元嘉二十四年复铸大钱【时民多剪凿古钱取铜盗铸江夏王义恭建议请以大钱一当两以防穿凿宋主从之】明年罢之【当两大钱行之经时公私不以为便遂罢】后孝建元年更铸四铢【文曰孝建形式薄小轮廓不成盗铸者众杂以铅锡吏不能禁物价踊贵民患苦之于是沈庆之建议听民铸钱郡县置署平其凖式去其杂伪万税三千严检盗铸丹阳尹顔竣驳之乃止　沈庆之字先吴兴武康人顔竣字子逊延之之子】景和二年【即防始元年】又铸二铢钱【文曰景和形式转细民问效之而更薄小无轮廓不磨鑢谓之耒子尤轻薄者谓之荇叶】听民私铸【沈庆之复启听民私铸由是钱货乱败千钱长不盈三寸谓之鵞眼钱劣于此者谓之綖环钱入手不沈随手破碎斗米一万商贾不行】已罢二铢【惟禁鵞眼綖环余皆通用】禁民铸防始二年乃普断新钱専用古钱盖三十七年之间钱币凡七变云
　　十一月宋遣将军檀道济伐魏到彦之弃军走
　　先是宋到彦之保东平魏攻宋金墉虎牢取之至是宋加檀道济都督征讨诸军事帅众伐魏魏叔孙建长孙道生济河而南到彦之闻洛阳虎牢不守欲引兵还将军坦防之【字彦宗畧阳坦道人】以书谏之【以为宜使竺灵秀助朱修之修滑台帅大众进诣河北且曰昔人有连年攻战失众乏粮犹张胆争进莫肯轻退况今青州丰穰济漕流通士马饱逸威力无损若空弃滑台坐丧成业岂朝廷委任之意耶】彦之不从欲焚舟歩走王仲徳曰洛阳既陷虎牢不守自然之势也虏去我犹千里滑台尚有彊兵若遽舍舟南走士卒必散彦之乃引兵自清河【注见前】入济南至厯城【汉县今为山东济南府治】焚舟弃甲歩趋彭城【时青兖大扰长沙王义欣在彭城将佐皆劝委镇还都义欣不从魏攻济南太守萧承之帅数百人拒之魏众大集承之使偃兵开门众曰贼众我寡奈何轻之承之曰今悬守孤城事已危急若复示弱必为所屠唯当见强以待之耳魏人疑有伏兵遂引去既而到彦之王仲徳皆下狱免官宋主见坦防之书而善之以为北髙平太守　萧承之字嗣伯南兰陵人齐高帝之父也北高平郡治湖陆注见前宋有南高平侨郡故此云北】
　　十二月宋以长沙王义欣为豫州刺史
　　寿阳土荒民散盗贼公行义欣随宜经理境内安业城府完实遂为盛藩【芍陂久废义欣修治隄防引渒水入陂溉田万余顷无复灾旱渒水即沘水源出霍山县迳寿州西北流入淮】
　　【辛宋元嘉八年魏神防四年燕王冯大兴元未年北凉义和元年　是嵗秦夏皆亡凡四国】春正月夏灭秦以秦王暮末归杀之
　　夏主击秦将姚献败之遂遣其叔父韦伐攻南安城中大饥秦出连辅政【代北复姓有出连氏辅政其名也】等奔夏秦王暮末穷蹙出降夏主竟杀之夷其族【西秦自乞伏国仁据苑川至暮末亡凡四主合四十七年】
　　二月魏克滑台宋檀道济引兵还
　　先是魏攻宋滑台檀道济自清水徃救败魏师于寿张【本汉寿良后汉更名故城在秦安府东平州明初始移置今治属兖州府】道济复自济上至厯城【二十余日间道济与魏师三十余战皆防】叔孙建纵轻骑邀其前后焚烧谷草道济军乏食不能进由是安颉司马楚之等得専力攻滑台魏主复使将军王慧龙【太原晋阳人】助之遂克滑台【朱修之坚守数月粮尽与士卒熏鼠食之魏执修之嘉其守节以为侍中】道济等食尽自厯城还士有亡走魏者具告之魏人追之众恼惧将溃道济夜唱筹量沙以所余少米覆其上及早魏军见之谓资粮有余以降者为妄而斩之时道济兵少魏兵甚盛道济命军士皆被甲巳白服乗舆引兵徐出魏人疑有伏兵不敢逼稍稍引退道济全军而返
　　魏以王慧龙为荥阳太守
　　魏司马楚之以为诸方已平请大举伐宋魏主以兵久劳不许征楚之为散骑常侍以慧龙为荥阳太守【慧龙在郡十年农战并修大着声绩归附者万余家宋主纵反间于魏曰慧龙自以功高位下欲引宋人入冦因执司马楚之以叛魏主闻之赐慧龙玺书曰刘义隆畏将军如虎欲相中害朕自知之不足介意宋主复遣刺客吕元伯刺之元伯诈为降人求屏人语慧龙疑之使探其怀得尺刀元伯叩头请死慧龙曰各为其主耳遂释之后慧龙卒元伯守其墓终身不去】
　　夏六月夏主定击凉吐谷浑袭败之执定以归
　　先是夏主与魏人战败走上邽魏取安定陇西既而魏克平凉复取长安至是夏主畏魏人之偪拥秦民十万余口自治城济河欲击北凉王防逊而夺其地吐谷浑王慕璝遣骑三万乗其半济邀击之执夏主定以归既而送定于魏魏主杀之【赫连夏自勃勃僭号至定亡凡三主合二十六年】
　　閠月魏遣使如宋求昏
　　魏主使周绍聘于宋且求昏宋主依违答之
　　宋以刘湛为太子詹事给事中
　　荆州刺史江夏王义恭年浸长欲専政事长史刘湛每裁抑之遂有隙帝心重湛使人诘让义恭且和解之是时王华王昙首皆已卒领军殷景仁素与湛善白征湛为太子詹事加给事中共参政事而以张邵代湛【后邵坐赃当死将军谢述上表陈邵先朝旧勲宜防优贷帝手诏酧纳免邵官削爵土述谓其子综曰主上矜邵夙诚特加曲宥吾所言谬会故特见酧纳耳若此迹宣布则为侵夺主恩不可之大者也使综对前焚其表谢述字景先景仁之弟】
　　秋九月魏以崔浩为司徒长孙道生为司空
　　道生性清俭一熊皮障泥数十年不易魏主使歌工厯颂羣臣曰智如崔浩防若道生
　　魏征世胄遗逸
　　诏曰今二防摧殄将偃武修文理废职举逸民范阳卢元【字子真涿人】博陵崔绰【安平人】赵郡李灵【字武符平棘人】河间邢颖【字宗敬鄚人】渤海高允【字伯恭蓚人】广平防雅【字伯度任人】太原张伟【字仲业中都人】等皆贤儁之胄冠冕州邦如此比者尽勅州郡以礼发遣遂征元等数百人差次叙用【崔绰以母老固辞元等皆拜中书博士元舅崔浩每与元言輙叹曰对子真使我懐古之情愈深浩欲大整流品明辨族姓元止之曰夫创制立事各有其时乐为此者讵有几人宜加三思浩不从由是得罪于众】
　　冬十月魏使崔浩定律令
</div>
    <div class="pagination">
<a href="御批历代通鉴辑览_page82.html">上一页</a><span>...</span><a href="御批历代通鉴辑览_page78.html">78</a><a href="御批历代通鉴辑览_page79.html">79</a><a href="御批历代通鉴辑览_page80.html">80</a><a href="御批历代通鉴辑览_page81.html">81</a><a href="御批历代通鉴辑览_page82.html">82</a><span class="current-page">83</span><a href="御批历代通鉴辑览_page84.html">84</a><a href="御批历代通鉴辑览_page85.html">85</a><a href="御批历代通鉴辑览_page86.html">86</a><a href="御批历代通鉴辑览_page87.html">87</a><a href="御批历代通鉴辑览_page88.html">88</a><span>...</span><a href="御批历代通鉴辑览_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
