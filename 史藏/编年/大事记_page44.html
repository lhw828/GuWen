<!DOCTYPE html>
<html>
 <head>
  <meta charset="utf-8"/>
  <title>
   大事记 - 第 44 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记 - 第 44 页/共 51 页
  </h1>
  <div class="content">
   春正月有司请蚤建太子诏曰其安之有司三请乃立长子啓为太子赐天下民当为父后者爵一级
　　解题曰按景帝纪注景帝年三十二即位然则文帝之元年景帝方十岁耳平勃所以亟请建太子者惩惠帝继嗣不眀之祸也文帝所以固让者盖践阼之始惧不克胜所言皆发于中心非好名也至于言楚王吴王淮南王特因有司有豫建之请故答以近亲贤王尚多岂为不豫而已亦非为禅让不情之语也有司之言曰髙帝亲率士大夫始平天下建诸侯为帝者太祖诸侯王及列侯始受国者亦皆为其国祖子孙继嗣世世不絶天下之大义也故髙帝设之以抚海内然则当时之廷臣盖其知此者矣因赐天下民当代父后者爵各一级顔师古韦昭以谓虽非已生正嫡但为后即赐之爵文帝以立子为后不欲独飨其福故赐天下为父后者爵【史记汉书两本纪所载大略皆同但史记云吴王于朕兄也惠仁以好徳淮南王弟也秉徳以陪朕所谓秉徳以陪者专为弟设也汉书削惠仁以好徳一句而云吴王于朕兄也淮南王弟也皆秉徳以陪朕失文帝之意矣史记又云髙帝亲率士大夫始平天下建诸侯为帝者太祖汉书削亲率士大夫一句则与下文建诸侯之语不相应于文义亦未足】
　　三月立太子母窦氏为皇后赐天下鳏寡孤独穷困髙年孤儿布帛米肉
　　解题曰按史记本纪有司请立皇后薄太后曰诸侯皆同姓立太子母为皇后皇后姓窦氏上为立后故赐天下鳏寡孤独穷困及年八十以上孤儿九岁以下布帛米肉各有数古者天子必娶于诸侯是时汉诸侯皆刘氏故不得已援母以子贵之义立母为皇后汉书削诸侯皆同姓之语失其防矣赐天下鳏寡孤独穷困即汉书所载振贷之诏也及年八十以上孤儿九岁以下布帛米肉各有数即汉书所载存问长老之诏也汉书录其文史记载其故也
　　选皇后兄弟师傅賔客
　　解题曰按申屠嘉传张苍免相孝文帝欲用皇后弟窦广国为丞相曰恐天下以吾私广国广国贤有行故欲相之广国少为人所畧卖为奴晚节其贤至此岂非择师傅賔客之力乎古者天子诸侯不内娶故教养外戚之法无传焉封建既废外戚未必世族尤不可不教养也平勃亲经吕氏之祸故知其为急务耳东京虽置四姓小侯学而窦宪梁冀防危社稷得非未尝选长者士之有节行者与居居训导之任者特章句之陋儒
　　夏四月齐楚地震二十九山同日崩大水溃出
　　解题曰致堂胡氏曰文帝当阳而有此大异何也或以为吕氏盛隂余气所感如公孙所言汤旱为桀之余虐也非耶曰天地之变非一端尽以为人事致之则如五行穿凿附防泥而不通使人不之信者多矣尽以为气数适然不可致诘则古人有修徳正厥事反灾祥召和气者班班可考也要之为天下主父天而母地父母震怒顔色异常人子当只栗恐思所以平格不当指为情性所发而遂已也吕氏之祸既已往矣未来之应庸可忽诸然文帝方以徳化天下尚俭素务敦朴爱民如子惟恐伤之所以有灾异之徴而无其应乎
　　令郡国无来献令民赋四十丁男三年而一事
　　解题曰按贾捐之传孝文皇帝闵中国未安偃武行文民赋四十丁男三年而一事【如淳曰常赋岁百二十岁一事时天下民多故出赋四十三嵗而一事】时有献千里马者于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡微矣夫后宫盛色则贤者隠微佞人用事则诤臣杜口而文帝不行故諡为孝文庙称太宗
　　修代来功封卫将军宋昌为壮武侯
　　解题曰文帝自代邸入未央宫是夜即收兵权付之藩国旧臣盖习见髙祖袭夺韩信军遂以为处大事当如此虽有为上易知之说示人不广之说亦不暇恤也至于即位半年之后始修代来功所封者独宋昌一人必以为此乃已事固可以伸吾谦抑之素志也自今观之文帝之时非楚汉未定之际平勃之为人非飞扬跋扈之才使髙帝而在亦必不以此待之矣然则资禀之不大者岂特大舜临下以简之徳未易识哉虽髙帝屈群策之畧亦莫知其涯涘也按惠景间侯者表壮武侯宋昌中元四年夺侯国除不载其繇正使有罪不能全防先帝功臣孝景亦未可无责也史记十表意义深始学者多不能达今附见于此三代世表以世系为王所以观百世之本支也十二诸侯年表以下以地为主故年经而国纬所以观天下之大势也髙祖功臣侯年表以下以时为主故国经而年纬所以观一时之得失也汉兴以来将相名臣年表以大事为主所以观君臣之軄分也以百世本支言之黄帝之初先列谱系以祖宗为经以子孙为纬则五帝三代皆出于黄帝可知矣【所载世系未必尽可信然叙载本支之法则古法也】周成王之后详列诸侯以世为经以国为纬则亲疎之相辅可知矣帝颛顼以下周武王以上有经而无纬止列世系而大治乱附焉则正嫡旁支之继统皆可知矣【今史记本自颛顼至帝芒犹有经有纬者盖司马子长借谱系之上方书帝王之世耳】以天下大势言之如髙帝五年韩信王楚英布王淮南卢绾王燕张耳王赵彭越王梁韩王信王太原吴芮王长沙则天下之势异姓强而同姓未有封者也如髙帝六年髙祖弟交王楚髙祖子肥王齐英布王淮南卢绾王燕张敖王赵彭越王梁髙祖兄喜王代吴芮王长沙则天下之势异姓与同姓强弱亦畧相当也如髙祖十二年髙祖弟交王楚髙祖子肥王齐髙祖兄子濞王吴髙祖子长王淮南髙祖子建王燕髙祖子如意王赵髙祖子恢王梁髙祖子友王淮阳髙祖子恒王代吴芮王长沙则天下之势同姓甚强而异姓絶无而仅有也【畧举数条其余可自求之】以当世得失言之如髙祖功臣年表髙祖功臣侯者一百四十三至文帝之世存者一百二十五至武帝时存者七十一则时之守先典待旧勲孰得孰失皆可知矣如惠景间侯者表建元之后存者二国太初以后又皆国除则时之政事孰缓孰急皆可知矣【所以封之功状所以亡之刑名尤当详考】如建元以来侯者表元光侯者四元朔侯者二十【唯公孙以丞相封】元狩侯者十三皆以匈奴封元鼎侯者十六【唯姬嘉以周后栾大以方术石庆以丞相封】以匈奴南粤封元封侯者十七以东越瓯骆南粤朝鲜西域封则时之用兵孰多孰少皆可知矣建元以来王子侯者表元光侯者七元朔侯者一百二十七元狩侯者二十五元鼎侯者三则时之分封诸侯子弟施行次第皆可知矣以君臣之軄分言之如髙帝元年大事记沛公为汉王之南郑还定雍而相位书萧何守汉中御史大夫位书周苛守荥阳髙帝九年大事记未央宫成置酒前殿帝奉玉巵上太上皇夀曰今臣功孰与仲多而相位书萧何为相国御史大夫位书周昌为赵丞相则君臣之軄分或得或失皆可知矣彼班氏作汉史茍欲自出机轴尽变子长之例分异姓王同姓王为两表汉初亲疎相错之意不复见同姓诸侯王表废年经国纬之制王子侯以下诸表废国经年纬之制徒列子孙曾世数是特聚诸家之谱谍耳天下大势当世得失泯然莫可考何名为表哉太史公诸表秦楚之际月表此一时也汉兴以来诸侯年表此又一时也至于以节目论之则髙祖功臣年表与惠景间侯者表异矣惠景间侯者表与建元以来侯者表异矣建元以来王子侯者表断自建元其亦有以矣彼班氏分诸侯王为两表智不相近理固应尔至于王子侯起于髙祖则史家之常例也至于中分西汉诸帝之功臣以髙惠髙后文为一巻景武昭宣元成为一巻特以巻帙重大析之耳别外戚恩泽侯自为一表虽颇有意然其所发眀者亦狭矣百官公卿表上巻叙官制防革固有益于世若下巻所谓表者削去大事不记则所书者止于公卿拜罢月日而已并载九卿虽为繁碎犹非其大失也古今人表以区区一夫之见而欲定生民以来圣贤愚智之等差其不知量亦甚矣【后汉书载固着八表及天文志未及竟而卒和帝诏女弟昭就东观藏书阁踵而成之世遂疑此表出于班昭恐固不至如是之陋按后汉史言八表未及竟而卒则大纲皆出扵固特其间节目未僃者昭补而成之】孔子曰盖有不知而作之者我无是也有防哉
　　从髙帝入汉中者列侯益封二千石以上赐食邑解题曰追修髙祖时遗功臣也按史记本纪上曰列侯从髙帝入蜀汉中者六十八人皆益封各三百戸故吏二千石以上从髙帝颍川守尊等十人食邑六百戸淮阳守申屠嘉等十人五百戸卫尉定等十人四百戸封淮南王舅父赵兼为周阳侯齐王舅父驷钧为清郭侯【淮南王髙帝子齐王有讨吕氏之功故特封其外亲汉书本纪年表皆止云舅削父字盖班固之时已不呼母兄弟为舅父矣如淳曰邑名六国时齐有清郭君清音静】
　　秋八月辛未右丞相勃免左丞相平专为丞相
　　解题曰自是专置一相武帝征和二年虽诏分丞相长史为两府以刘屈牦为左丞相然右丞相竟未尝拜也
　　遣陆贾谕南越赵佗谢罪去帝号
　　解题曰按南粤传文帝元年诏丞相平举可使南越者平言陆贾先帝时使粤召贾为太中大夫谒者一人为副使赐佗书曰皇帝谨问南粤王甚苦心劳意朕髙皇帝侧室之子弃外奉北藩于代【致堂胡氏曰贤哉文帝之不欺也实言之于徳无损而听者心恱而诚服矣或者夸大之辞侈耀其事假于符谶托于恠神欲以厌群众而不知虚诞之为可愧也易曰谦尊而光卑而不可逾文帝有焉】道里辽逺壅蔽朴愚未尝致书髙皇帝弃群臣孝惠皇帝即世髙后自临事不幸有疾日进不衰以故誖防乎治诸吕为变故乱法不能独制【其辞如此体应尔也】乃取它姓子为孝惠皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军【两将军者隆虑侯及博阳侯周聚也赵佗先遗边将书达意求内附然后文帝遣贾谕之】朕以王书罢将军博阳侯亲昆弟在眞定者已遣人存问修治先人冢【佗请罢长沙两将军而文帝先罢博阳侯一军佗求亲昆弟而文帝遣人存问未以语之此御戎狄之法也】前日闻王发兵于边为冦灾不止当其时长沙苦之南郡尤甚【长沙今湖南也南郡今湖北也南粤今二广也今湖北湖南皆与南粤接界】虽王之国庸独利乎必多杀士卒伤良将吏寡人之妻孤人之子独人父母得一亾十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉【观此可见髙帝诸侯郡县相错之意】吏曰得王之地不足以为大得王之财不足以为富服领以南王自治之虽然王之号为帝两帝竝立亾一乗之使以通其道是争也【谯郡张氏来曰谚云人之饮酒劝之饮愈不饮禁之饮愈饮夫佗之帝也必意汉恶其偪我而矜张以伐之夫如是则足以自张于国人而意亦且少伸矣今乃不然汉天子视我为帝漠然如未尝有则吾何以取重于国退而视其黄屋左纛非甚童騃必且以为是果何用之物哉冐而居之且甚不安夫行所不安而求所无用佗老贼必不然也幸贾之来恨去之不亟尔】争而不让仁者不为也愿与王分弃前患终今以来通使如故故使贾驰谕告王朕意王亦受之毋为冦灾矣上褚五十衣中褚三十衣下褚二十衣遗王【师古曰以绵装衣曰褚上中下者绵之多少薄厚之差也褚音竹吕反】愿王听乐娱忧存问邻国陆贾至南粤王令国中曰吾闻两雄不俱立两贤不竝世汉皇帝贤天子自今以来去帝制黄屋左纛【观此数语则佗之为人亦畧可见】因为书称蛮夷大长老夫臣佗昩死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡軄孝惠皇帝即位义不忍绝所以赐老夫者厚甚【观此数语则惠帝之时大槩亦畧可见】髙后自临用事近细士信谗臣【屋漏在上知之在下佗在万里之外而所言如此】别异蛮夷出令曰毋予蛮夷外粤金铁田器马牛羊即予予牡毋与牝老夫处僻马牛羊齿已长自以祭祀不修有死罪【佗虽夷狄所以叛中国者其名如此】使内史藩中尉髙御史平【南越虽蛮夷官名皆用汉藩国之制】凢三辈上书谢过皆不反又风闻老夫父母坟墓已败削兄弟宗族已诛论吏相与议曰今内不得振于汉外亾以自髙异故更号为帝【此其称帝之实情也】自帝其国非敢有害于天下也髙皇后闻之大怒削去南粤之籍使使不通老夫窃疑长沙王谗臣故敢发兵以伐其边【自解之辞也】且南方卑湿蛮夷中西有西瓯其众半羸南面称王东有闽越其众数千人亦称王西北有长沙其半蛮夷亦称王老夫故敢妄窃帝号聊以自娱老夫身定百粤之地东西南北数千万里带甲百万有余然北面而臣事汉何也【此夸辞也】不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼔之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一双翠鸟千犀角十紫贝五百桂蠧一器生翠四十双孔雀二双昩死再拜以闻皇帝陛下陆贾还报文帝大说遂至孝景时称臣遣使入朝请然其居国窃如故号其使天子称王朝命如诸侯
　　齐哀王襄薨立太子则为王
　　解题曰按世家文帝元年齐哀王卒太子则立是为文王
　　以贾谊为太中大夫
　　解题曰按本贾谊雒阳人也年十八以能诵诗书属文称于郡中河南守吴公闻其秀材召置门下甚幸爱文帝初立闻河南守吴公治平为天下第一故与李斯同邑而尝学事焉徴以为廷尉乃言谊年少颇通诸家之书文帝召以为博士是时谊年二十余最为少每诏令议下诸老先生未能言谊尽为之对人人各如其意所出诸生于是以为能文帝说之超迁岁中至太中大夫
　　汉孝文皇帝二年冬十月丞相曲逆献侯陈平薨解题曰太史公曰陈丞相平少时本好黄帝老子之术【陈平曰我多隂谋是道家之所禁吾世即废亦已矣终不复起以吾多隂祸也平所好黄帝老子之术如此然观此与张良陈平传亦可见汉初所以尚黄老】方其割肉俎上之时其意固已逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎【李徳裕穷愁志云诸葛亮言以子房之清雅不释陈平之浊俗观此则二人之品格可见矣】
　　诏列侯各之国
　　解题曰按本纪诏曰朕闻古者诸侯建国千余各守其地以时入贡民不劳苦上下驩欣靡有违徳今列侯多居长安邑逺吏卒给输费苦【自侯国徃长安给役输赋】而列侯亦无繇教训其民其令列侯之国为吏及诏所止者遣太子【李竒曰为吏谓为卿大夫者诏所止特以恩见留也】
　　癸卯晦日有食之诏求言举贤良方正罢卫将军军省太仆马
　　解题曰按本纪诏曰朕闻之天生民为之置君以养治之人主不徳布政不均则天示之灾以戒不治乃十一月晦日有食之适见于天灾孰大焉朕获保宗庙以微眇之身托于庶民君王之上天下治乱在予一人唯二三执政犹吾股肱也朕下不能治育群生上以累三光之眀其不徳大矣令至其悉思朕之过失及知见之所不及匄以啓告朕【求言于执政也】及举贤良方正能直言极谏者以匡朕之不逮【令执政举贤良方正能直言者此制科之始也】因各敇以职任务省繇费以便民【令执政戒敕内外众职省繇费也】朕既不能逺徳故然念外人之有非是以设备未息今纵不能罢边屯戍又饬兵厚卫其罢卫将军军【宋昌为卫将军镇抚南北军则此军又在南北军之外也】太仆见马遗财足【师古曰太仆见在之马今当减留才足充事而已】余皆以给传置【史记正义曰乐产云传置一也谓乗传者以传受君命乗置者以置马取用也如淳云律四马髙足为置传下足为乗传一马二马为轺传急者乗一马曰乗置续汉书曰驿马三十里一置也广雅云置驿也自不能逺徳以下亦诏执政罢卫将军军省太防马也】
　　颍隂侯骑贾山上书言事
　　解题曰按列传贾山颍川人也祖父袪故魏王时博士弟子也【师古曰六国时魏也】山受学袪所言渉猎书记不能为醇儒尝给事颍隂侯为骑【师古曰为骑者尝骑马而从也】孝文时言治乱之道借秦为谕名曰至言其辞曰臣闻为人臣者尽忠竭愚以直谏主不避死亾之诛者臣山是也臣不敢以乆逺谕愿借秦以为谕唯陛下少加意焉夫布衣韦帯之士修身于内成名于外而使后世不絶息至秦则不然贵为天子富有天下赋敛重数百姓任罢赭衣半道群盗满山使天下之人戴目而视倾耳而听一夫大謼天下向应者陈胜是也秦以熊罴之力虎狼之心蚕食诸侯并吞海内而不笃礼义故天殃已加矣臣昩死以闻愿陛下少留意而详择其中臣闻忠臣之事君也言切直则不用而身危不切直则不可以眀道故切直之言眀主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不猥大昔者夏商之季世虽关龙逄箕子比干之贤身死亾而道不用文王之时豪杰之士皆得竭其智刍荛采薪之人皆得尽其力此周之所以兴也故地之羙者善养禾君之仁者善养士古者圣王之制史前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽执爵而酳祝饐在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也诗曰匪言不能胡此畏忌听言则对谮言则退此之谓也济济多士文王以宁天下未尝亾士也然而文王独言以宁者何也文王好仁则仁兴得士而敬之则士用用之有礼义故不致其敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亾数死则徃吊哭之临其小敛大敛已棺涂而后为之服锡衰麻绖而三临其丧未敛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌顔色然后见之故臣下莫敢不竭力尽死以报其上功徳立于后世而令闻不忘也今陛下使天下举贤良方正之士选其贤者使为常侍诸吏【汉书百官表侍中左右曹诸吏散骑中常侍皆加官所加或列侯将军卿大夫将都尉尚书太医大官令至郎中亡员外至数十人侍中中常侍得入禁中诸曹爰尚书事诸吏得举法散骑骑竝乗舆车】与之驰敺射猎诸侯闻之必怠于政矣陛下即位损食膳不听乐【人君举膳必以乐至是始废之】减外徭卫卒【罢卫将军是也】止岁贡【令天下毋来献是也】省廐马以赋县【省太防马是也】去诸苑以赋农夫出帛十万余匹以振贫民【元年诏振贷贫民】礼髙年九十者一子不事八十者二筭不事【礼髙年诏亦在元年但不载免口筭赋耳】赐天下男子爵【初即位赐民爵户一级是也】大臣皆至公卿【元年修代来功诏曰诸从政六年官皆至九卿】发御府金赐大臣宗族无不被泽者【百官表御府属少府赐大臣宗族谓周勃等赐金是也】赦罪人怜其亡发赐之金【谓髠钳之属】怜其衣赭书其背【罪人衣衣赭以别良民今见其衣赭但书其罪于背】父子兄弟相见也而赐之衣【旧囚徒必不见亲戚】平狱缓刑天下莫不说喜是以元年膏雨降五谷登此天之所以相陛下也刑轻于它时而犯法者寡衣食多于前年而盗贼少此天之所以顺陛下也诗曰靡不有初鲜克有终臣不胜大愿愿少衰射猎【射猎固文帝之实然亦足见其英发之气世以文帝为寛厚之主非也】以夏岁二月【师古曰时以十月为嵗首则谓夏正之二月为五月今欲定制度循扵古法故特云用夏岁二月也】定眀堂造大学修先王之道风行俗成万世之基定然后唯陛下所幸耳【当时儒者之论大抵如此】
　　春正月丁亥亲耕籍田
　　解题曰按本纪诏曰夫农天下之本也其开籍田【师古曰古者天子耕籍田千畆为天下先籍者帝王典籍之常也韦昭曰籍借也借民力以治之臣瓒曰景帝诏曰朕亲耕后亲桑为天下先本以躬亲为义不得以假借为称也籍谓蹈籍也师古曰瓒说是也国语曰宣王即位不籍千畞虢文公谏斯则籍非假借眀矣】朕亲率耕以给宗庙粢盛民讁作县官及贷种食未入入未僃者皆赦之
　　三月立赵幽王少子辟疆为河间王朱虚侯章为城阳王东牟侯兴居为济北王皇子武为代王参为太原王揖为梁王
　　解题曰按史记本纪三月有司请立皇子为诸侯王上曰幽王幽死朕甚怜之已立其长子遂为赵王遂弟辟疆及齐悼惠王子朱虚侯章东牟侯兴居有功可王乃立赵幽王少子辟疆为河间王以齐剧郡立朱虚侯为城阳王立东牟侯为济北王皇子武为代王子参为太原王子揖为梁王
　　以太中大夫石奋代张相如为太子太傅
　　解题曰按本传孝文时官至太中大夫无文学恭谨举无与比东阳侯张相如为太子太傅免选可为傅者皆推奋为太子太傅张释之问文帝东阳侯张相如何如人也然则相如当时共推以为长者文帝太子师傅之选盖如此
　　五月除诽谤妖言律
　　解题曰贾谊论秦曰忠谏者谓之诽谤计者谓之妖言然则秦律也顔师古曰髙后元年诏除妖言之令今此又有妖言之罪是则中间曾重复设此条也
　　九月初与郡国守相为铜虎符竹使符
　　解题曰兵符郡付之守国独付之以相何也汉制诸侯不得自发兵也齐魏勃绐齐相召平曰王欲发兵非有汉虎符验也然则文帝以前盖有虎符矣此谓之初作者岂非用铜于此始乎【汉书止书郡守为铜虎符竹使符削国相二字】应劭曰铜虎符第一至第五国家当发兵遣使者至郡合符符合乃听受之竹使符皆以竹箭五枚长五寸镌刻篆书第一至第五张晏曰符以代古之圭璋从简易也师古曰谓各分其半右留京师左以与之
　　汉孝文皇帝三年绛侯周勃免丞相就国
　　解题曰以率列侯之国为名而罢之也勃功成不退固非人主所能乆安观袁盎之进说盖亦有助焉按史记袁盎传盎楚人也其父故为群盗徙处安陵【刘敬所从也安陵属右扶风】髙后时盎尝为吕禄舎人【吕禄之防从如此但其主凢庸耳】及孝文帝即位盎兄哙任盎为　郎【中郎秩比六百石汉书作郎中非也郎中止比三百石耳】绛侯为丞相朝罢趋出意得甚上礼之恭常目送之袁盎进曰【盎为中郎每朝侍卫殿陛故得进说】陛下以丞相何如人上曰社稷臣【文帝初心敬周勃如此】盎曰绛侯所谓功臣非社稷臣社稷臣主在与在主亾与亾方吕后时诸吕用事擅相王刘氏不絶如带是时绛侯为太尉主兵柄弗能正吕后崩大臣相与共畔诸吕太尉主兵适防其成功所谓功臣非社稷臣【此说当以告周勃而不当以告文帝】丞相如有骄主色陛下谦让臣主失礼窃为陛下不取也后朝上益庄丞相益畏【文帝既入其说矣】已而绛侯望袁盎曰吾与而兄善今儿廷毁我【勃见陈平论宰相职避上相位以让之非是已自用者眀矣盎为通家子弟不诚谏忠告乃讦之扵文帝其用心果何在乎】盎遂不谢【欲为侠士之态】及绛侯免相之国国人上书告以为反征系清室【史记正义曰上音请汉书作请室应劭曰请室请罪之室若今之钟下如淳云请室狱也若古刑扵甸师氏也胡公汉宜解语曰车驾出有请室令在前先驱此官有别狱也】宗室诸公莫敢为言唯袁盎眀绛侯无罪绛侯得释盎颇有力绛侯乃大与盎结交【勃之材钝不足怪而盎之小慧为可怜】李徳裕穷愁志云袁盎之对见勃自徳其功有以激之也非至理笃论此言足以惑文帝聪眀伤仁厚之政俾其君有薄宗臣之意竟使周勃大功皆弃非罪见疑可为长叹息也当吕后之世惠帝已殂少帝非刘氏陈平用辟疆之计权王产禄绛侯若不与之同心而制其兵柄必繇此而阶乱矣则刘氏安危未可知也其后绛侯系请室盎虽眀其无罪所谓防之死地而后生之徒有救焚之力且非曲突之义杨子称盎忠不足而谈有余斯言当矣善哉贾生之说谕堂陛之峻髙者难攀卑者易凌文帝感悟养臣下有节有以见贤人用心致君精识若袁公者难与竝为仁矣【李徳裕之论虽在朱厓有所感发然非矫枉过正之论也】
　　以太尉颍隂侯灌婴为丞相罢太尉官属丞相
　　解题曰灌婴功名次于周勃者也故以代之罢太尉官属丞相则兵柄归相府矣
　　城阳王章薨立子喜为城阳王
　　解题曰章既薨子孙王玺者十世至王莽篡位始絶章平日所存盖可知矣赤睂起军中常有齐巫鼓舞祠城阳景王以求福助巫狂言景王大怒曰当为县官何故为贼军中惊动樊崇等求景王后得七十余人唯盆子为近属乃立之大乱之世妖诞竝兴固无足恠然章之余威震于青齐亦可见也
　　淮南王长杀辟阳侯审食其
　　解题曰按列传淮南厉王长者髙祖少子也其母故赵王张敖美人髙祖八年从东垣过赵赵王献之美人厉王母得幸焉有身赵王敖弗敢内宫为筑外宫而舎之【既曰献矣自当以僃掖廷今乗舆既过美人复归宫岂非染燕赵待客之遗俗与赵王为之筑外宫特以其有身耳】及贯髙等谋反柏人事发觉并逮治王尽收捕王母兄弟【母族也】美人【妻族也父族不言而可知矣反者皆系三族】系之河内厉王母亦系告吏曰得幸上有身吏以闻上上方怒赵王未理厉王母厉王母弟赵兼因辟阳侯言吕后【史记本纪年表称赵兼为淮南王身父然则古人称母之兄弟为舅父犹称父之兄弟为伯叔父言皆我之父行也管仲如周周王谓之舅氏呼仲为舅家之人耳今人于母之兄弟单称舅或称舅氏失其义矣】吕后姤弗肯白辟阳侯不彊争及厉王母已生厉王恚即自杀吏奉厉王诣上上悔令吕后母之而葬厉王母眞定眞定厉王母之家在焉父世县也【乡士民数古人所重】髙祖十一年十月淮南王黥布反立子长为淮南王王黥布故地凢四郡【言其用武之国也】上自将兵击灭布厉王遂即位【布既灭始正即位之礼而君其国也】常心怨辟阳侯及孝文帝三年入朝甚横乃徃请辟阳侯【请谒也】即自袖铁椎椎辟阳侯令从者魏敬刭之厉王乃驰走阙下肉袒谢曰臣母不当坐赵事其时辟阳侯力能得之吕后弗争罪一也赵王如意子母无罪吕后杀之辟阳侯弗争罪二也吕氏王诸吕欲以危刘氏辟阳侯弗争罪三也臣谨为天下诛贼臣辟阳侯报母之仇伏阙下请罪孝文伤其志为亲故弗治赦厉王【薄昭书曰大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚即谓此也朱建云孝文时淮南厉王杀辟阳侯以党诸吕故孝文闻其客朱建为其防使吏捕欲治建遂自刭文帝闻而惜之曰吾无杀建意也文帝岂特无杀建意哉亦无杀审食其意也食其既为厉王所杀因追治其附诸吕之罪捕其賔客朝廷之体应尔也诸子及吏皆劝建亾死建独不信料事情反不若闾巷常人其智安在耶政以平日以智谋自任谓能见众人之所不见故其蔽一至于此也】
　　五月匈奴冦北地上郡居河南帝幸甘泉命丞相灌婴将车骑八万五千击之于髙奴匈奴败去
　　解题曰按本纪五月匈奴入北地居河南为冦【汉书作匈奴入居北地河南为防史记大事记作匈奴大入上郡灌婴传作匈奴大入北地上郡盖河南之地渉二郡之境也顔师古曰北地上郡之北黄河之南即白羊所居】帝初幸甘泉【蔡邕曰天子车驾所至民臣以为侥幸故曰幸至见令长三老官属亲临轩作乐赐食帛越巾刀佩帯民爵有级数或赐田租之半故因是谓之幸】六月帝曰汉与匈奴约为昆弟毋使害边境所以输遗匈奴甚厚今者右贤王离其国将众居河南降地非常故【匈奴传云置左右贤王左右谷蠡王左右大将左右大都尉左右大当户左右骨都侯匈奴谓贤曰屠耆故常以太子为左屠耆王自左右贤王以下至当户大者万骑小者数千凢二十四长号曰万骑诸大臣皆世官诸左方王将居东方直上谷以东接濊貉朝鲜右方王将居西方直上郡以西接月氏氐羌而单于之廷直代云中各有分地逐水草移徙而左右贤王左右谷蠡王最为大国左右骨都侯辅政诸二十四长亦各自置千长百长什长裨小王相都尉当户且渠之属】徃来近塞捕杀吏卒驱保塞蛮夷令不得居其故陵轹边吏入盗甚敖无道非约也其发边吏骑八万五千诣髙奴遣丞相颍隂侯灌婴击匈奴匈奴去【匈奴灌婴击右贤王右贤王走出塞】
　　发中尉材官属卫将军军长安
　　解题曰帝将亲击匈奴故发兵卫守长安也独发中尉材官者用征黥布故事也卫将军其宋昌欤
　　帝自甘泉之髙奴因幸太原
　　解题曰自甘泉之髙奴劳丞相军也自髙奴之太原驻跸为丞相军声势
　　徙代王武为淮阳王太原王参为代王以太原国地尽与代
　　解题曰史记大事记今年书以地尽与太原太原更号代汉同姓诸侯王表亦书代王武文帝三年徙为淮阳王太原王参文帝三年更为代王盖文帝自代王立为天子析旧国为二以封二子至是匈奴入冦内奉两王外御强敌事力不支故移武王淮阳使参尽有全代之地所以省供亿之劳专战守之僃也
　　济北王兴居反罢丞相兵以陈武为大将军帅四将军十万众击之复以祁侯缯贺为将军军荥阳
　　解题曰兴居觖望而反欲袭荥阳亦知战国秦汉以来天下之常势矣然区区祖防士之余说欲用之于人民乐业之时闻车驾暂出遂生觊觎其识畧非城阳匹也文帝亟罢丞相击匈奴之兵拜棘蒲侯陈武为大将军击济北昌侯卢卿共侯卢罢师寗侯魏遫深泽侯赵将夜皆为将军属武又别遣祁侯缯贺将兵屯荥阳应之如是汲汲者虑其万一豕突南北之冲虽不能为社稷大忧岂不甚费经理也文帝可谓知兵矣
　　以太中大夫贾谊为长沙太傅
　　解题曰本曰贾生以为汉兴至孝文二十余年天下和洽而固当改正朔易服色改制度定官名兴礼乐乃悉草具其仪法色尚黄数用五为官名悉更秦之法孝文帝初即位谦让未遑也诸律令所更定及列侯悉就国其说皆自贾生发之于是天子议以为贾生任公卿之位绛灌东阳侯【张相如】冯敬【冯敬今年为典客】尽害之乃短贾生曰洛阳之人年少初学专欲擅权纷乱诸事于是天子后亦疏之不用其议乃以贾生为长沙王太傅按谊至长沙三年始作鵩赋首称单阏之岁盖丁卯岁也若载谪贾谊于丁卯年则绛侯已就国灌婴已死无繇谮之今附于甲子岁之末
　　汉孝文皇帝四年春正月甲午以御史大夫北平侯张苍为丞相
　　解题曰按列自汉兴至孝文二十余年防天下初定将相公卿皆军吏张苍为计相时绪正律歴以髙祖十月始至覇上因故秦时本以十月为首岁弗革推五徳之运以为汉当水徳之时尚黒如故吹律调乐入之音声及以比律令【如淳曰比音比次之比谓五音清浊各有所比不相错入以定十二律之法令于乐官使长行之瓉曰谓以比故取类以定法律与条令也】若百工天下作程品【晋灼曰若豫及之辞师古曰言吹律调音以定法令及百工程品皆取则也】至于为丞相卒就之故汉家言律歴者本之张苍苍本好书无所不观无所不通而尤善律歴张苍徳王陵【苍以客从沛公苍坐法当斩身长大肥白如瓠时王陵见而怪其美士乃言沛公赦勿斩】王陵者安国侯也及苍贵常父事王陵陵死后苍为丞相洗沐常先朝陵夫人上食然后敢归家
　　召河东守季布至邸罢归郡
　　解题曰郡国皆有邸所以通奏报待朝宿也旧臣于季布皆不能尽其用文帝之度不矣
　　以安丘侯张说为将军击匈奴出代
　　解题曰按史记年表张说初属魏豹以执铍入汉以司马击籍以将军定代侯然则说髙帝时常击匈奴者也
　　匈奴单于冐顿请和亲许之
　　解题曰按史记匈奴传济北王反文帝归罢丞相击胡之兵其眀年单于遗汉书曰天所立匈奴大单于敬问皇帝无恙前时皇帝言和亲事称书意合欢汉吏侵侮右贤王右贤王不请听后义卢侯难氏【音支】等计与吏相距絶二主之约离兄弟之亲皇帝让书再至发使以书报不来汉使不至【顔师古曰让书有责让之言也谓匈奴再得汉书而发使将书以报汉汉留其使不得来还而汉又更不发使至匈奴也】汉以其故不和【此实情也】邻国不附今以小吏之败约故罚右贤王使之西求月氏击之以天之福吏卒良马强力以夷灭月氏尽斩杀降下之定楼兰乌孙呼揭【音桀】及其旁二十六国皆以为匈奴诸引弓之民并为一家北州已定【此夸辞也】愿寝兵休士卒养马除前事复故约以安边民以应始古使少者得成其长老者安其处世世平乐未得皇帝之志也故使郎中【匈奴亦间用汉官名】系雩【灾胡反】浅奉书请献橐驼一匹骑马二匹驾二驷皇帝即不欲匈奴近塞则且诏吏民逺舎使者至即遣之以六月中来至薪望之地【薪望塞下地名恐汉不遣使者回故为之期】书至汉议击与和亲孰便公卿皆曰单于新破月氏乗胜不可击且得匈奴地泽卤非可居也和亲甚便汉许之
　　夏五月复诸刘有属籍家无所与赐诸侯王子邑各二千戸
　　解题曰属籍宗正所掌也按髙纪赞髙祖即位置祠祀官则有秦晋梁荆之巫【文颍曰巫掌神之位次者也范氏世仕于晋故祠祀有晋巫范防支庻留秦为刘氏故有秦巫刘氏随魏都大梁故有梁巫后徙丰丰属荆故有荆巫也】以此放之诸刘散在四方非一族也诸侯王子谓未封侯者也所赐之邑就分本国之戸而禄之也
　　秋九月绛侯周勃下廷尉赦复爵邑
　　解题曰延平陈氏曰孝文逮捕周勃诚过矣然勃以河东守尉行县至绛自畏恐诛常被甲令家人持兵以见之使汉以无罪加诛被甲持兵可以免乎逮捕之辱亦有以自取之也绛侯既出曰吾尝将百万军然安知狱吏之贵乎贾山曰震之以威压之以重虽有尧舜之智孟贲之勇岂有不摧折者哉如是则人主不得闻其过而社稷危矣夫欲不以威重震压士大夫者莫若眀愼用刑而不留狱不然则狱吏贵于大臣【按本传勃之益封受赐尽以予薄昭及系急薄昭为言太后太后为言无反事至于辞则勃以千金与狱吏书牍皆所教也将相外戚以重赂相结胥吏受赇变易狱辞文帝皆不能察使每事如此则异于元成之世者防希】
　　作顾成庙
　　解题曰用秦始皇作极庙故事也应劭曰文帝自为庙制度卑狭若顾望而成犹文王灵台不日成之故曰顾成贾谊曰因顾成之庙为天下太宗与汉无极如淳曰景帝庙号徳阳武帝庙号龙渊昭帝庙号徘徊宣帝庙号乐游元帝庙号长夀成帝庙号阳池
　　汉孝文皇帝五年夏四月更造四铢钱除盗铸钱令使民得自铸
　　解题曰以五分钱太轻而更之也【应劭曰文亦曰半两今民间半两钱最轻小者是也】贾谊谏曰【是时谊在长沙盖闻放铸之令以书谏也】铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积以御轻重钱轻则以术敛之重则以术散之货物必平四矣以作器【如淳曰古者以铜为兵秦销锋鍉铸金人十二是也】以假贵臣【赐邓通铜山未必非此言啓之也】多少有制用别贵贱五矣以临万货以调盈虚以收竒美则官富实而末民困六矣制吾弃财以与匈奴逐争其民则敌必懐七矣上不听贾山亦上书谏以为变先帝法非是章下诘责【山止非变先帝法而不条具其利害故诘责之】其后复禁铸钱云
　　汉孝文皇帝六年十一月淮南王长谋反废迁蜀严道至雍死
　　解题曰按汉书史记列传长骄恣不用汉法文帝令帝舅薄昭与厉王书谏数之曰法二千石缺辄言汉补大王逐汉所置而请自置相二千石皇帝骩天下正法而许大王甚厚大王欲属国为布衣守冢眞定皇帝不许使大王无失南面之尊甚厚不求守长陵而求之眞定先母后父不谊数逆天子之令不顺言节行以髙兄无礼亾之诸侯防宦事人及舎匿者论皆有法【天子郡县之人迯入诸侯国仕宦者有禁】其在王所吏主者坐【顔师古曰言各有所主而坐其罪】今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数自占者内史县令主【如淳曰自御史主以下至县令主皆谓王官属】相欲委下吏无与其祸不可得也【自御史以下所以敢舎匿奸人者必王使之也岂可委罪于在下之小吏乎推此则诸侯之官制亦可见】王若不改汉系大王邸论相以下为之奈何王得书不说六年令男子但等七十人与棘蒲侯柴武太子竒【按史记汉书年表棘蒲刚侯陈武文帝后元元年薨嗣子竒反诛不得置后国除此书柴武者武有两姓也武所以不连坐者不知谋耳】谋以辇车四十乗【顔师古曰辇车人挽行以载兵器也】反谷口【孟康曰谷口在长安北故县此处多险阻】令人使闽越匈奴事觉治之使使召淮南王淮南王至长安丞相臣张苍典客臣冯敬行御史大夫事宗正臣逸廷尉臣贺盗贼中尉臣福【冯敬序丞相下者行御史大夫事也宗正治宗室者也廷尉治狱者也中尉掌徼循京师以厉王欲遣盗反谷口谷口在长安北徼循之所及也中尉谓之盗贼中尉者当时书衔如此然则中尉之兵専以僃盗耳】昧死言淮南王长废先帝法不听天子诏居处无度为黄屋盖乗舆出入拟于天子【诸侯王不得用黄屋】擅为法令不用汉法及所置吏以其郎中春为丞相聚收汉诸侯人【谓京师郡县及诸侯国人】及有罪亡者匿与俱为治家室赐其财物爵禄田宅爵或至关内侯奉以二千石所不当得欲以有为大夫但士伍开章等七十人【如淳曰律有罪失官爵称士伍者也开章名】与棘蒲侯太子竒谋反欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王【推大夫但为首谋体当然也】春使使报但等吏觉知【谋所以泄也】使长安尉竒等徃捕开章长匿不与【舎匿罪人也自此以下毎条皆引律以结罪也】与故中尉简忌谋杀以闭口为棺椁衣衾葬之肥陵邑【谋杀】谩吏曰不知安在又佯聚土树表其上曰开章死埋此下【欺谩】及长身自贼杀无罪者一人令吏谋杀无罪者六人【今狱案手杀与威力使人各为两条亦声说被杀者非犯死罪人】为亡命弃市罪诈捕命者以除罪【所以杀六人者为此】擅罪人罪人无告劾系治城旦舂以上十四人【若今不立案而擅行刑也】赦免罪人死罪十八人城旦舂以下五十八人赐人爵关内侯以下九十四人【凢结人数狱案之式也】前日长病陛下忧苦之使使者赐书枣脯长不欲受赐不肯见拜使者【大不敬】南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩言曰无劳苦者南海王织上书献璧皇帝【髙祖十二年所立也】忌擅燔其书不以闻吏请召治忌长不遣谩言曰忌病春又请长愿入见【诸侯王相皆天子所命春乃长所自命故欲见天子也】长怒曰女欲离我自附汉长当弃市臣请论如法【此汉初案狱之式也】制曰朕不忍致法于王其与列侯二千石议臣苍臣敬臣逸臣福臣贺昩死言臣谨与列侯吏二千石臣婴等四十三人议皆曰长不奉法度不听天子诏乃隂聚徒党及谋反者厚养亡命欲以有为臣等议论如法【所谓眀诏以恩不听羣臣引议固争者也】制曰朕不忍致法于王其赦长死罪废勿王臣苍等昧死言长有大死罪陛下不忍致法幸赦废勿王臣请处蜀郡严道卭邮遣其子母从居县为筑盖家室皆廪食给薪菜盐豉炊食器席蓐臣等昩死请请布告天下制曰计食长给肉日五斤酒二斗令故美人才人得幸者十人从居【有司请给薪菜盐豉而诏给酒肉有司请子母从居而令故美人才人从居皆以恩也】他可【如诛同谋者之罪类】尽诛所与谋者于是乃遣淮南王载以辎车令县以次是时袁盎谏上曰吾特苦之耳今复之县淮南王者皆不敢发车封【汉书音义曰槛车有槛封也】淮南王乃谓侍者曰谁谓乃公勇者吾安能勇吾以骄故不闻吾过至此人生一世间安能邑邑如此乃不食死【袁盎谏辞谓淮南王为人刚今防摧折之臣恐卒逄雾露病死于此验矣】至雍雍令发封以死闻上哭甚悲谓袁盎曰吾不听公言卒亡淮南王盎曰不可柰何愿陛下自寛上曰为之奈何盎曰独斩丞相御史以谢天下乃可【丞相御史固可责然未至如盎之言岂非盎矜其能谏故辞气有不可掩者欤】上即令丞相御史遂考诸县送淮南王不发封餽侍者皆弃市【诸县不发封餽侍者龌龊拘文法自谓能茍免者也然卒至于弃市可以为便文自营者之戒雍令所谓遭变事而知其权者也】袁盎载盎解文帝之辞曰陛下有髙世之行者三此不足以毁名持区区辨士捭阖之浮说以导谀主听虽能少解帝意然蛊其心者亦深矣文帝问其防而盎乃曰淮南王有三子唯在陛下耳其后分淮南地王其三子实基于此贾谊上疏力争而盎则开之盎之所以事文帝其所益不若所损之大也
　　帝幸上林中郎将袁盎却愼夫人坐
　　解题曰按本传上幸上林皇后愼夫人从其在禁中常同席坐【汉官掖之礼不修如此其叔孙通之罪乎】及坐郎署长布席【苏林曰郎署上林中直卫之署也如淳曰盎时为中郎将故得郤慎夫人坐也师古曰却谓退而卑之也】袁盎引却愼夫人坐慎夫人怒不肯坐上亦怒起入禁中盎因前说曰臣闻尊卑有序则上下和【诚哉是言也】今陛下既已立后愼夫人乃妾妾主岂可与同坐哉且陛下幸之即厚赐之陛下所以为慎夫人适所以祸之陛下独不见人彘乎于是上乃说召语慎夫人慎夫人赐盎金五十斤【方其怒也慎夫人先而文帝后盖为慎夫人而怒也及其解也文帝先而慎夫人后盖为皇帝而解也彼怒则此怒彼解则此解父子也君臣也朋友也莫不皆然】通鉴载此事于三年以本考之文帝即位盎兄哙任盎为中郎至淮南王迁蜀始书盎为中郎将则二年尚未迁为将不得引郤慎夫人坐也今从本传载于淮南王事之后
　　遣中大夫意使匈奴顷之冐顿死子稽粥立号老上单于复以宗室女为公主妻单于
　　解题曰报系雩浅之事也按本前六年汉遗匈奴书曰皇帝敬问匈奴大单于无恙使郎中系雩浅遗朕书愿寝兵复故约以安边民朕甚嘉之此古圣王之意也【答其善意】汉与匈奴约为兄弟【髙帝使刘敬约单于为晜弟以和亲】所以遗单于甚厚【刘敬约和亲岁奉匈奴絮缯酒米食物各有数】倍约离兄弟之亲者常在匈奴【自髙帝以来未尝先犯匈奴故其辞直】然右贤王事已在赦前单于勿深诛【引赦前者恕之有名】单于若称书意眀告诸吏使无负约有信【既不逆诈又不为其所罔待戎狄当如此诸吏谓左右贤王谷蠡王之属】敬如单于书【言匈奴有信则汉亦不倍约也其要约坚眀如此】使者言单于自将伐国有功甚苦兵事服绣祫绮衣绣袷长锦袷袍各一【顔师古曰服天子所自服也祫者衣无絮也绣祫绮衣以绣为表绮为里也】比余一【汉书作此疎自此以下皆胡服也顔师古曰辫髪之饰也】黄金饰具带一黄金胥纰一【汉书胥纰作犀毗孟康曰要中大带也张晏曰鲜卑郭洛带瑞兽名也东胡好服之师古曰犀毗胡带之钩也亦曰鲜卑亦谓师比总一物也语有轻重耳】绣十匹锦三十匹赤地绿缯【顔师古曰缯者帛之总称绨厚缯也】各四十匹【已上诸物皆以其苦兵事而劳问之冐顿方以伐国有功自夸而文帝待之如此可谓得大国之体矣】使中大夫意谒者令肩遗单于后顷之冐顿死子稽粥立号曰老上单于老上稽粥单于初立孝文皇帝复遣宗室女公主为单于阏氏使宦者燕人中行说傅公主说不欲行汉强使之说曰必我行也为汉患者【遣一宦者媵宗室女出嫁外夷此汉廷至末事也一忽之遂为大患臯陶曰兢兢业业一日二日万防岂茍云乎哉】
　　汉孝文皇帝七年冬十月令诸侯王子列侯母妻及二千石无得擅徴捕
　　解题曰按本纪令列侯大夫人夫人诸侯王子及吏二千石无得擅征捕盖汉初法制未定诸侯母妻子征捕纷然吏二千石亦擅征捕不繇所属至是始限之也
　　初置南陵
　　解题曰用秦始皇骊山故事也以文帝之贤而作庙起陵皆蹑亡秦之迹岂当时在廷之臣智皆不足以及此与覇陵在长安南王粲所谓南登覇陵岸回首望长安者也始作未有名故谓之南陵按史记大事记九年以芷阳乡为覇陵是时始有名
　　六月癸酉未央宫东阙罘罳灾
　　解题曰晋灼曰东阙之罘罳独灾也顔师古曰罘罳谓连阙曲阁也以覆重刻垣墉之处其形罘罳阙之屏也按王莽传壊渭陵园门罘罳曰毋使民复思也则罳兼取思之训故有复思之说
　　召长沙王太傅贾谊入见迁以为梁王太傅
　　解题曰按本贾生为鵩赋后岁余贾生征见孝文帝方受厘【如淳曰汉唯祭天地五畤皇帝不自行祠还致福】坐宣室【苏林曰未央宫正室】上因感鬼神事而问鬼神之本贾生因具道所以然之状至夜半文帝前席既罢曰吾乆不见贾生自以为过之今不及也【东坡苏氏策问曰传曰三王臣主俱贤五霸不及其臣文帝不见贾生自以为过之既见不如也文帝岂霸者欤帝自以为不如而魏文帝乃以为过之此又何也抑过之为贤欤将自谓不如为贤欤】居顷之拜贾生为梁懐王太傅梁懐王文帝之少子爱而好书故令贾生傅之【文帝思见贾生而处之者止如此宣室之问其所感者大矣夜半前席其语虽不可得而闻必自本而及末自幽而及明凢谊之所能更者端绪当畧举矣文帝既无立纲陈纪之志而更事之乆谊之短阙无不照知所以不能采其长而弃其短也】
　　汉孝文皇帝八年梁太傅贾谊陈政事
　　解题曰按谊疏及按本传谊数上疏陈政事多所欲匡建其大畧曰臣切惟事势可为痛哭者一可为流涕者二可为长太息者六以传所序考之则纂集谊前后所上疏合为此篇以疏之辞考之则纲条相应又似一时所上何也盖痛哭流涕太息之目必一疏所条画班氏又取它疏以义类相从附之于其间耳如痛哭一条称淮南厉王之諡而厉王追諡置园在文帝十二年又称冯敬匕首防其胸而冯敬之死当在文帝十三年两者皆非谊初为梁王太傅时事凢此类皆班氏所附入也可为痛哭者一谓诸侯强大也【其疏曰今或亲弟谋为东帝亲兄之子西乡而击今呉又见告矣又曰大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪诸侯王既多幼弱茍下分封子弟之令势无不行若至文帝之未诸侯王皆壮则此防不可行矣谊之献言适其时也】可为流涕者二谓匈奴谩娒侵掠有可制之策而不用也【其疏曰今西边北边之郡虽有长爵不轻得复五尺以上不轻得息言边民有髙爵及未成丁者皆有戍守之苦也又曰陛下何不试以臣为属国之官以主匈奴行臣之计请必系单于之颈而制其命伏中行说而笞其背其计即三表五饵是也贾谊书谓人之状好人之技仁道也信为大操常义也好有实已诺可期十死一生彼将必至此三表也赐之盛服车乗以坏其目赐之盛食珍味以壊其口赐之音乐妇人以坏其耳赐之髙堂邃宇仓库奴婢以坏其腹于来降者上以召幸之相娱乐亲酌而手食之以坏其心此五饵也所谓直数百里外威令不信者汉都长安去匈奴界甚不逺耳使文帝臣事匈奴则足反居上首顾居下诚不可一朝居今但嵗致金絮采缯而谊以为臣下之礼辞意亦廹切矣】可为长太息者有六见于史者有三变风俗也【其疏曰今民卖僮者为之绣衣丝履偏诸缘内之闲中是古天子后服所以庙而不宴者也而庶人得以衣婢妾白谷之表薄纨之里以偏诸美者黼绣是古天子之服今富人大贾嘉防召客者以被墙且帝之身自衣皂绨而富民墙屋被文绣天子之后以缘其领庶人妻妾缘其履此臣所谓舛也观此则徒善不足以为政之言审矣又曰商君遗礼义弃仁恩并心于进取行之二岁秦俗日败故秦人家富子壮则出分家贫子壮则出赘借父耰锄虑有徳色母取箕箒立而谇语抱哺其子与公并倨妇姑不相说则反唇而相稽其慈子嗜利不同禽兽者亡防耳曩之为秦者今转而为汉矣然其遗风余俗犹尚未改所谓行之二嵗秦俗日败者此语必有所传也又曰甚者杀父兄矣盗者剟寝戸之帘搴两庙之器白昼大都之中剽吏而夺之金矫伪者出防十万石粟赋六百余万钱乗传而行郡国以张释之廷尉奏当考之则谊所言皆当时实事也】教太子也【其疏曰秦使赵髙傅胡亥而教之狱所习者非斩劓人则夷人之三族也故胡亥今日即位而眀日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视已成事又曰前车覆后车诫夫三代之所以长乆者其已事可知也然而不能从者是不法圣智也秦世之所以亟絶者其辙迹可见也然而不避是后车又将覆也谊之言如此深切者以景帝资禀不美如提博局杀吴太子一事之所共见也文帝晚年用晁错为太子家令未尝熟复谊此疏耶】体貌大臣也【谊论体貌大臣与袁盎臣主失礼之言异矣顔师古曰谊上疏言可为长太息者六今此至二而止盖史家直取其要切者耳故下赞云掇其切于世事者着于】谊之所论大抵以事迹之可见者为先后缓急之次至于引君当道者则独阙焉太史公曰贾谊晁错眀申商熟味此疏蔼然有洙泗典刑未见为申商者读至于诸侯王皆众髋髀释斤斧之用而欲婴以芒刅不缺则折数语而后知之孟子告万章曰子以为有王者作将比今之诸侯而诛之乎其教之不改而后诛之乎孔孟之学盖如此
　　夏封故淮南王长子四人为列侯
　　解题曰按史记列孝文八年上怜淮南王淮南王有子四人皆七八岁乃封子安为阜陵侯子勃为安阳侯子赐为周阳侯子良为东成侯
　　汉孝文皇帝十年将军薄昭有罪自杀
　　解题曰按外戚恩泽侯表轵侯薄昭十年坐杀使者自杀帝临为置后按绛侯世家勃之益封受赐尽以予薄昭是时盖文帝元年也方帝即位之始昭受大臣重赂而莫之禁则稔其恶者非一日矣
　　帝幸上林拜虎圈啬夫为上林令谒者仆射张释之谏乃止
　　解题曰通鉴载于三年以本考之荀氏书于此年是也按本释之有兄仲同居以訾为骑郎【郎选其涂非一有以父兄任子弟为郎者如张安世袁盎是也有以富赀为郎者汉仪注谓訾五百万得为常侍郎如张释之司马相如是也有以献防上书而为郎者娄敬主父偃是也有以孝弟为郎者冯唐是也董仲舒对防但云吏二千石子弟选郎吏及以富訾者盖多出此两涂耳】事孝文帝十嵗不得调【顔师古曰调选也】无所知名释之曰乆宦减仲之产不遂【郎中比三百石不足以自赡故减仲之产】欲自免归中郎将袁盎知其贤惜其去乃请徙释之补谒者【所谓选也郎之进退将实主之】释之既朝毕因前言便宜事【初拜官而朝也】文帝曰卑之毋甚髙论令今可施行也【贾谊之言宜不用】于是释之言秦汉之间事秦所以失而汉所以兴者乆之【汉初名臣皆知之武帝以后识此者亦少矣】文帝称善乃拜释之为谒者仆射【以为谒者之长也】释之从行登虎圏上问上林尉诸禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对响应无穷者文帝曰吏不当若是邪尉无赖【上林尉失职固可责虎圏啬夫若但对圏中所畜之数则不为侵官今鬻儇薄如此岂可奬耶】乃诏释之拜啬夫为上林令释之乆之前曰【乆之踌蹰未即承命也汉书删此二字】陛下以绛侯周勃何如人也上曰长者也【绛侯眀年方薨】又复问东阳侯张相如何如人也上复曰长者释之曰夫绛侯东阳侯称为长者此两人言事曾不出口岂效此啬夫喋喋利口防给哉且秦以任刀笔之吏吏争以亟疾苛察相髙然其敝徒文具耳无恻隠之实【欲知秦之所以亡观此两语足矣】以故不闻其过陵迟而至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于景响举错不可不审也文帝曰善乃止不拜啬夫上就车召释之参乘徐行问释之秦之敝具以质言【具以质言即坎六四用缶之意也惜乎其所知者特秦汉得失耳】至宫上拜释之为公车令紫微吕氏本中曰世之治也君子在上位而其说行世之不治君子在下位而其说隠夫说非隠也上之人不能显其言而用之也虽然君子为是非一人之私言也天下之公论也天下之公论不能尽隠不行于上必于乡党闾里而世之好事者常必相与珍贵而扶持之及世之有为则必质前日不用之说以为治取乡党闾里之所珍贵而扶持者达之于朝廷施之于四海其效可覩也当汉之治其用人必先曰长者举事必先曰大体懐王之遣诸将入关也曰不如更遣长者扶义而西今诚得长者徃无侵防宜可下于是独以髙祖素寛大长者卒遣髙祖文帝初立召田叔问曰公知天下长者乎对曰臣何足以知之上曰公长者宜知之叔顿首曰故云中守孟舒长者也并论孟舒所以为长者张释之问文帝陛下以绛侯周勃何如人也上曰长者又复问东阳侯张相如何如人上复曰长者直不疑张欧之徒皆以长者处官世皆亦长者子之及宣帝恱龚遂之对曰君安得长者之言而称之此皆汉之治用人必先长者騐也袁盎当文景之世常引大体慷慨汲黯事武帝亦引大体不拘文法太史公酷吏称自郅都杜周之属皆以酷吏为声郅都伉直引是非争天下大体田蚡与窦婴争辩韩安国数蚡何其无大体也及邴吉为相尝出逄清道群鬬死者不问问牛喘吐舌者恐时气失节有所伤害掾吏服吉知大体皆汉之治举事必先大体騐也用人必先长者举事必先大体此固汉之所以为治而非汉之君臣建为此言也因秦之世其说不行而为乡党闾里珍贵而扶持之者汉知天下公论所主取而用之尔方秦之末其用人先苛察亟疾以防给为务以相先为能以众论为陋而不取以在下者为相阿党朋比而不用其举事不以长逺重厚为计而不可拔者计其入不考其出便于今不谋于后安于上不问其下之当否也持重者以为可鄙简朴者以为可厌秦之治如此宜夫二说之不用也呜呼说之不用弃于上而隠于下为上者不可不察也
　　诸侯王皆来朝
　　解题曰史记大事记今年书诸侯王皆来朝然则吴王称疾不朝其犹在是岁之后欤
　　遣太常掌故鼂错徃济南伏生所受尚书
　　解题曰史记本曰伏生者【张晏曰伏生名胜伏氏碑云】济南人也故为秦博士孝文帝时欲求能治尚书者天下无有乃闻伏生能治欲召之是时伏生年九十余老不能行于是乃召太常使掌故鼂错徃受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者繇是颇能言尚书诸山东太师无不渉尚书以教矣史失其年按鼂错错受尚书伏生所还因上便宜事以书称说诏以为太子舎人门大夫家今载于拜家令之前年
  </div>
  <div class="pagination">
   <a href="大事记_page43.html">
    上一页
   </a>
   <span>
    ...
   </span>
   <a href="大事记_page39.html">
    39
   </a>
   <a href="大事记_page40.html">
    40
   </a>
   <a href="大事记_page41.html">
    41
   </a>
   <a href="大事记_page42.html">
    42
   </a>
   <a href="大事记_page43.html">
    43
   </a>
   <span class="current-page">
    44
   </span>
   <a href="大事记_page45.html">
    45
   </a>
   <a href="大事记_page46.html">
    46
   </a>
   <a href="大事记_page47.html">
    47
   </a>
   <a href="大事记_page48.html">
    48
   </a>
   <a href="大事记_page49.html">
    49
   </a>
   <span>
    ...
   </span>
   <a href="大事记_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
