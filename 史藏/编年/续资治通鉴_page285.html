<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 285 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 285 页/共 372 页</h1>
    <div class="content">　　以张磻为参知政事，丁大全同知枢密院事兼权参知政事。
　　庚戌，申严诸路州县稽留敕书、奉行不谨及递兵违慢之弊。
　　九月，壬子朔，以久雨，出封桩库十八界楮币二十万赈都民，三衙诸军亦如之。
　　诏：“今后台臣迁它职而辄出关者，准违制论。著为令。”
　　辛酉，大飨于明堂，大赦。
　　蒙古乌兰哈达遣使招安南降，安南人囚其使，遂议征之。播州边境告警。
　　甲戌，帝曰：“播州乞兵，想事势颇急，当令夹击。”程元凤曰：“已令硃禩孙袭其后，吕文德遏其前，即圣训所谓夹击也。”时朝议徒托空言，幸蒙古兵未入境耳。
　　戊寅，以史嵩之薨，辍视朝。嵩之为相，虽饰诈要誉，而肺肝如见，不为公论所予。
　　己卯，以王福为左金吾卫上将军、知和州，吉文瑫主管殿前司，郭浚主管侍卫步军司。
　　回鹘献水晶盆、珍珠伞等物于蒙古，可直银三万馀锭。蒙古主曰：“方今百姓疲敝，所急者钱耳，朕独有此何为！”却之。赛音谔德齐以为言，蒙古主稍偿其直，且令今后无复有献。
　　蒙古诸王伊逊克、驸马约苏尔等请伐宋，蒙古主亦怒宋囚使臣，是月，议出师南伐。
　　冬，十月，乙酉，恭谢景灵宫。
　　庚寅，张磻薨，辍视朝。
　　癸巳，雷。
　　丁酉，以林存为端明殿学士、签书枢密院事。
　　己酉，以雪，出封桩库十八界楮币二十万赈都民，三衙诸军亦如之。
　　庚子，以皇子忠王禥为遂安、镇南军节度使。
　　蒙古乌兰哈达进兵压交南境，安南国王陈日煚隔洮江列象骑、步兵甚盛。乌兰哈达分军为三队济江，齐齐克图从不流先济，大师居中，驸马怀图与阿珠在后，仍授齐齐克图方略曰：“汝军既济，勿与之战，彼必来逆我，驸马断其后，汝伺便夺其船，蛮若溃走，至江无船，必为我擒矣。师既登岸，即与战。”齐齐克图违命，安南人虽大败，得驾舟逸去。乌兰哈达怒曰：“先锋违我节度，国有常刑！”齐齐克图惧，饮药死。乌兰哈达入安南，日煚遁入海岛。蒙古得前所遣使于狱中，以破竹束体入肤，比释缚，一使死，因屠其城。日煚请款，乌兰哈达乃大飨军士而还。
　　十一月，壬戌，诏曰：“朕轸念军民，无异一体。尝令天下诸州建慈幼局、平籴仓、官药局矣，又给官钱付诸营置库，收息济贫乏。奈郡守奉行不谨，所惠失实，朕甚悯焉！更有毙于疫疠、水灾与夫殁于军者，遗骸暴露，尤不忍闻也。可行下各路清强监司，严督守臣宣制安抚。”
　　癸酉，帝谓辅臣曰：“将帅提兵征伐，当直入播境，须令追袭进剿，仍抚循诸蛮，不可纵军士骚扰以失其心。”甲戌，又曰：“上流之报稍宽，正是自治之岁月也。”
　　乙亥，帝曰：“昨付出《黄平图》，其间险要处皆当置屯。”程元凤言：“黄平、清浪、氵舞溪三处，当审度缓急，分置大小屯。”
　　十二月，辛巳朔，以李曾伯为资政殿学士、湖南安抚使兼广西制置使，置司静江府。
　　丁酉，诏：“三衙及江上诸军应从职事，并要战功及队伍中人，不许以任子、杂流非泛补授。其离军者，止许授不理务差遣。果有材略功绩，从制阃保明，却与理务。”
　　蒙古皇弟呼必赉入见蒙古主于行宫，相对泣下，竟不令有所白而止。因罢钩考局，而呼必赉所署置诸司皆废。
　　　　 ○理宗建道备德大功复兴烈文仁武明圣安孝皇帝宝祐六年（蒙古宪宗八年）
　　春，正月，辛亥朔，以丁大全参知政事兼同知枢密院事，林存兼权参知政事。
　　癸亥，诏出封桩库银一万两付蜀阃。
　　诏：“赵景纬屡辞召擢，雅志嘉尚，特改京秩。”
　　癸酉，罢广西经略司，以李曾伯为广南制置使兼知静江府。
　　甲戌，诏：“枢密院编修官吕逢年，诣蜀阃趣办关隘屯栅粮饷，相度黄平、思、播诸处险要缓急事定，具工役以闻。”
　　二月，辛巳朔，以马光祖为端明殿学士、京湖制置使、知江陵府兼夔路策应使、湖南总领。
　　壬辰，雨土。
　　蒙古主命诸王额埒布格居守和林，阿勒达尔辅之，自将南侵，由西蜀以入。先遣张柔从皇弟呼必赉攻鄂，趣临安，塔齐尔攻荆山，又遣乌兰哈达自交、广会于鄂。僧子聪、张文谦言于皇弟曰：“王者之师，有征无战。当一视同仁，不可嗜杀。”皇弟曰：“期与卿等共守此言。”于是分命诸将，毋妄杀，毋焚人室庐，所获生口悉纵之。
　　蒙古耨埒将前军，欲会都元帅阿达哈于成都，四川制置蒲择之遣安抚刘整等据遂宁江箭滩渡，以断东路，耨埒军至，不能渡。自旦至暮，大战，整等军败，耨埒遂长驱至成都。择之命杨大渊等守剑门及灵泉山，自将兵趣成都。会阿达哈卒，耨埒率诸将大破大渊等于灵泉山，进围云顶山城，扼其归路。择之兵溃，城中食尽，亦杀主将以降，成都、彭、汉、怀安、绵等州，威、茂诸蕃悉降。蒙古主以耨埒为都元帅。
　　蒙古遣诸王实喇尔伐西域。实喇尔以札木诺延、郭侃总统诸军，前后平西域克实密尔十馀国，转斗万里，又西渡海，收富浪国，遣使献捷。实喇尔遂留镇西域。
　　安南国王陈日煚传国于长子光昺，光昺遣其婿以方物入贡于蒙古。
　　蒙古洪福源连年伐高丽，积有劳绩；会高丽质子谮福源于蒙古主，遂见杀。
　　三月，辛亥朔，祈雨。
　　乙卯，录行在系囚。
　　丙辰，马光祖请以汪立言、吕文德、王鉴、王登等充制司参议官及辟制司准备差使等官，从之。
　　庚申，诏出封桩库十八界楮币二十万赈三衙诸军。
　　辛酉，录中外系囚。
　　戊辰，以马光祖兼荆湖北路安抚使。
　　夏，四月，庚辰朔，诏以当春不雨，有妨东作，自四月一日，避殿，减膳。癸未，程元凤等乞解机政，不许。
　　甲申，大雨。丁酉，群臣请御正殿，复常膳，表三上，从之。
　　诏：“田应己特差思州驻答刂御前忠胜军副都统制，往播州共筑关隘备御。”
　　辛丑，程元凤罢，以观文殿大学士判福州。时丁大全谋夺相位，元凤谨饬，乏风节，力请罢，寻提举洞霄宫。
　　丁未，以丁大全为右丞相兼枢密使，林存同知枢密院事兼权参知政事，硃熠端明殿学士、签书枢密院事。
　　少保、宁远军节度使、卫国公赵葵，充醴泉观使兼侍读。
　　蒙古主由东胜河渡，次六盘山，军四万，号十万，分三道而进：蒙古主由陇州趣散关，诸王穆格由洋州趣米仓道，万户额埒布格由潼关趣沔州。刘敏舆疾入见，蒙古主问以何言，对曰：“中原土旷民贫，劳师远伐，恐非计也。”蒙古主弗纳。
　　蒙古征益都行省李亶兵，亶言益都南北要冲，兵不可彻，许之。亶遂攻海州、涟水军，夏贵等战却之。
　　五月，癸丑，夏贵进官二等，兼河南招抚使。毛兴特转右武大夫。
　　丁巳，李曾伯言：“广西多荒田，民惧增赋不耕，乞许耕者复三年租，后两年减其租之半。守令劝垦辞，多者赏之。”诏可。
　　丙寅，诏与芮判大宗正事。
　　丁卯，嗣秀王师弥薨。
　　甲戌，李曾伯请屯万兵干钦州，为交人声援；从之。
　　六月，辛巳，帝始闻安南被兵，谓辅臣曰：“安南求援之情颇切，所当严兵以待。”丁大全对曰：“以粮运未至，故调兵未行。”帝曰：“事不可缓。”时安南已为蒙古所破。
　　蒙古皇子阿苏岱，因猎伤民稼，蒙古主责之，挞近侍数人；有拔民葱者，斩以徇，由是秋毫莫敢犯。
　　秋，七月，庚戌，潼川帅臣硃禩孙，言长宁军自办钱粮，创造器具，修筑凌霄城圆备，诏：“易士英特带行閤门宣赞舍人，硃文政、宇文同祖各进官一等，杨震卯等七人减磨勘，将士支犒有差。”寻诏禩孙进官一等。
　　丙寅，帝问边报，丁大全言三边有备无虑。帝曰：“毋恃其不来，恃吾有以待之！”
　　蒙古主留辎重于六盘山，率兵由宝鸡攻重贵山，所至辄破。
　　八月，庚寅，帝曰：“成都系蜀安危，不可不亟图之。”丁大全对曰：“朝廷既已示劝，何事不可为？”时边境危急，而大全习为便给如此。
　　先是高斯得治吴自性之狱，高铸为首恶，黥配广州，捐资免行，至是为丁大全监奴，嗾监察御史沈炎论斯得以闽漕交承钱物，临安尹顾岩傅会其狱。诏斯得夺职镌官，征赃百馀万。安吉守何梦然奉行其事，陵铄甚至。斯得不少挫，竟无所得。
　　都省言：“倭船入界，禁令素严；比岁庆元舶司但知博易抽解之利，听其突来泄贩铜钱，为害甚大。”癸卯，诏沿海制司于滨海港汊严切禁戢。
　　九月，庚戌，雷。
　　丁卯，诏出平籴仓米二万九千九百石有奇，赈粜以收敝楮。
　　己巳，诏：“京城敝楮不堪行用，于封桩库支拨两界好会，尽数收换。”
　　诏出榷务楮币一百万，赈三衙诸军。
　　甲寅，蒙古主进次汉中，都元帅耨埒留密喇卜和卓、刘嶷等守成都，自率众渡马湖，获守将张实，遣之招谕苦竹隘。实入隘，遂与守将杨立坚守。
　　冬，十月，丙子朔，帝以蜀中将帅暴露日久，命与序迁。
　　壬午，蒙古主进次宝峰。癸未，入利州，观其城池并浅恶，以汪德臣能守，赐卮酒奖谕之。遂渡嘉陵江，至白水，命德臣造浮梁以济，进次剑门。
　　乙酉，都省言知隆庆府杨礼守安西堡，敌兵搏城，招诱投拜，礼愤激诟骂，率诸将兵射退之。诏：“杨礼进官二等。仍下诸郡，以励其馀。”
　　丁亥，诏以张实为和州防御使。
　　戊子，蒙古主遣史枢攻苦竹隘，裨将赵仲窃献东南门。师入，杨立巷战死，获张实，支解之。
　　庚寅，都省言广南制置大使司镇抚刘雄飞，提兵亲入横山，分遣将士迎战，杀获头目军器，诏：“雄飞进官三等，将士增秩、赏赉有差。”
　　辛卯，都省言淮民避难渡江，转徙可念，诏：“镇江府、常州、江阴军各出义仓米千石赈之。”
　　庚子，蒙古进围长宁山，守将王佐、徐昕战败。
　　十一月，己酉，诏：“新筑黄平，赐名镇远州。吕逢年进一秩。”
　　蒙古主进攻鹅顶堡、知县王仲降。城破，王佐死焉。翌日，蒙古主入城，杀佐之子及徐昕等四十馀人。诸王穆格、塔齐尔并略地还，引兵来会。
　　辛亥，以流民渡江，出浙西、江东路五州米三万石，命各郡守臣赈之。
　　癸丑，追复余玠官职。
　　丙辰，给事中张镇言徐敏子曩帅广右，嗜杀黩货，流毒桂府，诏依旧羁隆兴府。
　　壬戌，以贾似道为枢密使、两液宣抚大使；硃熠同知枢密院事兼权参知政事，饶虎臣为端明殿学士、签书枢密院事。
　　丁卯，诏：“诸路宪司廉访所部州县，毋得虐民，仍禁止贪赖之害，违者坐之。”
　　召牟子才权工部侍郎。子才以丁大全与董宋臣表里，浊乱朝政，力辞。
　　先是子才在太平州，撰《李白祠记》，又刻《高力士脱靴图》，语多斥宋臣。或以告宋臣，宋臣泣诉于帝。乃与大全合谋，嗾御史交章诬劾子才在郡公燕及馈遗过客为入己，降两官，犹未己。帝疑之，密以椠问安吉守吴子明。子明奏曰：“臣尝至子才家，四壁萧然，人咸知其清贫。陛下毋信谗言。”帝语经筵官曰：“牟子才之事，吴子明乃谓无之，何也？”众莫敢对。戴庆炣曰：“臣忆子才尝缴驳子明之兄子聪。”帝曰：“然。”事遂解。
　　蒙古主进攻大获山，遣王仲招守将杨大渊，大渊杀之。蒙古主督诸军力攻，大渊惧，遂以城降，推官赵广死之，大渊逃归。蒙古主怒，欲屠其城，将官李呼喇齐曰：“大渊去，事未可测，当亟追之。”乃单骑至城下，门未闭，大呼入城，曰：“皇帝使我抚汝军民。”即下马，执大渊手曰：“上方宣谕赏赐，不待而来，何也？”大渊曰：“恐城寨有他变，是以亟归耳。”因与偕来。蒙古主大悦，以大渊为都元帅。
　　蒙古将李亶破海州、涟水军，通判侯畐鏖战死之，举室遇害，馀将士杀伤殆尽。贾似道上章引咎，诏以功自赎。
　　太常寺博士王应麟入对，言：“淮戍方警，蜀道孔艰，海表上流，皆有籓篱脣齿之忧。军功既集而吝赏，民力既困而重敛，非修攘计也。陛下勿以宴安自逸，勿以容悦之言自宽。”帝愀然曰：“边事甚可忧。”应麟曰：“愿汲汲预防，无为壅蔽所欺。”丁大全恶言边事，应麟旋罢。
　　龙州降于蒙古。
　　十二月，丙子朔，诏以明年为开庆元年。
　　庚辰，以蒙古兵入蜀，诏：“荆湖制置使马光祖移司峡州，向士璧移司绍庆府。”时士璧不俟朝命，进师归州，捐家资百万以供军费。光祖亦不待奏请，招兵万人，损银万两以募壮士，迎战于房州。诏光祖、士璧各进一秩。
　　壬午，蒙古都元帅杨大渊，率所部兵与汪德臣分击相如等县。耨埒攻简州，以降将张威为先锋。
　　乙酉，蒙古主次运山，杨大渊遣人招降其守将张大悦，仍以大悦为都元帅；屯将施择不屈死。师至青居山，裨将刘渊杀都统段元鉴以降。
　　丁酉，蒙古破隆州，大良守将蒲元圭降。蒙古主命诸军无俘掠。
　　癸卯，蒙古攻雅州，拔之，石泉守将赵顺降。
　　　　 ○理宗建道备德大功复兴烈文仁武明圣安孝皇帝开庆元年（蒙古宪宗九年）
　　春，正月，乙巳朔，诏饬中外奉公法，图实政。
　　蒙古主驻重贵山北，置酒大会，因问诸王、驸马、百官曰：“今在宋境，夏暑且至，汝等其谓可居否乎？”托驩曰：“南土瘴疠，上宜北还，所获人民，委吏治之便。”巴勒齐曰：“托驩怯，臣愿往居焉。”蒙古主善之。
　　国子监主簿徐宗仁伏阙上书曰：“赏罚者，军国之纲纪，赏罚不明，则纲纪不立。今天下如器之欹而未坠于地，存亡之机，间不容发。兵虚将惰而力匮财殚，环视四境，类不足恃，而所恃以维持人心、奔走豪杰者，惟陛下赏罚之微权在耳。权在陛下而陛下不知所以用之，则未坠者安保其终不坠乎？陛下当危急之时，出金币，赐土田，授节钅戊，分爵秩，尺寸之功，在所必赏，故当悉心效力，图报万分可也。自出兵越江逾广以来，凡阅数月，尚未闻有死战阵、死封疆、死城郭者，岂赏罚不足以劝惩之耶？今通国之所谓佚罚者，乃丁大全、袁玠、沈翥、张镇、吴衍、翁应弼、石正则、王立爱、高铸之徒，而首恶则董宋臣也。是以廷绅抗疏，学校叩阍，至有欲借尚方剑为陛下除恶，而陛下乃释然不问，岂真欲爱护此数人而重咈千万人之心哉？今天下之势急矣，朝廷之纪纲坏矣，误国之罪不诛，则用兵之事不勇。东南一隅，半坏于此数人之手，而罚不损其毫毛，彼方拥厚资，挟声色，高卧华屋，面使陛下与二三大臣焦心劳思，可乎？三军之在行者，岂不愤然不平曰：‘稔祸者谁欤，而使我捐躯兵革之间？’百姓之罹难者，岂不群然胥怨曰：‘召乱者谁欤，而使我流血锋镝之下？’陛下亦尝一念及此乎？”不报。
</div>
    <div class="pagination">
<a href="续资治通鉴_page284.html">上一页</a><span>...</span><a href="续资治通鉴_page280.html">280</a><a href="续资治通鉴_page281.html">281</a><a href="续资治通鉴_page282.html">282</a><a href="续资治通鉴_page283.html">283</a><a href="续资治通鉴_page284.html">284</a><span class="current-page">285</span><a href="续资治通鉴_page286.html">286</a><a href="续资治通鉴_page287.html">287</a><a href="续资治通鉴_page288.html">288</a><a href="续资治通鉴_page289.html">289</a><a href="续资治通鉴_page290.html">290</a><span>...</span><a href="续资治通鉴_page286.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
