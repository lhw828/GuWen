<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 9 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 9 页/共 44 页
  </h1>
  <div class="content">
   资治通鉴后编卷三十一
　　钦定四库全书
　　资治通鉴后编巻三十二
　　刑部尚书徐干学撰
　　宋纪三十二【起柔兆执徐七月尽疆围大荒落十二月凡一年有奇】
　　真宗膺符稽古神功让徳文明武定章圣元孝皇帝
　　大中祥符九年秋七月辛亥飞蝗过京城帝诣玉清昭应宫开寳寺灵隠塔焚香祈祷禁宫城音乐五日先是帝出死蝗以示大臣曰朕遣人徧于郊野视蝗多自死者翌日执政有袖死蝗以进者曰蝗实死矣请示于朝率百官贺王旦曰蝗出为灾灾弭幸也又何贺焉众皆力请之旦固称弗可乃止于是二府方奏事飞蝗蔽天有堕于殿庭间者帝顾谓旦曰使百官方贺而蝗若此岂不为天下笑耶执政皆顿首曰王旦逺识非臣等所及也
　　吕中曰灾异非所以爱君也而董仲舒以为天心之仁爱葢君之所以自爱实灾异警之力也当羣臣争献符瑞之时而徐兖之水江淮之旱内城之火京师之蝗间见层出非人臣不知爱君而天爱君乎
　　诏前降徳音赐酺冝俟来春　乙夘分命内臣与转运使诸州通判职官按视蝗伤苗稼以闻仍许即时改种悉除其租申禁宫城音乐十日　上封者言蝗旱由大臣子弟恣横所致诏曰朕勤遵治化用致洽和而近以蝗蝝伤于苖稼考前书之所记由部吏之侵渔属者郡县之官冒法不检子弟之軰怙势肆求民实怨嗟气用堙郁俯从轻典恐长风自今士大夫各务敦修更思教朂姑念保家之美勿贻败类之羞茍掇显尤难从末减仍令所在官司谨察视之　甲子诏禁京城音乐尽此月　诏自今天下羣官职田并须遵守元制无得侵扰客戸遇灾沴即蠲省之先是殿中侍御史王竒请籍纳职田以助赈贷帝曰朕以此田均济官吏本欲人各足用责其清谨耳竒未晓给田之理然朕每览法寺奏欵在外官属所占职田多逾徃制不能自备牛种或水旱之际又不蠲省致民无告遂罢竒奏降诏申勅焉八月令江淮发运使岁留上供米五十万以备饥年赈济　己巳中使张文昱等言分路检视蝗伤民田约十之一二帝命所定蠲税分数更加优厚　丙戍帝亲制玉皇圣号册文召辅臣同观自禁中具仪防迎赴大安殿摹冩刻玉　枢宻使同平章事陈尧叟罢为右仆射尧叟以久疾求领外任从之寻命判河阳月给实俸嵗赐公使钱百万尧叟入辞别赉钱二百万又作诗饯其行尧叟伟姿貌彊力奏对明辨多任智数乆典机宻军马之籍悉能周记云　丁亥以向敏中使回宴近臣于长春殿不举乐闵也　壬辰羣臣请受尊号册寳表五上从之　九月甲辰兵部尚书参知政事丁谓罢为平江节度使谓上章请外即授本镇旄以宠其行寻命谓知升州谓请归拜墓许之【考异谓忽请外任当有说而实録正史皆不载疑此未得其实】　丙午以翰林学士陈彭年为刑部侍郎王曽为左谏议大夫权御史中丞张知白为给事中并参知政事枢宻直学士任中正为工部侍郎枢宻副使曽知白彭年等与王旦同在中书尝乗间谓旦曰曽等防擢至此公力也愿有所禆补旦曰愿闻之曽曰每见奏事其间有不经上览者公批防行下恐人言之以为不可旦逊谢而已一日奏对旦退曽等俱留帝惊曰何事不与王旦同白曽等乃以前説闻于帝帝曰所行公否皆曰公帝曰王旦事朕多厯年所朕察之无毫髪私自东封后朕谕以小事一面专行卿等当谨奉之曽等退而谢于旦曰上之委遇非曾等所知也旦曰向防谕及不可自言先得上防今后更頼诸公防益畧不介意右谏议大夫凌防自成都代还帝将擢任之防防已病帝谓王旦曰防有才用治蜀敏而能断旦曰防性质淳和临莅疆济帝曰然于是命为给事中权御史中丞丁未曹玮言嘉勒斯赉宗格等率蕃部兵三万余入冦至伏羌寨都谷即领军击败之逐北二十余里斩首千余级生擒七人官军被伤者百六十人阵没者六七十人诏赐玮及驻泊钤辖高继忠都监王懐信锦袍金带噐币将校立功者第迁一资仍赐金帛阵没者防其家先是翰林学士李廸召对龙图阁命草诏书徐谓廸曰曹玮在秦州屡请益兵未及遣遽辞州事谁可代玮者对曰玮知嘉勒斯赉欲入冦且窥関中故请益兵为备非怯也且玮有谋畧诸将皆非其比何可代陛下重发兵岂非将上玉皇圣号恶兵出冝秋门耶今关右兵多可分以赴玮帝因问关右几何对曰臣向在陜西以方寸小册书兵粮数备调发今犹置佩囊中帝令自探取目内侍取纸笔具防某处当留兵若干余悉赴塞下帝顾曰真所谓颇牧在禁中未几嘉勒斯赉果犯边秦州方出兵复召问曰玮战克乎对曰必克及玮防书至帝谓廸曰卿何料之审也廸曰嘉勒斯赉大举入冦使谍者声言以某日下秦州防食以激怒玮玮勒兵不动坐待其至是则以逸待劳臣用此知其决胜也【考异司马光记此事多差误今不取并依本传】
　　吕中曰嘉勒斯赉李继迁均之为西蕃首领也惟朝廷与继迁以国姓则继迁骄与斯赉以官则斯赉叛盖无驾驭之道而徒施羁縻之术所以长其骄而速其叛也若曹玮者可谓良将矣能知斯赉之必叛防徳明之可图料元昊之必反此其智岂徒决兵家之胜负而已哉
　　庚戍以不罢重阳宴令诸路转运使督民焚捕蝗蝻时以愆亢有龟山僧智悟就开寳寺福圣塔断左手祈是日雨降自秋不雨帝忧形于色减膳撤乐徧走羣望及是霑沛中外欣庆分遣官致谢于所祈处上作甘雨应祈诗近臣毕和　诏诸州蝗旱今始得雨方在劝农所宜省事凡诸营造悉罢之　己未诏诸州县七月以后诉灾伤者准格例不许今嵗蝗旱特听受其牒诉青州言飞蝗投海死海水所激积于岸侧凡百里　所修玉局观上青宫悉罢　诏灾伤州军有以私廪赈贫民者二千石与摄助教三千石与大郡助教五千石至八千石第授本州文学司马长史别驾　庚午内出北靣榆桞图示辅臣数逾三百万帝曰此可代鹿角也雄州李允则颇用心于此朕尝询其累任劳课书厯否对曰设官本要莅事但当竭力何得更谋课最此言亦可嘉也　先是六月京畿京东西河北路蝗蝻继生弥覆郊野食民田殆尽七月过京师羣飞蔽空延至江淮南趣河东及霜寒始尽飞蝗之过京城也帝方坐便殿閤中御膳左右以告帝起临轩仰视则蝗势连云障日莫见其际帝默然还坐意甚不怿乃命撤膳自是圣体遂不康　冬十月壬申朔诏以来年正月二日诣景灵宫奉上圣祖徽号礼仪院言正月天书降用上元日朝拜玉清昭应宫十月圣祖降请以下元日朝拜景灵宫着为定式　己卯王钦若表上翊圣保徳真君传三卷帝制序　初祠部员外郎吕夷简提防两浙路刑狱时京师大建宫观伐材木于南方有司责期防峻急工徒至有死者诬以亡命收系妻子夷简疏请缓役从之又言盛冬挽运艰难冝须河流渐通以兵卒畨送及代归帝谓曰观卿所奏有为国爱民之心矣乃擢刑部员外郎兼侍御史知杂事嵗蝗旱夷简请责躬修政严饬辅相思所以共顺天意及奏弹李溥专利罔上冦凖判永兴黥有罪者徙湖南道由京师上凖变事夷简曰凖治下急是欲中伤凖耳冝勿问益徙之逺方帝从之　先是丁谓力庇李溥主行新法言不便者虽众谓特之益坚及谓罢政羣议复起帝谓王旦等曰茶盐之利要使国用赡足民心和悦卿等冝熟思之旦等曰此属邦计欲选官与三司再行定夺臣等参详可否奏裁帝曰卿等冝即具诏明述恤民之意丁酉遂下诏言茶盐等一依常例更不别生名目致有疑误亏损　十一月甲辰三司言诸司欠商贾飞钱欲罢来年官市缯绢偿之诏发内藏钱二十万缗以给其费　河西节度使石普上言九月下旬日食者三又言商贾自秦州来言嘉勒斯赉欲阴报曹玮请以臣尝所献阵图付玮可使玮必胜先是帝方崇符瑞而普请罢天下醮设岁可省缗钱七十余万以赡国用遂忤帝意于是帝益以普言逾分而枢宻使王钦若因言普欲以边事动朝廷帝怒欲遣使就劾宰相王旦请先召还命知杂御史吕夷简推鞫狱具集百官参验九月下旬日不食普坐私藏天文罪应死诏除名配贺州遣使絷赴流所帝谓辅臣曰普出微贱性轻躁千求不已既懵文艺而假手撰述以揣摩时事朕以先朝故每容忍之而普言益肆録其微效俾贷极典闻普在流所思防子輙泣下流人有例携家否王旦等曰律无禁止之文诏许挈族以行寻命房州安置増屯兵百人守防之普倜傥有胆略凡预讨伐闻敌所在即驰赴之两平蜀盗大小数十战摧锋与贼角众伏其勇颇通兵书隂阳六甲星厯推步之术　壬子以知秦州曹玮为秦州都部署依前兼泾原仪渭州镇戎军縁邉安抚使以礼部郎中李及为太常少卿知秦州时玮数上章求解州事帝问王旦谁当代玮者旦荐及可任帝即命之众议皆谓及非守边才秘书监杨亿以告旦旦不答及至秦州州之将吏心亦轻之防有屯驻禁军白书掣妇人金钗于市中吏执以闻及方坐观书召之使前畧加诘问其人服罪及不复下吏亟命斩之复观书如故将吏皆惊服不日声誉逹京师亿闻之复见旦具道其事且言旦知人之明旦笑曰外廷之议何其易得也禁军戍边白昼为盗于市中此固当斩乌足以为异政乎旦之用及者其意非在此也夫以曹玮知秦州戎羌詟服边境之事玮处之已尽其冝使他人往必矜其聪明多所变置败壊玮之成绩旦所以用及者但以及重厚必能谨守玮之规摹而已亿由是益服旦之识度【考异李焘曰此事据司马光记闻然光谓玮在秦州七年及以枢宻直学士代之则误及代玮知州事耳玮总兵马如故旦玮去年九月方自渭徙秦其在秦才一周岁实未久也及为宻学乃天禧四年正月今但为太常少卿玮虽总兵马而及知州事禁军白画盗民物守臣固可斩不必为主将也光又云及为主将葢误以及即代玮总兵马者故云尔今畧删改使不相扺牾更须考之】　乙卯诏改来年元曰天禧　十二月戊戌奉天书置天安殿玉皇寳册衮服二圣绛纱于文徳殿帝致斋于崇徳殿己亥酌献讫奉天书及玉皇寳册衮服赴玉清昭应宫圣祖寳册僊衣赴景灵宫帝遂宿斋于玉清昭应宫
　　天禧元年春正月辛丑朔改元奉天书升太初殿行荐献礼上玉皇大天帝寳册衮服又诣二圣殿奉上绛纱奉币进酒诸路分设罗天大醮是日帝斋于景灵宫壬寅奉上圣祖册寳仙衣于天兴殿礼毕车驾还内羣臣入贺于崇徳殿　丙午诏以是月十五日行宣读天书之礼　庚戍亲飨六室是日帝斋于南郊之青城辛亥奉天书合祭天地以太祖太宗并配还御正阳门大赦天下赏赐如东封例免灾伤州军见欠田租及和籴减荆湖南路盐价蠲天下逋欠虽盗用经三十年者亦蠲之遂御天安殿受尊号册寳　乙卯帝与羣臣读天书于天安殿　戊戍诏以四月一日为天祺节其制度悉如天贶【考异天祺节宋史作天祥今从长编及东都事畧】　丙寅命宰相王旦为兖州太极观奉上册寳使　己巳给事中孙仅卒帝曰仅笃于儒学性端慤中立无竞深可惜也命迁其子官　二月三司假内藏库钱五十万贯　庚午诏赈灾发州郡常平仓　壬申帝御正阳门观酺凡五日丁丑诏别置谏官御史各六员増其月俸不兼他职每月须一员奏事或有急务听非时入对及三年则绌其不胜任者　戊寅内外官并加防　帝作三惑论三惑歌并注仍缋画刻板摹本以赐辅臣　发常平仓粟出籴以济贫民京市物贵故也　丙戌帝斋于长春殿丁亥设元天大圣后版位于文徳殿帝亲酌献拜授册寳于王旦仙衣于赵安仁旦等跪受奉以升辂具卤簿仪卫所过禁屠宰二日官吏迎拜至兖州遣官三十员袴褶前导奉册日帝不视朝　庚寅进封李公蕴为南平郡王　辛卯召太子中允直龙图阁冯元讲易于宣和门之北阁待制查道李虚已李行简预焉自是听政之暇率以为常因数访大臣能否而行简无所怨昵必尽称道其长人推其长者　初有日者上书言宫禁事坐诛籍其家得朝士所与徃还占问吉凶简尺帝怒欲尽付御史按罪王旦具请以归翌日白上曰此人之常情且语不及朝廷不足究治因自取旧所占问者进曰臣少贱时不免为此必以为罪愿并臣下狱帝曰此事已发何可免旦曰臣为宰相执国法岂可自为之幸于不发而以罪人帝意解旦至中书悉焚所得书既而大臣有欲因是以挤己所不快者力请究治帝令就旦取书旦曰臣已焚之矣由是获免者众　己亥刑部侍郎参知政事陈彭年卒帝闻之即幸其第涕泗良乆赠右仆射諡文禧録其子孙甥侄彭年敏给彊记尤好仪制防革刑名之学平居手不释卷属词顷刻而就未尝抒思自升内阁即以翰墨为己任不欲领他务及李宗谔卒杨亿病退彭年专其任事务益繁愈勤职以固宠手披简防口对賔客及胥吏白事满前或宻答诏问晓夕若是形神皆耗及卒帝甚追悼其妻每入谒多获赐赉然彭年素奸谄时号九尾野狐在翰林日尝诣中书谒宰相王旦辞不见翌日复至自言有事当啓白旦谕令见向敏中他日敏中命吏取彭年所留文字示旦旦瞑目索纸封之敏中曰何不一览旦曰不过兴建符瑞图进取耳始彭年仕未逹求为大理寺详断宫张齐贤时当国一见輙不可人问其故齐贤曰此人在朝必乱国政或疑齐贤过甚后乃服其知人【齐贤云云据王皥百一编附见】　戊午以枢宻使王钦若为防灵观使防灵初置使命参知政事兼领于是王曽次当为之钦若方挟符瑞固恩宠意欲得此曽因恳辞焉帝颇不怿谓曽曰大臣冝傅防国事何遽自异耶曽顿首谢曰君从谏为明臣尽忠为义陛下不以臣驽病使待罪政府臣知义而已不知异也【考异李焘曰叶清臣王曽言行録曽縁此罢政及中谢日具述钦若欲自领使上意大悟于是钦若出知余杭然钦若之出盖不因此误也今不取】　庚申免潮州逋盐三百七十余万斤　江南提防刑狱范应辰上言伏覩辛亥制书常赦不原者咸除之臣谨按吕刑云五刑之疑有赦五罚之疑有赦今奸凶之軰宻料赦期肆其残酷方合正典刑而遽逢霈泽配为卒伍皆给衣粮又何异赏人为盗耶较诸疑则赦之谅有殊矣望自今凡有知赦在近而故为罪戾者死罪已下递减一等断之帝曰先帝因郊礼方议肆赦致斋之夕有朝士秦再思上书愿勿赦且引诸葛亮佐刘备数十年不赦事先帝颇疑之时赵普为相因入对言曰圣朝开创已来具存彛制每三年郊祀即覃肆眚所谓其仁如天尧舜之道也至若刘备偏据一方区区用心臣窃为陛下不取先帝善其对赦宥之文遂定应辰发论颇见尽心然全无赦宥亦恐难行张知白曰古人所谓数则不可无之实难斯为确论也是春京畿旱　夏四月庚午王旦至自兖州言曹济
　　徐郓州广济淮阳军每年船运上供斛斗三十七万石去嵗蝗旱望免夏税一料支移诏可　乙亥出圣祖神化金寳牌分给京城寺观及天下名山牌长二寸许广寸余面文曰玉清昭应宫成天尊万寿金寳背文曰永镇福地其周郭皆隠起蛇龙华葩之状封以绛囊漆匣帝亲题署之　壬午赐进士伟及第贾昌朝同出身大礼之初贡举人献颂者甚众诏近臣详考惟伟及昌朝可采故召试学士院而命之　甲申命龙图阁待制查道知虢州将行帝御龙图阁饮饯之时虢州蝗灾道既至不俟报出官廪米设糜粥振饥者发州麦四千斛给农民种所全活万余人　乙酉以著作郎刘煜为右正言时准别诏置諌官煜首预其选上曰谏官御史当识朝廷大体乃为称职煜温叟之子也尝知龙门县羣盗杀人煜捕得之将械送府恐道亡去皆斩之众伏其果通判益州召还时王治蜀或言其政苛暴因对帝问治状与凌防孰愈煜曰策在蜀嵗丰事简故得以寛假民比嵗小歉盗贼间发非诛杀不能禁然曙所行亦未尝出法外也帝然之曙峻法以绳盗贼赃无轻重一切戮之众股栗居数月盗贼屏窜蜀民外户不闭尝有卒夜告其军谋乱者曙立辨其伪斩之民安其政以比张咏号前张后王
　　吕源曰天禧之前羣臣百执事皆得言事不专主于防諌之臣也真宗既因浮议创建言官于是首擢刘煜次用鲁宗道奏防并令亲书许通进司进入时煜与宗道多以细之事塞责真宗尝有不悦之辞自是而后朋党兴矣
　　五月甲辰太保平章事王旦以疾求退旦登柄用凡十八年为相一纪谦退周谨每迁官受赐常有愧避之色素羸多疾又以名位太重忧畏不自安自东鲁复命益臞瘠不任趋谒连拜章求解帝优诏褒答继以面谕戊申制授太尉兼侍中听五日一赴起居因入中书遇军国重事不限时日入预参决旦闻命愈恐家居不出手疏恳请去位且言私门百口属疾将遍欲退身以息灾咎今加此峻秩则是愈増罪衅辞意坚苦【考异实録云旦奉诏诣便殿占谢固让新命据本传及神道碑并云旦不出也恐实録未可全信今不取】又遣其子诣向敏中附奏乃诏止加封邑其余优礼悉如前制己酉荧惑犯太微　诏以仍嵗蝗旱遣使分路安抚　以高邮军民荀懐玉为本军助教以其出米麦三千解济饥民故也仍许自今为例　丙辰开封府及东京陜西江淮两浙荆湖路百三十州军并言二月后蝗蝻食苖诏遣使臣与本县官吏焚捕每三五州命内臣一人提举之西京应天禅院太祖皇帝神御殿成为屋凡九百九
　　十一区己未命宰相向敏中为奉安圣容礼仪使入内都知张景宗管句迎奉左谏议大夫戚纶告永昌陵以秘书丞谯人鲁宗道为右正言用新诏也　殿中侍御史张廓言奉诏京东安抚民有储蓄粮斛者欲诱劝举放以济贫民俟秋成依乡例偿之如有欠负官为受理从之　契丹萧和卓伐高丽不克而还　六月丙子右正言鲁宗道言亲民之官政事最切汉宣帝凡拜刺守相必亲见之考察其言观其能否今或未然凡除知州通判京朝官知县满三五人宜令大臣延之中书察其应封考其臧否县令则择防阁有风鉴闻望臣僚主遣之能否之间各知其状恐于圣政稍得其冝又审官之任本宰相之职冝妙选英哲以委之庻激浊清渐得良牧贤宰则斯民之大幸也　庚辰发运使言真州等处转般仓及江浙上供米二百二十余万斛欲留逐处以济阙乏从之　盗发后汉高祖陵论如律并劾守土官吏遣内侍王克让以礼治知制诰刘筠祭告因诏州县申前代帝王陵寝樵采之禁　甲申以武昌节度副使邉肃知光州用辛亥郝书也时刑部奏其元犯帝曰肃在邢州日方契丹侵扰屡诏令弃城入保肃能固守颇着诚效虽冒贿赂亦累该赦宥矣故特授以郡向敏中尝谓王旦曰邉同年责己乆牵复可乎旦曰为近臣坐岂得便陞进耶敏中语数及之旦曰旦非于同年无情公若欲用之须旦死可也敏中乃已　诏金部员外郎提中书制勅院五房公事刘明恕自今遇庆节大礼许依枢宻副都承防例进奉上夀仍赴宴防始更旧制也【考异祥符六年二月王旦言其不可王曽言行録云堂吏刘明恕宰相以其服勤嵗乆官为望郎引枢宻都承防例将异其礼公以政府表则之地不可隳旧章乃议羣吏晨谒之际独俾陞阶复援恩例改三品服公皆以为不可由是止令先谒于阶戺之前其后又议谨择堂吏将以进士防名者充选公曰我朝承有唐故事设此科谓之将相科岂当屈以趋走吏耶众皆赧服而止】　秋七月辛丑以蝗蝻再生遣官分祷京城宫观寺庙仍令诸州公署设祭坛　己酉右正言刘鲁宗道等言每有章疏例于閤门投进事颇非便欲于通进银台司进入从之又言章疏例须手冩伏縁笔札不精虑渎圣览诏冝令亲书　王旦以病坚求罢相甲寅召对滋福殿左右掖扶而升帝覩其瘦瘁悯然曰朕方欲以大事托卿而卿疾如此奈何因命皇子出拜旦惶恐走避皇子随而拜之旦言皇子盛徳必任陛下事因荐可为大臣者十余人其后不践两府者独凌防李及旦退复上疏请去位帝乃许之【考异李焘曰旦遗行録及神道碑并称皇太子按此时未建东宫今但称皇子防要亦称皇太子又以为祥符九年事尤误也】丁巳以旦为太尉仍领玉清昭应宫使特给宰相俸料之半令礼官草仪赴上尚书省旦端重坚正明逹治体接物若甚和易而风格峻整当官莅事庄厉不可犯其为宰相务遵法守度重改作善于论奏言简理顺每与同列论事帝前或枉正相戾虽未尝廷争然自守直道不为曲辩所迁有识畧善镇定大事其于用人不以名誉必求其实居家賔客满堂必察其可言及素知名者别召与语询访四方利病或使疏其言而献之宻籍其名以荐人未尝知諌议大夫张师徳两诣旦门不得见意为人所毁以告向敏中敏中乗间言之旦曰旦处安得有毁人者及议知制诰旦曰可惜张师徳敏中问之旦曰师徳名家子有士行不意两及吾门状元及第荣进素定当静以待之若复奔竞彼无阶而入者当如何也旦被人谤辄引咎不辨至人有过失虽人主盛怒可辨者辨之必得而后已当国嵗乆帝益倚信所言无不听虽他宰相大臣有所议必曰王旦以为何如事无大小非旦言不决契丹尝于嵗给外别假钱旦请以所给三十万内各借三万仍谕次年额内除之契丹得之大慙次年复下有司契丹所借金币六万事属微末令仍依常数与之后不为比当是时兵革不用海内冨实羣工百司各得其职故天下至今称为贤宰相　三司请依常嵗于开封府界均买草千余万围帝以螟蝗为害虑烦民力令中书枢宻院议其可否向敏中曰国家监牧马数万先朝倍多广费刍粟若令羣牧司度数出卖散于民间缓急取之犹外厩耳王钦若曰敏中之论实为便利臣请别具条奏帝可之吕中曰国初之马市之于戎而养之于官自天禧以后向敏中建议不欲养之于官而养之于民夫市之于戎则中国防其利养之于民则生民防其害今养之于民固外厩也然惜一时之费而忘百年之备缓急将何所恃哉不惟有害于民而且无益于官此説一行王荆公所以有保马戸马之法也
　　八月庚午以枢宻使同平章事王钦若为左仆射平章事先是帝欲相钦若王旦曰钦若遭逢陛下恩礼已隆且乞令在枢宻院两府任用亦均臣见祖宗朝未尝使南人当国虽古称立贤无方然必贤士乃可臣位居元宰不敢阻抑人此亦公议也帝遂止及旦罢卒相钦若钦若尝语人曰为王子明故迟我十年作相
　　吕中曰康节在天津桥上闻杜鹃声曰朝廷将用南人为相天下自此多事矣南人当国自钦若始不待王公旦而后见也然国初三阳方长则南不足以胜北熈宁一阴濳萌则北不足以胜南此风气推移人才消长之也
　　礼仪院奏详定太尉王旦赴上仪注国初以来三公不兼宰相无赴上之礼帝优宠大臣特有是命然旦终以病不赴　帝以先所遣按巡诸路使者方属西成或妨农事乃悉召赴阙所在百姓委长吏倍加安抚无令輙有骚扰　丙子诏京城禁园草地听民耕牧　丙戍以都官员外郎判三司都磨勘司浦城黄震为江淮两浙荆湖制置发运使赐金紫先是李溥出自三司小吏为发运使十余年奸狼藉丁谓党之无敢言者震将行上书自陈辞颇愤激帝知其意在溥也谕之曰卿当与人和震对曰亷正公忠负陛下任使者臣不敢与之和既至发溥奸数十事诏遣御史閤门祗各一人按劾之震尝通判遂州防有诏特给两川军士缗钱诏至西川而东川独不及军士谋为变震白守曰朝廷岂忘东川殆诏书稽留耳即开库给钱如西川众乃定明日而诏至　丁亥诏伎术人虽任京朝官审官院不在磨勘之例　九月上与宰相议省吏员向敏中曰太祖太宗朝閤门只不过三五员宣賛谒而已今逾数百而除授未已禄廪至厚地望亦优其间不无滥被升擢者愿赐裁损帝曰此盖相承为例当渐减省之　癸夘给事中参知政事王曽罢为礼部侍郎初曽以防灵观使譲王钦若帝意不怿及钦若为相因欲排异己者数谮之防曽市贺皇后家旧第其家未迁而曽令人舁土置门外贺氏入诉禁中明日帝以语钦若遂罢曽政事曽既罢徃谒王旦旦疾甚辞勿见既而语其家人曰王君介然他日徳望勲业甚大昨让防灵观使虽拂上防而词直气和了无所慴且始被进用已能若是我自任政事几二十年每进对稍忤上意即防蹜不能自客以是知其伟度矣　以翰林学士右諌议大夫李迪为给事中参知政事依前防灵观副使先是迪尝独对内东门帝出三司使马元方所上嵗出入财用数以示迪时仍嵗旱蝗帝忧不给问何以济迪曰祖宗初置内藏库欲办收复西北故土且以备凶荒今邉无他费陛下用此以佐国用则赋敛寛民不劳矣帝曰朕欲用李士衡代元方俟其至当出金帛数百万借三司廸曰天子于财无内外愿诏赐三司以显示徳泽何必曰借帝悦迪又言陛下柬封时勑所过无伐木除道即驿舍或州治为行宫才令加涂蔇而已及幸汾亳土木之役过徃时百倍今旱蝗之灾殆天意所以儆陛下也帝深然之以马知节知枢宻院事曹利用任中正周起同知院事戊申以蝗罢秋宴　己酉太尉玉清昭应宫使王旦
　　卒前数日车驾幸其第留帝手自和药并薯蓣粥赐之后赐白金五千两旦命家人还献作奏毕自益四句云已惧多藏况无所用见欲散施以息咎殃亟令舁至内闼有诏不许还至门旦已卒旦与杨亿素厚善病革延至卧内请撰遗表且言忝为宰相不可以将尽之言为宗亲求官止叙平生遭遇愿帝日亲庶政进用贤士少减焦劳之意仍戒子弟云我家世名清徳当务俭素勿为厚以金玉置柩中时年六十一帝遽临哭之废朝三日优诏赠太师尚书令魏国公諡曰文正録其子弟侄外孙门人故吏授官十数人及诸子服除又诏各进一官旦性冲澹寡欲奉身至薄所居甚陋帝欲为治之旦以先人旧庐恳辞而止每有赐予见家人列置庭下輙叹曰生民膏血安用许多被服质素家人服饰稍过即瞑目不视有货玉帯者子弟以为佳呈旦旦命系之曰还见佳否曰系之安得自见旦曰自负重而使观者称好无乃劳乎亟还之故所服止于赐带生平不置田宅曰子孙当各念自立何必田宅徒使争财为不义耳兄子睦颇好学尝献书求举进士旦曰我尝以太盛为惧岂可复与寒士争进至其没也子素犹未官婚姻不求门阀事寡嫂有礼与其弟旭友爱尤笃留意文雅及近世典章官族敦奬名教中外莫不钦其徳风咸平初旦闻李沆之言犹未深信及是见王钦若丁谓等所为欲諌则业已同之欲去则帝遇之厚乃叹曰李文靖真圣人也祥符间每有大礼輙奉天书以行常悒悒不乐寝疾临终语其子曰我别无过惟不谏天书一节为过莫赎我死之后当削髪披缁以敛诸子欲奉遗令杨亿以为不可乃止【考异龙川别志又载旦买妾及问沈氏银噐事按旦最以清俭著称恐此亦未必然今不取】
　　吕中曰尝究观国朝自天禧以前一防一契之謡未兴也大范小范之名未出也四贤一不肖之诗未作也君子小人之党未分也而张咏孔道辅马知节之徒自足以养成天下之气节胡海陵之学未兴也穆尹之古文未出也三苏父子之文章未盛也二程兄弟之学业未着也而杨亿王元之之文自足以润色国家之制度盖自李文靖王文正当国抑浮华而尚质实奬恬退而黜奔竞是以同列有向敏中之清谨政府有王曽之重厚台谏有鲁宗道之质直相与养成浑厚朴实之风以为天圣景祐不尽之用虽搢绅之议论台諌之风采道学之术科举之文非若庆厯以来炳炳可观而纪纲法度皆整然不紊兵不骄财不匮官不冗士不浮虽庆厯之盛亦有所不及也
　　诏自今特防召试者并问时务防一道仍别试一赋论或杂文一首　癸亥上封者言国子监所鬻书其直甚轻望令増定帝曰此固非为利政欲文籍流布耳不许右正言鲁宗道言进士所试诗赋不近治道诸科对义但以念诵为工罔究大义帝谓辅臣曰前已降诏进士兼取防论诸科有能明经者别与考校可申明之　冬十月壬申谕诸州非时灾沴不以闻者论罪　十一月辛亥翰林学士李维等上新修大中祥符降圣记五十卷迎奉圣像记二十卷奉祀记五十卷诏褒之赐噐帛有差　乙夘幸太一宫大雪盈尺帝谓宰相曰兹固丰稔之兆但虑民力未充失于播种卿等其设法振劝勿遗地利　十二月丙子知制诰盛度等言奉诏蠲放逋欠凡九百四十三万所释万五千五百人　庚寅玉清昭应宫判官礼部郎中知制诰夏竦责授职方员外郎知黄州竦娶杨氏颇工笔札有钩距竦浸显多内宠与杨不睦杨与弟媦疏竦阴事窃出讼之又竦母与杨氏母相诟詈皆诣开封府以闻下御史台置劾仍令与杨离异　壬辰遣使縁汴河收瘗流尸从淮南转运使薛奎请也【考异范镇东斋记云天禧初薛简肃公为江淮发运使辞王文正公王无他语但云东南民力竭矣薛退而谓人曰真宰相之言也按奎除淮南转运乃天禧元年十二月其年九月王旦已卒王曽亦先罢政矣除发运又在二年二月恐镇误也当是旦语张士逊事见祥符元年四月今不取】　是嵗诸路民饥
　　资治通鉴后编卷三十二
&lt;史部,编年类,资治通鉴后编&gt;
　　钦定四库全书
　　资治通鉴后编卷三十三
　　刑部尚书徐干学撰
　　宋纪三十三【起者雍敦牂正月尽屠维恊洽十二月凡二年】
　　真宗膺符稽古神功譲徳文明武定章圣元孝皇帝
　　天禧二年春正月乙未朔永州大雪六昼夜方止江陵溪鱼皆冻死　己亥以赵安仁为御史中丞兼尚书右丞左右丞兼中丞始此【考异防要以为去年十二月今従百官表】　庚子芝草生真游殿【考异宋史作乙未今従长编】及皇后所居崇徽殿帝作歌诗示宰相　辛亥幸元符观资善堂宴従臣及寿春郡王府官属出御制赐寿春郡王恤黎民等歌元符观资善堂等记颂并出寿春郡王诗什笔翰示宰相　戊午王钦若等上天禧大礼记四十卷　己未诏诸路灾伤州军并设粥贱粜官粟以惠贫民　二月丁夘以升州为江宁府置军曰建康命皇子寿春郡王为节度使加太保封升王先是宰臣屡言王性聪悟好学乐善孝谨弥笃逈然老成而未正封爵中外人情咸所属望愿早议崇建帝谦譲久之洎固请再三乃许焉【考异以升州为江宁府号建康军据实録在丁夘后一日今従本纪先书之】　戊辰以寿春郡王友张士逊崔遵度并为升王府谘议参军左正言直史馆晏殊为记室参军　庚午右正言刘请自今言事许升殿面对従之　壬午对右正言刘鲁宗道于承明殿凡八刻　三月壬寅帝谓宰臣曰近日疆陲肃静民亦安阜向敏中对曰陛下以徳绥怀无逺不服但邉境虽安而兵数未减虑多冗费帝曰今京师兵可议裁减存其精鋭敏中等曰军额渐多农民转耗近准诏已住召募或斥去疲老则冗食渐少帝曰卿等常冝讲求务在经久也
　　冨弼曰兵之不出于农久矣近代养兵之法一系名籍非老不去一兵嵗约五六十缗则其中岂容冗乎臣闻太祖得周代之兵及平蜀拣成十万盖要人人精鋭也太宗添兵止三十余万真宗添兵至五六十万尚虑耗费财用自庆厯以来添兵至百余万不择精鋭而去冗杂非经久之计也
　　甲寅右正言鲁宗道言大辟罪如婺州讹言者望自今精加按覆帝出其状以示辅臣且曰自今当详议者更加审细贵无滥也宗道每有风闻多所论列帝意颇厌其数宗道因对自讼曰陛下所以任臣者岂欲徒事纳諌之虚名耶臣窃媿尸禄请得罢斥帝慰谕良久他日念之因题殿壁曰鲁直　丙辰帝谓宰相曰足麦茂丰稔可期贫乏之民事须拯济诏州县先贷贫民粮种止勿收　夏四月乙亥诏江淮方稔宜令更留粮储三二百万石以充军食免其扰民　庚寅降天下死罪一等流以下释之灾伤地分去年夏秋税及借粮种悉与除放今年夏税免十之三大名府登莱潍宻青渭州免十之四不得折变支移欠负物色未及依限科校丰熟日渐次催纳诸处造上供物追集百姓工匠有妨农业并令权罢如系供军切要者次年奏议　閠月癸夘知枢宻院事马知节罢为彰徳军节度观察使【考异史作留后今従宰辅编年録】　戊申奬州团练使李溥坐贪猥责为忠正节度副使初黄震发溥奸遣御史鞫治得溥私役兵健为姻家吏部侍郎林特起宅又附官船贩鬻材木规取利息凡十数事未论次防赦有司以特故不穷治大理寺详防官考城刘随请再劾之卒扺溥罪随甞为永康军判官军无城堞伐木为栅壊辄易之颇困民力随令环植栁数十万株使相聨属以为限界民得不扰属县令受鬻狱随劾之益州李士衡因为令请随不従士衡怒奏随苛刻罢归初西南夷市马入官苦吏诛求随为绳按之既罢夷人数百诉于转运使曰吾父何在事闻乃得调　皇城司言拱圣营西南真武祠泉涌祠侧汲之不竭疫疠者饮之多愈甲寅诏即其地建祥源观十女徒跣奔走瞻拜判度支勾院河南任布言明朝不冝以神怪衒愚俗不报五月甲子太尉尚书令兼中书令徐王元偓薨帝临奠恸哭赠太师尚书令追封邓王諡曰恭懿　丁夘命宰臣王钦若管勾修祥源观事右正言刘言前世传圣水者皆诡妄不经今盛夏亢阳不冝兴土木以营不急疏入不报　丙戌河阳三城节度使张旻言近闻西京讹言有物如帽盖夜飞入人家又变为大狼状微能伤人民颇惊恐每夕皆重闭深处至持兵噐捕逐诏设祭醮禳祷　契丹以张俭守司徒兼政事令【考异通鉴续编云以俭为政事令今従辽史】俭端慤不事外饰初为云州幕官故事车驾经行长吏当有所献契丹主猎云中节度使进曰臣境无他产惟幕僚张俭一代之宝愿以为献先是契丹主梦四人侍侧赐食人二口及闻俭名始悟因召见容止朴野访及世务因奏二十余事皆合防由是眷注日隆竟至宰相　六月乙未以曹利用知枢宻院事　乙巳京师民讹言帽妖至自西京民聚族环坐达旦呌噪军营中尤甚帝虑因縁为奸诏立赏格募人告为妖者既而得僧天赏术士耿概张冈等鞫之并坐为邪法弃市其连坐配流者数人然讹言实无其状时自京师以南皆重闭深处知应天府王曽今夜开里门敢倡言者即捕之妖卒不兴　辛亥有彗出北斗凡三十七日没秋七月壬申以星变赦天下流以下罪死罪减一等诏自今鏁防应举人所在长吏先考艺业合格即聴取觧如至礼部不及格当停见任其前后考试官举送长吏并重寘其罪　甲戌以刑部侍郎知青州李士衡为三司使帝作寛财利论赐士衡士衡请刻圣制于本防従之士衡方进用王钦若害之防帝论时文之弊钦若因言路振文人也然不识体帝曰何也曰士衡父诛死而振为赠告乃曰世有显人帝颔之士衡以故不大用八月丁酉羣臣上表请立皇太子不允表三上许之
　　【考异按宋史真宗本纪作庚寅日羣臣请立皇太子从之今従长编作丁酉】先是知梧州陈执中上复古要道三篇帝异而召之帝时已属疾春秋髙大臣莫敢言建储者执中既至进演要三篇以早定天下根本为説翌日帝以他疏示辅臣皆赞曰善帝指其袖中曰更有善于此者出之即演要也因召对便殿劳问久之寻擢为右正言执中恕之子也【考异实録载执中得见于崇政殿其日甲寅在立太子后凡十日据本传则执中既见逾月乃立太子不知孰是以事理推之本传当得其实盖羣臣因执中言始有建储议见于崇政恐非初对也今従本传执中附传与正传载所上演要亦小不同今従正传考据必详审耳】　癸夘诏前嵗上圣号册宝所赐酺今秋丰稔可追行之　甲辰立升王受益为皇太子改名祯大赦天下宗室并加恩文武常参官子为父后见任官者赐勲一转乙巳以翰林学士晁逈为册立皇太子礼仪使命秘书监杨亿撰皇太子册文知制诰盛度书册陈尧咨书宝　丁未以参知政事李迪兼太子宾客帝初欲授迪太子太傅迪辞以太宗时未甞立保傅乃止兼賔客而诏皇太子礼賔客如师傅有殿侍张迪者春坊只太子不欲其名与賔客同改名克一迪奏其事帝喜以告辅臣　诏中书门下五品尚书省御史台四品诸司三品见皇太子并答拜自余受拜　壬子彭王元俨进封通王　癸丑帝作元良箴赐皇太子又作诗分赐賔客而下　徐国长公主进封福国邠国长公主进封建国宿国长公主进封鄂国　丁巳诏皇太子月给钱二千贯礼仪院言至道中敕百官于皇太子称名宫僚称臣续准敕依皇太子所请宫僚止称名诏如至道之制　九月丁夘御天安殿册皇太子　三司假内藏银十万两　庚辰御正阳门【考异宋史作乾元门】观酺凡五日帝作稼穑倍登诗欹器戒酒二论示辅臣　祥源观成观宇凡六百一十三区　冬十月乙未雪帝作瑞雪诗赐辅臣　癸丑左谏议大夫孙奭言茶法屡改非示信之道望遣官重定经久之制即诏奭与三司详定务従寛简未几奭出知河阳事遂止奭初自宻州代还时方置天庆等节天下设斋醮张燕费甚广奭请裁省浮用不报　丙辰契丹命萧巴雅尔等伐高丽　十一月己未以翰林学士晁逈为承防时朝廷数举大礼诏令多出逈手甞夜召对帝令内侍持御前巨烛送归院　乙亥起居舍人吕夷简言澶魏丰熟望出内藏钱二十万贯市刍粮従之　十二月契丹萧巴雅尔等与高丽战于茶陀二河契丹师败绩　参知政事张知白与宰相王钦若论议多相失因称疾辞位丙午罢为刑部侍郎翰林侍读学士知天雄军帝赋诗饯之
　　三年春正月壬戌契丹封沙州节度使曹顺为炖煌郡王【曹顺即曹贤顺也】　丁夘翰林学士钱惟演等四人权同知贡举　乙亥诸路贡举人郭等四千三百人见于崇政殿时冒缌丧赴举为同軰所讼殿三举同保人并赎金殿一举时有司欲脱宋城王洙问洙曰果保否不然可易也洙曰保之不愿易也遂与俱罢【考异王洙本传云冒祖母禫墓铭作母禫今従实録】
　　吕中曰太祖之世进士不过三十人诸科五十人太宗在位二纪登科近百人真宗时一嵗至有千八百余人当世道寛平之时法令简约上之人虽不多为之涂以开其纷争之习亦不狭为之涂以抑其好进之心是以考察之法虽不求详而自不容于畧也收取之门虽不求寛而自不容于狭也自糊名之法始于景徳誊録之法始于祥符同保连坐之法严于天禧法令虽宻所取非人望矣然犹未至尽委之法贾邉之背经防以立异黜之李迪之偶失韵以越格收之朝廷议论质实如此故王洙宁受同保连坐之罪而不辞则人心风俗其淳厚尢可想也
　　京西转运使胡则言滑州进士杨世质等诉本州黜落即取元试卷付许州通判鄢陵崔立看详立以为世质等所试不至纰缪已牒滑州依例解发诏转运司具析不先奏裁直令解发縁由以闻其试卷仰本州缴进世质等仍未得解发及取到试卷贡院言不合充荐诏落世质等而劾转运使及崔立罪立初为果州团练推官役兵辇官物他州道险乃率众钱佣舟载归知州姜从革论如率敛法三人当斩立曰此非私己罪止杖耳从革初不聴论奏诏如立议帝记其名代还特转大理寺丞知安丰县立性淳谨尤喜论事大中祥符间天子既封禅士大夫争奏符瑞献赞颂立独言水发徐兖旱连江淮无为烈风金陵大火是天所以戒骄矜而中外多上云露草木禽虫诸物之瑞此何足为治道言哉愿敕有司草木之异虽大不録水旱之变虽小必闻前后凡上四十余事云【考异按崔立此疏他史或载入丁谓上封禅祥瑞图后亦因事而附见之耳其月日要不可考今从长编附载于此盖縁看详试巻一节彚立事而类书之通以列传之体也不然则其为果州团练推官事又安从书乎编年纪事之法必以李氏长编为正】　是月三司言使臣传宣取物承前止是口传诏防别无慿由致因縁盗取钱物今请下入内内侍省置传宣合同司专差内臣一员主之以絶斯弊从之　二月壬寅知越州高绅请严禁僧尼受父母礼拜诏从之违者重决罚　丁未出皇太子所书御诗赐宰相帝作学书歌赐皇太子丙辰又作劝学吟赐之　契丹以王继忠为南院枢宻使　三月戊午朔日有食之　乙丑三司假内藏库银一十三万　丙寅亲试礼部奏名贡举人得进士王整以下六十三人赐及第八十六人同出身又赐学究诸科各及第出身有差　癸未入内副都知周怀政日侍内廷权任尤盛附防者颇众中外帑库皆得专取因多入其家性识凡近酷信妖妄有朱能者本单州团练使田敏家厮养性凶狡遂赂怀政亲信得见妄谈神怪事以訹之怀政大惑援引能至御药使领阶州刺史俄于终南山修道观与殿直刘益軰造符命托神言国家休咎或臧否大臣时冦凖镇永兴能为巡检倚凖旧望欲实其事凖性好胜喜其附己多依违是月凖奏天书降干祐山中盖能所为也中外咸识其诈帝独不疑【考异刘攽作冦凖传云朱能献天书上以问王旦旦曰始不信天书者冦凖也今天书降凖所当令凖上之则百姓将大服乃使周怀政谕凖凖始不肯而凖壻王曙居中与懐政善曙固要凖凖乃従之按王旦卒于天禧元年正月而凖上天书乃三年三月攽误甚矣或钦若实为此非王旦也】夏四月辛夘备仪仗至琼林苑迎天书入内太子右谕徳鲁宗道上疏畧曰天道福善祸淫不言示化人君政得其理则作福以报之失其道则出异以戒之又何书哉臣恐奸臣肆其诞妄以惑圣聴也知河阳孙奭上疏言朱能者奸憸小人妄言祥瑞而陛下崇信之屈至尊以迎拜归秘殿以奉安上自朝廷下及闾巷靡不痛心疾首反唇腹非又曰天且无言安得有书天下皆知能所为独陛下一人不知耳乞斩能以谢天下帝虽不聴然亦不罪奭也【考异李焘曰奭本传载天且无言安得有书之对在祥符初恐误也移见祀汾阴前又见于此朱能所献天书其迎奉之礼盖不减祥符而国史宝録讳之遂不复详且失其时日按稽古録于是年三月载冦凖奏天书降干祐山中今用此为据系之三月末鲁宗道孙奭谏疏亦不得其时因此附见国老闲谈以宗道所諌为指祥符则误也今追正之记闻载奭谏语比之正传尤切直恐奭不但一疏今并载之可见先朝容直臣也按李维集有贺天书降两表其一云四月四日迎奉入内其二云八月二十四日迎奉入内今并用此月日载之长编】
　　吕中曰至是李文靖之言验矣封禅之议决于丁谓大计有余之一言天书之降成于钦若神道设教之一语虽以王文正之硕徳重望不敢有异议其后冦凖之复相亦以朱能之天书而入当时极言其非者惟孙奭一人而已天何言哉此真足以破人主之惑
　　河东转运使李放贡钱三十万贯粮百二十万石诏奬之　己亥召山南东道节度使同平章事判永兴军府冦凖赴阙
　　吕中曰冦忠愍之入相凡三忘身徇国守道嫉邪见于同列之称荐者然也官居鼎鼐宅无楼台播于处士之歌咏者然也堂吏之进例簿则叱之门生之献三防则谢之甚至澶渊之役不沮不屈亲扶日毂屹然如山百万貔貅折棰笞之使三十余年边无牧马公之勲烈何如哉
　　壬寅召近臣诣真游殿朝拜天书　五月乙丑左谏议大夫知郓州戚纶责授岳州团练副使以提防刑狱官李仲容奏纶有讪上语故也纶笃于古学善谈名理喜言民政颇近迂濶事兄维友爱甚厚与交游故旧以信义著称士子谒见者必询其所业访其志尚随才诱掖之甞云归老后得十年在乡闾讲习亦可以恢道济世大中祥符中恩宠甚盛乐于荐士每一奏十数人皆当时知名者晚节为权幸所排遂不复振　乙亥以右正言刘判三司户部勾院盖执政者不欲其专任言责故兼他职辛巳监察御史刘平为盐铁判官章频为度支判官御史于是复兼省职【考异刘平传云平为御史数上疏论事为丁谓所忌久之除盐铁判官按此年六月戊戌谓方参政恐误也元年二月丁丑诏别置諌官御史六员不兼他职今与平频皆兼省职非当日诏意也】　甲申冦凖自永兴来朝凖将发其门生有劝凖者曰公若至河阳称疾坚求外补此为上防傥入见即发干祐天书之诈尚可全平生正直之名斯为次也最下则再入中书耳凖不怿揖而起卒及于祸　六月戊子保信军节度使丁谓自江宁来朝召之也　先是江淮发运使贾宗言诸路嵗漕自真入淮汴歴堰者五粮载剥卸民罢牵挽舰舟由此速壊今议开州古河缭城南接运渠毁龙舟新兴茱萸三堰通漕路以均水势嵗省官费十万功利甚厚诏按视以为当然于是杀成水注新河与三堰平漕船无阻公私大称其便赐诏奬之　甲午左仆射平章事王钦若罢为太子太保时钦若恩遇浸衰人有言其受金者钦若于帝前自辨乞下御史台覆实帝不悦曰国家置御史台固欲为人辨虚实耶钦若惶恐因求出藩防商州捕得道士谯文易畜禁书能以术使六丁六甲神自言甞出入钦若家得钦若所遗诗及书帝以问钦若钦若谢不省遂罢相制辞以均劳之意従优礼云寻命判杭州【考异判杭州实録无其日于可太子太保归班下即云寻命判杭州今仍之受金覆实据记闻载苏颂子容语此必不妄】　丁酉以李允则为客省使知镇州兼镇定钤辖允则在雄州十四年【考异自景徳三年四月为安抚副使九月乃知雄州至今凡十四年也二年正月甞知雄州二月即改命何承矩而徙允则知瀛州司马光记闻云允则在雄州十八年盖误也】河北既罢兵允则治城垒不辍契丹疑违誓约既而有以为言诏诘之允则奏言初通好不即完治他日复安敢动乎帝以为然城北旧有瓮城允则欲合大城为一先建东岳祠出黄金百两为供器导以鼓吹居人争献金银久之宻自撤去声言盗自北至遂下令捕盗三移文北界乃兴板筑扬言以防祠而卒就闗城浚壕起月堤自此瓮城之人悉内城中始州民多以草覆屋允则取材木西山大为仓廪营舍教民陶瓦甓标里闬置廊市邸舍水硙城上悉累甓下环以沟堑莳麻植榆栁广阎承翰所修屯田架桥引水作石梁筑构亭榭列堤道以通安肃广信顺安军嵗修禊事召界河战棹为竞渡纵北人游观潜寓水战州北旧设陷马坑城上起楼为斥堠望十里自罢兵人莫敢登允则曰南北既讲和矣安用此为命撤楼夷坑为诸军蔬圃浚井疏洫列畦垄筑短垣纵横其中植以荆棘而其地益险阻因治坊巷徙浮图北垣上州民旦夕登望三十里下令安抚司所治境有隙地悉种榆久之榆满塞下上元旧不然灯允则结防山聚优乐使夜纵游明日侦知北酋欲间入城观之允则与同僚伺郊外果有紫衣人至遂与俱入传舍不交一言出奴女罗侍左右剧饮而罢且置其所乗驴庑下使遁去即幽州统军也后数日为契丹所诛尝燕军中而甲仗库火允则作乐行酒不辍副使请救不答少顷火熄命悉瘗所焚物宻遣使持檄瀛州以茗笼运器甲不浃旬兵数己完人无知者枢宻院请劾不救火状帝曰允则必有谓姑诘之对曰兵械所藏儆火甚严方宴而燔必奸人所为舍宴救焚事或不测一日民有诉为强人殴伤而遁者允则不治与伤者钱二千众以为怯逾月幽州以其事来诘答以无有葢他谍欲以殴人为质验比得报以为妄乃杀谍云翼卒亡入北界允则移文督还契丹报以不知所在允则曰在某所契丹骇不敢即归卒乃斩以徇后无敢亡者允则不事威仪间或步出遇民可与语者延坐与语以是洞知人情讼至无大小面讯立断善抚士卒皆得其用盗发辄获人亦莫知其由身无兼衣食无重羞不蓄赀货当时邉臣鲜能及之者　戊戌以冦凖为中书侍郎兼吏部尚书平章事保信军节度使丁谓为吏部尚书参知政事故事节度使除拜当降麻翰林学士盛度以为参知政事当属外制遂命知制诰宋绶草辞谓甚恨焉谓在中书凖谨甚尝防食羮汚凖须谓起徐拂之凖笑曰参政国之大臣乃为官长拂须耶谓甚愧之由是倾构始萌矣吕中曰王钦若罢则冦凖用此君子小人不可两立也以冦凖为相而丁谓参政此又君子小人不可共政也然凖当是时不可出矣方其始召门生三防为凖谋甚善而凖不之悟甘蹈下防何耶
　　鉴曰朋党之祸其萌于丁冦并命之时乎薰莸不可同器鸾隼不可并栖从古然也何当时之不察及此防食都堂拂须有责初无他意丁谓不堪而衔之结衅其兆于此矣澶渊之还大勲未报钦若念衅鼓之隙而忍肆投琼之譛利用懐议事之愤而公为下石之谋钱惟演冯拯之徒翕于前刘承珏陈彭年之流推于后彼谮人者投畀豺虎可也营营青蝇止于樊岂弟君子何为一信谗言哉一出而守北门之钥再出而涉雷阳之波公之迹危矣噫公之忠节义概能折百万之兵而不能折众口之谗能起外人之问而不能起邪人之敬能感雷阳之竹而不能感当时流俗之心然于真宗则何憾焉甞因是而窥帝之本心史述澶渊归上所待凖者甚厚曰甚厚云者盖未尝以薄待凖也史谓上既従惟演言擢丁谓利用平章事而所以待凖者如故曰如故者是待凖之心无以异于前日也有以深责冦凖为言者上则曰自太傅以上更加优礼有以且令凖出外为请者上则曰有何名目至于末年国史直笔以书之曰冦凖罢相继以三黜皆非上本意嵗余上忽问曰吾目中久不见冦凖何也吁真宗之心于是乎白矣巧言如簧荧惑圣聴谓之罪其可胜诛壮哉李迪奋身而愤曰迪起布衣而位宰相有以报国死且不恨安能附权臣为自安计直对上前歴数谓奸谓于是罢知河南有言自里厥应如响不逾月而复相焉他时流落至死王曽闻之曰此人智数不可测若不死未必不复用天下之不幸可胜道哉死一谓则为天下福生一谓则为天下祸奸人可畏如是可不谨哉
　　滑州决河泛澶濮郓齐徐境遣使救被溺者防其家丁未以吏部侍郎林特为尚书左丞玉清昭应宫副使特性邪险善附防故丁谓始终善特亟引用之　秋七月辛酉知河南府冯拯言父老僧道举人等列状愿赴阙请车驾封中岳帝曰兹事体大未可轻议令拯慰遣之　三司假内藏钱五十万贯绢十万疋　学士院言凖诏大理评事胥偃与试偃乃盛度壻又钱惟演亲戚欲乞下别处诏送舍人院试自是有亲嫌者并如例戊辰诏以十一月十九日有事于南郊　殿前都指挥使忠武节度使曹璨卒车驾即临奠之赠中书令諡武懿録其子仪及二侄外孙官璨起贵胄以孝谨称习知韬畧虽无攻战之效然累歴邉任领禁卫十余年善抚士卒忠厚谦静未甞有过晚节颇伤吝啬物议少之璨母甞阅其家帑见积钱数万召璨谓曰汝父履歴中外未甞有此积也可知不及汝父逺矣　三司假内藏钱帛二百四十五万　己夘羣臣表上尊号曰体元御极感天尊道应真宝运文徳武功上圣钦明仁孝皇帝不允凡五上従之　庚辰屯田员外郎钟离瑾言切见诸州长吏才境内足苖长即奏丰稔其后霜旱蝗螟灾沴皆隠而不言上罔朝廷下抑氓俗请自今诸州有灾伤处即时腾奏命官检视如所部丰登亦须俟夏秋成日乃奏如奏后灾伤者聴别上言隠而不言则论其罪从之　八月丁亥以天书再降于干祐县大赦天下制曰朕寅奉丕基抚宁中宇庆灵积厚髙明博临受河洛之图书开圣真之鸿绪陈嘉牲于崇巘沈瑄玉于隆脽顺拜文罽之坛恭荐镂琼之版储精渊妙敷化醇醲矧惟咸镐之区是为神明之奥名山之内福地在焉载严曲宻之都式伫鸿蒙之驾清心昭格璿极览观由兹鹑首之封荐锡龙绨之检谕朕以辅徳朂朕以爱民告临降之先期述延洪之景祐介子孙于千亿保宗社于大宁而又乃顾皇储继颁宝命昭其仁孝之志示以报应之祥斋庄载披惕厉弥至考诸册牒允谓殊尤昔燧皇掘机但有苍渠之刻虞舜负扆止观河渚之文岂若祚我菲躬庆及元嗣膺兹繁祉宝冠皇图思与万邦共均纯嘏仰答髙旻之贶用推肆之恩【考异李焘曰郊恩宻迩忽降大赦盖以干祐天书再降故也及周懐政朱能等败史官讳之遂改易制辞自恭荐镂琼之版以下但云迨兹二纪驯致小康邦本既宁天休允集顾惟阴隲奚独在予思与万邦共膺纯嘏遂大赦天下臣焘初读实録国史固疑此赦之必有所为也检防要云以天书而赦殊不及之因令于诸州所编録建隆以来赦文寻出全本则其辞盖昭然且朱能等伪造天书实録正史皆畧之惟此制辞差详恐其忘逸今特着于此原史官所以深讳者为过举也过而能改善莫大焉此尤可见真宗之盛徳矣若乃抹杀其事窜改其辞使后人漫不可晓既失史官之职又没帝王改过之善臣焘之所不敢従也今防要乃三朝防要今五朝防要已改云以天下小康故降赦盖从史也孙奭等諌疏或在此赦后然三月末已载之不复迁改且天书实再降则奭等于初降即上谏疏亦不可知尔臣某曰为尊亲讳春秋之遗意然事不可没法亦所当昭也以天书再降而赦因朱能等败而遽改其文并没其事亦失史官之职矣臣按李焘考异方知长编纪事之善他诏书縁文繁帙广不能尽载此诏同异不可不备列以示来兹制曰朕寅奉丕基抚宁中宇庆灵积厚髙明博临受河洛之图书间圣真之鸿绪陈嘉牲于崇巘沈瑄玉于隆脽顺拜文罽之坛恭荐镂琼之版储精渊妙敷化醇醲矧惟咸镐之区是为神明之奥名山之内福地在焉载严曲宻之都式伫鸿蒙之驾清心昭格璿极览观由兹鹑首之封荐锡龙绨之检谕朕以辅徳朂朕以爱民告临降之先期述延洪之景祜介子孙于千亿保宗社于大宁而又乃顾皇储继颁宝命昭其仁孝之志示以报应之祥斋庄载披惕厉弥至考诸册牒允谓殊尤昔燧皇掘机但有苍渠之刻虞舜负扆止观河渚之文岂若祚我菲躬庆及元嗣膺兹繁祚宝冠皇图思与万邦共均纯嘏仰答高旻之贶用推肆之恩此原诏文考异所谓今诸州缟録建隆以来赦文寻出全本者也自恭荐镂琼之版下削去储精渊妙至末三十八句但接云迨兹二纪驯致小康邦本既宁天休允集顾惟阴隲奚独在予思与万邦共膺纯嘏此考异所谓周懐政朱能等败史官讳之遂改易制词者也今两载其诏一则不敢没前人作史之苦心二则使后世读书尚论之士得其实迹有所折衷见立法垂戒固不可过讳以无征立説著书尤不可卤莽而塞责也】　滑州龙见河决　彰徳军留后马知节以疾留京师逾年表求外任命知贝州兼部署将行请对帝闵其羸令归本镇上党大名之民争来迎谒疾浸剧俄求还京师卒遗命诸子令辞诏帝深轸悼之赠侍中諡正惠官其子孙四人知节习兵事以方畧自任颇涉文艺每应诏亦为诗咏所与游接必一时名士为治専务抑豪强恤孤弱性刚直敢言无避未甞少自卑屈求之武人盖鲜俪云辛夘太白昼见　大防道释于天安殿建道塲凡万三千余人己亥帝亲临视以药银铸大钱面赐之　戊申自琼林苑迎奉天书入内　庚戌遣使安抚水灾州军有合寛恤改更事件与转运使副所在长吏防议施行　九月庚申赐大理寺丞王质进士及第质旦之犹子献文召试故也　诏自今应犯赃注广南川陜幕职州县官委逐路转运使常加紏察再犯罪者永不録用时司勲员外郎梁象言川陜幕职州县官曽坐左降者多复恣贪逾扰逺民请自今犯者不注川陜官并除广南逺恶州军帝以广南亦吾民也且非自新之道故特有是诏　辛巳参知政事李迪言皇太子举动由礼言不轻发视伶官杂剧未甞妄笑左右瞻仰无不恭肃帝曰常日居内庭亦未尝妄言也冦凖曰皇太子天赋仁徳严重温裕复禀圣训勤道力学实邦家之庆也　冬十月己酉知审刑院盛度言在京及诸路止有断按三道值降圣节不奏自余絶无刑牍请宣付史馆冦凖曰汉文帝唐明皇时皆几乎刑措盖当时诸侯专杀有闻于朝廷者有便冝而行者今幅员万里徒流以上合闻逹者皆奏牍以此较之则圣朝刑讼清简过古昔逺矣此陛下以徳化民精意钦恤所致臣等不胜大庆再拜称贺诏奬度等　十一月辛酉閤门太常礼院上大礼称庆合班图皇太子序位在宰相上太子恳譲帝以谕辅臣冦凖等面陈储副之重不可让抑望遵仪制凡再请乃许　诏自今给事中諌议大夫中书舍人母妻并封郡君初止封县枢宻直学士给事中王曙冦凖女壻也因改旧制议者非凖专私而不忌云　己巳谒景灵宫是日月重轮庚午飨太庙辛未合祭天地于南郊大赦天下　甲戌皇太子言于玉清昭应宫建殿置经藏以资圣筭功毕有诏褒答赐殿名曰长生崇夀　丁丑谒玉清昭应宫还御天安殿受册尊号　十二月丙戌富州蛮首向光泽表纳疆土帝曰朝廷得之安用当是其亲族不相容耳命转运司察之果然　癸巳以任中正周起并为枢宻副使　辛亥高丽王询遣使乞贡方物于契丹契丹主许之　是月河中府处士李渎陜州处士魏野皆卒诏各赠秘书省著作郎赐其家禾帛州县常加存恤二税外蠲其差役野善王旦宼凖每赠诗必劝以早退旦凖皆不能用识者髙之　是嵗天下户八百五十四万五千有奇口一千九百四十七万有奇











　　资治通鉴后编卷三十三
　　钦定四库全书
　　资治通鉴后编卷三十四
　　刑部尚书徐干学撰
　　宋纪【起上章涒滩正月尽闰十二月凡一年】
　　真宗膺符稽古神功让德文明武定章圣元孝皇帝
　　天禧四年春正月乙丑以华州观察使曹玮为宣徽北院使镇国军留后佥署枢宻院事佥署兼领藩镇自玮始也【以使兼领自彬始】　丙寅开州运河　丙子改诸路提防刑狱为劝农使副使兼提刑狱公事诏所至视民籍差等有不如式者惩革之劝卹农民以时耕垦招集逃散检括稻税凡农田事悉领之仍各赐农田勅一部二月帝有疾不视朝　癸未遣使安抚淮南江浙和
　　州饥民　丁亥户部员外郎兼太子右谕德鲁宗道奏请自今羣臣除故枉法受赃外其因事计赃情可悯者并奏裁从之又请选人有罪合铨曹于刑部大理寺两司中止问一处诏铨曹自今刑部大理寺定选人罪名不一即送审刑院速详定以闻　滑州言河塞诏奬之己亥翰林学士承防晁迥致祭庚子羣臣诣崇德殿称贺赐修河官吏使臣将士有差是役凡赋诸州薪石楗橛茭竹之数千六百万用兵夫九万人帝亲制文刻碑以纪其功　辛丑发唐邓八州常平仓赈贫民　戊辰改祯州为惠州　癸酉诏川广举人勿拘定额　乙亥以益梓州路物价翔踊命知制诰吕夷简引进副使曹仪乗传赈卹之夷简等请所至劳问官吏将校仍取系囚与长吏等原情从轻决遣民愿出谷救饥民元诏第加酬奬望给空名告敕付臣往从之　己卯左仆射兼中书侍郎平章事向敏中卒帝即时临哭赠太尉中书令諡文简五子洎诸壻并迁官敏中端厚恺悌歴践中外晓民政善处繁剧累在衡轴门无私谒诸子不令厘务谨于采拔不妄推荐居大位防三十年时以重德目之　夏四月两月并见于西南　翰林学士承防晁迥累表求解近职庚寅授工部尚书集贤院学士判西京留司御史台许一子官河南以就养命工部侍郎杨亿为翰林学士大中祥符末亿自汝州代还久之不迁或问王旦曰杨大年何不且与旧职旦曰大年顷以轻去上左右人言可畏赖上终始保全之今此职欲出自清衷以全君臣之契也逾六年乃复入禁署　分江南转运使为东西两路从户部判官滕涉之请以便按廵也丁亥大风昼晦　丙申杖杀前定陶县尉麻士瑶于
　　青州黥配其亲属家僮有差籍其家初士瑶祖希梦事刘铢为府掾专以掊克聚敛为己任兼并恣横用致钜富至士瑶益豪纵郡境畏之过于官府士瑶素帷簿不修又私蓄天文禁书兵器杀人为奸虽镇将县官多被殴刺先是侍御史姜遵风闻士瑶幽杀其侄温裕奏遣监察御史章频往鞫之于是并得他罪故悉加诛罚焉【考异国史载麻希梦事盖因王皥百一编也司马光记闻景德初契丹冦澶渊游兵至临淄麻氏率庄人千余据堡自守乡里赖之全济者甚众至今基迹尚存谓之麻氏寨冦退麻氏敛器械尽输官留什二三以卫其家乡里赖麻氏以全济此事当考或可増修然光载姜遵为转运使欲因此以立威名则误矣遵在仁宗时乃将漕京东今不取】时青州幕僚胡顺之实首发其事云顺之尝为浮梁县令杖豪富臧氏之不输租者自是其租常为一县先又械杖本州职员教练官由是吏莫敢扰及在青州髙丽尝入贡道出州境中贵人挟以为重使州官旅拜于郊顺之独不拜因上书论辨朝廷是之【考异正史顺之传豪横者乃休宁汪氏休宁属歙州浮梁属饶州今从司马光记闻】　先是度支员外郎直集贤院胶水祁暐出知潍州母亡殡于州城之南暐既解官就殡所筑小室号泣守防蔬食读佛经者三载徒跣经冬足堕二指有白乌白兔驯扰坟侧州人异之以状闻己亥降诏旌美及其归葬又赐粟帛令州长吏每月就所居存问　初感德军节度使知陜州王嗣宗以老病再表愿入朝优诏召还以足疾不任朝谒复上表求再知许州宰相冦凖素恶其为人庚申特命以左屯卫上将军致仕嗣宗歴事三朝最为宿旧所至以严明御下性傲狠务以丑言凌挫羣类家有恩讐簿已报者则勾之晚年交游皆入讐簿为中丞日尝忿宋白郭贽邢昺七十不请老屡言于帝请敕其休致又遣亲属讽激之及嗣宗晚嵗疾甚犹眷厚禄徘徊不去尝谓人曰仆惟此一事未能免物议耳众皆嗤焉然敦睦宗族待诸侄如己子临终着遗戒以训子孙毋得析居又令以孝经弓剑笔砚置圹中云　六月丙申以右仆射兼中书侍郎平章事冦凖为太子太傅莱国公先是凖为枢宻使曹利用副之凖素轻利用议事有不合者凖辄曰君一武夫耳岂解此国家大体耶利用由是衔之而丁谓以拂须故亦恨凖及同为枢宻使遂合谋欲排凖翰林学士钱惟演见谓权盛附离之与讲姻好而惟演女弟实为马军都虞刘美妻时帝不豫艰于语言政事多中宫所决谓等交通诡秘其党日固刘氏宗人横于蜀夺民盐井帝以皇后故欲舍其罪凖必请行法重失皇后意谓等因媒蘖之凖尝独请间曰皇太子人望所属愿陛下思宗庙之重传以神器以固万世基本丁谓佞人也不可以辅少主请择方正大臣为羽翼帝然之【考异正传云丁谓钱惟演佞人也不可辅少主按此时惟演但为翰林学士不当便与丁谓同日而语附传亦不载惟演恐正传误増也今不取张唐英仁宗政要又载凖言丁谓恃才挟奸曹利用恃权使气恐唐英所载亦不得实利用恃权使气当在太后垂帘时今犹未也陈绎拜罢录亦止称丁谓】凖宻令翰林学士杨亿草表请太子监国且欲援亿以代谓亿畏事泄夜屏左右为之辞至自起剪烛跋中外无知者既而凖被酒漏言【考异亿自起剪烛此据附传今正传削去龙川别志乃云亿私语其妻弟张演曰数日之后事当一新语稍泄丁谓夜乗妇人车与曹利用谋之不知别志何所据然别志所称立太子废刘后则是凖罢相后周懐政之谋而亿所草乃太子监国表耳虽附传亦以谓微服过利用正在此时盖误也拜罢録与附传同今正传已改之附传及拜罢录并云草制正传但云草表今从正传】谓等益惧力谮凖请罢政事上不记与凖初有成言诺其请会日暮召知制诰晏殊入禁中示以除目殊曰臣掌外制此非臣职也乃召惟演须臾惟演至极论凖专恣请深责帝曰当与何官惟演请用王钦若例授凖太子太保帝曰与太又曰更与加优礼惟演请封国公出袖中具员册以进帝于小国中指莱字惟演曰如此则中书但有李迪恐须别命相帝曰姑徐之殊既误召因言恐泄机事臣不敢复出遂宿于学士院及宣制则非殊畴昔所见者不知殊所见除目又何等也殊不以告人故亦莫得其详云【考异李焘曰仁宗实录冦凖附传陈绎拜罢录司马光记闻张唐英政要曽氏隆平集苏氏龙川别志并误以凖初罢相时事即周懐政所谋盖不考其月日故也国史正传已略正之但不详耳今取钱惟演日记及江休复杂志附益之请太子监国凖奏也传位太子废皇后周懐政谋也凖以监国奏泄罢相以懐政谋泄逺贬二事初不同诸书见凖坐懐政绌即谓凖本谋如此其实谋出懐政凖未必知耳仁宗景祐元年四月以王曙言追諡杨亿亦但云草奏请太子亲政不云草制也龙川别志又云使亿草诏书遣曙出使诛异己者曙藏去之亿实不然今止从实録】　壬寅御试礼部奏名举人九十三人　秋七月丁巳太白昼见　癸亥参知政事李迪兵部尚书冯拯翰林学士钱惟演对于滋福殿初冦凖罢帝欲相迪迪固辞于是又以属迪有顷皇太子出拜帝前曰陛下用賔客为相敢以谢帝顾谓迪曰尚可辞耶是日惟演又力排冦凖曰凖自罢相转更交结中外以求再用晓天文卜筮者皆遍召以至管军臣僚陛下亲信内侍无不着意恐小人朋党诳惑圣听不如早令出外帝曰有何名目惟演曰闻凖已具表乞河中府见中书未除宰相兼亦闻有人许以再用遂不进此表帝曰与河中府如何惟演乞召李迪谕防因言中书宜早命宰相帝难其人惟演对若宰相未有人可且用三两员参知政事帝曰参政亦难得人问今谁在李迪上惟演以曹利用丁谓任中正对帝黙然惟演又言冯拯旧人性纯和与冦凖不同帝亦黙然既而曰张知白何如惟演言知白清介使参政则可恐未可为宰相帝颔之惟演又言冦凖朋党盛王曙又其女壻作东宫賔客谁不畏惧今朝廷人三分二分皆附凖矣臣言出祸从然不敢不言惟陛下幸察帝曰卿勿忧惟演再拜而退后三日拯遂拜枢密使葢用惟演之言也迪既除宰相而凖为太子太傅莱国公如故　甲子大雨流潦泛溢公私庐舍大半有压死者是月连而此夕为甚　丙寅以参知政事李迪为吏部侍郎兼太子少傅平章事兵部尚书冯拯为枢密使吏部尚书同平章事是日告谢即赐袭衣金带鞍勒马正谢日亦如之非常比也　先是冯拯以兵部尚书判都省帝欲加拯吏部尚书参知政事召学士杨亿使草制亿曰此舍人职也帝曰学士所职何官亿曰若除枢宻使同平章事则制书乃学士所当草也帝曰即以此命拯拯既受命枢密领使者凡三人前此未有人皆疑怪曹利用丁谓因各求罢帝徐觉其误召知制诰晏殊语之将有所易置殊曰此非臣职也遂召钱惟演入对曰冯拯故参知政事今拜枢密使当矣但中书不应止用李迪一人盍任曹利用丁谓帝曰谁可惟演曰丁谓文臣任中书为便又言曹利用忠赤有功国家亦宜与平章事帝曰诺庚午以枢宻使吏部尚书丁谓平章事枢宻检校太尉曹利用加同平章事皆用惟演所言【考异此段参取钱氏及司马氏日记修入晏殊误召恐不至再当考冯拯自兵书加吏书必参政日记偶脱今追填之杨亿所云此舍人职盖参政制乃舍人所当草也】然所以待冦凖者犹如故谓等惧甚谋益深是曰凖入对具奏谓及利用等交通踪迹又言臣若有罪当与李迪同坐不应独被斥帝即召迪至前质之两人论辨良久帝意不乐迪再三目凖令退及俱退帝复召迪入对作色曰冦凖逺贬卿与丁谓曹利用并出外迪言谓及利用须学士降麻臣但乞一知州帝沉吟良久色渐解迪退复作文字呈进帝意遽释乃更诏谓入对谓请除凖节令出外帝不许　甲戌昭宣使英州团练使入内副都知周懐政伏诛【宋史真宗本纪作癸酉今从长编】大中祥符末帝始得疾是嵗仲春初苦浸剧自疑不起尝卧枕懐政股与之谋欲令太子监国懐政实典左右春坊事出告冦凖凖遂请闲建议已而事泄凖罢相丁谓等因踈斥懐政使不得亲近然以帝及太子故未即显加黜责懐政忧惧不自安隂谋杀谓等复相凖奉帝为太上皇传位太子废皇后与其弟礼賔副使懐信谋潜召客省使杨崇勲内殿承制杨懐吉閤门祗杨懐玊议其事期以二十五日窃发前一夕崇勲懐吉诣谓第告变谓中夜微服乗妇人车过曹利用计之及明利用入奏于崇政殿懐政时在殿东庑即令卫士执之【考异李焘曰懐政本传云上姑务含容不忍斥其过然渐踈逺懐政忧惧时使小黄门自禁中出诈称宣召入内东门坐别室久之而还以欺同辈实录亦云然取懐政时实在崇政殿东庑则其出入禁中固自如也但丁谓等多为之防使懐政罕得见上耳帝未有踈逺懐政意也本传又云上怒甚而实録无此疑本传饰说今不取】诏宣徽北院使曹玮与崇勲就御药院鞫讯不数刻具引伏帝坐承明殿临问懐政但祈哀而已命载以车赴城西普安佛寺斩之谓等并发朱能所献天书妖妄事亟遣入内供奉官卢守明邓文庆驰驿诣永兴军捕能【考异记闻载懐政以二月二日懐小刀对上自割上因是疾复作皇后命收懐政下狱并于宫中得莱公奏言传位事乃命杨崇勲告变诛懐政贬莱公按懐政诛在七月莱公罢在六月若懐政于仲春为此则莱公必不待夏末始罢懐政至秋初乃诛也然真宗实以仲春疾益甚不知縁何事耳记闻必误今不取】懐政既诛有欲并责太子者帝意惑之李迪从容奏曰陛下有防子乃欲为此计帝大悟由是东宫得不动揺丁丑太子太傅冦凖降授太常卿知相州翰林学士盛度枢宻直学士王曙并罢职度知光州曙知汝州皆坐与周懐政交通而曙又凖壻也朝士与凖亲厚者丁谓必斥之杨亿尤善凖而请太子监国奏又亿所草及凖败丁谓召亿至中书亿惧便液俱下面无人色谓素重亿无意害之徐曰谓当改官烦公为一好词耳亿乃稍安　八月太子太保判杭州王钦若自以备位东宫请入朝甲申召之令乗传赴京师　徙知相州太常卿冦凖知安州初李迪与凖同在中书事之甚谨及凖罢丁谓意颇轻迪于是谓等不欲凖居内郡白帝欲逺徙之帝命与小州谓退而署纸尾曰奉圣防除逺小处知州迪曰向者圣防无逺字谓曰君面奉德音欲擅改圣防以庇凖耶二人忿争葢自此始　朱能闻使者至自度不免衷甲以出杀卢守明帅部兵挈家属叛逸既而能众溃入桑林自缢死　乙酉以枢宻副使任中正礼部侍郎王曽并参知政事翰林学士钱惟演为枢宻副使　辛卯以太常丞直龙图阁冯元为左正言兼太子左谕德初太子为夀春郡王王旦荐元宜讲经资善堂帝以元少更用崔遵度于是遵度卒乃命元代之　壬寅太常卿知安州冦凖坐朱能叛再贬道州司马诏辞云不务敦修宻朋凶慝辱余辅弼玷乃搢绅仍以其事传告诸州御史台揭榜朝堂凖过零陵逾大坡防兵先后不属溪洞蛮夷乗闲抄掠其酋长闻而责之曰奈何夺贤宰相行李耶趣遣人还所掠其在道州晨具朝服如常时起楼置经史道释书暇则诵读賔至笑语若初无廊庙之贵者自凖罢相以三绌帝初不之知嵗余帝忽问左右曰吾目中久不见冦凖何也左右亦莫敢对【考异李焘曰此据司马光记闻丁谓传云周懐政败议贬凖帝意欲谪凖江淮闲谓退而除道州司马独王曽以帝语质之谓顾曰居停主人勿复言盖指曽以第舍假凖也按居停之语在仁宗初再贬雷州时曽縁此遂谋去谓龙川别志当得之以圣防质谓乃李迪其事见记闻今从之若此时曽已诘谓则当迪谓忿争时曽亦必不助谓矣国史恐误也徐度国纪天禧四年十二月癸丑对辅臣及王钦若于宣和门北閤子中上曰朕觉四体不康丁谓等奏近日圣躬稍安况中外无事乞寛圣心钦若奏今来中书宻院公事甚好又出冦凖朝廷更无事矣上云除却冦凖后甚静又问冦凖何在宰臣曰在道州上曰轻典冯拯曰如凖包藏祸心汉唐之法皆当族诛陛下盖是寛贷上曰朕曲全之于是上色稍怡命坐赐茶而罢不知徐度何从得此恐必不然今附见当考】
　　吕中曰至是李文靖之言验矣当君子用事之时则常有不尽絶小人之心至小人得志之时则其去君子必尽其力而后止此凖之所以重得贬也然凖虽可贬而凖之心则不为之少贬
　　以右司谏判户部勾院刘为工部员外郎兼侍御史知杂事初河决滑州大兴力役道殍相望请防免宰相以答天变时冦凖丁谓实在中书及王曙坐凖贬官在朝无敢往见者叹曰朋友之义独不行于今日与往饯之经夕而还谓亦不罪也　九月己酉以兵部员外郎知制诰吕夷简为刑部郎中权知开封府夷简为治严辨有声帝识其姓名于屏风意将大用之也　丙辰复御崇德殿视事帝自中春不豫止视事于长春殿至是体平始御前殿　罢枢宻副使周起为户部侍郎知青州佥署枢宻院事曹玮为宣徽南院使环庆路都部署兼管勾秦州兵马起素善冦凖而玮亦不附丁谓谓恶之并指为凖党故俱罢出起性谨宻凡奏事及答禁中所问随辄焚草故其言外无知者　丁卯赦天下系囚除十恶己杀人官典犯赃盗官物持仗放火伪造符印外咸除之其周懐政朱能党类除已行勘防外余咸许自新一切不问　壬申赐京城酺　太子太保王钦若自杭州来朝令入赴内殿起居　甲戌给事中知河阳孙奭言父户部郎中致仕翌年九十按礼文九十者其家不从政令父母八十者许解官侍养望许退归田里优诏不许　冬十月戊寅朔中书门下言机务清简请依唐制只日视事双日不坐从之　壬午御正阳门观酺皇太子侍坐凡五日帝自不豫罕复临幸至是人情大悦　己丑以前起居郎直史馆陈尧佐知滑州时滑州方庀徒筑隄尧佐创木龙以杀水怒隄乃可筑既又作长隄以防之人号为陈公隄　壬辰以太子太保王钦若为资政殿大学士仍令日赴资善堂侍皇太子讲读　十一月乙卯令劝农使兼提防刑狱官自今以提防刑狱劝农使副为称　修尚书省命龙图阁学士陈尧咨总其事　庚申内出圣制七百二十二卷示辅臣壬戌宰臣丁谓等请镂板宣布仍命禁中别创殿阁缄藏诏可寻于龙图阁后修筑是为天章阁又请令中书枢宻院取时政记中盛美之事别为圣政录从之仍命钱惟演王曽编次　乙丑对辅臣于承明殿帝曰朕迩来寝膳颇渐康复然军国之事未免劳心今太子年德渐成皇后贤明临事平允深可付托欲令太子莅政于外皇后居中详处卿等可议之辅臣请令中书枢宻院大臣各兼东宫职任帝许之　自冦凖贬斥丁谓浸擅权至除吏不以闻李迪愤懑尝慨然语同列曰迪起布衣十余年至宰相有以报国死且不恨安能附权臣为自安计乎及议兼职时迪已带少傅宜得中书侍郎尚书谓执不可第兼左丞迪不能堪变色而起丙寅晨朝待漏谓又欲以林特为枢宻副使仍领賔客迪曰特去嵗迁右丞今年改尚书入东宫皆非公选物议未息况已奏除詹事何可改也因诟谓引手版欲击之谓走得免同列极意和解不听遂入对于长春殿内臣奉制书置榻前帝曰此卿等兼东宫官制书也迪进曰东宫官属不当増置臣不敢受此命因斥谓奸邪弄权私林特钱惟演而嫉冦凖特子杀人寝而不治凖无罪逺斥惟演以姻家使预政曹利用冯拯相为朋党臣愿与谓同下宪司置对顷之谓迪等先退独留枢宻使副议之帝怒甚初欲付御史台利用拯曰大臣下狱不惟深骇物听况丁谓本无纷竞之意而李迪置对亦未合时宜帝曰曲直未分安得不辨既而意稍解乃曰朕当即有处分惟演进曰臣与谓姻亲忽加排斥愿退就班列帝慰谕久之乃命学士刘筠草制各降秩一级罢相谓知河南府迪知郓州制书犹未出丁卯迪请对于承明殿又请见太子于内东门其所言不传而谓隂图复入惟演亦恐谓出则已失援白帝欲留之并请留迪因言契丹使将至宰相絶班冯拯旧臣可任中书帝可之戊辰命谓以户部尚书迪以户部侍郎归班事颇迫遽其制词舍人院所草也筠所草制讫不行是日惟演及中正曽等并如初议迁秩领东宫官而太子议政诏书及拯利用等制皆格己巳谓入对于承明殿帝诘所争状谓曰非臣敢争乃李迪忿詈臣耳臣愿复留遂赐坐左右欲设墪谓顾曰有防复平章事乃更以杌进于是入内都知张景宗副都知邓守恩传诏送谓赴中书令依旧视事仍诏迪出知郓州谓始传诏令筠草复相制筠不奉诏乃更召晏殊筠自院出遇殊枢宻院南门殊侧面而过不敢揖葢内有所愧也先是帝久不豫语言或错乱尝盛怒语辅臣曰昨夜皇后以下皆之刘氏独留朕于宫中众皆不敢应迪进曰果如是何不以法治之良久帝寤曰无是事也后适在屏闲闻之由是恶迪迪所以不得留非但谓等媒糵亦中宫意尔【考异拜罢录云迪欲兼左丞王曽等以为不可又云迪语极喧戾上连叱之又云上称迪无礼又云时契丹使将至宰相絶班且欲复相谓钱惟演请并留迪王曽等谓无过曲在迪请令出三两月复召之此皆陈绎私意曲笔与正史实录及诸家书并不合今不取独所云惟演请并留迪或不妄盖迪与谓初并出守寻复留不知何故当是从惟演议耳然惟演实为谓计当时不得已且并留迪故谓卒留而迪竟出也龙川别志载二相忿争事又与实录正史不同且云刘筠辞不草制乃命钱惟演按此时惟演已副枢宻别志误矣记闻亦以为草制者惟演也今皆不取然留丁谓出李迪其谋实自惟演但不当草制而草制者实晏殊也御史台记刘筠传云十一月丙辰除丁谓兼少傅冯拯与曹利用并兼少保筠当制麻入未宣迪谓忿争于帝前戊辰筠复直谓罢为户书知河南迪罢为户侍知郓州拯为昭文曽为集贤制既入谓复留要筠改制筠不从卒命他学士为之拯遂为集贤曽依旧为副枢此记载王曽事与他书不同当考宋绶作筠墓铭亦云上在东宫始议邦政以枢辅备三孤筠当上麻入而事遽易丞相要筠改诏筠拒不往卒命他学士为之然则迪谓等初领东宫职及罢相两制皆筠所草也】庚午诏自今除军国大事仍旧亲决余皆委皇太子与宰臣枢宻使已下就资善堂参议行之皇太子上表陈让优诏不允初议欲令太子总军国事丁谓以为不可曰即日上体平何以处此李迪曰太子监国非古制耶力争不已迪既罢出故有是诏【考异迪传以为此诏在迪未罢相时盖误也考十八日上对辅臣语则可知此诏与昨诏异矣】　以冯拯为右仆射中书侍郎兼少傅平章事　辛未诏自今羣臣五日于长春殿起居余只日视朝于承明殿　壬申皇太子见宰相枢宻使于资善堂诸司职掌以次参谒　十二月丁丑朔翰林学士杨亿卒諡曰文录其子纮为奉礼郎亿天性颖悟于书无所不览自唐大中后词气衰滥国朝稍革其浮至亿乃振起风采与古之作者并驾学者翕然宗尚文思敏速不加窜对客谈笑挥毫无废而精宻有规裁尤长典章制度之事时多取正喜诲诱后进赖以成名者甚众性耿介敦尚名节多周给亲友所得廪赐随尽然刚劲寡合时有挟邪说以进者戏亿曰君子知微知彰知柔知刚亿应声答曰小人不耻不仁不畏不义范仲淹尝称之曰公以命世之才其位不充故天下知公之文而未知公之道也其见重如此　乙酉皇太子亲政诏内臣传禀须覆奏自是辅臣每会议皇太子秉笏南面而立中书枢宻院以本司事逓进承令防时政之外京朝幕职州县官使臣禁卒咸引对焉事毕接见辅臣如常礼　丁酉以资政殿大学士司空王钦若为山南东道节度使同平章事判河南府初钦若与丁谓善援引至两府及谓得志稍叛钦若钦若恨之时帝不豫久事多遗防钦若先以太子太保在东宫位三少上谓不悦因改授司空钦若宴见帝问曰卿何故不之中书对曰臣不为宰相安敢之中书帝顾都知送钦若诣中书视事谓令设馔以待之曰上命中书设馔耳钦若既出使都知入奏以无白麻不敢奉诏因归私第有诏学士院降麻谓乃除钦若使相为西京留守帝但闻宣制亦不知寤也【考异记闻载钦若入资善堂见太子位三少上丁谓方用事寻有诏钦若以太子太保归班钦若袖诏书白上臣已归班不识诏防上留其诏改除司空按钦若以太子太保归班乃天禧三年六月甲午初罢相时事谓犹未入中书也若已为太子太保又令归班则诏旨果不可晓恐谓亦不至此缪或记闻误也改除司空今从实録及本传押赴中书视事及为使相则参取记闻及江休复杂志稍删润之】闰月丁卯以嘉勒斯赉爲边患诏陈尧叟等廵抚　帝
　　久不豫前二日因药饵泄泻前后殿罢奏事乙亥力疾御承明殿召辅臣谕以尽心辅导储贰之意出手书一幅付之自是体中渐平凡旬浃乃复常焉时太子虽听事资善堂然事皆决于后中外以为忧钱惟演后戚也王曾说惟演曰太子幼非中宫不能立中宫非倚太子则人心亦不附加恩太子则太子安太子安乃所以安刘氏也惟演以为然因以白后两宫由是益亲人遂无闲
　　吕中曰当时变危疑之冲钱惟演用事于中丁谓擅权于外而冯拯曹利用亦相与为党所幸君子之朋党植犹多也冦凖李迪之徒虽争之不胜而所恃以砥柱其中者又有曽在卒之窜丁谓而相仁祖太平之治者王曽也
　　是嵗天下户九百七十一万有竒口二千二百七十一万有竒　赵德明始城懐逺镇而居之号兴州　髙丽王询请称藩纳贡于契丹且归所拘人珠埒哩契丹遣使报许之




　　资治通鉴后编卷三十四
　　钦定四库全书
　　资治通鉴后编卷三十五
　　刑部尚书徐干学撰
　　宋纪【起重光作噩正月尽黓奄茂十二月凡二年】
　　真宗膺符稽古神功让德文明武定章圣元孝皇帝
　　天禧五年春正月丁丑朔帝御延庆殿见辅臣　乙未遣使抚京东水灾　丁酉以右谏议大夫张士逊为枢宻副使　翰林学士刘筠见帝久疾丁谓擅权叹曰奸人用事安可一日居此因表求外任授右谏议大夫知庐州　二月丁未给事中知河阳孙奭再表求解官养父庚戌命知兖州以奭父时居郓州兖郓相迩故也庚午以光禄寺丞孔圣佑袭封文宣公知仙源县事三月辛巳御正阳门观酺　戊戌天章阁成庚子奉安御集御书于天章阁遂宴辅臣于阁下　夏四月丙辰客星出轩辕　五月乙亥虑囚降天下死罪　癸未诏皇太子读春秋　六月丙午太白书见　己未国子监请以御制至圣文宣王赞及近臣所撰十哲七十二贤赞镂板诏可　秋七月甲戌朔日有食之先是司天测仪天厯当食之既前九田帝避正殿分命中使祈祷是日食四分而止翌日宰臣诣閤门拜表称贺　戊寅新作景灵宫万嵗殿为帝祈福也　八月荧惑犯南斗九月宋绶等使还上契丹风俗【略云绶等始至木叶山山在中京东微北自中京东过小河唱教山道北奚王避暑庄有亭台由古北口至中京北皆奚境奚本与契丹等后为契丹所并所在分奚契丹汉人渤海杂处之奚有六节度都省统领言语风俗与契丹不同善耕种步射入山采猎其行如飞凡六十里至羖防河馆过惠州城二重至低小外城无人居内城有瓦屋仓廪人多汉服七十里至榆林馆馆前有小河屈曲北流自此入山少人居七十里至努都乌克馆蕃语山为讷都水为乌七十里至香山子馆前倚土山临小河其东北三十里即长泊也涉沙碛过白马淀九十里至水泊馆渡土河亦云撞撞水聚沙成墩少人烟多林木其河邉平处国主曾于此过冬凡八十里至张司空馆七十里至木叶馆离中京皆无馆舍但宿穹帐欲至木叶三十里许始有居人瓦屋及僧舍又厯荆榛荒草复渡土河至木叶山本按巴坚葬处又云祭天之地东向设氊屋署曰省方殿庑皆以氊借地后有二大帐次北又设氊屋曰庆夀殿去山尚逺国主帐在氊屋西北望之不见尝出三豹甚驯马上附国人而坐猎则以捕兽蕃俗喜罩鱼设氊庐于河水之上宻掩其门凿氷为窍举火照之鱼尽来凑即垂钓竿罕有失者回至张司空馆闻国主在上河上罩鱼以鱼来馈是嵗隆庆卒隆庆初封常王及请盟改梁王后封秦国王又加秦晋国王隆裕有子宗业封广平王为中京留守改幽州幽都县为宛平县其衣服之制国母与蕃官胡服国主与汉官即汉服蕃官戴氊冠上以金华为饰或加珠玉翠毛盖汉魏时辽人步揺冠之遗象也额后垂金花织成夹带中贮发一总服紫窄袍加义襴系防鞢带以黄红色绦裹革为之用金玉水晶碧石缀饰又有纱冠制如乌纱帽无檐不防双耳额前缀金花上结紫带末缀珠或紫皁幅巾紫窄袍束带丈夫或緑中单緑花窄袍中单多红緑色贵者被貂裘以紫黒色为贵青色为次又有银防尤洁白贱者被貂毛羊防沙狐裘弓以皮为箭削桦为簳鞯勒轻快便于驰走以貂防或鹅项鸭头为扞腰蕃官有夷离毕参闻国政左右林牙掌命今惕隐若司宗之类又有九行宫每宫署使及部署掌领部族有永兴积庆洪义昭敏等名】　戊寅吐蕃嘉勒斯赉请降　冬十月戊申祥源观成总为屋六百一十三区　诏奬淮南江浙湖发运副使周实以其自春至冬运上供米凡六百余万石故也　壬子辅臣以帝违豫浸久上表引汉宣帝唐髙宗故事请五日一御便殿从之　十一月甲申山南东道节度使同平章事判河南府王钦若有疾累表请就医京师未报丁谓宻使人绐钦若曰上数语及君甚思一见君第上表径来上必不讶也钦若信之即令其子右赞善大夫从益移文河南府舆疾而归谓因言钦若擅去官守无人臣礼命御史中丞薛映就第按问钦若惶恐伏罪戊子降授司农卿分司南京夺从益一官转运使及河南府官皆被责仍颁谕天下　十二月乙巳以内殿崇班皇甫继明同勾管三馆秘阁公事咸平中初命刘崇超监三馆秘阁图籍其后因循与判馆聨署掌事时论非之崇超素与王钦若厚善丁谓为相别用继明以分其权更号监图籍曰勾当公事自是内臣遂与大学士同职时论愈非之
　　吕中曰王文正用则刘承规不得为节度丁谓相则内臣与学士同职盖君子与小人异而小人与阉官为一体也
　　是嵗契丹改年曰太平【开泰尽九年】立梁王宗真为太子宗真字叶卜肯小字哲库宫人讷木津所生齐天皇后萧氏无子取而养之爱同己出讷木津不恱焉　髙丽致贡于契丹
　　干兴元年春正月辛未朔诏改元　二月庚子朔大赦天下诏自今中外所上表章省去尊号羣臣再表请复称不允乃别上尊号曰应天尊道钦明仁孝癸卯诏从之然亦不果受册　甲辰制封丁谓为晋国公冯拯为魏国公曹利用为韩国公　甲寅对宰相于寝殿之东偏帝不豫浸剧【考异蔡夔州直笔载上疾大渐大臣扣閤问候乃以指防胸又展五指再出三指以示丁谓等时皇弟八燕王独存仁宗先已建储方年十三观上意盖有所属章献隔帷见之大臣退令近侍追之传谕适来官家展五指又出三指只说三五日来疾势稍退别无他意谓等诺之此事或政当此日然疑不敢着邵氏闻见录云真宗大渐之夕李文定与宰执以祈禳宿内殿时仁宗幼冲八大王元俨者有威名以问疾宿禁中累日不肯出宰执患之无以为计偶翰林司以金盂贮热水曰王所须也文定取案上墨笔搅水尽黒令持去王见之大惊意其有毒即上马去文定临事大抵类此按当此时文定贬斥久矣或指他相则不可知又按仁宗实録真宗崩元俨以疾在告特遣中使告谕王扶疾至内庭号泣见太后既奉慰遂庐于宫门之侧如此则真宗未崩以前元俨固不留宿禁中也恐邵氏误耳今不取】戊午崩于延庆殿遗诏皇太子即皇帝位尊皇后为皇太后淑妃杨氏为皇太妃是日百官见太子于延庆殿之东楹遣内殿承制閤门祗薛贻廓告哀契丹京城内外并増兵卫罢工役　初辅臣共听遗命于皇太后退即殿庐草制军国大事兼权取皇太后处分丁谓欲去权字王曽曰皇帝冲年政出房闼斯已国家否运称权尚足示后况言犹在耳何可改也且増减制书有法表则之地先欲乱之乎谓不敢言曽又言尊礼淑妃太遽须他日议之不必载遗制中谓怫然曰参政顾欲擅改制书耶曽复与辨而同列无助曽亦止时中外汹汹曽正色独立朝廷赖以为重【考异李焘曰二事据王曽言行録曽本传无之丁谓传乃云谓欲去权字坐此忤太后意谓憸人必不能尔或谓窜逐后羞悔前作猥窃曽语以为己力欲欺世盗名而史官误信之今不取言行录又云尊淑妃为皇太妃亦谓所増遗制本无之则恐不然若遗制果无曽岂容不力辨盖曽未欲遽行将执奏而谓沮止曽耳曽自言此事宜不谬但记録者偶失之固当取其可信者江休复杂志亦云真宗上仙明肃召两府入谕之一时号泣明肃日有日哭在且听处分议毕王文正作参政秉笔至淑妃为皇太妃卓笔曰适来不闻此语丁崖州曰遗诏可改耶众亦不敢言明肃亦知之始恶丁而嘉王之直按杂志与言行録略同然丁谓但欲谄事明肃耳于淑妃何取焉若明肃果无此语谓安敢强増加以拂明肃意且谓当此时方宠幸未见要也雷允恭败诈乃觉恐江氏亦传闻未审今不取】　己未大赦除常赦所不原者百官进官一等优赏诸军山陵诸费无以赋民庚申命宰臣丁谓为山陵使先是羣臣议太后临朝仪王曽援东汉故事请五日一御承明殿太后坐左帝坐右垂帘听政既得防而丁谓独欲帝朔望见羣臣大事则太后召对辅臣决之非大事悉令雷允恭传奏禁中画可以下曽曰两宫异处而柄归宦者祸端兆矣谓不听癸亥太后忽降手书处分尽如谓所议葢谓不欲令同列预闻机宻故潜结允恭使白太后卒行其意及学士草辞允恭先持示谓阅讫乃进甲子始听政于崇政殿西庑　乙丑以生日为乾元节　丙寅宰臣丁谓加司徒冯拯加司空枢宻使曹利用加左仆射并兼侍中王曽谓丁谓曰自中书令至谏议大夫平章事其任一也枢宻珥貂可耳今主幼母后临朝君执魁柄而以数十年旷位之官一旦除授得无公议乎谓不听　戊辰贬道州司马冦凖为雷州司户防军户部侍郎知郓州李迪为衡州团练副使仍播其罪于中外凖坐与周懐政交通迪坐朋党傅会也始议窜逐王曽疑责太重丁谓熟视曽曰居停主人恐亦未免耳盖指曽尝以第舍假凖也曽遂不复争知制诰宋绶当直草责词谓嫌其不切即用己意改定诏所称当丑徒干纪之际属先皇违豫之初罹此震惊遂至沈剧皆谓语也【考异李焘曰江休复云吕文靖作三字日值旬假丁晋公宅会客忽来招遂趋往至则懐中出词头帘外草冦莱公雷州制既毕览之不怿曰舍人都不解作文字耶吕逊谢再三乞化笔増损遂注两聨曰当孽竪乱常之日乃先皇违豫之初罹此震惊遂至沉剧按吕夷简天禧四年九月自知制诰改龙图阁直学士权知开封府不在舍人院久矣又下诏责冦凖等乃二月二十九日其草诏时非旬假可知恐江氏误也今不取当从龙川别志当直舍人乃宋绶龙川别志又云丁谓逐李迪命宋绶草责词绶请其罪名谓曰春秋无将汉法不道皆其事也宋不得已从之词既上谓犹嫌其不切多所改定其言上前争议曰罹此震惊遂至沉顿谓所定也按实录具载冦凖及李迪责词凖则云为臣不忠迪则云附下济恶并无春秋及汉法等语当是宋绶但从谓指草诏却自用己意行文故不同耳罹此震惊遂至沉顿乃叙说周懐政谋反事凖坐与懐政通谋迪坐傅会凖初不叙争议上前事也盖迪与凖同责而别志偶不及凖故妄以争议事附着之然争议亦何至震惊沈顿乎今不取】谓恶凖迪必欲置之死地遣中使赍敕就赐二人中使承谓指以锦囊贮剑揭于马前示将有所诛状至道州凖方与羣官宴驿吏言状州吏皆悚惧出迎中使避不见问其所以来之故不答众惶恐不知所为凖神色自若使人谓之曰朝廷若赐凖死愿见敕书中使不得已乃授以敕凖即从录事参军借緑衫着之短才至膝拜敕于庭升阶复宴至暮乃罢及赴贬所道险不能进州县以竹舆迎之凖谢曰吾罪人得乗马幸矣冒炎瘴日行百里左右为之泣下既至吏以图经献首载州东南门至海岸十里凖恍然曰吾少时常为诗云到海只十里过山应万重人生得丧岂偶然耶中使至郓州迪闻其异于他日即自裁不殊其子柬之救之乃免人往见迪者中使辄籍其名或馈之食留至臭腐弃捐不与迪客邓余怒曰竪子欲杀我公以媚丁谓耶邓余不畏死汝杀我公我必杀汝从迪至衡州不离左右迪由是得全或语谓曰迪若贬死公如士论何谓曰异日好事书生弄笔墨记事不过曰天下惜之而已初迪贬衡州丁谓戒使者持诏促迪上道通判郓州范讽辄留数日为治装祖行讽正辞子也先知平隂县会河决王陵埽水去而土肥失阡陌民数争不能决讽为手书分别疆理民皆持去以为定券无复争者及通判淄州嵗旱蝗他谷皆不粒民以蝗不食菽犹可萟而患无种讽行县至邹平发官廪贷民县令争不可讽曰有责令无与也即出贷三万斛比秋民皆先期而输在郓州日诏塞决河州募民入刍楗而城邑与农户等讽曰贫富不同而轻重相若非诏书使度民力之意有司误也即改符使富人输三之二因请下诸州以郓为率朝廷从其言　曹玮责授左卫大将军知莱州玮时任镇定都部署丁谓疑玮不受命诏河北转运使韩亿驰往收其兵先是亿尝忤谓意谓欲縁是并中亿而玮得诏即日上道从弱卒十余人不以弓韔矢箙自随谓卒不能加害　三月壬申以给事中李及知杭州及性清介所治简严喜慰荐下吏而乐道人之善恶钱塘风俗轻靡不事宴逰一日冒雪出郊众谓当置酒召客乃独造林逋清谈至暮而归居官数年未尝市吴中物比去惟市白乐天集一部　以龙图阁直学士鲁宗道权判流内铨宗道在选调久患铨格烦宻及知吏所以为奸状于是多所厘正又悉书科条揭于庑下人皆便之　丙子赐羣臣御飞白书各一轴帝始未尝飞白书一日至真宗灵御前见所陈飞白笔遂取而试书体势遒劲有如夙习因以分赐焉戊寅中书请自禫祭后只日于崇政殿或承明殿视事双日如先帝故事前后殿皆不坐诏双日虽不视事亦当宣召近臣入侍讲读　乙酉作受命寳其文曰恭膺天命之寳命参知政事王曽书　庚寅初御崇德殿听朝皇太后设幄次于承明殿垂帘以见辅臣　光禄寺丞尉氏马季良家本茶商刘美女壻也夏四月壬寅召试馆职太后遣内侍赐食促令早了主试者分为作之【此据江休复杂志主试者学士晏殊也】　戊午加赠皇太后三代父通为彭城郡王母厐氏为越国太夫人兄美为侍中　薛由如契丹告即位也　五月丁丑诏先朝日厯起居注未上者亟修纂之盖自大中祥符元年后史官失于撰集故也　六月己亥朔上大行皇帝谥曰文明章圣元孝庙号真宗　契丹主闻真宗崩集蕃汉大臣举哀号恸因谓其宰相吕德懋曰闻嗣皇尚少恐未知通好始末茍为臣下所闲奈何及薛贻廓至具道朝廷之意契丹主喜谓其后萧氏曰汝可致书大宋皇太后使汝名传中国乃设真宗灵御于范阳悯忠寺建道塲百日为真宗饭三京僧复命沿边州郡不得作乐下令国中诸犯真宗讳悉易之遣殿前都防检耶律僧隐等祭奠吊慰时太常博士程琳为接伴契丹使者谓琳曰昔先帝尝通使承天太后今皇太后独无使何也琳曰南北为兄弟则先皇帝视承天犹从母故无嫌今皇太后乃嫂也礼不通问使者语屈　庚申西京作坊使入内押班雷允恭伏诛允恭与丁谓交结倚势骄恣始宦者以山陵事多在外允恭独留不遣自请于太后太后不许允恭泣曰臣遭遇先帝不在人后而独不得效力陵上敢请罪太后曰吾虑汝妄有举动适为汝累允恭泣告不已乃以为山陵都监三月乙亥允恭驰至陵下司天监邢中和为允恭言今山陵上百步法宜子孙类汝州秦王坟允恭曰如何不用中和曰恐下有石若水耳允恭曰先帝无他子若如秦王坟当即用之中和曰山陵事重按行覆验时日淹久恐不及七月之期允恭曰第移就上穴我走马入见太后言之允恭素贵横众莫敢违即改穿上穴乃入白太后太后曰此大事何轻易如此允恭曰使先帝宜子孙何为不可太后意不然之曰出与山陵使议可否允恭见谓具道所以谓亦知其不可而重逆允恭意唯唯而已允恭即入奏曰山陵使亦无异议矣既而上穴果有石石尽水出众议籍籍修奉山陵部署惧不能成功中作而罢奏请待命谓庇允恭依违不决癸巳入内供奉官毛昌达还自陵下具奏其事太后连遣人诘谓谓始请遣使按视丙申遣入内供奉官罗崇勲等就巩县讯鞫允恭罪状以闻癸卯又遣权知开封府吕夷简龙图阁直学士鲁宗道同内臣覆视皇堂咸请复用旧穴乃诏辅臣会谓第议明日再命王曽覆视谓请俟曽还与众议不异始复役诏复役如初唯皇堂须议定乃修筑曽卒从众议允恭坐擅移皇堂并盗金珠银帛犀玉带等杖死于巩县籍其家弟允中决配郴州编管邢中和决配沙门岛　初丁谓与雷允恭协比专恣内挟太后同列无如之何太后尝以帝卧起晚令内侍传防中书欲独受羣臣朝谓适在告冯拯等不敢决请谓出谋之及谓出颇陈其不可且诘拯等不即言由是稍失太后意又尝议月进钱充宫掖之用太后滋不恱允恭既下狱王曽欲因山陵事并去谓而未得闲一日语谓曰曽无子将以弟之子为后明日朝退当留白此谓不疑曽有他意也曽因独对具言谓包藏祸心故令允恭擅移皇堂于絶地太后大惊谓徐闻之力自辨于帘前未退内侍忽卷帘曰相公谁与语驾起久矣谓惶恐不知所为以笏叩头而出癸亥辅臣会食资善堂召议事谓独不与知得罪颇哀请钱惟演遽曰当致力无大忧也冯拯熟视惟演惟演踧踖及对承明殿太后谕拯等曰谓身为宰相乃与允恭交通因出谓尝托允恭令后苑匠所造金酒器示之又出允恭尝干谓求管勾皇城司及三司衙司状因曰谓前附允恭奏事皆言己与卿等议定故皆可其奏近方识其矫诬且营奉先帝陵寝而擅有迁易防误大事拯等奏曰自先帝登遐政事皆谓与允恭同议称得防禁中臣等莫辨虚实赖圣神察其奸此宗社之福也太后怒甚欲诛谓拯进曰谓固有罪然帝新即位亟诛大臣骇天下耳目且谓岂有逆谋哉第失奏山陵事耳太后怒少解令拯等议降黜之命任中正言谓被先帝顾托虽有罪请如律议功曽曰谓以不忠得罪宗庙尚何议耶乃责谓为太子少保分司西京故事宰相罢免皆降制时欲亟行止令拯等召舍人草词仍牓朝堂布谕天下
　　吕中曰逺小人之法不可以不严而去小人之防不可以不宻故来郑朋杨兴之奸者惟陈蕃失于不宻遂激为朋党之变唐甘露白马之祸李训郑注皆蹈防事不宻之戒也丁谓之奸真宗晚年欲去之矣冦凖被酒漏言失于不宻反有雷州之行坐是谓之烽焰愈炽内倚宦者雷允恭贵戚钱惟演为奸外与曹利用林特等为党若拔山矣而曽一旦去之甚易其防宻也故虽以计倾之而当时公论亦不以为过焉
　　丙寅参知政事任中正罢为太子賔客知郓州坐营救丁谓故也中正弟中行中师并坐降绌　秋七月王曽加中书侍郎平章事吕夷简为给事中鲁宗道为右谏议大夫并参知政事宗道为谕德时居近酒肆尝微行就饮肆中偶真宗亟召使者及门久之宗道始自酒肆来使者先入约曰即上怪公来迟何以为对宗道曰第以实告使者曰然则公当得罪曰饮酒人之常情欺君臣子之大罪也真宗果问使者具以宗道所言对帝诘之宗道谢曰有故人自乡里来臣家贫无杯杓故就酒家饮帝以为忠实可大用尝以语太后太后识之于是并夷简皆首蒙擢任　礼仪院言大行山陵礼毕庄穆皇后郭氏尝母仪天下礼当升祔庄懐皇后潘氏本从藩邸追命止当飨于后庙诏集议尚书省学士承防李维等请如礼仪院所定从之　丙子以枢宻副使钱惟演为枢宻使　戊寅诏真宗陵名曰永定始丁谓请名陵曰镇及谓贬冯拯谓三陵皆有永字故易曰永定陵然永定乃县名也而宣祖止名安陵又以翼祖陵已名为定复追改为靖云议者讥拯不学当时无正之者辅臣三上表请皇太后遵遗制每五日一临便殿依
　　先定仪注许令中书枢宻院奏事与皇帝共加裁酌皇太后不许复上皇帝表乃从之　初女道士刘德妙尝以巫师出入丁谓家谓败逮系德妙内侍鞫之德妙具言谓尝教之曰汝所为不过巫事不若托老君言祸福足以动人于是即谓家设神像夜醮于园中雷允恭数至请祷及真宗崩引入禁中及因穿地得龟蛇令德妙持入内绐言出其家山洞中仍复教云上即问若所事何知为老君第云相公非凡人当知之谓又作颂题曰混元皇帝赐德妙语涉妖诞辛卯再贬谓崖州司户参军诸子并勒停圯又坐与德妙奸除名配复州籍其家得四方赂遗不可胜纪其弟诵说谏悉降黜仍以谓罪状布告中外始谓命宋绶草冦凖责词绶请其罪谓曰春秋无将汉法不道皆证事也绶虽从谓指然卒改易谓本语不纯用及谓贬绶犹当制即草词曰无将之戒旧典甚明不道之辜常刑防赦论者快焉谓初逐凖京师为之语曰欲得天下宁当拔眼中钉欲得天下好莫如召寇老不半嵗谓亦贬人皆谓报复之速谓道出雷州凖遣人以一蒸羊逆之境上谓欲见凖凖拒絶之闻家僮谋欲报仇乃杜门使纵博毋得出伺谓行逺乃罢　壬辰诏中外臣寮有曽与丁谓往来者一切不问甲午辅臣请皇太后皇帝五日一御承明殿凡军马
　　机宜及臣下陈乞恩泽并呈禀取防若常事即依旧进入印画付外或事从别防有未可行者即于御前纳下再俟处分从之　八月壬寅以礼部郎中张师德为契丹后生辰国信使契丹后生辰专遣使始此　乙巳帝与皇太后御承明殿垂帘决事始用王曽议也时冯拯继丁谓为首相颇欲蹑谓故迹曽独晓以祸福且逆折之拯不敢肆自是事一决于两宫初谓定太后称予谓败中书与礼仪院参议每下制令称予而便殿处分事称吾太后诏止称吾　九月己巳诏伎术官自今不得如京朝官用考课迁陟先是司天监丞徐起等言遇先帝御楼及帝即位止迁一官愿如京朝官例迁两官朝廷恶其幸遂条约之　己卯诏以天书从葬永定陵用王曽吕夷简之议也【考异李焘曰天书从葬永定陵据国史实吕夷简建议魏泰东轩杂记则以为王曽今两存之】　辛卯灵驾发引帝不视事者十日其后虽视事犹御便殿初有司请悉壊灵驾所经道路城门庐舍以过车舆象物侍御史知杂事谢涛言先帝东封西祀仪物大备犹不闻有所毁撤且遗诏务从俭薄今有司治明器侈大以劳州县非先帝意愿下少府裁损之太后不可帝时与太后俱坐閤中乃言曰城门卑者当毁之民居不当毁也太后以为然　冬十月己酉葬文明章圣元孝皇帝于永定陵庙号真宗　己未祔真宗神主于太庙庙乐曰大明之舞以庄穆皇后配飨仍诏立庄穆忌初太后欲具平生服玩如宫中以银罩覆神主参知政事吕夷简言此未足以报先帝今天下之政在两宫惟太后逺奸邪奬忠直辅导圣德则所以报先帝者宜莫若此　甲子帝与皇太后始复御承明殿　十一月丁卯朔枢宻使钱惟演罢为保大节度使知河阳初丁谓逐冦凖惟演与有力焉及序枢宻题名石独刋去凖名曰逆凖削而不书谓祸既萌惟演虑并得罪遂挤谓以自解冯拯恶其为人因言惟演以妹妻刘美实太后姻家不可与政请出之乃有是命惟演至河阳尝请曲赐镇兵钱太后将许之侍御史知杂事蔡齐曰赏罚者上之所操非臣下所当请且天子新即位惟演连姻后家乃请偏赏以自为恩揺撼众心不可许即劾奏惟演遂罢赐钱　戊辰以李沆王旦李继隆配飨真宗庙庭　以翰林学士刘筠为御史中丞先是三院御史言事皆先白中丞筠举旧仪榜之堂中令各举纠弹之职毋白中丞杂知　癸酉命翰林学士承防李维翰林学士晏殊修真宗实录寻复命翰林侍讲学士孙奭知制诰宋绶度支副使陈尧佐同修仍令内侍谕以一朝大典当谨笔削之意　乙亥以皇太后生日为长宁节　庚辰判国子监孙奭知兖州日建立学舍以延生徒至数百人臣虽以俸钱赡之然常不给自臣去郡恐渐废散乞给田十顷以为学粮诸州给学田始此　辛巳始御崇政殿西閤召翰林侍讲学士孙奭龙图阁直学士兼侍讲冯元讲论语侍读学士李维晏殊与焉初诏双日御经筵自是虽只日亦召侍臣讲读王曽以帝新即位宜近师儒故令奭等入侍帝在经筵或左右瞻瞩则奭拱黙以俟每讲体貌必庄至前世乱君亡国必反覆规讽帝为竦然改听　壬午以尚书右丞张知白为枢宻副使　国子监旧制皆用近臣及宿儒典领近嵗颇任贵游子弟之初仕者与管库资序略均壬辰始命冯元同判国子监仍诏自今毋得差补防京朝官是月吐蕃李立遵来附　十二月甲辰诏辅臣崇政殿西庑观孙奭讲论语既而帝亲书唐贤诗以分赐焉自是每召辅臣至经筵多以御书赐之　京城谷价翔贵戊申出常平仓米贱粜以济贫民　丁卯诏应典卖田产影占徭役者听人告以所隐田三之一予之　髙丽王询卒子钦立　加冯拯昭文馆大学士监修国史王曽集贤殿大学士自是上相必加昭文监史次相加集贤若上相罢免则以次而升如除三相则分监修国史于次相云
　　史臣曰真宗英晤之主其初践位相臣李沆虑其聪明必多作为数奏灾异以杜其侈心葢有所见也及澶渊既盟封禅事作祥瑞沓臻天书屡降导迎奠安一国君臣如病狂然吁可怪也他日修辽史见契丹故俗而后推求宋史之微言焉宋自太祖幽州之败恶言兵矣契丹其主称天其后称地一嵗祭天不知其防猎而手接飞鴈鸨自投地皆称天赐祭告而夸耀之意者宋之诸臣因知契丹之习又见其君有厌兵之意遂进神道设教之言欲假是以动敌人之听闻庶防足以潜消其窥觎之志欤然不思修本以制敌又效尤焉计亦末矣仁宗以天书殉葬山陵呜呼贤哉
　　富弼曰真宗爱人可谓深矣至临轩亲问逋负官物者释之非理督纳者则还以内库钱身没者给其家仁爱之德足以感动天下臣等见近嵗毎降赦恩必言天下逋负官物非侵欺者率令除放有司未尝肯放一物至于逋负人身没产空子孙饥寒尚为州县鞭笞催督者圣人虽有德音为有司鄣蔽先帝之法亡矣汉増海租鱼不出盖天地生物岂容尽取也真宗以张象中奏乞条约解盐余利有时而阙不许其请圣见甚逺矣
  </div>
  <div class="pagination">
   <a href="资治通鉴后编_page8.html">
    上一页
   </a>
   <span>
    ...
   </span>
   <a href="资治通鉴后编_page4.html">
    4
   </a>
   <a href="资治通鉴后编_page5.html">
    5
   </a>
   <a href="资治通鉴后编_page6.html">
    6
   </a>
   <a href="资治通鉴后编_page7.html">
    7
   </a>
   <a href="资治通鉴后编_page8.html">
    8
   </a>
   <span class="current-page">
    9
   </span>
   <a href="资治通鉴后编_page10.html">
    10
   </a>
   <a href="资治通鉴后编_page11.html">
    11
   </a>
   <a href="资治通鉴后编_page12.html">
    12
   </a>
   <a href="资治通鉴后编_page13.html">
    13
   </a>
   <a href="资治通鉴后编_page14.html">
    14
   </a>
   <span>
    ...
   </span>
   <a href="资治通鉴后编_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
