<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 220 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 220 页/共 334 页</h1>
    <div class="content">初，行俭行至朔川，〔考异曰：旧传作「朔州」。今依实录及统纪。余按唐朔州治善阳县，汉定襄县地。单于府治金河县，汉云中郡城也。自朔州至单于府三百五十七里。以裴行俭军行次。考之，先至朔州而后至单于府北，则旧传朔州为是。〕谓其下曰：「用兵之道，抚士贵诚，制敌贵诈。前日萧嗣业粮运为突厥所掠，士卒冻馁，故败。今突厥必复为此谋，〔复，扶又翻；下复为、可复同。〕宜有以诈之。」乃诈为粮车三百乘，每车伏壮士五人，各持陌刀、劲弩，〔陌刀，大刀也；一举刀可杀数人。唐六典曰：陌刀，长刀也，步兵所持，盖古之斩马剑。释名曰：弩，怒也，有怒势也。其柄曰臂，似人臂也。钩弦者曰牙，似牙齿也。牙外曰郭，为牙之规郭也。合名之曰机，言如机之巧也；亦言如门户枢机，开阖有节也。乘，绳证翻。〕以羸兵数百为之援，〔羸，伦为翻。〕且伏精兵于险要以待之。虏果至，羸兵弃车散走。虏驱车就水草，解鞍牧马，欲取粮，壮士自车中跃出，击之，虏惊走，复为伏兵所邀，杀获殆尽，自是粮运行者，虏莫敢近。〔近，其靳翻。〕
军至单王府北，抵暮，下营，掘堑已周，〔掘，其月翻。堑，七艳翻。〕行俭遽命移就高冈；诸将皆言士卒已安堵，不可复动，行俭不从，趣使移。〔趣，读曰促。〕是夜，风雨暴至，前所营地，水深丈余，〔深，式禁翻。〕诸将惊服，问其故，行俭笑曰：「自今但从我命，不必问其所由知也。」
奉职既就擒，余党走保狼山。〔狼山，歌逻禄右厢部落所居也。永徽元年，置狼山州，属云中都护府。〕诏户部尚书崔知悌驰传诣定襄宣慰将士，且区处余寇，〔传，知恋翻。处，昌吕翻。〕行俭引军还。
3夏，四月，乙丑，上幸紫桂宫。
4戊辰，黄门侍郎闻喜裴炎、崔知温、〔闻喜县，汉属河东郡。隋以汉闻喜县为绛县，以汉绛县为曲沃县，以桐乡置闻喜县，寻改为桐乡县；武德元年复曰闻喜，属绛州。〕中书侍郎京兆王德真并同中书门下三品。知温，知悌之弟也。
5秋，七月，吐蕃寇河源，左武卫将军黑齿常之击却之。〔考异曰：实录：「吐蕃大将赞婆及素和贵等帅众三万进寇河源，屯兵于良非川。辛巳，河西镇抚大使、中书令李敬玄统众与贼战于湟川，官军败绩。副使、左武卫将军黑齿常之帅精骑三千，夜袭贼营，杀获二千余级，赞婆等遂退。擢常之为河源军经略大使，诏敬玄留镇鄯州以为之援。」按仪凤三年九月，敬玄已与吐蕃战败于青海，常之夜袭贼营，贼乃退，与此事颇相类。旧书敬玄传，止一败，无再败。常之传：「仪凤中，从敬玄击吐蕃，走跋地设，充河源军副使。时赞婆等屯良非川，常之夜袭贼营，走之，擢为大使。」事似同时。新书敬玄传，战青海，又战湟川，凡再败。常之传：仪凤三年，袭跋地设。调露中，袭赞婆。唐历、统纪皆无今年敬玄败事。又实录，今年八月丁巳，敬玄贬衡州刺史。辛巳至丁巳，纔三十七日。贾耽皇华四达记，自长安至鄯州约一千七百余里。时高宗又在东都，若敬玄败后，累表称疾，得报乃来，至东都，必数日乃贬，非三十七日之内所能容也。今略去敬玄湟川败事，但云吐蕃寇河源，常之击却之而已。今按刘昫唐书地理志，鄯州在京师西一千九百一十三里。〕擢常之为河源军经略大使。常之以河源冲要，欲加兵戍之，而转输险远，乃广置烽戍七十余所，开屯田五千余顷，岁收五百余万石，由是战守有备焉。
先是，剑南募兵于茂州，西南筑安戎城，以断吐蕃通蛮之路。〔宋白曰：茂州本冉駹之国，汉开为汶山郡。华阳国志云：宣帝地节三年，武都白马羌反，使骆武平定之。汶山吏民诣武自讼，一岁再度更赋至重，边人贫苦，无以供给，求省郡，遂省汶山郡，复置都尉。今州即汉蜀郡汶江县，梁普通三年，置绳州，取桃关之以绳作桥以名州。后周为汶州，置汶山县。唐改茂州，取界内茂滋山而名。〕吐蕃以生羌为乡导，〔先，悉荐翻。断，丁管翻。乡，读曰向。〕攻陷其城，以兵据之，由是西洱诸蛮皆降于吐蕃。〔洱，而志翻。降，户江翻。〕吐蕃尽据羊同、党项及诸羌之地，东接凉、松、茂、巂等州，南邻天竺，西陷龟兹、疏勒等四镇，〔党，底朗翻。巂，音髓。龟兹，音丘慈。〕北抵突厥，地方万余里，诸胡之盛，莫与为比。
6丙申，郑州刺史江王元祥薨。〔郑州，汉荥阳县地。汉荥阳属河南郡，晋分为荥阳郡，后魏属北豫州，后置郑州，隋开皇十六年改曰管州，大业初，复曰郑州。〕
7突厥余众围云州，〔云州，汉平城县地。后魏为代都，北齐及后周为恒安镇，贞观七年，置云州及定襄县。〕代州都督窦怀悊，〔悊，与哲同。〕右领军中郎将程务挺将兵击破之。〔将，即亮翻。〕
8八月，丁未，上还东都。
9中书令、检校鄯州都督李敬玄，军既败，屡称疾请还；上许之。既至，无疾，诣中书视事；上怒，丁巳，贬衡州刺史。〔衡州，汉酃县、蒸阳、耒阳、茶陵县地。吴置湘东郡，梁、陈置衡山郡。隋平陈，置衡州。京师东南三千四百三里，至东都二千七百六十里。〕
10太子贤闻宫中窃议，以贤为天后姊韩国夫人所生，内自疑惧。明崇俨以厌胜之术为天后所信，〔厌，于叶翻。〕常密称「太子不堪承继，英王貌类太宗」，又言「相王相最贵」。〔相，悉亮翻。〕天后尝合北门学士撰少阳正范〔颜延之曲水诗序曰：正体毓德于少阳。注云：东宫，少阳位也。少，诗照翻。〕及孝子传以赐太子，〔传，直恋翻。〕又数作书诮让之，〔数，所角翻。诮，才笑翻。〕太子愈不自安。
及崇俨死，贼不得，天后疑太子所为。太子颇好声色，与户奴赵道生等狎昵，〔好，呼到翻。昵，尼质翻。〕多赐之金帛，司议郎韦承庆上书谏，不听。〔上，时掌翻。〕天后使人告其事。诏薛元超、裴炎与御史大夫高智周等杂鞫之，于东宫马坊搜得皂甲数百领，以为反具；道生又款称太子使道生杀崇俨。上素爱太子，迟回欲宥之，天后曰：「为人子怀逆谋，天地所不容；大义灭亲，何可赦也！」甲子，废太子贤为庶人，遣右监门中郎将令狐智通等送贤诣京师，〔监，古衔翻。将，即亮翻。〕幽于别所，党与皆伏诛，仍焚其甲于天津桥南以示士民。〔刘昫曰：东都，周之王城，平王东迁所都也。故城在今苑内东北隅。自赧王以后，及东汉、魏文、晋武皆都于今故洛城。隋大业元年，自故洛城西移十八里，置新都，今都城是也。北据邙山，南对伊阙，洛水贯都，有河汉之象、跨洛为桥，曰天津桥。唐世人主，往来东都、西京，而寔都长安，以长安为京师。〕承庆，思谦之子也。〔韦思谦见一百九十九卷永徽元年。〕
乙丑，立左卫大将军、雍州牧英王哲为皇太子，〔雍，于用翻。〕改元，赦天下。
太子洗马刘讷言常撰俳谐集以献贤，贤败，搜得之，上怒曰：「以六轻教人，犹恐不化，乃进俳谐鄙说，岂辅导之义邪！」流讷言于振州。〔旧志：振州与崖州同在大海洲中，至京师八千六百六里，至东都七千七百九十七里。洗，悉荐翻。撰，士免翻。俳，蒲皆翻。考异曰：新传云：「除名为民，复坐事流死振州。」今从实录。〕
左卫将军高真行之子政为太子典膳丞，事与贤连，上以付其父，使自训责。政入门，真行以佩刀刺其喉，真行兄户部侍郎审行又刺其腹，真行兄子琁断其首，弃之道中。〔刺，七亦翻。琁，从宣翻。断，丁管翻。〕上闻之，不悦，贬真行为睦州刺史，审行为渝州刺史。真行，士廉之子也。〔旧志：睦州，京师东南三千六百五十九里，至东都二千八百二十一里。渝州，汉末之巴东郡，隋置渝州；京师西南二千七百四十八里，至东都三千四百三十里。高士廉，长孙无忌之舅。〕
左庶子、中【章：十二行本「中」上有「同」字；乙十一行本同；孔本同。】书门下三品张大安坐阿附太子，左迁普州刺史。〔旧志：普州，至京师二千三百六十里，至东都三千二百三里。〕其余宫僚，上皆释其罪，使复位，左庶子薛元超等皆舞蹈拜恩；右庶子李义琰独引咎涕泣，时论美之。
11九月，甲申，以中书侍郎、同中书门下三品王德真为相王府长史，罢政事。〔唐制，王府置长史、司马。长史，从四品上。司马，从四品下。长史、司马统领府僚，纪纲职务。相，悉亮翻。〕
12冬，十月，壬寅，苏州刺史曹王明，〔苏州，古吴国，东汉为吴郡；隋置苏州，因姑苏山而名。〕沂州刺史嗣蒋王炜，〔沂州，汉琅邪国，后魏置北徐州；后周改沂州，以沂水名；隋为琅邪郡，唐复以琅邪郡置沂州。炜，于鬼翻。〕皆坐故太子贤之党，明降封零陵郡王，黔州安置；炜除名，道州安置。〔道州，汉零陵郡泠道、冯乘之地。隋以零陵郡置永州，武德四年，分置营州，贞观八年，改曰道州。旧志：黔州，京师南三千一百九十三里，至东都二千二百七十七里。〕
15十一月，壬申朔，日有食之。
开耀元年〔（辛巳、六八一）是年十月方改元，新书作九月。〕
1春，正月，突厥寇原、庆等州。乙亥，遣右卫将军李知十等屯泾、庆二州以备突厥。
2庚辰，以初立太子，敕宴百官及命妇于宣政殿，〔西京东内正殿曰含元，后殿曰宣政。〕引九部伎及散乐自宣政门入。〔杜佑曰：散乐，即百戏也。伎，渠绮翻。散，悉亶翻。〕太常博士袁利贞士疏，以为：「正寝非命妇宴会之地，路门非倡优进御之所，〔上，时掌翻。倡，音昌。〕请命妇会于别殿，九部伎自东西门入，其散乐伏望停省。」上乃更命置宴于麟德殿；〔麟德殿，麟德中所作也。阁本大明宫图：翰林院密迩麟德殿。韦执谊曰：翰林院在右银台门内，麟德殿在西重廊之后。更，工衡翻。〕宴日，赐利贞帛百段。利贞，昂之曾孙也。
利贞族孙谊为苏州刺史，自以其先自宋太尉淑以来，尽忠帝室，〔袁淑死于宋元凶之难，袁顗以死奉子勋，袁昂尽节于齐室，袁宪尽忠于陈后主。〕谓琅邪王氏虽奕世台鼎，而为历代佐命，〔琅邪王氏股肱晋室，而王弘为宋室佐命，王俭为齐室佐命，梁室之兴，侯景之篡，王亮、王克为劝进之首。〕耻与为比，尝曰：「所贵于名家者，为其世笃忠贞，才行相继故也。〔为，于伪翻。行，下孟翻。〕彼鬻婚姻求禄利者，又乌足贵乎！」时人是其言。〔因袁利贞并着袁谊之言，以其有益于名教也。〕
3裴行俭军既还，突厥阿史那伏念复自立为可汗，〔复，扶又翻。杜佑曰：伏念，颉利从兄之子。〕与阿史德温傅连兵为寇。癸巳，以行俭为定襄道大总管，以右武卫将军曹怀舜、幽州都督李文暕为副，将兵讨之。〔暕，古限翻。将，即亮翻。〕
4二月，天后表请赦杞王上金、鄱阳王素节之罪；以上金为沔州刺史，〔沔州，汉安陆之地。晋置沔阳县，江左为鲁山镇。隋开皇十七年，置汉阳县，属复州，复州治沔阳；大业初，改复州曰沔州。唐复以沔州为复州，分汉阳置沔州。〕素节为岳州刺史，〔岳州，汉下隽县地。吴置巴陵县，晋置建昌郡，梁置巴州。隋改曰岳州，因天岳山以名州。大业初，改罗州，唐复曰岳州。旧志：岳州，京师东南二千二百三十七里，至东都一千八百一十六里。〕仍不听朝集。〔朝，直遥翻。〕
5三月，辛卯，以刘仁轨兼太子少傅，余如故。〔仁轨先为尚书左仆射、同中书门下三品。〕以侍中郝处俊为太子少保，罢政事。
少府监裴匪舒，善营利，〔少，诗照翻。〕奏卖苑中马粪，岁得钱二十万缗。上以问刘仁轨，对曰：「利则厚矣，恐后代称唐家卖马粪，非嘉名也。」乃止。匪舒又为上造镜殿，成，〔为，于伪翻。〕上与仁轨观之，仁轨惊趋下殿。上问其故，对曰：「天无二日，土无二王，〔孟子载孔子之言。〕适视四壁有数天子，不祥孰甚焉！」上遽令剔去。〔去，羌吕翻。〕
6曹怀舜与裨将窦义昭将前军击突厥。〔将，即亮翻；下同，又音如字。〕或告「阿史那伏念与阿史德温傅在黑沙，【章：十二行本「沙」下有「北」字；乙十一行本同；孔本同。】〔黑沙城，后突厥默啜以为南庭。〕左右纔二十骑以下，可径往取也。」〔骑，奇寄翻。〕怀舜等信之，留老弱于瓠丄泊，〔水白为泊。〕帅轻锐倍道进，至黑沙，无所见，人马疲顿，乃引兵还。
会薛延陀部落欲西诣伏念，遇怀舜军，因请降。〔帅，读曰率。降，户江翻。〕怀舜等引兵徐还，至长城北，遇温傅，小战，各引去。至横水，〔横水去金河一百四十许里。〕遇伏念，怀舜、义昭与李文暕及裨将刘敬同四军合为方陈，〔陈，读曰阵。〕且战且行；经一日，伏念乘便风击之，军中扰乱，怀舜等弃军走，军遂大败，死者不可胜数。〔胜，音升。〕怀舜等收散卒，敛金帛以赂伏念，与之约和，杀牛为盟。伏念北去，怀舜等乃得还。〔还，从宣翻，又音如字。〕
夏，五月，丙戌，怀舜免死，流岭南。
7己丑，河源道经略大使黑齿常之将兵击吐蕃论赞婆于良非川，破之，收其粮畜而还。〔畜，许救翻。〕常之在军七年，吐蕃深畏之，不敢犯边。
8初，太原王妃之薨也，〔武士彟封太原王，妃从其爵，咸亨元年薨。〕天后请以太平公主为女官以追福。〔公主，天后女也。〕及吐蕃求和亲，请尚太平公主，上乃为立太平观，以公主为观主以拒之。〔为，于伪翻。观，古玩翻。〕至是，始选光禄卿汾阴薛曜之子绍尚焉。绍母，太宗女城阳公主也。〔据会要，城阳公主先降杜荷，荷诛，降薛瓘。新书亦然。〕
秋，七月，公主适薛氏，自兴安门南至宣阳坊西，燎炬相属，〔自兴安门而南，历三坊至宣阳坊，万年县治在焉。属，之欲翻。〕夹路槐木多死。绍兄顗以公主宠盛，深忧之，〔顗，鱼岂翻。〕以问族祖户部郎中克构，〔唐户部郎，掌分理户口、井田之事，凡天下十道，任土所出，为贡赋之差。〕克构曰：「帝甥尚主，国家故事，苟以恭慎行之，亦何伤！然谚曰：『娶妇得公主，无事取官府。』不得不为之惧也。」
天后以顗妻萧氏及顗弟绪妻成氏非贵族，欲出之，曰：「我女岂可使与田舍女为妯娌邪！」〔为，于伪翻。妯，直六翻。娌，两耳翻。妯娌，娣姒妇也。〕或曰：「萧氏，瑀之侄孙，国家旧姻。」〔萧瑀子锐尚太宗女襄城公主。〕乃止。
9夏州群牧使安元寿奏：「自调露元年九月以来，丧马一十八万余匹，监牧吏卒为虏所杀掠者八百余人。」〔夏，户雅翻。使，疏吏翻。唐诸牧监，掌群牧孳课之事。凡诸群牧，立南、北、东、西四使以分统之，其马皆印，每岁终，监牧使巡按孳数，以功过相除，为之考课。此止夏州所丧失之数。〕
10薛延陀达浑等五州四万余帐来降。〔达浑都督领姑衍州、步讫若州、扨弹州、鹘州、低粟州。降，户江翻。〕
11甲午，左仆射兼太子少傅、同中书门下三品刘仁轨固请解仆射，许之。
12闰七月，丁未，裴炎为侍中，崔知温、薛元超并守中书令。
13上征田游岩为太子洗马，在东宫无所规益。右卫副率蒋俨〔右卫副率，从四品上。洗，悉荐翻。率，所律翻。〕以书责之曰：「足下负巢、由之俊节，傲唐、虞之圣主，声出区宇，名流海内。主上屈万乘之重，申三顾之荣，〔三顾，用诸葛亮事。上幸嵩山，尝至游岩所居，故云然。乘，绳证翻。〕遇子以商山之客，〔汉四皓隐于商山。〕待子以不臣之礼，将以辅导储贰，渐梁芝兰耳。〔渐，子廉翻。〕皇太子春秋鼎盛，圣道未周，仆以不才，犹参庭诤，足下受调护之寄，〔汉高帝谓四皓曰：「烦公卒调护太子。」〕是可言之秋，唯唯而无一谈，悠悠以卒年岁。〔唯，于癸翻。卒，子恤翻。〕向使不餐周粟，〔夷、齐采薇西山，不食周粟。餐，千安翻。〕仆何敢言！禄及亲矣，以何酬塞﹖〔游岩有母。塞，悉则翻。〕想为不达，谨书起予。」〔孔子谓子夏曰：「起予者商也。」为，于伪翻。〕游岩竟不能答。
14庚申，上以服饵，令太子监国。〔监，古衔翻。〕
15裴行俭军于代州之陉口，〔即鴈门之陉岭关口。陉，音刑。〕多纵反间，由是阿史那伏念与阿史德温傅浸相猜贰。伏念留妻子辎重于金牙山，〔突厥之初，建牙于金山，其后分为东、西突厥，凡建牙之地，率谓之金牙山。苏定方直抵金牙山擒贺鲁，此西突厥可汗所居之金牙山也。裴行俭遣程务挺等掩金牙山，取伏念妻子，此东突厥可汗所居之金牙山也。可汗所居，谓之金帐，故亦以金牙言之。间，古苋翻；下同。重，直龙翻；下同。〕以轻骑袭曹怀舜。行俭遣裨将何迦密自通漠道，程务挺自石地道掩取之。〔骑，奇寄翻。将，即亮翻；下同。迦，居牙翻，又居伽翻。〕伏念与曹怀舜约和而还，比至金牙山，〔还，从宣翻。比，必利翻。〕失其妻子辎重，士卒多疾疫，乃引兵北走细沙，行俭又使副总管刘敬同、程务挺等将单于府兵追蹑之。伏念请执温傅以自效，然尚犹豫，又自恃道远，唐兵必不能至，不复设备。〔走，音奏。蹑，泥辄翻。复，扶又翻。单，音蝉。〕敬同等军到，伏念狼狈，不能整其众，遂执温傅，从间道诣行俭降。候骑告以尘埃涨天而至，将士皆震恐，行俭曰：「此乃伏念执温傅来降，非他盗也。然受降如受敌，不可无备。」乃命严备，遣单使迎前劳之。少选，〔间，古苋翻。降，户江翻；下同。骑，奇寄翻。使，疏吏翻。劳，力到翻。少选，犹言少顷也。〕伏念果帅酋长缚温傅诣军门请罪。〔帅，读曰率。酋，慈由翻。长，知两翻。〕行俭尽平突厥余党，以伏念、温傅归京师。〔厥，九勿翻。〕
16冬，十月，丙寅朔，日有食之。
17壬戌，裴行俭等献定襄之俘。乙丑，改元。〔改元开耀。〕丙寅，斩阿史那伏念、阿史德温傅等五十四人于都市。〔既书十月丙寅朔日食，方书壬戌裴行俭献俘，乙丑故元，又书丙寅斩阿史那伏念等，是十月一月内有二丙寅矣。此旧史之误，通鉴因之，失于检点也。新书是年九月乙丑改元，盖壬戌献俘，亦九月事，前年命行俭为定襄道行军大总管以讨突厥，故曰献定襄之俘。〕
初，行俭许伏念以不死，故降。裴炎疾行俭之功，奏言：「伏念为副将张虔勖、程务挺所逼，又回纥等自碛北南向逼之，穷窘而降耳。」〔纥，下没翻。碛，七迹翻。〕遂诛之。行俭叹曰：「浑、浚争功，〔事见八十一卷晋武帝太康元年。言若争伏念之死，则是与张虔勖、程务挺争功。〕古今所耻。但恐杀降，无复来者。」〔复，扶又翻。〕因称疾不出。
18丁亥，新罗王法敏卒，〔卒，子恤翻。〕遣使立其子政明。
19十一月，癸卯，徙故太子贤于巴州。〔旧志：巴州至京师二千三百六十里，东都二千五百八十二里。〕
资治通鉴卷第二百三
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十九〔起玄黓敦牂（壬午），尽柔兆阉茂（丙戌），凡五年。〕
高宗天皇大圣大弘孝皇帝下
永淳元年〔（壬午、六八二）时以皇孙重照生改元。〕
1春，二月，作万泉宫于蓝田。〔蓝田县，汉属京兆，后魏置蓝田郡；隋废郡为县，复属京兆。〕
2癸未，改元，赦天下。
3戊午，立皇孙重照为皇太孙。上欲令开府置官属，问吏部郎中王方庆，〔吏部掌考天下之文吏之班秩阶品。〕对曰：「晋及齐皆尝立太孙，〔晋惠帝立太孙臧，齐武帝立太孙昭业。〕其太子官属即为太孙官属，未闻太子在东宫而更立太孙者也。」上曰：「自我作古，可乎﹖」对曰：「三王不相袭礼，〔叔孙通之言。〕何为不可！」乃奏置师傅等官。既而上疑其非法，竟不补授。方庆，裒之曾孙也。〔方庆，梁王褒之曾孙，江陵陷，褒徙入关，遂为咸阳人。裒，当作褒。〕名綝，以字行。〔綝，丑林翻。〕
5夏，四月，甲子朔，日有食之。
6上以关中饥馑，米斗三百，将幸东都；丙寅，发京师，留太子监国，〔监，古衔翻；下同。〕使刘仁轨、裴炎、薛元超辅之。时出幸仓猝，扈从之士有饿死于中道者。〔从，才用翻；下以从同。〕上虑道路多草窃，命监察御史魏元忠检校车驾前后。元忠受诏，即阅视赤县狱，〔西京以长安万年为赤县。〕得盗一人，神采语言异于众；命释桎梏，〔桎，职日翻。梏，工沃翻。〕袭冠带，乘驿以从，〔从，才用翻。〕与之共食宿，〔既与之共食，又与之共宿。〕托以诘盗，〔诘，去吉翻。〕其人笑许诺。比及东都，〔比，必利翻。〕士马万数，不亡一钱。
7辛未，以礼部尚书闻喜宪公裴行俭为金牙道行军大总管，〔此指西突厥之金牙山也。〕帅右金吾将军阎怀旦等三总管分道讨西突厥。师未行，行俭薨。
行俭有知人之鉴，初为吏部侍郎，前进士王鲇、〔鲇，其据翻。〕咸阳尉栾城苏味道〔刘昫曰：栾城，汉开县；后魏于汉开县古城置栾城县，属赵州。余考汉书地理志，常山郡有关县；有考宋白续通典，镇州栾城县本汉关县，魏太和十一年，于关县故城置栾城县；则刘昫误作开县明矣。〕皆未知名，行俭一见谓之曰：「二君后当相次掌铨衡，仆有弱息，愿以为托。」〔弱息，弱子也。〕是时鲇弟勃与华阴杨聟、范阳卢照邻、〔范阳，汉涿县地，魏文帝改为范阳郡；至隋废郡，复为涿县，属幽州；唐武德七年，改为范阳县。华，户化翻。聟，古迥翻。〕义乌骆宾王〔义乌，汉乌伤县地。后汉分乌伤，置长山县；晋以长山为东阳郡治所，乌伤别为县；武德七年，改乌伤为义乌县，属婺州。〕皆以文章有盛名，司列少常伯李敬玄尤重之，〔少，诗照翻。〕以为必显达。行俭曰：「士之致远，当先器识而后才艺。勃等虽有文华，而浮躁浅露，岂享爵禄之器邪！杨子稍沈静，〔躁，则到翻。沈，持林翻。〕应至令长；余得令终幸矣。」既而勃度海堕水，聟终于盈川令，〔黔州彭水县，汉酉阳县地；武德二年，分彭水，于巴江西置盈隆县；先天元年，避太子名，改曰盈川；非此也。衢州龙丘县，武后如意元年，分置盈川县。县西有刑溪，陈时，土人留异恶「刑」字，改曰盈川，因为县名。长，知两翻。〕照邻恶疾不愈，赴水死，宾王反诛，〔谓同徐敬业反。〕鲇、味道皆典选，如行俭言。〔选，须绢翻。〕行俭为将帅，所引偏裨如程务挺、张虔勖、王方翼、刘敬同、李多祚、黑齿常之，后多为名将。〔将，即亮翻；下同。帅，所类翻。裨，宾弥翻。〕
行俭常命左右取犀角、麝香而失之。又敕赐马及鞍，令史辄驰骤，马倒，鞍破。〔此礼部令史也。〕二人皆逃去，行俭使人召还，谓曰：「尔曹皆误耳，何相轻之甚邪！」〔谓惧罪责而逃，是以常人见待，相轻之甚也。〕待之如故。破阿史那都支，〔见上卷调露元年。〕得马脑盘，广二尺余，〔马脑，文石也，琢以为盘。广，古旷翻。〕以示将士，军吏王休烈捧盘升阶，跌而碎之，〔跌，徒结翻。〕惶恐，叩头流血。行俭笑曰：「尔非故为，何至于是！」不复有追惜之色。诏赐都支等资产金器三千余物，杂畜称是，〔复，扶又翻。畜，许救翻。称，尺证翻。〕并分给亲故及偏裨，数日而尽。
8阿史那车薄围弓月城，安西都护王方翼引军救之，破虏众于伊丽水，〔自弓月城过思浑川、蛰失蜜城，渡伊丽河至碎叶界。〕斩首千余级。俄而三姓咽面与车薄合兵拒方翼，方翼与战于热海，〔碎叶城东有热海，地寒不冻。咽，于甸翻。面，眠见翻。〕流矢贯方翼臂，方翼以佩刀截之，左右不知。所将胡兵谋执方翼以应车薄，方翼知之，悉召会议，阳出军资赐之，以次引出斩之，会大风，方翼振金鼓以乱其声，诛七十余人，其徒莫之觉。既而分遣裨将袭车薄、咽面，大破之，擒其酋长三百人，〔酋，慈由翻。长，知两翻。〕西突厥遂平。阎怀旦竟不行。方翼寻迁夏州都督，征入，议边事。上见方翼衣有血渍，〔夏，户雅翻。渍，疾智翻。〕问之，方翼具对热海苦战之状，上视疮叹息；竟以废后近属，不得用而归。〔废后，方翼从祖女弟也。归者，复归夏州。〕
9乙酉，车驾至东都。
10丁亥，以黄门侍郎颍川郭待举、〔隋改长社为颍川县，武德四年复曰长社，属许州。〕兵部侍郎岑长倩、秘书员外少监?检校中书侍郎鼓城郭正一、吏部侍郎鼓城魏玄同〔鼓城，汉临平、下曲阳两县之地，属巨鹿郡。隋分城，于下曲阳故城东五里置昔阳县，寻改为鼓城，时属定州。〕并与中书门下同承受进止平章事。上欲用待举等，谓韦【章：十二行本「韦」作「崔」；乙十一行本同；孔本同。】知温曰：「待举等资任尚浅，且令预闻政事，未可与卿等同名。」自是外司四品已下知政事者，始以平章事为名。长倩，文本之兄子也。〔岑文本辅太宗。〕
先是，玄同为吏部侍郎，〔先，悉荐翻。〕上言铨选之弊，〔上，时掌翻。〕以为：「人君之体，当委任而责成功，所委者当，则所用者自精矣。〔者当，丁浪翻。〕故周穆王命伯冏为太仆正，曰：『慎简乃僚。』〔见书冏命。〕，是使群司各求其小者，而天子命其大者也。乃至汉氏，得人皆自州县补署，五府辟召，然后升于天朝，〔见后汉纪。朝，直遥翻。〕自魏、晋以来，始专委选部。〔选，须绢翻。〕夫以天下之大，士人之众，而委之数人之手，用刀笔以量才，按簿书而察行，〔量，音良。行，下孟翻。〕借使平如权衡，明如水镜，犹力有所极，照有所穷，况所委非人而有愚闇阿私之弊乎！愿略依周、汉之规以救魏、晋之失。」疏奏，不纳。
11五月，【章：十二行本「月」下有「丙午」二字；乙十一行本同；孔本同；张校同。】东都霖雨。乙卯，洛水溢，溺民居千余家。关中先水后旱、蝗，继以疾疫，米斗四百，两京间死者相枕于路，〔枕，之任翻。〕人相食。
12上既封泰山，欲遍封□□，【章：十二行本空格作「五岳」二字；乙十一行本同；孔本同。】秋，七月，作奉天宫于嵩山南。〔奉天宫，在洛州嵩阳县。〕监察御史里行李善感谏曰：〔里行者，资序未至，未正除监察御史，令于监察御史班里行也。监，古衔翻。〕「陛下封泰山，告太平，致群瑞，与三皇、五帝比隆矣。数年以来，菽粟不稔，饿殍相望，四夷交侵，兵车岁驾；陛下宜恭默思道以禳灾谴，〔禳，如羊翻。〕乃更广营宫室，劳役不休，天下莫不失望。臣忝备国家耳目，窃以此为忧！」上虽不纳，亦优容之。自褚遂良、韩瑗之死，〔见二百卷显庆三年、四年。瑗，于眷翻。〕中外以言为讳，无敢逆意直谏，几二十年；及善感始谏，天下皆喜，谓之「凤鸣朝阳」。〔诗卷阿曰：凤皇鸣矣，于彼高冈；梧桐生矣，于彼朝阳。注云：梧桐，柔木也。山东曰朝阳。梧桐不生山冈，太平而后生朝阳。几，居依翻。〕
13上遣宦者缘江徙异竹，欲植苑中。宦者科舟载竹，所在纵暴；过荆州，荆州长史苏良嗣囚之，上疏切谏，〔上，时掌翻；下同。〕以为：「致远方异物，烦扰道路，恐非圣人爱人之意。又，小人窃弄威福，亏损皇明。」上谓天后曰：「吾约束不严，果为良嗣所怪。」手诏慰谕良嗣，令弃竹江中。良嗣，世长之子也。〔苏世长见一百八十八卷高祖武德四年。〕
14黔州都督谢佑希天后意，逼零陵王明令自杀，〔明徙黔州见上卷永隆元年。黔，音琴。〕上深惜之，黔府官属皆坐免官。佑后寝于平阁，与婢妾十余人共处，〔处，昌吕翻。〕夜，失其首。垂拱中，明子零陵王俊、黎国公杰为天后所杀，有司籍其家，得佑首，漆为秽器，题云谢佑，乃知明子使刺客取之也。
15太子留守京师，颇事游畋，薛元超上疏规谏；上闻之，遣使者慰劳元超，〔使，疏吏翻。劳，力到翻。〕仍刀赴东都。
16吐蕃将论钦陵寇柘、松、翼等州。〔显庆三年，开置柘州蓬山郡，属松州都督府。宋白作「拓」，曰「以开拓为称」。今按新、旧书皆作「柘」。翼州本汉蚕陵县地，故城在州西，有蚕陵山；隋为翼斜县，唐武德元年，置翼州。隋县名，唐州，取州南翼水为名。〕诏左骁卫郎将李孝逸、右卫郎将卫蒲山发秦、渭等州兵分道御之。〔骁，坚尧翻。将，即亮翻。〕
17冬，十月，丙寅，黄门侍郎刘景先同中书门下平章事。
18是岁，突厥余党阿史那骨笃禄、〔骨笃禄亦曰骨咄禄，颉利族人也，云中都督舍利元英之部酋，世袭吐屯。〕阿史德元珍等招集亡散，据黑沙城反，〔杜佑曰：阿史德元珍，习知中国风俗，边塞虚实，在单于府检校降户部落，坐事为单于长史王本立所拘絷。会骨咄禄入寇，元珍请依旧检校部落，本立许之，因便投骨咄禄。骨咄禄得之甚喜，以为阿波大达干，令专统兵马事。〕入寇并州及单于府之北境，〔单，音蝉。〕杀岚州刺史王德茂。右领军卫将军、检校代州都督薛仁贵将兵击元珍于云州，虏问唐大将为谁，应之曰：「薛仁贵」。虏曰：「吾闻仁贵流象州，〔仁贵以大非川之败除名，起为鸡林道总管，复坐事贬象州。〕死久矣，何以绐我！」〔绐，荡亥翻。〕仁贵免冑示之面，虏相顾失色，下马列拜，稍稍引去。仁贵因奋击，大破之，斩首万余级，捕虏二万余人。
19吐蕃入寇河源军，军使娄师德将兵击之于白水涧，〔白水涧有白水军，注见后。使，疏吏翻；下同。将，即亮翻；下同。〕八战八捷。上以师德为比部员外郎、左骁卫郎将、河源军经略副使，曰：「卿有文武材，勿辞也！」〔比，音毗。骁，坚尧翻。〕
弘道元年〔（癸未、六八三）是年十二月改元。〕
1春，正月，甲午朔，上行幸奉天宫。
2二月，庚午，突厥寇定州，刺史霍王元轨击却之。乙亥，复寇妫州。〔复，扶又翻；下可复同。妫，居为翻。〕三月，庚寅，阿史那骨笃禄、阿史德元珍围单于都护府，执司马张行师，杀之。遣胜州都督王本立、夏州都督李崇义将兵分道救之。
3太子右庶子、同中书门下三品李义琰改葬父母，使其舅氏迁旧墓；上闻之，怒曰：「义琰倚势，乃陵其舅家，不可复知政事！」义琰闻之，不自安，以足疾乞骸骨，庚子，以义琰为银青光禄大夫，致仕。
4癸丑，守中书令崔知温薨。〔旧制：凡九品已上职事官，皆带散位，谓之本品。职事则随才叙用，或去闲入剧，或去高就卑，迁徙出入，参差不定。散位则一切以门荫结品，然后以劳考进叙。武德令职事解散官，欠一阶不至为兼，职事卑者不解散官。贞观令以职事高者为守，职事卑者为行，仍带散位，其欠一阶仍旧为兼，或带散官，或为守，参而用之。其两职事亦为兼，颇相错乱。咸亨二年，始一切为守。其欠一阶之兼，古念翻；其两职事之兼，古恬翻；字同音异耳。〕
5夏，四月，己未，车驾还东都。
6绥州步落稽白铁余，〔步落稽，稽胡也。〕埋铜佛于地中，久之，草生其上，绐其乡人曰：「吾于此数见佛光。」〔绐，荡亥翻。数，所角翻。〕择日集众掘地，果得之，因曰：「得见圣佛者，百疾皆愈。」远近赴之。铁余以杂色囊盛之数十重，得厚施，乃去一囊。〔盛，时征翻。重，直龙翻。施，式豉翻。去，羌吕翻。〕数年间，归信者众，遂谋作乱。据城平县，自称光明圣皇帝，置百官，进攻绥德、大斌二县，〔城平及二县，皆属绥州，西魏所置也。宋白曰：二县皆汉肤施县地，魏神龟元年，置城中县，隋避讳，改为城平。大斌县，时堙城平县界魏平故城。绥德县，亦肤施地，魏大统十二年，分上郡南界丘尼谷置县。欧阳修曰：大斌者，取稽胡怀化，文武杂半以为名。〕杀官吏，焚民居。遣右武卫将军程务挺与夏州都督王方翼讨之，甲申，攻拔其城，擒铁余，余党悉平。〔考异曰：佥载云「延州稽胡」，又云「自号月光王」，又云「仪凤中务挺斩平之」，盖误也。今从实录。〕
7五月，庚寅，上幸芳桂宫，〔仪凤二年，营紫桂宫于渑池县西五里，调露二年改曰避署宫，永淳元年又改曰芳桂宫。〕至合璧宫，遇大雨而还。
8乙巳，突厥阿史那骨笃禄等寇蔚州，杀刺史李思俭，〔蔚州时为忠顺军节度。〕丰州都督崔智辩将兵邀之于朝那山北，〔朝，丁度集韵音与邾同。牛头朝那山在丰州河北。〕兵败，为虏所擒。朝议欲废丰州，迁其百姓于灵、夏。丰州司马唐休璟〔都督府司马也。唐制，下都督府长史、司马，从五品上。〕上言，以为：「丰州阻河为固，居贼冲要，自秦、汉已来，列为郡县；土宜耕牧。隋季丧乱，〔上，时掌翻。丧，息浪翻。〕迁百姓于宁、庆二州，致胡虏深侵，以灵、夏为边境；贞观之末，募人实之，西北始安。今废之则河滨之地复为贼有，〔复，扶又翻，又音如字。〕灵、夏等州人不安业，非国家之利也！」乃止。
9六月，突厥别部寇掠岚州，偏将杨玄基击走之。〔厥，九勿翻。将，即亮翻。〕
10秋，七月，己丑，立皇孙重福为唐昌王。〔重，直龙翻。〕
11庚【严：「庚」改「壬」。】辰，诏以今年十月有事于嵩山；寻以上不豫，改用来年正月。
12甲辰，徙相王轮为豫王，更名旦。〔相，息亮翻。更，工衡翻。〕
13中书令兼太子左庶子薛元超病瘖，乞骸骨，许之。〔瘖，于今翻。〕
14八月，己丑，以将封嵩山，召太子赴东都；留唐昌王重福守京师，以刘仁轨为之副。冬，十月，己卯，太子至东都。
16十一月，丙戌，诏罢来年封嵩山，上疾甚故也。上苦头重，不能视，召侍医秦鸣鹤诊之，〔殿中省尚药局有侍御医四人，从六品上。诊，止忍翻。〕鸣鹤请刺头出血，可愈。〔刺，七亦翻。〕天后在帘中，不欲上疾愈，怒曰：「此可斩也，乃欲于天子头刺血！」鸣鹤叩头请命。上曰：「但刺之，未必不佳。」乃刺百会、脑户二穴。〔针灸经：百会，一名三阳五会，在前顶后寸半，顶中央旋毛中，可容豆针二分，得气即泻。脑户，一名合颅，在枕骨上强后寸半，禁针，针令人糦。旧传：鸣鹤针微出血，头疼立止。〕上曰：「吾目似明矣。」后举手加额曰：「天赐也！」自负彩百匹以赐鸣鹤。
17戊戌，以右武卫将军程务挺为单于道安抚大使，招讨阿史那骨笃禄等。
18诏太子监国，〔监，古衔翻。〕以裴炎、刘景先、郭正一同东宫平章事。
19上自奉天宫疾甚，宰相皆不得见。丁未，还东都，百官见于天津桥南。〔见，贤遍翻。〕
20十二月，丁巳，改元，赦天下。上欲御则天门楼宣赦，气逆不能乘马，乃召百姓入殿前宣之。是夜，召裴炎入，受遗诏辅政，上崩于贞观殿。〔年五十六。观，古玩翻。〕遗诏太子柩前即位，〔柩，音旧。〕军国大事有不决者，兼取天后进止。废万泉、芳桂、奉天等宫。
庚申，裴炎奏太子未即位，未应宣敕，有要速处分，〔处，昌吕翻。分，扶问翻。〕望宣天后令于中书、门下施行。甲子，中宗即位，尊天后为皇太后，政事咸取决焉。太后以泽州刺史韩王元嘉等，地尊望重，〔泽州，汉高都、端氏、泫氏之地。西燕慕容永置建兴郡，后魏置建州，隋改泽州；大业废州为长平郡，唐复曰泽州。宋白曰：取濩泽为名。〕恐其为变，并加三公等官以慰其心。
21甲戌，以刘仁轨为左仆射，裴炎为中书令；戊寅，以刘景先为侍中。
故事，宰相于门下省议事，谓之政事堂，故长孙无忌为司空，房玄龄为仆射，魏征为太子太师，皆知门下省事。及裴炎迁中书令，始迁政事堂于中书省。
22壬午，左威卫将军王果、左监门将军令狐智通、右金吾将军杨玄俭、右千牛将军郭齐宗分往并?益?荆?扬四大都督府，与府司相知镇守。〔以国有大故，备不虞也。监，古衔翻。并，卑经翻。〕
23中书侍郎同平章事郭正一为国子祭酒，罢政事。
</div>
    <div class="pagination">
<a href="资治通鉴注_page219.html">上一页</a><span>...</span><a href="资治通鉴注_page215.html">215</a><a href="资治通鉴注_page216.html">216</a><a href="资治通鉴注_page217.html">217</a><a href="资治通鉴注_page218.html">218</a><a href="资治通鉴注_page219.html">219</a><span class="current-page">220</span><a href="资治通鉴注_page221.html">221</a><a href="资治通鉴注_page222.html">222</a><a href="资治通鉴注_page223.html">223</a><a href="资治通鉴注_page224.html">224</a><a href="资治通鉴注_page225.html">225</a><span>...</span><a href="资治通鉴注_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
