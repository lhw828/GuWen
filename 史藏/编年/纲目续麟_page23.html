<!DOCTYPE html>
<html>
<head>
    <meta charset="UTF-8">
    <title>纲目续麟 - 第 23 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 23 页/共 60 页</h1>
    <div class="content">　　【丙宋世祖孝武帝骏孝申建三年魏太安二年】二月魏主立其子为太子考异【主其二字羡按凡例立太子曰立子某为皇太子非正统特书者去皇号据汉立太子盈不书汉王立其子窃考提要宋立子业齐立长寳巻皆书某主立其子今纲目定本皆削去则知主其二字羡乃未削之字也】
　　分注【魏主立子为皇太子生三年矣先使其母李贵人条记所付托兄弟然后依故事赐死】书法【书立太子多矣此其斥书魏主何议也于是生甫三岁使其母条记所托依故事赐死是亦不可少缓乎忍哉其为君也故斥书主终纲目立太子斥书主者四成立兄子班魏立子立子恂梁立子纲皆讥也】
　　当从考异删主其二字○按凡例立太子非正统不书因事特书者去皇号则五代之时凡书立子者皆因事也此书魏立子正为赐母死乃特书耳非是则不书矣然则书立子即所以为讥奚俟斥主然后见乎信如书法所云则宋之元凶劭尤甚于魏子恂然魏书主【书法云咎不详也】而宋复从其恒辞【宋文帝元嘉六年书宋立子劭为太子不书主】又何别焉且太子恂虽有罪魏主能以大义废之【魏主将废恂太傅穆亮等免冠谢魏主曰大义灭亲若不去之乃社稷之忧也遂废恂为庶人详见丙子年】视宋劭初生袁后已知其破国欲杀不举而文帝特立为太子卒为所弑【初袁后生劭详视驰白宋主曰此儿形貌异常必破国家不可举即欲杀之宋主自至后殿禁之乃止元嘉三十年弑帝自立】其不详孰甚纲目何讥魏而略宋也【按宋明帝立子昱为太子亦有故者而不书主益见书法之谬】他如周世宗立子宗训亦书主【显德六年书周主立其子宗训为梁王】书法又以为知节是则书主未必皆讥不书未必皆予何如不书犹不失为正例乎勲意凡子不当立而立者则书主以着其私【宋劭宜入此例】其当立而罪恶未著者后虽以罪废书国而已【魏子恂宜入此例】盖罪在太子而非其主之过也安在或主或否纷纷无定义哉
　　【丁宋太宗明帝泰始未三年魏皇兴元年】十二月常珍竒叛魏归宋
　　考异【提要作复归于宋】
　　分注【常珍竒虽降于魏实懐二心刘勔复以书招之防魏西河公石攻汝阴珍竒乗虚烧刼悬瓠驱掠上蔡安成平舆三县民屯于灌水魏人攻之珍竒奔寿阳】
　　书法【归宋反正也必书叛魏何恶反覆也纲目恶反覆于其降魏也书叛其归宋也亦书叛及魏拔歴城也则书奔与书孟达大异矣是故珍竒归宋书叛魏陈伯之归梁书叛魏赵匡赞侯益还汉书叛蜀皆恶其反覆者也】
　　当从提要作复归于宋纲目书叛魏误○按珍竒不可与陈伯之等同日语伯之书反【壬午】而珍竒之降魏非得已也特宋主不从蔡兴宗之言故疑惧而叛耳【初珍竒与薛安都乞降于建康宋主以南方已平欲示威淮北命张永沈攸之将兵五万迎安都蔡兴宗曰安都归顺不虚正须单使今以重兵迎之势必疑惧如其外叛招引北寇将为朝廷旰食之忧宋主不从珍竒安都果惧而叛】其始事之殊已如此及既降魏伯之实受魏职而珍竒常怀二心纲目于伯之特书魏豫州刺史【丙戌匡赞侯益与伯之同故皆书汉节度使】而珍竒既不书官亦不系魏则以珍竒虽降魏未尝归诚于魏也【史称珍竒降后欲为变以魏有备而止】但以误书叛魏遂令书法与伯之等同罪非矣乃若歴城之奔本属羡文【提要无四年奔宋条极是】书法尤据以为证俱谬
　　【戊宋泰始四年申魏皇兴二年】魏以李惠为征南大将军冯熙为太傅
　　考异【按凡例亲戚书其属此当书魏以冯太后兄熙为太傅李夫人父惠为征南大将军】分注【惠李夫人之父熙冯太后之兄也】
　　亲戚书属为正统与政者言耳惠熙既未能与政而无统之国尤不得与正统等故特书以惠熙为某某正为后夫人之属【辛未封李安祖等仿此考异谓漏舅字误】非是则不书矣【观分注可见凡例云非正统命官非有故不书】考异説误
　　书法【是岁十月朔日食不书疑漏】
　　按宋志是年非特十月朔日食也八月朔亦日食据两汉之篇有一岁再书者则八月亦当据宋志补入书法仅谓十月漏日食尚未详攷耳
　　【己宋泰始五年酉魏皇兴三年】春正月魏拔宋青州执其刺史沈文秀分注【魏拔东阳文秀解戎服坐斋内魏人执之鎻送平城魏主宥之拜外都下大夫】
　　据分注鎻送平城秀下当有以归二字纲目不书疑漏【春秋凡执而归者皆书以归如楚执蔡有晋执季孙意如可证】
　　【庚宋泰始六年戌魏皇兴四年】宋纳太子妃江氏
　　考异【提要作宋太子昱纳妃江氏窃疑书宋纳太子妃则似唐宗纳夀王妃而于君臣父子之教所害尤大今考晋泰始八年书晋太子衷纳妃贾氏陈大建五年书周太子斌纳妃杨氏则此当从提要】
　　书法【纳太子妃不书此其书何志贿也于是责百官皆献故书讥之】
　　当从提要书太子纳妃○按凡例无统后夫人因事乃书此书太子纳妃为责献也非是则不书矣书法虽知为志贿而仍以纳太子妃为辞何以解于宗之疑也考异説是
　　【辛宋泰始七年魏高祖亥孝文帝宏延兴元年】宋主杀其豫州都督吴喜分注【初吴喜之讨防稽也言于宋主曰得诸贼帅皆即戮之既而生送子房释顾琛等宋主以新立功不问而心衔之至是以其多计数得人情恐其不能事幼主乃召入赐死又诏刘勔等曰喜轻狡万端茍取物情非防其功势不得已耳】
　　书法【明帝之篇非杀其亲戚不斥书主据泰豫元年王景文止书宋杀此其斥宋主何诛心也先是喜讨防稽生送子房宋主衔之至是见杀杀吴喜之心即杀子房之心也纲目诛心故以杀亲戚例书之其防深矣】
　　明帝杀喜固以多计得情不能事幼主非专为生送子房也使喜凡劣如休范虽地处危疑诛锄殆尽犹不之及【休范桂阳王时宋主诸弟俱尽惟休范以人材凡劣不见忌故得全】况喜异姓孤臣哉书法因一主字遂谓以亲戚例杀喜果尔则子业凡杀书主果皆以亲戚例书之乎若谓以淫虐称主【书法子业杀人斥书宋主恶淫刑也】则明帝之滥尤甚于子业【子业书杀者六而诸王居其三明帝书杀者八而诸王居其五】安知非以子业待明帝【杀王景文当书主】乃曲为亲戚之説哉
　　【壬宋泰豫元年子魏延兴二年】○宋杀其扬州刺史江安侯王景文宋下漏主字○按吴喜以都督而书主景文书官书爵而不书主漏也
　　八月宋中书监乐安公蔡兴宗卒
　　分注【諡曰宣穆】
　　据本传兴宗行己恭恪家行尤谨奉归宗姑事寡嫂养孤兄子有闻于世卒年八十五遗命薄葬奉还封爵此数语宜入分注諡曰之上不宜槩略○勲按宋明帝任情恣杀葛藟不庇诸臣非如道成之谲禇渊之防鲜能自全者恬约如王景文犹且不免而兴宗以伉直自遂动无诡容言不茍随【观其劝沈庆之王元谟及刘道隆等举事尤言人所难】卒能考终岂真顾恺之所谓命有定分抑别有自全之术与士不幸而遇无道非进而就戮惟退而茍免耳兴宗独能措身通显而又不失为君子此岂易及也哉
　　【癸宋主昱元徽元丑年魏延兴三年】宋尚书令袁粲以母丧去职
　　分注【诏以卫军将军摄职粲辞】
　　书法【未有书母丧去职者此其书何嘉守礼也于是诏以卫将军摄职粲固辞当时如粲者鲜矣故书嘉之】
　　发明【母丧去职前此未有书者是时主少国疑奸雄伺隙粲躬受托孤之任所系甚重其可拘常守礼者哉特笔书之非美之也正所以讥其暗于事机耳】
　　居丧去职礼也如刘勔受遗辅幼慕高尚而遣部曲【萧道成谓勔曰将军受顾命辅幼主而深尚从容废省羽翼一旦事至悔可追乎勔不从及桂阳攻建康为杜黒骡所败而死】乃真暗于事机耳发明以此罪粲岂知粲者哉况休范举兵粲扶曳入殿慷慨破贼【明年五月桂阳王休范攻建康粲闻难即入慷慨谓诸将曰孤子受先帝付托不能绥靖国家请与诸君同死社稷被甲上马将驱之于是陈显达等出战大破诸贼余党悉平】而谓粲拘常委任何其诬也【发明不详分注妄肆讥评谬甚】
　　【甲宋元徽二年寅魏延兴四年】夏五月宋江州刺史桂阳王休范举兵反攻建康右卫将军萧道成撃斩之
　　考异【据凡例当书萧道成讨诛之】
　　当从考异作讨诛○或谓道成亦休范耳故不书讨诛不以讨义予道成也【见辛酉贺善赞】勲按道成虽簒是时反谋未着况书讨诛者所以正叛乱之罚明君臣之分安得因举事者未然之祸而寛反叛者当境之罪哉贺氏説误
　　【乙宋元徽三年卯魏延兴五年】春三月宋以张敬儿都督雍梁二州军事
　　分注【敬儿请为雍州萧道成以其人位俱轻不许敬儿曰沈攸之在荆州欲何所作不出敬儿以制之恐非公之利也道成乃以敬儿镇襄阳攸之恐其袭己阴为之备敬儿既至奉事攸之甚谨攸之以为诚然敬儿由是得其事迹皆宻白道成】
　　当书以校尉张敬儿都督雍梁诸军事二州字可省○按敬儿本校尉【凡例有官者书官惟初除一见】非可为都督也道成欲借敬儿以制攸之故为其所胁而不敢违此皆动于利而不能裁之以义者也故当特书校尉以着其私【器小任重之意亦于此见】若仅以恒辞书则其义隐矣【或曰分注自明曰必待分注而后明何取大书况太宗才人犹可书况敬儿校尉乎可以类推】
　　【丁宋顺帝凖升明元巳年魏太和元年】
　　考异【按宋萧道成七月弑宋主昱立安成王凖此当分注宋元徽五年顺帝凖升明元年】
　　分注当从考异补元徽五年四字○按君虽不君臣不可以不臣昱未弑之先犹宋主也安有在位尚七月而岁首先黜其年者乎此皆凡例所谓有害于君臣父子之教者故当补书
　　【戊宋升明二年午魏太和二年】宋以萧赜为领军将军萧嶷为江州刺史
　　此条宜删当据上文分注书以其子赜为江州刺史嶷为领军将军【见本年正月道成自为太尉条分注云道成还领东府以其子赜为江州刺史嶷为中领军加道成太尉都督南徐等十六州诸军事】于道成都督军事之下见其父子济恶相与有成不待称帝弑君而宋之为齐已明【观前征赜为左卫将军赜留屯溢口以扼沈攸之道成闻之喜曰真我子也可见】后凡刺荆扬为仆射【三年以嶷为荆州刺史赜为仆射又以嶷为扬州刺史】皆可不録直至立为太子【三年夏五月齐立世子赜为太子诸子皆封王】然后特书庶合于因事乃见非有故不特书之例【见封拜及人事例】且赜方为太子嶷方封王【嶷封豫章王】何取于刺史仆射乃歴歴书之邪虽正统犹当从略况无统乎愚故僭删如此
　　【己宋升明三年齐太祖高帝萧道成建元未元年魏太和三年○是岁宋亡齐代】
　　考异【提要分注无是岁宋亡齐代六字】
　　当从纲目分注提要不书省文耳不必从【后仿此】
　　【辛齐建元三年酉魏太和五年】魏尚书令王叡卒
　　分注【叡疾病太后屡至其家及卒赠諡立庙文士作诔者百余人及葬自称姻旧纕绖哭送者千余人魏主以叡子袭代为尚书令】
　　当直书魏王叡卒去尚书令三字【魏书王叡入恩幸故当去官提要无尚书令三字极是纲目误】○按叡乃魏太后之私人例不当卒书卒非予叡所以着太后之私也何以官为况叡本由尚书令而为中山王【见上年十二月】今不书中山王某卒而曰尚书令尤非官已见者不复书之例故当删去
　　吐谷浑王拾寅卒子度易侯立
　　考异【卒当作死】
　　考证【立当作嗣】
　　立字当从考证作嗣【凡例称王者继世曰嗣】按蛮地书死为正统言也时至五代中国无统例当书卒考异不分正变概以死称皆泥例之过不可从【中国称王者至五代得书薨宜着为例】
　　【壬齐建元四年戌魏太和六年】秋齐南康公禇渊卒
　　分注【渊卒世子贲耻父失节服除遂不仕以爵让其弟蓁屏居墓下终身】
　　发明【按晁説之曰自开关以来未有比肩近臣一旦北面称翊赞佐命以本朝输人者有之实自渊始呜呼迹渊之所以忍耻而就此者任遐谓其惜身保妻子渊知惜身保妻子而不知惜理保名节此所以陷为千古之罪人也与】
　　当直书齐禇渊死与晋贾充何曽同南康公三字宜删【如纲目所书贲亦何耻之有良心不冺于其子而独晦于史官谬甚】○按渊之失节其子犹耻之不可以无贬扬雄一为莽大夫纲目犹书死卖国如渊独与贤臣同例何严于彼而寛于此也任遐谓其惜身家勲谓尤躭爵禄耳【观渊引何曽故事求齐官及尼何戢加常侍斥刘祥为寒士可见】使非躭禄即不以本朝输齐未必遽至族灭如谢朏不解玺绶【道成称帝百官陪位胐以侍中在直当解玺绶朏曰齐自应有侍中乃引枕卧传诏使朏称疾朏曰我无疾何所道遂朝服步出】王琨攀车痛哭【琨为光禄大夫时宋主出就东邸琨攀车痛哭呜咽不自胜百官雨泣】曷尝被杀则知渊之所以佐齐者在此不在彼也【齐主即位以渊为司空继又为司徒沈文季曰渊自谓忠臣不知死之日何面目见宋明帝】宋苏轼云其心本生于患失其祸乃至于丧邦若渊者殆孔子所称鄙夫也而书法凡例谓非贤不録【凡例云宋魏至陈无不具官者非贤不録也】岂渊之书爵亦可谓贤乎
　　【癸齐世祖武帝赜永明亥元年魏太和七年】春齐复郡县官田秩迁代以小满为限
　　考异【提要无迁代以为四字】
　　分注【诏以边境寜晏治民之官普复田秩宋末以治民之官六年过久乃以三年为断谓之小满迁换去来又不能依三年之制至是乃诏自今一以小满为限】
　　当从提要去迁代以为四字○按田秩小满限皆旧制也既书复其制已明若复书迁代以为便似新法非复旧也
　　【戊齐永明六年魏辰太和十二年】夏四月魏侵齐据隔城齐击破之分注【桓天生复引魏兵出据隔城齐遣将军曹虎督诸军讨之将军朱公恩将兵蹹伏遇天生游军与战破之遂进围隔城天生引魏兵来战虎奋击大破之拔隔城斩其太守天生弃城走】书法【尝书伐齐矣此其书侵何齐既易世故从其恒辞罚不及嗣纲目之厚也】
　　书侵罪魏也齐有弑君之贼魏不能讨【己未萧道成称帝弑宋主魏奉刘昶伐齐庚申攻齐寿阳不克而还】乃以天生之叛【丁卯天生以南阳降魏请兵寇齐】助臣伐君非义举也故书侵【魏伐齐犹梁伐东魏至侯景叛魏附梁则梁亦书侵与此正同事见太清元年】书法仅谓从其恒辞非是况汉成帝元延二年段防宗诛乌孙太子书法以为弑逆之罪虽易世不可逭【书法云弑君者其父诛太子何弑逆之罪虽易世不可逭也纲目之法严矣】此又以罚不及嗣为纲目之厚何自相矛盾与
　　【己齐永明七年魏巳太和十三年】夏五月齐中书监南昌公王俭卒当书齐王俭死与禇渊同纲目具官爵卒如贤臣例谬甚【渊俭齐之佐命宋之贼臣也不可不诛】
　　【庚齐永明八年魏午太和十四年】九月魏太后冯氏殂
　　分注【于是王公表请时定兆域既葬公除魏主乃问尚书游明根高闾等曰圣人制卒哭之礼授服之变皆夺情以渐今旬日之间言及即吉得无伤于礼乎对曰逾月而葬葬而即吉此金册遗防也魏主曰金册之防所以然者虑废政事故尔然今不敢闇黙不言以荒庶政惟欲衰麻废吉礼朔望尽哀诚若不许服衰服则当除衰拱黙委政宰二事之中惟公卿所择明根曰渊黙不言则大政将旷仰烦圣心请从衰服】
　　书法【太后前书弑其主矣此其以恒辞书何讥魏朝之无大臣也太后之罪大矣主幼不知大臣其不知乎生不能正死而絶之可也而魏主且致孝焉盖魏主之至性有过人者知古礼之当复而不知大讐之不可忘则朝无大臣故也故书谒陵书祥禫书迁祔辞繁而不杀纲目之意防矣然则何以无贬辞复古礼是也何贬焉独用非所用纲目所以深惜之】
　　当书魏冯太后死【冠之以姓而不曰魏太后所以絶之于魏也】魏主素服终制【祥禫迁祔悉书于册素服终制不见大书尤失轻重】○按冯后乃魏之弑贼【丙辰魏太后冯氏弑其主复称制】不可书殂书法谓魏朝无大臣此当日诸臣之失非所语于史氏之讨诛也如春秋尊王必书王正月至桓公无王则去王以示贬如书法所云一遵旧史不加笔削何以见义哉不于大书致贬必待分注然后见则提要目録无分注者亦安见其为讥乎书死以正冯后之罪书终制以着魏主之美所谓是非不相掩也【方正学谓孝文不得讐冯后勲谓在孝文则可在史氏则不可齐崔杼弑君南史相继而死古人何故如此只为彜伦不可斁公议不容冺也当时诸臣既阿人主不敢正其罪后世史官复从其恒辞则是非冺矣纲目于溤后之罪不诛魏主之美不着非所以示劝惩也】
　　冬十月齐以伏登之为交州刺史
　　分注【交州刺史房法乘专好读书常属疾不治事由是长史登之得擅权改易将吏法乗闻之大怒系登之于狱登之厚赂法乗妹夫崔景叔得出因将部曲袭执法乗囚之啓法乗心疾不任视事诏以登之为刺史】
　　此唐世杀其主帅用为主帅之俑也法当书齐交州长史伏登之执其刺史房法乘以登之为交州刺史所以讥齐之无政刑也纲目不书特以无统之世凡书官者因事乃见故舍彼録此而齐失政刑之义隐矣纲目所以非春秋比也○按周官云不学墙靣涖事惟烦然则学所以涖事也法乘好读书而属疾不治事何哉礼曰在官言官法乘身为刺史不能见诸行事使长史得擅权易吏此借丛委蛮之也既不自省徒系登之于狱又不能始终执法反为所袭所称读书者固若斯乎宋太祖尝谓宰相须用读书人如法乘者误天下有余可不慎哉
　　【辛齐永明九年魏未太和十五年】齐太庙加荐防味别祀于清溪故宅
　　分注【诏太庙四时之祭荐宣皇帝起麫饼鸭孝皇后笋鸭卵高皇帝肉脍菹羮昭皇后茗粣炙鱼皆所嗜也齐主梦太祖谓已宋氏诸帝常在太庙从我求食可别为致祠乃命豫章王妃庾氏四时祀于清溪故宅用家人礼○司马公曰昔屈到嗜芰屈建以为不可以私欲干国之典况天子而以庶人之礼祭其父乎卫成公欲祀相甯武子犹非之况降祀祖考于私室使庶妇尸之乎】
　　齐荐防味祀故宅温公之论固当【发明云司马公论之当矣】然勲谓于正统之君可也道成躬为弑逆在己初无君臣之义后人安知有父子之谊耶死而有知或亦冥谪之无可逃耳曷足道哉春秋书震夷伯之庙【僖公十五年】传曰展氏有隐慝焉齐庙俨然而自求别祀是亦震之而已矣温公此语其犹裴子野之责刘裕矣
　　魏封李安祖等四人为侯
　　考异【封下漏舅字】
　　按分注魏主虽访舅氏封安祖等为侯然以无能令其还家且曰以外戚而举者季世之法也是魏主方以外戚为戒安在其为舅乎【魏主曰设官以待贤才以外戚而举者季世之法也卿等既无异能且可还家】纲目书此为魏主之言书也非为属戚也考异不必从
　　【壬齐永明十年魏申太和十六年】齐大司马太傅豫章王嶷卒
　　考异【提要无大司马太傅五字】
　　分注【嶷性仁谨亷俭不事财贿斋库失火烧荆州还资评直三千余万杖主局数十而已疾笃遗令诸子曰才有优劣位有通塞运有贫富此自然之理无足以相陵侮也及卒第库无见钱勅月给钱百万諡曰文献】
　　书法【宗臣具官卒自齐王攸后无闻焉于是复见贤嶷也】
　　当从提要去大司马太傅五字○按弑逆之族茍非鲁叔肸曹子臧之流皆当减一等论书法与齐王攸并称非也【如晋司马孚书太宰安平王得之孚虽非叔肸子臧比亦其类也他如朱全昱之责全忠石敬威之自杀皆非萧嶷所及者惜不获大书耳】
　　魏南阳公郑羲卒
　　分注【羲尝为西兖州刺史在州贪鄙及卒尚书奏諡曰宣诏以羲虽有文业而治阙亷清可谥文灵】
　　羲既贪鄙何以书卒虽削之可也○或曰卒羲非録贤将以见魏之治尚亷清不以文业为重且慎于易名如此【尚清慎名附见可也以此为羲卒之正义则非】果尔亦当去南阳公三字曰郑羲卒而已何以爵为
　　【甲齐主昭业隆昌元昭文延兴元高宗戌明帝鸾建武元年魏太和十八年】
　　分注昭文延兴元五字可删○按昭文为弑君者所立既不能讨贼又未几而废【萧鸾弑昭业而立昭文既又废昭文而自立】其不足君齐明矣【昭文七月立十月废史称啓居饮食皆谘萧鸾而后行】虽不纪元可也纲目于魏南安王余不纪永平【余以二月立十月弑分注犹不纪元况昭文仅三月乎当去无疑】而于昭文特书延兴非是
　　竟陵王子良以忧卒
　　考异【提要竟上有齐字良下无以忧字按无统事各冠以国当加齐字】
　　分注【司马公曰王融乘危徼幸谋易嗣君故以子良之贤王素守忠慎而不免忧死其所以然由融速求富贵而已轻躁之士乌可近哉】
　　当从提要补齐字以忧字可省所谓因事而书也【凡例】非是则不卒矣纲目当书而不书不当书而书并误○按子良之忧见上王融伏诛条至本传但云疾笃谓左右曰门外应有异遣人视见淮中鱼无筭皆浮出水上向城门寻薨特傅防忧字不足信
　　齐萧鸾弑其君昭业而立新安王昭文自为骠骑大将军录尚书事封宣城公
　　齐以始安王遥光为南郡太守
　　分注【遥光鸾兄子也鸾有异志遥光赞成之鸾欲树置亲党故用为南郡守而不之官】
　　当去齐字合上为一条○按遥光赞成鸾志故以为南郡守是时间无异事宜去齐字防上自为之文见事出鸾意庶以着其树党之恶也若复书齐如谢朏则是殊遥光于萧鸾失春秋诛意之法矣【己未上书宋以萧嶷为刺史下书宋以谢朏为侍中书法云非间有事再书宋以殊之也殊朏于嶷赜所以着其非党也】
　　冬十月齐宣城公鸾自为太傅扬州牧进爵为王分注【宣城公鸾谋继大统多引名士与参筹防侍中谢朏心不愿乃求出为吴兴太守至郡致酒数斛遗其弟吏部尚书瀹曰可力饮此勿与人事○司马公曰衣人之衣者怀人之忧食人之食者死人之事二谢兄弟比肩贵近安享荣禄危不预知为臣如此可谓忠乎】
　　二谢之罪不在不预齐事正坐比肩贵近耳身本宋臣欲其竭忠齐室纵令危能复安不过助讐党恶而已奚当焉且淫妇而责之守节不亦愚乎○按魏拔新野齐太守刘思忌死之纲目不以死节书【戊寅】萧衍围郢城涪陵王遣军主吴子阳救之子阳屯加湖不进纲目不病其不急君【辛巳书法云救书次讥也书屯不以不急君病子阳也】则知二谢不预齐事固非纲目所贬温公之説虽不録可也
　　【乙齐建武二年魏亥太和十九年】春二月魏主攻钟离不克遣使临江数齐主之罪而还
　　考异【攻下漏齐字】
　　钟离不书齐防上伐齐之文也【上书魏主自将伐齐】考异不必从【丁丑魏主围新野不书齐考异不言何与】
　　齐修晋诸陵増置守卫
</div>
    <div class="pagination">
<a href="纲目续麟_page22.html">上一页</a><span>...</span><a href="纲目续麟_page18.html">18</a><a href="纲目续麟_page19.html">19</a><a href="纲目续麟_page20.html">20</a><a href="纲目续麟_page21.html">21</a><a href="纲目续麟_page22.html">22</a><span class="current-page">23</span><a href="纲目续麟_page24.html">24</a><a href="纲目续麟_page25.html">25</a><a href="纲目续麟_page26.html">26</a><a href="纲目续麟_page27.html">27</a><a href="纲目续麟_page28.html">28</a><span>...</span><a href="纲目续麟_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
