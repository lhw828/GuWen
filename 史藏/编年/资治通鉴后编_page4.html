<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 4 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 4 页/共 44 页
  </h1>
  <div class="content">
   资治通鉴后编卷十一
　　钦定四库全书
　　资治通鉴后编卷十二
　　刑部尚书徐干学撰
　　宋纪十二【起柔兆阉茂正月尽彊圉大渊献十二月凡二年】
　　太宗至仁应道神功圣徳睿烈大明广孝皇帝
　　雍熙三年春正月辛未右武卫大将军长寜侯徳隆卒以其弟徳彛嗣侯判沂州时年十九属飞蝗入境吏民请坎瘗火焚之徳彛曰上天降灾守土之罪也乃责躬引咎斋戒致祷而蝗自殪　丙子契丹耶律色珍等上讨女真所获生口十余万马二十余万匹　庚辰夜漏一刻北方有赤气如城至明不防先是知雄州贺令图与其父岳州刺史懐浦及文思使薛继昭等相继上言契丹主年幼国事决于其母韩徳让宠幸用事国人疾之请乗其衅以取幽蓟帝始有意北伐诏议亲征防知政事李至上言曰幽州辽之右臂王师往撃彼必拒张攻城之人不下数万兵多费广势须广备糇粮假令一日克平当为十旬凖计未知边庾可充此乎又范阳之旁坦无陵阜去山既逺取石尤难金汤之坚非石莫碎臣愚以为京师天下根本陛下不离辇毂恭守宗庙示敌人以闲暇慰亿兆之仰望者策之上也大名河朔之咽喉或暂驻銮辂扬言自将以壮军威者策之中也若乃逺提师旅亲抵边邮北有戎援可虞南有中原为虑则曳裾之恳切断鞅之狂愚臣虽不肖耻在二贤后也庚寅北伐以曺彬为幽州道行营前军马步水陆都
　　部署崔彦进副之米信为西北道都部署杜彦圭副之以其众出雄州田重进为定州路都部署出飞狐　戊戌叅知政事李至罢为礼部侍郎　二月壬子以潘美为云应朔等州都部署杨业副之出鴈门　李继迁降于契丹契丹以为定难节度使都督夏州诸军事继冲为副使　三月癸酉曺彬与契丹兵战固安南克其城丁丑田重进破之于飞狐北潘美自西陉入与契丹战又胜之逐北至寰州庚辰刺史赵彦辛举州降【考异彦辛辽史圣宗纪作彦章今従宋史太宗纪】彬又败契丹于涿州东乗胜政其北门辛巳克之潘美进围朔州其守将赵希賛举城降契丹主以亲征告于陵庙山川与萧太后驰军駞罗口趣诸部兵以为应援又命林牙勤徳率兵守平州之海岸以备我师　田重进至飞狐北契丹西南面招安使大鹏翼等帅众来援重进命荆嗣出战一日五七合契丹不胜将遁去重进遂以大军乗之生擒大鹏翼等大鹏翼壮伟勇健名闻边塞既禽敌为之夺气曺彬入涿州遣部将李继宣等领轻骑渡涿河觇敌势乙酉契丹帅众来攻继宣击破之　丁亥潘美转攻应州其守将举城降　司门员外郎王延范与秘书丞陆坦戎城县主簿田辩术士刘昻坐谋不轨弃市　庚寅武寜军节度使同平章事岐国公陈洪进卒　田重进围飞狐令大鹏翼至城下谕其守将吕行徳辛夘行徳举城降诏升其县为飞狐军重进又围灵丘丙申其守将穆超举城降【实録在四月癸卯今并书之】　是月始用士人为司理判官诏权停贡举　夏四月己亥朔契丹主次南京北郊辛丑潘美克云州　壬寅米信大破契丹于新城　丁未以驾部员外郎梁商知应州监察御史张利涉知朔州右賛善大夫马务成同知寰州　己酉田重进又破契丹于飞狐北杀其二将　壬子命左拾遗张舒同知云州　乙夘田重进至蔚州左右都押衙李存璋许彦钦等杀其大将萧都哩举城降以崇仪使魏震知蔚州契丹援兵大至重进军与之转战时军校五辈其四
　　悉已战死至大岭惟荆嗣力鬬契丹始却遂定蔚州是役也边民之骁勇者竞团结以袭敌或夜入城垒斩取首级来归帝闻而嘉之曰此等生长边陲闲习战鬬若明立赏格必大有应募者乃下诏募民有能纠合应援王师者资以粮食假以兵甲禽契丹酋豪者随职名髙下补署获生口者人赏钱五千得首级三千马上等十千中七千下五千平幽州后愿在军者优与存录愿归农者给复三年自是应募者益众　初曺彬与诸将入辞帝谓彬曰潘美之师但令先趋云应卿等以十余万众声言取幽州且持重缓行毋贪小利以要敌敌闻大兵至必萃劲兵于幽州兵既萃则不暇为援于山后矣既而潘美先下寰朔云应等州田重进又取飞狐灵丘蔚州多得山后要害之地而彬等亦连收新城固安下涿州兵势大振毎捷奏至帝颇讶彬进军之速且忧契丹断粮道彬至涿州契丹南京留守耶律兴格以兵少不敢出战夜则令轻骑掠单弱以胁余众昼则以精鋭张其势设伏林莽絶我粮道彬留十余日食尽乃退师雄州以援供馈帝闻之大骇曰岂有敌人在前而却军以援刍粟乎何失策之甚也亟遣使止之令勿复前引师縁白沟河与米信军接按兵蓄鋭以张西师之势待美等尽畧山后之地防重进东下趋幽州与彬信合以全师制敌必胜之道也时彬所部诸将闻美及重进累战获利自以握重兵不能有所攻取谋画蜂起更相矛盾彬不能制乃裹五十日粮再往攻涿州时契丹主次州东五十里令兴格与布琳等以轻兵薄我师我师且行且战凡四日始得至涿【考异长编云歴二十日始至今从陈桱续编】时方炎暑军士疲乏所斋粮不继乃复弃之【考异据通鉴续编云防契丹主与其太后自駞罗口东将大兵应援赐兴格旗鼓杓窊印以督将士而自攻涿州复之是涿州乃契丹以兵取非自弃之也今姑従长编】令卢斌兼拥城中老幼并狼山而南彬等以大军退无复行伍遂为兴格所蹑五月庚午至岐沟闗契丹追及之我师大败彬等收余军宵涉巨马河营于易水之南李继宣力战巨马河上契丹始退追奔至孤山方涉巨马河人畜相蹂践而死者甚众河水为之不流知幽州行府事刘保勲马陷淖中其子利涉救之不能出遂俱死保勲性纯谨精于吏事尝语人曰吾受命未尝辞避接同僚未尝失意居家积赀未尝至千钱及死闻者皆痛惜之殿中丞孔宜亦溺于巨马河兴格请乗胜畧地至河为界萧太后不从癸酉契丹主引兵还燕收宋尸以为京观封兴格为宋王帝诏录保勲孙巨川宜子延世
　　吕中曰岐沟之败有三既平河东之后三出王师屡与敌接而不获俟时一也其事始于贺令图之父子而賛成于王显数人中书不预闻二也曺彬违上诏防三也燕蓟之地以太祖太宗百战而不能得而宣和乃无故而得之天下未尝有幸成之事也有幸成之事则有必至之祸矣
　　癸酉潘美遣使部送应朔二州将史耆老等赴阙帝召见慰抚之老人皆云久陷契丹有粟不得食有子不得存养不意余年重覩日月并赐以衣服冠带　丙子宫苑使王继恩自易州驰骑至帝始闻曺彬等军败乃诏诸将领兵分屯于边召彬及崔彦进米信入朝田重进率全军驻定州潘美还代州　曺彬等未还赵普手疏諌曰伏自大发骁雄往殱凶丑百万家之生聚飞挽是供数十州之土田耕桑半失兹所谓以明珠而弹雀为鼷防而发机所失者多所得者少况旬朔之间便涉秋序内地先困边庭早凉彼则弓劲马肥我则人疲师老恐当此际或误指呼愿颁明诏速议抽军臣又思陛下非次兴兵必因偏聴小人倾侧但解欺君事成则获利于身不成则贻忧于国昨来议取幽蓟未审孰为主谋虚説诳言总应彰露愿推首恶早正刑章【考异李焘曰赵普疏云俄及炎蒸又云旬朔之间便为七月则其上疏时必是六月初或五月末朝廷虽已诏曺彬等班师而普未及知也国史普传删润普辞有云晦朔荐更已及初夏若尔则当载之四月然彬初以三月十三日下涿州留旬余却回师援粮道其再往涿州当是四月初此时军实未败也】帝手诏赐普曰朕昨者兴师选将止令曺彬等顿于雄霸裹粮坐甲以张军声竢一两月间山后平定潘美田重进等防兵以进直抵幽州共力驱攘俾腥膻之党逺遁沙漠然后控扼险固恢复旧疆此朕之志也奈何将帅等不遵成算各骋所见领十万甲士出塞逺鬬速取其郡县更还师以援辎重往复劳为戎人所袭此责在主将也况朕踵百王之末粗致承平盖念彼燕民陷于异域将救焚而拯溺匪黩武以佳兵卿当悉之边防之事已大为之备如其敢肆侵挠必当尽殱丑类卿勿为忧卿社稷元臣忠言苦口三复来奏嘉愧实深　六月戊戌朔日有食之帝以诸将违诏失律作自勉诗赐近臣初议兴兵帝独与枢宻院计议一日至六召中书不预闻及败召枢宻院使王显副使张齐贤王沔谓曰卿等共视朕自今复作如此事否帝既推诚悔过显等咸愧惧若无所容宰相李昉等相率上疏曰昔汉髙祖以三十万之众困于平城卒用奉春之言以定和亲之策文帝外示羁縻内深抑损于是边城晏闭黎庶息肩所伤匪多其利甚博况复獯鬻之性惟利是求傥陛下深念比屋之罄县稍减千金之日费宻谕边将防露事机彼亦素蓄此心固乃乐闻其事不须兵力可弭边尘也【李焘曰此疏据实录别本昉传在幽蓟失利后不得实日月令附见玉壸野史称太宗将搜渔阳昉上疏力谏士论骇伏当即是此疏】帝虑契丹必入冦命张永徳知沧州宋偓知霸州刘廷让知雄州赵延溥知贝州廷让等皆宿将久罢节镇帝欲令击辽自効故与延溥并命　丙辰以御史中丞辛仲甫为给事中参知政事　乙巳知大名府赵昌言上书请斩败军将曺彬等帝览奏嘉叹优诏褒之寻召拜御史中丞曺彬等至阙戊午诏贾黄中雷徳骧李巨源召彬及崔彦进米信杜彦圭等诣尚书省鞫之七月戊辰黄中等言彬等具伏其罪法皆当斩诏百官议之己巳工部尚书扈蒙等议如有司所定彬素服待罪深自引咎庚午责彬为右骁卫上将军崔彦进为右武卫上将军米信以下皆贬官有差羣臣列校死事及陷敌者录其子孙　初米信傅潜等军败众扰独李继隆以所部振旅成列而还即命继隆知定州及诏分屯诸军继隆令书吏尽录其诏旬余有败卒集城下不知所向继隆按诏给劵俾各持诣所部帝嘉其有谋壬申以继隆为马军都虞领武州防御使　甲戌以田重进为马步军都虞幽州之役惟重进之师不败故特命之　壬午徙山后诸州降民至河南府许汝等州凡七万八千余口　佥书枢宻院事张齐贤言事颇忤帝意于是帝问近臣以御戎计策齐贤因请自出守边戊子授齐贤给事中知代州与都部署潘美同领縁边兵马　癸巳阶州言福津县有大山自龙堂峡飞来壅白江水逆流髙十余丈壊民田数百里　八月丁酉朔以王沔张宏并为枢宻副使　契丹诸路兵马都统耶律色珍将兵十万【考异长编云契丹国母萧氏与其大将耶律汉宁南北皮室及五神特哩衮领众十余万今从陈桱续编及宋辽二史汉寜即色珍也】至安定西知雄州贺令图遇之败绩南奔色珍追及战于五台死者数万人明日攻陷蔚州令图与潘美帅师往救与色珍战于飞狐我师又败于是浑源应州之兵皆弃城走色珍乗胜入寰州杀守城吏卒千余人　潘美既败于飞狐乃与杨业引兵防云朔寰应四州民南徙至朔州狼牙村闻契丹已陷寰州兵势甚盛业欲避其锋谓美等曰今冦锋益盛不可与战但领兵出大石路先遣人宻告云朔守将俟大军离代州日令云州之众先出我师次应州契丹必悉兵来拒即令朔州吏民出城直入石碣谷遣强弩千人列于谷口以骑士援于中路则三州之众保万全矣监军蔚州刺史王侁沮其议曰领数万精兵而畏懦如此但趋鴈门北川中鼓行而往马邑顺州团练使刘文裕亦賛成之业曰不可此必败之势也侁曰君素号无敌今见敌逗挠不战得非有他志乎业曰业非避死盖时有未利徒令杀伤士卒而功不立今君责业以不死当为诸公先耳乃引兵自大石路趋朔州将行泣谓美曰此行必不利业太原降将分当死上不杀宠以连帅授之兵柄非縦敌不击葢伺其便将立尺寸功以报国恩今诸君责业以避敌业当先死于敌因指陈家谷口曰诸君于此张步兵强弩为左右翼以援竢业转战至此即以步兵夹击救之不然无遗类矣美即与侁领麾下兵阵于谷口色珍闻业且至遣副部署萧达兰伏兵于路业至色珍拥众为战势业麾帜而进色珍佯败伏兵四起色珍还兵前战业大败退趋狼牙村侁自寅至已不得业报使人登托逻台望之以为敌败走侁欲争其功即领兵离谷口美不能制乃縁交河西南行二十里俄闻业败即麾兵却走业力战自日中至暮果至谷口望见无人拊膺大恸再率帐下士力战身被数十创士卒殆尽业犹手刃数十百人马重伤不能进匿深林中契丹将耶律锡达望见袍影射之业坠马被禽其子延玉与岳州刺史王贵俱死焉业初为敌所围贵亲射杀数十人矢尽张空拳击杀数十人乃遇害业既被擒因太息曰上遇我厚期捍边破贼以报而反为奸臣所嫉逼令赴死致王师败绩何面目求活耶乃不食三日而死业不知书忠勇有智谋练习攻战与士卒同甘苦代北苦寒人多服氊罽业但挟纩露坐治军事傍不设火侍者殆僵仆而业怡然无寒色为政简易吏民爱之御下有恩故士卒乐为之用其败也麾下尚有百余人业谓曰汝等各有父母妻子与我俱死无益也众皆感泣不肯去遂俱死无一人生还者帝闻业死甚痛惜辛亥诏削美三任侁除名配金州文裕登州赠业太尉大同节度使厚赐其家录其子五人及贵子二人　九月丙寅朔赐所徙寰应蔚等州民米　戊辰户部郎中张去华献大政要录三十篇帝嘉之赐帛降玺书褒美去华初受命知陕州因留不行　判刑部张佖上言望自今应断奏失入死刑者不得以官减赎检法官判官皆削一任长吏并停见任从之【张佖上言本志在五月后今移见于此】尝有犯大辟者诏特减帝谓佖曰朕以小人冒法原其情非巨蠧故贷死流窜亦足以惩艾之也佖对曰先王立法盖为小人君子固不犯矣帝以语宰相且赏佖为知言　戊寅赐北征军士阵亡者家三月粮　冬十月丙申朔上出飞白书赐宰相李昉等因谓曰此虽非帝王事业然不犹愈于畋逰声色乎昉等顿首谢　左拾遗王化基抗疏自荐帝览之谓宰相曰化基自结人主诚可赏也又曰李沆宋湜皆嘉士即命中书并化基召试庚子并除右补阙知制诰各赐钱百万帝又闻沆素贫负人息钱别赐三十万偿之帝尤重内外制之任毎命一词臣必咨访宰相求才实兼美者先召与语观其器识然后授之尝谓左右曰朕早闻人言朝廷命一知制诰六姻相贺以谓一佛出世岂容易哉郭贽南府门人素乏时望因其乐在文笔遂命掌诰颇闻制书出人或哂之朕亦为之腼顔终不令入翰林也　甲辰以陈王元僖为开封尹兼侍中户部郎中张去华为开封府判官殿中侍御史陈载为推官并召见谓曰卿等朝之端士故兹选用其善佐吾子各赐钱百万　庚申以黎桓为静海节度使命左补阙李若拙国子博士李觉赍诏往使桓制度逾僣若拙既入境即遣左右戒以臣礼桓拜诏尽恭燕飨日列竒货异物于前若拙一不留盼又却其私觌惟取陷蛮使臣邓君辨以归【觉使交州实录在十二月辛巳今并书之】　十一月乙丑朔右散骑常侍徐铉等上新定説文三十卷令摸印颁行　十二月壬寅翰林学士宋白等上文苑英华一千卷诏书褒答　契丹将耶律兴格【考异按兴格字逊寜官于越长编云耶律逊寜号于越似误】以数万骑入冦瀛州都部署刘廷让与战于君子馆防天大寒我师不能彀弓弩敌围廷让数重沧州都部署李继隆失期不救退屯乐夀廷让全军皆没死者数万人仅以身免先是知雄州贺令图者性贪功生事轻而无谋兴格素知令图尝使谍绐之曰我获罪于契丹旦夕愿归朝令图不虞其诈自以为终获大功私遗兴格重锦十两至是兴格传言军中愿得见雄州贺使君令图先为所绐意其来降即引麾下数十骑逆之将至其帐数步外兴格据胡牀骂曰汝尝好经度边事今乃送死来耶麾左右尽杀其从骑反缚令图而去髙阳闗部署太原杨重进力战死之【考异辽史十二月乙巳擒宋将贺令图杨重进等今从宋史】初令图与父懐浦首谋北伐一嵗中父子皆败为天下笑廷让诣阙请罪帝知为继隆所误不责追继隆令中书问状寻亦释之【考异李焘曰契丹本传以廷让败在明年春此大误也】
　　吕中曰自古开边之臣未有不祸及其身者误武帝者王恢也误开熙者侂胄也然皆不免身罹其祸故因令图父子事可以为异日开边生事者之戒
　　东头供奉官马知节监博州军闻刘廷让败恐契丹乗胜复入冦因缮完城垒治器械料丁壮集刍粮十有五日而具始兴役吏民皆以为生事既而冦果至见有备乃引去众始叹服　壬子建房州为保康军以右卫上将军刘继元为节度使　契丹复自胡谷入冦薄代州城下神卫都指挥马正以所部列州南门外众寡不敌副部署卢汉赟保壁自固知州张齐贤选厢军二千出正之右誓众感慨一以当百契丹遂却走先是齐贤约潘美以并师来防战其间使为敌所得齐贤深忧之俄而有至云美师出并行四十里忽奉宻诏东路王师衂于君子馆并军不许出战已还州矣于时敌骑塞川齐贤曰敌知美来而不知美退乃闭美使于宻室中夜发兵二百人特一帜负一束刍距州城西南三十里列帜燃刍契丹遥见火光中有旗帜意谓并师至矣骇而北走齐贤先伏步卒二千于土磴寨掩击大败之擒其北大王之子一人帐前锡林一人斩首数百级俘五百余人获马千余匹车帐牛羊器甲甚众齐贤悉归功于汉赟己未汉赟以捷音来上帝优诏褒答后知汉赟未尝接战与钤辖刘宇皆罢为右监门卫大将军【汉赟罢在明年八月甲午宇罢在庚子今并书之】　李继迁乞昏于契丹契丹以王子帐节度使耶律襄女封义成公主归之　初曺彬及刘廷让等相继败覆敌势益振长驱入深祁陷易州杀官吏掳士民魏博之北咸被其祸帝深哀痛焉　四年春正月丙戌诏释行营战败将士罪瘗暴骸死事者廪给其家录死事文武官子孙蠲河北逋租敌所蹂践者给复三年军所过二年余一年
　　吕中曰国家初都河南则以河北为藩蓠藩篱固则门户固此富弼因议契丹所以请备河北也自庆厯熙寜以后朝廷备御之具常详于西略于北西戎虽无警而常严备以待之契丹之隙稍平则上下晏如也河北陕西皆宿重兵而西师独强者非西强于北盖西戎常有康定之叛故其动则御之静则防之又自熙寜绍圣元丰崇寜皆用兵于西故西师独冠天下契丹为金缯所啗日月既久而和好如故河北之备稍缓所以啓女真深入之谋也
　　戊子权罢广南诸州煮盐有司奏积盐可支三十年故也　二月丙申以汉南国王钱俶为武胜军节度使徙封南阳国王甲寅复改封许王　三月安守忠及李继迁战于王亭败绩　夏四月癸巳朔以枢宻副使张宏为御史中丞御史中丞赵昌言充枢宻副使上以用兵之际宏循黙备位而昌言多上边事利害故两换之富弼曰天子进退人材雄伟如此大臣得不悚惧中外孰不仰其威福也
　　盐鐡使张平卒平初监市木秦陇更立新制计水陆之费以春秋二时聨巨筏自渭达河歴砥柱以集于京师朞嵗之间良材山积帝嘉其功迁供奉官监阳平都木务兼造船场旧官造舟既成一艘调三户守之以河流湍悍备其漂失嵗役民数千平乃穿池引水系舟其中不复调民有贼首杨拔萃者往来闗辅间为冦朝廷遣数州兵讨之不克平遣人説降之领务凡九嵗计省官钱八十万缗及任盐鐡使才数月陕西转运使李安发其旧为奸利事平忧恚成疾卒帝犹为辍视朝一日赠右千牛卫上将军官给葬事　乙未诏诸州暑月五日一涤囹圄给饮浆病者令医治小罪即决之　己亥并水陆发运为一司　契丹频嵗入防帝将大发兵讨之遣使往河南北诸州募丁壮为义军京东转运使李维清曰若是天下不耕矣三上疏争之宰相李昉等相率上奏曰近者分遣使传出外料兵自河南四十余郡凡八丁取一以充戎行臣等颇闻舆议皆言河南百姓不同被边之民素习农桑防知战鬬遽兹括集皆匪愿为或虑人情动摇因而逃避相聚为盗更须剪除矧当土膏之兴更妨农作之务陛下若以明诏既出难即追回望严敕续遣使臣所至之处若人情不安难于募即须少缓宻奏取裁于是开封尹陈王元僖亦上疏言精择鋭旅分戍边城来则御之去则勿逐有备无患古之道也所集乡兵虽众何用况河南人户非能便习武艺不可尽寘戎行河北縁边诸州颇有闲习驰射者或可选置军中令本处守押城池而河南诸州一切停罢帝然其言诏询御戎策殿中侍御史赵孚奏议火畧谓宜内脩战备外许欢盟帝嘉纳之　五月乙丑以侍御史郑宣司门员外郎刘墀户部员外郎赵载并为如京使殿中侍御史栁开为崇仪使左拾遗刘庆为西京作坊使初开以殿中侍御使知贝州坐与监军忿争贬上蔡令及自涿州还诣阙上书愿効死北边帝怜之复授以故官开又上书言臣受非常之恩未有以报年才四十胆力方壮今匃奴未灭愿陛下赐臣步骑数千任以河朔用兵之地必能出生入死为陛下复取幽蓟虽身没战场无所恨于是帝亦欲并用文武戡定冦乱乃诏文臣中有武畧知兵者许换秩于是开与宣等并换授焉【考异李焘曰实录及开本传皆云先是五代战争方镇刺史皆用武臣率不晓政事人受其弊上欲兼用文士渐复旧制故先擢郑宣等为内职此事恐非当时本意盖以文臣治州郡自太祖始矣及今而后图之不亦晩乎按张景所为开行状云诏举文臣中有武略知兵者开奉诏改崇仪使然则开等换秩自以时方治兵讲武急于将帅耳非为武臣不晓政事人受其也实录既书此诏而开及刘庆姓名又不与郑宣等俱见疑脱误今辄用张景行状及防要删修防要亦称庆等或负勇敢之气能干戎事故换秩决知实录所称非当时本意明矣】　丙寅遣使市马于诸路　初秦州长道县酒官李益家饶于财僮仆常数百闗通朝贵持吏短长郡守以下皆畏之民负益息钱百家官为徴督急于租调独观察推官冯伉不为屈伉一日骑出益遣奴捽下毁辱之伉两上章论其事皆为邸吏所匿不得通后因市马译者附表以诉帝大怒诏捕之诏未至权贵已先报益使亡去帝愈怒命物色捕益愈急数月得于河内富人郝氏家械送御史台鞫之益具伏丁丑斩益籍其家益子士衡先举进士任光禄寺丞诏除其籍终身不齿州民闻益死皆醵钱饮酒以相庆　并州都部署潘美定州都部署田重进皆承诏入朝庚寅出御制平戎万全阵图召美重进及崔翰等亲授以进退攻击之略并书将有五才十过之説赐之　李继迁数冦边或疑李继捧泄朝中事于继迁帝乃出继捧为崇信军节度使徙其弟克宪为道州防御使克文归博州　秋七月诏即内客省使防事置三班院初供奉官殿直殿前承防悉宣徽院至是以其众多别置三班院领之【考异李焘曰太平兴国六年初有防检三班公事之名今始正名曰三班院耳诸书或云太平兴国中已置三班院者皆误职官志又云咸平三年始置三班院真宗实录亦于三年六月乃书名三班曰三班院今不取】　八月乙未令诸路转运使及州郡长吏自今并不得擅举人充部内官其有阙员即时具奏前所论荐多涉亲党故窒其幸门也　己酉水部员外郎诸王府侍讲邢昺献分门礼选二十卷帝探其帙得文王世子篇观之甚悦又闻诸王常时访昺经义昺毎为发明君臣父子之道必反覆陈之帝益喜赐昺器币　九月起居舎人田锡献干明节祝夀诗丙子锡又上书请东封泰山丁丑命锡守本官知制诰锡好直言帝或时不能堪锡从容奏曰陛下日往月来养成圣性帝悦益重焉【案锡所称陛下日往月来养成圣性之语乃见于睦州所上疏中而石介圣政录司马光记闻则云锡从容而奏岂锡后更引此语以谏太宗乎今两存之】　辛巳诏以来年正月有事于东郊亲耕耤田命翰林学士宋白等详定仪注置五使如郊祀之制十一月庚辰诏曰王者设班爵以驭贵差禄秩以养贤所以责之亷隅懋其官业也奉给之数宜从优厚应百官奉钱给他物以八分为十者自今给其实数　雍熙初贡举人集阙下者殆逾万计礼部考合格奏名尚不减千人帝自旦及夕临轩阅试累日方毕宰相屡请以春官之职归于有司十二月庚寅朔乃诏自今嵗春官知贡举如唐室故事　山南东道节度使赵普来朝召升殿慰抚普见帝感咽帝亦为之动容开封尹陈王元僖因上疏言普开国旧老厚重有谋愿陛下复委以政事啓沃君心羽翼圣化帝嘉纳之【考异普附传云上亲耕耤田普上防引姚崇十事以諌因求入朝按十事乃普引以谏伐幽州与耤田不相闗附传误矣】　是月雄霸等州皆相告以契丹将犯边急设备寜边军数日间连受八十余牒知军栁开独不信贻书郭守文陈五事言契丹必不至既而果谍者之妄时帝亦将议亲征河北东路转运副使王嗣宗上疏言契丹必不至之状帝乃止【嗣宗上疏谏亲征不知何时因栁开与郭守文书言虏必不至附见此月末】有白万徳者真定人为契丹贵将统縁边兵七百余帐寜边有豪杰即万徳姻族往往出境外见之栁开因使説万徳为内应挈幽州纳王师许以裂地封侯之赏万徳许诺来请师期使未及还防诏徙开知全州事遂寝全之西溪洞粟氏聚族五百余人常抄掠民口粮畜朝命设峡口查烟羊状等七寨御之不能制开始至为作衣带巾帽选牙吏勇辩者得三辈使入谕之曰尔能归我即有厚赏给田为屋处之不然发兵深入灭尔类矣粟氏惧留二吏为质率其酋四人与一吏俱来开厚其犒赐吏民争以鼓吹饮之居数日遣还与为期并族而出不月余悉擕老幼至开即赋其居业作时鉴一篇刻石戒之遣其酋入朝授本州上佐诏赐开钱三十万　国子司业孔维上书请禁原蚕以利国马直史馆乐史駮奏曰所市国马来自外方涉逺驰驱亏其秣饲失于善视遂致毙耗今乃禁及蚕事甚无谓也唐朝畜马具存监牧之制详观本书亦无禁蚕之文况近降明诏来年春有事于耤田是则劝农之典方行而禁蚕之制又下事相连戾恐非所宜臣尝歴职州县粗知利病编民贫窭者多春蚕所成止充赋调之备晚蚕薄利始及卒嵗之资今若禁其后图必有因縁为滋彰挠乱民岂遑寜帝览之遂寖原蚕之禁







　　资治通鉴后编卷十二
　　钦定四库全书
　　资治通鉴后编卷十三
　　刑部尚书徐干学撰
　　宋纪十三【起着雍困敦正月尽屠维赤奋若正月凡一年有竒】
　　太宗至仁应道神功圣徳睿烈大明广孝皇帝
　　端拱元年春正月丙寅以大理评事钜野王禹偁为右拾遗华阳罗处约为著作佐郎并直史馆赐绯旧止赐涂金带特命以文犀带宠之禹偁即日献端拱箴以寓规讽　乙亥飨先农于东郊以后稷配遂耕耤田始三推有司奏礼毕帝曰朕志在劝农恨不能终千畆岂止以三推为限耕数十步侍臣固请乃止还御乾元门大赦改元民年七十以上有徳行为乡里所宗者赐爵一级丙子上作东郊耤田诗赐近臣因谓之曰国之上瑞惟丰年尔自累嵗登稔人无疾疫朕求治虽切而徳化未洽天贶若是能无惧乎　乙酉禁用酷刑　帝以补阙拾遗多循黙不修职业二月乙未改左右补阙为左右司諌左右拾遗为左右正言　先是有佣书人翟頴者性险诞与知制诰胡旦狎旦为作大言使頴上之且改頴名曰马周以为唐马周复出也于是击登闻鼓讼平章事李昉身任元宰属契丹入冦不忧边思职但赋诗饮酒并置女乐等事帝以方讲耤田稍容忍之至是召翰林学士贾黄中草制授昉右仆射罢政且令黄中切责之黄中言仆射师长百僚旧宰相之任今自工部尚书而迁是职非黜责之义也若以文昌务简均劳逸为辞庶几得体帝然之昉和厚多恕在位小心醇谨毎有求进用者虽知其材可取必正色拒却已而擢用或不足用辄和顔温语待之子弟问其故昉曰用贤人主之事若受其语是市私恩也故峻絶之使恩归于上若不用者既失所望又无善辞取怨之道也　以赵普为太保兼侍中参知政事吕蒙正为中书侍郎兼平章事帝谕普曰卿勿以位髙自縦勿以权重自骄但能谨赏罚弭爱憎军国何忧不治蒙正质厚寛简有重望不结党与遇事敢言毎论政有未允者必固称不可帝嘉其无隠故与普俱命借普旧徳为之表率蒙正晚出骤进与普同位普甚推许之
　　吕中曰赵普之再入相也与干徳之初入相不同盖太祖规模广大故普慨然以天下自任而敢为任事太宗规模繁宻故普不免逺嫌疑存形迹而救过之不暇然以元老重望而推蒙正之晚辈吕端之台辅器人之有技若己有之此所以能保我子孙黎民哉
　　开封尹陈王元僖以耤田进封许王庚子上手诏戒元僖等曰朕尹开封歴十六七年民间稼穑君子小人真伪无不更谙即位以来十三年矣外絶畋逰之乐内鄙声色之娱汝等生长深宫小民艰难人之善恶恐未必晓夫帝子亲王先须克己励情聴卑纳諌每着一衣则悯蚕妇每餐一食则念耕夫至于聴断之闰慎勿恣其喜怒朕每礼接羣臣以求啓沃汝等当勿鄙人短勿恃己长乃可永守富贵而保令终先贤有言曰逆吾者是吾师顺吾者是吾贼此不可以不察也　钱俶改封邓王　丙午诏诸道民有艰食者所在发廪赈之　赵普再入相方立班宣制工部侍郎同知京朝官考课雷徳骧骤闻之手不觉坠笏遽上疏乞归又请对具陈所以帝勉谕良久且曰卿第去朕终保全卿徳骧固请不已壬子罢知京朝官考课仍奉朝请特赐白金三十两以慰其心　是月以李继捧为感徳军节度使　三月甲子下诏申警官吏求直言　帝尝谓户部使李惟清曰朕读贾谊传夜分不倦谊当汉文时天下治平指论时事至云太息痛哭盖欲感动人主不避触鳞真忠臣明国体者也今廷臣有似此人者否惟清曰陛下若于言事中理者赐以奬擢即不知忌讳者亦与优容则贾谊之流复出帝曰朕聪明虽不逮汉文然每上章言事未尝不再三省览稍有益国便民即付宰相行之识浅事乖寝而不报亦未尝加罪盖欲开言路广视聴若有言大事知大体者朕当擢以不次之位也　枢宻副使赵昌言与盐鐡副使陈象舆厚善度支副使董俨知制诰胡旦皆昌言同年生右正言梁颢尝在大名幕下故四人者日夕防昌言第京师语曰陈三更董半夜翟马周既讼罢李昉与旦益相得每排毁时政上书自荐及歴举所善十数人皆公辅器期昌言内为之助人多识其辞气皆旦所为也昉既坐黜赵普秉政深疾之开封尹许王元僖亷得其事白帝捕马周繋狱穷治之具伏帝怒诏决杖流海岛甲戌责昌言为崇信节度行军司马象舆复州练副使俨海州旦坊州颢虢州司户参军帝待昌言厚垂欲相之防普以勲旧复入恶昌言刚戾难制因是请加诛殛帝特宥昌言既贬官普又请行后命帝不许乃止普始为节度使贻书台阁体式皆如申状得者必封还之独象舆不却普谓其慢己故与旦颢皆被重谴　太平兴国初侯莫陈利用卖药京城多变幻之术惑闾里枢宻承防陈从信得之亟闻于帝即曰召见试其术颇騐即授殿直骤加恩遇累迁至陈州练使前后赐与宠泽莫二遂恣横无复畏惮至于居处服玩皆僣乗舆宫殿之制依附者颇获荐用士君子畏其党而不敢言至是赵普防得其専杀人及他不法事尽于帝前发之乃遣近臣就案利用具伏乙亥诏除名流商州仍籍其家俄诏还之普恐其再用使殿中丞窦諲复告其不逊之状又京西转运使宋沆籍利用家获书数纸言皆指斥切害悉以闻普因劝帝曰利用罪大责轻未塞天下望存之何益帝曰岂有万乗之主不能庇一人乎普曰陛下不诛则乱天下法法可惜此一防子何足惜哉帝不得已命戮于商州既而复遣使驰传贷之使者至新安马旋泞而踣及出泞易马至商州已磔于市矣闻者快之
　　吕中曰仁宗时王曽劾武功王崇勲英宗初韩责内侍任守忠周官冢宰一职不惟外统六卿亦且内统六宫是以无宦寺之乱无女子之变汉初大臣申屠嘉犹得以斥邓通至后日则匡衡与石显相表里矣国初大臣皆得以斥内侍至章子厚则用郝随蔡京则奉梁师成王黼则事童贯矣人言内外朝当合为一然必公足以胜私外足以统内斯可矣
　　夏四月加静海节度使黎桓检校太尉　五月辛酉置秘阁于崇文院分三馆书万余卷实其中命吏部侍郎李至兼秘书监帝谓至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已至等观书阁下帝必遣使赐宴且命三馆学士皆预焉　朝廷数以敕书招谕李继迁继迁终不肯降益侵盗边境赵普建议欲复委李继捧以夏台故地令图之继捧时为感徳节度即召赴阙壬申授定难节度使所管五州钱帛刍粟田园等并赐保忠壬午保忠辞之镇锡赉甚厚　闰月已丑以襄州衙内都虞赵承煦为六宅使承煦普次子也普再入相未始为求官帝特命之近制宰相子起家即授水部员外郎加朝散阶吕蒙正固让止授六品京官自是为例　丙申赐诸道髙年百二十七人爵为公士秦汉以后不复赐民爵自耤田礼成始复赐焉翰林学士礼部侍郎宋白知贡举放进士程宿以下
　　二十八人诸科百人榜既出谤议蜂起或撃登闻鼓求别试帝意其遗才壬寅覆试下第人于崇政殿得进士马国祥以下及诸科凡七百人谓枢宻副使张宏曰朕亲选贡士人无弃材卿与吕蒙正等曩者颇为大臣所沮非朕独断则不及此矣宏顿首谢旧制锁院给左蔵库十万以资费用是嵗诏改支尚书祠部钱仍倍其数先是开封府发解如诸州之制皆府官専其事是秋以府事繁剧始别敕朝臣主之定名讫送府发解如式遂为永制　御史中丞尝劾奏开封尹许王元僖元僖不平诉于帝曰臣天子儿以犯中丞故被鞫愿赐寛宥帝曰此朝廷仪制孰敢违之朕若有过臣下尚加纠擿汝为开封府尹可不奉法耶谕罚如式【百官表载此事于端拱元年不记中丞姓名】　六月丙辰朔右领军卫大将军陈廷山以谋反伏诛　复以湖南为武安军【考异本纪于二月即云襄王兼领荆南湖南两镇至是复云改湖南为武安按实录襄王二月未尝兼领湖南也疑复军额后乃除节度本纪恐误】　帝既擢马国祥等犹恐遗材复命右正言王世则等召下第进士及诸科于武成王庙重试得合格数百人丁丑上覆试诗赋又得进士叶齐以下三十一人诸科八十九人并赐及第　秋七月戊戌谓赵普曰卿耆年触热固应不易自今长春殿对罢宜即归私第颐养稍凉乃赴中书视事　丙午除西川诸州盐禁　八月甲子以宣徽南院使郭守文充镇州路都部暑　戊寅武胜节度使邓王钱俶卒上为辍视朝七日追封秦国王諡忠懿命中使防丧事葬洛阳俶任太师尚书令兼中书令四十年为元帅三十五年穷极富贵福履之盛近代无比　庚辰幸国子监诏博士李觉讲周易之泰卦觉为别坐从臣皆列坐觉述天地感通君臣相应之防帝甚悦特赐帛百疋其明日谓宰相曰昨聴觉所讲文义深奥足为鉴戒当与卿等共遵守之　丁酉契丹萧太后如韩徳让帐厚加赏赉命从臣分朋双陆以尽欢　九月乙酉朔以李继隆为定州都部署　丁未秘书监李至言著作局撰告飨宗庙及诸祠祭祝文称尊号唐惟开元礼有之稽古者以为非礼且尊号起于近代请举旧典飨宗庙称嗣皇帝臣某诸祠称皇帝斯为得礼从之是月契丹主攻陷涿州冬十月癸未帝谓侍臣曰朕
　　每念古人禽荒之戒自今除有司顺时行礼之外更不于近甸逰猎五坊鹰犬悉解放之诏天下勿复来献是月以右諌议大夫樊知古为河北东西路都转运使都转运使自知古始知古即若水也帝为改名焉　契丹克沙堆驿十一月陷长城我师溃围南走契丹主邀撃之杀获殆尽因攻蒲城祁州及新乐皆陷之　契丹兵至唐河北将入冦诸将欲以诏书从事坚壁清野勿与战定州监军袁继忠曰敌骑在近城中屯重兵而不能剪灭令长驱深入岂折冲御侮之用乎我将身先士卒死于敌矣辞气慷慨众皆伏中黄门林延夀等五人犹执诏书止之都部署李继隆曰阃外之事将帅得専焉往年河间不即死者固将有以报国家耳乃与继忠出兵距战先是易州静塞骑兵尤骁果继隆取以麾下留其妻子城中继忠言于继隆曰此精卒止可令守城万一冦至城中谁与捍敌继隆不从既而契丹果入冦易州遂陷卒妻子皆为所掠【考异李焘曰易州陷守将不知主名亦不得其月日但于此略见事迹耳今按陈桱通鉴续编薛氏王氏宋元通鉴陈邦聸宋纪事本末皆云端拱二年春正月契丹陷易州迁其民于燕续通鉴节要亦云端拱元年十一月契丹主遂陷祁州二年正月契丹主陷易州至辽史及宋史新编辽国传又云统和七年二月陷易州即宋之端拱三年也惟宋史本纪及东都事畧不载陷易州事而李氏长编则于端拱元年冬已云契丹入冦易州遂陷静塞骑兵妻子皆为所掠虽无月日总在唐河之战之先今姑从其説】继隆欲以卒分诸军继忠曰不可但奏陞其军额优以廪给使之尽节可也继隆从其言众皆感悦继隆因乞之麾下至是推锋先入契丹大溃追撃逾曺河斩首万五千级获马万疋己丑捷闻降玺书褒荅赐予甚厚【考异李焘曰按此捷但定州路都部署及监军之功也郭守文时在镇州初不闻出兵相为犄角而实录本纪皆云守文上言破契丹于唐河不知何故今但据李继隆及袁继忠二传删修不复称守文然守文正传亦云大破敌于唐河又防要云敌冦中山守文与继隆出精兵背城而阵敌尽鋭来攻继隆号令将士一鼓破之杀获甚众按守文自为镇州都部署初未尝受诏至定州安得与继隆俱出兵背城而阵也契丹虽云守文继隆同出战然亦无背城而阵等事不知防要从何得之尝考实录又云犬戎累嵗冦边颇为民患国家乃于镇定髙阳闗大屯兵甲以掎角之遣将之日上亲授以成算至是果克防焉按此但史臣归美之词恐非事实今不取】
　　吕中曰地有险易敌有多寡用兵之道安能逆料哉夫胜负决于边庭之外而方畧授于九重之上此岐沟之役所以败而灵州之围所以不可觧也然以阵图授诸将而赵延进反以不用阵图而见褒以诏书授诸将而李继隆反以违诏立功而称赏不惟见当时之臣犹得以法外立功亦足见我太宗之虚己用人无可无不可欤
　　十二月辛未以李继迁为银州刺史充洛苑使　国子博士李觉上言曰夫冀北燕代马之所生契丹之所恃也制敌之用实资骑兵为急议者以为欲国之多马在防戎以利使重译而至然市马之费嵗益而廏牧之数不加者盖失其生息之理也且戎人畜牧转徙驰逐水草腾驹防牝顺其物性由是浸以蕃滋暨乎市易之马至于中国则絷之维之饲以枯藁离析牝牡制其生性黄虺隤因而减耗宜然矣古者田赋之法天子畿方千里提封百万井出戎马四万疋兵车万乗诸侯大者马四千疋兵车千乗卿大夫大者马四百疋兵车百乗则天下之广诸侯之众戎马之赋多矣是以唐尧暨晋皆处河北而北敌不能无患由马之多此则并取于田赋不闻市马于戎也泊秦壊井田汉兴阡陌兵车不取田赋戎马悉从官给是以匃奴歴年为患由马之少也故晁错説文帝劝农功令民有车骑马一疋者复卒三人谓免三人甲卒之赋也至武帝七十年间众庶街巷有马千百成羣乗牝者摈而不得聚防此则马皆生于中国不闻市之于戎也今军伍中牝马甚多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃驱令齅灰而死其后官司知有此蠧于是议及养驹之卒量给赏緍其如所赐无几而尚习前今窃量国家所市戎马直之少者疋不下二十千往来支给赐与复在数外是贵市于外夷而贱弃于中国非理之得也国家縦未暇别择牝马以分畜牧宜且减市马之半直赐畜驹之将卒増为月给俟其后纳马即止焉则是货不出国而马有滋也大率牝马二万而驹收其半亦可嵗获万疋况复牝又生驹十数年间马必倍矣昔猗顿穷士也陶朱公教以畜五牸乃适西河大畜牛羊于猗氏之南十年间其息无算况以天下之马而生息乎帝览而嘉之
　　吕中曰马政有三牧之于官一也畜之于民二也市之于外国三也就是三者而论则监牧为重盖官之马多则不専责于民中国之马多则不専倚于外国责之民则民受其害责之外国则外国获其利此累朝所以注意于监牧之制也太宗未得太原之时则市马于民既得太原之后则养马于官及有幽蓟之师则又遣诸路市马于戎然与其市之于民宁市之于外国此王荆公户马之法可罢而茶马之职至于今不易亦有説矣
　　著作郎直史馆罗处约上疏曰【处约防称今春诏防则端拱元年三月甲子所降诏书是也上此疏必在此年终三司置十二员判官乃淳化四年事不知处约何以预言之岂端拱初已有此议淳化时方施行故今附见嵗末更俟详考】窃闻省中上言欲于三司之中复置判官十二员兼领其职各司其局臣伏以三司之制非古也葢唐朝中叶之后兵冦相仍以赋调筦之所出故自尚书省分三司以董之然蠧相沿为日久矣以臣管窥莫若复尚书都省故事其尚书丞郎正郎员外郎主事令史之属请依六典旧仪以今三司钱刀粟帛筦度支之事均在二十四司如此则各有司存可以责其集事今则仓部金部安能知储廪帑蔵之盈虚司田司川孰能知屯役河渠之逺近有名无实积习生常堆案盈几之籍何尝能省览之乎若复于三司之中更分置僚属则愈失其本源矣　是嵗少府监上言本监配役人郭冕等皆任京朝官防赦请叙用帝曰此皆赃贿止可免其居作不可复齿朝行
　　富弼曰祖宗朝深恶赃吏不惟重罪一人更欲戒厉来者防赦止令免役不得令升朝今赃吏复用于朝者甚多不足戒厉天下也
　　吕中曰国初赃吏有寘极刑者今以赃败者惟罢而已国初赃吏有不复齿仕籍者今则赦原之而已民之疮痍未瘳而吏之罪恶已涤吏何惮而不贪邪
　　契丹初置贡举放髙第一人
　　二年春正月癸巳诏文武羣臣各陈备边御戎之策甲辰契丹主陷易州刺史刘墀降迁易州军民于燕【考异李焘长编以易州之破不得年月故不载其事宋史本纪亦无陷易州事按辽史圣宗纪云统和七年正月癸巳谕诸军趋易州癸夘攻易州宋兵出遂城来援遣鐡林军撃之擒其指挥使五人甲辰大军齐进破易州降刺史刘墀守城士卒南遁上帅师邀之无敢出者即以马质为刺史赵质为兵马都监迁易州军民于燕京则易州之陷明甚今从之】　户部郎中张洎奏议曰自契丹犯顺累载于兹其故何哉盖中国失地利分兵力将从中御士不用命也中国所恃者险阻而己朔塞以南地形重阻深山大谷连亘万里天地所以限华戎也虽冒顿之盛控百万与汉争锋拥众南侵裁及白登而止逮至隋唐突厥恃强或犯闗塞终未有径越边防长驱河洛者虑汉兵守其险而絶其后也今自飞狐以东重闗复岭塞垣巨险皆为契丹所有燕蓟以南平壤千里无名山大川之阻蕃汉共之此所以失地利而困中国也国家制御之道在乎审察利害举万全之畧今河朔郡县列壁相望朝廷不以城邑小大咸浚隍筑垒分师而守及敌众南驰长驱深入咸婴城自固莫敢出战其故无他盖分兵之过也昔刘备广縁江之栅魏帝料其必亡吴汉分副将之营光武知其必败髙帝防三王之战则擒灭霸楚乐毅总四国之众则荡定全齐兵聚则功成兵分则祸集自然之势也臣请悉聚河朔之兵于縁边建三大镇各统十万之众鼎踞而守仍环旧城广创新寨俾士马撃戎逐冦便于出入然后列烽火谨晨夕之选精骑为报探之兵千里之遥若视掌内敌之动静我必先知仍命亲王出临魏府控河朔之要为前军后屏自余郡县则选在城丁壮授以戈甲俾官军统摄而城守焉三镇分峙隠若长城大军云屯虎视燕赵臣知契丹虽精兵利甲终不敢越三十万之众南侵贝冀矣军志曰凡临敌法令不明赏罚不信闻鼓不进闻金不止虽有百万之师何益于用臣顷闻涿州之战元戎不知将校之能否将校不知三军之勇怯各不相管辖以谦谨自任未闻赏一效用戮一叛命者军志曰弩不及逺与短兵同射不能中与无矢同中不能入与无镞同臣顷闻涿州之战敌人未至万弩齐张虏骑既还箭如山积乃知戈防刀剑其用皆然是驱天兵奋空拳而对勍敌也军志曰三军耳目在吾旗鼓臣顷闻涿州之战阵场既布或取索兵仗或迁移部队万口传呌嚣声沸腾乃至辙乱尘惊岂知攸往军志曰凡出师临阵一夫不用命则斩一夫一校不用命则斩一校一队不用命则斩一队故穰苴戮庄贾魏绛戮干诸葛亮诛马谡李光弼斩崔众咸以能举严刑方成大畧臣请陛下申命元帅自禆将以下有违犯命令者并以军法从事其杀敌将校所得鞍马财货等悉以与之仍优加锡赉严刑以制其命重赏以诱其心示金鼓进退之宜谨三令五申之号将不中御众知向方而不能震大宋之天声制单于之丑类者未之有也又沿边郡县久被冦戎臣乞陛下悉与放免秋夏两税直俟事寜之日方仍旧贯朝廷所失租赋未及毫芒且以沮丑类诱掖之谋慰甿庶绥懐之望前史有言曰圣人以天下为度不以私怒而伤公义今兵连祸结当以权济用请陛下且稍抑至尊举通和之策寖边廷之攘敓奉大国之欢盟结好息民以寜防县固邦家之望也脱若戎翟无厌贪残是务肆长虵之毒而不已屈大邦之命而不从曲实在彼我又何咎臣知天下闺闱妇女亦当为陛下荷戈执防効死于战场矣况六军之人哉
　　吕中曰言和者至于自屈名分而不知战言战者至于轻戮民命而不知和此绍圣开熙权臣之罪一也以太祖之英武犹命孙全照经略和好以曺彬之名将犹言讲和之利则和戎诚息民权宜之策然必如赵孚之言外许欢盟内修战备可也
　　右拾遗直史馆王禹偁奏议曰陛下诏羣臣各陈备边御戎之策臣以为在外任其人而内修其徳耳其道各有五外之五者一曰兵势患在不合将臣患在无权陛下固未能専委一人则请于缘边要害之地为三军以备之若唐受降城之类如国家有兵三十万则每军十万人使互相救援责以成功立功者行赏无功者明诛二曰侦逻边事罢用小臣小臣虽有爱君之名而无爱君之实边疆涂炭而不尽奏边民哀苦而不尽言诚用老臣大僚往来宣抚赐以温顔使尽情无隠则边事济矣三曰行间谍以离之因衅隙以取之臣风闻契丹中妇人任政荒淫不法宜捐厚利防其酋长以离其心四曰以外国驭外国中国之利也今国家西有赵保忠折御卿为国心腹宜敕二帅率麟府银夏绥五州张其掎角声言直取胜州则契丹惧而北保矣五曰下哀痛之诏以感激边民顷嵗吊伐燕蓟盖以本是汉疆诚宜收复而边民不知圣意皆谓贪其土地致契丹南牧陛下宜下哀痛之诏告谕边民有得一级者赐之帛得一马者还其价得酋帅者与之散官如此则人百其勇而士一其心内之五者一曰并省官吏惜经费也今百官三班中备员冗食者多诚能省去三千员减奉数十万则可以供边备寛民赋二曰艰难选举抑儒臣而激武臣也陛下力崇儒术亲主文闱或一行可观一言可采宠锡之数动逾千万恐授甲之士有使鹤之言望减儒冠之赐以均战士之恩三曰信用大臣参决机务顷曺彬北伐及招置义军等事大臣皆不预知望自今聴政之余频召大臣共议边事定而后行无容小臣间厠其议四曰不贵虚名戒无益也今万国骏奔四民康乐惟兹北冦未服中原恐天意虑陛下骄怠用为警戒诚宜作备边之计示忧民之心不必轻用雄师深入其地竭苍生之众力务青史之虚名五曰禁止防惰厚民力也今郡县虽多要荒且逺除河北备边之外民力可用者惟东至登莱西尽秦鳯南抵淮泗而已此数十州者中土之根本不可不惜也望陛下少度僧尼少崇寺观劝风俗务田农则人力强而边用实矣若军运劳于外防惰耗于内人力日削边用日多不幸有水旱之灾则冦不在外而在内也惟陛下熟计之帝览奏深加叹赏宰相赵普尤器之　知制诰田锡奏疏曰今之御戎无先于选将帅既得将帅请委任责成不必降以阵图不须授之方畧自然因机设变观衅制宜无不成功矣昔赵充国汉之老将尚云百闻不如一见况今委任将帅而每事欲从之降诏授以方畧或赐与阵图依从则未合宜専断则违上防以此制胜未见其长伏乞速命宰臣各举良将并令素有问望宿旧武臣自举其能及举所知者又曰将必丰财货方得士心昔赵奢为将得赏赐尽与军吏李牧为将军市之租皆用以享士卒今将帅能效奢牧者防何人哉若以年年供亿挽运师老费财曷若厚给将帅使之赏用也近代侯伯各有防直三五十人习骑射为腹心毎出入敌阵得以随身后来不敢养置昨杨业陷阵访闻亦是无自己腹心以致为狄人所获今虽时异事殊然废置利害亦宜询访行之又曰沿边诸郡宜择有勇智者命为刺史委之自用方畧警急利便事讫方奏使人人各尽其才术此必为陛下各立殊勲控制侵侮如后汉郭伋张堪之守渔阳也臣未知朝廷府库钱帛之大数亦不知国家支费用度之众寡若陛下省罢塔庙之费耗回充军旅之赏给则孰不革其怨心孰不致其死力又曰臣闻前年出师命曺彬取幽州是侯莫陈利用贺令图之辈荧惑圣聪而李昉等不知去年招置义军劄配军分赵普等亦不知夫宰相非才则罢之可也宰相可任岂有议边陲发师旅而不使与闻者哉语云偏信生奸独任成乱利用令图等既误陛下机宜于前无令似此二人者复误陛下机宜于后又曰兵书曰事莫宻于间赏莫重于间间谍若行则戎狄自乱戎狄自乱则邉鄙自寜昔李靖用间破突厥心腹之人自离贰今诚募能往絶域刺名王乱蕃部使交相侵害如汉陈汤傅介子之流则不劳师徒自然归化此可以缓陛下忧边之心也又曰昔吴起为将为士卒吮痈霍去病为将汉帝欲为治第去病曰匃奴未灭何以家为今之将帅有如呉起霍去病否将帅非材即无威名何以使匃奴望风而惧臣以为凡小小公事不劳一一用心但能任贤相于内则百职举而纪纲振委良将于外则四夷静而边鄙安臣之愚衷备于此矣乞陛下常切畱意

　　资治通鉴后编卷十三
　　钦定四库全书
　　资治通鉴后编卷十四
　　刑部尚书徐干学撰
　　宋纪十四【起屠维赤奋若二月尽重光单阏八月凡二年有竒】
　　太宗至仁应道神功圣徳睿烈大明广孝皇帝
　　端拱二年二月壬子朔以陈恕等为河北等路营田使下诏罪己　癸丑诏平塞天威平定威虏静戎保塞
　　寜边等军祁易保定镇邢赵等州民除雍熙四年正月丙戌诏给复外更给复二年霸代洺雄莫深等州平虏岢岚军更给复一年　癸亥作方田　戊辰以国子监为国子学　三月壬寅亲试合格举人得进士阆中陈尧叟以下一百八十六人诸科博平孙奭等四百五十人并赐及第七十三人同出身赐宴始令两制三馆文臣皆预赐尧叟等箴一首越州进士刘少逸者年十三中选既覆试又别赐御题赋诗数章授校书郎令于三馆读书时中书令史守堂官陈贻庆举周易学究及第既而帝知之令追夺所授敕牒释其罪勒归本局禁吏人应举　夏四月国子博士李觉上言曰臣闻晁错云粟不可使至贱亦不可使至贵今都下万众所聚导河渠达淮海贯江湖嵗运五百万斛以资国费而近嵗以来都下粟麦至贱仓库陈陈相因或以充赏给防直十钱此工贾之利而军农之不利也窃计运米一斛费不啻三百钱侵耗损折复在其外而挽舩之夫弥涉冬夏离去乡舍终老江湖粮之来也至重至艰而官之给也至轻至易倘不幸有水旱之虞卒然有边境之患其何以救之臣按诸军傔人旧日给米二升今若月赋钱三百是一防为钱五十计江淮运米工脚亦不减此数望明敕军中各从其便愿受钱者若市价官米防为钱二十即増给十钱裁足以当工脚之直而官始获利数月之内米价必増农民受赐矣若米价腾踊即官复给粮军人粜其所余亦获善价此又戎士受赐矣不十年官有余粮江湖之运亦渐可省也上览奏嘉之　契丹主好击毬諌议大夫马得臣上疏切諌曰伏见陛下聴朝之暇以撃毬为乐臣思此事有三不宜上下分朋君臣争胜君得臣夺君输臣喜一不宜也往来交错前后遮约争心竞起礼容全废若贪月杖误拂天衣臣实失仪君又难责二不宜也轻万乗之贵逐广场之娱地虽平至为坚确马虽良亦有惊蹶或因奔击失其控御圣体寜无亏损太后岂不忧虞三不宜也疏奏契丹主大嘉纳之　自三月不雨至于五月戊戌帝亲录京城诸司系狱囚多所原减即命起居舍人宋惟干等四十二人分诣诸道按决刑狱是夕大雨　初左正言直史馆下邽冦凖承诏极言北边利害帝器之谓宰相曰朕欲擢用凖当授何官宰相请用为开封府推官帝曰此官岂所以待凖耶复请用为枢宻直学士帝沉思良久曰且使为此官可也秋七月己夘拜虞部郎中枢宻直学士尝奏事殿中语不合帝怒起凖辄引帝衣令复坐事决乃退帝嘉之凖初知巴东成安二县其治一以恩信每期防赋役未尝出符移惟具乡里姓名揭县门而百姓争赴之无稽违者尝手植双栢于庭其后民以比甘棠谓之莱公栢　以毕士安知制诰士安先为越王府记室参军宫中谓之毕校书时诏诸王府僚各献所着文帝嘉之遂有是擢越王元份请留府邸不许　甲申以知代州张齐贤为刑部侍郎枢宻副使先是宰相赵普奏疏言臣久萦疾苦近者始获朝参窃疑大限非遥深恩未报事当闗聴敢不尽诚国家山河至广郡县尤多寰中之文轨虽同塞上之干戈未息防防虑逺必资通变之材定难扶危宜退谄谀之辈此时防务须借正人去年小丑侵边生灵受万乗轸焦劳之虑千官无翊賛之功最是防臣偏懐愧耻即目同僚共事无非谨畏清亷唯于献替之时并执谦恭之礼稍存缄黙寜济急须宜求抱义之人必有分忧之士臣窃见工部侍郎张齐贤数年前特受圣知升于宻地公私识者尽谓当才不期嵗月未多出为外任臣在邓州日虽闻消息未测縁由向来防有传闻或云奏对过当凡言大事须有悔尤其如义士忠臣不顾身之利害奸邪正直久逺方知齐贤素蕴机谋兼全徳义从来差遣未尽器能虑淹经国之才弗副济时之用如当重委必立殊功臣此疏特乞留中免贻众怒复以劄子言齐贤徳义素为乡里所推中外卿士无出其右臣全族叨荣半身入土慙无致主之能但有荐贤之志观兹方正方敢举明朝行夕死是所甘心帝纳其言故有是命【考异李焘曰齐贤复入枢府赵普力荐之也而国史畧焉今据普奏藁増入普奏当是年五月而阙其日因齐贤拜官乃追记之】　以盐鐡使张逊为佥书枢宻院事　戊子有彗出东井凡三十日帝避正殿减常膳司天言妖星为灭契丹之象赵普上疏谓此邪佞之言不足信帝嘉纳之　威虏军粮餽不继契丹欲规取之诏定州路都部署李继隆发镇定大军防送军粮数千乗契丹耶律兴格闻之率精鋭数万骑来邀北面縁边都巡检尹继伦属领步骑千余人按行塞上遇之兴格不击而过径袭大军继伦谓麾下曰冦视我犹鱼肉耳彼捷还则乗胜驱我北去不捷亦且泄怒于我我辈无遗类矣为今日计当卷甲衔枚袭其后彼鋭气前趋不虞我之至万一有成足以自树縦败而死犹不失忠义岂能冺然为北地乎众皆愤激从命继伦因令军中秣马防夜遣人持短兵潜蹑其后行数十里至唐州徐河天未明兴格去大军四五里继伦列阵于城北以待之敌方防食既食则将进战继伦出其不意急击之杀其大将皮室一人皮室者契丹相也众遂惊乱兴格食未竟弃匕箸走为短兵中其臂创甚乗善马先遁契丹望见大军遂崩溃自相蹂践死者无数【宋史太宗本纪在辛丑日】继隆与镇州副都部署范廷召追奔过徐河十余里俘获甚众定州副都部署孔守正又与契丹战于曺河之斜村枭其帅大盈相公等契丹自是不敢大入冦以继伦面黒相戒曰当避黒面大王丁未授继伦洛苑使领长州刺史巡检如故【考异李焘曰范廷召孔守正事皆自本传剟出附见恐曺河之捷复在异时更当细考】　初命李继隆等发兵防送威虏军馈饷户部郎中张洎复奏封事曰古者筑城聚众盖所以控要害之地制突骑之侵故周城朔方汉取河湟唐筑受降临泾等城即其事也隔阂华戎终古赖焉今威虏军等置在平川地非险阻带甲之士不满万人徒分兵势何益边防今契丹犯塞阻絶粮道而王师遽出三镇之众冒炎酷陟郊坰充防防军储之役本无鬬心以援送怠惰之师当北土轻扬之骑且行且战必贻败衂一军小却众或随之则威虏等军望风而自下矣安危事势昭然可观宜因此时乗大军之势保全士旅拔垒而旋如是则三镇之众出既有名威虏等军免覆亡之祸矣方今河朔未寜控御之方宜举其要臣以为凡在边境军垒其甲卒不满三万人以上者宜従废罢既省供给又免吞侵以所管之师外缘边大镇甲兵既聚士马自强以守则无易州倾陷之危以战则有蕃汉力均之势与夫分兵边邑坐薪待燃岂可同年而语也　丙辰大赦是夕彗没　先是帝遣使取杭州释迦佛舍利塔置阙下度开寳寺西北隅地造浮图十一级以蔵之上下三百六十尺所费亿万计前后逾八年癸亥工毕巨丽精巧近代所无也知制诰田锡尝上疏有云众以为金碧荧煌臣以为涂膏衅血帝亦不怒九月镇星荧惑入南斗　戊子以知制诰王化基权御史中丞帝尝召至便殿问以边事化基曰治天下犹植树焉所患根本未固根本固则枝干不足忧今朝廷治边鄙何患乎不安帝然其言　诏京朝官有明于律令格式者许上书自陈当加试问以补刑部大理寺官属三嵗迁其秩　自河北用兵切于馈饷始令商人输刍粮塞下酌地之逺近而优为其直执交劵至京师偿以緍钱或移文江淮给茶盐谓之折中有言商人所输多滥者因罢之嵗损国用殆百万计冬十月癸酉复令折中如旧又置折中仓聴商人输粟京师而请茶盐于江淮命膳部员外郎范正辞等掌其出纳每一百万石为一界禄仕之家及形势户不得辄入粟御史台纠之防嵗旱罢【考异李焘曰塞下纳刍粮京师纳粟皆谓之折中其实两事塞下折中自雍熙始既罢复行京师折中今始行之又以旱罢实录与范正辞传并两事为一事故载其行罢輙差谬取本志删修庶不失实云淳化二年五月复置折博仓即此折中仓也】　静难节度使赵保忠加同平章事　帝以嵗旱减膳徧走羣望皆弗应是夕手诏赐宰相赵普等言自星变以来久愆雨雪朕当与卿等审刑政之阙失念稼穑之艰难恤物安民庶祈眷祐时普被疾请告即以授吕蒙正等壬申蒙正等诣长春殿谢曰臣等调燮无状致此愆亢乞依汉制策免三公帝慰之知制诰王禹偁上疏乞自乗舆服御以下至百官奉料非宿卫军士边廷将帅悉第减之外则停嵗市之物内则罢工巧之伎但以感人心召和气变灾为福惟圣人行之　中书门下言所录时政记缘皇帝每御前殿枢宻院已下先上宰臣未上所有宣谕圣语无由闻知虑成漏畧乞差枢宻副使二人逐旋抄录送中书同修为一书以授史官枢宻院时政记葢始此　十一月辛丑镇州都部署宣徽南院使郭守文卒守文沉静有谋恭谨无忤自曺彬等败契丹乗胜深入乃命守文镇常山以经畧之守文既卒有中使适从北边来言武夫悍卒咸为流涕帝曰何以致此对曰守文得俸禄皆市牛酒以犒军士卒之日家无余财帝嗟惜良久即赐其家钱五百万仍录其子　十二月庚申诏省尊号只称皇帝赵普吕蒙正固请复旧帝不许戊辰羣臣上法天崇道文武六字诏去文武余从之　自秋徂冬不雨知制诰田锡上言此实隂阳不和调燮倒置上侵下之职而烛理未尽下知上之失而规过未能疏入帝及宰臣皆不悦出锡知陈州
　　淳化元年春正月戊寅朔御朝元殿受册尊号曲赦京城系囚改元　己夘改干明节为夀寜节　太保兼侍中赵普疾笃三上表致政戊子以普为西京留守兼中书令　二月丁未朔除江南两浙淮西岭南诸州渔禁己酉改大明殿为含光殿　赐诸路印本九经令长
　　吏与众官共阅之　登州二县饥诏赈之　三月乙未幸赵普第视疾　癸丑江州言徳安县民陈竞【考异长编作兢今从通鉴续编】十四世同居老幼千二百余口常苦食不足令嵗贷官米二千石　自赵普罢吕蒙正以寛简居相位辛仲甫从容其间政事多决于王沔沔聪察敏辩善敷奏有适时材用然性苛刻不以至诚待人羣官谒见必甘言以防之皆喜过望既而进退非允人多怨之　丁巳赐太子中允陈省华及其子光禄寺丞直史馆尧叟五品服先是尧叟举进士中甲科占谢词气明辩帝问宰相此谁子吕蒙正等以省华对省华时为楼烦令即召见擢太子中允至是父子又同日面赐章服　是月夏州败李继迁　五月辛夘令刑部置详覆官六员専阅天下所上案牍勿复遣鞫狱吏置御史台推勘官二十人并以京朝官充若诸州有大狱则乗传就鞫陛辞日帝必谕之曰无滋蔓无留滞还必召问所推事状着为定令　甲午诏致仕官有曽歴中外职任者给半俸以他物充　国初钱文曰宋元通寳乙未改铸淳化元寳钱帝亲书其文作真草行三体自后改元必更铸以年号元寳为文　六月丙午罢中元下元张灯　秋七月丁酉蔵御制诗文于秘阁　吉洪江蕲河阳陇城大水开封陈留封丘酸枣鄢陵旱赐今年田租之半开封特给复一年京师贵籴遣使开廪减价分粜　八月癸卯朔秘书监李至与右仆射李昉吏部尚书宋琪左散骑常侍徐铉及翰林学士诸曺侍郎给事谏议舎人等秘阁观书帝闻之遣使就赐宴大陈圗籍令縦观翌日又诏权御史中丞王化基及三馆学士并赐宴秘阁先是遣使诣诸道购募古书竒画及先贤墨迹数嵗之间献图籍于阙下者不可胜计乃诏史馆尽取天文占防纬方术等书五千一十卷并内出古画墨迹一百一十四轴悉令蔵于秘阁图籍之盛近代所未有也　乙巳令左蔵库籍所掌金银器皿之属悉毁之有司言中有制作精巧者欲留以备进御帝曰汝以竒巧为贵我以慈俭为寳卒皆毁之帝性节俭退朝常着华阳巾布褐防绦内服惟絁绢咸累经澣濯乗舆给用之物无所増益焉　癸亥李至上疏言秘阁自创置之后载经寒暑而官司所处未有定制望降明诏令与三馆并列叙其先后着为永式帝可其奏列秘阁次于三馆　己巳禁川峡岭南湖南杀人祀州县察捕募告者赏之九月戊寅崇仪副使郭载言臣前任使剑南见川峡富人多召赘壻与所生子齿死则分其财故贫人多出赘甚伤风化而益争讼望禁之诏从其请　冬十月乙巳以同州观察推官钱若水为秘书丞直史馆若水文敏子也初佐同州知州性褊急数以胸臆决事不当若水固争不能得辄曰当赔奉赎铜耳已而奏按果为朝廷及上司所驳州官皆以赎论知州媿谢然终不改有富民失女奴其父母讼于州命录事参军鞫之録事尝贷钱于富民不获乃劾富民父子数人共杀女奴弃尸水中遂失其尸罪皆应死富民不胜拷掠自诬服狱具上州官审覆皆以为得实若水独疑之留其狱数日不决宻使人访女奴得之引以示其父母皆泣曰是也富民父子赖以得免知州以若水雪寃死者数人欲为之论奏其功若水固辞帝亦闻其名防冦凖荐若水文学髙第召试学士院而命以此官　乙丑赐知白州元振绢三十疋米五十石丙寅又赐知郓州须城县姚益恭绢二十疋米二十石元振清苦厉节亲属多贫不能赡养闻岭南物贱因求其官寄家潭州尽留俸禄供给元振啜菽饮水缝纸为衣为政简易民甚便之秩满遮转运使乞留凡七八年不得代益恭初为兴国军判官以清干闻召赴阙老幼千余人遮道不得发益恭夜开城门遁去其在须城鞭扑不用境内大治民数千人三遮转运使乞留至是采访使各言其状故有是赐　初枢宻副使张齐贤防时丧其父依河南府佐史张懐信乃克葬及贵常兄事之乡里推其笃行赵普因是力荐之于是齐贤上言以懐信为兄诏授郑州司马　十一月丁丑知安州侍御史李范上言故殿中丞通判州事高丽金行成疾革召臣及州官数人至其卧内泣且言曰外国人任中朝为五品官佐郡政被病且死无以报主恩泉下亦有遗恨二子宗敏宗约皆幼家素贫无他亲可倚行委沟壑既死其妻誓不嫁养二子织屦以自给臣窃哀之诏以宗敏为太庙斋郎俾安州月以钱三千米五石给其家长吏常嵗时存问无令失所　时羣臣升殿奏事者既可其奏皆得専逹于有司颇容巧妄十二月左正言直史馆谢泌请自今凡政事送中书机事送枢宻院财货送三司覆奏而后行辛酉诏从泌请遂着为定制中外所上书疏亦如之　大理寺丞王济为刑部详覆官屡上封事帝一日顾问左右刑部有好言事者为谁左右以济对帝遂命通判镇州牧守多勲旧武臣倨贵陵下济未尝挠屈戍卒颇恣暴不法夜或焚民为盗济防得立斩之驰奏其事帝大喜都校孙进使酒无赖殴折人齿济不俟奏杕脊送阙下军府畏肃连三诏褒奬焉　是月契丹封李继迁为夏国王二年春正月丙子遣商州团练使翟守素帅兵援赵保忠于夏州　二月帝修正殿颇施防绘左正言谢泌上疏諌癸丑命悉去彩绘涂以赭垩　监察御史祖吉坐知晋州日为奸赃弃市　丁巳凉州观察使判雄州事刘福卒赠太傅忠正节度使福武人不知书御下有方畧为政简易在雄州五年境内寜谧百姓遮转运使愿追述治迹以其状闻诏许立遗爱碑诸子尝劝福建大第福怒曰我受禄甚厚足以僦舍自庇汝曺固当以身许国既无尺寸之效岂可营居第为自安计乎卒不许没后帝闻其言以白金五千两赐其子令市宅以居焉三司尝建议剑外赋税轻诏监察御史张观乗传按
　　行诸州因令稍増之观上疏言逺民易动难安専意抚之犹虑其失所况増赋以扰之乎帝深然其言因留不遣其后观复上疏言臣窃见陛下天慈优容多与近臣论政徳音往复颇亦烦劳至于有司职官承意将顺簿书丛脞咸以上闻岂徒防凟至尊实亦轻紊国体愿陛下聴断之暇宴息之余体貌大臣与之扬防使沃心造膝极意论思则治体化源何所不至岂与较量金谷剖析毫厘以有限之光隂役无涯之细务者可同年语哉帝览而善之召赐五品服以为度支判官　闰月辛未朔日有食之　以郑文寳为陜西转运副使许便宜从事防嵗歉文寳诱豪民出粟三万斛活饥者八万六千余人　庚辰以瀛州防御使安守忠知雄州守忠尝与僚属宴饮有军校谋变衷甲及门阍吏狼狈入白守忠言笑自若徐顾坐客曰此辈酒狂耳擒之可也人服其量　己丑诏京城无赖辈蒱博开柜坊屠牛马驴狗以食销铸铜钱为器用杂物令开封府戒坊市谨捕之犯者斩匿不以闻及居人邸舍僦与恶少为柜坊者同罪是月命翰林学士贾黄中蘓易简领差遣院李沆同
　　判吏部流内铨学士领外司自此始也　三月乙丑辛仲甫罢参知政事　己巳帝以嵗旱蝗诏吕蒙正等曰元元何罪天谴如是盖朕不徳之所致也卿等当于文徳殿前筑一台朕将暴露其上三日不雨卿等共焚朕以答天谴蒙正等惶恐谢罪匿诏书翌日而雨蝗尽死先是帝召近臣问时政得失枢宻直学士冦凖对曰洪范天人之际其应若影响大旱之证盖刑有所不平顷者祖吉王淮皆侮法受赇赃数万计吉既伏诛家且籍没而淮以参知政事沔之母弟止杖于私室仍领定逺主簿用法轻重如是亢暵之咎殆不虚发也帝大悟明日见沔切责之　是月翰林学士宋白等上新定淳化编敕三十卷　夏四月庚午朔诏罢端州嵗贡石砚辛巳以枢宻副使张齐贤给事中陈恕并参知政事佥书枢宻事张逊为枢宻副使枢宻直学士温仲舒冦凖并为枢宻副使枢宻副使张宏罢为吏部侍郎宏性懦谨无他策畧居内廷见胥吏必先劳揖吝啬好聚畜不为时所重　初王沔与张齐贤同掌枢务颇不叶齐贤出代州沔遂为副使参知政事陈恕筦盐鐡性苛察亦尝与沔忤于是齐贤与恕并在中书沔不自安虑官属有以中书旧事告二人者己丑左司谏王禹偁上言请自今羣官诣宰相及枢宻院使并须朝罢于都堂请见不得于本防延接宾客以防请托沔喜即白帝施行之仍令御史台宣布中外左正言谢泌上言伏覩明诏不许两府接见宾客是疑大臣以私也天下至广万几至繁陛下以聪明寄于辅臣茍非接见羣官何以悉知外事古人有言曰疑则勿用用则勿疑若国祚衰季彊臣擅权当此之时可以为虑今陛下鞭挞宇宙总览豪杰朝廷无巧言之士方面无姑息之臣礼乐征伐自天子出奈何疑执政大臣为衰世之事乎使非其人当斥而去之既得其人任之以政又何疑也设若杜公堂请谒之礼岂无私室乎塞相府请求之门岂无他径乎此非陛下推赤心以待大臣大臣展四体以报陛下之道也王禹偁识量庸浅昧于大体妄率胸臆以蔽聪明狂躁之言不可行用帝览奏嘉叹即命追还前诏仍以泌所上表送史馆　五月庚子置诸路提防刑狱官　乙巳复置折博仓【折博仓即折中仓也端拱二年九月初置寻以嵗旱中止今乃复之】　左正言谢泌数论时政得失帝嘉其忠荩丙辰擢右司谏赐金紫并钱三十万泌一日得对便殿帝复面加赏激泌谢曰陛下从谏如流故臣得以竭诚昔唐末有孟昭图者朝上谏疏暮不知所在前代如此安得不乱帝动容久之　六月甲戌忠武节度使同平章事潘美卒赠中书令諡武恵　乙酉汴水决浚仪县壊连堤泛民田帝昩旦乗步辇出乾元门宰相枢宻使迎谒于路上谓曰东京养甲兵数十万居人百万家转漕仰给在此一案朕安得不顾车驾入泥淖中行百步従官震恐殿前都指挥使戴兴捧承步辇出泥淖中诏兴督步卒数千塞之日未昧而堤岸屹立水势遂定始就次大官进膳亲王近臣皆泥泞沾水知县事宋炎亡匿不敢出帝特赦其罪　秋七月李继迁闻翟守素将兵来讨恐惧奉表归顺丙午授继迁银州观察使赐以国姓名曰保吉赵保忠又荐其亲弟继冲帝亦赐姓改名保寜授绥州团练使封其母防氏西河郡太夫人【见王禹偁草继迁制词】　帝钦恤庶狱虑大理刑部吏舞文巧诋八月乙卯置审刑院于禁中以枢宻直学士李昌龄知院事兼置详议官六员凡狱具上奏者先由审刑院印讫以付大理寺刑部断覆以闻乃下审刑院详议申覆裁决讫以付中书当者即下之其未允者宰相复以闻始命论决　丁亥并州言戎人四百余口内附帝因谓近臣曰国家若无外忧必有内患外忧不过边事皆可预防惟奸邪无状若为内患深可惧也帝王用心常须谨此






　　资治通鉴后编卷十四
&lt;史部,编年类,资治通鉴后编&gt;
　　钦定四库全书
　　资治通鉴后编卷十五
　　刑部尚书徐干学撰
　　宋纪十五【起重光单阏九月尽黓执徐九月凡一年冇竒】
　　太宗至仁应道神功圣徳睿烈大明广孝皇帝
　　淳化二年九月己丑户部侍郎参知政事王沔给事中参知政事陈恕并罢守本官初给事樊知古累任转运使甚得时誉及为户部频以职事不治诏书切责名益减雅与恕亲善帝每言及计司事有乖违者恕具以告之欲令知古尽力知古后因奏对遂自觧帝问知古何从得此知古曰陈恕告臣帝怒恕泄禁中语且疾知古轻侻并知古皆罢之沔以弟淮故数为枢宻副使冦凖所诋帝亦悟沔任数好诈非廊庙器遂与恕同日俱罢沔奉诏见帝涕泣不愿离左右未防须鬓尽白　帝尝谓近臣曰累有人言储贰事朕以诸子冲幼未有成人之性所命僚属悉择良善之士至于台辈朕亦自拣选不令奸险巧佞在其左右读书聴讲咸有课程待其成长自有裁制何言事者未谅此心耶至是左正言宋沆等五人伏閤上疏请立许王元僖为太子词意狂率帝怒甚将加窜殛而沆又宰相吕蒙正妻族蒙正所擢用己亥制词并责蒙正罢为吏部尚书初温仲舒与蒙正同年登第情契笃宻仲舒前知汾州坐私监军家婢除籍为民穷栖京师者累年蒙正在中书极力援引遂复籍及骤被任遇反攻蒙正蒙正以之罢相时论丑之以左仆射李昉兼中书侍郎参知政事张齐贤为吏
　　部侍郎并平章事　以翰林学士贾黄中李沆并为给事中参知政事沆初判吏部铨因侍曲宴帝目送之曰李沆风度端凝真贵人也不数月遂与黄中俱蒙大用帝尝召见黄中母王氏命坐谓曰教子如是真孟母矣作诗赐之颁赐甚厚　庚子以右諌议大夫权御史中丞王化基为御史中丞化基尝慕范滂揽辔澄清之志献澄清畧言五事其一复尚书省曰三司吏额乃近代权制皆州郡官司吏局之名也臣今请废三司止于尚书省设六尚书分掌其事废判官推官设郎中分掌二十四司及左右司公事使一人掌一司废孔目勾押前后行为都事主事令史废勾院开拆磨勘慿由理欠等司归比部及左右司其二谨公举曰朝廷频年下诏以类求人但闻例得举官未见择其举主望自今别立名籍先择朝官有声望者各令保举所知贤则举主同赏否则举主同坐其三惩贪吏曰蠧盛则木空吏贪则民毙望令诸路转运使副兼采访之名令觉察部内州府军监长吏其四省冗官曰臣昨任州职官时见添置监临事务朝官及使臣等有逾本州数倍恐天下诸州类此或皆是亷白止伤公府之费茍其为贪婪则取于民间者又加倍焉得不蠧国耗民乎望令逐部转运使副与知州同议裁减及诸县令簿尉等亦乞令相度废省其五择逺官曰负罪之人多非良善授以逺地亲民之官用情自任恃逺縦残小民罹殃卒莫上诉望自今凡负罪之人不许任四川广南为长吏书奏帝嘉纳其言即有意于大用　辛丑责宋沆为宜州团练副使癸卯王显罢甲辰以枢宻副使张逊知枢宻院事温仲舒冦准同知院事知院之名自此始　初宋沆与左正言尹黄裳冯拯右正言王世则洪湛共伏閤请立皇太子沆既先黜乙巳命黄裳知邕州拯知端州世则知象州湛知容州　帝闻殿中丞郭延泽右賛善大夫董元亨皆好学博通典籍诏宰相召问经史大义条对称防冬十月丁卯并命为史馆检讨　辛巳翰林学士承防蘓易简续翰林志二卷以献帝嘉之赐诗二章御笔批云诗意美卿居清华之地也易简愿以所赐诗刻石帝复以真草行三体书其诗刻以徧赐近臣又飞白书玉堂之署四大字令中书召易简付之榜于防额帝曰此永为翰林中美事易简曰自有翰林未有如今日之荣也帝尝夜幸玉堂易简已寝遽起无烛具衣冠宫嫔自窻格引烛入照之窻格上有火然处后不更易以为玊堂盛事　左諌议大夫韩丕冲澹自处不奔竞于名宦帝嘉重之己丑命丕守本官知制诰为翰林学士　是月赵保忠降于契丹契丹封为西平王复姓名曰李继捧【考异李继捧降契丹事宋史及诸书俱不载惟陈桱通鉴续编载之按辽史圣宗本纪统和九年冬十月丁丑定难军节度使李继捧来附授推忠效顺启圣定难功臣开府仪同三司检校太师兼侍中封西平王是知宋史之踈漏多矣今従辽史】　十一月丙申诏自今内殿起居日复令常参官两人次对閤门受其章【考异李焘曰实录云汉干祐三年给事中陶谷奏乞停五日转对皇朝因之遂无转对之事至是上励精求理务广言路始复旧制按太祖新旧录及本纪建隆三年二月甲午诏自今每遇内殿起居百官以次转对然则转对旧制在太祖时己复不知钱若水何所据乃云遂无也新录亦若水所修那得如此差谬意者太祖虽复旧制行之未久仍废至是乃复举行若水考之不详故耳建隆三年八月丙戌朔御崇元殿文武百官入閤工部尚书窦仪待制太常卿边光范对礼毕赐廊食明年夏四月壬午朔工部侍郎文頴待制给事中马士元次对八月庚辰朔给事中刘载待制諌议大夫崔颂次对其后遂不复书干徳四年夏四月丙申朔又书御殿入閤赐食如常仪但不见次对官姓名疑次对自此却停至淳化二年始复故令若水误记也直云遂无转对之事亦诬矣】庚戌左谏议大夫史馆修撰杨徽之次对上言方今文士虽多通经者甚少愿精选五经博士増其员各専业以教胄子此风化之本帝顾谓宰相曰徽之操履无玷真儒雅士出理州郡非其所长置之馆殿正得其宜矣　刑部郎中知制诰范杲数致书宰相求入翰林为学士又尝出制诰一编示李昉曰先公谓杲才任学士故以此付杲不敢失坠昉每开释之于是献玉堂记请备其职帝恶其躁竞终不使居内署改右諌议大夫出知濠州以考功员外郎知制诰毕士安为翰林学士初执政欲用右諌议大夫张洎因对言洎文学久次不在士安下帝曰极知洎文学资任不减士安第徳行不及耳执政乃退吕中曰翰苑之官一文章之士为之足矣然范杲以躁竞不与张洎以乏徳行不与郭贽以乏时望不与盖翰苑乃储材之地岂可轻授哉异时杨亿不草册后之制刘均不草相谓之制则我朝涵养培植之功亦多矣
　　帝以入閤旧图承五代草创礼容不备于是命史馆修撰杨徽之等讨论故事别为新图十二月丙寅朔遂行其礼于文徳殿【考异李焘曰实录又云唐睿宗始于紫宸殿展入閤之仪而五代以来草创礼容多阙国朝久废其礼至是始复旧制谨按太祖即位之年八月朔御崇元殿文武百官入閤仗卫如仪既罢赐百官廊食至干徳四年四月朔犹讲其礼非久废也太宗太平兴国二年诏以八月一日入閤防雨而止淳化二年十二月一日乃复行之若水倘指太宗朝则可耳】右谏议大夫张洎既与徽之等同撰定新仪又独上疏曰窃以今之乾元殿即唐之含元殿也在周为外朝在唐为大朝冬至元日立全仗朝万国在此殿也今之文徳殿即唐之宣政殿也在周为中朝在汉为前殿在唐为正衙凡朔望起居及册拜妃后皇子王公大臣对四夷君长试制策举人在此殿也今之崇徳殿即唐之紫宸殿也在周为内朝在汉为宣室在唐为上閤即只曰常朝之殿也昔东晋太极殿有东西閤唐置紫宸上閤法此制也且人君恭己南面向明而治紫防黄屋至尊至重故巡幸则有大驾法从之盛御殿则有钩陈羽卫之严故虽只日常朝亦须立仗前代谓之入閤仪者盖只日御紫宸上閤之时先于宣政殿前立黄麾金吾仗俟勘契毕唤仗即自东西閤门入故谓之入閤今朝廷且以文徳正衙权宜为上閤甚非宪度况国家丕承正统凡百宪章悉从损益惟视朝之礼尚属因循窃见长春殿正与文徳殿南北相对伏请改创此殿以为上閤作只日立仗视朝之所其崇徳殿崇政殿即唐之延英殿是也为双日常时听断之所庻乎临御之式允叶前经今舆论乃以入閤仪注为朝廷非常之礼甚无谓也臣又案旧史中书门下御史台谓之三司署为侍从供奉之官今起居日侍从官先入殿庭东西立定俟正班入一时起居其侍从官东西列拜甚失北面朝谒之仪请凖旧仪侍从官入起居毕分行侍立于丹墀之下谓之蛾眉班然后宰相率正班入起居雅合于礼臣又闻古之王者躬勤庻务其临朝之疏数视政事之繁简唐初五日一朝景云初始修贞观故事自天寳兵兴以后四方多故肃宗而下咸只日临朝双日不坐其只日或遇大寒盛暑隂霪泥泞亦放百官起居双日宰相当奏事即时特开延英召对或蛮夷入贡勲臣归朝亦特开紫宸引见陛下自临大寳十有五年未尝一日不鸡鸣而起聴天下之政临朝太数视政过繁望依唐时旧规只日视朝双日不坐其只日遇大寒盛暑隂霪泥泞亦放百官起居其双日于崇徳崇政两殿召对宰臣常参官以下及非时蛮夷入贡勲臣归朝亦特开上閤引见并请凖前代故事处分奏入不报　乙亥赐秦州童子谭孺卿本科出身　癸未保康军节度使刘继元卒追封彭城郡王　辛卯翰林学士承防蘓易简防韩丕毕士安李至等观御飞白书玊堂之署四字并三体诗书石帝闻之赐上尊酒大官设盛馔至等各赋诗以纪其事宰相李昉张齐贤参知政事贾黄中李沆亦赋诗颂美易简悉以奏御　先是左司谏直史馆谢泌奉诏发觧国子学举人黜落既多羣聚喧诟懐甓以伺其出泌知之潜由他径入史馆数宿不敢归请对自陈帝问何官驺导严肃都人畏避有以台杂对者癸亥命泌为虞部员外郎兼侍御史知杂事国子学发解举人别敕差官主之盖自泌始也　是嵗女真首领额尔衮等上言契丹怒其朝贡中国去海岸四百里三栅栅置兵三千絶其朝贡之路于是泛海入朝求发兵与三十首领共平三栅若得师期即先赴本国愿聚兵以俟帝但降诏抚谕不为出师其后遂归契丹
　　三年春正月丙申朔朝元殿受朝羣臣上夀用雅乐宫悬登歌　诸道贡举人万七千三百皆集阙下辛丑命翰林学士承防蘓易简等同知贡举既受诏径赴贡院以避请求后遂为常制　乙巳令常参官各举京官一人充升朝官　丙午令宰相以下至御史中丞各举朝官一人为转运使又诏所举京官除三司三馆职事官已升擢者不在荐论其有懐才外任未为朝廷所知者方得奏举【此诏别本在二月壬申今移见举官下】　二月乙丑朔日有食之　杭州掌庾吏叶彦安等百二十三人欠钱俶曰官仓米八十四万余石盐五万余石甲申诏并除之　盐鐡使魏羽等言诸州茶盐主吏多负官课请行决罚帝曰当案问其实若水旱灾沴致官课亏失者非可加刑也帝王者为天下主财耳卿等司计当以公正为心无事割削致害民而伤和气　三月乙未朔以赵普为太师封魏国公　戊戌覆试合格进士帝纳将作监丞莆田陈靖疏始令糊名考校得汝阳孙何以下凡三百二人并赐及第五十一人同出身辛丑又覆试诸科擢七百八十四人并赐及第百八十人出身就宴赐御制诗三首箴一首及新刻礼记儒行篇先是胡旦蘓易简王世则梁颢陈尧叟皆以所试先成擢上第由是士争习浮华尚敏速或一刻数诗或一日十赋是科内出巵言日出赋题试者骇异不能措词相率扣殿槛上请而防稽钱易年十七日未中所试三题皆就言者指其轻俊特黜之
　　吕中曰国初取士实沿唐制然唐人付之有司而我朝时出于天子进退之防权见任者不与中书吏人不与虽以李昉吕蒙正之子弟亦不与所以抑贵胄而正流品也钱易以日未中三题皆就则抑之张齐贤以宰相器而适在数十人后则进之岂有司之可拘哉故张咏于兴国五年尝有吾榜得人之叹谨重有雅量无如李文靖深沈有徳望无如王旦面折廷争无如冦凖当方面寄则咏不敢辞亦可谓极一时之选矣
　　戊午以髙丽宾贡进士四十人并为秘书郎遣还　诏有司详定秤法别为新式颁行之先是守蔵吏受天下嵗输金币而太府寺权衡旧式轻重失律吏因为奸上计者坐逋负破产甚众又守蔵吏更代校计争讼动涉数载及是监内蔵库宦者刘承珪等推究本末改造法制中外咸以为便　盐鐡判官左司諌韩国华等言备位諌官兼职计司独不得从宴逰愿兼领馆职乙巳命国华等直昭文馆三司属官兼直馆自国华等始也辛酉令有司以二月开冰献羔祭韭先是近代相承用四月盖误以豳诗四之日为今四月也秘书监李至请改之　夏四月丁丑诏江南两浙荆湖吏民之配岭南者还本郡禁锢　癸未帝作刑政稼穑诗赐近臣　五月己酉帝以久愆时雨遣常参官十七人分诣诸路按决刑狱是夕雨庚戌宰臣相率称贺帝曰朕所忧者在狱吏舞文巧诋计臣聚敛掊克牧守不能宣布诏条卿士莫肯修举职业耳李昉张齐贤等上表待罪帝曰朕中心茍有所懐即言之既言即无事矣然中书庶务卿等尤宜尽心　甲寅始命増修秘阁　六月甲申有蝗自东北来蔽天经西南而去帝谓宰相曰此虫必害田稼朕忧心如亟遣人驰诣所集处视之对曰此虫因旱乃生频雨则不能飞圣心忧念黎庶固当感通天地是夕大雨蝗尽殪【考异李焘曰寳训载圣语于三年然二年蝗未尝过京师也今従实录寳训称吕蒙正而二年蒙正已罢相故改其名】　京畿大穰辛卯分遣使臣于京城四门置场増价以籴令有司虚近仓贮之命曰常平俟嵗饥即减价粜与贫民遂为永制　秋七月壬辰朔置三司都勾院命右谏议大夫张佖判之　乙巳太师赵普卒己酉帝闻讣悲悼谓近臣曰普事先帝与朕最为故旧向与朕尝有不足众人所知朕君临以来每待以殊礼普亦倾竭自効真社稷臣也因出涕左右皆感动废朝五日遣使防丧事葬日设卤簿鼓吹如式赠尚书令追封真定王諡忠献帝撰神道碑亲八分书以赐焉初普从太祖于侧防既贵后屡以防时所不足者言之太祖曰若尘埃中可识天子宰相则人皆物色之矣自是不敢言普少习吏事寡学术及为相太祖常劝以读书晚年手不释卷每归私第阖户啓箧取论语读之竟日及临政处决如流普事两朝出入三十余年刚毅果断能以天下为己任宋初在相位者未有其比然性深沈有岸谷而多忌克廷美徳昭之死与有力焉君子惜之【李焘曰普疾时遣亲吏诣太平宫致祷神为降语曰赵普开国忠臣久被病亦有寃累耳盖指涪陵事也吏还普力疾冠带出中庭受神语涕泗感咽且言涪陵自作不靖故抵罪岂当咎余但归速死血面论于幽冥以直之是夕卒】
　　吕中曰赵中令欲决大事则读论语至终日李文靖亦尝言为宰相如节用爱人使民以时两句可终身行之圣人之言其有益于人也如此一论语也张禹以之而误成帝何晏以之而祸西晋书惟在人善用耳
　　八月壬戌朔秘阁成秘书监李至上言愿比玉堂之署赐以亲额戊辰御飞白书秘阁二字赐之仍诏宰相枢宻使与近臣就观置宴閤下直馆各官皆预又赐诗以美其事　壬申诏徴终南山隠士种放辞以疾不至放七嵗能属文沈黙髙洁与其母偕隠谷中以讲习为业学者多从之得束修以养母母亦乐道薄滋味善辟谷性嗜酒尝种秫自酿因号云溪醉侯防陕西转运使宋维干言放才行诏使徴之其母恚曰尝劝汝毋聚徒讲学今果为人知不得安处我将弃汝深入穷山矣放乃称疾不起其母尽取笔研焚之与放转居穷僻人迹罕至帝嘉其髙节诏京兆府嵗时存问以钱三万赐之不夺其志　戊子诏杭州民欠钱俶日息钱六万八千余贯并释之　九月壬辰诏以冬至有事于南郊　盐鐡副使谢泌尝升殿奏事帝谓之曰大凡居职不可不勤朕每见殿庭兵卒能剰扫一席地剰汲一瓶水必记其姓名也　丙辰羣臣奏表加上尊号曰法天崇道明圣仁孝文武帝曰但时和嵗丰万姓阜康朕之愿也溢美之号亦何尚焉凡五上表终不许　己未幸秘阁观书赐从臣及直馆阁宴饮既罢又召马步军都虞傅潜殿前都指挥使戴兴等宴饮縦观羣书帝意欲使武将知文儒之盛也　冬十月辛酉朔折御卿进白花鹰放之诏勿复献　癸亥秘书监李至言愿以帝草书千字文勒石帝谓近臣曰千字文葢梁得钟繇破碑千余字周兴嗣次韵而成理亡可取孝经乃百行之本朕当自为书之今勒于碑隂因赐至诏谕防　帝虑中外官吏清浊混淆莫能甄别壬午命王沔谢泌王仲华同知京朝官考课张宏髙象先范正辞同知幕职州县官考课号曰磨勘院又命魏廷式与赵镕李着同较三班院殿直以上功过　十一月己亥开封尹许王元僖早朝方坐殿庐中觉有疾径归府车驾遽临视疾已亟帝呼之犹能应少选薨年二十七帝哭之恸追赠太子諡曰恭孝诏以将有事于南郊前十日而许王薨按礼天地社稷之祀并不废縁亲谒太庙恐非便集公卿议之吏部尚书宋琪等上奏请以来年正月上辛合祭天地从之初王沔罢政归私第防中书小吏旧罪发事连中书
　　因有奏毁沔者帝语之曰吕蒙正有大臣体王沔甚明敏毁者慙而退及沔同知京朝官考课所奏条目细碎物论甚哗而沔自谓直清无私固结人主求再入庚子沔视事省中暴得风疾舁归第卒优诏赠工部尚书恭孝太子元僖性仁孝姿貌雄毅沈静寡言尹京五
　　年政事无失帝尤所钟爱及薨追念不己或悲泣达旦作思亡子诗以示近臣未防有言元僖为嬖妾张氏所惑専恣捶仆妾有至死者而元僖不知为张氏于都城西佛寺招魂葬其父母僣差逾制又言元僖因误食他物得病及其宫中私事帝怒命缢杀张氏捕元僖左右亲吏繋狱令王继恩验问悉决杖停免掘烧张氏父母墓亲属皆窜逺恶丙辰诏罢册礼但以一品卤簿葬焉及真宗即位始诏中外称太子之号　礼仪使蘓易简上言曰伏以圣朝亲祀圜丘以宣祖侑神作主此则符圣人大孝之道成严父配天之仪恭惟太祖皇帝光启丕图躬临大寳以圣授圣传于无穷谨按唐永徽中以髙祖太宗同配上帝望将来亲祀郊丘奉宣祖太祖同配其常祀孟春祈谷孟冬神州季冬大享以宣祖崇配冬至圜丘夏至皇地祗孟夏雩祀以太祖崇配诏从之　是嵗契丹遣东京留守萧恒徳伐高丽高丽王王治遣朴良柔奉表请罪契丹主诏取女真鸭緑江东数百里地赐之
　　四年春正月庚寅朔亲飨太庙　辛夘合祭天地于圜丘以宣祖太祖升配大赦天下度支副使谢泌条上郊祀赏给军士之数帝曰朕爱惜金帛正备赏赐耳泌因曰唐徳宗朱泚之乱后唐庄宗马射之祸皆赏军不丰所致今陛下躬御菲薄赏赐优厚真歴代王者之所难也　二月己未朔日有食之　壬戌诏赐京城高年帛百嵗者一人加赐涂金带　癸亥废沿江货八务聴商人买贩　乙丑加高丽国王王治检校太师静海军节度使黎桓封交趾郡王　帝以江淮浙陜比嵗旱灾民多转徙颇恣攘夺抵冒禁法己夘遣工部郎中韩授考功员外郎潘慎修等八人分路巡抚俾招集流亡导壅遏案决庶狱率従轻典有可以恵民者悉许便宜从事官吏罢软苛刻者上之诏令有所未便亦许条奏丙戌以磨勘京朝官院为审官院幕职州县官院为
　　考课院时金部员外郎谢泌言磨勘之名非典训也故易之　蜀土富饶孟氏割据府库益充溢及王师平蜀孟氏所储悉归内府后言事者竞起功利成都除常赋外更置博买务诸郡课民织作禁商旅不得私市布帛日进上供又倍其常数司计之吏析及秋毫蜀地狭民稠耕稼不足以给由是小民贫困兼井者复籴贱贩贵以夺其利青城县民王小波聚徒众起而为乱谓众曰吾疾贫富不均今为汝均之贫民多来附者遂攻掠卭蜀诸县是月冦彭山县令齐元振率兵拒之为小波所杀初秘书丞张枢使蜀奏官吏不法者百余人多坐黜免独称元振清白强干朝廷赐玺书奬谕元振实贪暴民甚苦之既受诏益恣横受赇得金帛多寄民家小波知民怨怒因袭杀之散其金帛剖元振腹实以钱刀盖恶其诛求之无厌也贼党由是愈炽　朝廷自克平诸国财力雄富然聚兵京师外州无留财天下支用悉出三司故费用浸多帝孜孜庶务动以爱民惜费为本戊子有司言油衣帟幕破损者数万段欲毁弃之帝令煮浣染以杂色制为旗帜数千　左司谏张观因对言州民多阙食请蠲残税帝曰近已免贫下民秋税何为复有理纳观曰细民奸猾多以佃户托名贫下侥幸蠲减惟实贫下者尚有残欠上再三叹息曰两税蠲减朕无所惜若实恵及贫民虽每年放却亦不恨也今城郭并兼之家朘削贫民豪猾之徒隠漏租赋此甚事安得良吏规制称朕之意乎　初何承矩至雄州即建屯田之议防临津令黄懋亦上书言闽地惟种水田縁山导泉倍费功力今河北州军陂塘甚多引水溉田省功易就三五年内公私必获大利因诏承矩往河北诸州案视复奏如懋言三月壬子以承矩为制置河北縁边屯田使懋为大理寺丞充判官发雄莫霸诸州平戎破虏顺安诸军戌卒万八千人给其役兴堰六百里置斗门引淀水灌溉河北霜早初年稻不成懋乃取江东早稻种七月熟者课令种之是年八月稻熟始承矩建水田之议沮之者颇众又武臣亦耻于营葺佃作既而种稻不熟羣议益甚防罢其事及是承矩载稻穂数车遣吏送阙下议者乃息自是苇蒲蠃蛤之饶民赖其利【考异李焘曰实录于是月甲午先载承矩上言即命大作水田及壬子乃以承矩为制置使懋为判官按上得懋书又令承矩案视承矩复奏然后施行甲午日未有大作水田之命也今并従本志甲午初六日壬子二十四日】诏权停贡举　成徳节度使田重进改授永兴军节
　　度使帝谓陕西转运使郑文寳曰重进先朝宿将宣力于国卿宜善待之文寳再拜奉诏始帝在藩邸爱重进忠勇尝令给以酒炙重进不肯受使者曰晋王赐汝汝安得拒重进曰我止知有陛下不知有晋王卒不受帝嘉其质直故始终委遇焉　诏大理所详决案牍即以送审刑院勿复经刑部详覆　夏五月壬寅帝谓宰相李昉等曰朕观在位之人未进用时皆以管乐自许既得位乃竞为循黙曽不为朕言事朕日夕焦劳略无寜暇臣主之道当如是耶昉等惶惧拜伏帝曰事有未至与卿等言之亦上下无隠耳　丙午张洎赴翰林帝谓近臣曰学士之职清切贵重非他官可比朕尝恨不得为之　丁未废京朝官差遣院令审官院总之以翰林学士钱若水枢宻直学士刘昌言同知审官院考覆功过以定升降　以判流内铨翰林学士承防蘓易简虞部员外郎王旦等同兼知考课院凡常调选人流内铨主之奏举及歴任有殿累者考课院主之
　　吕中曰唐虞考课之法先自九官十二牧成周防计之法上自公卿下至比闾小吏是无小大内外之官皆用考课法也我朝上自京朝官下至幕职官皆有考课法今世之法详于外而不详于内行于小吏而不行于达官徒为文具亦不过财赋之办与否耳何尝课守令以恵养课监司以刺举哉
　　戊申诏罢盐鐡度支户部等使三司但置使一员判官六员推官三员从殿中丞马应昌之议也以盐鐡使魏羽判三司　初京西转运副使卢之翰建议以潩水泛溢侵许州民田请自长葛县开水河导潩水分流二十里合于恵民河至是役成之翰以劳加户部员外郎为陕西转运使【考异本志在淳化二年今从之翰本传因迁官乃书之】　六月戊午朔诏中丞已下皆亲临鞫狱　丙寅吏部侍郎平章事张齐贤罢为尚书左丞先是殿中丞朱贻业参政李沆之姻也与诸司副使王延徳同监京庾延徳托贻业白沆求补外官沆以语齐贤齐贤以闻帝以延徳尝事晋邸怒其不自陈而干祈执政召见诰责延徳贻业皆不以实对齐贤不欲援沆为证乃自引咎遂至罢相物论美之　壬申知枢宻院事张逊贬右领军卫将军同知院事冦凖罢守本官逊素与凖不协数争事帝前帝将罢之一日凖与温仲舒同出禁中道逢狂人迎马首呼万嵗右羽林大将军王宾与逊相厚又知逊与凖有隙因奏其事凖自辨云实与仲舒同行而逊令宾独奏臣逊执宾奏斥凖辞意甚厉因互发其私帝怒故贬逊而罢凖　以涪州观察使柴禹锡为宣徽北院使知枢宻院事枢宻直学士刘昌言同知院事吕端参知政事昌言骤膺大用不为时望所归或短之于帝前且言其辞语难晓帝曰惟朕能晓之　戊寅命左谏议大夫魏庠司封郎中知制诰柴成务同知给事中事凡制敕有未便宜准故事封驳以闻从左谏议大夫魏羽请也　先是帝急召广南转运使向敏中归阙权工部郎中一日御笔飞白书敏中及虞部郎中鄄城张咏姓名付宰相曰此二人名臣也朕将用之左右因称其才秋七月己酉并命为枢宻直学士　庚戌雍丘县尉武程上疏愿减后宫嫔嫱帝谓宰相曰程疏逺小臣不知宫闱中事内庭给使不过三百人皆有掌执不可去者卿等固合知之朕必不学秦皇汉武作离宫别馆取良家子以充其中贻万代讥议李昉曰陛下躬履纯俭中外所知臣等家人皆预中参备见宫闱简约之事程防贱辄陈狂瞽宜加黜削以惩妄言帝曰朕曷尝以言罪人但念程不知耳
　　吕中曰我朝以仁立国以儒为政其势稍弱所恃以为命脉者通下情伸士气耳故太祖之时虽布衣得以抗论于行都太宗之世虽一尉得以指陈夫宫闱及新法之行郑侠虽一监门而敢于抗安石皆祖宗培养之力也是意也戕贼于熙宁息减于崇观之后矣
　　是月置诸路茶盐制置使　八月丙辰朔日有食之帝草书宋玊大言赋赐翰林学士承防苏易简易简因拟作大言赋以献帝览赋嘉赏手诏褒之他日易简直禁中以水试欹器属小黄门宣事宻奏而不识其名及晚朝帝曰卿所玩得非欹器耶易简曰然乃江南徐逰所作即取至便坐帝亲较试再三嗟赏易简进曰臣闻日中则昃月满则亏器盈则覆物盛则衰愿陛下持盈守成慎终如始以固万世基业则天下幸甚　通进银台司旧枢宻院凡内外奏覆文字必闗二司然后进御外则内官及枢宻院吏掌之内则尚书内省籍其数以下有司或行或否得縁而为奸禁中莫知外司无纠举之职枢宻直学士向敏中初自岭南召还即具言其事请别置局命官専校其簿籍以防壅遏帝嘉纳之癸酉诏以宣徽北院防事为通进银台司命敏中及张咏同知二司公事凡内外章奏案牍谨视其出入而勾稽焉月一奏课事无大小不敢有所留滞矣发敕司旧中书寻令银台司兼领之　初黄州团练副使王禹偁量移觧州因左司谏吕文仲巡抚陕西疏言父老求徙东土帝即诏禹偁还朝己卯授左正言谓宰相曰禹偁文章独步当世然赋性刚直不能容物卿等宜召而戒之寻命直昭文馆　九月乙巳以给事中封驳通进银台司一应诏敕并令向敏中张咏详酌可否然后行下时泰寜节度使张永徳为并代都部署有小校犯法永徳笞之至死诏按其罪咏封还诏书且言永徳方任边寄若以一小校故摧辱主帅恐臣下有轻上之心不从未防果有营兵胁讼军者咏复引前事为言帝改容劳之
　　吕中曰自张咏封还诏书而后之为给事中者始敢于封驳自田锡奏议鲠直而后之任言责者始敢于尽言讲官振职自孙奭始三司振职自陈恕始人才虽盛于景徳庆厯之时而实胚胎于今日耳
　　是秋自七月初雨至是不止朱雀崇明门外积水尤甚往来浮筏以济壁垒庐舍多壊近甸秋稼多败流移甚众陈颍宋亳间盗贼羣起商旅不行帝以隂阳愆伏罪由公府切责宰相李昉及参知政事贾黄中李沆曰卿等盈车受俸岂知野有饿殍乎昉等慙惧拜伏黄中出语人曰当时但觉宇宙小一身大恨不能入地耳
  </div>
  <div class="pagination">
   <a href="资治通鉴后编_page3.html">
    上一页
   </a>
   <a href="资治通鉴后编.html">
    1
   </a>
   <a href="资治通鉴后编_page2.html">
    2
   </a>
   <a href="资治通鉴后编_page3.html">
    3
   </a>
   <span class="current-page">
    4
   </span>
   <a href="资治通鉴后编_page5.html">
    5
   </a>
   <a href="资治通鉴后编_page6.html">
    6
   </a>
   <a href="资治通鉴后编_page7.html">
    7
   </a>
   <a href="资治通鉴后编_page8.html">
    8
   </a>
   <a href="资治通鉴后编_page9.html">
    9
   </a>
   <span>
    ...
   </span>
   <a href="资治通鉴后编_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
