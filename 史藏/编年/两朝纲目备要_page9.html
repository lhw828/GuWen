<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 9 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 9 页/共 27 页</h1>
    <div class="content">　　是春姜特立建节
　　以和州防御使为寜逺军节度使
　　夏四月辛巳下诏自责【案本纪及宋元通鉴下诏在壬午】
　　诏曰朕以躬获奉宗庙不明不敏无以上承天心下育万姓乃者衅咎之延闵凶洊集嬛嬛在疚夙夜震皇今者谪见天地京城大火百万生聚颠踣号呼无所归命夫天生蒸民付于司牧顾朕德薄言动差失刑政缪盭赫然威怒宜谴朕躬元元何辜害至此极朕方战栗斋精哀吁于上帝二三大臣视吾百姓艰阨有可以全活之者公上之须廪庾之积捐以与民一无所爱庶几安集慰朕怛之意　癸巳避殿减膳【案本纪避殿在癸未此云癸巳误】
　　辛卯龙州蕃部冦边
　　遣官军讨之先是龙州蕃人常至浊水寨互市寨有土豪受而储之及蘓肃之知龙州以土豪擅利乃罪而移之自是戎人盐粮米茶之属皆不可得有李大者本汉人以作过窜入龙州蕃部结诱蕃人至是冦边四川制置司以闻　嘉泰三年十月李蒙大纳欵四年正月得防许之自是蕃部稍息
　　诏戒风俗
　　诏曰风俗侈靡日甚一日服食器用无复差等今被焚之余其令官民营造室屋一遵制度务从简朴销金铺翠无得服用今以宫中所有焚之通衢中外士庶令有司严立禁防贵近之家尤当遵奉茍违斯令必罚无赦　丁酉御殿复膳
　　戊戌以潜邸为开元宫
　　五月旱
　　戊辰祷于天地宗庙社稷【案本纪作戊午】　诏大理三衙临安府两浙州县决系囚释诸路杖以下囚除茶盐赏钱命有司举行寛恤之政十有六条
　　韩侂胄请致仕不许
　　时有监太平惠民局夏允中者尝建言当令侂胄平章军国重事如文彦博【案宋史侂胄传允中上书在三年拜太师后而此载侂胄之为太师则又在二年之冬】侂胄闻之上疏曰臣家本业儒遭逢圣世繇臣曽祖先臣琦伯祖先臣忠彦踵登科第接武丞辅暨于臣先大父先臣嘉彦神宗皇帝録先世旧勲俾之尚主自兹派流右列逮至臣不能自奋滥叨世赏虽无足以逾人每念效忠之义不敢遗坠误孝宗皇帝特逹之知擢寘賔阁光宗皇帝嗣登大寳亦眷遇每获钦奉清闲之燕甲寅之秋国家多故臣属在肺腑往来两宫预闻内禅陛下龙飞之日面奉宪圣慈烈皇后圣防俾臣朝夕仰禆初政臣深惟绵薄不足以副使令是嵗之冬即求闲退得请奉祠相继乞骸之章亦已屡上俞音既秘黾勉至今正以圣恩深厚训防再三臣未敢复申前请五月二十六日臣因见宰执忽闻局务官有劄子纳庙堂及台谏乃引文彦博故事肆为狂妄之说臣闻之骇汗如雨臣之本心天实临之陛下实知之岂谓百执事间犹有不谅臣之丹曲妄有拟议斯人固不足责而臣之出处岂容不明不惟自速颠隮窃恐上玷先训况臣近于霅川营一小室今将二歳犹未就绪非臣亲往终不能办于是昧死陈请伏望圣慈特降睿防许臣守本官致仕以遂其私以全愚分疏入上批其奏曰卿辅翊初政累歳于兹忠诚备殚勲绩益茂朕方得所倚頼岂容逺嫌力求休佚其体至怀勿复固请于是允中遂坐免令临安府押出国门而李孝友孝纯皆夺节
　　丙子雨
　　丁丑雨雹
　　七月癸亥又雨
　　六月丙午太白经天
　　秋七月乙卯何澹罢
　　先是澹以弟涤市私盐杀伤逻卒事所累至是丐免罢为资政殿学士知太平州翊日改大学士澹再为中执法以至罢政前后逾六年専主伪学之禁云澹始以留正荐自权兵部侍郎除右谏议大夫首击周必大罢之未几迁中执法一时名士排击殆尽大为清议所薄防有本生继母之丧徘徊不肯去太学生乔嚞等移书切责之语在绍熈二年澹乃去位四年免防时赵汝愚已执政止除焕章阁学士知明州澹愈怨恨祈哀韩侂胄庆元初遂除御史中丞自是力主伪学之禁以至执政
　　甲子陈自强叅知政事兼同知枢宻院事张釜签书枢密院事
　　乙丑赐龚頥正出身
　　頥正和州歴阳人本名敦頥少举进士不第用洪丞相门客恩为不理选限登仕郎尝着符祐本末三十卷又撰元祐党籍三百九人列传所佚者六人而已洪内翰领史院荐于朝初授下州文学旋补廸功郎潭州南岳庙光宗受禅改今名用荐者主管吏部架阁文字迁太社令宗正寺主簿頥正着续稽古録盛言韩侂胄定策之勲由是擢兼资善堂小学教授迁枢密院编修官至是诏以頥正学问该博赐进士出身兼实録院检讨官付以三朝史事是冬迁秘书丞未逾月卒及侂胄死有诏毁其续稽古録云
　　己巳吴曦入蜀
　　为兴州都统制兼知兴州此开边之始也　吴氏世职西陲威行四蜀列圣皆留其子孙于中朝所以为虑者甚逺绍熈五年夏吴挺死邱崈杨辅在蜀不欲吴氏世袭议以张诏代之赵汝愚在枢筦从其议人服其逺识曦久蓄归蜀之志朝廷不许韩侂胄欲握兵权遂遣曦入蜀　吴曦自殿岩出帅武兴其身由襄汉之军中而辎重泝嘉陵而上大舟十七艘多珍异之物所至人争观之护舟小校每得金乃许入季【原缺】在益昌与诸幕客就观其物见孔雀四华亭鹤数十鱼十许瓮内有比目鱼五色鱼者二鱼相依而行以杖分之立死合之悠洋如故云又有二昆仑藏之艎中不可得见盖昆仑见大江则投身而逸是以閟之　郭杲在武兴多刻剥军士时王寜方行覈实之令士滋不堪黒谷戍卒二十有七人由是去为盗有张威者亦在其数杲死王大节摄帅事语诸将曰是廹于寒饿非有他掲榜招还之斩为首者以令流配其余而已威配隆庆府后军时号张红眼者是也自杲死吴曦除西帅三军之士望之如慈父母焉曦至军首为璘建庙大殿费十万缗他不计也又命士卒负土筑江濵地际山为园广袤数里日役数千人士始失望
　　八月己卯减奏荐恩
　　言者以官冗恩滥请因娶宗女授官者仍旧法终身止任一子两府使相不得以郊恩奏门客文学归正官不许添差极边初官不许求辟大使臣丁忧觧官遇覃恩不得迁秩着为令从之
　　甲申张釡罢
　　陈自强兼知枢密院事张岩参知政事程松同知枢密院事
　　政和初林摅自翰苑擢为执政其父邵以寳文阁待制迁直学士盖异数也近歳松为谏长其父九万以子在防省日久自直敷文阁除秘阁修撰至是松执政再除华文阁待制提举醴泉观奉朝请视政和恩数为优云　松知钱塘县韩侂胄有爱姬小故而出松闻之亟召女侩以八百千市之既至则盛供张舍之中堂夫妇上食事之甚谨姬皇恐莫知所为居数日侂胄意稍觧召之则知为所取矣侂胄大怒松闻之亟上谒曰顷闻有郡守赴阙者欲得斯人惧逺方小吏不识事体他日有误钧顔某忝为赤县职所当知故为王取之耳侂胄意稍觧姬既再入侂胄尚未平姬具言松所以谨待之礼侂胄大喜即日躐除太府寺丞后两旬迁监察御史逾年擢右正言数月迁右谏议大夫既而满歳未迁殊怏怏乃市一妾献之名松夀侂胄遣问之曰柰何与大谏同名答曰欲使疵贱姓名常逹钧听耳侂胄怜之遂除同知枢密院事距留妾恰三年其后帅蜀贬官责词有处污秽而不羞莫汝为甚之句盖谓是也
　　丙戌复议铁钱利害
　　诏侍从两省台谏集议
　　九月辛亥决浙西围田
　　遣朝臣二人徃
　　己卯雨土
　　十二月辛丑亦如之
　　甲戌纂集孝宗朝典礼
　　以命礼官
　　冬十月甲申诏免瑞庆节入贡
　　以光宗忧故
　　丙戌以韩侂胄定防事迹付史舘
　　从起居郎王容之请也侂胄败乃削之
　　丙寅太白昼见
　　后月己卯太白经天
　　十一月始命刑部得荐举外任人
　　礼部国子监长贰得举诸州教授改京官旧制也至是言者以为大理评事止用举主三员又评事中亦有已改官者举削常是有余乞仿此例令刑部长贰大理卿少得通举诸路提刑司检法官从之
　　十二月庚寅复免临安府身丁钱
　　三年
　　是歳诸路旱赈之
　　浙西江东两淮利州路仍蠲其赋
　　真里赋国入贡
　　献驯象二
　　嘉泰二年【壬戍】春正月癸亥蘓师旦兼枢密院都承防师旦本平江府书佐韩侂胄顷为本府兵马钤辖从府假笔吏吏以其冷局俾师旦行韩满归蘓复还府下邱崈为守尝以事怒师旦编管秀州久之韩知閤门事师旦困甚徃依之韩怜而寘之门下未久上登极韩以师旦窜名藩邸吏士内遂用随龙恩得官韩以其辩慧爱之每朝廷有议论或使之传言于大臣大臣亦与之立语而已当时侍从官则或与之接坐矣陈自强在禁林事师旦尤甚有爱妾曰蜡梅以秀慧闻于东南师旦至其家则三人参坐纵饮未几师旦除带御器械迁知閤门事枢密院都承防干办皇城司师旦权日盛乃自名蘓氏之出子陈晔总蜀计【案庆元党禁作陈韡绍熈初脩蜀盐法条下与此同】为建景蘓楼于眉州市以悦之嘉泰三年陈自强正揆席首除师旦定江军节度使　师旦用事时近臣皆因之以进邓友龙为给事中差与抗礼余人至仆事之师旦每防其召从官不复折简苐遣人传谕或值宴集賔客满坐闻命即委之而去始师旦为小吏邱崈屡笞之洎帅江东过辞师旦自朝至日中不得见翊日再来逮暮始能一面虽忿不敢校也内翰左史傅伯夀尤与之亲厚伯夀老病不能拜尚除执政请外除集英殿修撰知防州及死又除寳谟阁待制尽得从官恩数云赵大全为学官一日得堂帖除枢密院编修官大全即称疾杜门不拜时蘓师旦为都承防故也后数日师旦建节罢去李壁权副都承防大全乃受命由此不容遂请知眉州以出未上侂胄死诏召还大全贫不能出有防潼川具舟津遣乃克行既至除太常丞未几防其从者乗舟与参政娄机家人遇于闸中争道机不乐遂为言者所论以为大礼乐章承用旧本复得眉州而去未行卒于北関外人皆怜之大全潼川人淳熈十三年举进士为四川类省试第一自简州学官召察遂官行都其卒盖嘉定二年十月癸亥云
　　丁卯髙宗实録成
　　陈自强等上时史馆无专官未知果谁笔也　二月丁卯诏修正史寳训【案本纪及通鉴修寳训在丁亥】
　　己巳雷
　　二月弛学禁
　　初学禁之行也京镗何澹刘徳秀胡纮四人者实横身以任其责为韩侂胄斥逐异已者羣小附之牢不可破庆元五年二月纮罢吏部侍郎七月徳秀自吏部尚书出知婺州六年八月镗以左相死于位去年七月澹罢知枢密院事魁憸尽去侂胄亦厌前事欲稍示更改以消中外意时亦有劝其开党禁以杜他日报复之祸者侂胄以为然【案宋史侂胄传系张孝伯】正月癸亥言者论近嵗习伪之徒唱为攻伪之说今隂阳已分真伪已别人之趋向已定望播告中外专事忠恪奏可【案宋元通鉴系施康年】是春赵汝愚追复资政于是党人之见在者徐谊刘光祖陈傅良章颖薛叔似叶适曽三聘项安世范仲黼黄灏詹体仁防仲鸿诸人咸先后复官自便或典州宫观又削荐牍中不系伪学一节俾勿复有言时朱熹殁已逾年而周必大留正各已贬秩还政十月诏朱熹以待制致仕闰月制复周必大少傅留正少保嗣后伪禁稍弛然宗师既亡义礼日防风俗自是大坏侂胄以专擅为当然而恣其所为小人以无耻为常事而恬不之愧举朝之臣知有侂胄而不复知有人主虽徃时坐党被斥之人亦有趦趄于侂胄之门者矣其祸极于开边而后已　侯贯曰呜呼庆元党祸小人之罪不容于诛矣而善类出处有可得而言乎学禁之弛嘉泰之初元也何澹罢两府而魁憸尽侂胄图恢复而意向移学禁自是懈矣然学禁虽衰权焰方炽君子之脉既削小人之势遂成不极于曦叛侂诛不止于时为君子谋守俭徳之初心安固穷之晩节听小人之自为阖辟吾惟益坚其理义之壁以待他日之复可也其或愤于久欝乐于乍伸輙动其弹冠经世之念则其思犹未熟也复雠天下之大义也张忠献抵死切齿而不得伸阜陵二十八年长太息而不得遂者一旦举而行之谁曰不可抑开禧之事开边也非复雠也图不轨也非为社稷也而羽之而翼之可不可也文公夣奠语蔡沈曰道理只是恁地但须做些坚苦工夫夫能甘其苦于禁盛行之日而不少坚忍于禁已懈之日岂不甚可惜也尝谓庆元党祸不幸如大愚西山身死于謪虽曰天不憗遗然全其节以立千万世守道者之标凖未为无所頼也文公卒于庆元之庚申学禁弛于嘉泰之辛酉天也文公在天下出处惟公是视而士节益光明矣西山临终别文公书有曰天下不患无人材但师道不立为可忧噫师道之立非必人人扶植之也大堤屹然众流归顺无复东奔西决之忧善人之多良以此也至此益信善类真足为天下福师道真足为善类主而庆元之学禁为人心祸真酷且深也
　　甲申赵汝愚复职
　　诏责授宁逺军节度副使永州安置赵汝愚曩因众论尝挂深文朕以其属籍之聨累经赦宥可复资政殿学士
　　戊子颁治县十二事
　　以风厉县令
　　癸巳禁行私史
　　初秦桧既成和议始有私史之禁时李光尝以此重得罪桧死遂弛语言律近嵗私史益多郡国皆锓本人竞传之至是言者因奏禁私史且请取李焘续通鉴长编王偁东都事畧熊克九朝通畧李丙丁未録及语録家传等书下史官考订或有禆于公议即乞存留不许刋行自余悉皆禁絶违者坐之焘所着长编凡九千余卷【案李焘传长编凡九百七十八卷总目五卷九千字误】孝宗甚重之偁与克皆尝上其书除职迁官仍付史馆丙以父任监行在都盐仓乾道八年夏上其所编丁未録二百卷自治平四年至靖康元年诏特改京官付国史院然纪载无法学者弗称焉其秋商人戴十六者私持克所着中兴小歴及通畧事畧等欲渡淮盱眙军以闻遂命诸道帅宪司察郡邑书坊所鬻书凡事干国体者悉令毁弃中兴小歴者自建炎初元至绍兴之季年虽已成未尝进御其书多避就之辞不为精博非长编比也
　　三月辛亥诏举边郡守
　　宰执各举可守边郡者二三人　寻又诏诸路帅臣总领监司举可为将帅者与本军主帅列上之
　　己未初命提刑以五月按部理囚
　　命诸路举行如四川二广之制
　　罢泛举
　　是月诏荐举除陞改自代十科外悉罢自今如特防令内外荐举者并具实迹以闻
　　夏四月庚寅雨雹
　　六月庚子又雨
　　辛卯禁经营留阙者
　　渡江以来员多阙少中外久患之绍兴末寺监丞簿学官大理司直枢密院编修官始皆有待次者乾道五年秋孝宗遂命皆与添差一次自今须见阙乃得除然近嵗东南郡守率待阙五六年蜀中亦三四年由是朝士罕肯丐外而势要之人多攘阙者淳熈十三年诏自今存留州郡十五阙止差一政令中书籍记以待职事官外补庆元元年又増为三十阙非职事官补外毋得陈乞然庙堂牵于丐请率多借用嘉泰二年夏言者请以嘉兴府处台衢严信池袁抚江潮漳泰温徽州十五阙令中书再行注籍专待职事官请外如有经营留阙之人令给舍缴驳防谏论奏从之今监司帅臣亦有待阙者而侍左选人用六年阙侍右小使臣用五年半阙云
　　是月复太学混补试
　　太学补弟子员故例每三嵗科举后朝廷差官鎻院凡四方举人皆得就试取合格者补入之谓之混补淳熈后朝议以就试者多欲为之限制乃立待补之法诸路漕司及州军皆以觧试终塲人数为凖每百人取六人许赴补试率以开院后十日掲榜然逺方士人多不就试则为他人取其公据代之冐滥滋甚庆元中遂罢之嘉泰二年复行混补就试者至三万七千余人分六塲十八日引试云
　　五月甲辰朔日有食之
　　已已赐举人第
　　礼部奏名进士傅行简等四百九十有七人及第出身有差
　　六月己卯临安府火
　　辛卯禁都民以火讹相惊者
　　壬午澹浙西运河
　　己亥禁冐姓充军
　　旧者悉令诸州改正
　　秋七月不雨
　　癸亥释诸路杖以下囚己未命有司举行寛恤之政七条祷于天地宗庙社稷复行寛恤四事
　　八月丙子袁说友同知枢密院事
　　癸未建寳谟阁
　　奉藏光宗御集
　　己丑诏作夀慈宫
　　请太皇太后还内初夀皇升遐宪圣夀成二太后当还内而夀康宫已在南内矣乃改重华宫为慈福宫以旧慈福宫为重夀殿二太后皆徙居此宪圣终防又改慈福宫为夀慈以奉太母是嵗九月光宗撤几筵上复请太母还内而太母以为久居此宫凡百安便况以年髙不欲迁移上乃以慈训谕中外百官宜敬悉焉十月上尊号曰夀成惠圣慈祐太皇太后以十二月甲戌奉上册寳
　　甲午庆元条法事类成
　　谢深甫等上之明年七月诏颁于天下
　　九月乙酉上朝夀慈宫
　　甲寅修皇帝会要
　　明年八月书成陈自强等上进
　　丙寅嗣秀王伯圭薨
　　本末具绍熈三年寻追封崇王諡曰宪靖　故事同姓秉旄者非亲弟爱子无得兼两镇熈宁初惟相孝定王允弼定荣易王允良以属近行尊乃得之庆元初伯圭既辞中书令诏有司别议优崇之礼始命兼两镇焉国朝二百五十年宗室秉双旄者仅二人尔
　　庚午野蚕成茧
　　临安府奏闻
　　是秋诏监司帅臣就送还人之官
</div>
    <div class="pagination">
<a href="两朝纲目备要_page8.html">上一页</a><span>...</span><a href="两朝纲目备要_page4.html">4</a><a href="两朝纲目备要_page5.html">5</a><a href="两朝纲目备要_page6.html">6</a><a href="两朝纲目备要_page7.html">7</a><a href="两朝纲目备要_page8.html">8</a><span class="current-page">9</span><a href="两朝纲目备要_page10.html">10</a><a href="两朝纲目备要_page11.html">11</a><a href="两朝纲目备要_page12.html">12</a><a href="两朝纲目备要_page13.html">13</a><a href="两朝纲目备要_page14.html">14</a><span>...</span><a href="两朝纲目备要_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
