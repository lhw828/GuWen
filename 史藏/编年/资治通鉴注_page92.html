<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 92 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 92 页/共 334 页
  </h1>
  <div class="content">
   峤军食尽，贷于陶侃。〔贷，他代翻，借也。〕侃怒曰：「使君前云不忧无良将及兵食，惟欲得老仆为主耳。今数战皆北，良将安在！荆州接胡、蜀二虏，当备不虞；若复无食，〔复，扶又翻。〕仆便欲西归，更思良算，徐来殄贼，不为晚也。」峤曰：「凡师克在和，古之善教也。光武之济昆阳，〔见三十九卷汉淮阳王更始元年。〕曹公之拔官渡，〔见崟十三卷汉献帝建安五年。〕以寡敌众，杖义故也。峻、约小竖，凶逆滔天，何忧不灭！峻骤胜而骄，自谓无前，今挑之战，〔挑，徒了翻。〕可一鼓而擒也。柰何舍垂立之功，设进退之计乎！且天子幽逼，社稷危殆，乃四海臣子肝脑涂地之日。峤等与公并受国恩，事若克济，则臣主同祚；如其不捷，当灰身以谢先帝耳。今之事势，义无旋踵，譬如骑虎，安可中下哉！公若违众独返，人心必沮；沮众败事，义旗将回指于公矣。」〔温峤辞严义正，所以能留陶侃，共成大功。沮，在吕翻。败，补迈翻。〕毛宝言于峤曰：「下官能留陶公。」乃往说侃曰：〔说，输芮翻。〕「公本镇芜湖，为南北势援，前既已下，势不可还。且军政有进无退，非宜整齐三军，示众必死已，亦谓退无所据，终至灭亡。往者杜弢非不强盛，公竟灭之，〔见八十九卷愍帝建兴三年。弢，土刀翻。〕何至于峻，独不可破邪！贼亦畏死，非皆勇健，公可试与宝兵，使上岸断贼资粮；〔上，时掌翻。断，丁管翻。〕若宝不立效，然后公去，人心不恨矣。」侃然之，加宝督护而遣之。竟陵太戭李阳说侃曰：〔惠帝元康九年，分江夏西界立竟陵郡。〕「今大事若不济，公虽有粟，安得而食诸！」侃乃分米五万石以饷峤军。毛宝烧峻句容、湖孰积聚，〔句容、湖孰二县，属丹杨郡。〕峻军乏食，侃遂留不去。
张健、韩晃等急攻大业；垒中乏水，人饮粪汁。郭默惧，潜突围出外，留兵守之；郗鉴在京口，军士闻之皆失色。参军曹纳曰：「大业，京之扞蔽也，一旦不守，则贼兵径至，不可当也。请还广陵，以俟后举。」鉴大会僚佐，责纳曰：「吾受先帝顾托之重，正复捐躯九泉，不足报塞。〔复，扶又翻。塞，悉则翻。〕今强寇在近，众心危逼，君腹心之佐，而生长异端，〔长，丁丈翻，今知两翻。〕当何以帅先义众，镇壹三军邪！」〔帅，读曰率；下同。〕将斩之，久乃得释。
陶侃将救大业，长史殷羡曰：「吾兵不习步战，救大业而不捷，则大事去矣。不如急攻石头，则大业自解。」〔谓急攻苏峻，健、晃必还救之，大业之兵自解。〕侃从之。羡，融之兄也。庚午，侃督水军向石头。庾亮、温峤、赵胤帅步兵万人从白石南上，欲挑战。峻将八千人逆战，〔上，时掌翻。挑，徒了翻。将，即亮翻；下同。〕遣其子硕及其将匡孝分兵先蒲赵胤军，败之。〔蒲，迫也。败，补迈翻。〕峻方劳其将士，〔劳，力到翻。〕乘醉望见胤走，曰：「孝能破贼，我更不如邪！」因舍其众，〔舍，读曰舍。〕与数骑北下突陈，不得入，〔陈，读曰阵。〕将回趋白木陂；马踬，〔踬，陟利翻，跲也。白木陂，在东陵东。趋，七喻翻；下兵趋同。〕侃部将彭世、李千等投之以矛，峻坠马首，脔割之，焚其骨，三军皆称万岁。余众大溃。〔一鼓禽峻，果如温峤之言。〕峻司马任让等共立峻弟逸为主，闭城自守。〔任，音壬。〕温峤乃立行台，布告远近，凡故吏二千石以下，皆令赴台；于是至者云集。韩晃闻峻死，引兵趣石头。管商、弘徽攻庱亭垒，督护李闳、轻车长史滕含击破之。〔轻车长史，轻车将军长史也。〕含，修之孙也。商走诣庾亮降，〔降，户江翻。〕余众皆归张健。
冬，十一月，后赵王勒欲自将救洛阳，〔将，即亮翻。〕僚佐程遐等固谏曰：「刘曜悬军千里，势不支久。大王不宜亲动，动无万全。」勒大怒，按剑叱遐等出。乃赦徐光，〔光被囚见上卷咸和元年。〕召而谓之曰：「刘曜乘一战之胜，围守洛阳，庸人之情皆谓其锋不可当。曜带甲十万，攻一城而百日不克，师老卒怠，以我初锐击之，可一战而擒也。若洛阳不守，曜必送死冀州，〔后赵都襄国，冀州之地。〕自河已北卷而来，〔卷，读曰卷；下同。〕吾事去矣。程遐等不欲吾行，卿以为何如﹖」对曰：「刘曜乘候之势，不能进临襄国，更守金墉，此其无能为可知也。以大王威略临之，彼必望旗奔败。平定天下，在今一举，不可失也。」勒笑曰：「光言是也。」乃使内外戒严，有谏者斩。命石堪、石聪及豫州刺史桃豹等各统见众会荥阳；〔见，贤遍翻。〕中山公虎进据石门，〔水经注：汉灵帝于敖城西北，垒石为门，以遏浚仪渠口，谓之石门，荥渎受河水，亦有石门。〕勒自统步骑四万趣金墉，济自大堨。〔水经注：石勒袭刘曜，涂出延津，以河冰泮为神灵之助，号是处为灵昌津。骑，奇寄翻。趣，七喻翻。堨，乌葛翻。〕
勒谓徐光曰：「曜盛兵成皋关，上策也；阻洛水，其次也；坐守洛阳，此成擒耳。」十二月，乙亥，后赵诸军集于成皋，步卒六万，骑二万七千。勒见赵无守兵，大喜，举手指天复加额曰：「天也！」〔复，扶又翻。〕卷甲衔枚，诡道兼行，出于巩、訾之间。〔巩县，属河南郡，有东訾城。左传，单子取訾。杜预曰，在巩县西南。晋地道记曰，在之东。訾，子斯翻。〕
赵主曜专与嬖臣饮博，不抚士卒；左右或谏，曜怒，以为妖言，斩之。〔嬖，卑义翻，又必计翻。妖，于骄翻。〕闻勒已济河，始议增荥阳戍，杜黄马关。〔据水经，黄马坂在成皋县，河水径其北，谓之黄马关。〕俄而洛水候者与后赵前锋交战，擒羯送之。曜问：「大胡自来邪﹖其众几何﹖」羯曰：「王自来，军势甚盛。」〔羯，居谒翻。〕曜色变，使摄金墉之湋，〔摄，收也。〕陈于洛西，〔陈，读曰阵；下挥陈同。〕众十余万，南北十余里。勒望见，益喜。谓左右曰：「谓左右曰：「可以贺我矣！」勒帅步骑四万入洛阳城﹖〔帅，读曰率。〕
己卯，中山公虎引步卒三万自城北而西，攻赵中军，石堪、石聪等各以精骑八千自城西而北，击赵前锋，大战于西阳门。〔西阳门，即洛城宣阳门也，城西面南头第一门；或曰：西阳门，即第二门西明门也。〕勒躬贯甲冑，出自阊阖门，夹击之。〔阊阖门，洛城西面北头门。〕曜少而嗜酒，〔少，诗照翻。〕末年尤甚；将战，饮酒数斗。常乘赤马无故局顿，〔局，足蜷曲不能伸也；顿，首低下不能举也。局，音局。〕乃乘小马。比出，复饮酒斗余。〔比，必寐翻。复，扶又翻；下同。〕至西阳门，挥陈就平。石堪因而乘之，赵兵大溃。曜昏醉退走，马陷石渠，进于冰上，被疮十余，通中者三，〔中，竹仲翻。〕为堪所执。勒遂大破赵兵，斩首五万余级。下令曰：「所欲擒者一人耳，今已获之。其敕将士抑锋止锐，纵其归命之路。」
曜见勒曰：「石王，颇忆重门之盟否﹖」〔据水经注，重门城，在河内共县故城西北二十里。此盟当在怀帝永嘉四年同围河内之时。重，直龙翻。〕勒使徐光谓之曰：「今日之事，天使其然，复云何邪！」〔复，扶又翻。〕乙酉，勒班师。使征东将军石邃将兵卫送曜。邃，虎之子也。曜疮甚，载以马舆，使医李永与同载。己亥，至襄国，舍曜于永丰小城，给其妓妾，严兵围守。〔妓，渠绮翻。〕遣刘岳、刘震等从男女盛服以见之，〔岳被禽见上卷明帝太宁三年。〕曜曰：「吾谓卿等久为灰土，石王仁厚，乃全宥至今邪！我杀石佗，〔见上卷太宁三年。〕愧之多矣。今日之祸，自其分耳。」〔分，扶问翻。〕留宴终日而去。勒使曜与其太子熙书，谕令速降；〔降，户江翻。〕曜但敕熙与诸大臣「匡维社稷勿以吾易意也。」勒见而恶之，〔恶，乌路翻。〕久之，乃杀曜。
是岁，成汉献王骧卒，〔成封李骧为汉王。骧，思将翻。〕其子征东将军寿以丧还成都。成主雄以李玝为征北将军、梁州刺史，代寿屯晋寿。〔玝，阮古翻。〕
四年〔（己丑，三二九）〕
①春，正月，光禄大夫陆晔及弟尚书左仆射玩说匡术，以苑城附于西军；〔说，输芮翻。〕百官皆赴之，推晔督宫城军事。陶侃命毛宝守南城，邓岳守西城。〔苑城之南城、西城也。〕
右卫将军刘超、侍中锺雅与建康令管獏等谋奉帝出赴西军；事泄，苏逸使其将平原任让将兵入宫超、雅。〔将，即亮翻。任，音壬。〕帝抱持悲泣曰：「还我侍中、右卫！」让夺而杀之。初，让少无行，太常华恒为本州岛大中正，〔华恒，平原高唐人。少，诗照翻。行，下孟翻。华，户化翻。恒，户登翻。〕黜其品。及让为苏峻将，乘势多所诛杀，见恒辄恭敬，不敢纵暴。及锺、刘之死，苏逸欲并杀恒，让尽心救卫，恒乃得免。
②冠军将军赵胤遣部将甘苗击祖约于历阳，戊辰，约夜帅左右数百人奔后赵，〔为后石勒杀祖约张本。冠，古玩翻。帅，读曰率；下同。〕其将牵腾率众出降。〔降，户江翻；下同。〕
③苏逸、荪硕、韩晃并力攻台城，焚太极东堂及秘阁，毛宝登城，射杀数十人。〔射，而亦翻。〕晃谓宝曰：「君名勇果，何不出鬬﹖」宝曰：「君名健将，〔将，即亮翻。〕何不入鬬﹖」晃笑而退。
④赵太子熙闻赵主曜被擒，大惧，〔被，皮义翻。〕与南阳王胤谋西保秦州。尚书胡动曰：「今虽丧君，境土尚完，将士不叛，且当并力拒之；力不能拒，走未晚也。」胤怒，以为沮众，斩之，遂帅百官奔上邽，〔以刘胤之才武，不能守长安以抗石勒，刘曜既禽，胤胆破矣。丧，息浪翻。沮，在吕翻。〕诸征镇亦皆弃所栽从之，关中大乱。将军蒋英、辛恕拥众数十万据长安，遣使降于后赵，后赵遣石生帅洛阳之众赴之。
⑤二月，丙戌，诸军政石头。建威长史滕含击苏逸，大破之。〔滕含自轻车长吏进建威将军长史。〕苏硕帅骁勇数百，渡淮而战，〔淮，秦淮也。骁，坚尧翻。〕温峤击斩之。韩晃等惧，以其众就张健于曲阿，门隘不得出，更相蹈藉，〔更，工衡翻。藉，慈夜翻。〕死者万数。西军获苏逸，斩之。滕含部将曹据抱帝奔温峤船，群臣见帝，顿首号泣请罪。杀西阳王羕，并其二子播、充、孙崧及彭城王雄。〔羕附苏峻见上咸和三年，雄奔峻见上卷二夫。〕陶侃与任让有旧，为请其死。〔为，于伪翻。〕帝曰：「是杀吾侍中、右卫者，不可赦也。」乃杀之。司徒导入石头，令取故节，〔导自讨王敦时假节；其自石头出奔也，弃之。〕陶侃笑曰：「荪武节似不如是。」导有凓色。〔导为侃所讥，自愧其失节。〕丁亥，大赦。
张健疑弘、徽等贰于己，皆杀之；帅舟师自延陵将入吴兴，〔毗陵县，前汉属会稽郡，后汉分属吴郡，晋分属毗陵郡。师古曰：毗陵，旧延陵，汉改之。晋分毗陵、延陵为两县，毗陵则今常州晋陵县之地，延陵则今润州丹徒、金坛之地。宋白曰：延陵县，本汉曲阿县地，晋太康二年，分曲阿之延陵乡置。帅，读曰率。〕乙未，扬烈将军王允之与战，大破之，获男女万余口。健复与韩晃、马雄等西趋故鄣，〔故鄣县，汉属丹阳郡；吴分吴郡丹杨置吴兴郡，故鄣属焉。其地本秦鄣郡所治，故曰故鄣。今湖州安吉县，故鄣之南乡也；今广德军，汉故鄣县之地。杜佑曰：湖州长城县西八十里鄣郡故城，即秦鄣郡县城也。复，扶又翻。趋，七喻翻。〕郗鉴遣参军闳追之，及于平陵山，皆斩之。〔苏峻传作「岩山」。据帝纪平陵山当在溧阳界。沈约曰：吴分溧阳为永平县，晋武帝更名永世。董览吴地志云：晋分永世为平陵县，宋文帝元嘉九年，并入永世、溧阳二县。〕
是时宫阙灰烬，以建平园为宫。温峤欲迁都豫章，三吴之豪请都会稽，〔会，工外翻。〕二论纷纭未决。司徒导曰：「孙仲谋、刘玄德俱言『建康王者之宅』。〔见六十六卷汉献帝建安十七年。〕古之帝王，不必以丰俭移都；苟务本节用，何忧雕弊！若农事不修，则乐土为墟矣。〔乐，音洛。〕且北寇游魂，伺我之隙，〔伺，相吏翻。〕一旦示弱，窜于蛮越，求之望实，惧非良计。〔望者，见于外者也；实者，有诸中者也。〕今特宜镇之以静，群情自安。」由是不复徙都。以褚翜为丹杨尹。〔复，扶又翻。翜，所甲翻。〕时兵火之后，民物雕残，翜收堡散亡，京邑遂安。
⑥壬寅，以湘州并荆州。〔分湘州见八十六卷怀帝永嘉元年。〕
⑦三月，壬子，论平苏峻功，以陶侃为侍中、太尉，封长沙郡公，加都督交、广、宁州诸军事；〔侃先督荆、襄、雍、梁四州，今加都督三州。〕郗鉴为侍中、司空、南昌县公；温峤为骠骑将军、开府仪同三司，加散骑常侍、始安郡公；〔晋制，骠骑将军位从公。骠，匹妙翻。〕陆晔进爵江陵公；自余赐爵侯、伯、子男者甚众。卞壸及二子眕、盱、桓彝、刘超、锺雅、羊曼、陶瞻，皆加赠谥。路永、匡术、贾宁，皆苏峻之党也；峻未败，永等去峻归朝廷；王导欲赏以官爵。温峤曰：「永等皆峻之腹心，首为乱阶，罪莫大焉。晚虽改悟未足以赎前罪；得全首领，为幸多矣，岂可复褒宠之哉！」〔复，扶又翻；下同。〕导乃止。
陶侃以江陵偏远，移镇巴陵。〔江陵偏在江北，又远建康。武帝太康元年，立巴陵县，属长沙郡，后置建昌郡。水经注曰：湘水北至巴丘山，入于江，右岸有巴陵故城，本吴之巴丘邸阁也。巴丘山，一名天岳山，一名幕阜；前有培塿，曰巴蛇冢。〕
朝议欲留温峤辅政，〔朝，直遥翻；下同。〕峤以王导先帝所任，固辞还藩；又以京邑荒残，资用不给，乃留资蓄具、器用而后旋于武昌。
帝之出石头也，庾亮见帝，稽颡哽咽，〔稽，音放。哽，古杏翻。〕诏亮与大臣俱升御座。明日，亮复泥首谢罪，〔复，扶又翻；下同。〕乞骸骨，欲阖门投窜山海。帝遣尚书、侍中手诏慰喻曰：「此社稷之难，〔难，乃旦翻。〕非舅之责也。」亮上疏自陈：「祖约、苏峻纵肆凶逆，罪由臣发，〔事见上卷元年。〕寸斩屠戮，不足以谢七庙之灵，塞四海之责。〔塞，悉则翻。〕朝廷复何理齿臣于人次，臣亦何颜自次于人理！愿陛下虽垂宽宥，全其首领；犹宜弃之，任其自存自没，则天下粗知劝戒之纲矣。」〔粗，坐五翻。〕优诏不许。亮又欲遁逃山海，自暨阳东出，〔武帝太康二年，分毗陵、无锡立暨阳县，属毗陵郡，其地在今平江府常熟县界。杜佑曰：江阴，晋曰暨阳。按：暨阳，今江阴军地，秦、汉为暨阳乡，晋置暨阳县城；更暨阳湖。〕诏有司录夺舟船。〔录，拘也，收也。〕亮乃求外镇自效，出为都督豫州．扬州之江西．宣城诸军事、〔豫州、扬州之江西，淮南、庐江、弋阳、安丰、历阳等郡也。宣城郡，属扬州。〕豫州刺史，领宣城内史，镇芜湖。
陶侃、温峤之讨苏逡也，移檄征、镇，使各引兵入援。湘州刺史益阳侯卞敦拥兵不赴，又不给军粮，遣督护将收百人随大军而已，朝野莫不怪叹。〔不料其如此而乃如此，故怪之；又念其平昔为何如人而今乃为此，故叹之。〕及峻平，陶侃奏敦沮军，顾望不赴国难，请槛车收付廷尉。〔勤王之师，侃为盟主；湘州又侃所督也，故侃秦收敦。沮，在吕翻。难，乃旦翻。〕王导以丧乱之后，宜加宽宥，转敦安南将军、广州刺史；病不赴，征为光禄大夫、领少府。敦忧愧而卒，〔少，诗照翻。卒，子恤翻。〕追赠本官，加散骑常侍，谥曰敬。〔谥法：夙夜警戒曰敬；合善典法曰敬。卞敦何足以当之！〕
臣光曰：庾亮以外戚辅政，首发祸机，国破君危，窜身苟免；卞敦位列方镇，兵粮俱足，朝廷颠覆，坐观胜负；人臣之罪，孰大于此！既不能明正典刑，又以宠禄报之，晋室无政，亦可知矣。任是责者，岂非导乎！
⑧徙高密王纮为彭城王。纮，雄之弟也。
⑨夏，四月，乙未，始安忠武公温峤卒，葬于豫章。朝廷欲为之造大墓于元、明二帝陵之北，〔为，于伪翻。〕太尉侃上表曰：「峤忠诚着于圣世，勋义感于人神，使亡而有知，岂乐今日劳费之事！〔乐，音洛。〕愿陛下慈恩，停其移葬。」诏从之。
以平南军司刘胤为江州刺史。〔胤本为温峤军司。〕陶侃、郗鉴皆言胤非方伯才，司徒导不从。或谓导子悦曰：「今大难之后，〔难，乃旦翻。〕纪纲弛顿，自江陵至于建康三千余里，流民万计，布在江州。江州，国之南藩，要害之地，而胤以饧侈之性，卧而对之，〔饧，奢也；饧，音太，又音大。〕不有外变，必有内患矣。」悦曰：「此温平南之意也。」〔温峤为平南将军。〕
⑩秋，八月，赵南阳王胤帅众数万自上邽趣长安，〔帅，读曰率。趣，七喻翻。〕陇东、武都、安定、新平、北地、扶风、始平诸郡戎夏皆起兵应之。〔魏收地形志有陇东郡，领泾阳、祖厉、抚夷三县，盖后赵分安定置也。应劭曰：祖，音罝。师古曰：厉，音赖。夏，户雅翻。〕胤军于仲桥；〔郑国渠径仲山，渠上有桥，谓之仲桥，布九嵕山之东。宋白曰：雍州醴泉县城，即仲桥城。〕石生婴城自守，后赵中山公虎帅骑二万救之。九月，虎大破赵兵于义渠，〔义渠，战国时义渠戎之地，前汉为义渠县，后汉、晋省。〕胤奔还上邽。虎乘胜追击，枕尸千里。〔枕，职鸩翻。〕上邽溃，虎执赵太子熙、南阳王胤及其将王公卿校以下三千余人，皆杀之，〔载记曰：自刘渊至曜，三世二十七年而灭。将，即亮翻。校，户教翻。〕徙其台省文武、关东流民、秦．雍大族九千余人于襄国；〔雍，于用翻。〕又坑五郡屠各五千余人于洛阳。进攻集木且羌于河西，克之，〔屠各，匈奴种，前赵之族类也；五郡屠各，即匈奴五部之众。集木且，羌种落之名。屠，直于翻。且，子于翻。〕俘获数万，秦、陇悉平。氐王蒲洪、羌酋姚戈仲俱降于虎、虎表洪监六夷军事，〔酋，慈由翻。降，户江翻。监，工衔翻。〕弋仲为六夷左都督。徙氐、羌十五万落于司、冀州。
初，陇西鲜卑乞伏述延居于苑川，〔乞伏，鲜卑部落之名，后以为胜。苑川水，出天水勇士县之子城南山，东流历子城川，又北径牧师苑，故汉牧苑之地也，有东、西苑城，相去七里，西城即乞伏所都也。杜佑曰：苑川，在兰州五泉县界。〕侵并邻部，士马强盛。及赵亡，述延惧，迁于麦田。述延卒，子専大寒立；専大寒卒，子司繁立。〔水经注：麦田山，在安定北界；山之东北，有麦田城，又北有麦田泉。専，奴沃翻。乞伏始见于此。〕
江州刺史刘胤矜豪日甚，专务商贩，殖财百万，纵酒耽乐，不恤政事。冬，十二月，诏征后将军郭默为右军将军。默乐为边将，不愿宿卫，以情愬于胤。〔默盖自平苏峻，还至寻阳而被征也。晋志，按魏明帝时有左军，则左军，魏官也；武帝时，又置前军、右军，泰始八年，又置后军，是为四军，皆宿卫兵也。乐，音洛。边将，即亮翻；下同。〕胤曰：「此非小人之所及也。」〔晋以后，文武之士率称小人，今西北之犹然。〕默将赴召，求资于胤，胤不与，默由是怨胤。胤长史张满等素轻默，或惭露见之，〔惭，郎果翻。〕默常切齿。腊日，胤饷默豚酒，默对信投之水中。〔信，使也。〕会有司奏：「今朝廷空竭，百官无禄，惟资江州运漕；而胤商旅继路，以私废公，请免胤官。」书下，〔下，遐稼翻。〕胤不即归罪，方自申理。侨人盖肫掠人女为妻，〔寄寓者为侨人。盖，卉盍翻。肫，徒昆翻。〕张满使还其家，肫，不从，而谓郭默曰：「刘江州不受免，〔谓胤不受免官之命也。〕密有异图，与张满等日夜计议，惟忌郭侯一人，欲先除之。」默以为然，帅其徒候旦门开袭胤。〔帅，读曰率。〕胤将吏欲拒默，默呵之曰：「我被诏有所讨，〔被，皮义翻。动者诛三族！」遂入至内寝，牵胤下，斩之；山，取胤僚佐张满等，诬以大逆，悉斩之。传胤首于京师，诈作诏书，宣示内外。掠胤女及诸妾〔孔颖达曰：妾之言接也；闻彼有礼，走而往以得接见于君子也。〕并金宝还船，袑云下都，既而停胤故府。招引谯国内史桓宣，宣固守不从。〔桓宣自去年归温峤，屯于武昌。〕
是岁，贺兰部及诸大人共立拓拔翳槐为代王，〔贺兰部拥护翳槐，见卷咸和二年。〕代王纥那奔宇文部。〔后周书言宇文之先出自炎帝，炎帝为黄帝所灭，其子孙遁居朔野。后有大人普回，因狩得玉玺，文曰：皇帝玺」，普回以为天授。其俗谓天子曰「宇文」，故国号宇文，因以为氏。余谓此盖宇文氏既兴于关西，其臣子为之缘饰耳。李延寿曰：宇文部出辽东塞外，其先南单于之远属也，世为东部大人。此言为得其实。〕翳槐遣其弟什翼犍质于赵以请和。〔犍，居言翻。质，音致。〕
河南王吐延，雄勇多猜忌，羌酋姜聪刺之；〔酋，慈由翻。刺，七亦翻。〕吐延不抽剑，召其将纥扢难，〔纥，胡骨翻，又恨竭翻。扢，古龁翻，又胡骨翻。难，与泥同。〕使辅其子叶延，保于白兰，〔白兰，在吐谷浑西南，其地险远，羌之别种居之；西北接利摸徒，南界锹鄂；风俗物产与宕昌略同。〕抽剑而死。叶延孝而好学，〔好，呼到翻。〕以为礼，「公孙之子得以王父字为氏」，乃自号其国曰吐谷浑。〔左传，鲁众仲曰：「天子建德，因生以赐姓，胙之土而命之氏：诸侯以字。」杜预注曰：诸侯之子称公子，公子之子称公孙，公孙之子以王父字为氏。〕
五年〔（庚寅、三三○）〕
①春，正月，刘胤首至建康。司徒导以郭默骁勇难制，己亥，大赦，枭胤首于大航，〔骁、枭，并音坚尧翻。〕以默为江州刺史。太尉侃闻之，投袂起曰：「此必诈也。」即将兵讨之。默遣使送妓妾及绢，并写中诏呈侃。〔妓，渠绮翻。〕参佐多谏曰：「默不被诐，岂敢为此！〔被，皮义翻。〕若欲进军，宜待诏报。」侃厉色曰：「国家年幼，诏令不出胸怀。刘胤为朝廷所礼，虽方任非才，何缘猥加极刑！郭默恃勇，所在贪暴；以大难新除，〔谓荪峻新平也。〔难，乃旦翻。〕禁网宽简，欲因际会骋其从横耳！」〔骋，丑郢翻。从，子容翻。〕发使上表言状，〔使，疏吏翻。上，时掌翻。〕且与导书曰：「郭默杀方州即用为方州，害宰相便为宰相乎﹖」导乃收胤首，答侃书曰：「默据上流之势，加有船舰成资，〔舰，户黯翻。〕苞含隐忍，使有其地，朝廷得以潜严；〔潜，密也；潜严，密敕诸军严装也。〕俟足下军到，风发相赴，〔风发，言其速也。〕岂非遵养时晦以定大事者邪！」侃笑曰：「是乃遵养时贼也！」
豫州刺史庾亮亦请讨默。诏加亮征讨都督，帅步骑二万往与侃会。〔帅，读曰率。〕
西阳太守邓岳、武昌太守刘诩皆疑桓宣与默同。豫州西曹王随曰：「宣尚不附祖约，〔事见上卷咸和二年。〕岂肯同郭默邪！」岳、诩遣随诣宣观之，随说宣：「明府心虽不尔，〔不尔，犹言如此也。说，输芮翻。〕无以自明，惟有以贤子付随耳！」宣乃遣其子戎与随俱迎陶侃。侃辟戎为掾，〔掾，于眷翻。〕上宣为武昌太守。〔上，时掌翻；上言于天台也。〕
②二月，后赵群臣请后赵王勒即皇帝位；勒乃称大赵天王，行皇帝事。〔勒，字世龙，初名繊，上党武乡羯人也。其先匈如别部羌渠之冑祖邪奕千，父周曷朱，一名乞翼加，并为部落小帅。〕立妃刘氏为王后，世子弘为太子。以其子宏为骠骑大将军、都督中外诸军事、大单于，封秦王；〔骠，匹妙翻。单，音蝉。〕斌为左卫将军，封太原王；〔斌，音彬。〕恢为辅国将军，封南阳王。以中山公虎为太尉、尚书令，进爵为王；虎子邃为冀州刺史，封齐王；宣为太将军；挺为侍中、封梁王。又封石生为河东王，石堪为彭城王。以左长史郭敖为尚书左仆射，右长史程遐为右仆射、领吏部尚书，左司马夔安、右司马郭殷、从事中郎李凤、前郎中令裴宪，皆为尚书，参军事徐光为中书令、领秘书监。自余文武，封拜各有差。
中山王虎怒，私谓齐王邃曰：「主上自都襄国以来，〔怀帝永嘉六年，勒据襄国。〕端拱仰成，〔仰，牛向翻。〕以吾身当矢石，二十余年，南擒刘岳，〔见上卷明帝大宁三年。〕北走索头，〔见卷咸和二年。索，昔各翻。〕东平齐、鲁，西定秦、雍，〔平齐、鲁，谓灭徐龛、曹嶷也，见九十二卷元帝永昌元年、明帝太宁元年。定秦、雍，谓灭刘氏，降苻、姚也。〕克十有三州。成大赵之业者，我也；大单于当以授我，今乃以与黄吻婢儿，〔吻，武粉翻。口边曰吻。鸟雏始出巢者，口黄未褪，目之曰黄吻，言少艾也。〕念之令人气塞，不能寝食！待主上晏驾之后，不足复留种也。」〔塞，悉则翻。复，扶又翻。种，章勇翻。〕
程遐言于勒曰：「天下粗定，〔粗，坐五翻。〕当显明逆顺，故汉高祖赦季布，斩丁公。〔事见十一卷高祖五年。〕大王自起兵以来，见忠于其君者辄褒之，背叛不臣者辄诛之，〔背，蒲妹翻。〕此天下所以归盛德也。今祖约犹孝，臣窃惑之。」安西将军姚弋仲亦以为言。勒乃收约，并其亲属中外百余人悉诛之，妻妾、儿女分赐诸胡。
初，祖逖有胡奴曰王安，逖甚爱之。在雍丘，谓安曰：「石勒是汝种类，种，章勇翻。〕吾亦无在尔一人。」厚资送而遣之。安以勇干，仕赵为左卫将军。及约之诛之，安叹曰：「岂可使祖士稚无后乎﹖」〔祖逖，字士稚。〕乃往就市观刑。逖庶子道重，始十岁，安窃取以归，匿之，变服为沙门。柔石氏亡，道重复归江南。
③郭默欲南据豫章，〔欲自寻阳而南据也。〕会太尉侃兵至，默出利战不利，入城固守，聚米为垒，以示有余。侃筑土山临之。三月，庾亮余至湓口，〔湓口，湓浦口也。湓，蒲奔翻。〕诸军大集。夏，五月，乙卬，默将支２侯缚默父子出降。〔将，即亮翻。降，户江翻。〕侃斩默于军门，传首建康，同党死者四十人。诏以侃都督江州，领刺史；〔至是侃都督八州。〕以邓岳督交、广诸军事，领广州刺史。侃还巴陵，因移镇武昌。庾亮还芜湖，辞爵赏不受。
④赵将刘征帅众数千，浮海抄东南诸县，杀南沙都尉许儒。〔沈约志，晋陵太守有南沙令，本吴县司盐都尉署；吴时名沙中，吴平后，立暨阳，割属之；晋成帝咸康七年，罢盐署，立以为南沙县。今平江府常熟县地。帅，读曰率。抄，楚交翻。〕
⑤张骏因前赵之亡，复收河南地，至于狄道，置五屯护军，与赵分境。〔骏失河南地见上卷咸和二年。五屯护军，武街、石门、侯和、漒川，甘松也。〕六月，赵遣鸿胪孟毅拜骏征西大将军、凉州牧，加九锡。〔胪，陵如翻。〕骏耻为之臣，不受，留毅不遣。
⑥初，丁零翟斌，世居康居，后徙中国，至是入朝于赵；赵以斌为句町王。〔朝，直遥翻。句，音昫。町，音挺。考异曰：晋书春秋作「翟真」。按：秦亡后，慕容垂诛翟斌，斌兄子真北走，故知此乃斌也。〕
⑦赵群臣固请正尊号，秋，九月，赵王勒即皇帝位。〔考异曰：载记云：「自襄国都临漳，即邺也。」按建平二年四月，勒如邺，议营新宫；三年，勒如邺，临石虎第；勒疾，虎诈召石宏还襄国，至虎建武元年九月，始迁邺。是勒未尝都邺也。〕大赦，改元建平。文武封进各有差。立其妻刘氏为皇后，太子弘为皇太子。
弘好属文，〔好，呼到翻。属，之欲翻。〕光曰：「汉祖以马上取天下，孝文以玄默守之。圣人之后，必有胜残去杀者，天之道也。」〔论语：孔子曰：善人为邦百年，亦可以胜残去杀矣。王氏注曰：胜残，能使残暴之人不为恶也；去杀，去刑杀也。胜，音升。去，羌吕翻。〕勒甚悦。光因说曰：〔说，输芮翻。〕「皇太子仁孝温恭，中山王雄暴多诈，陛下一旦不讳，臣恐社稷非太子所有也。宜渐夺中山王权，使，戈子早参朝政。」〔朝，直遥翻。〕勒心然之，而未能从。
⑧赵荆州监军郭敬寇襄阳。南中郎将周抚监沔北军事，屯襄阳。〔监，工衔翻。〕赵主勒以驿书敕敬退屯樊城，使之偃藏旗帜，寂若无人。〔帜，尺志翻。〕曰：「彼若使人观察，则告之曰：『汝宜自爱坚守，后七八日，大骑将至，〔骑，奇寄翻。〕相策，〔相策，谓相策应也，杜佑通典作「相禁」。一曰：「相策」属下句；策，计也，犹言计汝不复得而走也。〕不复得走矣。』」〔复，扶又翻；下同。〕敬使人浴马于津，周而复始，昼夜不绝。侦者还以告周抚，〔侦，丑郑翻。〕抚以为赵兵大至，惧，奔武昌。敬入襄阳，中州流民悉降于赵；魏该弟遐帅其部众自石城降敬。〔帅，读曰率。降，户江翻。〕敬毁襄阳城，迁其民于沔北，城樊城以戍之。赵以敬为荆州刺史。周抚坐免官。
⑨休屠王羌叛赵，〔休屠王羌，石武之部落也。屠，直于翻。〕赵河东王生击破之，羌奔凉州。西平公骏惧，遣孟毅还，使其长史马诜称臣入贡于赵。
⑩更造新宫。〔苏峻之乱，宫阙焚毁，故更造之。更，工衡翻。〕
甲辰，徙乐成王钦为河间王，〔河间王颙之死也，诏以彭城王植子融为颙嗣，改封乐成县王，薨，无子，元帝又以彭城王释子钦为融嗣；今复其河间旧封。〕封彭城王纮子俊为高密王。〔初，元帝以纮继高密王据后，及彭城王雄以附苏峻诛，纮还继本宗，以俊奉高密王后。考异曰：宗室传作「浚」。今从帝纪。〕
冬，十月，成大将军寿督征南将军费黑等攻巴东建平，拔之。巴东太守杨谦、监军毋丘奥退保宜都。〔费，扶沸翻。监，工衔翻。考异曰：帝纪作「阳谦」，今从李雄载记。〕
六年〔（辛卯、三三一）〕
①春，正月，赵刘征复寇娄县，掠武进，〔娄县，前汉属会稽郡，后汉、晋属吴郡。吴孙权喜禾三年，改丹徒曰武进；晋武太康三年，复曰丹徒，仍分丹徒、曲阿立武进县，属毗陵郡；晋改毗陵曰晋陵。刘昫曰：唐苏州昆山县，汉娄县地。复，扶又翻；下同。〕郁鉴击欲之。
②三月，壬戌朔，日有食之。
③夏，赵主勒如邺，将营新宫；廷尉上党续咸苦谏，勒怒，欲斩之。中书令徐光曰：「咸言不可用，亦当容之，柰何一旦以直言斩列卿乎！」勒叹曰：「为人君，不得自专如是乎！匹夫家赀满百匹，犹欲市宅，况富有四海乎！此宫终当营之，且敕停作，以成吾直臣之气。」因赐咸绢百匹，稻百斛。弓诏公卿以下岁举贤良方正，仍令举人得更相荐引，以广求贤之路。起明堂、辟雍、灵台于襄国城西。〔史言石勒能矫其犷悍之习而修文。〕
④秋，七月，成大将军寿攻阴平、武都，杨难敌降之。〔降，户江翻。〕
⑤九月，赵主勒复营邺宫；以洛阳为南都，置行台。
⑥冬，蒸祭太庙，诏归胙于司徒导，〔礼记，冬祭曰「烝」，史、汉亦作「蒸祭」。余肉曰胙，今谓之祭福肉。〕且命无下拜；〔晋以周之礼齐桓公者礼王导。〕导辞疾不敢当。初，帝即位冲幼，每见导必拜；与导手诏则云「惶恐言」，中书作诏则曰「敬问」。有司议：「元会日，帝应敬导不﹖」〔不，读曰否。〕博士郭熙、杜援议，以为：「礼无拜臣之文，谓宜除敬。」侍中冯怀议，以为：「天子临辟雍，拜三老，况先帝师傅；谓宜尽敬。」侍中荀奕议，以为：「三朝之首，〔元旦为三朝，谓岁之朝、月之朝、日之朝。朝，如字。〕宜明君臣之体，则不应敬；若他日小会，自可尽礼。」〔以君拜臣，谓之尽礼，可乎﹖〕诏从之。奕，组之子也。
⑦慕容廆遣使与太尉陶侃笺，劝以兴兵北伐，共清中原。僚属宋该等共议，以「廆立功一隅，位卑任重，等差无别，不足以镇华、夷，宜表请进廆官爵。」参军韩恒驳曰：〔廆，户罪翻。使，疏吏翻。恒，户登翻。驳，北角翻。〕「夫立功者患信义不着，不患名位不高。桓、文有匡复之功，不先求礼命以令诸侯。宜缮甲兵，除群凶，功成之后，九锡自至。比于邀君以求宠，不亦荣乎！」廆不悦，出恒为新昌令。〔新昌县，属东郡。〕于是东夷校尉封抽等疏上侃府，〔上，时掌翻。〕请封廆为燕王，行大将军事。侃复书曰：「夫功成进爵，古之成制也。车骑虽未能为官摧勒，〔廆加车骑将军，故侃称之。官，谓天子；勒，谓石勒也。骑，奇寄翻。〕然忠义竭诚；今腾笺上听，〔腾笺以达上听。〕可不、迟速，当在天台也。」〔陶侃复书殊得体。天台，尊晋室也。不，读曰否。〕
资治通鉴卷第九十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十七〔起玄黓执徐（壬辰），尽强圉作噩（丁酉），凡六年。
显宗成皇帝中之上
咸和七年〔（壬辰、三三二）〕
①春，正月，辛未，大赦。
②赵主勒大飨群臣，〔考异曰：晋春和云：「陶侃遣使聘后赵，赵王勒飨之。」按侃与勒必无通使之理，今不取。载记云：「勒因飨高句丽、宗文屋孤使。」今但云飨群臣。〕谓徐光曰：「朕可方自古何等主﹖」〔方，比也。〕对曰：「陛下神武谋略过于汉高，后世无可比者。」勒笑曰：「人岂不自知！卿言太过。朕若遇汉高祖，当北面事之，与韩、彭比肩；〔戴溪曰：勒岂真知高帝者，特自视不如韩、彭故耳。〕若遇光武，当并驱中原，未知鹿死谁手。大丈夫行事，宜礌礌落落，如日月皎然，〔礌，落猥翻。〕终不效曹孟德、司马仲达欺人孤儿、寡妇，狐娓以取天下也。」〕狐，妖兽也，能蛊媚人。石勒以此论曹、马，使死者有知，孟德、仲达，其抱愧于也地下矣！〕群臣皆顿首称万岁。
勒虽不学，好使诸生读书而听之，〔好，呼到翻。〕时以其意论古今得失，闻者莫不包服。尝使人读汉书，闻郦食其劝立六国后，〔事见十卷汉高帝三年。〕惊曰：「此法当失，何以遂得天下﹖」及闻留侯谏，乃曰：「赖有此耳。」
③郭敬之退戍樊城也，〔事见上卷五年。〕晋人复取襄阳，夏，四月，敬复攻拔之，〔敬复，扶又翻。〕留戍而归。
④赵右仆射程遐言于赵主勒曰：「中山王勇悍权洛，群臣莫及；观其志，自陛下之外，视之蔑如；〔蔑，无也，言视之若无也。〕加以残贼安忍，〔孟子曰：贼人者谓之贼，贼义者谓之残。左传，众仲曰：安忍无亲。〕久为将帅，威振内外，其诸子年长，皆典兵权；〔虎子邃、宣，勒〔皆使之典兵。将，即亮翻。帅，所类翻。长，知两翻。〕陛下在，自当无他，死非少主之臣也。〔少，诗照翻。〕宜早除之，以便大计。」勒曰：「今天下未安，大雅冲幼，宜得强辅。中山王骨肉至亲，有佐命之功，方当委以伊、霍之任，何至如卿所言！卿正恐不得擅帝舅之权耳；吾亦当参卿顾命，勿过忧也。」遐泣曰：「臣所虑者公家，陛下乃以私计拒之，忠言何自而入乎！中山王虽为皇太后所养，非陛下天属，〔载记曰：虎，勒之从子也，祖曰繊邪，父曰寇觅。勒父朱幼而子虎，故或称勒弟焉。〕虽有微功，陛下酬其父子恩荣亦足矣，而其志愿无极，〔谓虎有窥觎天位之志。〕岂将来有益者乎！若不除之，臣见宗庙不血食矣。」勒不听。
遐退，告徐光，光曰：「中山王常切齿于吾二人，恐非但危国，亦将为家祸也。」他日，光承间言于勒曰：〔间，古苋翻。〕「今国家无事，而陛下神色若有不怡，何也﹖」〔怡，悦也。〕勒曰：「吴、蜀未平，吾恐后世不以吾为受命之王也。」光曰：「魏承汉运，刘备虽兴于蜀，汉岂得为不亡乎！〔以喻晋也。〕孙权在吴，犹今之李氏也。陛下苞括二都，平荡八州，〔二都，长安、洛阳；八州，冀、幽、并、青、兖、豫、司、雍也。〕帝王之统不在陛下，当复在谁！〔复，扶又翻；下同。〕且陛下不忧腹心之疾，而更忧四支乎！中山王藉陛下威略，所血辄克，而天下皆言其英武亚于陛下。且其资性不仁，见利忘义，父子并据权位，势倾王室；而耿耿常有不满之心；近于东宫侍宴，有轻皇太子之色。臣恐陛下万年之后，不可复制也。」〔复，扶又翻。〕勒默然，始命太子省可尚书奏事，〔省，悉景翻。〕且以中常侍严震参综可否，惟征伐断斩大事乃呈之。〔断，丁乱翻。〕于是严震之权过于主相，〔相，息亮翻。〕中山王虎之门可设雀罗矣。〔汉书曰：翟公为廷尉，宾客填门；及废，门外可设雀罗。师古注云：言其寂静无人行也。〕虎愈怏怏不悦。〔为后虎杀徐光、程遐张本。怏，于两翻。〕
⑤秋，赵郭敬南掠江西，〔江西，谓邾城以东至历阳也。〕太尉侃遣其子平西参军斌〔斌，音彬。〕及南中郎将桓宣乘虚攻樊城，悉俘其众。敬旋救樊，宣与战于涅水，破之，〔水经注：涅水出涅阳县西北岐棘山，东南径涅阳县，又东南径安众县，又东南至新野县，东入于淯。涅，奴结翻。〕皆得其所掠。侃兄子臻及竟陵太守李阳攻新野，拔之。敬惧，遁去；宣【章：十二行本「宣」下有「阳」字；乙十一行本同；退斋校同。】遂拔襄阳。
侃使宣镇襄阳。宣招怀初附，简刑罚，略威仪，劝课农桑，或载鉏耒于轺轩，〔鉏，立薅所用农器也。耒，卢对翻，手耕曲木也。孔颖达曰：耒以曲木为之，长六尺六寸，底长尺有一寸，中央直者三尺有三寸，句者二尺有二寸。底，谓耒下向前曲接耜者头而着耜。耜，金铁为之。郑玄曰：耜者，耒之金也，广五寸，田器，镃錤之属。轺，音遥，使者小车驾马者也。轩，曲辀也。阑板曰轩。〕亲帅民芸获。〔帅，读曰率。〕在襄阳十余年，赵人再攻之，宣以寡弱拒守，赵人不能胜；时人以为亚于祖逖、周访。〔史终言宣守襄阳之功。〕
⑥成大将军寿寇宁州，以其征东将军费黑为前锋，出广汉，镇南将军任回出越巂，以分宁州之兵。〔费，扶沸翻。任，音壬。巂，音随。〕
⑦冬，十月，寿、黑至朱提，朱提太守董炳城守，〔朱提，音铢时。〕宁州刺史尹奉遣建宁太守霍虎引兵助之。寿欲逆拒彪，黑曰：「城中食少，〔少，诗沼翻。〕宜纵彪入城，共消其谷，何为拒之！」寿从之。城久不下，寿欲急攻之。黑曰：「南中险阻难服，当以日月制之，待其智勇俱困，然后取之，溷牢之物，何足汲汲也。」〔溷，与圂同，胡困翻。圂，厕也，豕所居也。牢，亦犬豕所居也。言城已受围，如犬豕在圂牢中，不患其逸出也。郑氏曰：牢，闲也。必有闲者，防禽兽触啮。疏曰：养马者谓之闲，养牛羊者谓之牢。言闲，见其闲卫；言牢，见其牢固；所从之异，其实一物也。〕寿不从，攻果不利，乃悉以军事任黑。
⑧十一月，壬子朔，进太尉侃为大将军，剑履上殿，入朝不趋，赞拜不名。〔上，时掌翻。朝，直遥翻。〕侃固辞不受。
⑨十二月，庾戌，帝迁于新宫。〔五年作新宫，至是而成，乃迁居之。〕
⑩是岁，凉州僚属劝张骏称凉王，领秦、凉二州牧，置公卿百官如魏武、晋文故事。〔魏武事见六十七卷汉献帝建安二十一年，晋文事见七十九卷魏元帝咸熙元年。〕骏曰：此非人臣所宜言也。敢言此者罪不赦！」然境内皆称之为王。骏立次子重华为世子。〔重，直龙翻。〕
八年〔（癸巳、三三三）〕
①春，正月，成大将军李寿拔朱提，董炳、霍彪皆降，〔降，户江翻；下同。〕寿威震南中。
②丙子，赵主勒遣使来修好，〔使，疏吏翻。好，呼到翻。〕诏焚其币。〔晋虽未能复君父之雠，而焚币一事，犹足舒忠臣义士之气。〕
③三月，宁州刺史尹奉降于成，成尽有南中之地；大赦，以大将军寿领宁州。
④夏，五月，甲寅，辽东武宣公慕容廆卒。六月，世子皝以平北将军行平州刺史，督摄部内；〔皝，字符真廆第三子。廆，户罪翻。皝，呼广翻。〕赦系囚。以长史裴开军谘祭酒，郎中令高诩为玄菟太守。皝以带方太守王诞为左长史，诞以辽东太守阳骛为才而让之；皝从之，以诞为右长史。〔国之兴也，其臣推贤让能；国之衰也其臣矜己忌前。骛，音务。〕
⑤赵主勒寝疾，中山王虎入侍禁中，矫诏，群臣亲戚皆不得入；疾之增损，外无知者。又矫诏召秦王宏、彭城王堪还襄国。〔勒以宏都督中外诸军事，盖使之镇邺。堪盖在河南。〕勒疾小瘳，见宏，惊曰：「吾使王处藩镇，〔处，昌吕翻。〕正备今日，有召王者邪，将自来邪﹖有召者，当按诛之！」虎惧曰：「秦王思慕，暂还耳，今遣之。」仍留不遣。数日，复问之，〔复，扶又翻。〕虎曰：「受诏即遣，今已半道矣。」广阿有蝗，〔广阿县，前汉属巨鹿郡，后汉、晋省；后魏复置广阿县，属南赵郡；隋改为大陆县；唐武德间，改为象城县，天宝初改为昭庆县，属赵州。〕虎密使其子冀州刺史邃帅骑三千游于蝗所。恐勒死有变，使邃游于蝗所，若捕蝗者，以为外应。帅，读曰率。骑，奇寄翻。〕
秋，七月，勒疾笃，遗命曰：「大雅兄弟，宜善相保，司马氏，汝曹之前车也。〔前车之覆，后车之戒；戒其兄弟自相残也。〕中山王宜深思周、霍，勿为将来口实。」〔谓当如周公、霍光之辅幼孤也。勒谓此言可以絷虎之手足邪！此数语亦徐光、程遐为之耳。〕戊辰，勒卒。〔年六十。〕中山王虎劫太子弘使临轩，收右光禄大夫程遐、中书令徐光，下廷尉，〔下，遐稼翻。〕召邃使将兵入宿卫，〔将，即亮翻。〕文武皆奔散。弘大惧，自陈劣弱，让位于虎。虎曰：「君终，太子立，礼之常也。」弘涕泣固让，虎怒曰：「若不堪重任，天下自有大义，何足豫论！」弘乃即位。〔弘，字大雅，勒第二子。〕大赦。杀程遐、徐光。〔光、遐固知祸之及己，然亦不料如是之速。〕夜，以勒丧潜瘗山谷，莫知其处。己卯，备仪卫，虚葬于高平陵，〔勒卒十二日而葬，未有如是之速者也。虎既潜葬勒，其所以为身后之计者，亦不过如此，卒为女子所告，果何益哉！瘗，于计翻。〕谥日明帝，庙号高祖。
赵将石聪及谯郡太守彭彪，各遣使来降。〔聪时镇谯城。守，式又翻。降，户江翻。〕聪本晋人，冒姓石氏。朝廷遣督护乔球救之，未至，聪丢为虎所诛。
⑦八月，赵主弘以中山王虎为丞相、魏王、大单于，加九锡，〔单，音蝉。〕以魏郡等十三郡为国，总摄百揆。虎赦其境内立妻郑氏为魏王后；子邃为魏太子，加使持节、侍中、都督中外诸军事、大将军、录尚书事；次子宣为使持节、车骑将、冀州刺史，封河间王；〔使，疏吏翻。〕韬为前锋将军、司隶校尉，封乐安王；遵封齐王，鉴封代王，苞封乐平王；徙平原【严：「平原」改「太原」。】王斌为章武王。〔斌，音彬。〕勒文武旧臣，皆补散任；虎之府寮亲属，悉署台省要职。〔虎居邺，子邃都督中外诸军，宜据信都，府寮亲属分领台省；弘处尊位，特奇坐耳。散，悉亶翻。〕以顉军将军夔安领左仆射，尚书郭殷为右仆射。更命太子宫曰崇训宫，〔更，工衡翻。〕太后刘氏以下皆徙居之。选勒宫人及车马、服玩之美者，皆入丞相府。
⑧宇文乞得归为其东部太人逸豆归所逐，走死于外。慕容皝引兵讨之，军于广安；〔广安，在棘城之北。〕逸豆归惧而请和，遂筑榆阴、安晋二城而还。〔榆阴城，盖在大榆河之阴；安晋城，在威德城东南。〕
⑨成建宁、牂柯二郡来降，李寿复击取之。〔牂柯，音臧哥。降，户江翻。复，扶又翻；下同。〕
⑩赵刘太后谓彭城王堪曰：「先帝甫晏驾，丞相遽相陵藉如此。〔陵，驾也，轹也。藉，蹈也。藉，慈夜翻。〕帝祚之亡，殆不复久，王将若之何﹖」堪曰：「先帝旧臣，皆被疏斥，军旅不复由人，〔谓虎诸子皆握兵权也。被，皮义翻。〕宫省之内，无可为者，〔谓宿卫及台省要职，皆虎之府寮、亲属，无与共谋匡者。〕臣请奔兖州，挟南阳王恢为盟主，〔恢，勒少子也，时镇廪丘。〕据廪丘，宣太后诏于牧、守、征、镇，使各举兵以诛暴逆，庶几犹有济也。〕〔几，居希翻。〕刘氏曰：「事急矣！当速为之。」九月，堪微服、轻骑袭兖州，不克，南奔谯城。〔骑，奇寄翻。〕丞相虎遣其将郭太追之，获堪于城父，〔父，音甫。」送襄国，炙而杀之。征南阳王恢还襄国。刘氏谋泄，虎废而杀之，尊弘母程氏为皇太后。堪本田氏子，数有功，〔数，所角翻。〕赵主勒养以为子。刘氏有胆略，勒每与之参决军事，佐勒建功业，有吕后之风，而不勡忌更过之。〔吕后能诛韩信、彭越，刘氏不能制虎，殆不及也。〕
赵河东王生镇关中，石朗镇洛阳。〔刘胤之西奔也，石生自洛阳镇长安，朗代生镇洛阳。〕冬，十月，生、朗皆举兵以讨丞相虎；生自称秦州刺史，遣使来降。〔降，户江翻。〕氐帅蒲洪自称雍州刺史，西附张骏。〔咸和四年，洪降于虎，今以赵乱而叛。帅，所类翻。〕
虎留太子邃守襄国，将步骑七万攻朗于金墉；金墉溃，获朗，刖而斩之；〔将，即亮翻。骑，奇寄翻。刖，音月。〕进向长安，以梁王挺为前锋大都督。〔挺，虎之子也。〕生遣将军郭权帅鲜卑涉踭众二万为前锋以拒之，〔帅，读曰率。踭，公回翻。〕生将大军继发，军于蒲阪。权与挺战于潼关，大破之，挺及丞相左长史刘隗皆死，〔此刘隗，意即自晋奔赵者。〕虎还奔渑池，〔渑，弥兖翻。〕枕尸三百余里。〔枕，职任翻。〕鲜卑潜与虎通谋，反击生。生不知已死，惧，单骑奔长安。权收余众，退屯渭汭。〔孔安国曰，水北曰汭。杜预曰，水之隈曲曰汭，音如锐翻。〕生遂弃长安，匿于鸡头山。〔张守节曰：括地志云：鸡头山在成州上禄县东北二十里，在长安西南九百六十里。郦道元云：盖大陇山异名也。后汉书，隗嚣使王孟塞鸡头道，即此也。按原州平高县西百里亦有笄头山，在长安八百里。〕将军蒋英长安拒守，虎进兵击英，斩之。生麾下斩生以降；权奔陇右。
虎分命诸将屯汧、陇，〔汧，苦坚翻。〕遣将军麻秋讨蒲洪。〔风俗通，麻，齐大夫麻婴之后。〕洪帅户二万降于虎，〔帅，读曰率。降，户江翻。〕虎迎拜洪光烈将军、〔前此未有光烈将军号，石虎创置也。〕护氐校尉。〔汉有护羌校尉，虎以此官授洪，使之监护群氐。〕洪至长安，说虎徙关中豪杰及氐、羌以实东方，〔说，输芮翻。〕曰：「诸氐皆洪家部曲，洪帅以从，谁敢违者！」虎从之，徙秦、雍民及氐、羌十余万户于关东。〔雍，于用翻。〕以羌帅姚弋仲为奋武将军、西羌大都督，使帅其众数万徙居清河之滠头。〔羌帅，所类翻。滠，日涉翻。水经注：清河过广川县东，水侧有羌垒，姚氏之故居也。为姚弋仲父子自滠头起兵张本。〕
虎还襄国，大赦。赵主弘命虎建魏台，一如魏武王辅汉故事。
慕容皝初嗣位，用法严峻，国人多不自安，主簿皇甫真切谏，不听。
皝庶兄建威将军翰、母弟征虏将军仁，有勇略，屡立战功，得士心；季弟昭，有才艺；皆有宠于廆。皝忌之，翰叹曰：「吾受事于先公，不敢不尽力，幸赖先公之灵，所向有功，此乃天赞吾国，非人力也。而人谓吾之所办，以为雄才难制，吾岂可坐而待祸邪！」乃与其出奔段氏。段辽素闻其才，冀收其用，甚爱重之。
仁自平郭来奔丧，〔汉志，平郭县属辽东郡；晋省。晋东夷校尉治襄平，崔毖之败，慕容廆以仁镇辽东，治平部。〕谓昭曰：「吾等素骄，多无礼于嗣君，嗣君刚严，无罪犹可畏，况有罪乎！」昭曰：「吾辈皆体正嫡，于国有分。〔昭自谓与仁皆正室之子，分可以得国也。分，扶问翻。〕兄素得士心，我在内未为所疑，伺其间隙，除之不难。兄趣举兵以来，〔伺，相吏翻。间，古苋翻。趣，读曰促。〕我为内应，事成之日，与我辽东。男子举事，不克则死，不能效建威偷生异域也。」仁曰：「善！」遂还平郭。闰月，仁举兵而西。
或以仁、昭之谋告皝，皝未之信，遣使按验。仁兵已至黄水，〔黄水，即潢水，在棘城东北，距唐营州四百里。据载记，黄水当在汉辽东郡险渎县。〕知事露，杀使者，还据平郭。皝赐昭死。遣军祭酒封奕慰抚辽东。以高诩为广武将军，将兵五千与庶弟建武将军幼、稚、广威将军军、宁远将军汗、司马辽东佟寿共讨仁。与仁战于汶城北，〔佟，徒冬翻，姓也。汶，汉古县，属辽东郡；前书作「文」。〕皝兵大败，幼、稚军皆为仁所获；寿尝为仁司马，遂降于仁。〔降，户江翻；下同。〕前大农孙机私举辽东城以应仁。〔孙机，盖王官之避地辽东者。辽东城，即襄平城。〕封奕不得入，与汗俱还。东夷校尉封抽、护军平原乙逸、〔乙，姓也；逸，名也。姓谱：商汤字天乙，支孙以为氏。〕辽东相太原韩矫皆弃城走，于是仁尽有辽东之地；段辽及鲜卑诸部皆与仁遥相戚援。皝追思皇甫真之言，以真为平州别驾。〔皝领平州史，以真为别驾。〕
  </div>
  <div class="pagination">
   <a href="资治通鉴注_page91.html">
    上一页
   </a>
   <span>
    ...
   </span>
   <a href="资治通鉴注_page87.html">
    87
   </a>
   <a href="资治通鉴注_page88.html">
    88
   </a>
   <a href="资治通鉴注_page89.html">
    89
   </a>
   <a href="资治通鉴注_page90.html">
    90
   </a>
   <a href="资治通鉴注_page91.html">
    91
   </a>
   <span class="current-page">
    92
   </span>
   <a href="资治通鉴注_page93.html">
    93
   </a>
   <a href="资治通鉴注_page94.html">
    94
   </a>
   <a href="资治通鉴注_page95.html">
    95
   </a>
   <a href="资治通鉴注_page96.html">
    96
   </a>
   <a href="资治通鉴注_page97.html">
    97
   </a>
   <span>
    ...
   </span>
   <a href="资治通鉴注_page93.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
