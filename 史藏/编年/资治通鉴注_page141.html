<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 141 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 141 页/共 334 页</h1>
    <div class="content">辛酉，攸之遣辅国将军孙同等继东下。攸之遗道成书，〔遗，于季翻。〕以为：「少帝昏狂，〔少，诗照翻。〕直与诸公密议，共白太后，下令废之；柰何交结左右，亲行弒逆；乃至不，殡流虫在户﹖凡在臣下，谁不惋骇！又，移易朝旧，〔朝旧，谓朝廷旧臣也。惋，乌贯翻。朝，直遥翻；下同。〕布置亲党，宫合管钥，悉关家人。吾不知子孟、孔明遗训固如此乎！〔霍光，字子孟；诸葛亮，字孔明。〕足下既有贼宋之心，吾宁敢捐包胥之节邪！」〔申包胥乞秦师以存楚，事见左传。〕朝廷闻之，忷惧。〔忷，许拱翻。
丁卯，道成入守朝堂，命侍中萧嶷代镇东府，〔嶷，鱼力翻。〕抚军行参军萧映镇京口。映，嶷之弟也。戊辰，内外纂严。己巳郢州刺史武陵王赞为荆州刺史。庚午，以右卫将军黄回为郢州刺史，督前锋诸军以讨攸以。
初，道成以世子赜为晋熙王燮长史，行郢州事，修治器械以备攸之。〔道成烎桂阳之难，进爵县公，以赜为世子。赜，士革翻。治，直之翻。〕及征燮为扬州，以赜为左卫将军，与燮俱下。刘怀珍言于道成曰：「夏口冲要，宜得其人。」道成与赜书曰：「汝既入朝，当须文武兼资与汝意合者，委以后事。」赜乃荐燮司马柳世隆自代。道成以世隆为武陵王赞长史，行郢州事。赜将行，谓世隆曰：「攸之一旦为变，焚夏口舟舰，〔夏，户雅翻。舰，户黯翻。〕沿流而东，不可制也。若得攸之留攻郢城，必未能猝拔。君为其内，破之必矣。」及攸之起兵，赜行至寻阳，未得朝廷处分，〔处，昌吕翻。分，扶问翻。〕众欲倍道趋建康，〔趋，七喻翻。〕赜曰：「寻阳地居中流，密迩畿甸。若留屯湓口，内藩朝廷，外援夏首，〔夏首，即夏口。〕保据形胜，控制西南，今日会此，天所置也。」或以为湓口城小难固，左中郎将周山图曰：「今据中流，为四方势援，不可以小事难之；苟众心齐一，江山皆城隍也。」庚午，赜奉燮镇湓口；赜悉以事委山图。山图断取行旅船板以造楼橹，立水栅，〔断，丁管翻。立栅于水中曰水栅。〕旬日皆办。道成闻之，喜曰：「赜真我子也！」以赜为西讨都督，赜启山图为军副。时江州刺史邵陵王友镇寻阳，赜公为寻阳城不足固，表移友同镇湓口，〔寻阳时治柴桑，今江州德化西南九十里有柴桑山。湓口在德化县西一里。江州治德化，盖近湓口古城处。〕留江州别驾豫章胡谐之守寻阳。
湘州刺史王蕴遭母丧罢归，至巴陵，与沈攸之深相结。〔巴陵距江陵四百余里，盖使命往来，深相结也。〕时攸之未举兵，蕴过郢州，郄因萧赜出吊作难，据郢城。赜知之，不出。还，至东府，又欲因萧道成出吊作，茌道成又不出。〔作难者，欲杀之也。难，乃旦翻。〕蕴乃与袁粲、刘秉密谋诛道成，将帅黄回、任候伯、孙昙瓘、王宜兴、卜伯兴等皆与通谋。〔将，即亮翻。帅，所类翻。任，音壬。昙，徒含翻。〕伯兴、天与之子也。〔卜天与死于元凶劭之难。〕
道成初闻攸之事起，自往诣粲，粲辞不见。通直郎袁达谓粲，「不宜示异同」，〔通直郎，通直散骑侍郎也。晋武帝置员外散骑侍郎，元帝泰兴二年，使二人与散骑侍郎同员直，故谓之通直散骑侍郎也。〕粲曰：「彼若以主幼时艰，与桂阳时不异，〔谓桂阳王休范反时也。〕劫我入台，我何辞以拒之！一朝同止，欲异得乎！」道成乃召褚渊，与之连席，每事必引渊共之。〔果如袁粲所料。〕时刘韫为领军将军，入直门下省；〔考异曰：南齐书，「韫」作「韬」，今从宋书、南史。〕卜伯兴为直合，黄回等诸将皆出屯新亭。〔将，即亮翻。〕
初，褚渊为卫将军，遭母忧去职，朝廷敦迫，不起。粲素有重名，自往譬说，〔譬说，犹说谕也。说，输芮翻。〕渊乃从之。及粲为尚书令，曹母忧，渊譬说恳至，粲遂不起，渊由是恨之。〔渊之恨粲，以其夺己志而使之失为子之道也。而杀粲以倾宋，又失为臣之节。曰忠与孝，二者渊胥失焉。〕及沈攸之事起，道成与渊议之。渊曰：「西夏衅难，事必无成，〔夏，户雅翻。衅，许觐翻。难，乃旦翻。〕公当先备其内耳。」〔谓备袁粲等也。〕粲谋既定，将以告渊；众谓渊与道成素善，不可告。粲曰：「渊与彼唯善，岂容大作同异！今若不告，事定便应除之。」乃以谋告渊，〔袁粲犹以故意待褚渊也。〕渊即以告道成。
道成亦先闻其谋，遣军主苏烈、薛渊、太原王天生将兵助粲守石头。薛渊固辞，道成强之，〔将，即亮翻。强，其两翻。〕渊不得已，涕泣拜辞。道成曰：「卿近在头，日夕去来，何悲如是，且又何辞﹖」渊曰：「不审公能保袁公共为一家否﹖」今渊往，与之同则负公，不同则立受祸，何得不悲！」道成曰：「所以遣卿，正为能尽临事之宜，使我无西顾之忧耳。〔石头在台城西，故云然。为，于伪翻。〕但当努力，无所多言。」渊，安都之从子也。〔从，才用翻。〕道成又以骁骑将军王敬则为直合，〔骁，坚尧翻。骑，奇寄翻。〕与伯兴共总禁兵。
粲谋矫太后令，使韫、伯兴帅宿卫兵攻道成于朝堂，〔帅，读曰率；下同。朝，直遥翻。〕回等帅所领为应。刘秉、任候伯等并赴石头，本期壬申夜发，秉恇扰不知所为，晡后即束装；临去，啜羹，写胸上，手振不自禁。〔恇，去王翻。振当作震，战也，动也。禁，音居吟翻，胜也。〕尽室奔石头，部曲数百，赫奕满道。既至，见粲，粲惊曰：「何事遽来﹖今败矣！」〔秉奔石头，则事大露，故云必败。〕秉曰：「得见公，万死何恨！」孙昙瓘闻之，亦奔石头。丹阳丞王逊等走告道成，事乃大露。逊，僧绰之子也。〔王僧绰柄用于元嘉之季。〕
道成密使人告王敬则。时合已闭，敬则欲开合出，卜伯兴严兵为备，敬则乃锯所止屋壁得出，至中书省收韫。韫已成严，〔严，装也；成严，谓装束已成，俟期而发也。〕列烛自照。见敬则猝至，惊起迎之，曰：「兄何能夜顾﹖」敬则河之曰：「小子那敢作贼！」韫抱敬则，敬则拳殴其颊仆地而杀之，〔呵，虎何翻。殴，乌口翻。〕又杀伯兴、〔卜伯兴父子俱死于刘氏之难。〕苏烈等，据仓城拒粲。〔仓城，石头仓城。〕王蕴闻秉已走，叹曰：「事不成矣！」狼狈帅部曲数百向石头。〔帅，读曰率；下同。考异曰：宋书云：「齐王使蕴募人，已得数百。」宋略云：「是夕征其私众，倏忽之间，被甲数百，莫知所从。」出按道成索已疑蕴，必不使之募兵。宋略近是也。〕本期开南门，时暗夜，薛渊据门射之。〔射，而亦翻。〕蕴谓粲已败，即散走。
道成遣军主会稽戴僧静帅数百人向石头助烈等，〔会，工外翻。〕自仓门得入，与之并力攻粲。孙昙瓘骁勇善战，台军死者百余人。王天生殊死战，自亥至丑，戴僧静分兵攻府西门，焚之。粲与秉在城东门，见火起，欲还赴府。秉与二子齢、陔踰城走。〔俣，宇矩翻、陔，柯开翻。〕粲下城，列烛自照，谓其子最曰：「本知一木不能止大厦之崩，但以名义至此耳。」僧静乘暗踰城独进，最觉有异人，以身卫粲，僧静直前斫之。粲谓最曰：「我不失忠臣，汝不失孝子！」遂父子俱死。〔考异：南史云：「僧静奋刀直前，欲斩之。子最叫抱父乞先死，兵士人人莫不陨涕。粲曰：『我不失忠臣，汝不失孝子。』仍求笔作云：『臣义奉大宋，策名两毕。今便归魂坟陇，永就山丘。』僧静乃并斩之。」按时僧静掩粲不备，挺身直往，安肯容粲作启，从容如此。宋书皆无此等事。今不取。〕百姓哀之，谣曰：「可怜石头城，宁为袁粲死，不作褚渊生！」刘秉父子走至额檐湖，〔萧子显齐书作「雒檐湖」。澹，余廉翻。〕追执，斩之，任候伯等并乘船赴石头，既至，台军已集，不得入，乃驰还。
黄回严兵期，诘旦，帅所领从御道直向台门攻道成。〔诘，去吉翻。帅，读曰率。〕闻事泄，不敢发道成抚之如旧。王蕴、孙昙瓘皆逃窜，先捕得蕴，斩之，其余粲党皆无所问。
粲典签莫嗣祖为粲、秉宣通密谋，道成召诘之，曰：「袁粲谋反，何不启闻﹖」嗣祖曰：「小人无识，但知报恩，何敢泄其大事！今袁公已死，义不求生。」蕴嬖人张承伯藏匿蕴。道成并赦而用之。〔史言萧道成能缒怨录才。嬖，卑义翻，又博计翻。〕
粲简淡平素，而无经世之才；好饮酒；喜吟讽，〔好，呼到翻。喜，许记翻。〕身居剧任，不肯当事；主事每往谘决，〔主事，事书省主事也，尚书诸曹各有主事。〕或高咏对之。闲居高卧，门无杂宾，物情不接，故及于败。
裴子野论曰：袁景倩，民望国华，〔袁粲，字景倩。〕受付托之重；智不足以除奸，权不足以处变，〔处，昌吕翻。〕萧条散落，危不而扶。及九鼎既轻，三才将换，区区斗城之里，〔斗城，言城如斗大也。〕出万死而不辞，盖蹈匹夫之节而无栋梁之具矣。〔裴子野之论，有春秋责备贤者之意，故通鉴取之。〕
20甲戌，大赦。
21乙亥，以尚书仆射王僧虔为左仆射，新除中书令王延之为右仆射，度支尚书张岱为吏部尚书，〔度，徒洛翻。〕吏部尚书王奂为丹杨尹。延之，裕之孙也。
刘秉弟遐为吴郡太守。司徒右长史张緕，永之子也，〔张永历事文、武、明三帝。緕，古回翻。〕遭父丧在吴，家素豪盛，萧道成使緕伺间取遐。〔间，古苋翻。〕会遐召緕诣府，緕帅部曲十余人直入斋中，执遐，斩之，〔帅，读曰率。〕郡中莫敢动。道成闻之，以告緕从父领军冲，冲曰：「緕以百口一掷，出手得卢矣。」〔从，才用翻。樗蒲，得卢者胜。〕道成即以緕为吴郡太守。
道成移屯阅武堂，犹以重兵付黄回使西上，而配以腹心。〔配以腹心，所以防回也。上，时掌翻。〕回素与王宜兴不协，恐宜兴反告其谋，闰月，辛巳，因事收宜兴，斩之。诸将皆言回握强兵必反，〔将，即亮翻；下同。〕宁朔将军桓康请独往刺之，〔刺，七亦翻。〕道成曰：「卿等何疑！彼无能为也。」〔史言道成才识雄于一时。〕
沈攸之遣中兵参军孙同等五将以三万人为前驱，司马刘攘兵等五将以二万人次之；又遣中兵参军王灵秀等四将分兵出夏口，据鲁山。癸巳，攸之至夏口，〔考异曰，沈约齐纪：「十一月攸之遂谋为乱张敬儿遣使诣攸之庆冬，攸之呼使人于密室谓之曰：『奉皇太后令，得袁司徒、刘丹阳诸人书，呼我速下；可令雍州知此意。』答敬儿书：『信口一二，』而封鸡毛、桃耳数物置函中。敬儿贺冬使即乘驿白公。十二日壬辰，攸之遣孙同等先发。十七日丁酉，张敬儿使至。十八日戊戌，公率众入镇朝堂。闰月十四日癸巳，攸之至夏口。」按是岁宋历闰十二月庚辰朔，魏历闰十一月庚戌朔；然则冬至必在十一月晦。攸之对敬儿贺冬使者犹隐秘，岂可十二日已发兵东下乎！又，攸之若十二日已举兵于江陵，岂可六十余日始至夏口！又宋顺帝纪：「十二月，攸之反。丁卯，齐王入守朝堂。」丁卯乃十二月十八日也。「闰月癸巳，攸之围郢城。」攸之传：「十一月反，十二月十二日，遣孙同等东下，闰月十四日至夏口。」宋略：「十二月，沈攸之作乱。丁卯，萧道成入屯朝堂。闰月癸巳，攸之师及郢州。」南齐高帝纪：「十二月，攸之举兵。乙卯，太祖入居朝堂。」诸书大抵略相符合，惟齐纪不同；盖齐纪之误，今不取。〕自恃兵强，有骄色。以郢城弱小，不足攻，云「欲问讯安西」，暂泊黄金浦，〔时武陵王赞盖以安西将军镇郢。黄金浦在鹦鹉洲上，相传以为吴将黄盖屯兵于此，得名。〕遣人告柳世隆曰：「被太后令，当暂还都。〔被，皮义翻。〕卿既相与奉国，想得此意。」世隆曰：「东下之师，久承声问。郢城小镇，自守而已。」宗俨之劝攸之攻郢城；臧寅以为：「郢城兵虽少而地险，〔少，诗沼翻。〕攻守势异，非旬日可拔。若不时举，〔孟子曰：以万乘之国，伐万乘之国，五旬而举之。战国策：白起一战而举鄢郢。举，拔也。〕挫锐损威。今顺流长驱，计日可捷。倾根本，郢城岂能自固！」攸之从其计，欲留偏师守郢城，自将大众东下。〔将，即亮翻。〕乙未，将发，柳世隆遣人于西渚挑战，〔鹦鹉洲之西渚。挑，徒了翻。〕前军中兵参军焦度于城楼上肆言骂攸之，且秽辱之。攸之怒，改计攻城，令诸军登岸烧郭邑，筑长围，昼夜攻战。世隆随宜拒应，攸之不能克。
道成命吴兴太守沈文秀〔【张：「秀」作「季」；下同。】〕督吴、钱唐军事。〔五代史志曰：余杭郡钱唐县，旧置钱唐郡，盖此时置也。〕文秀收攸之弟新安太守登之，诛其宗族。〔沈攸之杀沈庆之，文秀因事以报父仇。〕
22乙未，以后军将军杨运长为宣城太守；于是太宗嬖臣无在禁省者矣。〔嬖，卑义翻。又，博计翻。〕
沈约论曰：夫人君南面，九重奥绝，〔重，直龙翻。〕陪奉朝夕，义隔卿士，阶闼之任，宜有司存。既而恩以狎生，信由恩固，无可惮之姿，有易亲之色。〕，易，以豉翻。〕孝建、泰始，主威独运，而刑政纠杂，理难遍通，耳目所寄，事归近习。及觇欢愠，候惨舒，动中主情，举无谬旨；〔觇，丑廉翻，又丑艳翻。中，竹仲翻。〕人主谓其身卑位薄，以为权不得重。曾不知鼠凭社贵，狐藉虎威，〔汉中山靖王胜曰：社鼠不熏，所托者然也。楚江乙曰：虎求百兽而食之，得狐。狐曰：「子无食我！天帝使我长百兽。子以我为不信，吾为子筅行，子随我后，百兽见我而敢不走乎！」虎以为然，遂与之行；兽见之皆走。虎不知百兽畏己而皆走也，以为畏狐也。〕外无逼主之嫌，内有专用之鹈，势倾天下，未之或悟。及太宗晚运，虑经盛衰，权幸之徒，慑惮宗戚，〔慑，之涉翻。〕欲使幼主孤立，永窃国权，构造同异，与树祸隙，帝弟宗王，相继屠剿。〔谓杀建安诸王也。剿，子小翻。〕宝祚夙倾，实由于此矣。
23辛丑，尚书左丞济阳江谧建议假萧道成黄钺，〔济，子礼翻。〕从之。
24加北秦州刺大武都王杨文度都督北秦、雍二州诸军事，以龙骧耐军杨文弘为略阳太守。〔雍，于用翻。骧，思将翻。〕壬寅，魏皮欢喜拔葭芦，斩文度。魏以杨难当族弟广香为阴平公、葭芦戍主，仍诏欢喜筑骆谷城。文弘奉表谢罪于魏，遣子苟奴入侍。魏以文弘为南秦州刺史、武都王。
25乙巳，萧道成出顿新订，谓骠骑参军江淹曰：〔道成为骠骑大将军，以淹为参军。骠，匹妙翻。骑，奇寄翻；下同。〕「天下纷纷，君谓何如﹖」淹曰：「成败在德，不在众寡。公雄武有奇略，一胜也；宽容而仁恕，二胜也；贤能毕力，三胜也；民望所归，四胜也；奉天子以伐叛逆，五胜也。彼吉锐而器小，一败也；有威而无恩，二败也；士卒解体，三败也；搢绅不怀，四败也；悬兵数千里而无同恶相济，五败也：虽豺狼十万，终为我获。」道成笑曰：「君谈过矣。」南徐州行事刘善明言于道成曰：「攸之收众聚骑，造舟治械，苞藏祸心，于今十年。〔明帝泰始五年，沈攸之刺郢州己怀异志，至是适十年。治，直之翻。〕性既险躁，才非持重；〔躁，则到翻。〕而起逆累旬，迟回不进。一则暗于兵机，二则人情离怨，三则有掣肘之患，〔掣，昌列翻。〕四则天夺其魄。未虑其剽勇轻速，〔剽，匹妙翻。〕掩袭未备，决于一战；今六帅齐奋，诸侯同举，此笼中之鸟耳。」萧赜问攸之于周山图，山图曰：「攸之相与邻乡，〔攸之，吴兴人，而山图义兴人，故曰邻乡。〕数共征伐，〔数，所角翻。〕颇悉其人，性度险刻，士心不附。今顿兵坚城之下，适所以为离散之渐耳。」
二年〔（戊午，四七八）〕
1春，正月，己酉朔，百官戎服入朝。〔朝，直遥翻。〕
沈攸之尽锐攻郢城，柳世隆乘间屡破之。〔间，古苋翻。〕萧赜遣军主桓敬等八军据西塞〔西塞山在今武昌县东百三十里，界于两山之间。土俗编曰：吴、楚旧境分界于此。〕为世隆声援。
攸之获郢府法曹南乡范云，使送书入城，饷武陵王赞犊一暦，〔暦，苦江翻。〕柳世隆鱼三十尾，皆去其首。〔去，羌吕翻。〕城中欲杀之，云曰：「老母弱弟，悬命沈氏，若违其命，祸必及亲；今日就戮，甘心如荠。」〔诗谷风：谁谓荼苦，其甘如荠。此谓甘心就死，如茹荠也。荠，齐礼翻。〕乃赦之。
攸之遣其将皇甫仲贤向武昌，中兵参军公孙方平向阳。武昌太守臧涣降于攸之，西阳太守王毓奔湓城。〔将，即亮翻。降，户江翻。湓，蒲奔翻。〕方平据西阳，豫州刺史刘怀珍遣建宁太守张谟等将万人击之，〔豫州有建宁左郡，孝武大明八年，省郡为建宁左县，属西阳邵，寻复为郡；盖皆蛮左所居地也。五代志：永安郡麻城县有梁北西阳县，又有建宁郡。将，即亮翻。〕辛酉，方平败走。平西将军黄回等军至西阳，泝流而进。〔泝，苏故翻。〕
攸之素失人情，但劫以威力。初发江陵，已有逃者；及攻郢城，三十余日不拔，逃者稍多；攸之日夕乘马历营抚慰，而去者不息。攸之大怒，召诸军主曰：「我被太后令，〔被，皮义翻。〕建义下都。大事若克，白纱帽共着耳；〔着，则略翻。〕如其不振，朝廷自诛我百口，不关余人。比军人叛散，〔比，毗至翻。〕皆卿等不以为意。我亦不能问叛身，自今军中有叛者，军主任其罪。」〔任，音壬。〕于是一人叛，遣人追之，亦去不返，莫敢发觉，咸有异计。
刘攘兵射书入城请降，〔射，而亦翻。〕柳世隆开门纳之；丁卯夜，攘兵烧营而去。军中见火起，争弃甲走，将帅不能禁。〔将，即亮翻。帅，所类翻。〕攸之闻之，怒，衔须咀之，〔自咀其须，怒之甚也。须，与须同。咀，音在吕翻，嚼也。〕收攘兵兄子天赐、女伲张平虏，斩之。向旦，攸之帅众过江，至鲁山，〔大别山，一名鲁山，在今汉阳军沔阳县东一里，江水径其南，汉水从西北来注之。帅，读曰率。〕军遂大散，〔考异曰：宋略云：「甲辰，攸之众溃，西逃；乙巳，华容民斩其首。」按是月己酉朔，无甲辰、乙巳。〕诸将皆走。臧寅曰：「幸其成而缒其败，吾不忍为也！」乃投水死。攸之犹有数十骑自随，宣令军中曰：「荆州城中大有钱，可相与还取以为资粮。」郢城未有追军，而散军畏蛮抄，〔此蛮即缘沔而居者。骑，奇寄翻。抄，楚交翻。〕更相聚结，可二万人，随攸之还江陵。
张敬儿既斩攸之使者，即勒兵；侦攸之下，遂袭江陵。〔侦，丑正翻，候也。〕攸之使子元琰与兼长史江乂、别驾傅宣共守江陵城。敬儿至沙桥，观望未进。城中夜闻鹤唳，谓为军来，乂、宣开门出走，吏民崩溃。元琰奔宠洲，〔宠洲近乐乡。杨正衡晋书音义曰：宠，力董翻。〕为人所杀。敬儿至江陵，〔考异曰：宋略云：「辛未，敬儿克江陵」按己巳，攸之以敬儿据城走死，抔容敬儿至辛未乃入城也。〕诛攸之二子、四孙。
攸之将至江陵百余里，闻城已为敬儿所据，士卒随之者皆散。攸之无所归，与其子文和走至华容界，皆缢于栎林；〔栎，郎狄翻，木名，柞属。〕己巳，村民斩首送江陵。敬儿擎之以楯，覆以青伞，〔楯，食尹翻。覆，敷又翻。伞，苏旰翻，盖也。〕徇诸市郭，乃送建康。敬儿诛攸之亲党，收其财物数十万，皆以入私。
初，仓曹参军金城边荣，为府录事所辱，攸之为荣鞭杀录事。〔为，于伪翻。〕及敬儿将至，荣为留府司马，或说之使诣敬降，〔说，输芮翻。〕荣曰：「受沈公厚恩，共如此大事，一朝缓急，便易本心，吾不能也。」城溃，军一执以见敬儿，敬儿曰：「边公何不早来！」荣曰：「沈公见留守城，不忍委去；本不祈生，〔祈，求也，告也。〕何须见问！」敬儿曰：「死何难得！」命斩之。荣欢笑而去。荣客太山程邕之孢荣曰：「与边公周游，不忍见边公死，乞先见杀。」兵人不得行戮，以白敬儿，敬儿曰：「求死甚易，何为不许！」先杀邕之，然后及荣，军人莫不垂泣。〔易，以豉翻。士为知己死，边荣、程邕之俱有焉。〕孙同、宗俨之等皆伏诛。〔宗俨之与臧寅劝攸之举兵，孙同为军锋。〕
丙子，解严，以侍中柳世隆为尚书右仆射，萧道成还镇东府。丁丑，以右〔【章：甲十一行本「右」作「左」；乙十一行本同；张校同。】〕卫将军萧赜为江州刺史，侍中萧嶷为中领军。〔赜，士革翻。嶷，鱼力翻。〕二月，庚辰，以尚书左仆射王僧虔为尚书令，右仆射王延之为左仆射。癸未，加萧道成太尉、都督南徐等十六州诸军事，〔萧子显齐书：都督南徐、南兖、徐、兖、青、冀、司、豫、荆、雍、襄、郢、梁、益、广、越十六州。〕以卫将军褚渊为中书监、司空。道成表送黄钺。〔上流已定，故表还黄钺。〕
吏部郎王俭，僧绰之子也，神彩渊旷，好学博闻，少有宰相之志，时论亦推许之。道成以俭为太尉右长史，〔太尉府时置左、右长史。少，诗照翻。相，息亮翻。〕待遇隆密，事无大小专委之。
2丁亥，魏主如代汤泉；〔此魏代都之汤泉也；言代汤泉者，以别下洛县桥山之汤泉。魏土地记曰：代城北九十里有桑干城，城西渡桑干水，去城十里，有温汤，疗疾有验。又下洛县西南四十里有桥山，下有温泉。〕癸卯，还。
3宕昌王弥机初立。三月丙子，魏遣使拜弥机征南大将军、梁．益二州牧、河南公、宕昌王。〔宕，徒浪翻。使，疏吏翻。〕
4黄回不乐在郢州，〔乐，音洛。〕固求南兖，遂帅部曲辄还；〔帅，读曰率。〕辛〔【严：「辛」改「己」。】〕卯，改都督南兖等五州诸军事、南兖州刺史。〔黄回，刃在其颈，乃辄东还，此送死也。〕
5初，王蕴去湘州，湘州刺史南阳王翙未之镇，〔翙，明帝子也；音呼会翻。〕长沙内史庾佩玉行府事。翙先遣中兵参军韩幼宗将兵戍湘州，与佩玉不相能。及沈攸之反，两入互相疑，佩玉袭杀幼宗。黄回至郢州，遣辅国将军任候伯行湘州事；候伯辄杀佩玉，冀以自免。〔任候伯、黄回皆与袁、刘同谋。任，音壬。〕湘州刺史吕安国之镇，萧道成使安国诛候伯。
6夏，四月，甲申，魏主如崞山；丁亥，还。〔还，从宣翻，又如字。〕
7萧道成以黄回终为祸乱；回有部曲数千人，欲遣收，恐为乱。辛卯，召回入东府。至，停外斋，使桓康将数十人，数回罪而杀之，并其子竟陵相僧念。〔道成翦除异己，至是尽矣。数，所具翻。相，息亮翻。〕
甲午，以淮南、宣城二郡太守萧映行南兖州事，仍以其弟晃代之。〔淮南、宣城逼近京邑，故道成不以授他人。〕
8五月，魏禁皇族、贵戚及士民之家不顾氏族，下与非类婚偶；犯者以违制论。
9魏主与太后临虎圈，〔圈，求远翻。〕有虎逸，登阁道，几至御座，侍卫皆惊靡；〔几，居希翻。靡，披靡也。〕吏部尚书王叡执戟御之，太后称以为忠，亲任愈重。〔史言冯后假公义以成其私。〕
10六月，丁酉，以辅国将军杨文弘为北秦州刺史、武都王。
庚子，魏皇叔若卒。
12萧道成以大明以来，公私奢侈，秋，八月，奏罢御府，〔御府令，自汉以来有之，汉属少府，晋属光禄勋。据宋纪，世祖大明四年，改细作署令为左右御府令。〕省二尚方雕饰器玩；辛卯，又奏禁民间华伪杂物，凡十七条。〔按萧子显齐书，表禁：不得以金银为箔；马乘具不得金银度；不得织成绣裙；道路不得着锦履；不得用红色为幡盖衣服；不得剪彩帛为杂花；不得以绫作杂服饰；不得打鹿行锦及局脚柽柏床牙，箱笼杂物；彩帛作屏障；锦缘荐席；不得私作器仗；不得以七宝饰乐器；又诸杂饰物不得以金银为花兽；不得辄铸金铜为像：皆颁墨敕，凡十七条。〕
13乙未，以萧赜为领军将军，萧嶷为江州刺史。
14九月，乙巳朔，日有食之。
15萧道成欲引时贤参赞大业，夜，召骠骑长史谢朏，屏人与言，久之，朏无言；唯二小儿捉烛，道成虑朏难之，乃取烛遣儿，朏又无言；道成乃呼左右。朏，庄之子也。〔朏，敷尾翻。屏，必郢翻。捉，执也，持也。谢庄见一百三十卷明帝泰始元年。道成为骠骑大将军，长史亦其府官也。〕
太尉右长史王俭知其指，他日，请间言于道成曰：「功高不赏，古今非一。以公今日位地，欲终北面，可乎﹖」道成正色裁之，而神采内和。俭因曰：「俭蒙公殊盼，所以吐所难吐；何赐拒之深！宋氏失德，非公岂复宁济！但人情浇薄，不能持久；公若小复推迁，则人望去矣。〔复，扶又翻。〕岂唯大业永沦，七尺亦不可得保。」〔七尺，谓七尺之躯也。〕道成曰：卿言不无理。」俭曰：「公今名位，故是经常宰相，宜礼绝群后，微示变革。当先令褚公知之，俭请衔命。」道成曰：「我当自往。」经少日，道成自造褚渊，款言移晷。〔少，诗沼翻。造，七到翻。晷，居洧翻，日影也。〕乃谓曰：「我梦应得官。」渊曰：「今授始尔，〔谓方加太尉、都督也。〕恐一二年间未容使移；且吉梦未必应在旦夕。」道成还，以告俭。俭曰：「褚是未达理耳。」俭乃唱议加道成太傅，假黄钺，使中书舍人虞整作诏。
道成所亲任遐曰：〔任，音壬。〕「此大事，应报褚公。」道成曰：「褚公不从，柰何﹖」遐曰：彦回惜身保妻子，非有奇才异节；遐能制之。」渊果无违异。〔褚渊，字彦回。史言褚渊之为人，人皆得而侮薄之。〕
丙午，诏进道成假黄钺、大都督中外诸军事、太傅、领扬州牧，剑履上殿，入朝不趋，赞拜不名，使持节、太尉、骠骑大将军、录尚书、南徐州刺史如故。〔使，疏吏翻。〕道成固辞殊礼。〔剑履上殿、入朝不趋、赞拜不名，皆殊礼也。〕
16以扬州刺史晋熙王燮为司徒。
17戊申，太傅道成以萧映为南兖州刺史。冬，十月，丁丑，以萧晃为豫州刺史。
18己卯，获孙昙瓘，杀之。〔石头之祸，昙瓘逃去。昙，徒含翻。〕
19魏员外散骑常侍郑羲来聘。
20壬寅，立皇后谢氏。后，庄之孙也。
21十一月，癸亥，临澧侯刘晃坐谋反，与其党皆伏诛。晃，秉之从子也。〔沈约志：临澧县，晋武帝太康四年立，属天门郡。澧，音礼。〕
22甲子，徙南阳王翙为随郡王。〔翙，呼会翻。〕
23魏冯太后忌青州刺史南郡王李惠，〔高祖之母，惠女也，故忌之。〕诬云惠将南叛；十二月，癸巳，诛惠及妻并其子弟。太后以猜嫌所夷灭者十余家，而惠所历皆有善政，魏人尤冤惜之。
24尚书令王僧虔奏以「朝廷礼乐，多违正典。大明县即以宫县合和转拂，〔晋志曰：鼙舞未详所起，然汉代已施于宴享矣；傅毅、张衡所赋，皆其事也。旧曲有五篇：一，关东有贤女；二，章和二年中；三，乐久长；四，四方皇；五，殿前生桂树；其辞尽亡。魏作新歌五篇。泰始中又别制新歌，皆易其曲名。拂舞出自江左，旧云吴舞；检其歌，非吴辞也；亦陈于殿庭。杨泓序曰：自到江南见白符舞，或言白凫鸠舞，云有此来数十年矣。察其辞旨，乃是吴人患孙皓虐政，思属晋也。其曲有：白鸠、济济、独禄、碣石、淮南王五篇。余观其辞过魏、晋诸公所作歌辞远甚，但失之凄楚，非治世之音耳。县，读曰悬。鞞，与鼙同。〕节数虽会，虑乖雅体。又，今之清商，实由铜爵，三祖风流，遗音盈耳，京、洛相高，江左弥贵，〔魏太祖起铜爵台于邺，自作乐府，被于管弦，后遂置清商令以掌之，属光禄勋。三祖，谓魏太祖、高祖、烈祖也。唐会要曰：自晋播迁，古乐遂分散不存。苻坚灭凉，始得汉、魏清商之乐。〕中庸和雅，莫近于斯。而情变听移，稍复销落，十数年间，亡者将半，民间竞造新声杂曲，烦淫无极，宜命有司悉君补缀。」朝廷从之。
25是岁，魏怀州刺史高允以老疾告归乡里，寻复以安车征至平城，〔复，扶又翻。〕拜镇军大将军、中书监；固辞，不许。乘车入殿，朝贺不拜。〔朝，直遥翻。〕
资治通鉴卷第一百三十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪一〔起屠维协洽（己未），尽昭阳大渊献（癸亥），凡五年〕
〔按萧子显齐书崔祖思传：宋朝初议封太祖为梁公，祖思启太祖曰：「谶书云；『金刀利刃齐刈之。』今宜称齐，实应天命。」太祖从之，遂以齐建国。〕
太祖高皇帝〔讳道成，姓萧氏，字绍伯，小字鬬将。本居东海兰陵县中都乡中都里，晋惠帝分东海为兰陵郡．故为兰陵郡人。高祖整过江，居晋陵武进县之东城里。时寓居江左者皆侨置本土，加以南名，更为南兰陵人。整生隽，隽生乐子，乐子生承子，承之生帝。〕
建元元年〔（己未、四七）九是年四月受禅，始改元建元。〕
1春，正月，甲辰，以江州刺史萧嶷为都督荆．湘等八州诸军事荆州刺史，〔嶷，鱼力翻。〕尚书太仆射王延之为江州刺史，安南长史萧子良为督会稽等五郡诸军事、会稽太守。〔庄年已命萧映、萧晃分镇兖、豫矣。嶷，道成次子也；子良，道成之孙也。江左之势，莫重于上流，莫富于东土，故又分布子孙以居之。会，工外翻。守，式又翻。〕
初，沈攸之欲聚众，开民相告，士民坐执役者甚众；嶷至镇，一百罢遣三千余人。府州仪物，务存俭约，轻刑薄敛，〔敛，力赡翻。〕所部大悦。
2辛亥，以竟陵世子赜为尚书仆射，进号中军大将军、开府仪同三司。〔道成进爵竟陵郡公，故赜为竟陵世子。赜，七革翻。〕
3太傅道成以谢朏有重名，必欲引参佐命，以为左长史。尝置酒与论魏、晋故事，因曰：「石苞不早劝晋文，死方恸哭，方之冯异，非知机也。」〔晋文王薨，恸哭曰：「基业如此，而以人臣终乎！」冯匹劝汉光即尊位。道成言石苞不能早劝晋文为禅代之事，比之冯异劝汉光，苞非知机者也；欲以此言感动谢朏耳。朏，敷尾翻。〕朏曰：「晋文世事魏室，必将身终，北面；借使魏依唐、虞故事，亦当三让弥高。」〔言三以天下让，则节行弥高也。〕道成不悦。甲寅，以朏为侍中，更以王俭为左长史。〔更，工衡翻。〕
4丙辰，以给事黄门侍郎萧长懋为雍州刺史。〔长懋，道成嫡长孙也。〕
5二月，丙子，邵陵殇王友卒。
6辛巳，魏太皇太后及魏主如代郡温泉。
8己亥，魏太皇太后及魏主如西宫。〔西宫，魏太祖天赐元年所筑。〕
9三月，癸卯朔，日有食之。
10甲辰，以太傅为相国，总百揆，封十郡，为齐公，〔时以青州之齐郡、徐州之梁郡、南徐州之兰陵、鲁郡、琅邪、东海、晋陵、义兴、扬州之吴郡、会稽十郡封。〕加九锡；其骠骑大将军、扬州牧、南徐州刺史如故。〔骠，匹妙翻。骑，奇寄翻。〕己〔【章：甲十一行本「己」作「乙」；乙十一行本同；张校同。】〕巳，诏齐国官爵礼仪，并仿天朝。〔朝，直遥翻。〕丙午，以世子赜领南豫州刺史。
11杨运长去宣城郡还家，齐公遣人杀之。〔杨运长守宣城，见上卷宋升明元年。〕凌源令潘智与运长厚善；〔萧子显齐志：临淮郡有凌县。应邵曰：凌水出凌县西南入淮。郦道元曰：凌水出凌县，东流，径其县故城东，而东南流入淮。〕临川王绰，义庆之孙也，〔义庆，长沙王第二子，袭道规封。〕若招合内外，计多有从者。台城内人常有此心，苦无人建意耳。」智即以告齐公。庚戌，诛绰兄弟及其党与。
12甲寅，齐公受策命，赦其境，内以石头为世子宫，一如东宫。褚渊引何曾自魏司徒为晋丞相故事，求为齐官，齐公不许。以王俭为齐尚书右仆射，领吏部；俭时年二十八。
夏，四月，壬申朔，进齐公爵为王，增封十郡。〔时又增徐州之南梁、陈、颖川、陈留、南兖州之盱眙、山阳、秦、广陵、海陵、南沛等十郡。〕
甲戌，武陵王赞卒，非疾也。〔史言齐杀之。〕
丙戌，加齐王殊礼，进世子为太子。
辛卯宋顺帝下诏禅位子齐。壬辰，帝当临轩，不肯，出逃于佛盖之下，〔自晋以来，宫中有佛屋，以严事佛像，上为宝盖以覆之，宋帝逃于其下。〕王敬则勒兵殿庭，以板舆入迎帝。太后惧，自帅阉人索得之，〔帅，读曰率。阉，衣廉翻。索，止客翻。〕敬则启譬令出，引令升车。帝收泪谓敬则曰：「欲见杀乎﹖」敬则曰：「出居别宫耳。官先取司马家亦如此。」帝注而弹指曰：「愿后身世世勿复生天王家！」〔复，扶又翻。〕宫中皆哭。帝拍敬则手曰：「必无过虑，当饷辅国十万钱。」〔敬则时为辅国将军。史言帝庸闇。〕是日，百僚陪位。侍中谢朏在直，当解玺绶，阳为不知，曰：「有何公事﹖」传诏云：「解玺绶授齐王。」〔传诏，属中书舍中，出入宣传诏旨。又考南史，郡府谓之传教，天台谓之传诏。玺，斯氏翻。绶，音受。〕朏曰：「齐自应有侍中。」乃引枕卧。传诏惧，使朏称疾，欲取兼人，〔欲取兼付中者。〕朏曰：「我无疾，何所道！」遂朝服步出东掖门，仍登车还宅。〔朝，直遥翻。〕乃以王俭为侍中，解玺绶。礼毕，帝乘画轮车，〔画轮车者，车轮施文画也。晋志云：画轮车，上开四望，绿油幢，朱丝络，两箱里饰以金锦，黄金涂，五采。萧子显曰：漆画轮车，金涂校饰，如辇，微有减降。杜佑曰：晋制：驾车以采漆画轮毂，上起四夹杖，左右开四望，绿油纁朱丝青交络其上，形如辇，其下犹犊车。〕出东掖门就东邸。〔掖，音亦。〕问：「今日何不奏鼓吹﹖」左右莫有应者。右光禄大夫王琨，华之从父弟也，〔王华早入宋公霸府，元嘉初辅政。吹，尺睡翻。从，才用翻；下同。〕在晋世已为郎中，至是，攀车獭尾恸哭〔獭毛可以辟尘，故悬之于车。〕曰：「人以寿为欢，老臣以寿为戚，既不能先驱蝼蚁，〔谓不能早死也。〕及复频见此事！」鸣咽不自胜，〔复，扶又翻。胜，音升。〕百官雨泣。〔言涕泣如雨也。宋永初元年受晋禅，岁在庚申；八主，六十年而亡。〕
司空兼太保褚渊等奉玺绶，帅百官诣齐宫劝进；〔帅，读曰率。〕王辞让未受。渊从弟前安成太守照谓渊子贲曰：「司空今日何在﹖贲曰：「奉玺绶在齐大司马门。」照曰：不知汝家司空将一家物与一家，亦复何谓！」〔照，与照同，之笑翻。复，扶又翻；下乃复同。贲后辞爵庐墓，盖深感照之言也。〕甲午，王即皇帝位于南郊。还宫，大赦，改元。奉宋顺帝为汝阴王，优崇之礼，皆仿宋初。筑宫丹杨，〔丹杨，南史作「丹徒」。丹杨为是。齐史云：筑宫于丹杨故县。〕置兵守卫之。宋神主迁汝阴庙，诸王皆降为公；自非宣力齐室，余皆除国，独置南康、华容、蓱乡三国，以奉刘穆之、王弘、王无忌之后，〔王弘之后不除国，王俭佐命耳。蓱，与萍同。萍乡县，吴宝鼎二年置。宋白曰。楚昭王渡江，获萍实于此。今县北有萍实里、楚王台，因以名县。〕除国者凡二十人。二台官僚，依任摄职，〔二台，谓宋台、齐台。〕名号不同、员限盈长者，别更详议。〔长，直亮翻，多而有余也。〕
以褚渊为司徒。宾客贺者满座。褚照叹曰：「彦回少立名行，何意披猖至此！〔披猖，言披靡而猖獗也。披，普皮翻。少，诗照翻。行，下孟翻。〕门户不幸，乃复有今日之拜。使彦叵作中书郎而死，不当为一名士邪！名德不昌，乃复有期颐之寿！」〔曲礼曰：人生百年曰期颐。郑注云：期，要也；颐，养也；不知衣服食味，孝子要尽养道而已。〕渊固辞不拜。
奉朝请河东裴顗上表，数帝过恶，挂冠径去；帝怒，杀之。〔奉朝请者，奉朝会请召而已，非有职任也。裴顗在宋朝既无职任，又无卓荦奇节，惟不食齐粟，遂得垂名青史。君子恶没世而名不称，正为此也。朝，直遥翻。顗，鱼岂翻。数，所具翻。〕太子赜请杀谢朏，帝曰：「杀之遂成其名，正应容之度外耳。」久之，因事废于家。
帝问为政于前抚军行参军沛国刘瓛，〔瓛，胡官翻。〕对曰：「政在孝经。凡宋氏以亡，陛下所以得者，皆是也。陛下若戒前车之失，加以宽厚，虽危可安；若循其覆辙，虽安必危矣。」帝叹曰：「儒者之言，可宝万世！」
13丙申，魏主如崞山。崞，音郭。〕
14丁酉，以太子詹事张绪为中书饮，齐国左卫将军陈显达为中护军，右卫将军李安民为人领军。绪，岱之兄子也。
15戊戌，以荆州刺史嶷为尚书令、骠骑大将军、开府仪同三司、扬州刺史，〔嶷，鱼力翻。骠，匹妙翻。骑，奇寄翻。〕南兖州刺史映为荆州刺史。
16帝命群臣各言得失。淮南、宣城二郡太守刘善明〔江左侨立淮南郡于宣城郡界，故善明兼守二郡。〕「请除宋氏大明、泰始以来诸苛政细制，以崇简易。」〔易，以豉翻。〕又以为：「交州险远，宋末政苛，遂至死叛，〔宋明帝泰始四年，李长仁据交州而叛。〕今大化创始，宜怀以恩德。且彼土所，出唯有珠宝，实非圣朝所须之急，〔朝，直遥翻。〕讨伐之事，谓宜且停。」给事黄门郎清河崔祖思亦上言，以为：「人不学则不知道，〔礼记学记之言。上，时掌翻。〕此悖逆祸乱所由生也。〔悖，蒲内翻，又蒲没翻。〕今无员之官，空受禄力，雕耗民财。无员之官，员外官也，也所谓限外之人是也。禄者，所食之禄；力者，所役之人。〕宜开文武二学，课台、府、州、国限外之人各从所乐，依方习业。〔汉书贾山传：使皆务其方而高其节。注云：方，道也。乐，音洛。〕若有废惰着，遣还故郡，经艺优殊者，待以不次。又，今陛下虽躬履节俭，而群下犹安习侈靡。宜褒进朝士之约素清修者，〔朝，直遥翻。〕贬退其骄奢荒淫者，则风俗可移矣。」宋元嘉之世，凡事皆责成郡县。世祖征求急速，以郡县迟缓，始遣台使督之。〔使，疏史翻；下同。〕自是使者所在旁午，竞作威福，营私纳贩，公私劳扰。会稽太守闻喜公子良上表极陈其弊，〔会，工外翻﹖〕以为：「台有求须，但明下诏敕，为之期会，则人思自竭；若有稽迟，自依纠坐之科。今虽台使盈凑，会取正属所办，〔谓使者虽多，亦当取办于所属也。〕徒相疑愤，反更淹懈，宜悉停台使。」〔懈，居隘翻。〕员外散骑郎刘思效上言：〔散，悉亶翻。骑，奇寄翻。〕宋自大明以来，渐见凋弊，征赋有加而天府尤贫。〔天，庥谓天子之府藏也。〕小民嗷嗷，殆无生意；而贵族富室，以侈丽相高，乃至山泽之民，不敢采食其水草。陛下宜一新王度，〔王度，王法也。〕革正其失。」上皆加褒赏，或以表付外，使有司详择所宜，奏行之。已亥，诏：「二宫诸王，悉不得营立屯邸，封略山湖。」〔二宫，谓上宫及东宫。上宫，诸王皇子也；东宫，诸王皇孙也。杜预曰：不以道取曰略。又曰：略，封界也。〕
17魏主还平城。〔还，从宣翻，又如字。〕
18魏秦州刺史尉洛侯、雍州刺史宜都王目辰、长安镇将陈提等皆坐贪残不法，洛侯、目辰伏诛、提徙边。尉，纡勿翻。雍，于用翻。将，即亮翻。〕
又诏以候官千数，〔魏太祖置候官，以伺察内外。〕重罪受赇不列，轻罪吹毛发举，〔言吹毛求疵也。〕宜悉罢之。」更置谨直者数百人，使防逻街术，〔更，工衡翻。逻，郎佐翻。术，读曰遂，引食聿翻。说文曰：术，邑中道。〕执喧鬬者而已。自是吏民始得安业。
</div>
    <div class="pagination">
<a href="资治通鉴注_page140.html">上一页</a><span>...</span><a href="资治通鉴注_page136.html">136</a><a href="资治通鉴注_page137.html">137</a><a href="资治通鉴注_page138.html">138</a><a href="资治通鉴注_page139.html">139</a><a href="资治通鉴注_page140.html">140</a><span class="current-page">141</span><a href="资治通鉴注_page142.html">142</a><a href="资治通鉴注_page143.html">143</a><a href="资治通鉴注_page144.html">144</a><a href="资治通鉴注_page145.html">145</a><a href="资治通鉴注_page146.html">146</a><span>...</span><a href="资治通鉴注_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
