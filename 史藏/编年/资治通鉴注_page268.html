<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 268 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 268 页/共 334 页
  </h1>
  <div class="content">
   元稹怨裴度，欲解其兵柄，故劝上雪廷凑而罢兵。丁亥，以度为司空、东都留守，平章事如故。〔考异：旧纪、传皆云「度守司徒，为东都留守。」实录此云「司徒」，后领淮南及拜相，皆云「司徒」，亦误。今据实录。除淮南及拜相制书，自此至罢相止，是守司司空。旧裴度传天曰：「元稹为相，请上罢兵，洗雪廷凑、克融，解深州之围，盖欲罢度兵柄故也。」按此月甲子雪廷凑，辛已稹为相。盖稹未为相时劝上也。〕谏官争上言：「时未偃兵，度有将相全才，不宜置之散地。」〔散苏但翻。〕上乃命度入朝，然后赴东都。
以灵武节度使李听为河东节度使。初，听为羽林将军，有良马，上为太子，遣左右讽求之，听以职总亲军，不敢献。及河东缺帅，〔帅，所类翻。〕上曰：「李听不与朕马，是必可任。」遂用之。
6昭义监军刘承偕特恩，〔宪宗之崩也，刘承偕顶有援立穆宗之功，故恃恩。〔陵轹节度使刘悟．轹，郎狄翻。〕数众辱之，〔数，所角翻。众辱者，于众中慢辱之也。〕又纵其下乱法。阴与磁州刺史张汶谋缚悟送阙下，以汶代之；悟知之，讽其军士作乱，杀汶。围承偕，欲杀之，〔汶，音问。〕幕僚贾直言入，责悟曰：「公所为如是，欲李效李司空邪！此军中安知无如公者，〔李师道为司空，贾直言旧僚属也，故犹称其官。言李师道悖逆，刘悟倒戈取师道而得节钺，今悟效师道所为，昭义军中亦将有效悟所为而取节钺者。〕使李司空有知，得无笑公于地下乎！」悟遂谢直言，救免承偕，囚之府舍。〔考异曰：实录：「监军刘承偕颇恃恩侵权，尝对众辱悟，又纵其下乱法。悟不能平。异日，有中使至，承偕宴之，请悟，悟欲往。左右皆曰：『往则必为其因辱矣。』军众汏乱，悟不止之，遂擒承偕，杀其二傔，欲并害承偕。悟救之，获免。」新刘悟传曰：「承偕与都将张问谋缚悟送京师，以问代节度事。悟知之，以兵围监军，杀小使。其属贾直言质责悟，悟即撝兵退，匿承偕，囚之。」新直言传，「张问」作「张汶」。杜牧上李司徒书亦云：「其军大乱，杀磁州刺史张汶。」又云：「汶既因依承偕諆杀悟。自取军人忌怒，遂至大乱。」盖军士围承偕必出于悟志，及奏朝廷，则云军众所为耳。今承偕名从实录，汶名从杜书。〕
7初，上在东官，闻天下厌苦宪宗用兵，故即位，务优假将卒以求姑息。三月，壬辰，〔【章：十二行本「辰」下有「朔」字；乙十一行本同。】〕诏：「神策六军使及南牙常参武官〔南牙常参武官，十六卫上将军、大将军、将军也。〕具由历、功绩，牒送中书，量加奖擢。〔由者，得官之由。历者，所历职任。量，音良。〕其诸道大将久次及有功者，悉奏闻，与除官。应天下诸军，各委本道据守旧额，不得辄有减省。」于是商贾、胥吏〔贾，音古。〕争赂藩镇，牒补列将而荐之，即升朝籍。〔朝，直遥翻。唐末藩镇列将带朝衔者，着之朝籍。〕奏章委积，士大夫皆扼腕叹息。〔腕，乌贯翻。〕
8武宁节度使王智兴将军中精兵三千讨幽、镇，节度使崔群忌之，奏请即用智兴为节度使，王则召诣阙，除以他官。〔不，读曰否。〕事未报，智兴亦自疑；会有诏赦王庭凑，诸道皆罢兵，智兴引兵先期入境。群惧，遗使迎劳，〔先，悉荐翻。劳，力到翻。〕且使军士释甲而入；智兴不从。乙已，引兵直进，徐人开门待之，智兴杀不同己者十余人，乃入府牙，见群及监军，〔见，贤遍翻。〕拜伏曰：「军众之情，不可如何！」为群及判官、从吏具人马及治装，〔为，于伪翻。从，才用翻；不同。治，直之翻。〕皆素所办也，遗兵卫从群，至埇桥而返。〔埇，余陇翻。考异曰：实录：「群累表请追智兴，授以他官，事未行，诏班师。智兴帅众斩关而入。」旧智兴传亦同。旧群传则曰：「群以智兴早得士心，表请因授智兴旄钺；寝兴回戈，城内皆是父兄，开关廷入。」今兼取之。〕遂掠盐铁院钱帛，〔埇桥有盐铁院。〕及诸道进奉在汴中者，〔谓诸道进奉船在汴河中者。〕并商旅之物，皆三分取二。〔史言唐下陵上慢，无复纪纲。
9丙午，加朱克融、王庭凑检校工部尚书。上闻其解深州之围，故褒之，然庭凑之兵实犹在深州城下。
韩愈既行，众皆危之；诏愈至境更观事势，勿遽入，愈曰：「止，君之仁；死，臣之义。」〔言止之勿使遽入镇者，君之仁；不畏死而径往致命者，臣之义也。〕遂往至镇。庭凑拔刃弦弓以逆之，及馆，甲士罗于庭。庭凑言曰：「所以纷纷者，乃此曹所为，非庭凑心。」愈厉声曰：「天子以尚书有将帅材，故赐之节钺，不知尚书乃不能与建儿语邪！」甲士前曰：「先太师为国击走朱滔，〔王俊赠太师，走朱滔，见二百三十二卷德宗兴元元年。为，于伪翻。〕血衣犹在，此军何负朝廷，及以为贼乎！」愈曰：「汝曹尚能记先太师则善矣。夫逆顺之为祸福岂远邪！自禄山、思明以来，至元济、师道，其子孙有今尚存仕宦者乎！田令公以魏博归朝廷，子孙虽在孩提，皆为美官；〔田弘正之徙成德也，进兼中书令，子孙为美官，见上卷宪宗元和十四年。〕王承元以此军归朝廷，弱冠为节度使；〔早上卷元和十五年。冠，古玩翻。〕刘悟、李佑，今皆为节度使；汝曹亦闻之乎！」庭凑恐众心动，麾之使出；〔恐其众闻愈言而心动，有如刘悟、李佑者。〕谓愈曰：「侍郎来，〔韩愈时为兵部侍郎，故称之。〕欲使庭凑何为﹖」愈曰：「神策六军之将如牛元翼者不少，〔少，诗沼翻。〕但朝廷顾大体，不可弃之耳！尚书何为围之不置﹖」庭凑曰：「即当出之。」因与愈宴，礼而归之。未几，牛元翼将十骑突围出，〔几，居岂翻。〕深州大将臧平等举城降，庭凑责其久坚守，杀平等将吏百八十余人。
10戊申，裴度至长安，见上，谢讨贼无功。先是，上诏刘悟送刘承偕诣京师，悟托以军情，不时奉诏。上问度：「宜如何处置﹖」〔处，昌吕翻；不同。〕度对曰：「承偕在昭义，骄纵不法，臣尽知之，悟在行营〔谓讨王承宗在行营时。〕与臣书，具论其事。时有中使赵弘亮在军中，持悟书去，云『欲自奏之』，不知尝奏不﹖」〔奏不，读日否。〕上日：「朕殊不知也，且悟大臣，何不自奏！」对曰：「悟武臣，不知事体。然今事状籍籍如此，〔颜师古曰：籍籍，犹纷纷也。〕臣等面论，陛下犹不能决，况悟当日单辞，岂能动圣听哉！」〔单辞，一人之言。〕上曰：「前事勿论，直言此时如何处置﹖」对曰：「陛下必欲收天下心，止应下半纸诏书，具陈承偕骄纵之罪，令悟集将士斩之，则藩镇之臣，敦不思为陛下效死！〔为，于伪翻。〕非独悟也。〕上俛首良久，日：〔俛，音免。〕「朕不惜承偕，然太后以为养子，今兹囚絷，太后尚未知之，况杀之乎！卿更思其次。」度乃与不播等奏请「流承偕于远州，必得出。」〔言既明底其罪，则悟必释承偕。〕上从之。后月余，悟乃释承偕。
11李光颜所将兵闻当留沧景，皆大呼西走，〔呼，火故翻。西走，欲归许州。〕光颜不能制，因惊惧成疾。己酉，上表固辞横海节，乞归许州；许之。〔李光颜本忠武节度使。许州，忠武军治所。考异曰：旧光频传曰：「光颜以朝廷制置乖方，贼帅连结，未可朝夕平定，事若差跌，即前功尽弃，乃恳辞萧镇。寻以疾作，表祈归镇。朝廷果以讨贼无功而赦庭凑。」今从实录。
12壬子，以裴度为淮南节度使，余如故。〔余官如故也。〕
13加刘悟检校司徒，余如故。自是悟浸骄，欲效河北三镇，〔魏、镇、幽为河北三镇。〕招聚不逞，〔不逞者，欲为非而不得逞志者也。〕章表多不逊。
14裴度之讨幽、镇也，同鹘请以兵从〔；从，才用翻。〕朝议以为不可，遗中使止之。回鹘遗其臣李义节将三千人已至丰州北，却之，不从；诏发缯帛七万匹以赐之，甲寅，始还。〔还，音旋，又如字。〕
15王智兴遗轻兵二千袭濠州；丙辰，刺史侯弘度弃城奔寿州。
16言事者皆谓裴度不宜出外，上亦自重之。戊午，制留度辅政；以中书侍郎、同平章事王播同平章事，代度镇淮南，仍兼诸道盐铁转运使。
17李寰帅其众三千出博野，〔帅，读日率。〕王庭凑遗兵追之；寰与战，杀三百余人，庭凑兵乃，还，余众二千犹固守博野。
18朝廷以新罢兵，力不能讨徐州，己未，以不智兴为武宁节度使。
19复以德棣节度使李全略为横海节度使。〔李光颜既还许州，故全略复镇横海。〕
20夏，四月，辛酉朔，日有食之。
21甲戌，以傅良弼、李寰为神策都知兵马使。
22户部侍郎、判度支张平叔上言：「官自粜盐，〔粜，他吊翻。〕可以获利一倍；」又请「令所由将盐就村粜易；」〔所由，绾掌官物之吏也。事必经由其手，故谓之所由。〕又乞「令宰相领盐铁使；」又请「以粜盐多少为刺史、县令殿最；」〔殿，丁练翻。〕又乞「检责所在实户，据口团保，〔团保者，团结户口，使之互相保识。〕给一年盐，使其四季输价；」又「行此策后，富商大贾或行财贿，邀截喧诉，其为者所在杖脊。」〔连状人，谓连名告状者也。〕诏百官议其可否。
兵部侍郎韩愈上言，以为：「城郭之外，少有见钱〔少，诗绍翻。见，贤遍翻；下同。〕籴盐，〔当属上句。〕多用杂物贸易。盐商则无物不取，或赊贷徐还，〔鬻物而缓取直曰赊。贷，借也。〕用此取济，两得利便。今令吏人坐铺自粜，〔列物而鬻之谓之铺。铺，普故翻。〕非得见钱，必不敢受。如此贫者无从得盐，自然坐失常课，如何更有倍利！又若令人吏将盐家至而户粜，必索百姓供应，〔索，山客翻。供应，言各供其物以应官吏所也。〕骚扰极多。又，刺史、县令职在分忧，〔人君忧民，有不得其生者，故置守令以抚字之，是其职在分忧也。〕岂可惟以盐利多少为之升黜，不复考其理行！〔复，扶又翻。理行，犹言治行也。行，户孟翻。〕又，贫家食盐至少，或有淡食动经旬月，若据户给盐，依时征价，官吏畏罪，必用威刑，臣死因此所在不安，此尤不可之大者也。」
中书舍人韦处厚议，以为：「宰相处论道之地，〔处，昌吕翻。书曰：三公论道经邦。〕杂以鹾务，〔鹾，才何翻。记曲礼曰：盐曰咸鹾。〕实非所宜。窦参、皇甫镈皆以钱谷为相，名利难兼，卒蹈祸败。〔窦参事见德宗纪。皇甫镈事见宪宗纪。卒恤翻。〕又欲以重法禁人喧诉，〔谓为首告诉者杖杀，连名者杖脊也。〕夫强人之所不能，事必不立；〔强，其两翻。〕禁人之所必犯，法必不行矣。」事遂寝。〔考异曰：实录因三月壬寅平叔迁户部侍郎事，遂言变盐法及处厚驳议。按韩愈时奉使镇州犹未犹未还。又壬寅二月十一日，愈论盐法状云：「奉今月九日敕，」不知其何月也，今附于四月之末。
平叔又奏征远年逋欠。江州刺史李渤上言：「度支征当州贞元一年逃户所久钱四千余缗，当州今岁旱灾，田损什。〔九刺史自以所守州为当州。〕陛下柰何于大旱中征三十六年前负！」诏悉免之。
23邕州人不乐属容管，〔废邕管入容管，见上卷元和十五年。乐，音洛。〕刺史李元宗以吏人状授御史，使奏之。容管经略使严公素闻之，遗吏按元宗擅以罗阳县归蛮酋黄少度。〔罗阳，当在西原，羁縻县也。盖裴行立攻黄洞时得之，而元宗擅以归之也。酋，慈由翻。〕五月，壬寅，元宗将兵百人并州印奔黄洞。
24王庭凑之围牛元翼也，和王傅于方欲以奇策千进，〔和王绮，顺宗子。〕言于元稹，请「遗客王昭、于友明〔考异曰：实录作「于启明」，旧元稹传作「王友明」。今从实录之初及新书。〕间说贼党；使出元翼。〔间，古苋翻。说，式芮翻。〕仍赂兵、吏部令史伪出告身二十通，〔文官告身，赂吏部令吏伪为之；武官告身，赂兵部令史伪为之。〕令以便宜给赐。」稹皆然之。〔元稹方图进取，而先与兵、吏部令史为伪，曾是以为相业乎！〕有李赏者，知其谋，乃告裴度，云方为稹结客刺度，〔为，于伪翻。〕度隐而不发。赏诣左神策告其事。〔考异曰：旧裴度传曰：「初，度与李逢吉素不协。度自太原入朝，而恶度者以逢吉善于阴计，足能构度，乃自襄阳召逢吉入朝为兵部尚书。度既复知政事，而魏弘简、刘承偕之党在禁中，逢吉用族子仲言之谋，因鉴人郑注与中尉王守澄交结，内官皆为之助。五月，左神策军奏：『告事人李赏称，于方受元稹所使，结客欲刺裴度。』」按恶度者不过元稹与宦官，彼欲害度，其术甚多，何必召逢吉！又如所谋，则稹当获罪，非所以害度也。又逢吉若使李党告之，下御史按鞫，赏急，必连引逢吉，非所以自谋也。盖赏自告耳，非逢吉教令也。〕丁已，诏左仆射韩皋等鞫之。
25戊午，幽州节度使朱克融进马万匹，羊十万口，而表云先请其直充犒赏。〔史言朱克融玩弄朝廷。〕
26三司按于方刺裴度事，皆无验。六月，甲子，度及元稹皆罢相，度为右仆射，稹为同州刺史；以兵部尚书李逢吉为门下侍郎、同平章事。
27党项寇灵州。渭北，掠官马。〔先寇灵州，遂及渭北也。〕
28谏官上言：「裴度无罪，不当免相。元稹与于方为邪谋，责之太轻。」上不得已，壬申，削稹长春宫使。〔长春宫在同州，元稹以出刺兼使，今削之。〕
29吐蕃寇灵武。
30庚辰，盐州奏党项都督拔跋万诚请降。〔党，底郎翻。「拔跋」，当作「托跋」。降，户江翻。〕
32壬午，吐蕃寇盐州。
33戊子，复置邕管经略使。〔复，扶又翻。〕
33初，张弘靖为宣武节度使，〔弘靖代韩弘见上卷宪宗元和十四年。〕屡赏以悦军士，府库虚竭。李愿继之，性奢侈，赏劳既薄于弘靖时，〔劳，力到翻。〕又峻威刑，军士不悦。愿以其妻弟窦瑗典宿直兵，瑗骄贪；军中恶之。〔恶，乌路翻。〕牙将李臣则等作乱，秋，七月，壬辰夜，即帐中斩瑗头，因大呼，〔呼，火故翻。〕府中响应。愿与一子踰城奔郑州。〔汴州西至郑州一百五十里。〕乱兵杀其妻，推都押牙李硴为留后。〔硴，古拜翻。考异曰：实录：「戊戌，汴州监军使奏：六月四日夜，军乱，节度使李愿踰城以遁。」新纪亦云：「六月癸亥，李硴反，逐李愿。」按李愿若以六月四日夜被逐，不应至此月十日方奏到京师。疑实录「十」字误为「六」。旧纪止用此奏到日，今从愿传「七月四日」。〕
34丙申，宋王结薨。〔结，顺宗子。〕
戊戌，宣武监军奏军乱。庚子，李自奏已权知留后。
乙已，诏二省官与宰相议汴州事，〔三省官，自遗、补、舍人、丞、郎以上。〕皆以为宜如河北故事，授李硴节。李逢吉曰：「河北之事，盖非获已。今若并汴州弃之，则是江、淮以南皆非国家有也。」杜元颖、张平叔争之曰：「柰何惜数尺之节，不爱一方之死乎！」议未决，会宋、亳、颍三州〔【章：十二行本「州」下有「刺史」二字；乙十一行本同。】〕各上奏，请别命帅。〔三州，皆宣武巡属。帅，所类翻。〕上大喜，以逢吉议为然，遗中使诣三州宣慰。逢吉因请「以将军征硴入朝，以义成节度使韩充镇宣武。充，弘之弟，素宽厚得众心。〔韩弘镇宣武二十年余年，将士怀之，其弟又以宽厚得众，故逢吉请以代硴。〕脱硴旅拒，则命徐、许两军攻其左右而滑军蹙其北，〔徐帅，不智兴。许帅，李光颜。〕充必得入矣。」上皆从之。
丙午，贬李愿为随州刺史，〔随州，古随国，汉为随县，江左为随郡，西魏置随州，京师东南一千三百八十八里。〕以韩充为宣武节度兼义成节度使。征李硴为右金吾将军，硴不奏诏。宋州刺史高承简斩其使者，硴遗兵二千攻之，陷宁陵、襄邑。〔宋州，西至汴州二日八十五里。宁陵，州西四十五里。襄邑，州西微北。〕宋州有三城，贼已陷其南城，承简保北二城，与贼十余战。癸丑，忠武节度使李光颜将兵二万五千讨李硴，屯尉氏。〔尉氏，在汴州西南，许州东北。〕兖海节度使曹华闻硴作乱，不俟诏，即发兵讨之。硴遗兵三千人攻宋州，适至城下，丙辰，华逆击，破之。丁已，李光颜败宣武兵于尉氏，〔败，补迈翻；下同。〕斩获二千余人。
36八月，辛酉，大理卿刘元鼎自吐蕃还。〔元鼎去年使吐蕃。〕
37甲子，韩充入汴境，军于千塔。〔千塔，当在汴州北。〕武宁节度使王智兴与高承简共破宣武兵，斩首千余级，余众遁去。壬甲，韩充败宣武兵于郭桥，〔九域志：汴州祥府县有郭桥镇。〕斩首千余级，进军万胜。〔九域志：汴州中牟县有万胜镇。〕
初，李硴既为留后，以都知兵马使李质为腹心；及硴除将军，不奏诏，质屡谏不听。会硴疽发于首，遗李臣则等将兵拒李光颜于尉氏。既而官军四集，兵屡败，硴疾甚，悉以军事属李质，〔属，之欲翻。〕卧于家。丙子，质与监军姚文寿擒硴，杀之；诈为硴牒，追臣则等，至，皆斩之；执硴四子送京师。
韩充未至，质权知军务，时牙兵三千人，日给酒食，物力不能支。质曰：「若韩公始至而罢之，则人情大去矣！不可留此弊以遗吾师。」〔遗，唯季翻。帅，所类翻。〕即命罢给而后迎充。丁丑，充入汴。
癸未，以韩充专为宣武节度使，以曹华为义成节度使，高承简为兖、海、沂、密节度使，加李光颜兼侍中，以李质为右金吾将军。
韩充既视事，人心粗定，乃密籍军中为恶者千余人，一朝，并父母妻子悉逐之，曰：「敢少留境内者斩。」于是军政大治。〔除乱而去其根，则乱无从生矣。治，直吏翻。〕
38九月，戊子朔，浙西观察使京兆窦易直〔易，弋豉翻。〕奏大将王国清作乱，伏诛。初，易直闻汴州乱而惧，欲散金帛以赏军士，或曰：「赏之无名，恐益生疑。」乃止。而外已有知之者，故国清作乱；易直讨擒之，并杀其党二百余人。〔考异曰：旧易直传曰：「时江、淮旱，水浅，转运司钱帛委积，不能漕。国清指以为赏，激讽州兵谋乱。先事有告者，乃收国清下狱，其党数千大呼，入狱中篡取国清而出之，因欲大剽。易直登楼谓将吏曰：『能诛为乱者，每获一人，赏千万。』众喜，倒戈击乱党，擒国清等三百余人，皆斩之」今从实录。〕
39德州刺史王稷，承父锷余赀，家富厚；横海节度使李景略利其财，〔李景略，当作李全略。〕丙申，密教军士杀稷，屠其家，纳其女为妾，以军乱闻。〔象有齿而焚其身，贿也。王锷仅能免其身而祸锺其子，君子是以知守富之难！〕
40朝廷之讨李硴也，遗司门郎中韦文恪宣忍魏博，史宪诚表请授硴旌节，又于黎阳筑马头，为渡河之势，〔附河岸筑土植木夹之至水次，以便兵马入船，谓之马头。〕见文恪，辞礼倨慢；及闻硴死，辞礼顿恭，曰：「宪诚，胡人，譬如狗，虽被捶击，终不离主耳。」〔捶，比橤翻。离，力智翻。〕
41冬，十一月，庚午，皇太后幸华清宫。辛未，上自复道幸华清宫，遂畋于骊山，即日还宫。太后数日乃返。
42丙子，集王缃薨。〔缃，顺宗子。〕
43庚辰，上与宦者击球于禁中，有宦者坠马，上惊，因得风疾，不能履地，自是人不闻上起居；宰相屡乞人见，不报。裴度三上疏请立太子，且请入见。〔见，贤遍翻。〕十二月，辛卯，上见群臣于紫宸殿，御大绳床，〔程大昌演繁露曰：今之交床，制本自虏来，始名胡床。隋以谶有故，改名交床。唐穆宗于紫宸殿御大绳床见群臣，则又名绳床矣。余按交床、绳床，今人家有之，然二物也。交床以木交午为足，足前后皆施横木，平其底，使错之地而安；足之上諯，其前后亦施横木而平其上，横木列窍以穿绳绦，使之可坐。足交午处复为圆，穿贯之以铁，敛之可挟，放之可坐；以其足交，故曰交床。绳床，以板为之，人坐其上，其广前可容膝，后有靠背，左右有托手，可以阁臂，其下四足着地。〕悉去左右卫官，〔去，羌吕翻。〕独宦者十余人侍侧，人情稍安。李逢吉进言：「景王已长，请立为太子。」裴度请速下诏，副天下望。〔【章：十二行本「既」上有「上无言」三字；乙十一行本同；退斋校同；张校同，云无注本亦无。】〕而两省官亦继有请太子者。癸已，诏立景王湛为皇太子。〔考异曰：刘轲牛羊历曰：「穆宗不愈，宰臣议立敬宗为皇太子。时牛僧孺独怀异图，欲占诸子。僧孺乃昌言于朝曰：『梁守谦、王守澄将不利于上。』又使杨虞卿、汉公辈宣言于外曰：『王守澄欲谋废立。』又令其徒于街衢门墙上施牓，每于穆宗行幸处路傍或苑内草间削白而书之，冀谋大乱，其凶险如此。」此出于朋党之言，不足信也。〕上矣浸瘳。
44是岁，初行宣明历。〔宪宗即位，司天徐昂上新历曰：「观象起元和二年用之，然无蔀章之数，至于发敛启闭之候，循用旧法，测验不合。」上立，以累世缵绪，必更历纪，乃诏日官改撰历，名曰宣明。其气朔发敛、日躔月离，皆因大衍旧术，晷漏交会，则稍增损之。〕
唐纪五十九〔起昭阳单阏（癸卯），尽着雍涒滩（戊申），凡六年。〕
《穆宗睿圣文惠孝皇帝下》
长庆三年〔（癸卯、八二三）〕
1春，正月，癸未，赐两军中尉以下钱。二月，辛卯，赐统军军使等绵彩、银器各有差。〔绵，当作「锦」。〔章：十二行本正作「锦」。〕〕
2户部待郎年僧孺，素为上所厚。初，韩弘之子右骁卫将军公武为其父谋，以财结中外。〔为其，于伪翻。〕及公武卒，弘继薨，牦孙绍宗嗣，主藏奴与吏讼于御史府。〔藏，徂浪翻。〕上怜之，尽取弘财簿自阅视，凡中外主权，〔主权，谓中外官之有事权者。〕多纳弘货，独朱句细字曰：「某年月日，送户部年待郎钱千万，不纳。」〔句，古侯翻〕上大喜，以示左右曰：「果然，吾不缪知人！」〔缪，靡幼翻。〕三月，壬，以僧孺为中书侍郎、同平章事。
时僧孺与李德裕皆有入相之望；德裕出为浙西观察使，八年不迁，〔至文宗大和三年，用裴度荐，始征李德裕于浙西，又为李宗闵所排，出帅滑。〕以为李逢吉排己，引僧孺为相。由是牛、李之怨愈深。〔考异曰：旧德裕传曰：「初，李逢吉自襄阳入朝，乃密赂纤人，构成于方狱。八月，元稹、裴度俱罢。逢吉代裴度为相，既得权位，锐意报怨。时德裕与僧孺俱有相望，逢吉欲引僧孺，惧绅与德裕禁中沮之，九月，出德裕浙西，寻引僧孺同平章事，繇是交怨愈。」盖德裕以此疑怨逢吉，未必皆出逢吉之意也！〕
3夏，四月，甲午，安南奏陆州獠攻掠州县。〔武德元年，以宁越郡之安海、玉山置玉山州；贞观元年，州废，属钦州；高宗上元二年，复置陆州，东至廉州界三百里。〕
4丙申，赐宣徽院供奉官钱，紫衣者百二十缗，下至承旨各有差。〔唐中世以后，置宣徽院，以宦者主之。其大朝贺及圣节上寿，则宣徽使宣答。徐度却扫编曰：「宣徽使，本唐宦者之官，故其所掌皆琐细之事。本朝更用士人，品秩亚二府，有南、北院，南院比北院资望尤优，然其职犹多因唐之旧。赐群臣新火，及诸司使至崇班、内侍、供奉、诸司工匠、兵卒名籍，及三班以下迁补、假故、鞫劾，春秋及圣节大宴，节度迎授恩命，上元张灯，四时祠祭，契丹朝贡，内庭学士赴上，督其供帐，内外进奉名物，教坊伶人岁给衣带，郊御殿、朝谒圣容，赐酺，国忌，诸司使下别籍分产，诸司工匠休假之类。」今观穆宗所赐，则宣徽院官员数多矣。〕
5初，翼城人郑注，眇小，目下视，而巧谲倾谄，善揣人意，〔翼城县，属绛州，本汉绛县地，隋改翼城县，因县古翼城为名。揣，初委翻。〕以医游四方，羇贫甚。尝以药术干徐州牙将，牙将悦之，荐于节度使李愬。愬饵其药颇验，遂有宠，署为牙推，〔牙推，在节度推官之下。〕浸预军政，妄作威福，军府患之。监军王守澄以众情白愬，请去之，〔去，羌吕翻；下同。〕愬曰：「注虽如是，然奇才也，将军试与之语，〔时中官多加诸卫将军，谓之内将军。〕苟无可取，去之未晚。」乃使注往谒守澄，守澄初有难色，不得已见之，坐语未久，守澄大喜，延之中堂，促膝笑语，恨相见之晚。明日，谓愬曰：「郑生诚如公言。」自是又有宠于守澄，权势益张，〔张，知亮翻。〕愬署为巡官，列于宾席。注既用事，恐牙将荐己者泄其本末，密以他罪谮之于愬，愬杀之。及守澄入知枢密，挈注以西，为立居宅，赡给之；〔为，于伪翻。〕遂荐于上，上亦厚遇之。
自上有疾，〔去年冬十一月上有疾，事见上卷。〕守澄专制国事，势倾中外；注日夜出入其家，与之谋议，语必通夕，关通赂遗，〔遗，唯季翻。〕人莫能窥其迹。始则有微贱巧宦之士，或因以求进，数年之后，达官车马满其门矣。〔为郑注与李训诛王守澄及甘露之祸张本。〕工部尚书郑权，家多姬妾，禄薄不能赡，因注通于守澄以求节镇；已酉，以权为岭南节度使。
6五月，壬申，以尚书左丞柳公绰为山南东道节度使。公绰过邓县，〔唐襄州之邓城县，汉南阳之邓县也，治古樊城。隋改为赡养县，天宝元年改为临汉县；贞元二十一年移县古邓城，乃改为邓城县。九域志：在州北二十里。〕有二吏，一犯赃，一舞文，众谓公绰必杀犯赃者。公绰判曰：「赃吏犯法，法在；奸吏乱法，法亡。」竟诛舞文者。〔考异曰：柳氏叙训曰：「公为襄阳节度使，有名马，人争画为图。圉人洁其蹄尾，被蹴，致毙命，斩于鞠场。宾吏请曰：『圉人备之不至，良马可惜！』公曰：『有良马之貌，含驽马之性，必杀之。』有齐缞者，哭且献状曰：『迁三世十二丧，于武昌为津吏所遏，不得出。』公览状，召军候擒之，破其十二柩，皆实以稻米。时岁俭，邻境尤甚，人以为神明之政，」按韩愈与公绰书曰：「杀所乘马以祭踶死之士，」乃在鄂岳时事，叙训、旧传皆误也。察齐衰者，乃是闭粜，非美事。今不取。〕
7丙子，以晋、慈二州为保义军，以观察使李寰为节度使。
8六月，己丑，以吏部侍郎韩愈为京兆尹；六军不敢犯法，私相谓曰：「是尚欲烧佛骨，〔事见二百四十卷宪宗元和十四年。〕何可犯也！」
9秋，七月，癸亥，岭南奏黄洞蛮寇邕州，破左江镇。〔邕州宣化县有左江、右江二镇，左江出七源州界，至合江镇，与右江水合为一水，流入横州，号郁水。右江源出峨利州界，与云南大盘水通。左江道属太平、永平寨，右江道属横山寨，各管羁縻州。〕丙寅，邕州奏黄洞蛮破钦州千金镇，刺史杨屿奔石南砦。〔千金镇，当在钦州西南。屿，徐与翻。砦，与寨同，音豺夬翻。〕
10南诏劝利卒，国人请立其弟丰佑。〔考异曰：实录：「九月辛酉，南诏王立佺进其国信。」岁末又云：「南诏请立蒙劝利之弟丰佑。」云立佺者，盖误也。今从新传。〕丰佑勇敢，善用其众，始慕中国，不与父连名。〔南诏父子连名，其先细奴逻，生逻盛炎，逻盛炎生炎合，炎合死而立其弟盛逻皮，盛逻皮生皮逻合，皮逻合凤，合逻凤生凤迦异，凤迦异生异牟寻，异牟寻生寻阁劝，寻阁劝生劝龙晟、劝利，皆连名也。为南诏强盛寇边张本。
11八月，癸巳，邕管奏破黄洞蛮。
12丙申，上自复道幸兴庆宫，至通化门楼，〔雍录：开元二十年，筑夹城，通芙蓉园，自大明宫夹东罗城复道，由通化、安兴门，次经春明门、延喜门，又可以达曲江芙蓉园，而外人不知也。按复道自大明宫至通化门便可入兴庆宫，若经春明、延兴、延喜门，则至芙蓉园矣。〕投绢二百匹施山僧。〔施，式豉翻。〕上之滥赐皆此类，不可悉纪。
13癸卯，以左仆射裴度为司空、山南西道节度使，不兼平章事。李逢吉恶度，〔恶，乌路翻。〕右补阙张又新等附逢吉，竞流谤毁伤度，竟出之。又新，荐之子也。〔张荐事德宗，屡使吐蕃、回鹘。〕
14九月，丙辰，加昭义节度使刘悟同平章事。
15李逢吉为相，内结知枢密王守澄，势倾朝野。〔考异曰：李让夷敬宗实录曰：「逢吉用族子仲言之谋，因郑注与守澄潜结上于东宫，且言逢吉实立殿下，上深德之。」又曰：「张又新、李续之，皆逢吉藩僚，时又新为右补阙，续之为度支员外郎。」刘昫承之为逢吉传，亦言：「逢吉令仲言赂注，求结于守澄。仲言辩谲多端，守澄见之甚悦，自是逢吉有助，事无违者。」其李训传则云：「训自流所还，丁母忧，居洛中，时逢吉为留守，思复为相，乃使训因郑注结王守澄。」然则逢吉结守澄，乃在文宗时，非穆宗时也。二传自相违。逢吉结守澄，要为不诬，然未必因郑注。李让夷乃李德裕之党，恶逢吉，欲重其罪，使与李训、郑注皆有连结之迹，故云用训谋，因注以交守澄耳。又张又新、李续之为逢吉藩僚，乃在逢吉再镇襄阳后，于此时未也。今不取。〕惟翰林学士李绅每承顾问，常排抑之，拟状至内庭，绅多所臧否；〔拟状，谓进状所拟除目也。翰林学士院在内庭，盖李逢吉所进拟者，穆宗访其可否于李绅，故得言之。否，音鄙。〕逢吉患之，而上待遇成厚，不能远也。〔远，于愿翻。〕会御史中丞缺，逢吉荐绅清直，宜居风宪之地；上以中丞亦次对官，〔程大昌曰：德宗贞元七年，诏每御延英，令诸司长官二人奏本司事；俄又令常参官必日引见二人，访以政事，谓之巡对。则是待制之外，又别有巡对也。盖正谓待制者，诸司长官也。名为巡对者，未为长官而在常参之数，亦得更迭引对者也。其曰次对官者，即巡对官，许亚次待制而俟对者也。则次对不得正为待制矣。今人作文，凡言待制，皆以次对名之，则恐未审也。然称谓既熟，虽唐人亦自不辩。开成中，敕今后遇入合日，次对官未要随班出，并于东阶松木下立，待宰臣奏事退，令齐至香案前各奏本司公事。左、右史待次对官奏事讫同出案。此所言尝以诸司之长官待制者，名为次对官矣。若究其制，实误以待制为次对官也。余考唐中世以后，宰相对延英，既退，则待制官、巡对官皆得引对，总可谓之次对官。所谓次对官者，谓次宰相之后而得对也，非次待制官而入对也。唐人本不误，程泰之自误耳。据宋白所纪，贞元七年十一月敕，则次对官者以常参官依次对为称。详已见前注。〕不疑而可之。会绅与京兆尹、御〔章：十二行本「御」上有「兼」字；乙十一行本同。〕史大夫韩愈争台参及他职事，文移往来，辞语不逊；〔故事，京尹新除，皆诣台参。逢吉欲激二人使争，以愈兼御史大夫免台参，而绅、愈果争。不逊，谓不相逊也。〕逢吉奏二人不协，冬，十月，丙戌，以愈为兵部侍郎，绅为江西观察使。
16己丑，以中书侍郎、同平章事杜元颖同平章事、充西川节度使。〔为杜元颖以刻削致寇张本。〕
17辛卯，安南奏黄洞蛮为寇。
18韩愈、李绅入谢，上各令自叙其事，乃深寤。壬辰，复以愈为吏部侍郎，绅为户部侍郎。〔考异曰：穆宗实录曰：「绅性险果，交结权幸，自以望轻，颇忌朝廷有名之士；及居近署，封植己类以树党援，进修之士惧为伤毒，疾之。常指钧衡欲逞其私志，时宰病之，因以人情上论，谏官历献疏，方有江西之命。行有日矣，因延英对辞，又泣请留侍，故有是拜，人情忧骇。」此盖修穆宗实录者恶绅，故毁之如是。今从敬宗实录。〕
四年〔（甲辰、八二四）〕
1春，正月，辛亥朔，上始御含元殿朝会。〔上即位四年矣，是岁元正，方御东内正牙大朝会。〕
2初，柳泌等既诛，〔见二百四十一卷元和十五年。〕方士稍复因左右以进，〔复，扶又翻。〕上饵其金石之药。有处士张皋者上疏，以为：「神虑澹则血气和，嗜欲胜则疾疢作。〔澹，徒览翻。疢，丑刃翻。〕药以攻疾，无疾不可饵也。昔孙思邈有言，〔孙思邈，唐之名医。『药势有所偏助，令人藏气不平，〔藏，徂浪翻。藏气，五藏之气也。〕借使有疾用药，犹须重慎。』庶人尚尔，况于天子！先帝信方士妄言，饵药致疾，此陛下所详知也，岂得复循其覆辙乎！〔复，扶又翻；下同。〕今朝野之人纷纭窃议，但畏忤旨，莫敢进言。臣生长蓬艾，〔长，知丈翻。〕麋鹿与游，无所邀求，但粗知忠义，欲裨万一耳！」上甚善其言，使求之，不获。
3丁卯，岭南奏黄洞蛮寇钦州，杀将吏。〔旧制，钦州至京师五千二百五十一里。〕
4庚午，上疾复作；壬申，大渐，命太子监国。宦官欲请郭太后临朝称制，太后曰：「昔武后称制，几危社稷。〔事见武后纪。几，居依翻。〕我家世守忠义，非武氏之比也。太子虽少，〔少，诗照翻。〕但得贤宰相辅之，卿辈勿预朝政，何患国家不安！自古岂有女子为天下主而能致唐、虞之理乎！」取制书手裂之。太后兄太常卿钊闻有是议，密上笺曰：「苟果徇其请，臣请先帅诸子纳官爵归田里。」〔帅，读曰率。〕太后泣曰：「祖考之庆，锺于吾兄。」是夕，上崩于寝殿。〔年三十。〕癸酉，以李逢吉摄冢宰。丙子，敬宗即位于太极东序。
初，穆宗之立，神策军士人赐钱五十千，〔事见二百四十一卷元和十五年。〕宰相议以太厚难继乃下诏称：「宿卫之勤，诚宜厚赏，属频年旱歉，〔属，之欲翻。〕御府空虚，边兵尚未给衣，沾恤期于均济。神策军士人赐绢十匹、钱十千，畿内诸镇又减五千。仍出内库绫二百万匹付度支，充边军春衣。」时人善之。〔李逢吉为相，时人之所恶也。一事之善，则时人善之，非是非之公欤！度，徒洛翻。
6初，穆宗既留李绅，〔事见上年。〕李逢吉愈忌之。绅族子虞颇以文学知名，自言不乐仕进，〔乐，音洛。〕隐居华阳川。〔华阳川，在虢州华阳山南。华，户化翻。〕及从父耆为左拾遗，〔从，才用翻；下从子同。〕虞与耆书求荐，误达于绅；绅以书诮之，且以语于众人。〔诮，才笑翻。语，年倨翻。〕虞深怨之，乃诣逢吉，悉以绅平日密论逢吉之语告之。逢吉益怒，使虞与补阙张又新及从子前河阳掌书记仲言等伺求绅短，扬之于士夫间；〔伺，相吏翻。〕且言「绅潜察士大夫有群居议论者，辄指为朋党，白之于上。」由是士大夫多忌之。
及敬宗即位，逢吉与其党快绅失势，又恐上复用之，〔复，扶又翻。〕日夜谋议，思所以害绅者。楚州刺史苏遇〔楚州，汉射阳县地，晋立山阳郡，隋为楚州，至京师二千五百一里。〕谓逢吉之党曰：「主上初听政，必开延英，有次对官，惟此可防。」〔恐绅因次对言事，而上复用之。〕其党以为然，亟白逢吉曰：「事迫矣，若俟听政，悔不可追！」逢吉乃令王守澄言于上曰：「陛下所以为储贰，臣备知之，皆逢吉之力也。如杜元颖、李绅辈，皆欲立深王。」〔深王察，后改名悰，宪宗之子，穆宗之弟也。〕度支员外郎李续之等继上章言之。上时年十六，疑未信。会逢吉亦有奏，言「绅不利于上，请加贬谪。」上犹再三覆问，然后从之。二月，癸未，贬绅为端州司马。〔端州，隋置，取界内端溪为名；炀帝初置信安郡，武德又为端州，天宝改为高安郡，干元复为州。旧志：至京师四千九百三十五里。〕逢吉仍帅百官表贺，〔帅，读曰率。〕既退，百官复诣中书贺，〔复，扶又翻；下同。〕逢吉方与张又新语，门者弗内；良久，又新挥汗而出，旅揖百官曰：「端溪之事，又新不敢多让。」〔端州谓之端溪。〕众骇愕辟易，惮之。〔辟，音辟。易，音亦。〕右拾遗、内供奉吴思独不贺，逢吉怒，以思为吐蕃告哀使。丙戌，贬翰林学士庞严为信州刺史，蒋防为汀州刺史。〔唐上元元年，割饶州之弋阳、衢州之玉山，建、抚二州各三乡，置信州，至京师东南三千八百里。开元二十六年，开福、抚二州山洞，置汀州，至京师六千一百七十三里。〕严，寿州人，与防皆绅所引也。给事中于，素与严善，封还敕书；人为之惧，〔为，于伪翻。〕曰：「于给事为庞、蒋直冤，犯宰相怒，诚所难也！」及言贬之太轻。逢吉由是奖之。
张又新等犹忌绅，日上书言贬绅太轻，上许为杀之；〔为，于伪翻。〕朝臣莫敢言，独翰林侍读学士韦处厚上疏，〔太宗选耆儒侍读，以质史籍疑义。开元中，集贤院置侍读直学士。时翰林有侍读学士，有侍书学士。〕指述「绅为逢吉之党所谗，人情叹骇。绅蒙先朝奖用，借使有罪，犹宜容假，以成三年无改之孝，〔论语：孔子曰：三年无改于父之道，可谓孝矣。〕况无罪乎！」是上稍开寤，〔考异曰：处厚传曰：「敬宗即位，李逢吉用事，素恶李绅，乃构成其罪，祸将不测。处厚乃上疏云云。帝悟其事，绅得减死，贬端州司马。」今从实录。处厚上疏，在绅贬端州后。〕会阅禁中文书，有穆宗所封文书一箧，发之，得裴度、杜元颖、李绅疏请立上为太子，上乃嗟叹，悉焚人所上谮绅书，〔所上，时掌翻。〕虽未即召还，后有言者，不复听矣。
7己亥，尊郭太后为太皇太后。
8乙巳，尊上母王妃为皇太后。太后，越州人也。
9丁未，上幸中和殿击球，自是数游宴、击球、奏乐，〔数，所角翻。〕赏赐宦官、乐人，不可悉纪。
10三月，壬子，赦天下；诸道常贡之外，毋得进奉。
11甲寅，上始对宰相于延英殿。
12初，年元翼在襄阳，〔牛元翼出深州，镇襄阳，见上卷二年。〕数赂王庭凑以请其家，〔数，所角翻。〕庭凑不与；闻元翼薨，甲子，尽杀之。
13上视朝每晏，戊辰，日绝高尚未坐，百官班于紫宸门，老病者几至僵踣。〔僵，居良翻。踣，蒲北翻。〕谏议大夫李渤白宰相曰：「昨日疏论坐晚，〔论上坐朝之晚也。〕今晨愈甚，请出合待罪于金吾仗。」〔金吾左、右仗，在宣政殿前。〕既坐班退，左拾遗刘栖楚独留，进言曰：「宪宗及先帝皆长君，四方犹多叛乱。陛下富于春秋，嗣位之初，当宵衣求理；而嗜寝乐色，〔宵衣，未明而衣也。理，治也。乐，鱼教翻。〕日晏方起，梓宫在殡，鼓吹日喧，〔吹，尺伪翻。〕令闻未彰，〔闻，音问；下响闻同。〕恶声遐布。臣恐福祚之不长，请碎首玉阶以谢谏职之旷。」遂以额叩龙墀，见血不已，响闻合外。〔考异曰：实录曰：「庄周云：『为善无近名，为恶无近刑。』意者既能为近名之善，即必忍为近刑之恶。栖楚本王承宗小吏，果敢有闻，逢吉擢而用之，盖取其鹰犬之效耳。夫谏诤之道，是岂能知之乎！即如比千剖心，当文王与纣之事也。朱云折槛，恐汉氏之为新室也。时危事迫，不得不然，故忠臣有死谏之义。至如上年少嗜寝，坐朝稍晚，盖宰臣密勿、谏臣封事而可止者也，岂在暴扬面数，激讦于羽仪之前，致使上疑死谏为不难，谓细事皆当碎首，从此遂不览章疏，卒有克明之难，实栖楚兆之。况谏辞皆群党所作，而使栖楚道之哉！卖前直而资后诈，殊可叹骇。」按李让夷此论，岂非恶栖楚而强毁之邪！今所不取。〕李逢吉宣曰：「刘栖楚休叩头，俟进止！」〔程大昌曰：奏札言取进止，犹言此札之或留或却，合禀承可否也。唐中叶遂以处分为进止，而不晓文义者习而不察，概谓有旨为进止。如玉堂宣底所载凡宣旨皆云有进止者，相承之误也。〕栖楚捧首而起，更论宦事，上连挥令出。栖楚曰：「不用臣言，请继以死。」牛僧孺宣曰：「所奏知，门外俟进止！」〔此宰相宣上旨也。言所奏知者，谓所奏之事，上已知之也。〕栖楚乃出，待罪于金吾仗，于是宰相赞成其言。上命中使就仗，并李渤宣慰令归。寻擢栖楚为起居舍人，仍赐绯。栖楚辞疾不拜，归东都。
14庚午，赐内教坊钱万缗，以备行幸。〔武德后，置内教坊于禁中，武后如意元年，改曰云韶府，以中官为使。开元二年，又置内教坊于蓬莱宫侧。京都有左、右教坊。
15夏，四月，甲午，淮南节度使王播罢盐铁转运使。〔王播兼盐铁转运，见上卷二年。〕
16乙未，以布衣姜洽为补阙，试大理评事陆洿、布衣李虞、刘坚为拾遗。〔六典注云：隋置大理评事。通典云：唐置评事十人；掌出使、推覆，后增为十二人。新志：评事八人，从八品下。陆洿特试官耳。洿，后五翻。〕时李逢吉用事，所亲厚者张又新、李仲言、李续之、李虞、刘栖楚、姜洽及拾遗张权舆、程昔范，又有从而附丽之者，时人恶逢吉者，目之为八关、十六子。〔附，依也。丽，着也。自张又新至程昔范八人，而附丽者又八人，皆任要剧，故目之为八关、十六子。关者，要也。考异曰：按宰相之门，何尝无特所亲爱之士，数蒙引接，询访得失，否臧人物，其间忠邪溷殽，固亦多矣。其疏远不得志者则从而怨疾之，巧立品目以相讥诮，此古今常态，非独逢吉之门有八关、十六子也。旧逢吉传以为「有求于逢吉者，必先经此八人纳赂，无不如意。」亦恐未必然；但逢吉之门，险诐者为多耳。此皆出于李让夷敬宗实录。按栖楚为吏，敢与王承宗争事，此乃正直之士，何得为佞邪之党哉！盖让夷，德裕之党，而栖楚为逢吉所善，故深诋之耳。〕
17卜者苏玄明与染坊供人张韶善，〔染坊供人，供役于染坊者也。陆德明曰：染，如艳翻；刘而险翻。〕玄明谓韶曰：「我为子卜，〔为，于伪翻。〕当升殿坐，与我共食。今主上昼夜球猎，多不在宫中，大事可图也。」韶以为然，乃与玄明谋结染工无赖者百余人，丙申，匿兵于紫草车，载以入银台门，〔本草曰：紫草，出砀山山谷及楚地，今处处有之，人家园圃或种莳。其根，所以染紫也。尔雅谓之藐，广雅谓之茈竍。苗似兰香，节青，二月有花，紫白色，秋实，白，三月采根阴干。以下文清思殿征之，所入者左银台门也，在大明宫东面，又北则玄化门。〕伺夜作乱。〔未达所诣，有疑其重载而诘之者，〔载，才代翻。〕韶急，即杀诘者，与其徒易服挥兵，大呼趣禁庭。
上时在清思殿击球，〔自左银台门西入，经太和殿至清思殿。清思殿之南则宣徽殿，北则珠镜殿。〕诸宦者见之，惊骇，急入闭门，走白上；盗寻斩关而入。先是右神策中尉梁守谦有宠于上，每两军角伎艺，〔先，悉荐翻。伎，渠绮翻。〕上常佑右军。至是，上狼狈欲幸右军，左右曰：「右军远，恐遇盗，不若幸左军近。」〔唐左神策军、左羽林军皆列屯东内苑，直左银台门东北角。〕上从之。左神策中尉河中马存亮闻上至，走出迎，捧上足涕泣，自负上入军中，遣大将康艺全将骑卒入宫讨贼。〔将，即亮翻。〕上忧二太后隔绝，〔二太后，太皇太后郭氏、上母太后王氏也。〕存亮复以五百骑迎二太后至军。〔复，扶又翻。〕
张韶升清思殿，坐御榻，与苏玄明同食，曰：「果如子言！」玄明惊曰：「事止此邪！」韶惧而走。会康艺全与右军兵马使尚国忠引兵至，合击之，杀韶、玄明及其党，死者狼藉。逮夜始定，余党犹散匿禁苑中；明日，悉擒获之。
时宫门皆闭，上宿于左军，中外不知上所在，人情恇骇。〔恇，去王翻。〕丁酉，上还宫，宰相帅百官诣延英门贺，来者不过数十人。〔帅，读曰率。〕盗所历诸门，监门宦者三十五人法当死；己亥，韶并杖之，仍不改职任。〔两中尉及诸宦者右之也。〕壬寅，厚赏两军立功将士。
18五月，乙卯，以吏部侍郎李程、户部侍郎。判度古窦易直并同平章事。上问相于李逢吉，逢吉列上当时大臣有资望者，程为之首，〔列上，时掌翻。〕故用之。上好治宫室，〔好，呼到翻。治，直之翻。〕欲营别殿，制度甚广，李程谏，请以所具木石回奉山陵，上即从之。
19六月，己卯朔，以左神策大将军康艺全为鄜坊节度使。〔赏讨张韶、苏玄明之功也。〕
20上闻王庭凑屠牛元翼家，叹宰辅非才，使凶贼纵暴。翰林学士韦处厚因上疏言：「裴度勋高中夏，声播外夷，若置之岩廊，委其参决，河北、山东必禀朝算。〔夏，户雅翻。朝，直遥翻。〕管仲曰：『人离而听之则愚，合而听之则圣。』理乱之本，非有他术，顺人则理，违人则乱。伏承陛下当食叹息，恨无萧、曹，今有裴度尚不能留，此冯唐所以谓汉文得廉颇、李牧不能用也。〔事见十五卷汉文帝十四年。〕夫御宰相，当委之，信之，亲之，礼之，于事不效，于国无劳，则置之散寮，〔散，苏但翻，赜散也。〕黜之远郡，如此，则在位者不敢不厉，将进者不敢苟求。臣与逢吉素无私嫌，尝为裴度无辜贬官。宪宗时，韦处厚为考功郎，韦贯之罢相，处厚坐与之善，出刺开州。〕今之所陈，上答圣明，下达群议耳。」上见度奏状无平章事，以问处厚。处厚具言李逢吉排沮之状。上曰：「何至是邪！」李程亦劝上加礼于度。丙申，加度同平章事。
  </div>
  <div class="pagination">
   <a href="资治通鉴注_page267.html">
    上一页
   </a>
   <span>
    ...
   </span>
   <a href="资治通鉴注_page263.html">
    263
   </a>
   <a href="资治通鉴注_page264.html">
    264
   </a>
   <a href="资治通鉴注_page265.html">
    265
   </a>
   <a href="资治通鉴注_page266.html">
    266
   </a>
   <a href="资治通鉴注_page267.html">
    267
   </a>
   <span class="current-page">
    268
   </span>
   <a href="资治通鉴注_page269.html">
    269
   </a>
   <a href="资治通鉴注_page270.html">
    270
   </a>
   <a href="资治通鉴注_page271.html">
    271
   </a>
   <a href="资治通鉴注_page272.html">
    272
   </a>
   <a href="资治通鉴注_page273.html">
    273
   </a>
   <span>
    ...
   </span>
   <a href="资治通鉴注_page269.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
