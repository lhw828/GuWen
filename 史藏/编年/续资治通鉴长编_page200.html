<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 200 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 200 页/共 607 页</h1>
    <div class="content">　　庚午，诏诸州府军监【一四】县镇关津，不得妄增无名税额及搜索行人家属。
　　龙神卫四厢都指挥使、象州防御使刘谦卒。谦初为环庆部署，夏竦奏徙泾原，会贼寇镇戎军，谦引兵入贼境，破其聚落，以分贼势。暴疾卒，赠永清留后。宝元二年十一月，自环庆徙泾原。康定元年八月庚戌，擢象州防御使、龙神卫厢主、泾原副都部署。按西贼寇镇戎乃九月半事，谦以八月末擢象防及厢主、副都部署，非因镇戎有功乃擢之也【一五】。
　　乙亥，赠镇戎军西路都巡检使、内殿承制杨保吉为深州防御使，封其妻赵氏为天水县君；又赐其父入内供奉官守信为太子左卫率府率，母苏氏为襄阳郡太君，以保吉与西贼战死也。
　　初，利州路转运使张宗彝言西贼自文州有路直至益州城下，请于龙州清川县防守。于是，益州路钤辖司上言乞增龙州戍兵三五百人，选武臣知州，逐季量遣兵往清川备御巡察，从之。此据会要。「直至益州城下」，宗彝之言亦过矣，姑存之。
　　丙子，龙图阁直学士、知并州王沿为枢密直学士、知渭州，河东都转运使、龙图阁直学士杨偕为枢密直学士、知并州。有中官预军事，素横，前帅优遇之。偕至，一绳以法，命率所部从副部署赴河外，戒曰：「遇贼将战，一礏副部署节度。」中官不服，捧檄诉，偕叱曰：「汝知违主帅命即斩乎！」监军怖汗，不觉堕笏，翌日告疾，未几遂卒，于是军政肃然。
　　庚辰，知制诰贾昌朝同判流内铨。初，铨法县令俸钱满万二千乃举令【一六】。昌朝以为如此则小县终不得善令，请燍举令而与之俸如大县，从之。会要在明年三月昌朝安抚河北建请。
　　是月，浙东军士鄂邻等杀巡检使张怀信，聚兵剽劫湖南、福建、广南诸州县，逃入海。怀信内臣，性苛虐，觽号「张列挈」，邻等积怨忿，遂作乱。鄂邻等作乱，国史无之，据富弼奏议。稽古录载其事于九月【一七】，不知何据，今从弼奏议。「张列挈」，据司马光记闻。
　　增施州通判一员。
　　十二月癸未，诏缘边招讨司，战士有市首级而冒赏者，论以军法。
　　出内藏库绢一百万下三司助边费。
　　乙酉，命端明殿学士兼翰林院侍读学士李淑、知制诰贾昌朝、同修起居注郭稹、天章阁侍讲王洙同详定弓手、强壮通制。又命淑判兵部，洙同判。时诸路方籍乡兵上兵部也，河北强壮在籍者凡二十九万三千，河东十四万四千。此据本志。康定年两路强壮数，今附见此。弓手别出。
　　流内铨言选人试律断案，多是苟避选限，乞自今止许试一次。从之。
　　丙戌，诏司农寺以常平钱百万缗助三司给军费。自景佑末不许移用常平，数年闲有余积矣，而兵食不足，故降是诏。
　　己丑，契丹遣工部尚书、修国史杜防来聘，报郭稹也。杜防无副使，当考。
　　庚寅，徙环庆钤辖、洛苑使高继隆为梓夔钤辖。时任福以白豹功除管军，继隆毁嫉之，福以其事闻，故徙继隆。
　　癸巳，知渭州王沿兼泾原部署司事。
　　诏天下诸县，凡撅飞蝗遗子一升者【一八】，官给以米荳三升。
　　先是，直秘阁赵希言奏：「礼，天子七庙，亲庙五、祧庙二。据古，僖、顺二祖当迁。国家道观佛寺，并建别殿，奉安神御，岂若每主为一庙一寝。或前立一庙堂，以今十六闲为寝，更立一祧庙，逐室各题庙号及销毁法宝神御物金银万八千两。」
　　甲午，同判太常寺宋祁言：「周制，有庙有寝，以象人君前有朝后有寝也。庙藏木主，寝藏衣冠。至秦，乃出寝于墓侧，故陵上更称寝殿。而宗庙无寝，盖本于兹。郑康成谓周制立二昭二穆，与太祖、文、武共为七庙，此一家之说，未足援正。荀卿、王肃等【一九】皆云天子七庙，诸侯五，大夫三，士一，降杀以两，则国家七世之数，不用康成之说。僖祖至真宗，方及六世，不应便立祧庙。自周、汉，每帝各自立庙。晋宋以来，多同殿异室。国朝以七室代七庙，祖宗相承，行之已久，不可轻改。又祖宗时神御法物尚少，及历三圣，加崇奉之礼，而宝盝、扣黙充满二室。周礼『天府掌祖庙之守藏。』宝物世传者皆在焉。请别为藏。」自是，室题庙号，建神御库于宗正寺西。
　　乙未，徙知随州、右千牛卫上将军王德用知曹州。德用道过许州，梅询谓德用曰：「道辅害公者，今死矣。」德用曰：「孔中丞以其职言，岂害德用者？朝廷亡一忠臣，可惜也！」
　　初，晁宗□等至永兴议边事，夏竦等合奏：「今兵与将尚未习练，但当持重自保，俟其侵轶，则乘便掩杀，大军盖未可轻举。」及刘承宗败【二○】，上复以手诏问师期，竦等乃画攻守二策，遣副使韩琦、判官尹洙驰驿至京师，求决于上。己亥，入对崇政殿。先有诏，琦迁礼部郎中，洙加集贤校理。琦言臣以大计，不俟召赴阙，若侥幸进秩，将不容于清议，辞不拜。
　　壬寅，韩琦言：「陕西经略安抚司与部署司，凡有行事，大率相通，止是经略司有判官二员，乞令经略判官兼参详都部署司事。」从之。
　　癸卯，殿前副都指挥使、宁远节度使郑守忠为安远节度使、知徐州，马军副都指挥使、威武留后高化为建武节度使、殿前副都指挥使，步军副都指挥使、永清留后李用和为马军副都指挥使，殿前都虞候、英州防御使孙廉为随州观察使、天雄军副都部署，马军都虞候、高州防御使方荣为容州观察使、步军副都指挥使，步军都虞候、洋州观察使、真定府路副都部署刘兴为昭武留后，捧日天武四厢都指挥使、眉州防御使、鄜延副都部署葛怀敏为殿前都虞候，龙神卫四厢都指挥使、贺州防御使、环庆副都部署任福为马军都虞候，宁州刺使、鄜延副都部署许怀德为陵州团练使，龙神卫四厢都指挥使孙廉、刘兴并落管军，仍诏步军都虞候、捧日天武四厢都指挥使【二一】皆未补人，俟边将有功者除之。秦兴宗官制旧典云：管军八位，自比政府八公，而武并军门乃号八披梯【二二】。祖宗选用立格至严，每分武举世族及军伍出身人，无其人则阙，故武举世族四员常足，而军伍四员常缺，盖难其人而不敢废祖宗法也。按兴宗所云，其说盖取诸此，要亦不皆如其说，今附见【二三】，当考。
　　诏吏部流内铨，选人以举主两员为县令，自今须用本部官一人，方听施行。
　　兵部尚书、参知政事宋绶卒，母尚无恙。绶始得疾，不视事，母问之，则曰：「小瘳矣。」又通宾客省问，若且安者，冀以纾母忧，然条理后事甚详【二四】，虽家人不知也。上幸其第临奠，辍二日朝，赠司徒兼侍中，谥宣献【二五】。授性孝谨清介，言动有常。为儿童时，手不执钱。后博通经史百家，文章为一时所尚。朝廷有大议论，多所裁定。凡论前人文章，必正其得失；至当世之作【二六】，则未尝议也。杨亿尝称其文「沈壮淳丽，尤善铺赋，吾不及也」。藏书万余卷，手自校雠。笔札尤精妙【二七】，上尝取所书千字文，及卒，多收其字帖藏禁中。
　　甲辰，太常博士、集贤校理、知坊州李丕谅为崇仪使、知鄜州；左骐骥使、鄜延钤辖、兼知鄜州张亢为西上合门使，改都钤辖，屯延州。改都钤辖，屯延州，实录无之，此据本传，当考。
　　陕西河北河东制置青白盐副使、左侍禁王文思为合门祗候。初，文思在延州，擅入西界讨贼，坐夺职。至是，韩琦奏复之。田况十四策云：范雍屡使王文思先肆侵掠，当即此事也。
　　乙巳，诏鄜延、泾原两路取正月上旬同进兵入讨西贼。上与两府大臣共议，始用韩琦等所画攻策也。枢密副使杜衍独以为侥幸出师，非万全计【二八】，争论久之，不听，遂求罢，亦不听。欧阳修墓志曰：大臣至有欲以沮军罪衍者。不知大臣谓谁，当考。
　　始，晁宗□即军中问攻守策，觽欲大举，经略判官田京曰：「敌畜谋久矣，未易亟破也。今欲驱不习之师，深入敌地，与贼锐锋争一旦之胜，此兵家所忌，师出必败。」或曰：「宜与讲和。」京又曰【二九】：「贼兵未尝挫，安肯和也？」此事附杜衍不欲出兵后，更须考之。
　　太子中允、馆阁校勘欧阳修上言曰：
　　元昊叛逆关西，用兵以来，为国言事者觽矣。臣初窃为三策以料贼情，然臣迂儒，不识兵之大计，始犹迟疑，未敢自信。今兴兵既久，贼形已露，如臣素料，颇不甚远，故窃自谓有可以助万一者，谨条以闻。
　　夫关西弛备而民不见兵者二三十年矣，始贼萌乱之初【三○】，藏形隐计，卒然而来。当是时，吾之边屯寡弱，城堡未完，民习久安而易惊，将非素选而败怯，使其长驱冲突，可以奋然而深入，然国威未挫，民力未疲，彼得城而居，不能久守，虏掠而去，可以邀击其归，此下策也，故贼知而不为。戎狄侵边，自古为患，其攻城掠野，败则走而胜则来，盖其常事，此中策也，故贼兼而用之。若夫假僭名号以威其觽，先击吾之易取者一二以悦其心，然后训养精锐为长久之谋。故其来也，虽胜而不前，不败而自退，所以诱吾兵而劳之也；或击吾东，或击吾西，乍出乍入，所以使吾兵分备多而不得减息也。吾欲速攻，贼方新锐；坐而待战，彼则不来。如此相持，不三四岁，吾兵已老【三一】，民力已疲，不幸又遇水旱之灾，调敛不胜而盗贼髃起，彼方奋其全锐击吾困弊，可也；吾不堪其困，忿而出攻【三二】，决于一战，彼以逸而待吾劳，亦可也；幸吾苦兵，计未知出，遂求通聘【三三】，以邀岁时之赂，度吾困急，不得不从，亦可也：是吾力一困，则贼谋无施而不可，此兵法所谓不战而疲人兵者，上策也，而贼今方用之。
　　今三十万之兵食于西者二岁矣，又有十四五万之乡兵，不耕而自食其民。自古未有四五十万【三四】之觽连年仰食，而国力不困者也【三五】。臣闻元昊之为贼，威能畏其下，恩能死其人，自初僭叛，嫚书已上，逾年而不出，一出则其锋不可当。执劫蕃官，获吾将帅，多礼不杀，此其凶谋所畜，皆非仓卒者也。奈何彼能以上策而疲吾，吾不自知其已困；彼为久计以挠我，我无长策而制之哉！
　　夫训兵养卒，伺衅乘便，用闲出奇，此将帅之职也，所谓阃外之事，而君不御者也。至于外料贼心之谋，内察国家之势，知彼知此，因谋制敌【三六】，此朝廷之大计也，所谓庙算而胜者也，不可以不思。今贼谋可知，以久而疲我尔，吾势可察，西人已困矣【三七】。诚能丰财积粟，以纾西人而完国壮兵，则贼谋沮而庙算得矣。
　　夫兵，攻守而已，然皆以财用为强弱也。守非财用而不久，此不待言。请试言攻。昔秦席六世之强资以事胡，卒困天下而不得志。汉因文、景之富力，三举而纔得河南。隋唐突厥、吐蕃常与中国相胜败，击而胜之有矣，未有一举而灭之者。然秦、汉尤强，其所攻者，今元昊之地是也。况自刘平陷没，贼锋炽锐，未尝挫耱，攻守之计，非臣所知。天威所加，虽终期于扫尽，然临边之将，尚未闻得贼衅隙，挫其凶锋。是攻守皆未有休息之期，而财用不为长久之计，臣未见其可也。四五十万之人，坐而仰食，然关西之地，物不加多，关东所有，莫能运致，掊克细碎，既已无益而罢之矣。至于鬻官入粟，下无应者，改法榷货而商旅不行，是四五十万之人，惟取足于西人而已，西人何为而不困？困而不起为盗者，须水旱尔。外为贼谋之所疲，内遭水旱而多故，天下之患，可胜道哉？夫关西之物，不能加多，必通漕运而致之。漕运已通，而关东之物不充，则无得而西矣。
　　故臣以为通漕运、尽地利、榷商贾【三八】，三术并施，则财用足而西人纾，国力完而兵可久，以守以攻，惟上所使。夫小琐目前之利，既不足为长久之谋，非旦夕而可效，故臣区区不敢避迂愚之责，请上便宜三事，惟陛下裁择。
　　其一曰通漕运。臣闻今为西计者，皆患漕运之不通，臣以谓但未求之尔。今京师在汴，漕运不西，而人之习见者遂以谓不能西，不知秦、汉、隋、唐，其都在雍，则天下之物，皆可致之西也【三九】。山川地形，非有变易于古，其路皆在，昔人可行，今人胡为而不可？汉初，岁漕山东粟数十万石。是时运路未修，其漕尚少，其后武帝益修渭渠，至漕百余万石。隋文帝时，沿水为仓，转相运置，而关东、汾晋之粟，皆至渭南，运物最多。其遗仓之迹，往往皆在，然皆尚有三门之险。自唐裴耀卿，又寻隋迹于三门，东西置仓，开山十八里为陆运，以避其险，卒泝河而入渭。当时岁运，不减二三百万石。其后刘晏遵耀卿之路，悉漕江、淮之米以实关西。后世言能经财利而善漕运者，耀卿与晏为首。今江、淮之米，岁入于汴者【四○】六百万石，诚能分给关西，得一二百万石足矣。今兵之食汴漕者，戍出甚觽，有司不惜百万之粟，分而及之，其患者三门阻其中尔，今宜浚治汴渠，使岁运不阻，然后按求耀卿之迹，不惮十许里陆运之劳，则河运通而物可致，且纾关西之困。使古无法，今有可为，尚当为之，况昔人行之而未远，今人行之而岂难哉？耀卿与晏初理漕时，其得尚少，至其末年，所入十倍，是可久行之法明矣，此水运之利也。臣闻汉高之入秦，不由关东而道南阳【四一】，过邓、析而入武关；曹操等起兵诛董卓，亦欲自南阳道丹、析而入长安，是时张济亦自长安出武关【四二】奔南阳：则自古用兵往来之径也。臣闲至南阳，问其遗老，云自邓西北至永兴六七百里，今小商贾往往行之。初，汉高入关，其兵十万。夫能容十万兵之路，宜不甚狭而险也。但自雒阳为都，行者皆趋关东，其路久而遂废，今能按求而通之，则武昌、汉阳、郢、复、襄阳、梁、洋、金、商、均、房、光化沿汉之地十一二州之物，皆可漕而顿之南阳。自南阳为轻车，人辇而递之【四三】，募置递兵十五六铺，则十余州之物，日日入关而不绝。沿汉之地，山多美木，近汉之民仰足而有余，以造舟车甚不难也。前日陛下深惜有司之勤，内赐禁钱数十万以供西用，而道路艰远，辇运踰年，不能毕工。至于军装输送，多苦秋霖。边州已寒，冬服【四四】尚滞于路，其艰如此。夫使州县纲吏远输京师，转冒艰滞【四五】，然后得西，岂若较南阳之旁郡，度其道里，入于武关？与至京师远近等者【四六】，与其尤近者皆使直输于关西。京师之用有不足【四七】，则以禁帑出赐有司者代而充用。其迂曲简直，利害较然，此陆运之利也。
　　其二曰尽地利。臣闻昔之画财利者易为工，今之言财利者难为术。昔者之民赋税而已，故其不足，则铸山煮海，榷酒与茶，征关市而算舟车，尚有可为之法，以苟一时之用。自汉、魏迄今【四八】，其法日增，其取益细，今取民之法尽矣。昔者赋外之征，以备有事之用。今尽取民之法用于无事之时【四九】，悉以冗费而靡之矣，至卒然有事，则无法可增【五○】。然犹有可为者：民作而输官者已劳，而游手之人方逸；地之产物者耕不得代，而不垦之土尚多：是民有遗力，地有遗利，此可为也。况历视前世用兵者，未尝不先营田。汉武帝时，兵兴用乏，赵过为畎田人犁之法以足用；赵充国攻西羌，议者争欲出击，而充国思全胜之策，能忍而待其弊，至违诏罢兵而治屯田，田于极边，以游兵而防钞寇，则其治田不为易也，犹勉为之。方曹操屯兵许下时，强敌四面，以今视之，疑其旦夕战争而不暇。然用枣祗、韩浩之计，建置田官，募民而田近许之地，岁得数百万石。其后郡国皆田，积谷数百万。隋、唐田制尤广，不可胜举。其势艰而难田，莫若充国；迫急而不暇田，莫如曹操，然皆勉焉。不以迂缓而不田者，知地利之溥而可以舒民劳也。今天下之土，不耕者多矣，臣未能悉言，请举其近者：自京以西，土之不辟者不知其数，非土之瘠而弃也，盖人不勤农与夫役重而逃尔。久废之地，其利数倍于营田【五一】。今若督之使勤，以免其役，则愿耕者觽矣。臣闻乡兵之不便于民，议者方论之。充兵之人，遂弃农业，托云教习而饮博，取资其家，不顾有无，官吏不加禁，父兄不敢诘，家家自以为患也。河东、河北、关西之乡兵，此犹有用；若京东、西者，平居不足以备盗，而水旱适足以为盗。其尤可患者，京西素贫之地，非有山泽之饶，民惟力农是仰。而今三夫之家一人、五夫之家二人为游手。凡十八九州岛，以少言之，尚可四五万人不耕而食，是自相糜耗而重困也【五二】。今诚能尽驱之使耕于弃地，官贷其种，岁田之入，与中分之如民之法，募吏之习田者为田官，优其课最而诱之，则民愿田者觽矣。太宗皇帝时，常贷陈、蔡民钱，使市牛而耕。真宗皇帝时，亦用耿望之言，买牛湖南而治屯田。今湖南之牛岁贾于北者【五三】，皆出京西，若官为买之【五四】，不难得也。且乡兵本农也，籍而为兵，遂弃其业。今幸其去农未久，尚可复驱还之田亩，使不得髃游而饮博，以为父兄之患，此民所愿也。一夫之力不逸，而每岁任耕废田一顷【五五】，使四五万人皆耕，而久废之田利又数倍【五六】，则岁谷不可胜数矣。京西之田，北有大河，南至汉而西接关，若又通其水陆之运，所在积谷，惟陛下诏有司移用之尔。
　　其三曰榷商贾。臣闻秦废王法、启兼并，其上侵公利，下刻细民，为国之患久矣。自汉以来，尝欲为法而抑夺之，然不能也。盖为国者兴利日繁，兼并者趋利日巧，至其甚也，商贾坐而权国利，其故非他，由兴利广也。夫兴利广则上难专，必与下而共之，然后流通而不滞。然为今议者，方欲夺商之利归于公上而专之，故夺商之谋益深，而为国之利益损。前日有司屡变其法，法每一变，则一岁之闲所损数百万。议者不知利不可专，欲专而反损，但云变法之未当，变而不已，其损益多。夫欲十分之利，皆归于公，至其亏少，十不得三，不若与商共之，常得其五也。今为国之利多者，茶与盐尔。茶自变法以来，商贾不复，一岁之失，数年莫补，所在积朽，弃而焚之。前日议者屡言三税之法为便，有司既详之矣，今诚能复之，使商贾有利而通行之，则上下济矣。解池之盐，积若山阜，今宜暂下其价【五七】，诱髃商而散之，先为令曰「三年将复旧价」，则贪利之商，争先僟矣。夫茶者生于山而无穷，盐者出于水而不竭，贱而散之三年，十未减其一二。夫物之所以贵者，以能为国资钱币尔。今不散而积之，是惜朽壤也，夫何用哉？夫大商之能蕃其货者【五八】，岂其锱铢躬自鬻于市哉？必有贩夫小贾，就而分之。贩夫小贾无利则不为【五九】，故大商不□贩夫之分其利者，恃其货博，虽取利少，货行流速，则积少而为多也。今为大国者，有无穷不竭之货，反□大商之分其利【六○】，宁使无用，积为朽壤，何哉？故大商之善用其术者，不惜其利而诱贩夫；大国之善为术者，不惜其利而诱大商：此与商贾共利，取少而致多之术也。若乃县官，自为鬻市之事【六一】，此大商之所不为，臣谓行之难久也。诚能不较锱铢而思远大，则积朽之物散而钱币通，可不劳而用足矣。
　　臣愚不足以知时事，若夫坚守以扞贼，利则出而扰之，凡小便宜，愿且委之边将。至于积谷与钱，通其漕运，不一二岁而国力渐丰，边兵渐习，贼锐渐挫，而有隙可乘，然后一举而灭之，此万全之计也。愿陛下以其小者责将帅，谋其大计而行之，则天下幸甚！
　　丙午，契丹国母遣左千牛卫上将军耶律庶忠、崇禄卿孙文昭，契丹主遣崇仪节度使萧绍筠、西上合门使维州刺史秦德昌来贺正旦。
　　丁未，诏开封府、京东西、河东路括驴五万，以备西讨，从陕西经略司所上攻策也。括驴五万，孙沔奏议或可删附。魏泰东轩录云：楚执中恣为滑稽【六二】，谑玩无礼。庆历中，韩魏公琦帅陕西将四路进兵入平夏，以取元昊。师行有日矣，尹洙与执中有旧，荐于韩公，韩召之，谕以入界事，执中雅不欲为是行，因问韩公曰：「敌之族帐无定，万一迁徙深远，以致我师，无乃旷日持久乎？」韩公曰：「今大兵入界，则倍道兼程矣。」执中曰：「粮道岂能兼程耶？」韩曰：「吾已尽括关中【六三】之驴，以□粮食，驴行速，可与兵相继也。万一深入而粮食尽，自可杀驴而食矣。」执中徐曰：「驴子大好酬奖。」韩公怒其无礼，遂不使之入幕。然四路进兵【六四】，亦竟无功。又按：括驴乃康定元年十二月事，泰误谓庆历中，今附见于此，足明当时不欲大举者，不独范仲淹也，或于此附范仲淹待春深方入讨议。
　　戊申，屯田员外郎、通判河中府皮仲容知商州、兼提点采铜铸铁钱事。仲容尝建议铸大钱，一当十，既下两制及三司议其事，谓可权行以助边费，故有是命。初，韩琦安抚陕西，尝言陕西产铁甚广，可铸钱兼用。此据琦家传。于是，叶清臣从仲容议铸当十钱。翰林学士承旨丁度奏曰：「汉之五铢，唐之开元及国朝钱法，轻重大小，最为折中。历代改更【六五】，法虽精密【六六】，不能期年，即复改铸。议者欲绳以峻法，革其盗铸。昔汉变钱币【六七】，盗铸死者数十万；唐铸干元及重轮干元钱，钱轻币重，严刑不能禁止。今禁旅戍边，月给百钱，得大钱裁十，不可畸用。旧钱不出，新钱愈轻，则粮刍增价。臣尝知湖州，民有抵茶禁者，受千钱，立契代鞭背【六八】。在京西，有强盗杀人，取其敝衣，直不过数百钱。盗铸之利，不啻数倍。复有湖山绝处，凶魁啸聚，炉冶日滋，居则铸钱【六九】，急则为盗。民间铜铅之器，悉为大钱，何以禁止乎！」本志云：军兴，陕西移用不足【七○】，始用知商州皮仲容议，采洛南县红崖山、虢州青水冶青铜，置阜民【七一】，朱阳二监以铸钱。按实录，乃铸铁钱，与本志不同，当考。孙沔奏乞罢铸大钱，当删附。
　　将作监丞通判仪州耿传、供备库副使知青涧城种世衡同计置陕西随军粮草。传，河南人也。
　　权三司使叶清臣言新茶法未适中【七二】，请择明习财利之大臣，别议课校。上以号令数更，民听眩惑，乃诏即三司裁定，务优贩者，然亦卒无所变也。
　　初，明道二年，复用天禧旧制，听商人入钱粟京师及淮、浙、江南、荆湖州军易盐，此据食货志第四卷，已附明年明道二年年末。及景佑二年，三司言诸路博易无利，乃罢之，而入钱京师如故。此亦据食货志第四卷。景佑二年诏，实录无之，今且依本志附此。
　　是岁，又诏商人入刍粟陕西并边，愿受东南盐者，加数予之。此亦据食货第四卷，志云康定元年诏，而实录亦无有，今且附此。
　　会河北谷贱，三司因请内地诸州行三税法，募人入中，且以东南盐代京师实钱，诏籴至二十万石止。此据食货志第三卷。其第四卷【七三】加数与东南盐下又云：河北用三税法，亦以盐代京师所给缗钱，即第三卷所书也。第三卷所书稍详，今用之。
　　注　　释
　　【一】尧封母「封」原作「佐」，据宋本、宋撮要本及东都事略卷一三世家一温成皇后张氏改。
　　【二】张是时八岁「是」，宋本、宋撮要本都作「氏」。
　　【三】寖长「长」字原脱，据宋撮要本及东都事略卷一三世家一温成皇后张氏补。宋史卷二四二本传云：「长得幸，有盛宠。」
　　【四】嫔使阁本作「嫔侍」。
　　【五】缄印之其上原有「章囊」二字，据宋本、阁本及宋史卷一九六兵志删。
　　【六】广二丈「二」原作「三」，据宋本、宋撮要本及宋史卷一○三礼志改。
　　【七】用牲「牲」原作「牡」，据宋本、宋撮要本、阁本及同上宋史改。
　　【八】岁以三月九月择日「九月」二字原脱，据同上宋史及续通鉴卷四二补。
　　【九】二送中书枢密院「二」原作「一」，据文义及阁本改。
　　【一○】泾县尉「泾」原作「经」，按宋无「经县」，据阁本改。
　　【一一】来归者原作「归来者」，据阁本乙正。
　　【一二】沿江淮两岸同巡检宋会要兵一一之一六作「都同巡检」。
　　【一三】指使原作「指挥」，据阁本改。宋史卷二九○狄青传谓青宝元初为三班差使、殿侍、延州指使，亦可证。
　　【一四】州府军监「军」原作「库」，据阁本改。
　　【一五】乃擢之也「之」下原有「误」字，据阁本删。
　　【一六】满万二千乃举令「二千」原作「二十千」，据宋史卷二八五贾昌朝传删。
　　【一七】载其事于九月「于」字原脱，据宋本、宋撮要本补。
　　【一八】凡撅飞蝗遗子一升者「凡」原作「民」，据宋本、宋撮要本及宋史全文卷七下改。
　　【一九】荀卿王肃等「等」字原脱，据宋会要礼一五之二九、宋史卷一○六礼志补。
　　【二○】刘承宗「宗」原作「忠」，据宋本、宋撮要本、阁本改。
　　【二一】孙廉刘兴并落管军仍诏步军都虞候捧日天武四厢都指挥使「孙廉」以下二十五字原脱，据宋本、宋撮要本补。
　　【二二】披梯宋本、宋撮要本作「杭梯」。
　　【二三】今附见「附见」原作「所见」，据宋本、宋撮要本改。
　　【二四】条理后事甚详「条理」原作「修理」，据宋本、宋撮要本、阁本改。
　　【二五】宣献原作「忠献」，据宋本、宋撮要本、阁本及东都事略卷五七、宋史卷二九一本传改。
　　【二六】当世之作「当世」原作「当时」，据宋本、宋撮要本改。
　　【二七】笔札尤精妙「精妙」原作「精好」，据宋本、宋撮要本及东都事略卷五七、宋史卷二九一本传改。
　　【二八】非万全计「计」原作「策」，据宋本、宋撮要本、阁本及治迹统类卷八仁宗经制西夏要略、宋史全文卷七下改。
　　【二九】京又曰「京」字原脱，据宋本、宋撮要本及宋史全文卷七下补。
　　【三○】始贼萌乱之初「萌乱」原作「萌动」，据宋本、宋撮要本、阁本及欧阳文忠公集卷四五改。
　　【三一】吾兵已老「老」原作「劳」，据宋本、宋撮要本及同上欧阳文忠公集改。
　　【三二】忿而出攻「忿」原作「忽」，据宋本、宋撮要本、阁本及同上欧阳文忠公集改。
　　【三三】遂求通聘「求」原作「入」，据宋本、宋撮要本及同上欧阳文忠公集改。
　　【三四】四五十万原作「四十五万」，据同上书及编年纲目卷一一改，下文谓「四五十万之人，坐而仰食」，亦可证。
　　【三五】不困者也「不困」上原有「有」字，据宋本、宋撮要本、阁本及欧阳文忠公集卷四五、编年纲目卷一一删。
　　【三六】因谋制敌原作「困谋知敌」，据欧阳文忠公集卷四五改。「知」，宋本、宋撮要本亦均作「制」。
　　【三七】西人已困矣「西」原作「而」，据宋本、宋撮要本、阁本及欧阳文忠公集卷四五改。
　　【三八】榷商贾「榷」原作「权」，据治迹统类卷八仁宗经制西夏要略、编年纲目卷一一改。下同。
　　【三九】皆可致之西也「西」字原脱，据宋撮要本及欧阳文忠公集卷四五补。
　　【四○】岁入于汴者「于」字原脱，据同上书补。
　　【四一】道南阳「道」原作「通」，据宋本、宋撮要本、阁本及欧阳文忠公集卷四五改。下文「道丹、析」同。
　　【四二】自长安出武关「出」原作「入」，据同上书改。
　　【四三】人辇而递之「人」字原脱，据宋本、宋撮要本及欧阳文忠公集卷四五补。
　　【四四】冬服原作「衣服」，据宋本、宋撮要本、阁本及欧阳文忠公集卷四五改。
　　【四五】转冒艰滞「冒」原作「漕」，据同上书改。
　　【四六】与至京师远近等者「与」字原脱、「至」下原有「于」字、「远」原作「得」，据宋本、阁本及欧阳文忠公集卷四五、编年纲目卷一一补、删、改。
　　【四七】京师之用有不足「有」字原脱，据宋本、宋撮要本、阁本及同上欧阳文忠公集、编年纲目补。
　　【四八】汉魏「魏」字原脱，据宋撮要本、阁本及欧阳文忠公集卷四五补。
　　【四九】用于无事之时「用」字原脱，据同上书补。
　　【五○】无法可增「法」字原脱，据宋本、宋撮要本、阁本及欧阳文忠公集卷四五补。
　　【五一】其利数倍于营田「利」原作「地」，据同上书改。
</div>
    <div class="pagination">
<a href="续资治通鉴长编_page199.html">上一页</a><span>...</span><a href="续资治通鉴长编_page195.html">195</a><a href="续资治通鉴长编_page196.html">196</a><a href="续资治通鉴长编_page197.html">197</a><a href="续资治通鉴长编_page198.html">198</a><a href="续资治通鉴长编_page199.html">199</a><span class="current-page">200</span><a href="续资治通鉴长编_page201.html">201</a><a href="续资治通鉴长编_page202.html">202</a><a href="续资治通鉴长编_page203.html">203</a><a href="续资治通鉴长编_page204.html">204</a><a href="续资治通鉴长编_page205.html">205</a><span>...</span><a href="续资治通鉴长编_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
