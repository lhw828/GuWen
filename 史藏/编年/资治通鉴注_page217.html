<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 217 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 217 页/共 334 页
  </h1>
  <div class="content">
   9﨩海道总管苏海政〔﨩，越笔翻。〕受诏讨龟兹，〔龟兹，音丘慈。〕敕兴昔亡、继往绝二可汗发兵与之俱。〔可，从刊入声。汗，音寒。〕至兴昔亡之境，继往绝素与兴昔亡有怨，〔事见上卷显庆二年注。〕密谓海政曰：「弥射谋反，请诛之。」〔阿史那弥射是为兴昔亡可汗。〕时海政兵纔数千，集军吏谋曰：「弥射若反，我辈无13类，〔13，才笑翻。〕不如先事诛之。」〔先，悉荐翻。〕乃矫称敕，令大总管赍帛数万段赐可汗及诸酋长，兴昔亡帅其徒受赐，海政悉收斩之。其鼠尼施、拔塞干两部亡走，〔鼠尼施啜，咄陆五部之一也；拔塞干俟斤，弩失毕五部之一也。酋，慈由翻。长，知两翻。帅，读曰率。尼，女夷翻。〕海政与继往绝追讨，平之。军还，至疏勒，南弓月部复引吐蕃之众来，欲与唐兵战；海政以师老不敢战，以军资赂吐蕃，约和而还。由是诸部落皆以兴昔亡为冠，各有离心。继往绝寻卒，〔复，扶又翻。卒，子恤翻。〕十姓无主，有阿史那都支及李遮匐收其余众附于吐蕃。〔为都支、遮匐连兵反张本。〕
10是岁，西突厥寇庭州，刺史来济将兵拒之，〔厥，九勿翻。将，即亮翻。〕谓其众曰：「吾久当死，幸蒙存全以至今日，当以身报国。」遂不释甲冑，赴敌而死。
三年〔（癸亥、六六三）〕
1春，正月，左武卫将军郑仁泰讨铁勒叛者余种，悉平之。〔种，章勇翻。〕
2乙酉，以李义府为右相，〔右相，中书令也。〕仍知选事。〔选，须绢翻。〕
3二月，徙燕然都护府于回纥，更名瀚海都护；徙故瀚海都护于云中古城，更名云中都护。〔燕然都护置于贞观二十一年，见一百九十八卷。瀚海都督置于永徽元年，见一百九十九卷。燕，因肩翻。更，工衡翻。〕以碛为境，碛北州府皆隶瀚海，碛南隶云中。〔云中都护府治金河，即秦、汉云中旧城，东北至朔州三百七十里，麟德元年，更名单于大都护府。杜佑曰：单于都护府南至榆林郡百二十里，东南到马邑郡三百五十里。碛，七逆翻。〕
4三月，许圉师再贬虔州刺史，〔虔州在京师东南四千一十七里，至东都三千四百里。〕杨德裔以阿党流庭州，圉师子文思、自然并免官。
5右相河间郡公李义府典选，〔选，须绢翻。〕恃中宫之势，专以卖官为事，铨综无次，怨讟盈路，上颇闻之，从容谓义府曰：「卿子及伲颇不谨，多为非法，我尚为卿掩覆，卿宜戒之！」〔从，千容翻。为，于伪翻。覆，敷又翻。〕义府勃然变色，颈、颊俱张，〔张，知亮翻。〕曰：「谁告陛下﹖」上曰：「但我言如是，何必就我索其所从得邪！」〔索，山客翻。〕义府殊不引咎，缓步而去。上由是不悦。
望气者杜元纪谓义府所居第有狱气，宜积钱二十万缗以厌之，〔厌，于协翻。〕义府信之，聚敛尤急。〔敛，力赡翻。〕义府居母丧，朔望给哭假，〔假，古讶翻。〕辄微服与元纪出城东，登古冢，候望气色，或告义府窥觇灾眚，阴有异图。〔觇，丑廉翻，又丑艳翻。眚，所景翻。〕又遣其子右司议郎津召长孙无忌之孙延，受其钱七百缗，除延司津监，〔唐东宫，司议郎四人，正六品上，掌启奏记注。龙朔改司议郎为左司议郎，太子舍人为右司议郎。汉官有都水长，属主爵，掌诸池沼，后改为使者，后汉改为河堤谒者。晋置都水台，有使者一人，掌舟懢之事；梁改为太舟卿；北齐亦曰都水台；隋改为都水监，唐因之，贞观改为使者，从六品；龙朔元年，改为司津监，掌川泽津梁之政令。〕右金吾仓曹参军杨行颖告之。夏，四月，乙丑，下义府狱，〔下，遐嫁翻。〕遣司刑太常伯刘祥道与御史、详刑共鞫之，〔司刑太常伯，即刑部尚书。详刑，大理也。唐自永徽以后，大狱以尚书刑部、御史台、大理寺官杂按，谓之三司。〕仍命司空李绩监焉。〔监，古衔翻。〕事皆有实。戊子，诏义府除名，流巂州；津除名，流振州；诸子及伲并除名，流庭州。朝野莫不称庆。〔巂，音髓。朝，直遥翻。〕
或作河间道行军元帅刘祥道破铜山大贼李义府露布，〔李义府，河人，故云然。帅，所类翻。〕牓之衢。义府多取人奴婢，及败，各散归其家，故其露布云：「混奴婢而乱放，各识家而竞入。」〔此姑述时人快义府之得罪而有是，通鉴因采而志之以为世鉴。学者为文类有所祖，汉高帝为太上皇营新丰，后人志其事，其辞云：「混鸡犬而乱放，各识家而竞入。」此语所祖，有自来矣。〕
6乙未，置鸡林大都督府于新罗国，以金法敏为之。
7丙午，蓬莱宫含元殿成，上始移仗居之，更命故宫曰西内。〔改宫，谓太极宫，自武德以来人主居之，自是以后，谓之西内。更，工衡翻。〕戊申，始御紫宸殿听政。〔蓬莱宫正殿曰含元殿，含元之后曰宣政殿，宣政殿北曰紫宸门，内有紫宸殿，即内衙之正殿。〕
8五月，壬午，柳州蛮酋吴君解反；〔柳州，汉潭中县地，隋置马平县，唐武德四年，置南昆州，贞观八年改曰柳州。〕遣冀州长史刘伯英、右武卫将军冯士翙发岭南兵讨之。〔翙，呼外翻。〕
9吐蕃与吐谷浑互相攻，各遗使上表论曲直，更来求援；〔吐，从暾入声。谷，音浴。使，疏吏翻。上，时掌翻。更，工衡翻，迭也。〕上皆不许。
吐谷浑之臣素和贵有罪，逃奔吐蕃，具言吐谷浑虚实。吐蕃发兵击吐谷浑，大破之，吐谷浑可汗曷钵与弘化公主帅数千帐弃国走依凉州，请徙居内地。〔唐会要曰：吐谷浑自永嘉之末，始西度洮水，建国于群羌之故地，龙朔三年，为吐蕃所灭，凡三百五十年。帅，读曰率；下同。〕上以凉州都督郑仁泰为青海道行军大总管，帅右武卫将军独孤卿云、辛文陵等分屯凉、鄯二州，以备吐蕃。〔鄯，时战翻。凉、鄯相去五百八十里。〕六月，戊申，又以左武卫大将军苏定方为安集大使，节度诸军，为吐谷浑之援。
吐蕃禄东赞屯青海，遣使者论仲琮入见，〔吐蕃立国之初，有大论、小论以统国事，后因以为贵姓。见，贤遍翻。〕表陈吐谷浑之罪，且请和亲。上不许。遣左卫郎刘文祥使于吐蕃，降玺书责让之。〔将，即亮翻。玺，斯氏翻。〕
10秋，八月，戊申，上以海东累岁用兵，百姓困于征调，〔调，徒吊翻。〕士卒战溺死者甚众，〔溺，奴狄翻。〕诏罢三十六州所造船，遣司元太常作窦德玄等〔司元太常伯，即户部尚书。〕分诣十道，问人疾苦，黜陟官吏。德玄，毅之曾孙也。〔窦毅，大穆笪垢之父。〕
11九月，戊午，熊津道行军总管、右威卫将军孙仁师等破百济余众及倭兵于白江，拔其周留城。〔倭，乌禾翻。〕
初，刘仁愿、刘仁轨既克真岘城，〔克真岘城，见上卷二年。〕诏孙仁师将兵，浮海助之。〔将，即亮翻；下同。〕百济王丰南引倭人以拒唐兵，仁师与仁愿、仁轨合兵，势大振。诸将以加林城水陆之冲，欲先攻之，仁轨曰：「加林险固，急攻则伤士卒，缓之则旷日持久。周留城，虏之巢穴，群凶所聚，除恶务本，〔书泰誓之言。〕宜先攻之，若克周留，诸城自下。」于是仁师、仁愿与新罗王法敏将陆军以进，仁轨与别将杜爽、扶余隆将水军及粮船自熊津入白江，以会陆军，同趣周留城。〔趣，七喻翻。〕遇倭兵于白江口，四战皆捷，焚其舟四百艘，烟炎灼天，〔艘，苏遭翻。炎，读曰焰。〕海水皆赤。百济王丰脱身奔高丽，王子忠胜、忠志等帅众降，〔帅，读曰率；下之帅、皆帅同。降，户江翻；下同。〕百济尽平，唯别帅迟受信据任存城，不下。〔帅，所类翻。尉，纡勿翻。〕
初，百济西部人黑齿常之，长七尺余，骁勇有谋略，〔长，直亮翻。骁，坚尧翻。〕仕百济为达率兼郡将，犹中国刺史也。〔新罗官有十六品，左平一品，达率二品。五方各有方领一人，以达率为之；方有十郡，郡有将三人，以德率为之；德率四品。百济置官，盖与新罗略同也。率，所类翻。〕苏定方克百济，常之帅所部随众降。定方絷其王及太子，纵兵劫掠，壮者多死。常之惧，与左右十余人遁归本部，收集亡散，保任存山，结栅以自固，旬月间归附者三万余人。定方遣兵攻之，常之拒战，唐兵不利；常之复取二百余城，〔复，扶又翻。〕定方不能克而还。〔还，从宣翻，又如字。〕常之与别部将沙咤相如〔沙咤，夷人复姓。咤，陟加翻。〕各据险以应福信，百济既败，皆帅其众降。刘仁轨使常之、相如自将其众，取任存城，仍以粮仗助之。孙仁师曰：「此属兽心，何可信也！」仁轨曰：「吾观二人皆忠勇有谋，敦信重义；但向者所托，未得其人，今正是其感激立效之时，不用疑也。」遂给其粮仗，分兵随之，攻拔任存城，迟受信弃妻子，奔高丽。
诏刘仁轨将兵镇百济，召孙仁师、刘仁愿还。百济兵火之余，比屋雕残，〔比，毗必翻，又毗至翻。〕僵尸满野，仁轨始命瘗骸骨，籍户口，理村聚，署官长，通道涂，立桥梁，补堤堰，复陂塘，课耕桑，赈贫乏，养孤老，立唐社稷，颁正朔及庙讳，〔卒如仁轨之志，所谓有志者事竟成也。僵，居良翻。瘗，于计翻。长，知两翻。赈，津忍翻。〕百济大悦，阖境各安其业。然后修屯田，储糗粮，训士卒，以图高丽。〔糗，去九翻。〕
刘仁愿至京师，上问之曰：「卿在海东，前后奏事，皆合机宜，复有文理。〔复，扶又翻。〕卿本武人，何能如是﹖」仁愿曰：「此皆刘仁轨所为，非臣所及也。」上悦，加仁轨六阶，〔勋有级，官有阶。〕正除带方州刺史，为筑第长安，厚赐其妻子，遣使赍玺书劳勉之。〔为，于伪翻。使，疏吏翻。劳，力到翻。〕上官仪曰：「仁轨遭黜削而能尽忠，〔黜削，谓白衣从军自效也。〕仁愿秉节制而能推贤，皆可谓君子矣！」
12冬，十月，辛巳朔，诏太子每五日于光顺门内视诸司奏事，〔唐六典：大明宫，紫宸殿内朝正殿也，殿之南面曰紫宸门，左曰崇明门，右曰光顺门。〕其事之小者，皆委太子决之。
13十二月，庚子，诏改来年元。
14壬寅，以安西都护高贤为行军总管，将兵击弓月以救于阗。
15是岁，大食击波斯、拂菻，破之；〔拂菻，古大秦国也，居西海上，一曰海西国，去京师四万里，北直突厥可萨部，西濒海，东南接波斯。杜佑曰：大秦，前汉舭靬国也。菻，力锦翻，又力鸩翻。类篇曰佛菻。〕南侵婆罗门，吞灭诸胡，胜兵四十余万。〔胜，音升。〕
麟德元年〔（甲子、六六四）去年绛州麟见，又含元殿前麟趾见，于是改元。〕
1春，正月，甲子，改云中都护府为单于大都护府，以殷王旭轮为单于大都护。〔单，音蝉。〕
初，李靖破突厥，〔见一百九十三卷太宗贞观四年。厥，九勿翻。〕迁三百帐于云中城，阿史德氏为之长。〔长，知两翻。〕至是，部落渐众，阿史德氏诣阙，请如胡法立亲王为可汗以统之。上召见，谓曰：「今之可汗，古之单于也。」故更为单于都护府，〔更，工衡翻，改也。〕而使殷王遥领之。
2二月，戊子，上行幸万年宫。〔永徽元年，改九成宫为万年宫。〕
3夏，四月，壬子，卫州刺史道孝王元庆薨。
4丙午，魏州刺史郇公孝协坐赃，赐死。司宗卿陇西王博又奏孝协父叔良死王事，〔司宗卿，即宗正卿。叔良，太祖之孙。高祖时，叔良击突厥，中流矢薨。郇，音荀。〕孝协无兄弟，恐绝嗣。上曰：「画一之法，不以亲疏异制，〔汉书云：萧何为法，讲若画一。注云：画一，言整齐也。〕苟害百姓，虽皇太子亦所不赦。孝协有一子，何忧乏祀乎！」孝协竟自尽于第。
5五月，戊申朔，遂州刺史许悼王孝薨。〔孝，上子也，后宫所生。〕
6乙卯，于昆明之弄栋川置姚州都督府。〔刘昫曰：汉益州郡之云南县，古滇国，后汉属永昌郡。蜀刘氏分永昌为建宁郡，又分永昌、建宁置云南郡，而治于弄栋。晋改为晋宁郡，又置宁州。武德四年，安抚大使李英以此州人多姓姚，故置姚州。今升置都督府，管州三十二。〕
7秋，七月，丁未朔，诏以三年正月有事于岱宗。
8八月，丙子，车驾还京师，幸旧宅，〔旧宅，帝为晋王时所居也。〕留七日；壬午，还蓬莱宫。
9丁亥，以司列太常伯刘祥道兼右相，〔司列太常伯，即吏部尚书。〕大司宪窦德玄为司元太常伯、检校左相。〔大司宪，即御史大夫。司元太常伯，即户部尚书。左相，即侍中。〕
10冬，十月，庚辰，检校熊津都督刘仁轨上言：〔上，时掌翻。〕「臣伏所存戍兵，疲羸者多，勇健者少，〔羸，伦为翻。少，诗沼翻。〕衣服贫敝，唯思西归，无心展鹈。臣问以『往在海西，见百姓人人应募，争欲从军，或请自办衣粮，谓之「义征」，何为今日士卒如此﹖』咸言：『今日官府与曩时不同，人心亦殊。曩时东西征役，身没王事，并蒙敕使吊祭，〔使，疏吏翻。〕追赠官爵，或以死者官爵回授子弟，凡渡辽海者，皆赐勋一转。自显庆五年以来，征人屡经渡海，官不纪录，其死者亦无人谁何。〔谁何，问也；问其为谁，缘何而死也。〕州县每发百姓为兵，其壮而富者，行钱参逐，皆亡匿得免；〔谓州县官发人为兵，其吏卒之参陪随逐者，富民行钱与之，相为掩蔽，得以亡匿。按元和四年，御史台奏：比来常参官入光范门及中书省，所将参从人数颇多。参从，犹参逐也。〕贫者身虽老弱，被发即行。顷者破百济及平壤苦战，〔破百济见上卷显庆五年。平壤苦战龙朔二年。被，皮义翻。〕当时将帅号令，许以勋赏，无所不至；及达西岸，惟闻枷锁推禁，夺赐破勋，州县追呼，无以自存，公私困弊，不可悉言。以是昨发海西之日已有逃亡之自残者，非独至海外而然也。又，本因征役勋级以为荣宠；而比年出征，皆使勋官挽引，〔比，毗至翻；挽引，谓挽引舟车。〕劳苦与白丁无殊，百姓不愿从军，率皆由此。』臣又问：『曩日士卒留镇五年，尚得支济，今尔等始经一年，何为如此单露﹖』咸言：『初发家日，惟令备一年资装；今已二年，未有还期。』臣检校军士所留衣，今冬仅可充事，来秋以往，全无准拟。陛下留其海外，欲殄灭高丽、百济，高丽旧相党援，倭人虽远，亦共为影响，若无镇兵，还成一国。今既资戍守，又置屯田，所藉士卒同心同德，而众有此议，何城功！自非有所更张，厚加慰劳，〔董仲舒曰：琴瑟不调，必改而更张之。更，工衡翻。劳，力到翻。〕明赏重罚以吉士心，若止如今日以前处置，恐师众疲老，立效无日。逆耳之事，或无人为陛下尽言，〔处，昌吕翻。为，于伪翻。〕故臣披露肝胆，昧死秦陈。」
上深纳其言，遣右威卫将军刘仁愿将兵渡海以代旧镇之兵，〔将，即亮翻。〕仍敕仁轨俱还。仁轨谓仁愿曰：「国家悬军海外，欲以经略高丽，其事非易。〔易，以豉翻。〕今收获未毕，而军吏与士卒一时代去，军将又归。〔将，即亮翻；下军将同。〕夷人新服，众心未安，必将生变。不如且留旧兵，渐令收获，办具资粮，节级遣还；〔节级，犹今人言节次也。〕军将且留镇抚，未可还也。」仁愿曰：「吾前还海西，大遭谗谤，吾多留兵众，谋据海东，几不免祸。〔几，居希翻。〕今日唯知准敕，〔准，与准同。本朝寇准为相，省吏避其名，凡文书准字皆去「十」，后遂因而不改。〕岂敢擅有所为！」仁轨曰：「人臣苟利于国，知无不为，岂恤其私！」乃上表陈便宜，〔上，时掌翻。〕自请留镇海东，上从之。仍以扶余隆为熊津都尉，〔考异曰：实录作「熊津都督」。按时刘仁轨检校熊津都督，岂可复以隆为之！明年，实录称熊津都尉扶余隆与金法敏盟。今从之。〕使招辑其余众。
11初，武后能屈身忍辱，奉顺上意，故上排群议而立之；及得志，专作威福，上欲有所为，动为后所制，上不胜其忿。有道士郭行真，出入禁中，尝为厌胜之术，〔胜，音升。厌，于协翻，又于琰翻。〕宦者王伏胜发之。上大怒，密召西台侍郎、同东西台三品上官仪议之。仪因言：「皇后专恣，海内所不与，请废之。」上意亦以为然，即命仪草诏。
左右奔告于后，后遽诣上自诉。诏草犹在上所，上羞缩不忍，复待之如初；〔复，扶又翻。〕犹恐后怨怒，因绐之曰：「我初无此心，皆上官仪教我。」仪先为陈王咨议，与王伏胜俱事故太子忠，〔忠自陈王立为皇太子。王府咨议参军，正五品上，掌吁谟左右。〕后于是使许敬宗诬奏仪、伏胜与忠谋大逆。十二月，丙戌，仪下狱，〔下，遐嫁翻。〕与其子庭芝、王伏胜皆死，籍没其家。戊子，赐忠死于流所。〔显庆五年，忠徙黔州。〕右相刘祥道坐与仪善，罢政事，为司礼太常伯，〔司礼太常伯，即礼部尚书。〕左肃机郑钦泰等〔左肃机，即尚书左丞。〕朝士流贬者甚众，皆坐与仪交通故也。〔朝，直遥翻。〕
自是上每视事，则后垂帘于后，政无大小，皆与闻之。〔与，读曰预。〕天下大权，悉归中宫，黜陟、杀生，决于其口，天子拱手而已，中外谓之二圣。〔考异曰：唐历：「群臣朝谒，万方表奏，皆呼为二圣。帝坐于东间，后坐于西间。后随其爱憎，生杀在口。」按武后虽悍戾，岂得高宗尚在，与高宗对坐受群臣朝谒乎！死不至此。今从实录。〕
12太子右中护?检校西台侍中郎乐彦玮、〔龙朔改左、右庶子为左、右中护。〕西台侍郎孙处约并同东西台三品。
二年〔（乙丑、六六五）〕
1春，正月，丁卯，吐蕃遣使入见，请复与吐谷浑和亲，〔见，贤遍翻。复，扶又翻。〕求赤水地畜牧，〔即河源之赤水也，本吐谷浑。畜，吁玉翻。〕上不许。
2二月，壬午，车驾发京师；丁酉，至合璧宫。
3上诃及隋炀帝，谓侍臣曰：「炀帝谏而亡，朕常以为戒，虚心求谏；而竟无谏者，何也﹖」李绩对曰：「陛下所为尽善，群臣无得而谏。」〔褚遂良、韩瑗之死，不唯拒谏，且杀谏者矣，且杀谏者矣，群臣谁敢复谏乎！李绩献谀以苟禄利，而不知凶于其家。〕
4三月，甲寅，以兼司戎太常伯姜恪同东西台三品。恪，宝谊之子也。〔司戎太常伯，即兵部尚书。姜宝谊从高祖起兵于太原。〕
5辛未，东都干元殿成。〔干元殿，洛阳宫正殿也，武后垂拱四年，毁为明堂。〕闰月，壬申朔，车驾至东都。
6疏勒弓月引吐蕃侵于阗，敕西州都督崔知辩、左武将军曹继叔将兵救之。〔将，即亮翻。考异曰：实录作「西川都督」。按于时未有西川之名，必西州也。〕
7夏，四月，戊辰，左侍极陆敦信〔龙朔改左、右散骑常侍为左、右侍极。〕检校右相；〔句断。〕西台侍郎孙处约、太子右中护?检校西台侍郎乐彦玮并罢政事。〔处，昌吕翻。〕
8秘阁郎中李淳风〔龙朔改太史局为秘合局，令为郎中，丞为郎。〕以傅仁均戊寅历推步浸疏，乃增损刘焯皇极历，〔戊寅历始行，见一百八十七卷高祖武德二年。隋时，刘焯造甲子元历，谓之皇极历，为张宾所摈，不得行。焯，之若翻。〕更撰麟德历；五月，辛卯，行之。〔更，工衡翻。〕
9秋，七月，己丑，兖州都督邓康王元裕薨。
10上命熊津都尉扶余隆与新罗王法敏释去旧忌；〔去，羌吕翻。〕八月，壬子，同盟于熊津城。刘仁轨以新罗、百济、耽罗、倭国使者浮海西还，〔耽罗国，一曰儋罗，居新罗武州南岛上，初附百济，后附新罗。〕会祠泰山，高丽亦遣太子福男来侍祠。
11冬，十月，癸丑，皇后表称：「封禅旧仪，祭皇地祇，太后昭配，而令公卿行事，礼有未安，至日，妾请帅内外命妇奠献。」〔内命妇，自三妃至采女，以备古者三夫人、九嫔、二十七世妇、八十一御妻。又有六尚、二十四司、二十四典、二十四掌。龙朔二年，又置赞德、宣议、承闺、承旨、卫仙、供奉、侍栉、侍巾，亦分为九品，皆内官也。外命妇，皇姑封大长公主，皇姊妹封长公主，皇女封公主，皇太子之女封郡主，王之女封县主。王母妻为妃，一品及国公母妻为国夫人，三品以上母妻为郡夫人，五品、勋官三品封母妻为县君；散官并同职事；勋宫四品封母妻为乡君，其母并加太字，各视其夫、子之品。〕诏：「禅社首以皇后为亚献，〔兖州博城县有社首山。〕越国太妃燕氏为终献。」〔燕氏，越王贞之母，盖太宗妃嫔此时唯燕氏在也。燕，因肩翻。〕壬戌，诏：「封禅坛所设上帝、后土位，先用笹秸、陶匏等，〔秸，吉黠翻。〕并宜改用茵褥、罍爵，其诸郊祀亦宜准此。」又诏：「自今郊庙享宴，文舞用功成庆善之乐，武舞用神功破陈之乐。」〔陈，读曰阵。〕
丙寅，上发东都，从驾文武仪仗，数百里不绝。〔从，才用翻。〕列营置幕，弥亘原野。东自高丽，西至波斯、乌长诸国，〔自吐火罗踰五种，至婆罗逻，北踰山，行六百里，得乌苌国。长，读曰苌。〕朝会者，各帅其属扈从，穹庐毳幕，牛羊驼马，填咽道路。时比岁丰稔，〔朝，直遥翻。帅，读曰率。从，才用翻。比，毗至翻。〕米斗至五钱，麦、豆不列于市。
十一月，戊子，上至濮阳，〔濮阳，颛顼之墟。春秋卫成公自楚丘徙此。汉为濮阳县，带东郡，晋分为濮阳郡，隋为县，属滑州，唐属濮州。濮，搏木翻。〕窦德玄骑从。〔骑，奇寄翻。从，才用翻。〕上问：「濮阳谓之帝丘，何也﹖」德玄不能对。许敬不能对。许敬宗自后跃马而前曰：「昔颛顼居此，故谓之帝丘。」上称善。敬宗退，谓人曰：「大臣不可以无学；吾见德玄不能对，心实羞之。」德玄闻之曰：「人各有能有不能，吾不强对以所不知，此吾所能也。」〔强，其两翻。〕李绩曰：「敬宗多闻，信美矣；德玄之言亦善也。」
寿张人张公艺九世同居，〔寿张县，前汉曰寿良，属东郡；光武改寿张，属东平国；隋属济州，唐属郓州。〕齐、隋、唐皆旌表其门。上过寿张，幸其宅，问所以能共居之故，公艺书「忍」字百余以进。上善之，赐以缣帛。
十二月，丙午，车驾至齐州，留十日。丙辰，发灵岩顿，至泰山下，有司于山南为圆坛，山上为登封坛，社首山上为降禅方坛。
干封元年〔（丙寅、六六六）〕
1春，正月，戊辰朔，上祀昊天上帝于泰山南。己巳，登泰山，封玉牒，上帝册藏以玉匮，配帝册藏以金匮，皆缠以金绳，封以金泥，印以玉玺，藏以石宫。〔玺，斯氏翻。宫，古禫翻。〕庚午，降禅于社首，祭皇地祇。上初献毕，执事者皆趋下。宦者执帷，皇后升坛亚献，帷帟皆以锦绣为之；〔周礼注，在旁曰帷，在上曰帟。帟，幄中座上承尘也。帟，音亦。〕酌酒，实俎豆，登歌，皆用宫人。壬申，上御朝觐坛，受朝贺；〔朝，直遥翻；下同。〕赦天下，改元。文武官三品已上赐爵一等，四品已下加一阶。先是阶无泛加，皆以劳考叙，进至五品三品，仍奏取进止，〔先，悉荐翻。〕至是始有泛阶；比及末年，服绯者满朝矣。〔比，必利翻。〕
时大赦，惟长流人不听还，李义府忧愤发病卒。〔龙朔三年，李义府流巂州。〕自义府流窜，朝士日忧其复入，及闻其卒，众心乃安。〔复，扶又翻。卒，子恤翻。〕
丙戌，车驾发泰山；辛卯，至曲阜，〔曲阜，鲁侯伯禽所都。应劭云：曲阜在鲁城中，委曲长七八里；隋始置曲阜县，属兖州。〕赠孔子太师，以少牢致祭。〔少，诗照翻。〕癸未，至亳州，谒老君庙，〔亳州谷阳县，汉苦县也，有老子祠，是年，改为真源县。亳州至东都八百九十八里。〕上尊号曰太上玄元皇帝。丁丑，至东都，留六日；甲申，幸合璧宫；夏，四月，甲辰，至京师，〔东都至京师八百五十里。〕谒太庙。
2庚戌，左侍极兼检校右相陆敦信以老疾辞职，拜大司成，兼左侍极，罢政事。〔大司成，即国子祭酒。〕
3五月，庚寅，铸干封泉宝钱，一当十，俟期年尽废旧钱。〔期，读曰翆。〕
4高丽泉盖苏文卒，长子男生代为莫离支，〔卒，子恤翻。长，知两翻。〕初知国政，出巡诸城，使其弟男建、男产知留后事。或谓二弟曰：「男生恶二弟之逼，〔恶，乌路翻。〕意欲除之，不如先为计。」二弟初未之信。又有告男生者曰：「二弟恐兄还夺其权，欲拒兄不纳。」男生潜遣所亲往平壤伺之，〔伺，相吏翻。〕二弟收掩，得之，乃以王命召男生。男生惧，不敢归；男建自为莫离支，发兵讨之。男生走保别城，使其子献诚诣阙求救。六月，壬寅，以右骁卫大将军契苾何力为辽东道安抚大使，将兵救之；以献诚为右武卫将军，使为乡导。〔骁，坚尧翻。契，欺讫翻。苾，毗必翻。大使，疏吏翻。将，即亮翻。乡，读曰向。〕又以右金吾卫将军庞同善、营州都督高侃为行军总管，同讨高丽。
5秋，七月，乙丑朔，徙殷王旭轮为豫王。
以大司宪兼检校太子左中护刘仁轨为右相。
初，仁轨为给事中，按毕正义事，〔事见上卷显庆元年。〕李义府怨之，出为青州刺史。会讨百济，仁轨当浮海运粮，时未可行，〔海行非遇顺风不可。〕义府督之，遭风失船，丁夫溺死甚众，命监察御史袁异式往鞫之。〔溺，奴狄翻。监，古衔翻。〕义府谓异式曰：「君能办事，不忧无官。」异式至，谓仁轨曰：「君与朝廷何人为雠，宜早自为计。」仁轨曰：「仁轨当官不职，国有常刑，公以法毙之，无所逃命。若使遽自引决以快雠人，窃所未甘！」乃具狱以闻。异式将行，仍自掣其锁。〔恐锁不入簧，行后得私开之也。掣，昌列翻。〕狱上，〔上，时掌翻。〕义府言于上曰：「不斩仁轨，无以谢百姓。」舍人源直心曰：「海风暴起，非人力所及。」上乃命除名，以白衣从军自效。〔事见上卷显庆五年。〕义府又讽刘仁愿使害之，仁愿不忍杀。及为大司宪，异式惧，不自安，仁轨沥觞告之曰：「仁轨若念畴昔之事，有如此觞！」仁轨既知政事，异式寻迁詹事丞；〔詹事丞，正六品上。〕时论纷然；仁轨闻之，遽荐为司元大夫。〔司元大夫，即户部郎中。〕监察御史杜易简谓人曰：〔易，以豉翻。〕「斯所谓矫枉过正矣！」
6八月，辛丑，司元太常伯兼检校左相窦德玄薨。
7初，武士彟娶相里氏，〔彟，一虢翻。相，息亮翻。〕生男元庆、元爽；又娶杨氏，生三女，长适越王府法曹贺兰越石，〔长，知两翻。〕次皇后，次适郭孝慎。士彟卒，元庆、元爽及士彟兄子惟良、怀运皆不礼于杨氏，杨氏深衔之。越石、孝慎及孝慎妻并早卒，越石妻生敏之及一女寡。后既立，杨氏号荣国夫人，越石妻号韩国夫人，〔唐制，国夫人，位一品。〕惟良自始州长史超迁司卫少卿，〔司卫少卿，即卫尉少卿。〕怀运自瀛州长史迁淄州刺史，元庆自右卫郎将为宗正少卿，〔此时已改宗正为司宗。〕元爽自安州户曹累迁少府少监。〔此时已改少府监为内府监。〕荣国夫人尝置酒，谓惟良等曰：「颇忆畴昔之事乎﹖今日之荣贵复何如﹖」对曰：「惟良等幸以功臣子弟，早登宦籍，揣分量才，不求贵达，岂意以皇后之故，曲荷朝恩，夙夜忧惧，不为荣也。」〔复，扶又翻。分，扶问翻。荷，下可翻。朝，直遥翻。〕荣国不悦。皇后乃上疏，请出惟良等为远州刺史，〔上，时掌翻。〕外示谦抑，实恶之也。〔恶，乌路翻；下后恶同。〕于是以惟良检校始州刺史，元庆为龙州刺史，元爽为濠州刺史。〔龙州，古江油，秦、汉、曹魏为无人之地。邓艾伐蜀，由阴平、景谷行无人之地七百里，始至江油。晋置阴平郡，于此置平武县，至梁有杨、李二姓大豪，分据其地。后魏平蜀，置龙州。濠州，汉锺离县地，晋安帝分置锺离郡，梁置北徐州，后齐曰西楚州，隋开皇二年，改曰豪州，唐曰濠州。始州至京师一千六百六十二里，至东都二千五百六十里。龙州至京师二千六百六十里，东都三千一百一十五里。豪州至京师二千一百五十里，东都一千三百一十三里。〕元庆至州，以忧卒。〔卒，子恤翻；下同。〕元爽坐事流振州而死。
韩国夫人及其女以后故出入禁中，皆得幸于上。韩国寻卒，其女赐号魏国夫人。上欲以魏国为内职，心难后未决，后恶之。会惟良、怀运与诸州刺史诣泰山朝觐，从至京师，惟良等献食。〔朝，直遥翻。从，才用翻。考异曰：旧传云：「后讽上幸杨氏宅，惟良等献食。」今从实录。〕后密置毒醢中，使魏国食之，暴卒，因归罪于惟良、怀运，丁未，诛之，改其姓为蝮氏。怀运兄怀亮早卒，其妻善氏尤不礼于荣国，坐惟良等没入掖庭，荣国令后以他事朿棘鞭之，肉尽见骨而死。
8九月，庞同善大破高丽兵，泉男生帅众与同善合。诏以男生为特进、辽东大都督，兼平壤道安抚大使，封玄菟郡公。〔帅，读曰率。使，疏吏翻；下同。菟，同都翻。〕
9戊子，金紫光禄大夫致仕广平宣公刘祥道薨，子齐贤嗣。齐贤为人方正，上甚重之，为晋州司马。将军史兴宗尝从上猎苑中，因言晋州产佳鹞，刘齐贤今为司马，请使捕之。上曰：「刘齐贤岂捕鹞者邪！〔鹞，弋照翻。〕卿何以此待之！」
10冬，十二月，己酉，以李绩为辽东道行军大总管，【章：十二行本「管」下有「兼安抚大使」五字；乙十一行本同；孔本同；张校同；退斋校同。】以司列少常伯安陆郝处俊副之，〔安陆县，汉属江夏郡，宋分属安陆郡，隋、唐属安州。处，昌吕翻。〕以击高丽。庞同善、契苾何力并为辽东道行军副大总管兼安抚大使如故；其水陆诸军总管并运粮使窦义积、独孤卿云、郭待封等，并受绩处分。〔处，昌吕翻。分，扶问翻。〕河北诸州租赋悉诣辽东给军用。待封，孝恪之子也。〔郭孝恪事太宗，战死于龟兹。〕
绩欲与其婿京兆杜怀恭偕行，以求勋效。怀恭辞以贫，绩赡之；复辞以无奴马，〔赡，昌艳翻；下同。复，扶又翻。〕又赡之。怀恭辞穷，乃亡匿岐阳山中，谓人曰：「公欲以我立法耳。」绩闻之，流涕曰：「杜郎疏放，〔今人犹呼伲为郎。〕此或有之。」乃止。
二年〔（丁卯、六六七）〕
1春，正月，上耕藉田，有司进耒耜，加以雕饰。上曰：耒耜农夫所执，岂宜如此之丽！」命易之。〔耒，卢对翻。〕既而耕之，九推乃止。〔耕藉之制，月令及郑玄注周礼，皆云天子三推，卢植注礼记曰：天子耕藉，一发九推耒。此用卢说也。推，吐雷翻。〕
2自行干封泉宝钱，谷帛踊贵，商贾不行；〔贾，音古。〕癸未，诏罢之。
3二月，丁酉，涪陵悼王愔薨。〔愔，上弟也。涪，音浮。愔，于今翻。〕
4辛丑，复以万年宫为九成宫。〔永徽二年，改九成宫为万年宫。复，扶又翻，又如字。〕
5生羌十二州为吐蕃所破，三月，戊寅，悉罢之。
6上屡责侍臣不进贤，众莫敢对。司列少常伯李安期对曰：「天下未尝无贤，亦非群臣敢蔽贤也。〔司列少常伯，即吏部侍郎。少，始照翻。〕比来公卿有所荐引，为谗者已指为朋党，滞淹者未获伸而在位者先获罪，是以各务杜口耳！陛下果推至诚以待之，其谁不愿举所知！此在陛下，非在群臣也。」上深以为然。安期，百药之子也。〔李百药，德林之子。比，毗至翻。〕
7夏，四月，乙卯，西台侍郎杨弘武、戴至德、正谏大夫兼东台侍郎李安期、东台舍人昌乐张文瓘、司列少常伯兼正谏大夫河北赵仁本并同东西台三品。〔龙朔改给事中为东台舍人，谏议大夫为正谏大夫。乐，音洛。〕弘武，素之弟子；〔杨素仕隋贵显。〕至德，冑之兄子也。〔戴冑相太宗。〕时造蓬莱、上阳、合璧等宫，〔上阳宫在洛阳宫城之西南隅，南临洛水，西距谷水，东即宫城，北连禁苑。官内正门正殿皆东向，正门曰提象，正殿曰观风，其内别殿亭观九所。上阳之西，隔谷水，有西上阳宫，虹梁跨谷，行幸往来。〕频征伐四夷，厩马万匹，仓库渐虚，张文瓘谏曰：「隋鉴不远，愿勿使百姓生怨。」上纳其言，减厩马数千匹。
8秋，八月，己丑朔，日有食之。
9辛亥，东台侍郎同东西台三品李安期出为荆州长史。〔荆州，京师东南一千七百三十里，至东都一千三百三十五里。宋白曰：荆州，秦南郡地，汉为临江国，江左置荆州以为重镇，拟周之分陕；唐为大都督府。〕
10九月，庚申，上以久疾，命太子弘监国。〔监，古衔翻。〕
11辛未，李绩拔高丽之新城，使契苾何力守之。绩初度辽，谓诸将曰：「新城，高丽西边要害，不先得之，余城未易取也。」〔易，以豉翻。〕遂攻之，城人师夫仇等缚城主开门降。〔降，户江翻。〕绩引兵进击，一十六城皆下之。
庞同善、高侃尚在新城，泉男建遣兵袭其营，左武卫将军薛仁贵击破之。侃进至金山，与高丽战，不利，高丽乘胜逐北，仁贵引兵横击，大破之，斩首五万余级，〔新书作斩馘五千。〔拔南苏、木底、苍岩三城，〔三城后皆置为州。〕与泉男生军合。
郭待封以水军自别道趣平壤，绩遣别将冯师本载粮仗以资之。〔趣，七喻翻。将，即亮翻。〕师本船破，失期，待封军中饥窘，欲作书与绩，恐为虏所得，知其虚实，乃作离合诗以与绩。〔离合诗，离析字画，合之成文，以见其意。〕绩怒曰：「军事方急，何以诗为﹖必斩之！」行军管记通事舍人元【章：十二行本「元」上有「河南」二字；乙十一行本同；张校同，云无注本亦无。】万顷为释其义，〔管记，掌军中书檄。为，于伪翻。〕绩乃更遣粮仗赴之。
万顷作檄高丽文曰：「不知守鸭绿之险。」泉男建报曰：「谨闻命矣！」即移兵据鸭绿津，唐兵不得渡。上闻之，流万顷于岭南。
郝处俊在高丽城下，未及成列，高丽奄至，军中大骇，处俊据胡床，方食干糒，〔胡床，即今之交床。干，音干。糒，音备。〕潜简精锐，击败之，〔败，补迈翻。〕将士服其胆略。
12冬，十二月，甲午，诏：「自今祀昊天上帝、五帝、皇地祇、神州地祇，并以高祖、太宗配，仍合祀昊天上帝、五帝于明堂。」〔此兼用贞观、显庆之礼。〕
13是岁，海南獠陷琼州。〔琼州本隋朱崖郡之琼山县，贞观五年置琼州。獠，鲁皓翻。〕
总章元年〔（戊辰、六六八）以将作明堂改元。是年三月方改元。〕
1春，正月，壬子，以右相刘仁轨为辽东道副大总管。
2二月，壬午，李绩等拔高丽扶余城。〔扶余国之故墟，故城存其名。〕薛仁贵既破高丽于金山，乘胜将三千人将攻扶余城，诸将以其兵少，止之。仁贵曰：「兵不在多，顾用之何如耳。」遂为前锋以进，与高丽战，大破之，杀获万余人，遂拔扶余城。扶余川中四十余城皆望风请服。
侍御史洛阳贾言忠奉使自辽东还，〔使，疏吏翻。〕上问以军事，言忠对曰：「高丽必平。」上曰：「卿何以知之﹖」对曰：「隋炀帝东征而不克者，人心离怨故也；〔事见隋炀帝纪。〕先帝东征而不克者，高丽未有衅也。〔事见太宗纪。衅，许觐翻。〕今高藏微弱，权臣擅命，盖苏文死，男建兄弟内相攻夺，男生倾心内附，为我乡导，〔乡，读曰向。〕彼之情伪，靡不知之。以陛下明圣，国家富强，将士尽力，以乘高丽之乱，其势必克，不俟再举矣。且高丽连年饥馑，妖异屡降，〔妖，于乔翻。〕人心危骇，其亡可翘足待也。」上又问：「辽东诸将孰贤﹖」〔谓征辽东之诸将也。〕对曰：「薛仁贵勇冠三军；庞同善虽不善鬬，而持军严整；高侃勤俭自处，忠果有谋；契苾何力沈毅能断，虽颇忌前，〔冠，古玩翻。处，昌吕翻。沈，持林翻。断，丁乱翻。忌前，忌人在己前也。〕而有统御之才，然夙夜小心，忘身忧国，皆莫及李绩也。」上深然其言。
泉男建复遣兵五万人救扶余城，〔复，扶又翻。〕与李绩等遇于薛贺水，〔新书作「萨贺水」。〕合战，大破之，斩获三万余人，进攻大行城，拔之。
3朝廷议明堂制度略定，三月，庚寅，赦天下，改元。
  </div>
  <div class="pagination">
   <a href="资治通鉴注_page216.html">
    上一页
   </a>
   <span>
    ...
   </span>
   <a href="资治通鉴注_page212.html">
    212
   </a>
   <a href="资治通鉴注_page213.html">
    213
   </a>
   <a href="资治通鉴注_page214.html">
    214
   </a>
   <a href="资治通鉴注_page215.html">
    215
   </a>
   <a href="资治通鉴注_page216.html">
    216
   </a>
   <span class="current-page">
    217
   </span>
   <a href="资治通鉴注_page218.html">
    218
   </a>
   <a href="资治通鉴注_page219.html">
    219
   </a>
   <a href="资治通鉴注_page220.html">
    220
   </a>
   <a href="资治通鉴注_page221.html">
    221
   </a>
   <a href="资治通鉴注_page222.html">
    222
   </a>
   <span>
    ...
   </span>
   <a href="资治通鉴注_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
