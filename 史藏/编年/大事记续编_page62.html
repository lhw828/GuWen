<!DOCTYPE html>
<html>
 <head>
  <meta charset="utf-8"/>
  <title>
   大事记续编 - 第 62 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记续编 - 第 62 页/共 65 页
  </h1>
  <div class="content">
   【梁太祖皇帝干化二年　唐庄宗皇帝岐王李茂贞呉王杨隆演并天祐九年　蜀髙祖皇帝永平二年呉越王钱镠天寳五年　楚王马殷　南平王髙季兴　南汉髙祖皇帝　闽王王审知】春二月甲子梁主如魏州以救镇定【以通鉴脩】夏四月梁主至东都【以新纪通鉴脩】五月梁主如西都【以新纪脩】晋败燕兵于龙头冈【以通鉴脩】六月戊寅梁郢王友珪弑其父晃归罪于养子博王友文而杀之自即帝位【以新纪通鉴脩】
　　解题曰欧阳修曰梁之恶极矣自其起盗贼至于亡唐其遗毒流于天下豪杰四面并起孰不欲揕刃于胷然卒不能少挫其锋以得志梁之无敌于天下可谓虎狼之强矣及其败也困于一二女子之娱至于洞胷流肠刲若羊豕祸生父子之间乃知女色之能败人矣事见通鉴
　　丙申梁匡国军乱杀节度使韩建【以通鉴列传脩】
　　解题曰按自开平二年以同州匡国军为忠武许州忠武军为匡国通鉴纲目是年以许州为忠武当别有所据
　　梁宣义节度使杨师厚屯魏州秋七月逼罗周翰而代之徙周翰为宣义节度使【以通鉴脩】
　　解题曰罗信以唐文徳元年为魏博节度使传三世二十四年至周翰而为杨师厚所逐【滑州故曰义成以避梁讳改宣义唐复故】
　　甲子梁以均王友贞为东都留守【以通鉴脩】丙寅梁废建昌宫使置国计使【以通鉴脩】
　　解题曰按旧史本纪应诸道茶盐酒麯商税悉还州郡
　　八月戊戌梁攻防国节度使冀王友谦友谦降晋【以通鉴脩】九月庚午梁以敬翔为中书侍郎同平章事壬申戸部尚书李振充崇政院使【以新纪脩】冬十月晋王存朂救朱友谦梁兵退【以通鉴脩】十一月梁杨师厚破赵兵【以通鉴脩】
　　【梁均王朱瑱干化三年　唐庄宗皇帝岐王李茂贞吴王杨隆演并天祐十年　蜀髙祖皇帝永平三年　楚王马殷　南平王髙季兴　呉越王钱镠　南汉髙祖皇帝　闽王王审知】春正月丁巳晋拔燕顺州【以通鉴脩】甲子梁改元凤厯【以新纪脩】二月戊子梁均王友贞举兵讨乱庚寅友珪伏诛友贞即皇帝位于东都更名锽复称干化三年追废友珪为庶人【以吕祖谦标目脩】解题曰旧史帝遇弑之际冯延谔亲犯御幄而友珪复死于延谔之手天之报应可知事见通鉴
　　三月冀王友谦复归梁【以通鉴脩】夏五月梁杨师厚攻赵以救燕晋分兵拒之【以通鉴脩】六月丙子蜀以道士杜光庭为諌议大夫议政事【以通鉴脩】秋七月己酉蜀杀其太子元膺【以通鉴脩】梁封髙季昌渤海王刘岩南海王【以通鉴新史世家脩】解题曰按世家末帝即位悉以隐官爵授岩袭封南海王通鉴不载今因封髙季兴并书之
　　冬十月甲子蜀立子衍为太子【吕祖谦标目】燕卢龙巡属皆入于晋请救于契丹弗许燕王守光请降于晋十一月晋王存朂诣幽州不克成进攻克幽州执守光父子【以通鉴脩】梁遣王景仁为淮南招讨使侵庐夀十二月吴镇海节度使徐温大败之于霍邱【以通鉴脩】晋以周徳威为卢龙节度使【以通鉴脩】
　　【梁均王干化四年　唐庄宗皇帝岐王李茂贞呉王杨隆演并天祐十一年　蜀髙祖皇帝永平四年　楚王马殷　南平王髙季兴　呉越王钱镠　南汉髙祖皇帝　闽王王审知】春正月晋王存朂杀刘守光用其父仁恭于雁门【以新纪脩】晋王存朂开府置行台【以通鉴脩】秋七月晋赵攻邢州梁杨师厚拒却之【以通鉴脩】解题曰按唐新旧史纪传梁传范质通録唐天祐三年李克用【本文作武皇】遣周徳威李嗣昭以嗣昭为留后四年五月太祖命康怀英率兵十万围潞州怀英筑垒环城浚凿池堑飞走路絶克用遣徳威将兵赴援首锋挑战日有俘获怀英不敢战太祖乃以李思安代之思安引军将营于潞州徳威以五千骑搏之梁军大败思安退保坚壁别筑外垒谓之夹寨梁发山东之民供馈运徳威日以轻骑掩之思安乃自东南山口筑夹道连接夹寨以通馈运六年正月克用卒子存朂立太祖遣人招降嗣昭嗣昭斩其使者徳威尚在乱栁【唐潞州铜鞮县今为威胜军】思安屡为所败闭壁不出三月梁祖自将兵至泽州以刘知俊为招讨使代思安存朂【本文作帝】新立杀其叔父克寜国中未靖而晋之重兵悉属德威于外晋人皆恐存朂使人以丧及克寜之难告且召其军徳威闻命即日还太原留其兵城外徒歩而入伏哭几絶羣情释然汴人以为潞州必取遂停斥候梁祖亦归洛阳存朂谓诸将曰晋之所以能敌梁而彼所惮者先王也今闻吾王之丧谓我新立未能出兵其意必怠若简练兵甲倍道兼行出其不意以击之非徒解围亦足以定霸乃与徳威等疾驰六日至北黄碾距潞四十五里五月朔天大昬雾伏兵三垂岗下【在潞城县西南三十七里】诘旦复昬雾直趋夹城时李嗣源总帐下亲军攻东北隅李存璋王霸率丁夫烧寨斸夹城为二道周徳威李存审各分道进攻军士鼔噪三道齐进嗣源率先掩击梁军大恐投戈委甲俘馘万级获其副招讨符道昭及大将三百人刍粟百万怀英以百骑遁归克用临终谓存朂曰梁军围潞而徳威与嗣昭有隙以吾命谕之若不解重围殁有遗恨存朂遣达于徳威徳威感泣竟破强敌与嗣昭欢爱如初泽州将防河南尹张宗奭召龙虎统军牛存节谋之存节帅本军及右神武羽林等军徃应接上党回至天井闗即引众前救泽州比至州人已焚外城将降晋闻存节至乃稍定存节入城助泽人守晋人穴地道以攻之存节选勇士数十亦穴地以应之隧中敌不得入晋人解去存朂【本文作晋王后仿此】班师于晋阳告庙饮至赏劳有差下令国中禁盗贼恤孤寡徴隠逸止贪设隄防寛狱讼期月之间其俗丕变六月凤翔李茂贞邠州杨崇本合王建之师五万攻长安遣使防兵存朂遣张承业帅师赴之九月三镇复大举存朂遣嗣昭徳威攻青州以应之丁丑梁帝如陜州【本文无梁帝字后同】十月己丑赴晋州晋军去帝至东都七年三月杨师厚为潞州招讨使六月同州节度使刘知俊叛梁附于岐辛亥帝发西都幸蒲坂七月邠岐及知俊告大举以伐灵夏八月存朂自将至隂地闗遣徳威攻晋州乙亥帝至西都师厚领兵赴援徳威收军而退赵王王镕祖母丧诸镇皆吊梁使者见晋使在馆还言赵王有二志是时魏博罗绍威卒梁因欲尽取河北八月帝如陜杨师厚为招讨使以伐岐九月至自陜十月攻上党遣杜廷隠监魏将夏諲以兵三千袭深冀二州镇人惧乞师于晋义武王处直亦遣人至晋愿絶梁以自效诸将皆疑镕诈未可出师存朂不听遣徳威先屯晋州十二月丁巳朔梁命王景仁为北面招讨使韩勍为副李思安为前锋将魏滑汴宋兵七万人攻赵丁丑景仁营于栢乡赵人告急存朂自将兵出賛皇【今庆源府县】处直以五千从会徳威于石桥【賛皇县东南槐水西泽侧石如牛迹相兼于其处作石桥又庆源府城南八里洨河上大石桥非此处也】进距柏乡五里营于野河北【在栢乡西北五里北刘镇东流经真定府栾城县】晋兵少而景仁所将神威龙骧拱宸等军皆梁精兵人马铠甲饰以组綉金银其光耀日晋人望之色动徳威勉其众曰此汴宋佣贩儿饰其外耳其中不足惧也其一甲直数十千适足为吾资当勉之退而告晋王曰梁兵甚锐未可与争宜少退以待之王曰吾提孤军出千里其利速战今不乘势急击之使敌知吾之众寡则吾无所施矣徳威曰不然赵人能城守而不能野战吾之取胜利在骑兵平川广野骑之所长今军于河上迫贼营门非用长之地也王不悦退卧帐中诸将无敢入见徳威谓张承业曰王怒老兵不速战者非怯也且吾兵少而临贼营门所恃者一水隔耳使梁得舟栰渡河吾无类矣不如退军鄗邑【即髙邑今庆源府县在州西南四十三里】诱敌出营扰而劳之可以防胜也承业入言曰徳威老将知兵愿无忽其言王遽起曰吾方思之已而徳威获梁游兵问景仁何为曰治舟数百将以为浮梁徳威引与俱见王笑曰果如公所料乃退军鄗邑八年正月丁亥徳威晨遣三百骑叩梁营挑战自以劲兵三千继之景仁怒悉其军与徳威战至于鄗南梁军为方阵分其兵为二汴宋军居左魏滑军居右王防马登髙望曰平原浅草可前可却真吾之胜地使告徳威曰吾当为公先公可继进徳威曰梁军轻出而逺来与吾转战其来必不暇赍粮纵其能赍亦不暇食不及日午人马俱饥因其将退而击之胜诸将亦以为然徳威击其左史建瑭击其右至未申时梁军东偏尘起徳威鼔噪而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至栢乡横尸数十里景仁韩勍李思安等以数十骑夜遁是役也斩首二万级获马三千匹铠甲兵仗七万擒将二百八十五人自梁与晋争凡数十战其大败未尝如此梁人弃深赵二州而遁癸巳梁以杨师厚为北面招讨使己亥晋王【本文无王字】遣建瑭徳威徇地邢魏王至洺州张承业李存璋以歩兵攻邢州徳威建瑭将三千骑长驱至澶魏王与嗣源率亲军继进二月戊午徳威进至临河【魏州县本汉黎阳县地】己未魏罗周翰出兵塞石灰窑口【按唐史地理志魏州贵乡县西渠徙永济渠自石灰窠引流注魏桥石灰窠即石灰窑也】徳威以骑掩击周翰闭壁自守王攻之城几陷乙丑徳威自临清【贝州县东北至州六十里】徇地贝郡【贝州今为恩州至魏州二百七十五里】攻博州【至贝州百八十里】下东武朝城【李吉甫元和郡县志魏州朝城县本汉东武阳郡后为县唐改朝城至州一百里】澶州刺史张可臻弃城遁遂击黎阳【卫州县至州一百二十里】临河淇门【卫州汲县淇门镇】庚午梁帝闻晋将攻河阳率亲军屯白马陂【水经沁水东过周县北注白马沟水注之水首受白马湖一名朱管陂】燕刘守光闻晋攻梁深入乃大治兵声言助晋晋王乃令嗣昭掠相卫而还乙未至晋阳六月梁遣杨师厚将兵三万屯邢州七月王防赵王于承天军八月守光称帝九月庚子梁帝自洺渡河至相州闻晋军未出乃止十一月燕侵易定王处直来告难十二月遣徳威将三万人防镇定之兵以攻燕入祁沟关【元和郡县志涿州范阳县涿水源出西南岐沟东大坎下武经总要东北至涿州四十里西北至易州六十里】守光求救于梁九年二月梁帝大举河南之众以援守光遣李周彜攻枣强【冀州县去州五十五里】贺徳伦攻蓨县【冀州县去州百五十里】三月帝自督军攻枣强甲申屠之时晋精兵皆北攻燕独符存审史建瑭以三千骑屯赵州相与谋曰梁军若下蓨城必西攻深冀吾王方北伐以南鄙之事付我辈岂可坐观其弊乃以八百骑趋下博桥建瑭分其麾下五百骑为五队一之衡水【今冀州县】一之南宫【今冀州县】一之信都【今冀州所治县】一之阜城【冀州县宋改永静军】而自将其一约各取梁刍牧者十人防下博至暮擒梁兵数十皆杀之各留其一人纵使去告之曰晋王大军且大至明日建瑭率百骑为梁旗杂其刍牧者暮叩梁营杀其守门卒纵火大呼斩击数十百人而梁刍牧者所出各遇晋兵有所亡失其纵而不杀者归而皆言晋军且至梁帝夜拔营去蓨县人追击之梁军弃其辎重铠甲不可胜计帝方病由是増剧丁亥疾驱而还四月己巳至东京戊寅如西都五月己卯朔周徳威大破燕军自涿州进兵于幽州六月戊寅梁帝为其子友珪所杀以杨师厚为魏博节度使未几镇人晋人侵魏北鄙师厚率军至唐店斩首五千级八月朱友谦以河中叛梁附于晋梁遣韩勍康怀英击友谦十月癸未晋王出泽潞以救之遇懐英于解县【今解州县】大败之追至白迳岭【在虞乡县东五十里】怀英又败十年一月朱友珪为其将袁象先所杀均王友贞即位友谦复臣于梁而亦不絶晋晋军尽下燕诸县刘守光被围经年累战常败晋王如幽州十一月攻破之十一年正月壬子至晋阳是月赵王王镕北平王王处直奉册推晋王为尚书令始建行台七月晋王东下会镇人进军邢洺战于张公桥晋军大败八月还晋阳此庄宗未取魏博之前与梁相攻本末也
　　八月梁武寜节度使蒋殷叛附于吴九月命天平节度使牛存节等讨之【以新纪脩】冬十一月南诏冦蜀十二月蜀大败之【以通鉴脩】岐静难节度使杨崇本为其子彦鲁所弑彦鲁自称留后【以通鉴脩】
　　【梁均王贞明元年　唐庄宗皇帝岐王李茂贞呉王杨隆演并天祐十二年　蜀髙祖皇帝永平五年　楚王马殷　南平王髙季兴　呉越王钱镠　南汉髙祖皇帝　闽王王审知】春二月梁蒋殷自焚死【以新纪通鉴脩】三月梁天雄节度使杨师厚卒以平卢节度使贺徳伦代之分相澶卫三州为昭徳军以宣徽使张筠为节度使遣镇南节度使刘鄩将兵胁之军乱夏四月刼徳伦以附晋【以吕祖谦标目脩】岐杨崇本之养子李保衡杀杨彦鲁自称留后降于梁【以吕祖谦标目脩】呉徐温以其子知训为淮南行军副使【以通鉴脩】六月晋王存朂兼领天雄节度使以孔目吏孔谦为支度务使袭取梁徳州解题曰自是晋以魏州为根本矣
　　秋七月梁刘鄩袭晋晋阳不至还守莘县【以通鉴脩】八月晋围梁贝州蜀攻岐【以通鉴脩】庚戌吴徐温守润州以知训秉政【以通鉴脩】冬十月辛亥梁康王友敬作乱伏诛【以新纪脩】十一月乙丑梁改元【新纪】
　　解题曰宋庠纪年通谱即位三年始改元夫逾年之规天下之达礼况继故诛乱自当新正朔以隆王祚而三年无改可谓失其防
　　蜀取岐阶成秦凤四州刘知俊奔蜀【以吕祖谦标目脩】
　　解题曰按新史列传茂贞拜武定军节度使徙山南西道节度使初取兴元邠寜鄜坊皆附之有地二十州【徐无党曰岐陇泾原渭武秦成阶凤邠寜庆衍鄜坊丹延梁洋也】其被梁围也兴元入于蜀开平已后邠寜鄜坊入于梁秦凤阶成入于蜀当梁末年所有七州而已
　　十二月岐义胜节度使温韬降于梁【以新纪通鉴脩】
　　解题曰按职方考李茂贞建耀州置义胜军梁改为崇州曰静胜后唐复耀州曰顺义
　　丁未蜀改明年元【以通鉴脩】
　　解题曰宋庠纪年通谱通正盖取四时和为通正之义
　　梁主锽更名瑱【以旧五代史脩】
　　【梁均王贞明二年　唐庄宗皇帝岐王李茂贞呉王杨隆演并天祐十三年　蜀髙祖皇帝通正元年　楚王马殷　南平王髙季兴　呉越王钱镠　南汉髙祖皇帝　闽王王审知　契丹髙祖皇帝耶律安巴坚神册元年】春二月梁刘鄩袭晋魏州大败于故元城【以新纪通鉴脩】解题曰汉元城县属魏郡今大名元城县有故城
　　梁匡国节度使王檀袭晋晋阳不克【以吕祖谦标目脩】三月晋取梁卫磁二州夏四月取洺州【以通鉴脩】秋八月蜀伐岐【以通鉴脩】晋取梁相邢二州【朱熹纲目】契丹陷晋蔚州【以通鉴脩】
　　解题曰通鉴考异曰开元中振武军在朔州西北单于都防府城内朔方节度使乾元元年置振武节度使领镇北大都防麟胜二州后唐振武节度带安北都防麟胜二州等使以后皆带朔州刺史据此虏振武节度使李嗣本乃治蔚州不知迁徙年月
　　九月晋王存朂还晋阳【以通鉴脩】晋取梁沧贝二州晋王存朂如魏州【以吕祖谦标目脩】冬十一月呉伐梁以应晋【以通鉴脩】十二月戊申蜀改明年元国号汉【以吕祖谦标目脩】
　　解题曰宋庠纪年通谱天汉本汉武帝年号
　　是岁契丹称帝改元【以通鉴脩】
　　【梁均王贞明三年　唐庄宗皇帝岐王李茂贞呉王杨隆演并天祐十四年　蜀髙祖皇帝天汉元年　南汉髙祖皇帝干亨元年　楚王马殷　南平王髙季兴　呉越王钱镠　闽王王审知】春二月晋新州将卢文进杀防御使李存矩奔契丹
　　解题曰按舆地广记新州唐末置唐明宗实録庄宗未即位文进王郁继入胡皆驱率幽蓟数州士女为虏南藩教其织絍工作中国所为虏中悉备契丹所以强盛侵凌中国者以得文进郁之故也同光之世为患尤深文进在平州安帐率奚劲骑倐来忽徃幽蓟荆榛满目寂无人烟余见通鉴
　　三月陷新州晋遣周徳威攻之败走契丹围幽州夏四月晋遣安国节度使李嗣源救之【以朱熹纲目脩】
　　解题曰通鉴考异五代会要旧史地理志乐史寰宇记皆云梁建保义军唐同光元年改为安国军而唐庄宗明宗实録列传旧史存审传皆云天祐十三年授安国军节度使恐才属晋即改军额不待同光也会要等书误尔
　　五月呉徐温徙升州以徐诰为润州团练使【以通鉴脩】秋八月癸巳南海王岩称越帝改元【以吕祖谦标目脩】庚子晋李嗣源大败契丹幽州围解【以吕祖谦标目脩】冬十月晋王存朂还晋阳十一月如魏州【以通鉴脩】十二月辛亥蜀杀都招讨使刘知俊【以朱熹纲目脩】癸丑蜀改明年元【以通鉴脩】丁卯梁以龙虎统军贺环为北面招讨使【以新纪脩】晋王存朂渡河取梁杨刘【以吕祖谦标目脩】
　　解题曰窦苹曰杨刘唐时大河渡口也今在东阿东北古堤上
　　己巳梁主如洛阳郊【以新纪脩】
　　【梁均王贞明四年　唐庄宗皇帝岐王李茂贞呉王杨隆演并天祐十五年蜀王衍光天元年南汉髙祖皇帝干亨二年　楚王马殷　南平王髙季兴　呉越王钱镠　闽王王审知】春正月乙亥朔蜀复国号蜀【以吕祖谦标目脩】梁不克郊己卯梁主至自西都【以新纪脩】夏五月蜀以宣徽使宋光嗣为枢密使自是宦者始用事六月壬寅蜀主建薨癸卯子衍即帝位改元【以吕祖谦标目脩】
　　解题曰按孙光宪北梦言蜀先主以雅王肖己将立之为张妃所诉且止徐妃外结宰相希立己子衍既立终非先主素心一旦自夹城过闻诸子諠噪鬭鸡筑毬大怒于时太子在焉吁嗟曰我今日骑虎不得下此豚犬辈将来如何自此常有废立之意唐扆为东宫使与徐妃张格隂谋进鸡烧饼而殂【本文作崩】疾困大臣魏夫等请诛扆允之乃曰徐氏昆弟勿与兵权许存者如不能控御即杀之侯宗彻赵宗勉莫遣戍邉长吁而瞑
　　吴静淮节度使朱瑾杀徐知训而自杀【以通鉴脩】甲子晋王存朂大败梁兵于河上【以通鉴脩】秋七月戊戌吴以徐诰为淮南节度使秉政【以通鉴脩】八月己酉梁泰寜节度使张万进叛附于晋【以通鉴脩】冬十一月越改号汉【吕祖谦标目】吴取楚防州【以通鉴脩】十二月辛酉蜀改明年元【以通鉴脩】
　　解题曰宋庠纪年通谱干徳本辅公祏年号
　　壬戌梁贺环与晋王存朂战于胡栁周徳威死之存朂复败环等甲子取濮阳【以通鉴脩】
　　解题曰按后唐实録胡栁之战两军俱挠李嗣源日夕不知所向泣曰吾兵安归万一参差家国何寄济河欲保安阳俄闻庄宗大军复集从珂卫庄宗夺晚阵既旋斾濮阳庄宗以嗣源北渡不悦曰公谓吾死耶渡河安往嗣源待罪曰晡暝渡河冀全余众庄宗以其子立功赐大钟酒以罚之自是宠待元行钦于嗣源稍薄頼从珂先登陷阵小足解愠余见通鉴【通鉴考异胡栁在濮州濮阳县东】
　　【梁均王贞明五年　唐庄宗皇帝岐王李茂贞并天祐十六年　呉王杨隆演武义元年　蜀帝王衍干徳元年　南汉髙祖皇帝干亨三年　楚王马殷　南平王髙季兴　呉越王钱镠　闽王王审知】春正月晋筑徳胜南北城于河上【以吕祖谦标目脩】
　　解题曰王容曰此后晋天福三年徙澶州跨徳胜津则徳胜渡属今之开徳府也
　　晋王存朂兼卢龙节度使以知岚州孟知祥为河东魏博中门使教练使郭崇韬为副使【以吕祖谦标目脩】夏四月戊戌朔呉王隆演即吴国王位改元以徐温为大丞相都督中外军事徐诰为左仆射叅政事【以通鉴新史列传脩】呉越击吴破之狼山【以朱熹纲目脩】梁贺瓌攻晋徳胜南城弗克【以通鉴脩】秋七月吴越攻吴常州大败而还【以通鉴脩】晋王存朂还晋阳以巡官冯道为掌书记【以通鉴脩】八月乙未朔梁贺瓌卒以开封尹王瓉为北面招讨使【以通鉴新纪脩】冬十月晋王存朂如魏州【以通鉴脩】梁兖州安抚制置使刘鄩克兖州族诛张万进【以新纪通鉴脩】十二月晋败梁兵复取濮阳【以唐实録脩】解题曰通鉴考异曰庄宗实録去年十二月已拔濮阳至此又云攻下濮阳旧史梁纪去年十二月晋人攻濮阳陷之今年十二月又云晋人陷濮阳唐纪去冬拔濮阳今年四月追袭贺瓌至濮阳无下濮阳事非实録梁纪重复则是去冬唐虽得濮阳弃不守今冬复拔之也
　　时契丹陷唐营州【以秦再思洛中纪异脩】
　　解题曰按秦再思洛中纪异卢文进投契丹説按巴坚徴诸路甲马冦幽州设围攻之庄宗召募救之契丹退以赵思温为营州团练使北面沿边巡检都指挥使未期契丹围营州逾年朝廷未暇救粮草俱尽兵刃亦无思温欲自杀左右谏止安巴坚誓不杀乃南拜遥辞而倒戈余见天成三年陷平州解题
　　【梁均王贞明六年　唐庄宗皇帝岐王李茂贞并天祐十七年　呉王杨隆演武义二年　蜀帝王衍干徳二年　南汉髙祖皇帝干亨四年　楚王马殷　南平王髙季兴　吴越王钱镠　闽王王审知】夏四月梁冀王友谦袭逐忠武节度使程全晖附于晋【以新纪脩】五月己丑呉王隆演薨六月其弟溥立【以吕祖谦标目脩】
　　解题曰按路振九国志隆演【本文作渭】嗣位政在徐氏恭已而已李球马谦朱瑾等皆欲挟王以除执政隆演终无异辞余见通鉴
　　梁以泰寜节度使刘鄩为招讨使攻同州秋七月晋遣兵救之【以通鉴脩】八月蜀主衍北巡【以通鉴脩】九月梁刘鄩败还【以通鉴脩】冬十一月戊子朔蜀伐岐寻退【以通鉴脩】十二月梁以天平节度使霍彦威为北面招讨使【以新旧纪脩】
　　解题曰按通鉴贞明五年八月贺瓌卒以开封尹王瓉为北面招讨使十二月召瓉还天平节度使戴思逺代为招讨使新纪八月瓉为招讨使十二月天平节度使霍彦威为招讨使又二年始以天平节度使戴思逺为招讨使又列传云瓉与晋相持经年大小百余战若瓉以八月为招讨使十二月还则不得为经年又云瓉无功末帝遣戴思逺代瓉则不得为霍彦威此通鉴所以削去彦威一节也然旧史本纪龙徳元年五月丁亥诏行营将士赏赉宜令招讨使霍彦威副招讨使王彦章晓示诸军旧传云彦威移镇郓州兼北面行营招讨总大军于河上新传亦云彦威为招讨使与晋军相持河上则尽没其实不可也但月日不可考今载之于龙徳元年以前
　　【梁均王龙徳元年　唐庄宗皇帝岐王李茂贞并天祐十八年　呉睿帝杨溥顺义元年　蜀帝王衍干德三年　南汉髙祖皇帝干亨五年　楚王马殷　南平王髙季兴　呉越王钱镠　闽王王审知】春正月甲午蜀主衍还成都【以通鉴脩】魏州人献唐受命寳于晋【以新纪脩】蜀呉劝晋王存朂称帝张承业谏之【以吕祖谦标目脩】二月呉改元【以新纪通鉴脩】赵将张文礼杀其主王镕灭其族自为留后【以吕祖谦标目脩】
　　解题曰王廷凑以长庆元年为留后传五世一百年
　　三月梁陈州刺史惠王友能反【以新纪脩】夏五月丙戌朔梁改元【以新纪脩】梁杀刘鄩【以吕祖谦标目脩】六月乙卯朔日有食之【通鉴】秋七月赦梁恵王友能降封房陵侯【以新纪脩】梁以天平节度使戴思逺为北面招讨使【以新纪传脩】八月晋讨张文礼文礼死其子处瑾拒守【以吕祖谦标目脩】冬十月晋王存朂败戴思逺于戚城【以新纪通鉴脩】王处直为其养子王都所囚都自称义武留后处直寻以忧死【以吕祖谦标目脩】十一月晋王存朂讨镇州【以朱熹纲目脩】十二月辛未契丹攻幽州陷涿州进冦定州晋王存朂救之【以通鉴脩】
　　【梁均王龙徳二年　唐庄宗皇帝岐王李茂贞并天祐十九年　呉睿帝顺义二年　蜀帝王衍干徳四年南汉髙祖皇帝干亨六年　楚王马殷　南平王髙季兴　呉越王钱镠　闽王王审知　契丹天賛元年】春正月戊戌晋王存朂大破契丹于望都走之【以通鉴脩】解题曰望都中山府县在东北六十里
　　梁戴思逺袭徳胜北城二月晋王存朂救之思逺还【以通鉴脩】秋八月梁取晋卫州又克淇门共城新乡【以新纪脩】解题曰卫州共城县去州五十五里新乡县去州四十八里
　　冬十月丁未晋克镇州杀张处瑾晋王存朂兼领成徳节度使【以吕祖谦标目脩】十一月戊寅晋特进张承业卒【以通鉴脩】是岁契丹改元天賛【通鉴】髙丽统军王建自称王【以吕祖谦标目脩】





　　大事记续编卷七十一
　　钦定四库全书
　　大事记续编卷七十二　　　明　王祎　撰
　　【唐庄宗皇帝同光元年　岐王李茂贞天祐二十年呉睿帝顺义三年　蜀帝王衍干徳五年　南汉髙祖皇帝干亨七年　楚王马殷　南平王髙季兴　呉越王钱镠　闽王王审知　契丹太祖皇帝耶律安巴坚天賛二年】春二月梁册吴越王镠为国王【以通鉴脩】三月晋潞州留后李继韬降于梁其将裴约据泽州自守【以通鉴目録脩】解题曰徐无党曰唐末泽潞皆属晋梁初已得泽州至此又属晋中间不见晋得泽州年月盖旧史阙不书五代之乱彼此得失常多类如此
　　夏四月晋王存朂即皇帝位国号唐改元尊母曹氏为皇太后嫡母刘氏为皇太妃行台左丞相豆卢革为门下侍郎右丞相卢程为中书侍郎同平章事郭崇韬为枢密使天雄掌书记张宪为租庸使孔谦副之【以新纪列传通鉴脩】
　　解题曰按新史列传革虽唐名族而素不学凡除拜官吏多失其序常为尚书郎萧希甫驳正革颇憾之庄宗已灭梁革乃荐韦説为相革以説能知前朝事故引以佐已而説亦无学术徒以流品自髙是时庄宗内畏刘皇后外惑宦官伶人郭崇韬虽尽忠于国而亦无学术革説俯仰黙黙无所为唯诺崇韬而已欧阳修曰予读梁宣底见敬翔李振为崇政院使凡承上之防宣之宰相奉行之宰相有非其见时而事当上决者与其被防而复请者则具记事而入因崇政使以闻得防则复宣而出之是崇政使乃唐枢密之职盖出纳之任也唐常以宦者为之而戒其祸始叅用士人其备顾问参谋议于中则有之未始有行事于外也至崇韬重诲为之始复枢密之名然权侔于宰相矣后世因之遂分为二文事任宰相武事任枢密枢密之任既重而宰相自此失其职也又按新史列传梁兴始置租庸使领天下钱谷废盐铁戸部度支之官庄宗灭梁因而不改事见通鉴
　　唐以魏州为东京太原为西京镇州为北都【新纪】闰四月唐追尊曾祖以来考妣为帝后合髙祖太宗懿宗昭宗为七庙【以新纪通鉴脩】癸卯唐横海节度使李嗣源袭取梁郓州以为天平节度使【以新纪通鉴脩】五月梁以宣义节度使王彦章为北面招讨使滑州兵马留后段凝副之取徳胜南城己巳进攻杨刘唐主存朂救之六月筑城于马家口彦章攻之弗克【以通鉴脩】
　　解题曰马家口在博州
　　唐卢程罢【以新纪脩】秋八月壬申梁克泽州杀裴约【以通鉴脩】梁决滑州河注曹濮郓以限唐兵【以旧史纪唐纪及通鉴脩】梁王彦章罢以段凝为招讨使使王彦章屯兖郓【以吕祖谦标目脩】九月唐李嗣源败王彦章于递坊【以新纪通鉴脩】
　　解题曰递坊属东平府旧史作递公镇
　　冬十月辛未朔日有食之【通鉴】壬申唐主存朂如郓州甲戌败王彦章于中都彦章死之
　　解题曰中都东平府县去府六十里
　　戊寅梁主瑱自杀己卯唐主入汴敬翔自杀壬午段凝降丙戌族诛敬翔李振等追废朱温朱友贞为庶人【以新纪通鉴脩】
　　解题曰按新旧史纪传实録故时魏牙兵骄数为乱罗绍威尽诛之扬师厚据魏州复置牙兵二千天祐十二年三月师厚死租庸使赵岩与判官邵瓉议曰魏为唐患百有余年先帝常切齿绍威前恭后倨今师厚复为陛下忧所以然者地大而兵多也陛下不以此时制之寜知后人不为师厚也不若分相卫为两镇则无北顾之忧矣帝以为然乃分相澶卫【相州东南至澶州一百四十五里南至卫州一百四十五里澶州西至卫州二百四十里】为昭徳军以张筠为节度使魏博贝【大名府北至博州二百十里东北至贝州二百里博州西北至贝州一百八十里】为天雄军以贺徳伦为节度使【旧史诏曰但縁镇定贼境最为魏博亲隣其次相卫两州皆控泽潞山口两道并连于并晋分头常冦于魏封既须目有枝梧未若俱分节制】遣刘鄩以兵六万渡河声言攻镇定王彦章以骑兵五百入魏州屯金波亭以虞变分魏牙兵之半入昭徳租庸使遣孔目吏阅魏兵籍检校府库徳伦促牙兵上道牙兵亲戚相诀别哭声盈路有效节军将张彦者最为粗暴胆气服人谋于其众曰朝廷以我军府强盛设法残破之况我六州旧为藩府未尝逺出河门一旦离亲戚去乡里生不如死二十九夜攻金波亭彦章走出迟明魏兵攻牙城杀五百余人执徳伦置之楼上纵兵大掠彦止其剽掠四月帝遣供奉官扈异驰谕彦许以刺史彦曰但以六州还魏而诏刘鄩反兵皇帝可以髙枕异还言彦狂獗不足畏宜促鄩击之帝使人谕彦以制置已定使者三返彦怒曰佣保儿敢如是耶乃召罗绍威故吏司空颋曰为我作奏若复依违则渡河虏之耳帝优诏荅之言王镕死镇人请降遣鄩以兵定镇州非有他也若魏不便之即召鄩还戒彦勿为朝廷生事彦以杨师厚镇魏州尝带招讨使逼徳伦论之帝不许谕以诏书【诏曰别建节旄各令捍御并镇则委魏博控制泽潞则遣相卫枝梧】彦裂诏书抵于地曰愚主听人穿鼻难与共事矣今城中扰攘未有所依我兵甲虽多须资势援晋王可以托附遂迫徳伦奉书求援于太原五月晋王率兵赴魏州藩汉马歩都指挥使符存审自赵州帅师屯临清【贝州县】晋王东下徳伦遣司空颋宻启张彦狂悖之状不除乱阶恐贻后悔王【本文作上后仿此】黙然进军永济【大名府临清县永济镇】张彦谒见以银枪效节五百人从皆被甲持兵王登楼谕之曰汝等滥杀平人夺人妻女数日来迎诉寃者百余辈当斩汝以谢邺人遽斩彦及同恶者七人军士股栗翌日王轻裘缓防而进张彦部下环马而从因命为帐前银枪众心大服刘鄩以精兵万人自洹水【大名府成安县洹水镇】趋魏县【大名府元城县大名镇去府四十里】王命符存审御之王率亲军于魏县西北夹河为栅六月王入魏州兼魏州节度使以贺徳伦为大同军节度使张源徳为鄩守贝州诸将欲先击贝州晋王曰贝城小而坚攻之难卒下且源徳虽恃刘鄩之兵然与沧州相首尾今徳州居其中【西南至贝州二百三十里北至沧州二百四十里】而无备不如先取之则沧贝之势分而易图乃袭破徳州七月澶州刺史王彦章弃城遁刘鄩军于洹水王率百骑觇其营是日隂晦鄩伏五千兵于河曲丛木间王至伏兵俱起大噪而来围王数十重王驰突奋击贼众辟易决围而出有顷援军至乃解王顾谓军士曰几为贼所笑鄩谓晋兵悉赴魏而太原可袭潜军出黄泽闗【按后魏书地形志乐平郡辽阳县有黄泽闗今辽州辽山县有黄泽寨他日王檀袭晋阳城几下则鄩未为无筭也】初鄩数日不出寂无声迹遣游骑觇之无斥候者城中无烟火有鸟止于垒上但有旗帜巡堞徃来王曰我闻刘鄩用兵一歩百变必以诡计误我使视城中乃缚旗于刍偶之上使驴负之而行得城中羸老者诘之军去已三日矣发骑追之时霖积旬鄩军倍道兼行皆腹疾足肿加以山路险阻崖谷泥滑死者十二三至乐平【平定军县去太原府三百里】糗粮将竭晋【本文作帝】军蹑于后太原之众在前鄩收合其众还自邢州陈家口渡漳水【枯漳河在大名府宗城县东】而东驻于宗城【时属贝州】时魏之军储已乏临清积粟所在鄩引军据之初鄩军之西周徳威自幽州率千骑至土门及鄩东下急趋南宫知鄩在宗城遣十余骑迫其营擒斥候者断其腕而还徳威军至临清鄩起军驻贝州王率亲骑次博州鄩军堂邑【博州县在西四十里】徳威率五百骑蹑之是日鄩军莘县【大名府县西至府一百里】筑甬道及河以馈军王营于莘西一舍日夕交鬭八月梁贺瓌袭取澶州王遣符存审率兵五千攻贝州堑而围之数挑战鄩闭壁不出末帝以书责鄩曰阃外之事全付将军河朔诸州一旦沦没今仓储已竭飞挽不充将军与国同心宜思良画如闻冦敌兵数不多宜设机权以时剪扑鄩报曰臣深沟髙垒日夜戒严侦视营垒兵数极多最为勍敌未可轻谋帝复问鄩必胜之防鄩曰臣无竒术请人给米十斛米尽则敌破矣帝大怒诮鄩曰将军蓄米将疗饥乎将破贼乎乃遣使者督其军鄩召诸将谋曰主上深居禁中与白面儿谋必败人事今敌盛未可轻动诸君以为如何诸将皆欲战鄩乃悉召诸将坐之军门人以河水一杯饮之诸将莫测或饮或辞鄩曰一杯之难犹若此滔滔河流可尽乎诸将皆失色帝又数促鄩使出战鄩不肻出王与诸将谋曰刘鄩学六韬本欲示弱以袭我今其见迫必求速战十三年二月王命符存审守魏阳为西归潜兵贝州鄩报帝曰晋王西归魏无备可击三月鄩遣其将杨延直自澶州率兵万人会于城下【澶州北至大名府一百一十里】夜半至南门外城中潜出壮夫五百人突入延直军噪声动地迟明鄩自莘引军至城东与延直会鄩之来也存审率兵踵其后李嗣源自魏出战俄而王自贝州至鄩忽见晋军惊曰晋王耶兵稍却至故元城西存审大军已成列矣前后为方阵鄩为圆阵御晋兵再合鄩引骑军突西南而走王以骑军追击之梁歩兵合战晋【本文作帝后仿此】军鼔噪围之数重埃尘涨天嗣源以千骑突入其间其众披靡相如积晋军四面斩击弃甲之声闻数十里骑军追及于河上十百为羣赴水而死歩兵七万歼亡殆尽鄩奔滑州是月梁主遣匡国节度使王檀以竒兵出隂地袭太原晋兵皆从王于河上太原无备监军张承业大恐率诸司工匠登城捍御而外攻甚急代北安金全以疾居于太原强起谓承业曰太原晋之根本不守则大事去矣老夫诚惫矣然尚能为公破贼承业喜授以甲兵金全率子弟及故将吏得百余人夜出北门击檀于羊马城中檀军惊溃昭义李嗣昭遣骑三百赴援檀惧乃烧营而遁梁主闻之曰吾事去矣三月攻梁衞州降其刺史克磁州【至洛州百一十里】杀其刺史四月克洺州【东南至大名府一百四十里】五月王还晋阳六月围邢州【至洺州百二十里】七月王自晋阳至八月进攻邢州【东北至相州二百九十里】张筠弃相州走【东至大名府二百一十里】邢州以城降九月王还晋阳戴思逺弃沧州而逃是月贝州平河朔悉为晋矣王至魏州十四年二月王闻刘鄩保黎阳【在澶州西南】率师攻之十月王还晋阳十一月如魏州十二月帝幸洛阳为来年郊礼时梁据扬刘城列栅相望王率军履河冰而渡进攻扬刘城城中守兵三千人王率骑军环城驰射又令歩兵斧其鹿角负葭苇以堙堑王自负一围而进诸军噪鼔而登遂拔其垒帝闻之惧遂停郊礼十五年正月至自西都敬翔上疏曰故时河朔半在以先帝之武御貔虎之臣犹不得志于晋今晋日强梁日削陛下处深宫之中所与计事者非近习则亲戚之私而望成事乎臣闻晋攻刘李亚子负薪渡水为士卒先陛下委蛇守文儒雅自喜而遣贺瓌为将岂足当彼之锋乎臣虽惫矣受国恩深若其乏材愿得自效赵岩等以为怨言遂不用二月梁将谢彦章帅众数万迫杨刘筑垒自固又决河水以隔晋军六月王至刘率诸军渉水而进梁人临水拒战晋军小却俄而鼔噪复进梁军退因击之交鬬于中流梁军大败彦章仅免八月大阅于魏郊河东魏博幽【周徳威】沧【符存审】镇【王镕】定【王处直】邢洺【李嗣源】鄜【髙万兴】胜【李嗣恩】云朔【李存璋】十镇之师及奚契丹室韦吐浑之众十余万歩阵严整王自魏州次扬刘畧地至郓【西至大名府二百二十里】濮【至大名府一百九十里】而还遂营于麻家渡【距行台村十余里】诸镇列营十数贺瓌谢彦章屯行台村结垒相持百余日王以数百骑摩垒求战彦章帅精甲五千伏于堤下王以十余骑登堤伏兵发围王十数重俄而王之骑军继至攻于围外王于围中跃马奋击决围而出存审兵至梁军方退十二月王进军迫行台寨十里而止瓌善用歩卒而彦章与孟审澄侯温裕皆善将骑兵审澄温裕所将不过三千彦章多而益办瓌心忌之彦章与瓌行视郊外瓌指一地语彦章曰此营栅之地已而晋兵栅之瓌疑彦章隂以告晋益恶之彦章故与马歩都虞候朱珪有隙瓌欲速战彦章请持重以老敌珪乃诬彦章以为反瓌享士使珪伏甲杀之审澄温裕皆见害王喜曰将帅不和梁亡无日矣戊午王【本文无王字】下令军中归老疾于邺悉兵趋汴辛亥次临濮梁军舍营踵于后癸亥次胡栁陂黎明候骑报曰梁军至矣王戒军曰歩军辎重俱行吾自殿后破贼徳威奏曰贼倍道而来未成营垒我营栅已固守备已余须决万全之防此去汴州信宿而近【至汴三百五十里】梁军父母妻子皆在其中梁人家国系此一举吾以深入之兵当其必死之战可以计胜难与力争也王宜按军无动臣请以骑军扰之使不得下营樵爨不暇给因其劳乏而乘之可以胜也王曰吾军河上终日挑战恨不遇贼今见敌不击复何为乎顾存审曰公以辎重先吾为公殿遽督军而出徳威谓其子曰吾不知死所矣前遇梁军而陈王与存审总河东魏博之众居中镇定之军居左德威之军居右而辎重次右之西兵已接王率银枪军驰入梁陈贺瓌王彦章单骑走濮阳王辎重见梁朱旗皆惊溃徳威军乱梁军乘之徳威父子皆战死尽取其辎重军已胜陈无石山【即土山】王至山下望梁阵坚而整呼其军曰今日之战得山者胜因驰骑犯之王建及将银抢效节继进梁军遽下阵于山西晋兵遂得土山梁军复于土山西结阵数里时日已晡诸将皆溃兵未集阎寳曰夫决胜料势决战料情情势既得断在不疑今梁兵窘蹙其势可破胜而骄怠其情可知彼阵山上吾在其下尚能击之况以髙而击下不可失也白王曰请登髙臣即破敌王谢曰微公几败吾事于是李嗣昭领军自土山北以逼梁军建及呼众曰今日所失辎重皆在山西盍徃取之即驰犯梁军诸军继之梁军大败时元城令吴琼贵乡令胡装各部役徒于山下曳柴尘助其势梁军不之测自相腾借奔归汴者不满千人晋拔濮阳遂军徳胜为南北城于河上十六年正月三日王还魏州三月兼领卢龙军节度使四月贺瓌攻南城百道攻击以竹笮维战舰于河晋兵不得渡王驰而徃阵于北岸南城告急王积金帛于军门募能破梁战舰者至于吐火禁呪莫不皆有建及重铠执矟呼曰梁晋一水间耳何必巧为吾今破之矣乃以巨索连十艘选效节勇士三百人持斧被铠鼓枻而进至中流梁楼船三层以牛革悬板为楯建及率持斧者入艨艟间斩竹笮破悬楯又于上流取瓮数百用竹笮围之积薪于上灌以脂膏火发烜空又以巨舰载甲士随之斧其竹笮梁兵皆去晋军乃得渡救南城瓌解围去七月王归晋阳八月瓌卒开封尹王瓉代为行营招讨使瓉自黎阳渡河攻澶州不克退屯杨村扼河上流与晋相持时晋军徳胜南北舟兵来徃颇以为劳而河北无竹石振武节度使李存进以苇笮维大舰为浮梁王大喜十月至如魏州广徳胜北城日与梁军接战十二月戊戌王军河南夜伏歩兵潘张村【在今东京封邱县】梁军寨下以骑军掠其饷运擒其斥候王瓉结阵以待王以铁骑突之梁军大奔赴水甚众瓉保北城十七年四月朱友谦袭同州梁遣泰寜军节度使刘鄩击友谦友谦求救七月遣存审嗣昭救之九月击鄩大破之鄩遁追击于渭河又败之十八年正月魏州人传真献唐受命寳一王已诺诸将即皇帝位张承业方卧病闻之自太原肩舆至魏谏曰大王父子与梁血战三十年本欲雪家国之讐而复唐之社稷今元凶未灭而遽以尊名自居非王父子之初心且失天下望不可王谢曰此诸将之所欲也承业曰不然梁唐晋之仇贼而天下所共恶也今王诚能为天下去大恶复列圣之深讐然后求唐后而立之使唐之子孙在孰敢当之使唐无子孙天下之士孰可与王争者王不听承业知不可谏乃仰天大哭曰王自取之悮老奴矣肩舆归太原自是病日加卒二月赵张文礼弑其君镕时王方与诸将宴酒酣乐作闻镕遇弑投觯而泣曰赵王同盟分如金石何负于人覆宗絶嗣文礼遣使请旄节王曰文礼之罪期于无赦敢邀旄节左右曰方今事繁不欲与人生事王乃承制授文礼镇州兵马留后河中朱友谦昭义李嗣昭横海符存审义武王处直安国李嗣源成徳张文礼天平阎寳大同李存璋振武李存进匡国朱令徳【唐复旧藩镇名故同州称匡国】请王即位王三辞友谦等三请王曰予当思之左右亦劝王早副人望王防挹久之初王镕令偏将符习从王屯于徳胜文礼既行弑逆忌镕故将遣使欲代习归镇习惧请留帝令传防于习且言尔等从征葢縁君父之故衔寃思报谁无人心吾当给尔粮助尔兵于是习等率诸将三千余人哭于牙门请讨文礼八月王授习成徳军兵马留后以部下致讨又遣阎寳助之以史建瑭为前锋甲子攻赵州刺史王鋋迎寳遂引兵至镇州城下【赵州至中山府一百里】文礼惧卒子处瑾秘丧拒守九月建瑭战于城下为流矢所中而卒十月己未戴思逺攻徳胜北城王命李嗣源设伏于戚城【今属开徳府清丰县】令骑军挑战梁军大至王御中军以御之歩兵渐至李嗣源以铁骑三千乘之梁军大败俘斩二万计王处直叛附于契丹其子都幽处直十一月王至镇州城下筑土山以攻其垒十二月契丹冦幽州遂攻涿州冦定州王都告急王率五千骑赴之十九年正月王至新城【今涿州县古督亢地】契丹前锋三千骑至新乐【中山府县】戴思逺乘虚袭魏州军至魏店李嗣源自顿邱【按舆地广记唐大厯置澶州晋天福移濮阳于澶州南郡为治所而以顿邱为徳清军今属开徳府清丰县】驰入魏州梁人乃西渡洹水陷成安【大名府县】而去时契丹渡沙河诸将相顾失色又闻梁人内侵皆欲旋师王以为不可败契丹于新城望都追奔至于幽州是日戴思逺冦徳胜北城昼夜攻击存审极力拒守城中危急王自幽州倍道兼行梁人闻晋王至烧营而遁三月阎寳败于镇州以李嗣昭代之四月镇兵出掠九门嗣昭击之镇军且尽嗣昭为贼射中脑而卒以李存进代之八月梁段凝陷衞州刺史李存儒被擒戴思逺又陷共城新乡等邑自是澶渊之西相州之南皆为梁所据九月张处球率兵奄至东垣渡【在真定府真定县】李存进战没乃以符存审为招讨使丙午夜赵将投缒以接王师诸军毕入镇州平王兼领成徳节度同光元年三月李继韬以潞州叛附于梁王【本文无王字】筑即位坛于魏州四月即帝位大赦改元国号唐以魏州为东京太原为西京镇州为北都所管节度十三州五十县继韬叛帝有忧色有自郓来者言戴思逺领兵在河上州城无守可袭而取帝【本文无帝字】召李嗣源帐中谓曰昭义阻令而梁急攻泽州吾出其不意攻其郓州以断梁右臂可乎嗣源对曰夹河之兵久矣茍非出竒则大计不决臣请独当之乃以歩骑五千袭郓州髙行周将前军夜遇雨军中欲止行周曰此天賛我也郓人恃雨不备吾来宜出其不意即夜渉济入其城郓人方觉遂取之即拜嗣源天平节度使梁人大恐敬翔顾事急以绳纳靴中入见末帝泣曰先帝取天下不以臣为不肖所谋无不用今强敌未灭陛下弃忽臣言臣身不用不如死乃引绳将自缢末帝使人止之问所欲言翔曰事急矣非王彦章不可五月乃遣王彦章代思逺问破贼之期对曰三日左右皆失笑彦章出驰两日至滑州【去汴一百一十里】置酒大会隂遣人具舟于杨村命甲士六百人皆持巨斧载冶者具鞴炭乘流而下彦章会饮酒半佯起更衣引精兵数千沿河以趋徳胜舟兵举鎻烧断之因以巨斧斩浮桥而彦章引兵急击南城浮桥断南城遂破葢三日矣是时帝在魏以朱守殷守徳胜闻彦章为招讨使惊曰彦章骁勇吾尝避其锋非守殷敌也然彦章兵少利于速战必急攻我南城即驰骑救之行二十里而得夹寨报者曰彦章兵已至比至而南城破矣骂曰驽才果悮予事撒北城屋木攻具浮河而下增固杨刘与彦章俱浮于河各行一岸每舟栰相及辄战一日数十接比及杨刘殆亡其半匡霸指挥使李周守杨刘梁人以巨舰絶河断晋饷道周遣人趋求救请日行百里以赴急帝笑曰周为我守何忧日行六十里且行且猎比至周已絶粮三日梁兵解去结营于杨刘之南延袤十数栅六月帝登垒望见彦章为重堑以絶唐军笑曰欲持久弊我也即排短兵出战为彦章伏兵所射败而归问郭崇韬计安出对曰彦章围我于此其志在取郓州也臣愿得兵数千据河下流筑垒于必争之地以应郓州为名彦章必来争既分其兵可以图也然板筑难卒就陛下日以精兵挑战使彦章兵不得东十日垒成矣梁先锋将康延孝隂送欵于李嗣源求可以通于帝【本文作庄宗后仿此】麾下范延光请行乃怀延孝蜡九书见帝且曰今延孝虽有降意而梁兵扼杨刘者甚盛未可图也不如筑垒马家口以通汶阳【属兖州】帝以为然乃遣崇韬与毛璋将数千人夜行所过驱掠居人毁屋伐木渡河筑垒于博州东【郓博相去一百七十里】昼夜六日垒成彦章引兵急攻之时方大暑彦章列骑环城使歩军堙壕登堞又于上流下巨舰十余扼断济路攻击百端城中危急帝引军阵于西岸城中望之大呼帝将渡梁军解围退保邹家口【在杨刘下流】七月帝沿河而南彦章弃邹家口复至杨刘己未自杨刘退保杨村寨帝幸杨刘段凝与赵岩张汉杰交通彦章素刚愤梁日削而嫉岩等所为尝谓人曰俟吾破贼还诛奸臣以谢天下岩等闻之惧叶力倾之其破南城也彦章与凝各用捷书以闻凝遣人告岩等匿彦章书而上已书末帝初疑其事已而使者至军独赐劳凝而不及彦章军士皆失色及杨刘之败凝乃上书言彦章使酒轻敌而至于败岩等日夜从中毁之八月梁克泽州守将裴约死之帝自杨刘归邺梁罢彦章以凝为招讨使彦章驰至京师入见以笏画地自陈胜败之迹岩等讽有司劾彦章不恭勒还第凝帅众五万营于王村【在开徳府观城县】自酸枣决河东注郓以隔絶唐军庚寅唐军朝城戊戌康延孝以百骑奔于唐帝解御衣金带以赐之拜博州刺史南面招讨指挥使帝屏人问延孝梁事延孝言末帝懦弱赵张用事段凝奸邪以入金多为大将故将皆出其下梁主每一军即令近臣监防进止可否悉取监军处分小人进任而忠勇皆见疎斥必亡之势也又闻梁计如何曰窃闻其议期以仲冬大举遣董璋以陜虢泽潞之众出石会以攻太原霍彦威以闗西汝洛之兵掠邢洺以趋镇定王彦章以京师禁卫击郓州段凝以河上之军当陛下帝惧曰将何以御之延孝曰梁兵虽众分则无余臣请待其既分以铁骑五百自郓趋汴出其不意其空虚不旬日必下矣帝壮其言梁闻晋将自兖州路出师急召彦章领保銮骑士数千于东路守捉令张汉杰监其军【新史云时京师只有保銮五百骑乃以属彦章按旧纪李嗣源初败彦章擒梁将三百人俘斩二百级庄宗再败彦章擒梁将吏二百余人斩馘二万夺马千匹虽不止保銮一军亦不应止有五百人今从旧史传】唐自李继韬以泽潞叛契丹数犯幽又闻梁欲大举帝患之以问诸将皆曰唐得郓州隔河难守不若弃郓与梁而西取卫州黎阳以河为界与梁约罢兵毋相攻庶几以为后图帝不恱退卧帐中召郭崇韬问计崇韬曰陛下兴兵仗义将士疲战争生民苦转饷者十余年矣今大号已建自河以北人皆引首以望成功而思休息今得一郓州不能守而弃之纵欲指河为界谁与陛下守之且唐未失徳胜时四方商贾征输必集薪刍粮饷其积如山自保杨刘道路转徙耗亡大半而魏博五州秋稼不稔不支数月此岂按兵持久之时乎自康延孝来尽得梁之虚实此正天亡之时愿陛下分兵守魏固杨刘而自郓长驱其巢穴不出半月天下定矣帝大喜曰此大丈夫之事也九月戊辰王彦章渡汶李嗣源遣军侦视至递坊镇梁军挑战嗣源击败之帝大恱下令军中归其家属于魏十月壬申帝发杨刘癸酉至郓州嗣源为前锋时彦章守中都甲戌帝攻之众溃擒彦章等将吏二百余人斩馘二万夺马千匹翌日彦章见杀彦章虽败而段凝悉将梁兵屯河上帝未知所向诸将多言乘胜以取青齐嗣源曰彦章之败凝犹未知使其闻之定计三日纵使料吾所向亟发救兵必渡黎阳数万之众舟檝非一日具也此去汴州不数百里前无险阻方阵而行信宿可至汴州已破凝岂足顾哉而郭崇韬亦劝帝入汴帝嘉之是夜嗣源率前军死进丁丑取曹州【至汴二百四十里】梁帝闻晋军长駈将至遣张汉伦驰驲召段凝于河上汉伦中道坠马伤不能进帝呼敬翔曰朕居常忽卿言今急矣勿以为怼我当安归翔曰臣从先帝三十余年今虽为相实朱氏老奴尔事陛下如郎君以臣之心敢有所爱陛下初用段凝臣已争之今凝不来敌势已迫欲为陛下谋则小人间之必不见听请先死不忍见宗庙之亡君臣相向恸哭时禁军尚有四千人朱珪请以拒唐帝不从召开封尹王瓉谓之曰段凝未至社稷系卿方畧瓉駈军民登城为备帝登建国楼【五代防要开平元年改皇城南门为建国门】以问羣臣或曰晋孤军逺来势难持久虽使入汴不能守也宜幸洛阳保崄以召天下兵徐图之胜负未可知也赵岩曰势已如此一下此楼何人可保帝置传国寳于卧房内俄失所在已为左右所窃迎唐军矣召控鹤都将皇甫麟谓之曰吾与唐世讐不可俟彼刀锯卿可尽我命勿落讐人之手麟不忍帝曰将卖我耶麟将自刎帝持之戊寅夕麟弑帝即自裁迟明嗣源攻封丘门【北面之东南】王瓉开门迎降帝军继进瓉迎帝自梁门【西面次门】入见嗣源手揽其衣以头触之曰天下与尔共之辛巳凝率兵五万降此庄宗取魏博以后灭梁本末也后梁自太祖开平元年至均王龙徳二年凡二世十六年
　　己丑唐诏梁节度观察使下至将校并不改更【以旧纪及通鉴脩】甲午唐以郭崇韬守侍中无成徳节度使戊戌加李嗣源中书令【以旧纪及通鉴脩】楚王殷遣子希范上将吏籍于唐【以通鉴脩】渤海王季兴朝于唐【以通鉴脩】十一月唐以滑州留后段凝为泰寜节度使【以通鉴脩】乙巳唐复北都为镇州太原为北都【以新纪脩】戊申唐省文武官【以通鉴脩】丙辰唐复东京为宣武军汴州【以新纪通鉴脩】丁巳唐礼部侍郎韦说同平章事【以新纪脩】辛酉唐复永平军为西都京兆府【以新纪脩】甲子唐迁都于洛阳【以通鉴脩】十二月唐复藩镇旧名【以旧纪脩】辛巳唐李继韬伏诛【以新纪脩】壬辰唐主畋于伊阙【以新纪脩】
　　甲申【唐庄宗皇帝同光二年　岐王李茂贞天祐二十一年　呉睿帝顺义四年　蜀帝王衍干徳六年南汉髙祖皇帝干亨八年　吴越王钱镠寳大元年楚王马殷　南平王髙季兴　闽王王审知　契丹】
　　【天賛三年】春正月唐河南尹张全义及诸镇进暖殿物分财赋为内外府【以新纪脩】岐王茂贞称臣遣子贡于唐【以通鉴脩】唐召宦官诣阙复置内诸司使诸道监军【以吕祖谦标目脩】二月唐以宣徽使马绍宏为内勾使【以唐实录脩】辛巳唐进岐王茂贞爵秦王【以吕祖谦标目脩】癸未唐立夫人刘氏为皇后时皇太后诰皇后教与制敕交行于藩镇【以吕祖谦标目脩】觧题曰陆游曰庄宗欲立刘氏为后而韩夫人正室也伊夫人位次在刘氏上庄宗虽出夷狄承天下大乱之际然顾典礼人情未知所出羣臣无敢当其议者将相豆卢革郭崇韬上章言刘氏当立庄宗从之刘氏既立黩货蠧政天下大乱庄宗弑死李氏子孙殱焉革不足言矣崇韬佐命大臣其请立刘氏不过谓天子所宠昵而自结焉将以頼其功而已然唐之亡实由刘氏是亡唐者崇韬也同光之初海内几可指挥而定崇韬以覆其社稷宗庙之灵其肻赦之乎崇韬以尽忠赤族而革亦诛死岂非天哉昔唐髙宗立武昭仪为后褚遂良等力争以为不可皆得祸独李勣劝成之穷极富贵而死及武氏得志太宗之子孙诛戮几尽勣亦以子敬业故发墓夷族遂良得祸不至此也天理之不可逃也如此事见通鉴
　　三月丙午唐进渤海王季兴爵南平王【以通鉴脩】庚申唐遣使按视诸陵【以通鉴脩】
　　解题曰温韬逋诛则虽按视诸陵无益也
　　夏四月己巳朔唐上尊号【以通鉴脩】唐遣客省使李严使于蜀【以通鉴脩】秦王茂贞卒其子从曮权知凤翔军府事【以吕祖谦标目脩】唐潞州将杨立反【以新纪脩】五月壬寅唐以梁教坊使陈俊内园使储徳源为刺史【以旧纪脩】壬戌唐以李从曮为节度使【以通鉴脩】六月丙子唐杨立伏诛【以新纪脩】壬辰唐以李嗣源为宣武节度使蕃汉马歩总管【以吕祖谦标目脩】
　　解题曰此他日嗣源入汴之张本也【征蜀之役明宗为总管当行而姚坤之对阿保机亦谓新天子位至大总管之职盖统兵之至重者也】
　　秋八月癸酉唐以孔谦为租庸使时使帖直下支郡天平节度使李存霸等以为言不从【以吕祖谦标目脩】
　　解题曰程大昌曰按旧史梁太祖之开国也属黄巢大乱之余以夷门一镇外严烽候内辟污莱厉以耕桑薄其租赋士虽苦战民则乐输二纪之间俄成霸业乃末帝与庄宗对垒于河上河南之民虽困于辇运亦未至流亡无他赋敛轻而邱园可恋故也及庄宗平梁任孔谦为租庸使峻法以剥下厚敛以奉上民产虽竭军食尚亏加之以兵革因之以饥馑不四三年以至颠殒无他赋役重而寰区失望故也此事新史既不书通鉴亦不载殆恶朱梁之过也
　　冬十月吴越王镠遣使贡于唐【以通鉴脩】十一月癸卯唐主畋于伊阙【以新纪脩】蜀聘唐尽罢北邉屯兵【以通鉴脩】丁巳唐加朱守谦太师尚书令赐铁劵【以列传通鉴脩】十二月庚午蜀以宦者宣徽使王承休为天雄节度使【以通鉴脩】
　　解题曰蜀以秦州为天雄军
　　辛卯蜀改明年元【以通鉴脩】是岁契丹冦唐【以通鉴脩】
　　解题曰按隂山杂録梁灭阿保机【本文作阿保谨】率兵直抵涿州时幽州安次潞三河渔阳怀柔宻云等县皆为所陷俘其民而归置州县以居之不改中国州县之名余见通鉴
　　吴越王镠改元
　　解题曰按九里松观音尊胜幢寳大二年嵗次乙酉建乙酉乃唐同光三年其元年当在甲申又平江横山寳积寺吴越碑亦称寳大二年葢自壬申以后用梁纪元至唐革命复自立正朔也
　　【唐庄宗皇帝同光三年　吴睿帝顺义五年　蜀帝王衍咸康元年　南汉髙祖皇帝白龙元年　吴越王钱镠寳大二年　楚王马殷　南平王髙季兴　闽王王审知　契丹天賛四年】春正月庚子唐主如魏州【以新纪脩】二月唐郭崇韬解节度使庚辰以李嗣源为成徳节度使【以通鉴脩】汉遣使贡于唐【以通鉴脩】三月唐令宦者伶人择妃嫔【以通鉴脩】庚申唐主至自魏州【以新纪脩】辛酉唐改东京为邺都洛京为东都【以新纪脩】夏四月癸亥朔日有食之【通鉴】五月唐大早【以通鉴脩】秋八月癸未唐杀河南令罗贯【以新纪脩】九月蜀主衍与太后游青城山【以通鉴脩】庚子唐以魏王继岌为行营都统郭崇韬为招讨等使以伐蜀【以通鉴新唐纪脩】大水【以新旧纪脩】冬十月癸亥蜀主衍东游至利州而还【以通鉴脩】戊寅唐取蜀鳯州辛巳取兴州大败蜀兵于三泉蜀诸镇皆送欵十一月丙辰蜀主衍至成都中书令判六军十二卫王宗弼刼之寻出防【以通鉴脩】解题曰蜀自王建以唐大顺二年入成都天祐七年建号传子衍至同光三年而灭凡三十五年苏辙曰国无衅而后可以伐人冒衅以伐人敌无衅则己受其灾敌有衅则我与敌皆毙唐庄宗与梁人夹河相攻十战九胜渉河取郓不十日而克梁五代用兵未有神速若此者也然克敌之后幸一日之安沉湎声色之娯宦官伶人交乱其政府库之积罄于耳目之奉民怨兵怒国有土崩之势而不知也一时功臣皆武夫倔起未有识安危之机者惟郭崇韬知其不可力言而不见听求去而不见许中外佞幸视之仄目崇韬深病之矣时方欲伐蜀崇韬欲立功为自安计议以魏王为元帅而己为之副将兵六万以去不逾时而克成都然崇韬知蜀之易与不知唐之已乱挈其良将劲兵西行数千里虽立大功而不免谗死征蜀之兵未还而赵在礼为乱河朔明宗北征遂与在礼皆反帅兵南向无一人能御之向使西师不出蜀虽未下而京师有重兵崇韬不死叛臣心有所畏不敢妄动庄宗不亡崇韬不死祸福未可知也其冒衅以伐人盖有智而未始学也事见通鉴
　　十二月唐以右厢马歩都虞候董璋为东州节度使【以吕祖谦标目脩】
　　解题曰按新史左右厢起于唐用李靖兵法诸军各分左右厢统之自府兵坏京师变为彍骑谓之禁兵诸道变为长征谓之镇兵昭宗之亡禁旅尽矣朱全忠以方镇建国遂以镇兵之制用之京师是后京师军有四厢而诸军两厢其厢使各掌城郭烟火之事而军旅渐有厢军之名自周世宗于方镇寄招禁军别立部曲由是州郡始有禁军宋太祖作阶级法专治禁军而天下镇兵通谓之厢军教阅踈畧浸为役卒矣
　　唐魏王继岌族诛王宗弼等【以新纪通鉴脩】辛未闽王审知卒子延翰自称威武留后【以吕祖谦标目脩】丙子唐以北都留守孟知祥为西川节度使【以吕祖谦标目脩】唐以伶人武徳使史彦琼为魏博监军【以通鉴脩】己卯唐主猎于白沙【以新纪脩】汉改元【以通鉴脩】唐李嗣源入朝【以通鉴脩】
　　解题曰按新史明宗自镇州入觐奉朝请于京师庄宗颇疑其有异志隂遣李绍宏伺其动静绍宏以情告明宗明宗自魏而反天下皆知祸起于魏孰知其启明宗之二心者自绍宏始也事见通鉴
　　闰月唐吏部尚书李琪请除折纳纽配之法不行【以通鉴脩】
  </div>
  <div class="pagination">
   <a href="大事记续编_page61.html">
    上一页
   </a>
   <span>
    ...
   </span>
   <a href="大事记续编_page57.html">
    57
   </a>
   <a href="大事记续编_page58.html">
    58
   </a>
   <a href="大事记续编_page59.html">
    59
   </a>
   <a href="大事记续编_page60.html">
    60
   </a>
   <a href="大事记续编_page61.html">
    61
   </a>
   <span class="current-page">
    62
   </span>
   <a href="大事记续编_page63.html">
    63
   </a>
   <a href="大事记续编_page64.html">
    64
   </a>
   <a href="大事记续编_page65.html">
    65
   </a>
   <a href="大事记续编_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
