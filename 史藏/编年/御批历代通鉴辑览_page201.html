<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 201 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 201 页/共 306 页</h1>
    <div class="content">　　九月掖庭大火
　　自甲夜达晓大雨如倾火益炽凡爇五千余间苑后广圣宫及宫人所居几尽焚死者甚众
　　闰月立周恭帝后
　　诏周柴氏后已封崇义公复立恭帝后以为宣义郎监周陵庙世世为国三恪
　　冬十二月置裕民局寻罢之
　　醴泉观使兼侍读徐处仁言水旱之余赋役繁重宜防一嵗财用之数量入为出帝称善诏置裕民局讨论振兵裕民之道以处仁详定蔡京不悦局寻罢
　　辽大饥人相食






　　御批歴代通鉴辑览巻八十
　　钦定四库全书
　　御批歴代通鉴辑览巻八十一
　　宋
　　徽宗皇帝
　　【己亥】宣和元年春正月诏更寺院为宫观
　　林灵素欲尽废释氏以逞前憾请于帝改佛号大觉金仙余为仙人大士僧为德士易服饰称姓氏寺为宫院为观改女冠为女道尼为女德寻诏德士并许入道学依道士之法【明年始复寺院额及僧号】
　　金人来聘遣马政报之不至而复
　　金主与尼玛哈议遣李善庆【渤海人】索多【完顔部人按索多旧作散覩今改后仿此】持国书并北珠生金等物同马政来修好诏蔡京等谕以夹攻辽之意善庆等唯唯居十余日遣政同赵有开【辽人降宋者】王瓌【师中子】赍诏及礼物与善庆等渡海报聘行至登州有开死防谍者言辽已封金主为帝乃诏政勿行止遣平海军校呼庆送善庆等归金金主遣庆归且语之曰归见皇帝果欲结好早示国书若仍用诏决难行也【初高丽来求医帝命二医往至是归奏云高丽馆医甚勤日夕引之视其用兵布阵御敌之方曰闻天子将与女眞图契丹苟存契丹犹足为中国捍边女眞不可交也宜早为之备帝闻之不乐】
　　以余深为太宰王黼为少宰
　　黼赐第城西徙居之日导以教坊乐供张什器悉取于官宠倾一时【是时朝廷已纳赵良嗣之计将防金以图燕防谍云辽主有亡国之相黼荐画学正陈尧臣使辽尧臣绘辽主相以归言于帝曰辽主望之不似人君若以相法言之亡在旦夕幸速进兵兼弱攻昧此其时也并图其山川险易以上帝大喜取燕云之计遂决】
　　占城入贡
　　占城自周显德中始入贡其后朝贡不絶然与交州相近互相侵扰至是封为王后每遇恩輙加封邑与交趾均矣
　　三月以冯熙载【字彦为卫州西安人】为中书侍郞范致虚【注见前】张邦昌【字子能永静军东光人】为尚书左右丞
　　致虚自右丞进左丞半岁以母丧去位【事在八月】后年余起知大名府入见时朝廷方用师图燕致虚谓边衅一开必有意外之患宰相恶其怀异复听终丧【考宋史致虚沮伐燕之议在起知大名时续纲目叙于母丧去位之前非是今据致虚本传改辑】
　　刘法及夏人战于统安城【在震武城北】败走夏人追杀之童贯使刘法取朔方不欲行彊遣之乃引兵二万至统安城遇夏主弟察克【旧作察哥今改】率步骑为三阵当法前军而别遣精骑登山出其后大战移七时兵饥马渴死者甚众法乘夜遁比明走七十里至盖朱峗【方舆纪要地在湟鄯间】为一负担军【夏制负担一人为一抄负担者随军杂役也】斩首而去贯隐其败而以防闻【察克见法首恻然语其下曰刘将军前败我于古库勒日木多泉吾尝避其锋谓天生神将岂料今为一小卒枭首哉其失在恃胜轻出不可不戒遂乘胜围震武震武在山峡中熙秦两路不能饷自筑城三岁知军李明孟清皆为夏人所杀至是城又将陷察克曰勿破此城留作南朝病块乃自引去】
　　夏四月丙子朔日食
　　五月京师大水
　　京师茶肆佣晨兴见大犬蹲榻傍近视之则龙也军器作坊兵士取而食之逾五日大如注歴七日而止京城外水高十余丈帝惧甚命戸部侍郞唐恪【字钦叟钱塘人】决水下流入五丈河起居郞李纲【字伯纪邵武人】言国家都汴百五十余年未尝有此异夫变不虚生必有所以感召之灾非易御必思所以消复之今阴气太盛当以盗贼外患为忧望求直言采而用之以答天戒诏贬纲监南剑州沙县税务
　　六月夏人来诏童贯罢兵秋七月以贯为太傅
　　关右既困童贯讽夏人因辽进誓表纳欵遂诏六路罢兵及夏遣使来贺天宁节授以誓诏夏使辞不取贯不能屈但廹馆伴彊之使持还及境弃之道中而去延安帅贾炎得而上之贯始大沮寻加贯太傅封泾国公时人称蔡京为公相贯为媪相
　　辽遣使册金主为东怀国皇帝金主不受
　　辽遣耶律努克【旧作奴哥今改】如金议和金主复书曰能以兄事朕岁贡方物归我中京上京兴中府三路州县以亲王公主驸马大臣子孙为质还我行人及元给信符并宋夏高丽往复书诏表谍则可既而努克复至金金使呼图克昆【旧作胡衮今改后仿此】与俱如辽免取质子及上京兴中府所属州郡裁减岁币之数且曰必以兄事我册用汉仪方可如约言如不从勿复遣使辽主从之凡七遣使如金议册礼金乃使乌凌阿赞谟【旧作乌林答赞谟今改后仿此】如辽迎封册册至金金主以无兄事之语又不称大金而云东怀乃小邦怀其德之义语涉轻侮乃复使赞谟如辽责其册乖体式如依前书所定然后可从
　　秋八月金制女眞字
　　女眞初无文字及获契丹汉人始通契丹汉字金主遂命古绅依仿汉人楷字因契丹字制度合本国语制女眞字行之后复制女眞小字谓古绅所制为大字云
　　九月幸蔡京第
　　帝幸道德院观金芝遂幸蔡京第时京子攸儵翛及攸子行皆为大学士鞗尚帝女茂德帝姬【帝时改公主曰帝姬】家人厮养亦居大官媵妾封夫人京每侍上恒以君臣相悦为言帝时乘轻车小辇频幸其第命坐传觞畧用家人礼京谢表有云主妇上寿请釂而肯从稚子牵衣挽留而不却盖实事也
　　加蔡攸开府仪同三司
　　攸有宠于帝进见无时与王黼得预宫中秘戏或侍曲宴则攸黼着短衫窄袴涂抹青红杂倡优侏儒中多道市井淫媟谑浪语以献笑取悦攸妻宋氏出入禁掖攸子行领殿中监宠信倾其父攸尝言于帝曰所谓人主当以四海为家太平为娯岁月能几何岂徒自劳苦帝深纳之【帝令苑囿皆仿江浙为白屋不施五采多为村居野店乃聚珍禽异兽动数十百以实其中都下每秋风夜静禽兽之声四彻宛若山林陂泽之间识者以为不祥之兆】
　　冬十月颁绍述熙丰政事书于天下
　　十一月以张邦昌王安中为尚书左右丞
　　安中附童贯王黼为中丞因论蔡京罪为帝所知至是张邦昌自右丞进左丞安中遂代为右丞
　　十二月帝数微行窜秘书省正字曹辅【字载德南剑州人】于郴州
　　帝自政和以来多微行始民间犹未知及蔡京谢表轻车小辇七赐临幸自是邸报传之四方而臣僚阿顺莫敢言曹辅上疏切谏【畧曰陛下厌居法宫时乘小辇出入防陌郊坰极游乐而后返臣不意陛下当宗社付托之重玩安忽危一至于此夫君之与民本以人合合则为腹心离则为楚越畔服之际在于斯须甚可畏也万一当乘舆不戒之初一夫不逞包藏祸心虽神灵垂防然亦损威伤重矣又况有臣子不忍言者可不戒哉】帝得疏出示宰臣令赴都堂审问余深曰辅小官何敢论大事辅曰大官不言故小官言之王黼阳顾张邦昌王安中曰有是事乎皆应以不知辅曰兹事虽里巷小民无不知相公当国独不知邪曾此不知焉用彼相黼怒令吏从辅受词辅操笔曰区区之心一无所求爱君而已退待罪于家黼奏不重责辅无以息浮言遂编管郴州【初辅将有言知必获罪召子绅来付以家事乃闭户草疏及贬怡然就道】
　　召杨时为秘书郞
　　时浮沉州县四十余年【时歴知浏阳余杭萧山诸县事皆有惠政】未尝求闻达而德望日重四方之士不远千里从之游号曰龟山先生至是福州进士张觷【字柔直侯官人】方到部蔡京延训其子弟【京求善训子弟者或荐觷觷辞不获乃即馆谓诸生曰汝曹曾学走乎诸生骇问觷曰天下被而翁破坏至此旦夕贼发必先至而家汝曹惟有善走乃可逃死尔诸生大惊亟以告京京矍然曰此非汝所知也即见觷深与倾倒】觷忼慨谓京曰宗庙社稷危在旦夕宜亟引耆德老成置诸左右以开导上心罗天下忠义之士布列内外以分理庶务庶几犹可及耳京叩其所知遂以时对京因荐之防路允廸自高丽还言高丽国王问龟山先生安在乃诏为秘书郞
　　【庚子】二年春正月林灵素有罪放归田里
　　灵素初与道士王允诚共为神怪之事后忌其相轧毒杀允诚遂专用事及都城水帝遣灵素厌胜方步虚城上役夫争举梃将击之走而免帝知众怨始不乐而灵素愈恣横不悛道遇皇太子弗敛避太子入诉帝怒以灵素为太虚大夫斥还故里命江端本通判温州察之端本廉得其居处过制罪诏徙置楚州命下而灵素已死遗奏至犹以侍从礼葬焉
　　二月遣赵良嗣使金
　　先是呼庆自金还具道金主意并持其书来请别遣使时童贯密受旨图燕因建议遣右文殿修撰赵良嗣往仍以市马为名其实约攻辽以取燕云之地【中书舍人呉时因进对及取燕事曰祖宗盟血未干渝之必速乱王黼斥为腐儒时遂求去又有安尧臣者上书曰燕云之役兴则边衅遂开宦寺之权重则皇纲不振臣恐异时唇亡齿寒边境有可乘之隙狠子蓄鋭伺间以逞其欲此臣所日夜寒心也帝颇然之欲授以官然竟为羣奸所沮　呉时字伸道卭州人安尧臣惇族子】
　　三月辽复遣使如金议册礼金主不许
　　先是辽遣萧实讷埒【旧作习泥烈今改】持册藁如金金遣乌凌阿赞谟持册副本报辽辽以金所定大圣二字与先世称号同遣实讷埒往议金主怒谓其臣曰辽人屡败遣使求成惟饰虚词以为缓师之计当议进兵乃令咸州路统军司治军旅备器械将以四月进师令色克【旧作斜葛今改后仿此】留兵一千鎭守栋摩【金主异母弟按栋摩旧作闇母今改后仿此】以余兵来防于浑河和议遂絶
　　夏五月金侵辽上京留守耶律托卜嘉以城降
　　金主自将攻辽以辽使萧实讷埒宋使赵良嗣从遣降者马乙持诏谕城中使速降辽主方猎于呼图哩巴山【金史地理志抚州有胡图哩巴山抚州地在今苏尼特　按呼图哩巴山旧作胡土白山今改后仿此】闻金举兵命耶律拜萨巴【旧作白斯不今改】等选精兵三千以济师五月金主进攻且谓实讷埒赵良嗣曰汝可观吾用兵以卜去就遂临城督战诸军鼓噪而进自旦及已栋摩以麾下先登克其外城留守托卜嘉以城降良嗣等奉觞为寿皆称万岁金主乃还
　　六月诏蔡京致仕
　　京专政日久公论益不与帝亦厌薄之子攸权势既与父相轧浮薄者复间焉由是父子各立门户遂为仇敌攸别居赐第一日诣京京正与客语使避之攸甫入遽起握父手为诊视状曰大人脉势舒缓体中得无有不适乎京曰无之攸曰禁中方有公事即辞去客窃窥见以问京京曰君固不解此儿欲以为吾疾而罢我尔阅数日果以太师鲁国公致仕仍朝朔望
　　秋九月金人来议攻辽及岁币遣马政报之【续纲目系于八月今依宋史及东都事畧改书】
　　赵良嗣谓金主曰燕本汉地欲夹攻辽使金取中京大定府宋取燕京析津府【辽史地理志以燕分野为析木之津故名】金主许之遂议岁币金主因以手札付良嗣约金兵自平地松林【亦曰十里松林在今克什克腾西南辽史地理志上京临潢府有平地松林克什克腾辽临潢府地也】趋古北口宋兵自白沟夹攻不然不能从因遣贝勒偕良嗣还以致其言帝使马政报聘书云大宋皇帝致书于大金皇帝远承示书致罚契丹当如来约己差童贯勒兵相应彼此兵不得过关岁币之数同于辽【时贯与蔡京力主燕议熙河钤辖赵隆极言不可贯曰君能共此当有殊拜隆曰隆武夫岂敢干赏以败祖宗二百年之好异时起衅万死不足塞责贯不悦郑居中亦谓蔡京曰公为大臣不能守两国盟约辄造事端诚非庙算京曰上厌岁币五十万故耳居中曰汉世单于岁给一亿九十万西域一千八百八十万与本朝孰为多乎使百万生灵肝脑涂地公实为之由是议稍寝　赵隆字子渐秦州成纪人】
　　冬十月戊辰朔日食
　　加内侍梁师成【祥符人】太尉
　　师成黠慧习文法初领睿思殿文字外库主出外传上旨政和中渐得幸因窜名进士籍中累迁至河东节度使遂加太尉时帝留意礼文符瑞之事师成善逢迎希恩宠帝命入处殿中凡御书号令皆出其手多择善书吏习仿帝书杂诏旨以出外廷莫能辨师成实不能文而高自标榜以翰墨为己任【自言苏轼出子时天下禁诵苏文其尺牍在人间者皆毁去师成诉于帝曰先臣何罪自是轼之文乃稍出】四方隽秀名士师成必招致门下合意者辄密加汲引执政侍从可阶而升王黼以父事之称为恩府先生蔡京父子亦谄附焉都人目为隐相所领职局至数十百阶至开府仪同三司布衣朱梦说上书论宦侍权太重诏编管于池州
　　睦州人方腊作乱
　　睦州清溪【今严州府淳安县唐曰清溪宋改淳化后改今名】民方腊世居县堨村托左道以惑众【初唐永徽中睦州女子陈硕眞反自称文佳皇帝故其地相传有天子基腊因得凭藉以自信】县境梓桐帮源诸洞【梓桐洞在淳安县今曰梓桐乡帮源洞亦曰青溪洞后改名威平在淳安县西】皆山谷幽险处民物繁伙有漆楮杉材之饶富商巨贾多往来腊有漆园造作局屡酷取之腊怨而未敢发时呉中困于朱勔花石之扰比屋致怨太学生邓肃【字志宏南剑州沙县人】进诗讽谏帝不听放肃归田里勔益横腊遂因民不忍阴聚贫乏游手之徒以朱勔为名起作乱自号圣公建元永乐置官吏将帅以巾饰为别自红巾而上凡六等无弓矢介胄惟以神诡秘事相扇訹焚室庐掠金帛子女诱胁良民为兵人安于太平不识金革闻金鼓声即敛手听命不旬日聚众至数万两浙都监蔡遵顔坦击之皆败死于息坑【亦曰重坑山在淳安县东】
　　十一月余深罢以王黼为太宰
　　时福建以取花果扰民深为言之帝不悦出知福州黼遂为少保太宰【初蔡京致仕黼阳顺人心悉反其所为四方翕然称为贤相及拜太宰遂乘高为邪多蓄子女玉帛自奉僭拟禁省稍袭京迹】
　　十二月方腊陷睦歙杭州诏以童贯为江淮荆浙宣抚使发兵讨之
　　腊攻陷清溪遂陷睦歙州东南将郭师中战死遂北掠桐庐【三国呉县今属严州府】富阳【本汉富春晋改名今属杭州府】诸县进逼杭州知州赵震弃城走州即陷杀制置使陈建廉访使赵约纵火六日死者不可胜计凡得官吏必断脔支体探其肺肠或熬以膏油丛镝乱射备尽楚毒以偿怨心警奏至京师时方聚兵以图北伐王黼匿不以闻于是凶焰日炽附者益众东南大震淮南发运使陈遘【字亨伯其先自江宁徙永州】上言腊众彊东南兵弱乞调京畿兵及鼎沣枪牌手兼程以来使不至滋蔓帝得疏始大惊乃罢北伐之议而以童贯为宣抚使谭稹为两浙制置使率禁旅及秦晋蕃汉兵十五万讨之【腊分兵陷婺州又陷衢州知州彭汝方骂贼死又进犯处州守贰皆遁走缙云尉詹良臣率数十人出御为贼所执诱降不屈亦死之　彭汝方字宜老汝砺弟詹良臣字元公睦州分水人处州本隋括州唐改名今为府属浙江缙云唐县今属处州府】
　　眞腊【注见前】入贡
　　眞腊于政和中始通中国至是遣郞将来朝诏封其主金裒宾深为国王恩比占城
　　【辛丑】三年春正月童贯承诏罢苏杭应奉局花石纲贯之行也帝付以东南之事且曰如有急即以御笔行之贯至呉见民困花石之扰众言贼不亟平坐此耳贯即命其僚董耘作手诏罢诸应奉造作局及御前花石纲运并木石彩色等场务而帝亦黜朱腼父子弟侄之在职者呉民大悦
　　二月罢方田及州县学三舍法
　　诏开封府及诸路仍以科举取士省宗学辟雍诸路提举学事官
　　淮南盗宋江掠京东诸郡知海州张叔夜【字嵇仲耆之孙】击降之
　　宋江起为盗以三十六人横行河朔转掠十郡官军莫敢婴其锋【知亳州侯上言江才必有过人者不若赦之使讨方腊以自赎帝命防知东平府未赴而卒】江声言将至海州知州张叔夜【续纲目宋元通鉴皆作命叔夜知海州在侯防卒后考叔夜本传叔夜为蔡京所忌出知海州事应在前今改正】使间者觇所向江径趋海滨刦巨舟十余载卤获叔夜募死士得千人设伏近城而出轻兵距海诱之战先匿壮卒海旁伺兵合举火焚其舟贼闻之皆无鬬志伏兵乘之擒其副贼江乃降
　　辽都统耶律伊都【一名伊都古楚旧作余覩伊都古楚旧作余都姑今改】叛降金辽主诸子长晋王额噜温【旧作敖卢干今改】次秦王定次许王宁【辽史天祚纪天祚四子长赵王实讷埒次晋王额噜温今考皇子表晋王第一赵王第四又尚有燕国王塔鲁梁王雅里六子非四子本纪不足据续纲目因之今依表改辑】晋王文妃萧氏【小字琴瑟国舅大父房之后】所生积有人望女眞兴兵境内郡县所失几半辽主畋游不恤忠臣多被疎斥文妃作歌讽諌【歌凡二首其第一首有直须卧薪尝胆兮激壮士之捐身可以朝清漠北兮夕枕燕云之句】辽主衔之枢密使萧奉先元妃【小字锡衮北府宰相常哥之女】之兄秦许王之舅也以国人属意晋王恐秦王不得立因潜图之文妃姊适耶律辽哈拉【旧作挞葛里今改】妹适耶律伊都一日其姊若妹俱防军前奉先讽人诬文妃与驸马萧昱及伊都达哈拉等谋立晋王辽主遂诛萧昱达哈拉等而赐文妃死伊都在军中闻之大惧即率千余骑叛降于金辽主遣萧锡黙【旧作遐买今改】等将兵追之及诸闾山县【辽置属兴中府故城在今土黙特右翼】锡黙等谋曰主上信萧奉先奉先视吾辈蔑如也伊都乃宗室豪俊常不肯为奉先下若擒伊都他日吾党皆伊都也遂纵之以追不及还报【伊都至金金主见之因诏咸州都统司曰自伊都来灼见辽国事宜已决议亲征其治军以俟师期　塔鲁旧作挞鲁锡衮旧作师姑今改】
　　夏四月童贯合兵击方腊破之执腊以归
　　先是腊将方七佛引众六万防秀州统军王子武固守防贯引大军至合击败之贼还据杭既而贯前锋至青河堰【即今清湖闸在杭州府仁和县北】腊焚官舍府库民居遁还清溪诸将刘延庆王禀王涣杨惟忠辛兴宗王渊【字几道熙州人】等相继至尽复所陷城四月贯等合兵击腊于帮源洞腊众尚二十万深据岩屋为三窟诸将莫知所入王渊裨将韩世忠【字良臣延安人】潜行溪谷间问野妇得径即挺身仗戈直前捣其穴格杀数十人擒腊以出辛兴宗领兵截洞口掠为己功并取腊妻子及伪相方肥等五十二人于梓桐石穴中杀贼七万余党悉平送腊京师斩之【腊之起凡破六州五十二县戕平民二百万所掠妇女自贼洞逃出倮而缢于林中者相望百余里】诏改睦州为严州歙州为徽州加童贯太师封楚国公寻复领陜西两河宣抚使
　　五月大蝗
　　安置御史中丞陈过庭【本名扬庭字宾王越州山隂人】于黄州
　　过庭以睦防窃发尝上言致冦者蔡京养冦者王黼窜二人则冦自平又言朱勔父子本刑余小人交结权近窃取名器罪恶盈积宜昭正典刑以谢天下三人憾之至是陷以罪罢知蕲州未半道谪黄州安置
　　闰月复置应奉司
　　方腊既平王黼言于帝曰士大夫怀奸弗悛即损应奉妄为讥谤望特置应奉一司臣专总领庶杜奸谋从之仍令梁师成总领于内遂复诸应奉局夺发运漕挽之卒为用户部不敢诘自是四方珍异之物充牣二人之家而入尚方者才什一
　　秋七月黑眚见【考禁中黒眚宋史五行志无日月可纪惟洛阳黒眚徽宗本纪附书是年七月之末续纲目直书秋七月黑眚见于禁中似属无据今但书黑眚见依宋史先载洛阳讹言之事而以禁中黑眚附见焉】
　　洛阳民间讹言有黑眚如人或如犬夜出掠小儿食之后虽白昼入人家为患谓之黑汉二年乃息【又禁中有黑眚大如席元丰末夜见寝殿上而神宗崩元符末又见而哲宗崩至大观间渐昼见政和以后大作每出若列屋摧倒之声其形仅文余彷佛如龟黑气防之不大了了气之所及腥血四洒兵刃皆不能施又或变人形或为驴昼夜出无时多在掖庭及内殿习以为常人亦不大怖宣和末寝少而乱作】
　　九月诏宦者李彦括民田于京东西路
　　初胥吏杜公才献防于内侍杨戬立法索民田契自甲之乙乙之丙展转究寻至无可证则度地所出增立租赋始于汝州浸淫于京东西淮西北括废堤弃堰荒山退滩皆勒民主佃额一定后虽冲荡回复不可减一邑率于常赋外增租钱至十余万缗水旱不得蠲免擢公才为观察使至是戬死以内侍李彦继之彦狠愎密与王黼表里置局汝州临事愈剧凡民间美田使他人投牒告陈皆指为天荒虽执印劵皆不省鲁山【注见前】阖县尽括为公田诉者辄加威刑致死者千万京西提举官及京东州县吏皆助彦为虐民不胜忿痛发物供奉大抵类朱勔责办于民无休息期农不得之田牛不得耕垦殚财靡刍力竭饿死或自缢辕軏间喜赏怒刑祸福转手因之得美官者甚众前执政冠带操笏迎谒彦马首彦处之自如所在倨坐堂上监司郡守不敢抗礼有言于帝者梁师成适在旁抗声曰王人虽微序于诸侯之上岂足为过言者惧不敢复言
　　冬十一月冯熙载罢以张邦昌为中书侍郞王安中李邦彦【字士美怀州人】为尚书左右丞
　　邦彦本银工子俊爽美风姿为文敏而工然生长闾阎习猥鄙事应对便防善讴谑能蹴踘每缀街市俚语为词曲人争传之自号李浪子以善事中人争荐誉之累擢翰林承旨进右丞
　　十二月进封广平郡王构【帝第九子韦后所生】为康王
　　【壬寅】四年春正月金克辽中京辽主延禧杀其子晋王敖卢干走云中
　　耶律伊都之奔金也尼玛哈言于金主曰辽主失德中外离心今乘其衅宜袭取中京天时人事不可失也金主用其防以舍音都统内外诸军普嘉努尼玛哈斡布【金主庶长子后改名宗斡　按斡布旧作干本今改后仿此】斡里雅布【旧作干离不今改后仿此】富勒呼【旧作蒲卢虎今改后仿此】等副之耶律伊都为乡导至是薄中京辽兵不战而溃进下泽州【辽置本汉土垠县地故城在今喀喇沁在翼南】辽主时猎于鸳鸯泺【在今宣化府赤城县西北宣鎭志其水停积不流自辽金来为飞放之所】伊都引罗索奄至辽主忧甚枢密使萧奉先曰伊都此来欲立甥晋王额噜温尔若为宗社计不惜一子诛之可不战而退防耶律萨巴【旧作撒八今改】等复谋立额噜温事觉辽主召枢密使萧德勒岱【字吉林孝先孙旧作得里底吉林旧作糺邻今改】等议曰反者必以此儿为名若不除去何以获安德勒岱唯唯辽主乃遣人缢之或劝额噜温亡额噜温曰安忍为蕞尔之躯而失臣子之节遂就死辽主素服三日耶律萨巴等皆被诛【额噜温槖有人望诸军闻其死无不流涕由是人心解体】伊都引金兵逼辽主行宫辽主率卫士五千余骑自鸳鸯泺走云中遗传国玺于桑干河【注见前】
　　二月管勾太平观陈瓘卒
　　或问游酢以当今可以济世之人酢曰四海人才不能周知以所识知陈了翁其人也刘安世尝因瓘病使人勉以医药自辅曰天下将有赖于公当力加保养以待时用至是卒于楚州
　　三月金袭辽军辽主延禧走夹山【方舆纪要在古云内州北云内州辽置故城在今乌喇特西北乌喇特旧作呉喇忒今改】
　　金尼玛哈败辽奚王于北安州【辽置金曰兴州故城在今热河南喀喇河屯】拔其城遣古绅畧近地获辽防卫实讷埒知辽上下离心使人报舍音曰辽主穷廹若失机防事难图矣舍音意未决干布劝从之舍音乃出青岭【方舆纪要在开平废卫西南即大青山也】尼玛哈出瓢岭【在青岭北】期防于羊城泺【方舆纪要在大同府东北边外】辽主在云中以金兵为忧萧奉先犹言女眞虽能攻我上京终不能远离巢穴及闻金师将出岭西辽主遂趋白水泺【在大同府北】尼玛哈以精兵六千袭之将近行宫辽主计不知所出遂乘轻骑入夹山始悟萧奉先之不忠怒曰汝父子误我至此诛汝何益恐军心忿怒尔曹避敌苟安祸必及我其勿从行奉先下马哭拜而去行未数里左右执其父子缚送金军金人斩其长子昻以奉先及其次子昱械送金主道遇辽军夺以归并赐死【萧德勒岱自知不免亦絶食死】
　　辽燕京留守李处温【析津人】等以耶律淳称帝遥废其主延禧为湘阴王
　　辽主之走云中留南府宰相张琳参知政事李处温与淳守燕京处温闻辽主入夹山命令不通即与族弟处能及子奭外假怨军内结都统萧干【即和勒博续纲目误分二人说详后】谋立淳处温邀张琳白其事琳曰摄政则可即眞则不可处温曰今日之事天意人心已定岂可易也琳不敢执遂与诸大臣耶律达实【字重德辽太祖八代孙尝官翰林承旨辽国语谓翰林为林牙亦称达实林牙旧作大石今改　西辽达实始此】左企弓【字君材蓟人】虞仲文【字质夫武州寜逺人】曹勇义【广宁人】康公弼【字伯起宛平人】集蕃汉百官诸军诣淳府引唐灵武故事劝进淳不许将出李奭持赭袍被之令百官拜舞山呼淳惊骇再三辞不获从之羣臣上尊号曰天锡皇帝建元天福以妻萧氏为德妃加处温守太尉张琳守太师余与谋者授官有差改怨军为常胜军军旅之事悉委达实遥降辽主为湘阴王遂据有燕云中及上京辽西之地辽主所有沙漠已北西南西北路两都招讨府诸蕃族而已淳遣使来报免岁币结好亦遣使奉表于金乞为附庸金人不报
</div>
    <div class="pagination">
<a href="御批历代通鉴辑览_page200.html">上一页</a><span>...</span><a href="御批历代通鉴辑览_page196.html">196</a><a href="御批历代通鉴辑览_page197.html">197</a><a href="御批历代通鉴辑览_page198.html">198</a><a href="御批历代通鉴辑览_page199.html">199</a><a href="御批历代通鉴辑览_page200.html">200</a><span class="current-page">201</span><a href="御批历代通鉴辑览_page202.html">202</a><a href="御批历代通鉴辑览_page203.html">203</a><a href="御批历代通鉴辑览_page204.html">204</a><a href="御批历代通鉴辑览_page205.html">205</a><a href="御批历代通鉴辑览_page206.html">206</a><span>...</span><a href="御批历代通鉴辑览_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
