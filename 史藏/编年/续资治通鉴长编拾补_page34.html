<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 34 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 34 页/共 59 页
  </h1>
  <div class="content">
   １、四月（案：钱大昕《朔闰考》：是月丁巳朔。） 戊午，诏：“东辅依旧以襄邑县渐次营建，其以曹州为东辅指挥勿行。”（《纪事本末》卷百二十八。案：《本纪》四年十一月丙戌，罢拱州为襄邑县。） 

　　２、壬戌，诏：“江北昨铸夹锡当五钱，其样制大小，类当十铜钱；若或用行，奸民趋利，染为铜色，私作当十，难於检察，宜改铸当二。自今可令计备物料，广铸当二，以足一路之费。”（《纪事本末》卷百三十六。） 

　　《续宋编年资治通鉴》云：四川改行钱引法。案：《续通鉴编年》云此条在三月，而《编年备要》载四月改行钱引法。李《十朝纲要》诏改四川交子为钱引在五月甲午日。《文献通考》卷九云：大观元年，改四川交子为钱引。疑《续宋通鉴编年》误脱“四月”字，因系於三月，今依《编年备要》附此。据《文献通考》云：自朝廷用兵取湟、廓、西宁，籍其法以助边费，较天圣一界逾二十倍而价逾损。及更界年新交子，一乃当旧者四，故更张之。成都漕司奏：“交子务已改为钱引务，欲以四十三界引准书放数，仍用旧印行之，使人不疑扰，自后并更为钱引。”《通考》又云：改四川交子务为钱引务，更界年新交子，一当旧者四。时用兵湟、廓、西宁，籍其法以助边费，较天圣一界逾二十倍而价欲损。

　　１、五月（案：钱大昕《朔闰考》：是月丙戌朔。己丑，吕惠卿责授祁州团练副使，宣州安置，以其子渊获罪，上表自劾，乃党庇其子，不自责也。《纪事本末》卷百三十。案：毕《通鉴》云：朝散郎吴储、承议郎吴侔，坐与妖人张怀素谋反，伏诛。怀素狱起，蔡京欲因以傅致吕惠卿之罪，下其子渊於狱，拷笞数千，欲因令招伏与怀素谋反；渊卒不服，得免。周煇《清波杂志》卷下云：张怀素，舒州人，自号落魄野人。崇宁元年入京师，大观元年事败，牵引士类，一时以轻重定罪者甚众。吕吉甫、蔡元度亦因是降责。） 

　　１、六月（案：钱大昕《朔闰考》：是月丙辰朔。） 己未，诏不行使当十钱路分，限半年听民首纳私钱。（《纪事本末》卷百三十六。） 

　　２、庚午，御笔令诸州学以御制八行、八刑刻石，从江东转运副使家彬奏请也。（《纪事本末》卷百二十六。） 

　　《续宋编年资治通鉴》：六月，建僖祖殿於景灵宫。案：李《十朝纲要》、《宋史·本纪》作壬戌日。《东都事略》：是月己未，上僖祖徽号曰立道肇基积德起功懿文宪武睿和至孝皇帝。《本纪》又云：二年七月庚戌，罢建。《编年备要》云：三年五月罢。

　　又：京师大水，河北、京西河决。案：《宋史五行志》：元年夏京畿大水，诏工部都水监疏导，至於八角镇，河北、京西河溢，漂溺民户。《河渠志》：四、七月，诏自京至八角镇积水，妨行旅，转运司选官疏导，修治桥渠，毋使病涉。

　　１、七月（案：钱大昕《朔闰考》：是月乙酉朔。） 丙午，诏：“江东、福建路监司督州县巡捕官，於两界首尾相接处，捕逐贩私铸当十钱入行使路分者，容纵失察，并当加等责罚。”（案：《宋史食货志》云：用孙杰言，盗铸依淮东重法地，囊橐强盗之家，籍其财以待赏，居停邻保并均备告验；私钱依私茶法，给随行物；州常桩盗铸赏钱五千缗，州县稽於施行，监司失察，不以赦原。） 

　　臣僚上言：“苏州坏钱法，始於蔡渭，原注：渭，蔡确子。成於序辰，二人之罪惟均，而小平钱之害又出序辰。渭除名勒停，送蔡州羁管，而序辰止降三官，安居善郡。罪同罚异，士论咸疑。”诏：“蹇序辰责授单州团练副使，江州安置。”（《纪事本末》卷百三十六。） 

　　２、癸丑，臣僚上言：“伏见侍御史沈畸罢苏州制勘事，於沿路听候指挥，切以为畸为耳目之官，不能尽公究实，奏牍语言，自为同异，无以副朝廷任使之意。”又言：“沈畸去岁春尝上封事，疵毁朝廷法度，意在迎合大臣，其怀奸异意之心可见也。”诏：“宣德郎沈畸特降两官，仍展四年磨勘，令吏部与远小处监当差遣。”（《纪事本末》卷百三十六。原注：方勺《泊宅编》：崇宁更法，以一当十，小民嗜利，亡命犯法者纷纷，或捕得数大缶，诬以枢密章楶之子綖之所铸也。初，遣监察御史张茂直就平江鞫之，案上，綖不伏；再遣侍御史沈畸，既至，系者数百人，尽释之。阅实以闻。时宰大怒，别遣官锻练，綖竟坐刺配，籍没其家。沈畸既得罪，归乡以死。张再迁亦不显。今三十年间，沈氏有子登科，张氏不复振矣。案：窜章綖事见九月丙申。） 

　　《续宋编年资治通鉴》云：秋七月，伊、洛溢。（案：《十朝纲要》、《宋史·本纪》乙酉朔日，《五行志》失载。） 

　　１、八月（案：钱大昕《朔闰考》：是月甲寅朔。） 庚午，资政殿学士、中太一宫使兼侍读郑居中乞以所赐御书八行、八刑模刻於石，立之学宫。从之。（《纪事本末》卷百二十六。） 

　　《续宋编年资治通鉴》：乾宁军黄河清逾八百里。明年，以乾宁军为清州。案：《宋史五行志》作元年八月乾宁河清，《本纪》载岁末，而不书月日，今据《五行志》附此。改清州名在二年三月戊寅日，《编年备要》载明年三月，诏曰：国家承平百五十年，三有河清之应，而乾宁河清逾八百里凡七昼夜，上天眷佑，敢不钦承？其以乾宁军为清州。

　　１、九月（案：钱大昕《朔闰考》：是月甲申朔。） 丁亥，诏：“合铸当十铜钱路分，每文重三钱，令崇宁监疾速铸样并锡，毋申纳尚书省颁降，馀依已降指挥。”（《纪事本末》卷百三十六。案：《宋史食货志》云：初，蔡京主行夹锡钱，诏铸於陕西，亦命转运副使许天启推行。其法以夹锡钱一折铜钱二，每缗用铜八斤，黑锡半之，白锡又半之。既而河东转运使洪中孚请通行於天下，京欲用其言，会罢相。大观元年，京复相，遂降钱式及锡母於铸钱之路，铸钱院专用鼓铸，若产铜地始兼铸小平钱。复命转运司及提刑司参领其事，衡州熙宁、鄂州宝泉、舒州同安监暨广南皆铸焉。） 

　　２、丙申，“诏：东南依已降分数指挥铸小平钱，崇宁监只铸当十钱。”（《纪事本末》卷百三十六。案：《宋史食货志》：京畿既置钱监，乃专铸当十大钱，而小平钱则铸於诸路。既而当十钱少，复置真州铸钱监，以本路所换钱不依式者及诸司当二见缗，复用旧式改铸当十钱。） 

　　３、刑部奏，苏州重行制勘所勘到承奉郎、西安州签判章綖盗铸事。诏章綖除名勒停，刺面，配沙门岛。（《纪事本末》卷百三十六。案：《续宋编年资治通鉴》：蔡京讽言官论刘逵妻兄弟綖奸滥败官，恃逵势往来贸易，捕綖下狱，窜海岛。又云：蔡京怨刘逵，会苏州盗铸钱狱起，京欲陷刘逵妇兄弟章綖，遣开封府尹李孝寿鞫之。株连者千馀人，强抑使承，死者甚众。京犹以为缓。遣侍御史沈畸、御史萧服往代。畸至苏，即日决释无左证者七百人，叹曰：“为天子耳目司，而可傅会权要，杀人以苟富贵乎？”遂阅实平反以闻。京大怒，贬畸监信州酒税，服羁管处州，而綖竟窜海岛。《编年备要》云：蔡京再相，思有以中伤刘逵，而言官与京为地，因论其妻兄弟章綖奸滥败官，倚逵势盗铸，往来贸易，而以官舟挟带娼妇，讬言中书侍郎家属，官司不敢谁何，咸谓陛下禁令甚严，而綖辄敢冒法无忌者，逵蔽之也。又言：章氏公然聚工铸钱，无虑万缗，以三四坐船，潜载入京。逵既出知亳州，京从中下。其时章綖方乘舟抵水门，掩捕搜索与逵往来尺牍。执赴平江制狱，遣开封府尹李孝寿、监察御史张茂直同勘，逮系数千家拷掠，手足指脱落者不可胜计。死则投之墙外，其面目姓名偶同者入狱，则死生未可知，株连稽延。京以孝寿等制勘灭裂，未究事实，议别遣吏锻练。而御史沈畸曾论盗铸，意畸欲实其言，必曲成其狱。乃白遣畸往，畸被命不五日，迁左正言。畸乞乘舟往来，夜过堰闸，并许放过。乃差监察御史萧服同往，召孝寿、茂直赴阙，畸行未浃日，又迁侍御史，京将诱之以利。丙申，畸疾驰至姑苏，值春疫，命洒扫，狱具讫，平反以闻。京大怒，更用知苏州孙杰鞫勘，狱具，綖窜海岛，畸服，削官羁管。） 

　　《续宋编年资治通鉴》：中书省言：崇宁五年，上书观望者五百馀人，禁中悉以焚毁，内择其情重者，窜责李景直、章綖、黄宰、方轸四人。案：《十朝纲要》、《宋史·本纪》九月辛亥日。《续宋编年资治通鉴》脱书“九月”，今依《宋史》编次。《编年备要》云：诏：“景直除名，编管新州；綖依前断；轸、宰以他罪鞫治。”未竟，轸寻编管岭南。

　　又：大飨明堂，奉神宗配。案：《十朝纲要》、《宋史·本纪》、《东都事略》作辛亥日。

　　又：程颐卒。颐，崇宁中迁居龙门之南，止四方学者曰：“尊所闻行所知可矣，不必及吾门。”颐兄颢尝言：“异日能使尊严师道者吾弟也，若接引后学，随人才成就，则予不得逊焉。”其后，朱熹论之曰：“明道德性宽大，规横广阔；伊川气质刚方，文理密察，其道虽同，而造德各异。”案：《伊川先生外书》引《紫芝集》：先生卒於是年九月十七日庚子。《续宋编年资治通鉴》不书九月，依《外书》为编次。

　　１、十月（案：钱大昕《朔闰考》：是月癸丑朔。庚申，和赐蔡京君臣庆会阁落成诗。《纪事本末》卷百三十一。） 

　　２、乙丑臣僚上言：“通议大夫、提举崇福宫张商英，天资恁愎，阴比奸朋，包藏邪心，大恣欺讪；著文刻石，讥斥宗庙，交通中贵，希求宰辅。迨复为鄂守，旧憾辄发，形於表奏，善政良法，妄谓纷更。当时虽因言章，即解州绂，真祠薄责，未快众情。臣愚伏望详酌，特降睿旨，检会前犯，正商英之罪，投窜远裔，以为奸人之戒。”诏商英责授安化军节度副使，归州安置。（《纪事本末》卷百三十一。案：《宋史商英传》：京复相，故商英以散官安置归、陕两州。置陕州，二年二月初五丙戌可考。） 

　　《续宋编年资治通鉴》：冬十月，苏州地震。案：《宋史·本纪》辛酉日。

　　又：大雨雹。案：《宋史·本纪》、《五行志》己巳日，《东都事略》作癸亥日。

　　１、闰十月（案：《朔闰考》：是月癸未朔。戊戌，吕惠卿移庐州。《纪事本末》卷百三十。） 

　　２、诸王府翊善方通坐子轸，责监当差遣。（《长编》卷二百六十八：熙宁八年九月乙酉，安石称通。原注：云：方通，兴化人，大观元年闰十月十三日坐子轸责。案：李《十朝纲要》：闰十月，方轸父诸王府翊善通送吏部与监当差遣。王明清挥麈后录卷三：方通，兴化人，与蔡元长乡曲烟娅之旧，元长荐之以登要路。其子轸，宏放有文采，元长复欲用之。轸闻之，即上书讼元长之过。既达乙览，元长取其疏自辩云：“大观元年九月十九日，敕中书省送到司空左仆射兼门下侍郎魏国公蔡京劄子。奏伏蒙宣示方轸章疏一项，论列臣睥睨社稷，内怀不道。效王莽自立为司空，效曹操自立为魏国公。视祖宗神灵为无物，玩陛下不啻若婴儿。专以绍述熙、丰之说，为自媒之计，上以不孝劫持人主，下以谤讪诋诬恐赫天下。威震人主，祸贻苍生，风声气焰，中外畏之。大臣保家族不敢议，小臣保寸禄不敢言。颠倒纪纲，肆意妄作，自古为臣之奸，未有如京今日为甚。爰自崇宁已来，交通阍寺，通谒宫禁。蠹国用则若粪土，轻名器以市私恩。内自执政侍从，外至帅臣监司，无非京之亲戚门人。政事上不合於天心，下悉结於民怨。若设九鼎，铸大钱，置三卫，兴三舍，祭天地於西郊，如此之类，非独无益，又且无补，其意安在？京凡妄作，必持说劫持上下曰，‘此先帝之法也’，‘此三代之法也’，或曰，‘熙、丰遗意，未及施行’。仰惟神考十九年间，典章文物，粲然大备，岂蔡京不得驰骋於当年，必欲妄施於今日，以罔在天之神灵？凡欲奏请，尽乞作御笔指挥行出，语士大夫曰‘此上意也’。明日，或降指挥更不施行，则又语人曰‘京实启之也’。善则称己，过则称君，必欲陛下敛天下怨而后已，是岂宗社之福乎？天下之事无常是，亦无常非，可则因之，否则革之。惟其当之为贵，何必三代之为哉！李唐三百年间，所传者二十一君，所可称者太宗一人而已，当时如房、杜、王、魏，智虑才识，必不在蔡京之下。窃观贞观閒未尝一言以及三代。后世论太宗之治者，则曰除隋之乱，比迹汤、武；致治之美，庶几成、康。自古功德兼隆，由汉以来，未之有也。京不学无术，妄以三代之说欺陛下，岂不为有识者之所笑也？元丰三年，废殿前廨宇二千四百六十间，造尚书省，分六曹，设二十四司，以总天下机务。落成之日，车驾亲幸，命有司立法：诸门墙窗壁，辄增修改易者，徒二年。京恶白虎地不利宰相，尽命毁拆，收置禁中，是欲利陛下乎？是谓之绍述乎？括地数千里，屯兵数十万，建置四辅郡，遣亲信门人为四辅州总管，又以宋乔年为京畿转运使。密讽兖州父老诣阙下，请车驾登封，意在为东京留守，是欲乘舆一动，投閒窃发，呼吸群助。不知宗庙社稷何所依倚？陛下将措圣躬於何地？臣尝中夜思之，不觉涕泗横流也。臣闻京建议立方田法，欲扰安业百姓。借使行之，岂不召乱乎？又况数年间行盬钞法，朝行夕改，昔是今非，以此脱赚客旅财物。道途行旅谓朝廷法令，信如寒暑，未行旬浃，又报盐法变矣。钞为故纸，为弃物，家财荡尽，赴水自缢，客死异乡，孤儿寡妇，号泣吁天者，不知其几千万人。闻者为之伤心，见者为之流涕。生灵怨叹，皆归咎於陛下。然京自谓暴虐无伤，柰皇天后土之有灵乎？所幸者祖宗不驰一骑以得天下，仁厚之德，涵养生灵几二百年矣，四方之民，不忍生事。万一有垄上之耕夫，沛泗之亭长，啸聚亡命於一方，天下响应，不约而从，陛下何以枝梧其祸乎？内外臣僚，皆京亲戚门人，将谁为陛下使乎？京乘此时，谈笑可得陛下之天下也。元符末年，陛下嗣服之初，忠臣义士，明目张胆，思见太平，投匦以陈己见者，无日无之。京钳天下之口，塞陛下耳目，分为邪等，贼虐忠良。天下之士，皆以忠义为羞，方且全身远害之不暇，何暇捄陛下之失乎？柰何陛下以京为忠贯星日，以忠臣义士为谤讪诋诬，或流配远方，或除名编置，或不许齿仕籍。以言得罪者，无虑万人矣，谁肯为陛下言哉？蔡攸者，垂髫一顽童耳，京遣攸日与陛下游从嬉戏，必无文、武、尧、舜之道启沃陛下，惟以花栽怪石、笼禽槛兽，舟车相衔，不绝道路。今日所献者，则曰臣攸上进，明日所献者，则又曰臣攸上进。故欲愚陛下，使之不知天下治乱也。久虚谏院不差人，自除门人为御史。京有反状，陛下何从而知？臣是以知京必反也。臣与京皆壶山人也。案谶云：水绕壶公山，此时方好看。京讽部使者凿渠以绕山。日者星文谪见西方，日蚀正阳之月，天意所以启陛下聪明者，可谓极也。柰何陛下略不省悔。默悟帝意，止於肆恩赦，开寺观，避正殿，减常膳，举常仪，以答天戒而已。然国贼尚全首领，未闻枭首以谢天下百姓，此则神明共愤，祖宗含怒在天之日久矣。陛下勿谓雉鸣乎鼎，穀生于朝，不害高宗、太戊之德；九年之水，七年之旱，不害尧、汤之圣。古人之事，出於适然。今日之事，祸发不测，天象人情，危慄如是。伏惟陛下留神听览，念艺祖创业之难，思履霜坚冰之戒。今日冰已坚矣，非独履霜之渐。愿陛下早图之。后悔之何及！臣披肝为纸，沥血书辞，忘万死，叩天阍。区区为陛下力言者，非慕陛下爵禄而言也，所可重者祖宗之庙社，所可惜者天下之生灵，而自忘其言之迫切。陛下杀之可也，赦之可也，窜之可也，臣一死生，不系於重轻。陛下上体天戒，下顾人言，安可爱一国贼而忘庙社生灵之重乎？冒渎天威，无任战慄之至。谨备录如右。臣读之，骇汗若无所容。臣以愚陋，备位宰司，不能镇伏纪纲，讫无毫朆报称，徒致奸言，干浼圣听。且人臣有将必诛之刑；告言不实，有反坐之法。臣若有是事，死不敢辞。臣若无是事，方轸之言不可不辩。伏望圣慈，付之有司，推究事实，不可不问。取进止。”诏轸削籍流岭外，后竟殂於贬所。元长犹用其兄会为侍制。家閒偶存此疏，录以呈太史李公仁甫，载之《长编》。当是时也，元长领天下，事谁敢言者？轸独能奋不顾身，无所回避如此。使九重信其言，逐元长；元长悟其说，急流勇退，则国家无后来之患，元长与轸得祸俱轻，三者备矣。又案：《挥麈录》谓载之《长编》，然李公载之不知为正文为小注，今姑附此。） 

　　《续宋编年资治通鉴》：闰月，郑居中同知枢密院。蔡京之再相也，居中有力焉。居中责报，京荐之。案：《宋史·本纪》、《东都事略》丙戌日，是日，林摅为尚书左丞，居中由资政殿学士擢。《通鉴续编》云：蔡京言：“枢密本兵之地，与三省殊，无嫌於用亲。”黄经臣力抗前说，京言不效，居中疑京不己援，遂怨京，乃与张康国比而閒京。都水使者赵霖得龟两首於黄河，献以为瑞，京曰：“此齐小白所谓象罔，见而霸者也。”居中云：“首岂有二！人皆骇异，而京独主之，殆不可测。”帝命弃龟金明池，谓“居中爱我”，故申前命。

　　又：禁用翡翠。案：《宋史·本纪》壬寅日。

　　１、十一月（案：李《十朝纲要》：是月壬子朔。） 丙辰，诏：“自昔皆有尚符玺官。今虽隶门下后省，遇亲祠，则临时具员讫事复罢。八宝既备，宜重典司之职，可令尚书省置官如古之制。”（《纪事本末》卷百二十八。原注：十四日尚书省乞置内外符宝郎，《实录》有此，诏旨无之。十四日尚书省检会云云，即此事，八宝事迹本末，当检详於此，出之大观二年正月御制八宝记，其略曰：我神考以圣德嗣兴，讲修百度，考昔验今，是正典礼。爰诏侍臣，作天子皇帝六玺，追琢其章，未克有就；永惟盛德洪烈，夙夜钦翼，父作子述，敢忘厥志。观诸载籍，考之前世，六玺之外，有镇国、受命二宝，宝而不用。在皇祐中，有进镇国宝文曰“镇国之宝”，镂以黄金，书以小篆，制作非古，工亦不良。在绍圣中，得受命宝，其文曰“受命于天，既寿永昌”。其玉蓝田，其制秦也，盖不可以传示将来，贻训后世。方参稽宪度，自我作古。有以古印献者，方不及寸，钮以寿龟，文曰“承天福，延万亿，永无极”；有以宝玉献者，色如截脂，气如吐虹，温润而泽，其声清越；有以古篆进者，龙蟠凤翥，鱼跃乌流，奇偶相生，纵横得所；有以善工进者，雕琢众形，如切如磋，分毫析镂，不见其迹。四者即备，於是揭而玺之，乃以“受命于天，既寿永昌”之文，作受命宝，其方五寸有奇；以“承天福，延万亿，永无极”之文作镇国宝，其方五寸有奇，皆螭纽互盘，篆以虫鱼，贯以丝纽，上圆下方，盖合如契。又以元丰所作天子皇帝行信六玺，继而成之，通而为八。正月元日，端命于上帝，祗受于路寝，华夷耸闻，中外称庆。于以修未备之典，成一代之器，顾何德以堪之？蔡绦《国史后补》云：国初创业艰难，诸宝多借石为之。元丰诏依方作天子皇帝六玺，有玉而未成。元符初，始得玉工之善者琢之，但叠篆而已，玉亦不大良。又元符初，得汉传国玺，实秦玺，乃蓝田玉，李斯之鱼虫篆也，其文曰“受命於天，既寿永昌”。然独得玺而无检，螭又不缺，疑其一角缺者，乃检也。自有玺篆，考验甚详，传於世上，独取其文而黜其玺不用，因是作受命宝，其方四寸有奇。时又得古小玉印文曰“承天福，延万亿、永无极”者，上又以其文放李斯鱼虫作宝，大将五寸，皆为螭纽。其篆盖鲁公命季兄脩以意敩之。《受宝记》言有以古篆进者，谓是也。名为镇国、受命二宝，合先皇帝六玺，是为八宝。乃於大观二年元日受之，上自为之记焉。鱼虫篆者，始於李斯。以古帝王之瑞，若所谓黄帝之大螾，有虞氏之凤凰，周之赤乌、白鱼，杂肖其形，而为之篆尔。其后，又从于阗国求大玉。一日，忽有国使奉表至。故事，下学士院召译者，出表语而后为答诏。其表有云：日出东方，赫赫大光，照见四方五百国。五百国内绦、贯主，师子黑汗王。表上日出东方，赫赫大光，照见四方天下，四方天下，绦、贯主，阿舅大官家：你前时要者玉，自家甚是用心。只为难得似你尺寸底，自家已令人两河寻访，叆得似你尺寸底，便奉上也。当时传以为笑。久果得之，厚大逾二尺，色如截脂，昔未始有也。上又制一宝亦螭纽，曰：“范围天地，幽赞神明，保合太和，万寿无疆，”凡十六字。宝命鲁公赋其文，篆亦鱼虫。然韵颇不古，乃梁师成所制，至令睿思文字外，库人为之，不知为何人书也。至於制作之工，几于秦玺矣。其宝大九寸，其检亦九寸，古人所无号，曰“定命宝”。合前八宝为九，下诏以为乾元用九者焉。在政和七年十月二十七日，又於政和八年元日受之，凡两受宝，皆赦天下。上曰：“八宝者，国之神器也；至於定命宝乃受命，所自制者也。”居常赦文前后，皆翰林学士主之，其间事目与行文，乃中书门下诸房排定进呈。大观八宝赦，乃鲁公所自草，故异常赦。） 

　　２、壬戌，诏曰：“朕承祖宗，休烈万邦，作孚典章文物，于斯为盛。永惟受（案：二字原脱，据《宋史舆服志》增。） 命之符，当有一代之制，而尚循秦旧，六玺之用，度越百年之久，或未大备。自天申命，地不爱宝，获全玉於异域，得妙工於编氓，八宝既成，敻无前比，殆天所授，非人能为，顾何德以承之哉？夫制而用之，存乎其人？天人相因，自然之理，足以继志烈考而传之万世。可以来年元日，御大庆殿恭受八宝。”（《纪事本末》卷百二十八。案：蔡绦《铁围山丛谈》卷一云：天子之制六玺。元丰间得玉矣，行制而未就，至大观时始成之，然但缪篆也。又元符初得汉传国玺，祐陵又自放，为之，悉鱼虫篆也。号传国玺曰“受命宝”，玺曰“镇国宝，”合天子之制六玺，是为八宝。） 

　　３、癸亥，御笔：“议礼局礼当追述三代之意，适今之宜，《开元礼》不足为法。今亲制《冠礼沿革》十一卷，付议礼局，馀五礼令视此编次。”（《纪事本末》卷百三十三。） 

　　４、乙丑，尚书省言：“唐八宝镇国，以承百王，传国宝，修封禅，礼神示。皇帝行宝，答王公疏；皇帝之宝，劳来勋贤；皇帝信宝，以召臣下；天子行宝，答四夷书；天子之宝，慰抚蛮夷；天子信宝，发蕃国兵。今御宝，禁中已有常用之宝，所用至多，不可改移。欲镇国、受命宝，皆宝而不用，惟封禅则用之；皇帝之宝，答邻国书则用之；皇帝行宝，降御札则用之；皇帝信宝，赐邻书及物则用之；天子之宝，答夷国书则用之；天子行宝，封册则用之；天子信宝，举大兵则用之；馀用常用之宝。”从之。（《纪事本末》卷百二十八。） 

　　《续宋编年资治通鉴》：十一月壬子朔，日有食之。（案：《宋史·本纪》：蔡京等以不及所当食分，率群臣称贺。《辽史》不书，《契丹国志》同宋史。） 

　　１、十二月壬午朔，（案：钱大昕《朔闰考》：是月壬午朔，据增“朔”字。） 建州浦城县丞徐秉哲迁一官，以县学生係籍者千馀人，此一路最多。秉哲实专考校事，提举学事司，乞加优奖，故有是命。（《纪事本末》卷百二十六。案：《文献通考》卷四十六：诏县学生三岁不赴升试者除其籍，诸路宾兴，会试辟雍，独常州中选者多，知州、教授特遣一官。） 

　　２、御笔：“八行之士所在皆得以名闻，不限在学不在学，令学制局申明行下。”行提举福建路学士陈汝锡奏请：“崇宁四年正月庚子朔，中丞何执中言：窃闻迩来诸路以八行贡者，如亲病割股，或对佛燃顶，或刺臂出血，写青词以祷，或不茹荤，常诵佛书，以此谓之孝。或常救其兄之溺，或与其弟同居十馀年，以此谓之悌。其女适人，贫不能自给，取而养之於家，为善内亲；又以壻穷窭，取而教之，为善外亲。此则人之常情，仍以一事分为睦烟二行。常一遇歉岁，率豪民以粥食饥者而谓之恤。夫粥食饥者，乃豪民自为之而已，独为之恤，可乎？又有尝收养一遗弃小儿者，尝救一跛者之溺以为恤，如此之类，不可遽数。伏愿下之太学，俾长贰、博士考以道义，别白是非，澄去冒滥，勿使妄进。申饬天下郡县长吏及学事司，审察考验，要皆得行实，有其人则必公举，无其人勿以妄贡，务在奉承诏旨，不失法意而已。”从之。（《纪事本末》卷百二十六。） 

　　３、庚子，司空、左仆射兼门下侍郎蔡京为太尉。（《纪事本末》卷百三十一。案：《宋史·本纪》：是日，并进何执中以下官二等。《通鉴续编》书置黔南路，加蔡京太尉，云领庭、孚、平、允、从、观、宜、柳、融九州。蔡京以功加太尉。毕氏《通鉴》云：京加太尉，而召祖道为刑部尚书。祖道在桂四年，厚以官爵金帛挑诸夷，建城邑，调兵镇戍，徵输内地钱布盐粟，无复齐限。地瘴疠，戍者十亡五六，实无尺土一民益於县官。时广西转运副使张庄与祖道表悰，遂以代其任。祖道、庄既凿空超取显美，由是庞恭孙、赵遹、程遴相与效之，边壤益多故矣。） 

　　《续宋编年资治通鉴》：十二月，置黔南路，拓地数千里，塞外诸蛮，悉已纳土。时虽建城寨而其地荒瘴，遣兵守戍，岁有死亡，无赋可入，皆辇内地金帛输之。案：《十朝纲要》：丙申日。《宋史王祖道传》：徽宗谓其论事无足行，依阿苟容，出知海州。拜秘书少监，再为福州。加直龙图阁、知桂州。蔡京开边，祖道欲乘时徼富贵，诱王江酋杨晟免等纳土，夸大其词，言向慕者百二十峒、五千九百家、十馀万口，其旁通江洞之众，尚未论也。王江在诸江合流之地，以武臣为守，置溪峒司主之。诏以为怀远军，且颁诸司使至殿侍军将告命，使第补其首领。置二砦，为立学。又言黎人愿为王民，得地千五百里。遂以安口隘为允州，中古州为格州，增提举溪洞官三员。又言羁縻知地州罗文城、文州罗更宴、兰州韦宴闹、那州罗更从皆内附，请於黎母山心立镇州，为下都督府，赐军额曰静海。筑怀远军，并允、地、文、兰、那五州置黔南路。擢祖道显谟阁待制，进龙图阁直学士。召为兵部尚书。二年，始知开边拓地，实知桂州王祖道妄诞之罪，京附和之，乃追贬王祖道为散官。《王祖道传》又云：猺、黎渠帅不胜忿，蜂起侵剽，围新万安军及观州，杀官吏。初祖道未徙城时，言黎人伐木助役。及是诏问，不能对。京庇之，犹除端明殿学士、知福州，复以刑部尚书召。大观二年，卒，赠宣奉大夫。祖道在桂四年，厚以官爵金帛挑诸夷，建城邑，调兵镇戍，输内地钱布盐粟，无复齐限。瘴疠，戍者岁亡十五六，实无尺地一民益於县官。京皆自以为功，至谓：“混中原风气之殊，当天下舆图之半。”张商英为相，治其诞妄，追贬昭信军节度副使。京再辅政，复之。又案：《宋史·本纪》云：三年三月壬戌，并黔南入广西路。四年五月壬戊，改广西黔南路为广南西路。癸亥，治广西妄言拓地罪，追贬帅臣王祖道为昭信军节度副使。《通鉴续编》亦云：三年三月，并入广西路。《续宋编年资治通鉴》作二年，疑误。《编年备要》云：广西经略王祖道说诱王、古、江三州苗首杨晟免等纳土，遂城之，为平、允、从三州，又措置南海诸寨城之，为镇州。蔡京言：“祖道所奏牂牁、夜郎纳土周二千馀里，又有文、地、兰、那、安、外、习等七州，亦纳土七千馀里，计三十县、八十镇洞，户四万二千。”率百官贺，曲赦广西。蔡京以下进官有差。及是祖道又奏收南丹州，，遂以丹州为观州，又建庭、孚二州，拓地数千里。

　　钱唐王崇鼎辑注 

　
卷二十八

　

　　徽宗

　　△大观二年（戊子，一一○八） 

　　１、正月壬子朔，受八宝于大庆殿，大赦天下。（《纪事本末》卷百二十八。案：蔡绦《铁围山丛谈》卷一云：大观戊子元日，受八宝，大赦。如罢重法，分宗室，升班行，宝刑名，宽党锢，凡数十事。《玉海》卷八十四：大观元年，黜皇祐镇国、元符受命二宝不用。二年正月壬子朔，御大庆殿受八宝注，置符宝郎四员，隶门下省二员，以中人掌宝於禁中，内外各二员，亲制《八宝九鼎记》。后又从于阗得大玉逾二尺，又制定命宝，赤螭纽，文曰：“范围天地，幽赞神明；保合太和，万寿无疆。”篆以鱼虫。其宝九寸，检亦如之，合前八宝为九，以九宝为称。《御制八宝记》见元年十一月丙辰原注。） 

　　２、己未，太尉、左仆射兼门下侍郎魏国公蔡京为太师。（《纪事本末》卷百三十一。） 

　　３、癸酉，诏：“当十钱与小平钱官库并合中半支遣。访闻近日，支遣当十钱数少，虑日后大钱渐少，阻碍中半支遣指挥，可令江、池、饶州上供钱监将合铸小平钱，所得铜料，依旧样制，并铸当十钱起发上供，馀监依旧。”（《纪事本末》卷百三十六。案：《宋史食货志》：以铸当十五分铸小平钱。） 

　　《续宋编年资治通鉴》：蔡京表贺符瑞。原注：京等奏甘露降侍郎厅，延福宫所奏竹生紫花黄蕊，秘阁槐枝连理。御笔曰：“昨日仙鹤三万馀嘡盘旋云霄之上。”京又奏有仙鹤数万嘡蔽空飞鸣。又奏建州竹生花，结成稻米，搬入城市，货粜所收数十万硕。又奏穰县生瑞穀，安化县生芝草，都计五万本。汝州生码瑙山子一百二十坐及诸州双头莲连理木，甘露降，仙鹤集，双爪双头，芍药牡丹，凡五千三百种有奇。拜表称贺。又言冀州黄河清，汝州牛生麒麟，六十二处降甘露，二十处木皆连理，二处祥云见，三处见毫光祥烟。手诏云：“金芝产於艮岳万寿峰，宜改名寿岳。”蔡京导主上酷好祥瑞，而李蟪以竹钉竖芝草於蟾蜍背以献，及至一夕而解，故钉犹存。梁子野进嘉禾，则以胶黏纸缠，皆不之罪。范齐诈称牛生一物，今已被村民坏了。窃虑即麒麟也。程祈言扶邦彦家收得异禽，恐凤凰也。此等无根之语，不可胜数。天大雨雪，都城平地八尺，飞鸟尽死，九街水滑，人马莫行。腊月之雷，京等指为瑞雷，三月之雪，以为瑞雪，拜表称贺，作诗赞咏，灭异不书。其视天变，曾不若童稚之可侮，尽本安石之言，谓天变不足畏。噫！自古物以罕见为奇，岂有芝草五万本而仙鹤数万嘡，竹生米数十万石以为祥瑞？此等诳诞之语，君臣同为诬罔，岂不贻笑於后世哉？案：薛氏、毕氏《通鉴》均附壬子朔。

　　又：童贯加武康节度，熙河等路宣抚。内臣建节始於此。五月，加检校司空，易镇泰宁，贯由此恃功，稍专政军，选置将吏，皆取中旨不复关朝廷。案：《宋史本纪》己未日，《东都事略》作丙子日。《编年备要》云：其后，杨戩、蓝从熙、谭稹、梁师成皆踵之，凡内侍寄资，一切转行，祖宗之法荡然矣。

　　又：河东北盗起。案：宋史《本纪》戊寅日。《陶节夫传》：太原府群盗李勉起辽州、北平之间，河东北骚动，两路帅臣、宪臣皆罪去，至出台郎督捕之。《编年备要》云：杀巡检赵赟、马珪及官兵甚众。《文献通考》卷六十七：大观四年，诏：“河北、河东群盗所经历州县及十次以上，知县降一官訩替，县尉降一官勒停；不及十次，知县充替，县尉勒停。”

　　１、二月（案：钱大昕《朔闰考》：是月壬午朔。丙戌，安化军节度副使、归州安置张商英峡州居住。《纪事本末》卷百三十一。） 

　　《续宋编年资治通鉴》置诸州曹掾官。案：《宋史·本纪》同日。李《十朝纲要》：甲申，诏分曹建掾，先自四辅始，次行之诸路。
  </div>
  <div class="pagination">
   <a href="续资治通鉴长编拾补_page33.html">
    上一页
   </a>
   <span>
    ...
   </span>
   <a href="续资治通鉴长编拾补_page29.html">
    29
   </a>
   <a href="续资治通鉴长编拾补_page30.html">
    30
   </a>
   <a href="续资治通鉴长编拾补_page31.html">
    31
   </a>
   <a href="续资治通鉴长编拾补_page32.html">
    32
   </a>
   <a href="续资治通鉴长编拾补_page33.html">
    33
   </a>
   <span class="current-page">
    34
   </span>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <a href="续资治通鉴长编拾补_page39.html">
    39
   </a>
   <span>
    ...
   </span>
   <a href="续资治通鉴长编拾补_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
