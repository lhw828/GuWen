<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 106 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 106 页/共 334 页
  </h1>
  <div class="content">
   吕光以龟兹饶乐，〔龟兹，音丘慈。乐，音洛。〕欲留居之。天竺沙门鸠摩罗什谓光曰：「此凶亡之地，不足留也；〔据载记，鸠摩罗，姓也；什，其名。〕将军但东归，中道自有福地可居。」〔鸠摩罗什知数，知吕光必得凉州之地而据之。〕光乃大飨将士，议进止，众皆欲还。乃以驼二万余头载外国珍宝奇玩，驱骏马万余匹而还。〔还，音旋，又如字。〕
夏，四月，刘牢之进兵至邺，燕王垂逆战而败，撤撤围，退屯新城，乙卯，自新城北遁。牢之不告秦长乐公丕，即引兵追之。丕闻之，发兵继进。庚申，牢之追及垂于董唐渊。垂曰：「秦、晋瓦合，相待为强，〔瓦合，言其势不胶固，触而动之，一瓦坠碎，则众瓦俱解矣。「待」，当作「恃」。今观待字，义亦自通。〕一胜则俱豪，一失则俱溃，非同心也。今两军相继，势既未合，宜急击之。」牢之军疾趋二百里，至五桥泽，〔五桥泽，在临漳县北。兵法，百里而趋利者蹶上将；况二百里乎！〕争燕辎重，〔重，直用翻。〕垂邀击，大破之，斩首数千级；牢之单马走，会秦救至，得免。
燕冠军将军宜都王凤〔冠，古玩翻。〕每战奋不顾身，前后大小二百五十七战，未尝无功。垂戒之曰：「今大业甫济，汝当先自爱！」使为车骑将军德之副以抑其锐。〔以德持重也。〕
邺中饥甚，长乐公丕帅众就晋谷于枋头。〔帅，读曰率。〕刘牢之入邺城，收集亡散，兵复少振；〔复，扶又翻。少，诗沼翻。〕坐军败，征还。
燕、秦相持经年，〔去年正月，垂攻邺。〕幽、冀大饥，人相食，邑落萧条。燕之军士多饿死；燕王垂禁民养蚕，以桑椹为军粮。
垂将北趣中山，〔趣，七喻翻。〕以骠骑大将军农为前驱，前所假授吏眭邃等皆来迎候，上下如初，李攀【严：「李」改「张」。】乃服农之智略。〔前作「张攀」，此作「李攀」，未知孰是。〕
会稽王道子好专权，〔好，呼到翻。〕复为奸谄者所构扇，〔复，扶又翻；下同。〕与太保安有隙。安欲避之，会秦王坚来求救，安乃请安将救之。〔将，即亮翻。〕壬戌，出镇广陵之步丘，筑垒曰新城而居之。〔今扬州邵伯镇，即其地也，在扬州城北六十里。晋史云：安于步丘筑埭，后人谓之召伯埭。〕
蜀郡太守任权攻拔成都，斩秦益州刺史李丕，复取益州。〔秦取益州见一百三卷宁康元年。任，音任。〕
新平粮竭矢尽，〔后秦自去年攻新平。〕外救不至。后秦王苌使人谓苟辅曰：「吾方以义取天下，岂雠忠臣邪！卿但帅城中之人还长安，吾正欲得此城耳。」辅以为然，帅民五千口出城，苌围而坑之，男女无遗。〔苌，仲良翻。帅，读曰率。〕独冯杰子终得脱，奔长安。〔冯杰劝辅拒后秦事见上卷上年。〕秦王坚追赠辅等官爵，皆谥曰节愍侯，以终为新平太守。
翟真自承营徙屯行唐，〔即汉之南行唐县也，属常山郡。燕王垂趣中山，真为所逼，故徙屯。〕真司马鲜于乞杀真及诸翟，自立为赵王。营人共杀乞，立真从弟成为主；其众多降于燕。〔降，户江翻。〕
五月，西燕主冲攻长安，秦王坚身自督战，飞矢满体，流血淋漓。冲纵兵暴掠，关中士民流散，道路断绝，千里无烟。有堡壁三十余，推平远将军赵敖为主，〔安远、平远，二将军号，盖皆当时所置。〕相与结盟，冒难遣兵粮助坚，多为西燕所杀。坚谓之曰：「闻来者率不善达，此诚忠臣之义，然今寇难殷繁，〔难，乃旦翻。殷，众也，盛也。繁，多也。〕非一人之力所能济也，徒相随入虎口，何益！汝曹宜为国自爱，〔为，于伪翻。〕畜粮厉兵，以俟天时，庶几善不终否，有时而泰也！」〔几，居希翻。否，皮鄙翻。〕
三辅之民为冲所略者，遣人密告坚，请遣兵攻冲，欲纵火为内应。坚曰：「甚哀诸卿忠诚！然吾猛士如虎豹，利兵如霜雪，困于乌合之虏，岂非天乎！恐徒使诸卿坐致夷灭，吾不忍也！」其人固请不已，乃遣七百骑赴之。冲营纵火者，反为风火所烧，其得免者什一、二，坚祭而哭之。〔史言关中之人，乃心为坚，而力不能济，盖天弃秦也。〕
卫将军杨定与冲战于城西，为冲所擒。定，秦之骁将也。〔骁，坚尧翻。将，即亮翻。〕坚大惧，以谶书云：「帝出五将久长得。」〔据载记，此谶书谓之古符传贾录。秦王坚始也禁人学谶，及丧败之极，乃欲用谶书，奔五将山以求免，其颠倒错缪甚矣，盖死期将至也。谶，楚谮翻。〕乃留太子宏守长安，谓之曰：「天其或者欲导予出外。汝善守城，勿与贼争利，吾当出陇收兵运粮以给汝。」遂帅骑数百与张夫人及中山公诜、二女宝、锦出奔五将山，〔新唐书地理志：京兆醴泉县有武将山。水经注：扶风杜阳县有五将山。又按唐杜佑，凤翔府岐山县有五将山。〕宣告州郡，期以孟冬救长安。坚过袭敏园，李辩奔燕，〔奔西燕也。〕彭和正凓，自杀。
闰月，以广州刺史罗友为益州刺史，镇成都。
庚戌，燕王垂至常山，围翟成于行唐。命带方王佐镇龙城。六月，高句丽寇辽东，〔句，如字，又音驹。丽，力知翻。〕佐遣司马郝景将兵救之，为高句丽所败，〔败，补迈翻。〕高句丽遂陷辽东、玄菟。〔自此燕不能胜高句丽。菟，同都翻。〕
秦太子宏不能守长安，将数千骑与母、妻、宗室西奔下辨；〔辨，皮苋翻。〕百官逃散，司隶校尉权翼等数百人奔后秦。权翼本姚襄僚属，苻氏既败，故奔后秦。〕西燕主冲入据长安，纵兵大掠，死者不可胜计。〔胜，音升。〕
秋，七月，旱，饥，井皆竭。
后秦王苌自故县如新平。〔汉安定郡有安定县，后汉、晋省，故曰故县。〕
秦王坚至五将山，后秦王苌遣骁骑将军吴忠帅骑围之。秦兵皆散走，独侍御十数人在侧，坚神色自若，坐而待之，召宰人进食。俄而忠至，执之，送诣新平，幽于别至。
太子宏至下辨，南秦州刺史杨璧拒之。〔苻坚破仇池，置南秦州。杨璧，氐之种类，仕秦尚主，任居方面，以宏奔败，拒而不纳。孟子曰：「寡助之至，亲戚叛之。」信哉斯言！〕璧妻，坚之女顺阳公主也，弃其夫从宏。宏奔武都，投氐豪强熙，〔强，其两翻。〕假道来奔，诏处之江州。〔为苻宏附桓玄而诛张本。处，昌吕翻。〕
长乐公丕帅众三万自枋头将归邺城，龙骧将军檀玄击之，战于谷口，〔檀玄，晋将也。谷口在枋头西。〕玄兵败，丕复入邺城。〔复，扶又翻。〕
燕建节将军余岩叛，自武邑北趣幽州。〔趣，七喻翻。〕燕王垂驰使敕幽州将平规曰：〔使，疏吏翻。〕「固守勿战，俟吾破丁零自讨之。」规出战，为岩所败。〔败，补迈翻。〕岩入蓟，掠千余户而去，遂据令支。〔令，音铃，又郎定翻。支，音祁。〕癸酉，翟成长史鲜于得斩成出降，垂屠行唐，尽坑成众。〔去年丁零叛燕，至是而灭。降，户江翻。〕
太保安有疾求还，〔安屯广陵步丘。〕诏许之；八月，安至建康。
甲午，大赦。
丁酉，建昌文靖公谢安薨。〔谥法：柔德安众曰靖；宽乐令终曰靖。〕诏加殊礼，如大司马温故事。〔晋以此崇宠谢安；安之雅志岂愿与桓温同哉！〕庚子，以司徒琅邪王道子领扬州刺史、录尚书，都督中外诸军事；〔道子得权，晋自此乱。〕以尚书令谢石为卫将军。
后秦王苌使求传国玺于秦王坚〔玺，斯氏翻。〕曰：「苌次应历数，可以为惠。」坚瞋目叱之曰：「小羌敢逼天子，五胡次序，无汝羌名。〔胡、羯、鲜卑、氐、羌，五胡之次序也。无汝羌名，谓谶文耳。姚苌自谓次应历数，坚故亦以谶文为言。瞋，七人翻。〕玺已送晋，不可得也！」苌复遣右司马尹纬说坚，求为禅代；〔复，扶又翻。说，输芮翻。〕坚曰：「禅代，圣贤之事，姚苌叛贼，何得为之！」坚与纬语，问纬：「在朕朝何官﹖」〔朝，直遥翻。〕纬曰：「尚书令史。」〔后汉以来尚书有令史十八人，秩二百石。〕坚叹曰：「卿，王景略之俦，宰相才也，而朕不知卿，宜其亡也。」坚自以平生遇苌有恩，尤忿之，数骂苌求死，〔数，所角翻。〕谓张夫人曰：「岂可令羌奴辱吾儿。」乃先杀宝、锦。〔坚自知身死之后，女必当归姚苌也。〕辛丑，苌遣人缢坚于新平佛寺。〔年四十八。〕张夫人、中山公诜皆自杀。后秦将士皆为之哀恸。〔为，于伪翻。〕苌欲隐其名，谥坚曰壮烈天王。
臣光曰：论者皆以为秦王坚之亡，由不杀慕容垂、姚苌故也。臣独以为不然。许劭谓魏武帝治世之能臣，乱世之奸雄。〔事见五十八卷汉灵帝中平元年。治，直吏翻。〕使坚治国无失其道，〔治，直之翻。〕则垂、苌皆秦之能臣也，乌能为乱哉！坚之所以亡，由骤胜而骄故也。魏文侯问李克，吴之所以亡，对曰：「数战数胜。」文侯曰：「数战数胜，国之福也，何故亡﹖」对曰：「数战则民疲，数胜则主骄，〔数，所角翻。〕以骄主御疲民，未有不亡者也。」秦王坚似之矣。
长乐公丕在邺，将西赴长安，〔乐，音洛。〕幽州刺史王永在壶关，〔是年春，王永自幽州奔壶关。〕遣使招丕，丕乃帅邺中男女六万余口西如潞川，〔使，疏吏翻。帅，读曰率。〕骠骑将军张蚝、并州刺史王腾迎之入晋阳。〔骠，匹妙翻。骑，奇寄翻。蚝，七吏翻。〕丕【章：十二行本「丕」上有「王永留平州刺史苻冲守壶关，自帅骑一万会丕于晋阳」二十二字；乙十一行本同；孔本同；张校同；退斋校同。】始知长安不守，坚已死，乃发丧，即皇帝位，〔丕字永叔，坚之庶长子也。〕追谥坚曰宣昭皇帝，庙号世祖，大赦，改元大安。
燕王垂以鲁王和为南中郎将，镇邺。遣慕容农出蠮螉塞，〔蠮，于结翻。螉，于公翻。〕历凡城，趣龙城，〔趣，七喻翻。〕会兵讨余岩，慕容麟、慕容隆自信都徇勃海、清河。麟击勃海太守封懿，执之，因屯历口。〔水经注：清河自广川东北流，径历县故城南，前汉信都国之属县也。应劭曰：广川县西北三十里有历城亭，故县也。今亭在县东津济之所，谓之历口渡。〕懿，放之子也。〔封放见九十九卷穆永和七年。〕
鲜卑刘头眷击破贺兰部于善无，〔善无县，前汉属鴈门郡，后汉属定襄郡，汉末日弃之荒外。〕又破柔然于意亲山。〔意亲山盖即意辛山，亲、辛语相近。按魏书帝纪，道武登国五年，四月，幸意辛山，与质驎讨贺兰、纥突邻、纥奚诸部，大破之，六月还幸牛川。则意辛山在牛川之北。〕头眷子罗辰言于头眷曰：「比来行兵，所向无敌；〔比，毗至翻。〕然心腹之疾，愿早图之！」头眷曰：「谁也﹖」罗辰曰：「从兄显，忍人也，〔从，才用翻。〕必将为乱。」头眷不听。显，库仁之子也。
顷之，显果杀头眷自立。又将杀拓跋珪，〔珪依刘库仁见一百四卷太元元年。〕显弟亢难妻，珪之姑也，〔难，与泥同。〕以告珪母贺氏。显谋主梁六眷，代王什翼犍之甥也，〔犍，居言翻；下同。〕亦使其部人穆崇、奚牧密告珪，〔魏书官氏志，拓跋氏之先，兼并他国，各有本部，部中别族为内姓。丘穆陵氏，后改为穆氏。又拓跋邻以弟为达奚氏，后改为奚氏。〕且以其爱妻、骏马付崇曰：「事泄，当以此自明。」贺氏夜饮显酒，令醉，〔饮，于鸩翻。〕使珪阴与旧臣长孙犍、元他、罗结轻骑亡去。〔元他、罗结，二人也。他，唐何翻。〕向晨，贺氏故惊厩中群马，使显起视之。贺氏哭曰：「吾子适在此，今皆不见，汝等谁杀之邪﹖」显以故不急追。珪遂奔贺兰部，依其舅贺讷。〔贺讷本贺兰讷，后魏孝文帝改北方旧姓，以贺兰氏为贺氏，史因简便而书之，如上文穆崇、奚牧之类皆是也。〕讷惊喜曰：「复国之后，当念老臣！」珪笑曰：「诚如舅言，不敢忘也。」
显疑梁六眷泄其谋，将囚之。穆崇宣言曰：「六眷不顾恩义，助显为逆，我掠得其妻马，足以解忿。」显乃舍之。
贺氏从弟外朝大人贺悦举所部以奉珪。〔贺悦，盖什翼犍时为外朝大人。魏书官氏志曰：登国二年，因旧制置南北大人，对治二部；又置外朝大人，无常员，主受诏命，外使，出禁中，国有大丧大礼，皆与参知，随所典焉。从，才用翻。〕显怒，将杀贾氏，贺氏奔亢难家，匿神车中三日，〔北人无室屋，逐水草，置神于车中而严事之，因谓之神车。〕亢难举家为之请，乃得免。〔为，于伪翻。〕
故南部大人长孙嵩帅所部七百余家叛显，【章：十二行本，「显」下有「将」字；乙十一行本同；孔本同；张校同。】奔五原。嵩依刘氏，亦见一百四卷太元元年。五原，秦郡，魏、晋弃之荒外。帅，读曰率。〕时拓跋寔君之子渥亦聚众自立，嵩欲从之；乌渥谓嵩曰：「逆父之子，不足从也。〔寔君杀什翼犍，见太元元年。〕不如归珪。」嵩从之。〔史言长孙嵩由此遂为拓跋珪佐命功臣，福流子孙。〕久之，刘显所部有乱，故中部大人庾和辰奉贺氏奔珪。〔凡言故者，皆什翼犍旧所署置也。魏书官氏志：拓跋诘汾时余部诸姓内入者，自有庾氏，非中国之庾氏也。〕
贺讷弟染干以珪得众心，忌之，使其党侯引七矣【严：「七」改「乙」；下同。】杀珪；代人尉古真知之，以告珪，侯引七突不敢发。〔侯引七突，官氏志无此氏。志云：诸姓年世稍久，互以改易，兴衰存灭，间有之；今举其可知者，则其不可知而不举者亦有之矣。西方尉迟氏，后改为尉氏。尉，读如郁。〕染干疑古真泄其谋，执而讯之，〔讯，鞠问也。〕以两车轮【章：十二行本「轮」作「轴」；乙十一行本同；孔本同；张校同。】夹其头，伤一目，不伏，乃免之。染干遂兵围珪，贺氏出，谓染干曰：「汝等欲于何置我，而杀吾子乎！」染干凓而去。〔史言贺讷兄弟不能举部以奉拓跋珪，为珪攻贺兰部张本。夫以珪备尝险阻艰难以成大业，而卒毙于贺兰氏，岂天道邪！〕
九月，秦主丕以张蚝为侍中、司空，〔蚝，七吏翻。〕王永为侍中、都督中外诸军事、车骑大将军、尚书令，王腾为中军大将军、司隶校尉，苻冲为尚书左仆射，封西平王；又以左长史杨辅为右仆射，右长史王亮为护军将军，立妃杨氏为皇后，子宁为皇太子，寿为长乐王，〔乐，音洛。〕锵为平原王，懿为勃海王，昶为济北王。
吕光自龟兹还至宜禾，〔班志：敦煌郡广至县昆仑障，宜禾都尉治，晋分为宜禾县，属晋昌郡。刘昫曰：瓜州常乐县，汉广至县；魏分广至置宜禾县；李暠于此置凉兴郡，隋废，置常乐镇，武德五年，改镇为县。龟兹，音丘慈。〕秦凉州刺史梁熙谋闭境拒之。高昌太守杨翰言于熙曰：〔李延寿曰：高昌者，车师前王之故地。昔汉武帝遣兵西讨，师旅顿弊，其中尤困者住焉，地势高敞，人庶昌盛，因名高昌。其地有汉时高昌垒。晋为高昌郡；后因为国名。〕「吕光新破西域，兵强气锐，闻中原丧乱，〔丧，息浪翻。〕必有异图。河西地方万里，带甲十万，足以自保。若光出流沙，其势难敌。高梧谷口险阻之要，宜先守之而夺其水；〔高梧谷口，当在高昌西界。〕彼既穷渴，可以坐制。如以为远，伊吾关亦可拒也。〔伊吾县，晋置，属晋昌郡，有伊吾关。〕度此二阨，虽有子房之策，无所施矣！」〔言地险既失，虽有张良之计，无所用也。〕熙弗听。美水令犍为张统谓熙曰：「今关中大乱，京师存亡不可知。〔长安已陷，而凉州不知，道梗故也。犍，居言翻。〕吕光之来，其志难测，将军何以抗之﹖」熙曰：「忧之，未知所出。」统曰：「光智略过人，今拥思归之士，乘战胜之气，其锋未易当也。〔易，以豉翻。〕将军世受大恩，忠诚夙着，立勋王室，宜在今日。行唐公洛，上之从弟，勇冠一时，〔从，才用翻。冠，古玩翻。〕为将军计，莫若奉为盟主以收众望，推忠义以帅群豪，〔帅，读曰率；下同。〕则光虽至，不敢有异心也。资其精锐，东兼毛兴，〔毛兴时刺河州。〕连王统、杨璧，〔王统时刺秦州，杨璧时刺南秦州。〕合四州之众，扫凶逆，宁帝室，此桓、文之举也。」熙又弗听，杀洛于西海。〔洛徙西海见一百四卷太元五年。梁熙既欲拒吕光，又杀苻洛，不过欲保据凉州，非有扶颠持危之志也。〕
光闻杨翰之谋，惧，不敢进。杜进曰：「梁熙文雅有余，机鉴不足，终不能用翰之谋，不足忧也。宜及其上下离心，速进以取之。」光从之。进至高昌，杨翰以郡迎降。〔熙不能用杨翰之谋，翰遂降于光。降，户江翻；下同。〕至玉门，熙移檄责光擅命还师，以子胤为鹰扬将军，与振威将军南安姚皓、别驾卫翰帅众五万拒光于酒泉。〔帅，读曰率。〕敦煌太守姚静、晋昌太守李纯以郡降光。〔敦，徒门翻。〕光报檄凉州，责熙无赴难之志〔难，乃旦翻。〕而遏归国之众；遣彭晃、杜进、姜飞为前锋，与胤战于安弥，〔安弥县自汉以来属酒泉郡。〕大破，擒之。于是四山胡、夷皆附于光。武威太守彭济执熙以降，光杀之。
光入姑臧，自领凉州刺史，表杜进为武威太守，自余将佐，各受职位。凉州郡县皆降于光，独酒泉太守宋【章：十二行本「宋」作「索」；乙十一行本同；孔本同；张校同；退斋校同。】皓、西郡太守宋泮〔晋志曰：汉分张掖之日勒、删丹等县置西郡，其地当岭要。〕城守不下。光攻而执之，让泮曰：「吾受诏平西域，而梁熙绝我归路，此朝廷之罪人，卿何为附之﹖」泮曰：「将军受诏平西域，不受诏乱凉州，梁公何罪而将军杀之﹖泮但苦力不足，不能报君父之雠耳，岂肯如逆氐彭济之所为乎！主灭臣死，固其常也。」光杀泮及皓。
主簿尉佑，奸佞倾险，〔尉，姓也，读如字。〕与彭济俱执梁熙，光宠信之；佑谮杀名士姚皓等十余人，凉州人由是不悦。〔昔齐人伐燕，胜之。孟子曰：「取之而燕民悦，则取之；取之而燕民不悦，则勿取。」其后燕卒报齐。吕光始得凉士而无以收凉人之心，宜其有国不永也。〕光以佑为金城太守，佑至允吾，〔允吾，汉县，属金城郡，晋省。据水经注，允吾在广武西北，其地在当时盖属广武郡界。刘昫曰：唐鄯州龙支县，本汉允吾县，后汉改曰龙耆，后魏改曰金城，又改曰龙支。积石山在今县南。允，音铅。吾，音牙。〕袭据其城以叛；姜飞击破之，佑奔，据兴城。〔以载记参考水经，兴城当在允吾之西，白土之东。〕
乞伏国仁自称大都督、大将军、单于、领秦?河二州牧，〔单，音蝉。〕改元建义，以乙旃童难为左相，屋引出支为右相，独孤匹蹄为左辅，武群勇士为右辅，〔乙旃、屋引、独孤、武群，皆夷人复姓。乞伏与拓跋同出于鲜卑，故其部人亦有乙旃、独孤二姓。难，与泥同。〕弟干归为上将军，分其地置武城等十二郡，〔载记曰：置武城、武阳、安固、武始、汉阳、天水、略阳、漒川、甘松、匡朋、白马、苑川十二郡。〕筑勇士城而都之。〔水经注：苑川水出勇士县之字城南山，北径牧师苑，故汉牧苑之地也，有东、西二苑城，其城相去七里；西城即乞伏所都。〕
秦尚书令、魏昌公纂自关中奔晋阳；秦主丕拜纂太尉，封东海王。
冬，十月，西燕主冲遣尚书令高盖帅众五万伐后秦，战于新平南，盖大败，降于后秦。〔帅，读曰率。降，户江翻。〕初，盖以杨定为子，及盖败，定亡奔陇右，复收集其旧众。【张：「众」下脱「定佛奴之孙也。】定为西燕禽，财六月耳。复，扶又翻。〕
苻定、苻绍、苻谟、苻亮闻秦主丕即位，皆自河北遣使谢罪；〔定，绍、谟、亮降燕，见上卷上年。〕中山太守王兖，本新平氐也，固守博陵，为秦拒燕。〔为，于伪翻。〕十一月，丕以兖为平州刺史，定为冀州牧，绍为冀州都督，谟为幽州牧，亮为幽、平二州都督，并进爵郡公。左将军窦冲据兹川，〔兹川，即霸川也；霸水，古曰滋水。秦穆公之霸也，更滋水曰霸水以显霸功。今曰兹川，因古名也。〕有众数万，与秦州刺史王统、河州刺史毛兴、益州刺史王广、南秦州刺史杨璧、卫将军杨定皆自陇右遣使邀丕，共击后秦。丕以定为雍州牧，〔雍，于用翻。〕冲为梁州牧，加统镇西大将军，兴车骑大将军，璧征南大将军，并开府仪同三司，加广安西将军，皆进位州牧。
杨定寻徙治历城，置储蓄于百顷，〔百顷，自杨茂搜以来，保为巢穴。〕自称龙骧将军、仇池公，遣使来称藩；〔骧，思将翻。使，疏吏翻。〕诏因其所号假之。其后又取天水、略阳之地，自称秦州刺史、陇西王。
绎幕人蔡匡据城以叛燕，〔绎幕县，自汉以来属清河郡，至隋废，入德州安乐县。〕燕慕容麟、慕容隆共攻之。泰山太守任泰潜师救匡，〔任，音壬。〕至匡垒南八里，燕人乃觉之。诸将以匡未下而外敌奄至，甚患之。隆曰：「匡恃外救，故不时下。今计泰之兵不过数千人，及其未合，击之，泰败，匡自降矣。」乃释匡击泰，大破之，斩首千余级。匡遂降，〔降，户江翻；下同。〕燕王垂杀之，且屠其垒。
慕容农至龙城，〔自蠮螉塞历凡城，至龙城。〕休士马十余日。诸将皆曰：「殿下之来，取道甚速，今至此久留不进，何也﹖」农曰：「吾来速者，恐余岩过山钞盗，侵扰良民耳。〔此山，谓白狼山。钞，楚交翻。〕岩才不踰人，诳诱饥儿，〔诳，居况翻。诱，音酉。〕乌集为群，非有纲纪；吾已扼其喉，久将离散，无能为也。今此田善熟，未取而行，徒自耗损，当俟收毕，往则枭之，〔枭，坚尧翻。〕亦不出旬日耳。」顷之，农将步骑三万至令支，岩众震骇，稍稍踰城归农。岩计穷出降，农斩之；进击高句丽，复辽东、玄菟二郡。〔郝景之败，高句丽陷辽东、玄菟。菟，同都翻。〕还至龙城，上疏请缮修陵庙。〔燕自慕容皝以前皆葬辽西，故陵庙在焉。〕
燕王垂以农为使持节、都督幽?平二州?北狄诸军事、幽州牧，镇龙城。〔使，疏吏翻。〕徙平州刺史带方王佐镇平郭。农于是创立法制，事从宽简，清刑狱，省赋役，劝课农桑，居民富赡，四方民前后至者数万口。先是幽、冀流民多入高句丽，〔先，悉荐翻。〕农以骠骑司马范阳庞渊为辽东太守，招抚之。
慕容麟攻王兖于博陵，城中粮竭矢尽，功曹张猗踰城出，聚众以应麟。兖临城数之曰：〔数，所具翻。〕「卿是秦民，吾是卿君，卿起兵应贼，自号『义兵』，何名实之相违也﹖古人求忠臣必于孝子之门，〔后汉韦彪之言。〕卿母在城，弃而不顾，吾何有焉！今人取卿一切之功则可矣；宁能忘卿不忠不孝之事乎﹖不意中州礼义之邦，乃有如卿者也！」十二月，麟拔博陵，执兖及苻鉴，杀之。昌黎太守宋敞帅乌桓、索头之众救兖，不及而还。〔帅，读曰率。索，昔各翻。还，从宣翻，又如字。〕秦主丕以敞为平州刺史。〔敞时从王永在壶关。〕
燕主垂北如中山，谓诸将曰：「乐浪王招流离，实仓廪，外给军粮，内营宫室，虽萧何之功，何以加之！」〔乐浪王温之功详见上。汉高祖与项羽相拒，萧何镇抚关中，为之根本。〕丙申，垂始定都中山。〔杜佑曰：后燕都中山，今博陵郡唐昌县。〕
秦苻定据信都以拒燕，燕王垂以从弟北地王精为冀州刺史，将兵攻之。〔从，才用翻。将，即亮翻。〕
拓跋珪从曾祖纥罗与其建及诸部大人共请贺讷推珪为主。〔从，才用翻。〕
十一年〔（丙戌、三八六）〕
①春，正月，戊申，拓跋珪大会于牛川，〔自武周塞西出至牛川，牛川以北，皆大汉也。据魏纪，窟咄之来寇也，珪乞师于燕，自弩山至牛川，屯于延水，南出代谷以会燕师。又据水经注，于延水出长川城南，则长川即牛川也。班志，于延水出代郡且如塞外，则牛川亦当在且如塞外也。又明元帝大狝于牛川，登釜山。括地志：釜山在妫州怀戎县北三里。且如之且，音子如翻。〕即代王位，〔珪，什翼犍之嫡孙，世子寔之子。拓跋氏自此兴矣。〕改元登国。以长孙为南部大人，叔孙普洛为北部大人，分治其众。〔魏书曰：魏初自北荒南迁，置四部大人，坐王庭，决辞讼，以言语约束，刻契记事，无囹圄考讯之法，诸犯罪者皆临时决遣。治，直之翻；下同。〕以上谷张衮为左长史，许谦为右司马，广宁王建、代人和跋、叔孙建、庾岳为外朝大人，〔魏书官氏志：拓跋邻命叔父之胤曰乙旃氏，后改叔孙氏。朝，直遥翻。〕奚牧为治民长，〔长，知两翻。〕皆掌宿卫及参军谋议；长孙道生、贺毗等侍从左古，〔从，才用翻。〕出纳教命。王建娶代王什翼犍之女；岳，和辰之弟；道生，嵩之从子也。〔庾和辰奉珪母贺氏以奔珪，长孙嵩帅部众归珪，事并见上。从，才用翻。〕
②燕王垂即皇帝位。〔垂字道明，燕主皝之第五子。〕
③后秦王苌如安定。
④南安秘宜〔秘，姓也。前汉书功臣表有戴侯秘彭。时秘氏为南安豪放。〕帅羌、胡五万余人攻乞伏国仁，国仁将兵五千逆击，大破之。〔帅，读曰率。将，即亮翻。〕宜奔还南安。
⑤鲜于乞之杀翟真也，〔翟真见杀，见上年四月。〕翟辽奔黎阳，黎阳太守滕恬之甚爱信之。恬之喜畋猎，〔喜，许记翻。〕不爱士卒，辽潜施奸惠以收众心。恬之南攻鹿鸣城，〔黎阳在河北，鹿鸣城在河南。郦道元曰：按竹书纪年，梁惠成王十三年，取郑鹿，即是城也。今城内有台，尚谓之鹿鸣台，又谓之鹿鸣城。〕辽于后闭门拒之，恬之东奔鄄城，〔鄄，吉掾翻。〕辽追执之，遂据黎阳。豫州刺史朱序遣将军秦膺、童斌与淮、泗诸郡共讨之。〔斌，音彬。〕
⑥秦益州牧王广自陇右引兵攻河州牧毛兴于枹罕，兴遣建节将军卫平帅其宗人一千七百夜袭广，大破之。〔帅，读曰率。〕二月，秦州牧王统遣兵助广攻兴，兴婴城自守。〔去年王广自成都依统。〕
燕大赦，改元建兴，置公卿尚书百官，缮宗庙、社稷。
⑧西燕主冲乐在长安，〔乐，音洛。〕且畏燕主垂之强，不敢东归，课农筑室，为久安之计；鲜卑咸怨之。〔鲜卑思东归，而冲安于长安，故怨。传曰：「以欲从人则可，以人从欲鲜济。」其是之谓欤！〕左将军韩延因心不悦，攻冲，杀之，立冲将段随为燕王，改元昌平。
⑨初，张天锡之南奔也，〔见上卷太元八年。〕秦长水校尉王穆匿其世子大豫，与俱奔河西，依秃发思复鞬，〔思复鞬，乌孤之父也。鞬，居言翻。〕思复鞬送魏安。〔五代志：武威郡昌松县，后魏置昌松郡；后周废郡，以揟次县入焉。又有后魏魏安郡，后亦废。载记言焦松等迎大豫于揟次，则魏安盖后魏所置郡。晋书成于唐，唐史臣以后魏郡名书之耳。孟康曰：揟，音子如翻。次，音恣。〕魏安人焦松、齐肃、张济等聚兵数千人迎大豫为主，攻吕光昌松郡，拔之，〔昌松，即汉仓松县地，本属武威郡，盖河西张氏分置郡也。吕光后以郭敷言，改昌松为东张掖郡。〕执太守王世强。光使辅国将军杜进击之，进兵败，大豫进逼姑臧。王穆谏曰：「光粮丰城固，甲兵精锐，逼之非利；不如席卷岭西，〔卷，读曰卷。〕砺兵积粟，然后东向与之争，不及期年，光可取也。」大豫不从，自号抚军将军、凉州牧，改元凤凰，以王穆为长史，传檄郡县，使穆说谕岭西诸郡，〔自西郡至张掖、酒泉、建康、晋昌，其地皆岭西也。说，输芮翻。〕建康太守李隰、祁连都尉严纯皆起兵应之，〔建康郡，张骏置，属凉州。新唐书地理志：甘州张掖县西北不九十里有祁连山，北有建康军，盖张氏置郡地也。晋书地理志，永兴中，张祚置汉阳县以守牧地，张玄靓改为祁连郡。〕有众三万，保据杨坞。〔杨坞在姑臧城西。〕
⑩代王珪徙居定襄之盛乐，〔按盛乐，前汉书作成乐，属定襄；后汉书作盛乐，属云中。疑定襄之盛乐，即云中之盛乐也。然魏书帝纪，什翼犍立，三年，移都于云中之盛乐；明年，筑盛乐城于故城南八里，则已非后汉之盛乐城；疑定襄之盛乐，乃前汉之成乐城也。盖建武之初，匈奴侵寇，塞下之民悉内徙。其后南单于内附，北单于势屈，复归内徙之民于塞下，郡县城郭，扫地更为，必有非其故处者。考宋白续通典，唐振武军，汉定襄郡之盛乐也，在阴山之阳，黄河之北，后魏所都盛乐是也；在唐朔州北三百余里。后魏孝文迁洛之后，于定襄故城置朔州，领盛乐、广牧二郡。唐初平突厥，置云中都督府于盛乐。贞观八年，移云州云中郡及定襄县于今云州，而云中都督府后又改单于都护府，又改安北都护府。由是云中、定襄，地名混乱不可考，而盛乐则一也。〕务农息民，国人悦之。〔史言拓跋珪所以兴。〕
三月，大赦。
泰山太守张愿以郡叛降翟辽。〔降，户江翻。〕初，谢玄欲使朱序屯梁国，玄自屯彭城，以北固河上，西援洛阳。朝议以征役既久，欲令玄置戍而还。会翟辽、张愿继叛，北方骚动，玄谢罪，乞解职，诏慰谕，令还淮阴。
燕主垂追尊母兰氏为文昭皇后；欲迁文明段后，以兰氏配享太祖，〔段氏，燕王皝之元妃；兰氏，皝之侧室也。皝庙号太祖，谥文明皇帝。〕诏百官议之，皆以为当然。〔顺垂指也。〕博士刘详、董谧以为「尧母为帝喾妃，位第三，不以贵陵姜原，〔帝王纪曰：帝喾有四妃：元妃有邰氏女曰姜嫄，生后稷；次妃有娀氏女曰简狄，生；次妃陈丰氏女曰庆都，生放勋；次妃娵訾氏女曰常义，生挚。喾，苦沃翻。〕明圣之道，以至公为先；文昭后宜立别庙。」垂怒，逼之，详、谧曰：「上所欲为，无问于臣。臣按经奉礼，不敢有贰。」垂乃不复问诸儒，卒迁段后，以兰后代之。〔复，扶又翻。卒，子戌翻。〕又以景昭可足浑后倾覆社稷，追废之；尊烈祖昭仪段氏为景德皇帝，配享烈祖。〔可足浑氏，燕王儁之元妃也。倾覆事见一百二卷，海西公太和四年。段氏，儁之侧室也。儁庙号烈祖，谥景昭皇帝。〕
崔鸿曰：齐桓公命诸侯无以妾为妻。〔孟子曰：齐桓公葵丘之会，初命曰：「诛不孝，无易树子，无以妾为妻。」〕夫之于妻，犹不可以妾代之，况子而易其母乎！春秋所称母以子贵者，君母既没，得以妾母为小君也；〔春秋公羊传曰：桓幼而贵，隐长而卑；隐长又贤，诸大夫扳隐而立之；隐之立，为桓立也。隐长又贤，何以不宜立﹖立适以长不以贤，立子以贵不以长。桓何以贵﹖母贵也。母贵，则子何以贵﹖子以母贵，母以子贵。左氏传曰：惠公元妃孟子；孟子卒，继室以声子，生隐公。宋武公生仲子，为鲁夫人，生桓公，而惠公薨，是以隐公立而奉之。〕至于享祀宗庙，则成风终不得配庄公也。〔鲁庄公夫人姜氏。成风者，庄公之妾，僖公之母也。姜氏通于共仲，弒闵公而欲立共仲，不克，遂孙于邾，齐桓公杀之。僖公既立，请其丧，以夫之礼葬之。〕君父之所为，臣子必习而效之，犹形声之于影响也；宝之逼杀其母，〔事见后一百八卷太元二十一年。〕由垂为之渐也。尧、舜之让，犹为之、哙之祸，〔事见二卷周慎靓王五年。〕况违礼而纵私者乎！昔文姜得罪于桓公，春秋不之废。〔鲁桓公之夫人曰文姜，通于齐襄公，桓公谪之。夫人以告，襄公遂杀桓公。至庄公二十一年，春秋书夫人姜氏薨；二十二年书葬我小君文姜，是不之废也。〕可足浑氏虽有罪于前朝，〔朝，直遥翻。〕然小君之礼成矣；垂以私憾废之，〔私憾，谓谮杀垂妃段氏，又谮垂而逐之奔秦也。〕又立兄妾之无子者，皆非礼也。
刘显自善无南走马邑，〔畏代之偪，且惧其修怨也。〕其族人奴真帅所部请降于代。〔帅，读曰率。降，户江翻。〕奴真有兄鞬，先居贺兰部，〔鞬，居言翻。〕奴真言于代王珪，请召鞬而以所部让之；珪许之。鞬既领部，遣弟去斤遗贺讷金马。〔遗，于季翻。〕贺染干谓去斤曰：「我待汝兄弟厚，汝今领部，宜来从我。」去斤许之。奴真怒曰：「我祖父以来，世为代忠臣，故我以部让汝等，欲为义也。今汝等无状，乃谋叛国，义于何在！」遂杀鞬及去斤。染干闻之，引兵攻奴真，奴真奔代。珪遣使责染干，染干乃止。〔珪与贺兰从此隙矣。使，疏吏翻。〕
西燕仆【章：十二行本「仆」上有「左」字；十一行本同；孔本同；张校同。】射慕容恒、尚书慕容永袭段随，杀之；立宜都王子顗为燕王，〔顗盖燕宜都王桓之子。顗，鱼丰翻。〕改元建明，帅鲜卑男女四十余万口去长安而东。〔海西公太和五年，秦迁鲜卑于长安，至是财十七年耳，而种类审育乃如此。唐太宗阿史那结社率之变，亦幸其早发耳。帅，读曰率。〕恒弟护军将军韬诱顗，杀之于临晋，〔诱，音酉。〕恒怒，拾韬去。永与武卫将军刁云帅众攻韬，韬败，奔恒营。恒立西燕主冲之子瑶为帝，改元建平，谥冲曰威皇帝。众皆去瑶奔永，永执瑶，杀之，立慕容泓子忠为帝，改元建武。忠以永为太尉，守尚书令，封河东令。永持法宽平，鲜卑安之。至闻喜，闻燕主垂已称尊号，不敢进，筑燕熙城而居之。〔为燕主垂灭西燕张本。〕
鲜卑既东，长安空虚。前荥阳【章：十二行本「阳」下有「太守」二字；乙十一行本同；孔本同；张校同。】高陵赵谷等招柘城卢水胡郝奴帅户四千入于长安，渭北皆应之，〔帅，读曰率；下同。〕以谷为丞相。扶风王驎有众数千，保据马嵬，〔马嵬山在咸阳县西，去长安城百余里。杜佑曰：京兆金城县有马嵬故城。孙景安征涂记云：马嵬所筑，不知何代人。金城，周曰犬丘，秦曰废丘，汉曰槐里。驎，离珍翻。嵬，吾回翻。〕奴遣弟多攻之。夏，四月，后秦王苌自安定伐之，驎奔汉中。苌执多而进，奴惧，请降，〔降，户江翻。〕拜镇北将军、六谷大都督。〔长安南山有六谷。〕
癸巳，以尚书仆射陆纳为左仆射，谯王恬为右仆射。〔晋志曰：左右仆射或不两置，但曰尚书仆射。〕纳，玩之子也。〔陆玩，见九十四卷成帝咸和四年。〕
毛兴袭击王广，败之，〔败，补迈翻。〕广奔秦州；陇西鲜卑匹兰执广送于后秦。兴复欲攻王统于上邽，枹罕诸氐皆厌苦兵事，〔诸氐，盖秦王坚使毛兴领之以镇枹罕者也。复，扶又翻。枹，音肤。〕乃共杀兴，推卫平为河州刺史，〔以卫平宗强，故推之。遣使请命于秦。〔使，疏吏翻；下同。〕
燕主垂封子农为辽西王，麟为赵王，隆为高阳王。
代王珪初改称魏王。〔拓跋氏自此国号魏。〕
张大豫自杨坞进屯姑臧城西，王穆及秃发思复鞬子奚于帅众三万屯于城南；〔鞬，居言翻。〕吕光出击，大破之，斩奚于等二万余级。
秦大赦，以卫平为抚军将军、河州刺史，吕光为车骑大将军、凉州牧。〔骑，奇寄翻。〕使者皆没于后秦，不能达。〔时秦主丕在晋阳，后汉隔其道，故不能达二镇。〕
燕主垂以范阳王德为尚书令，太原王楷为左仆射，乐浪王温为司隶校尉。〔温守中山，有营宫室、建都邑之功，因用为司隶。乐浪，音洛琅。〕
后秦王苌即皇帝位于长安，〔苌字景茂，姚弋仲之第二十四子也。〕大赦，改元建初，国号大秦。追尊其父弋仲为景元皇帝，立妻帮氏为皇后，〔类篇：帮，以者翻，虏姓也。姓谱：姚苌后帮氏，南安人也。帮，食遮翻，又音他。〕子兴为皇太子，置百官。苌与群臣宴，酒酣，言曰：「诸卿皆与朕北面秦朝，〔朝，直遥翻。〕今忽为君臣，得无耻乎！」赵迁曰：「天不耻以陛下为子，臣等何耻为臣！」苌大笑。
椬魏王珪东如陵石，〔陵石，地名，在盛乐东。〕护佛侯部帅侯辰、乙佛部帅代题皆叛走。〔帅，所类翻。〕诸将请追之，珪曰：「侯辰等累世服役，有罪且当忍之。方今国家草创，人情未壹，愚者固宜前却，〔一前一却，言叛服不常也。〕不足追也！」〔史言珪能识时知变以安反侧。〕
六月，庚寅，以前辅国将军杨亮为雍州刺史，镇卫山陵。〔帝置雍州于襄阳；今遣亮带雍州，镇洛。雍，于用翻。〕荆州刺史桓石民遣将军晏谦击弘农，下之。〔姓谱曰：左传齐有晏氏，代为大夫。〕初置湖、陕二戍。〔湖、陕二县皆属弘农。陕，式冉翻。〕
西燕刁云等西燕主忠，推慕容永为使持节、大都督中外诸军事、大将军、大单于、雍?秦?梁?凉四州牧、录尚书事、河东王，称藩于燕。〔称蕃于燕主垂也。使，疏吏翻。雍，于用翻。〕
燕主垂遣太原王楷、赵王麟、陈留王绍、章武王宙攻秦苻定、苻绍、苻谟、苻亮等；〔去年，苻定等背燕为秦。〕楷先以书与之，为陈祸福，定等皆降。〔降，户江翻。〕垂封定等为侯，曰：「以酬秦主之德。」
秦主丕以都督中外诸军事、司徒、录尚书事王永为左丞相，太尉、东海王纂为大司马，司空张蚝为太尉，〔蚝，七吏翻。〕尚书令咸阳徐义为司空，司隶校尉王腾为骠骑大将军、仪同三司。〔骠，匹妙翻。骑，奇寄翻。〕永传檄四方公侯、牧守、垒主、民豪，共讨姚苌、慕容垂，令各帅所统，以孟冬上旬会大驾于临晋。〔帅，读曰率。〕于是天水姜延、冯翊寇明、河东王昭、新平张晏、京兆杜敏、扶风马朗、建忠将军?高平牧官都尉扶风王敏等〔建忠将军，盖亦苻氏创置。高平县，汉属安定郡；晋省，前赵刘曜以为朔州治所，秦置牧官都尉于其地。〕咸承檄起兵，各有众数万，遣使诣秦，〔使，疏吏翻。〕丕皆就拜将军、郡守，封列侯。冠军将军邓景拥众五千据彭池，与窦冲为首尾，以击后秦。〔「彭池」，恐当作「彪池」。彪池在长安西，诗所谓「彪池北流」者也。窦冲据兹川，在长安东南，可以相为首尾。又据新唐书地理志，宁州有彭池，但去兹川远耳。〕丕以景为京兆尹。景，羌之子也。〔邓羌，秦之名将。〕
后秦王苌徙安定五千余户于长安。
秋，七月，秦平凉太守金熙、安定都尉没弈干与后秦左将军姚方成战于孙丘谷，〔孙丘谷当在安定。〕方成兵败。后秦主苌以其弟征虏将军绪为司隶校尉，镇长安；自将至安定〔将，即亮翻。〕击熙等，大破之。金熙本东胡之种；〔秦谓鲜卑之种居辽碣者为东胡。种，章勇翻。〕没弈干，鲜卑多兰部帅也。〔帅，所类翻。〕
枹罕诸氐〔枹，音肤。〕以卫平衰老，难与成功，议废之，而惮其宗强，累日不决。氐啖青谓诸将曰：〔啖，徒览翻，姓也。〕「大事宜时定，不然，变生。诸君但请卫公为会，观我所为。」会七夕大宴，青抽剑而前曰：「今天下大乱，吾曹休戚同之，非主不可以济大事。卫公老，宜返初服以避贤路。〔卫平，本毛兴部将。〕狄道长苻登，〔长，知两翻。〕虽王室疏属，志略雄明，请共立之，以赴大驾。〔欲承王永檄赴秦主丕也。〕诸君有不同者，即下异议。」乃奋剑攘袂，将斩异己者。众皆从之，莫敢仰视。于是推登为使持节、都督陇右诸军事、抚军大将军、雍?河二州牧、略阳公，帅众五万，田下陇，攻南安，拔之，驰使请命于秦。登，秦主丕之族子也。〔苻登事始此。使，疏吏翻。雍，于用翻。帅，读曰率；下同。〕
秘宜与莫侯悌眷帅其众三万余户降于乞伏国仁，国仁拜宜东秦州刺史，悌眷梁州刺史。〔莫侯，夷人复姓。降，户江翻；下同。〕
己酉，魏王珪还盛乐，〔自陵石还也。〕代题复以部落来降，〔复，扶又翻。〕十余日，又奔刘显；珪使其孙倍斤代领其众。刘显弟肺泥帅众降魏。
八月，燕主垂留太子宝守中山，以赵王麟为尚书右仆射，录留台。庚午，自帅范阳王德等南略地，使高阳王隆东徇平原。丁零鲜于乞保曲阳西山，〔曲阳县，属常山郡。〕闻垂南伐，出营望都，〔望都县，属中山郡。水经注：尧封于唐，尧山在东北，尧母庆都山在南，登尧山见都山，故望都县以为名也。〕剽掠居民。〔剽，匹妙翻。〕赵王麟自出讨之，诸将皆曰：「殿下虚镇远征，万一无功而返，亏损威重，不如遣诸将讨之。」麟曰：「乞闻大驾在外，无所畏忌，必不设备，一举可取，不足忧也。」乃声言至鲁口，夜，回趣乞，〔趣，七喻翻。〕比明，至其营，掩击，擒之。〔比，必寐翻，及也。〕
翟辽寇谯，朱序击走之。
秦主丕以苻登为征西大将军、开府仪同三司、南安王，持节、州牧、都督，皆因其所称而授之。又以徐义为右丞相。留王腾守晋阳，右仆射杨辅戍壶关，帅众四万，进屯平阳。〔帅，读曰率。〕
初，后秦主苌之弟硕德统所部羌居陇上，闻苌起兵，自称征西将军，聚众于冀城以应之；以兄孙详为安远将军，据陇城，从孙训为安西将军，据南安之赤亭，〔诸姚本赤亭羌也。〕与秦秦州刺史王统相持。苌自安定引兵会硕德攻统，天水屠各、略阳羌胡应之者二万余户。秦略阳太守王皮降之。〔屠，直于翻。降，户江翻。〕
初，秦灭代，迁代王什翼犍少子窟咄于长安，〔事见一百四卷太元元年。窟，苦骨翻。咄，当没翻。〕从慕容永东徙，永以窟咄为新兴太守。刘显遣其弟亢难迎窟咄，以兵随之，逼魏南境，诸部骚动。魏王珪左右于桓等与部人谋执珪以应窟咄，幢将代人莫题等亦潜与窟咄交通。〔魏收官氏志；道武登国元年，置幢将六人，主三郎卫士直宿禁中者，侍中已下、中散已上皆统之。拓跋诘汾时，余部诸姓内入者，有莫那娄氏，后为莫氏。幢，直江翻。〕桓舅穆崇告之，珪诛桓等五人，莫题等七姓悉原不问。〔为后珪杀莫题张本。〕珪惧内难，〔难，乃旦翻。〕北踰阴山，复依贺兰部，〔复，扶又翻。〕遣外朝大人辽东安同求救于燕，〔姓谱：安息王子入侍，遂为汉人。风俗通，汉有安城为太守。庐山记有安息国王子安高。朝，直遥翻。〕燕主垂遣赵王麟救之。
九月，王统以秦州降于后秦。〔降，户江翻。〕后秦主苌以姚硕德为使持节、都督陇右诸军事、秦州刺史，镇上邽。〔使，疏吏翻。〕
吕光得秦王坚凶问，举军缟素，谥曰文昭皇帝。冬，十月，大赦，改元大安。〔晋书载记作「太安」。〕
西燕慕容永遣使诣秦主丕求假道东归，〔使，疏吏翻。〕丕弗许，与永战于襄陵，〔襄陵县，汉属河东郡，晋属平阳郡。〕秦兵大败，左丞相王永、卫大将军俱石子皆死。初，东海王纂自长安来，〔去年，纂奔丕。〕麾下壮士三千余人，丕忌之，既败，惧为纂所杀，帅骑数千南奔东垣，〔东垣县，汉已改为真定；此东垣在河南新安县界。宋白曰：河南府王屋县，汉为河东郡垣县地。又，绛州垣县，本河东郡县名，其地即周、召分陕之所。又曰：河南府，汉为河南郡，治洛阳；后汉都洛阳，河南属司隶校尉。魏陈留王奂合河南等五郡置司州，刘聪为荆州，石虎为洛州，苻坚为豫州；宋武入洛，更置东垣、西垣二县，仍于虎牢置司州。帅，读曰率。骑，奇寄翻。〕谋袭洛阳。扬威将军冯该自陕邀击之，〔陕，式冉翻。〕杀丕，执其太子宁、长乐王寿，送建康，〔乐，音洛。〕诏赦不诛，以付苻宏。〔苻宏去年来奔，处之江州。〕纂与其弟尚书永平侯师奴帅秦众数万走据杏城，其余王公百官皆没于永。
永遂进据长子，即皇帝位，改元中兴。将以秦后杨氏为上夫人，杨氏引剑刺永，〔刺，七亦翻。〕为永所杀。
甲申，海西公奕薨于吴。〔年四十五。〕
燕寺人吴深据清河反，〔寺，音侍，又如字。〕燕主垂攻之，不克。
后秦主苌还安定。〔自上邽还安定也。〕
  </div>
  <div class="pagination">
   <a href="资治通鉴注_page105.html">
    上一页
   </a>
   <span>
    ...
   </span>
   <a href="资治通鉴注_page101.html">
    101
   </a>
   <a href="资治通鉴注_page102.html">
    102
   </a>
   <a href="资治通鉴注_page103.html">
    103
   </a>
   <a href="资治通鉴注_page104.html">
    104
   </a>
   <a href="资治通鉴注_page105.html">
    105
   </a>
   <span class="current-page">
    106
   </span>
   <a href="资治通鉴注_page107.html">
    107
   </a>
   <a href="资治通鉴注_page108.html">
    108
   </a>
   <a href="资治通鉴注_page109.html">
    109
   </a>
   <a href="资治通鉴注_page110.html">
    110
   </a>
   <a href="资治通鉴注_page111.html">
    111
   </a>
   <span>
    ...
   </span>
   <a href="资治通鉴注_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
