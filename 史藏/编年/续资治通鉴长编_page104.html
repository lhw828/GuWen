<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 104 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 104 页/共 607 页</h1>
    <div class="content">　　诏缘祀官物合辇还者，俟来春于清河、广济河水运至京师；其铺卒悉放归营，仍给赐。
　　甘州回鹘可汗夜落纥、宝物公主及其宰相，各遣使来贡，贺东封也。
　　庚午，次永定驿。遣翰林学士李宗谔祭澶州河渎庙。
　　辛未，次澶州。幸河渎庙酌奠，以顿邱县令兼充庙令。以□州父老吕良摄本州岛助教，良首请东封故也。
　　壬申，宴从臣、父老于驻跸延禧殿，行宫在河南，其地迫隘，故于宫南当衢结彩为殿，因赐名焉。
　　王钦若、赵安仁自□州来见。
　　宗哥族大首领温逋等遣使入贡。
　　癸酉，发澶州，次韦城县。宴从臣、父老于行宫。
　　甲戌，次长垣县。宴从臣、父老于行宫。
　　丙子，发陈桥驿，次含芳园。时近辅、淮甸、京东、河朔之民自泰山迎候车驾、奔走以望天颜者，道路不绝。
　　诏增天书仗卫六百人，其后遂以一千六百人为定制。
　　加号河渎曰显圣灵源公，遣右谏议大夫薛映往河中府，比部员外郎丁顾言往澶州祭告。又命映祭谢汾阴后土。
　　诏天书仪卫使副、扶侍使、都监、夹侍等，自今着令，凡遇大礼，即与五使并命，从丁谓之请也。
　　丁丑，车驾至自泰山。扶侍使丁谓奉天书归大内。上御干元楼，召近臣观卫士甲马还营。赐百官休假三日，中书、枢密院一日。上之巡祭也，往还四十七日，未尝遇雨雪，严冬之候，景气恬和，祥应纷委，咸以为精诚昭格，天意助顺之致也。
　　壬午，契丹使左武卫上将军萧永、启圣节度使耶律留宁、副使左骁卫大将军董继澄、卫尉少卿杨又元来贺承天节。
　　诏以正月三日天书降日为天庆节，休假五日。京师于上清宫建道场七日，宰相迭宿。罢日，文武官、内职皆集，赐会锡庆院。是夕，京师张灯。五日内无得用刑，仍禁屠宰。诸州建道场三日，髃臣亦赐会。丁谓请以天书降后祥瑞编次譔赞，绘画于昭应宫。诏谓与龙图阁待制戚纶、陈彭年同编次，其赞令中书、门下、枢密、两制、尚书、丞郎、给谏、待制、馆阁官分撰。
　　癸未，上谓王旦等曰：「近览边奏，皆言今岁物价甚贱，刍□三钱易两围，麦粟斛百余钱，此民间储蓄之时。岁有丰约，固亦常理，古之善教，不若备预也。况北戎愿保欢好，颇见其情，但固守封疆，足以安吾生聚。或言敌多狡诈，急当为寇，此非远识也。」旦曰：「国家纳契丹和好已来，河朔生灵，方获安堵，虽每岁赠遗，较于用兵之费，不及百分之一。昨陛下登封告成，天地助顺，盖人事和而天象应也。」
　　诏并、代州别赐酺三日。时承受使臣言前设酺宴不丰，军校官不预会也。
　　甲申，命宰相王旦摄太尉，奉上太祖、太宗谥册；知枢密院事王钦若、参知政事冯拯摄中书令，读册文。礼毕，亲享六室。先是，诏有司参详百官拜表进名仪式，且言：「庆成乔岳，归美祖宗，虽系孝思，实为吉礼【二六】。比之初上庙号，理有不同。按唐朝修八陵，及迁懿、献二祖，礼毕并皆称贺。欲望其日，许百官诣合门拜表贺。」从之。
　　丙戌，诏自今祭告天地、社稷、宗庙、岳渎，其后土亦致祭，着于令。
　　十二月丁亥朔，封皇第八妹万寿长公主为隋国长公主，出降右龙武将军、驸马都尉李遵勖。遵勖，继昌子也，初止名勖，上益以遵字，而升为崇矩子焉。
　　遣中使分往缘边诸路赐部署、钤辖等羊、酒，令宴官吏、将校。
　　诏泰山路以廨舍仓驿为行宫并依旧，其奉安天书位谨护之。
　　诏东封所过诸州，本城军校邀车驾诉年深未迁者特与改转。
　　令内外诸军勿得科率部下、盛为军装。初，兴元府宁朔戍将课军中服锦绣以壮戎容，士伍廪给，不充其费，因相与亡命为盗，上知之，故有是诫。
　　庚寅，知枢密院事王钦若等言：「皇帝受册尊号，百辟就列称庆，臣等与诸司使副于殿上侍立，欲俟上宝册毕，太尉归位，臣等于殿上率侍立髃臣致词称贺。」从之。
　　辛卯，御朝元殿受册尊号。
　　壬辰，谒启圣院太宗神御殿。
　　命丁谓、李宗谔、戚纶、陈彭年等编修封禅记，从彭年之请也。
　　乙未，契丹使萧永等辞归国。故事，契丹使辞，当赐宴，不视事。上以累属休假，虑机务有壅，遣中使谕中书、枢密院，许先奏事。
　　诏泸州南并煎盐醦户自今遇正、至、寒食，各给假三日，所收日额仍除之。
　　有司言祭不欲数，请罢太庙腊享，其皇后庙及元德皇太后庙如故，从之。
　　丁酉，内出泰山封祀上尊酒及玉女、白龙、王母池水新醴泉赐辅臣。
　　诏东京留守司及在京掌事内臣【二七】不该赐物者，特给之。
　　补延州部道族朗阿为侍禁，赐名忠顺。是族在州之西，北连庆州蕃境，钤辖司言王师每出，藉其乡导，故銟之。
　　己亥，朝拜普安禅院元德皇太后圣容。
　　庚子，以回鹘夜落纥为特进、忠顺保德可汗王，其母为贤明宝物公主，进奉使悉授官赐袍笏。夜落纥常言本道捍御赵德明，乞朝廷发兵、署孔目官一名至本道。诏谕以德明顺命，且虑官吏至彼骚扰，第遣使偕往。
　　辛丑，工部尚书、平章事王旦为中书侍郎、兼刑部尚书、平章事；楚王元佐为太傅、左卫上将军，依前养疾；宁王元偓为护国、镇国节度使，舒王元偁为平江、镇江节度使，并兼侍中；广陵郡王元俨为昭武、安德节度使，进封荣王。
　　是日，上谓王旦等曰：「先帝每命宰臣、亲王，降制，则不御崇德殿视朝，应有故事。其旨以命宰相、亲贤，示帝王不专耶？」（此据会要，当考。）
　　癸卯，知枢密院事王钦若、参知政事冯拯、知枢密院事陈尧叟、参知政事赵安仁、签署枢密院事马知节并进官一等，太子太师、莱国公吕蒙正进封徐国公，髃臣并以次覃恩。
　　甲辰，以宣政使、恩州团练使李神福为宣庆使，领昭州防御使。先是，诸司使极于宣政，上特建使额以銟神福焉。
　　诏提点刑狱朝臣、使臣不限品秩及诸班、诸军都虞候并与一子恩。
　　诏应天下宫观陵庙有名在地志、功及生民者，并加崇饰。
　　又诏江、淮发运转运司，部内各留三年之储，以备水旱。先是，江、淮米悉运送京师。至是，司天监言扬、楚之分，当水旱为沴，防患故也。
　　丁未，诏四渎祝文自今并进署。旧制常祀，学士院惟五岳进署，四渎则否，故有是诏。
　　先是，上谓王旦等曰：「皇亲在环卫者甚觽，宜第其久次者俾领郡。」于是，左监门卫大将军德雍等八人各授刺史，右领军卫将军允升等五人各迁秩，德雍等在班十八年，允升等在班七年。德雍，廷美第四子也。
　　己酉，诏太常寺别制天书乐章，俟亲飨圜丘日以奉禋祀。又诏取天书降及议封禅以来祥瑞尤异者，别譔乐曲，以备朝会宴飨。于是，太常寺请郊祀酌献天书用瑞安曲，天书升降用灵文曲；又上朝飨用醴泉、神芝、庆云、灵鹤、瑞木五曲，请下两制譔词，从之。
　　复州防御使、驸马都尉柴宗庆遇恩，自康州移复州，不告谢，为有司所举，以违制论，当赎铜三十斤，有诏末减，丝两月俸。
　　辰州大洞狤獠大都头魏进武及洞主首领覃架图等以方物来贡。
　　西骪府畼铎督遣使来贡马。
　　庚戌，置京新城外八厢。上以都门之外，居民颇多，旧例惟赤县尉主其事，至是特置厢吏，命京府统之。
　　辛亥，命户部尚书寇准知天雄军兼驻泊都部署。契丹使尝过大名，谓准曰：「相公望重，何故不在中书？」准曰：「主上以朝廷无事，北门锁钥，非准不可尔。」
　　壬子，契丹使左武卫上将军萧知可、兴国节度使萧留宁，副使崇禄卿成永、少府监徐备来贺明年正旦。入内高品王承勋等言，访闻贺正使，一即国母之弟，一即国母之亲，皆其所委信，望比常使量增恩例。上以礼数有定，不许。承勋，文寿子也。
　　甲寅，以南衙为锡庆院。先是，酺宴则集于尚书省或都亭驿，诞节斋会则就相国寺。上以佛舍中烹□嬉笑，有亏恭洁，乃令内臣度馆于显敞者易之。南衙即太宗尹京时府邸，秦王、许王继居焉，厥后虚其正位，故以为院。
　　诏缘边并连接溪洞州军，其间通判职位高于知州者，并勘会移易。
　　诏进奏院不得非时供报朝廷事，宜令进奏官五人为保，犯者科违制之罪。（此据会要，不得其月。）
　　是岁，天下户七百九十万八千五百五十五，口一千七百八十万三千四百一。
　　契丹主追尊阿保机庙曰太祖，德光曰太宗，阮曰世宗【二八】，（兀欲）明曰穆宗，（述律）贤曰景宗，（明记。）又赠东丹人皇王倍为让国皇帝【二九】，自在太子阮为恭顺皇帝。
　　注　　释
　　【一】上顾谓曰「谓」字原脱，据宋本、宋撮要本及长编纪事本末卷一七封泰山补。
　　【二】仲舒等引礼部侍郎魏庠前试大理寺详断官裴常慎锴等所定通粗为比「粗」字原脱，据宋会要职官一五之三五、仪制八之三补。
　　【三】则茅为泲酒宋会要礼二二之七作「则茅惟泲酒」。
　　【四】沅江最胜「胜」原作「盛」，据阁本及同上书改。
　　【五】丁谓请置随驾使钱头子司「置」原作「署」，据宋本、宋撮要本、阁本改。「使钱」，宋本、宋撮要本作「便钱」，疑是，下同。
　　【六】送神毕始奉玉匮寘鐾中「中」原作「石」，据宋会要礼二二之一七改。
　　【七】印讫宋会要礼二二之一七、宋史卷一○四礼志均作「泥印讫复位」。
　　【八】迎俎「俎」原作「祖」，据宋本、宋撮要本及宋会要礼二二之一七、太常因革礼卷四二、宋史卷一二六乐志改。
　　【九】米斗钱七八「钱七八」下原有「十」字，据阁本删。按宋本、宋撮要本及宋史全文卷六、续通鉴卷二七均作「钱七文」，宋史卷七真宗纪则作「七八钱」。
　　【一○】陛下方将冒寒冱「冱」原作「跋」，据阁本及长编纪事本末卷一七封泰山改。
　　【一一】车服权衡度量不如法者「如」字原脱，据宋本、宋撮要本及上引长编纪事本末、宋史全文卷六补。
　　【一二】知制诰朱巽言奉玉牒玉册至翔銮驿「玉册」二字原脱，据上引长编纪事本末及本编下文词义补。
　　【一三】命入内高班邓守恩覆视诸坛牢馔「诸」字原脱，据阁本及上引长编纪事本末改。
　　【一四】都大提举山下军马马军都虞候张旻「军」原作「人」，据宋本、宋撮要本及上引在长编纪事本末改。
　　【一五】许门见陪位「门」原作「入」，据宋本、宋撮要本及宋会要礼二二之一八改。
　　【一六】摄太尉冯拯奉金匮以降「摄」字原脱，「金」原作「玉」，据宋本、宋撮要本及长编纪事本末卷一七封泰山、宋史卷一○四礼志改补。
　　【一七】黄光如帛绕天书匣「光」原作「气」，据宋本、宋撮要本及上引长编纪事本末、宋史改。
　　【一八】坛在奉高宫之南「坛」字原脱，据宋本、宋撮要本及上引长编纪事本末补。
　　【一九】高九尺此三字原脱，据宋本、宋撮要本及上引长编纪事本末、治迹统类卷四真宗祥符补。
　　【二○】御坛上之寿昌殿受朝贺「殿」字原脱，据宋本、宋撮要本及上引长编纪事本末、治迹统类补。
　　【二一】此赦与常赦不同「常赦」原作「常时」，据阁本及上引长编纪事本末改。
　　【二二】命刑部尚书温仲舒等分奠七十二子「子」原作「人」，据宋本、宋撮要本及宋史卷一○五礼志改。
　　【二三】给近便十户奉茔庙「庙」原作「墓」，据宋本、宋撮要本及上引宋史改。
　　【二四】并官氏原作「□官氏」，据宋本、宋撮要本及宋大诏令集卷一五六追命叔梁纥齐国公等诏改。钱大昕廿二史考异（以下简称考异）卷七○谓汉礼器碑、曲阜孔庙宋石刻及句容县元石刻均作「并官氏」，可证。
　　【二五】藩侯在外「藩」原作「蕃」，据阁本及长编纪事本末卷一七封泰山改。
　　【二六】实为吉礼「吉」原作「古」，据宋本、宋撮要本及宋会要仪制七之一、治迹统类卷四真宗祥符改。
　　【二七】在京掌事内臣「内臣」原作「大臣」，据活字本及长编纪事本末卷一七封泰山改。
　　【二八】阮曰世宗「阮」原作「璟」，据辽史卷五世宗纪改。
　　【二九】又赠东丹人皇王倍为让国皇帝「王」字原脱，「让」原作「护」，据契丹国志卷一四东丹王传及辽史卷三太宗纪上、卷一四圣宗纪、卷六四皇子表、卷七二义宗倍传分别改补。
续资治通鉴长编
卷七十一
卷七十一
　　起讫时间 起真宗大中祥符二年正月尽是年六月
　　卷　　名 续资治通鉴长编卷七十一
　　帝　　号 宋真宗
　　年　　号 大中祥符二年（己酉，1009）
　　全　　文
　　春正月丁巳朔，召辅臣至内殿朝拜天书。自是，岁以为常。因观殿庭假花树，上曰：「此花旧多翦缯彩为之【一】，今止用草。自今郊禋，青城园苑，亦令准例。」
　　癸亥，以封禅庆成，召宗室、辅臣宴射苑中，赐袭衣、金带、器币。
　　乙丑，置内殿承制，在崇班上，秩视殿中丞。
　　改浚仪县为祥符县。
</div>
    <div class="pagination">
<a href="续资治通鉴长编_page103.html">上一页</a><span>...</span><a href="续资治通鉴长编_page99.html">99</a><a href="续资治通鉴长编_page100.html">100</a><a href="续资治通鉴长编_page101.html">101</a><a href="续资治通鉴长编_page102.html">102</a><a href="续资治通鉴长编_page103.html">103</a><span class="current-page">104</span><a href="续资治通鉴长编_page105.html">105</a><a href="续资治通鉴长编_page106.html">106</a><a href="续资治通鉴长编_page107.html">107</a><a href="续资治通鉴长编_page108.html">108</a><a href="续资治通鉴长编_page109.html">109</a><span>...</span><a href="续资治通鉴长编_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
