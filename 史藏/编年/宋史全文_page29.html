<!DOCTYPE html>
<html>
 <head>
  <meta charset="utf-8"/>
  <title>
   宋史全文 - 第 29 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史全文 - 第 29 页/共 50 页
  </h1>
  <div class="content">
   秋七月庚子，上以临安旱，蔬食请祷，决滞狱，出系囚。后二十四日，大雨。翰林学士范同为参知政事。辛丑，司农少卿高颖罢。自此，诸大将之客稍稍被罪矣。壬寅，侍卫亲军马军都虞候刘锜乞宫观，诏锜疾速赴行在奏事。甲辰，提举川陕茶马冯康国奏：『近闻敌在长安，三月二十三日昼晦，油、酒变色皆白，兵刃有光焰，泾州雨沙。旱灾相仍，赤地千里。』上曰：『景象异甚。天变示人，殆不虚也。自古无文德而有武功，往往非国家之福。而敌好兵嗜杀，肆为无道，不畏天，不恤人，其能久乎?朕当修人事以待之耳。』丁未，秦桧以进书恩迁少保，封冀国公。壬子，右谏议大夫万俟卨言：『伏见枢密副使岳飞爵高禄厚，志满意得，平昔功名之念日以颓堕。今春敌寇大入，疆場骚然，陛下趣飞出师以为犄角，玺书络绎，使者相继于道，而乃稽违诏旨，不以时发，久之一至舒、蕲，忽卒复还。比与同列按兵淮上，公对将佐谓山阳为不可守，沮丧士气，动摇民心。伏望免飞副枢职事，出之于外，以伸邦宪。』先是，飞数言和议非计，秦桧大恶之。及是飞自楚州归，乃令卨论其罪，始有杀飞意矣。甲寅，侍卫亲军马军都虞候刘锜知荆南府，罢其兵。张浚深忌锜与岳飞，每言飞赴援迟而锜战不力也。飞请留锜掌兵，不许。时有处士孙元济者，闻除锜荆南，窃谓比之奕棋，此最高着也。人问其故，元济曰：『陕、蜀诸军但知吴氏，襄、汉诸军尚思岳家。江陵在蜀、汉之间，而锜有威名，为诸将所服。且闻有诏：或遇缓急，旁郡之兵许之调发，销患未形。此庙算也，非吾君大圣，其孰能与此?』已未，枢密使张俊为太傅，进封广国公，赐玉带，以俊首抗封章请归部曲也。俊请离军将佐并与添差差遣，从之。其后大为州郡之患。庚申，诏文武官陈乞致仕，身亡虽在给敕之前，并听荫补。用考功员外郎游损请也。上谓大臣曰：『士风陵夷，以一官之故，父死，匿丧以俟命，盖立法有未尽也。朕谓滥与人官，虽害法，其体犹轻。若风教不立，使人饰诈苟得，弃灭天理，其害甚大，况在法所当得乎！』损，酢子也。癸亥，大雨。翌日，辅臣称贺。上曰：『朕日来卧不安席，夜半犹未交睫，惧德不类，或政有阙失。每事循省殆遍，恐旱灾必有致之之由。若乃祈祷之礼，但具文耳。』是月，枢密使张俊复往镇江措置事务。副使岳飞留行在，以二人议事不协故也。俊因奏事，乞促淮西之赏。上曰：『功赏后时，在将帅不在朝廷。』俊问所以然，上曰：『军士有出者，有辎重及守营者。凡所谓战功，皆战士也。今更不分，全军皆要推赏，动数万人，朝廷何以行之?』俊曰：『臣今蒙专任，当戒诸统制官只保明实出战者，庶可渐革前弊。』
    八月辛未，尚书吏部郎中李鞉试将作监，吏部员外郎刘才邵守军器监，始除也。上览除目，曰：『凡事必谨始，馆职、寺监丞，乃郎官卿监之选也；郎官卿监，乃侍从之选也。凡除馆职寺监丞，必择他日可补郎官卿监之阙者；凡除卿监郎官，必择他日可补侍从之阙者，如此则士安分守，而奔竞之风息矣。若不谨始，用非其才，久而不迁，则士有留滞之叹。以序迁之，又有不称职之诮，不可不谨。』甲戌，枢密副使岳飞充万寿观使。右谏议大夫万俟卨既劾飞罪，未报，御史中丞何铸、殿中侍御史罗汝楫复交疏论之。卨章四上，又录其副示飞，乃丐免，故有是命。甲申，上曰：『水旱有数，虽尧、汤不能免。艰难以来，十余年间，未尝无岁，此天佑也。然不可恃此不为之备。祖宗置义仓以备水旱，最为良法，而州县奉行不虔，妄有支用，浸失本意。或遇水旱，何以赈之?可令监司视其实数，或有侵失，严责补还。义仓充实，则虽遇水旱，民无饥病矣。』癸巳，上谓宰执曰：『监司郡守，朝廷委任之意，未尝有异。而近来妄分彼此，莫相协和，州郡或有阙乏，监司不肯移那；监司或有措置，州郡不肯应副。如此，何以济国乎?可令御史台察其尤者措置行遣，庶几协和，共济国事也。』川陕宣抚副使胡世将特起复。世将方与诸将议出师进讨，而其母秦国太夫人康氏卒于晋陵。上闻之，诏军旅事重，不拘常制，目下供给，不许辞避。甲午，上曰：『省刑罚，薄税敛，王道之本。国步艰难，未能弭兵，斯民税敛，无术可以薄之，朕心实不足。至于刑罚，岂可不省?而狱系淹延，或至逾岁，何也?可令提刑司觉察州县。提刑失职，令御史台弹奏，务要讼平刑清，以副朕意。』
    九月癸卯，命军器少监鲍琚往鄂州根括宣抚司钱物。先是，湖北转运使官汪叔詹以书白秦桧言：岳飞顷于鄂渚置酒库，日售数百缗；襄阳置通货场，利复不赀。自飞罢，未有所付，乞令副都统制张宪主之，庶杜欺弊。前二日，诏都统制王贵与宪同掌。上谓桧曰：『闻飞军中有钱二千万缗，昨遣人问之，飞对所有之数盖十之九，人言固不妄也。今遣琚往，纵不能尽，若得其半，亦不少矣。又岁计所入，供军之余，小约亦数百万缗，比之头会箕敛，不知几户民力可以办此。』鄂州前军副统制王俊诣都统制王贵，告副都统制张宪谋据襄阳为变。先是，朝廷命诸将更朝行在，宪惧不得还，乃妄申金人侵犯上流，冀朝廷还岳飞复掌兵而己为之副。会宪诣枢密行府白事，俊具所谋告之，以统制官傅选为证，贵即日以闻。张俊在行府闻之，遂收宪属吏。戊申，泗州言奉使官莫将、韩恕归至本州。上谕大臣曰：『此殆上天悔祸，彼有休兵之意尔。朕每欲与讲和，非惮之也，重念祖宗有天下二百年，爱养生灵，惟恐伤之。而日寻干戈，使南北之民肝脑涂地。所愿天心矜侧，消弭用兵之祸耳。』先是，将、恕至涿州，为金人所执。至是，宗弼将与本朝议和，故纵之归报焉。既而宗弼引兵犯泗州，破之，淮南大震。甲寅，建康府火。乙卯，诏忠州团练使刘光远赴行在奏事。时金国宗弼以书来，朝议遣光远往聘，而光远方以赃罪为监司所按，故趣召之。翌日，光远至行在，上面谕以前罪一切不问，遂以为利州观察使，而吉州刺史曹勋亦迁忠州防御使，令与光远偕行。丙辰，右护军都统制吴璘及金国统军胡盏战于剡家湾，败之。初，胡盏与习不祝合军刘家圈。胡盏善战，习不祝善谋，且据险自固，前临峻岭，后控腊家城。谓我军必不敢轻犯。璘揣知其情，先一日，召诸将问何以必胜。统制官姚仲曰：『战于原下则败，原上则胜。』璘以为然。既相视其地，乃遣人告金曰：明日请战。金闻之皆笑，愈益不疑。夜半，璘遣仲与鄜延经略使王彦率所部衔枚直进，渡河陟峻岭，截坡上，出其不意，约与敌对栅，然后发火，又遣将张士廉等取间道，以兵控腊家城，戒曰：『敌根本在此，若败，必趋入城。汝等截门，勿纵一骑入。』二将所部军行，寂无人声，又天大阴雾。既上岭列栅，乃发火，敌大骇，仓猝备战。我军已毕列，游骑有闻渠帅以马挝敲镫者曰：『吾事败矣!』我军气益振。璘犹策习不祝有谋，必谓我趣战欲速，不肯径出，胡盏恃其百战百胜，与习不祝异议，宜可挑取。已而遣轻兵尝之，果胡盏勒兵已出，与我军合，鏖击数十。璘轻裘驻马阵前，麾军亟战，我师皆殊死斗，金人大败遁去，骑兵袭后，斩首六百三十，生擒七百人。骁将马广者所部号八字军，察敌将溃，越阵挑逐，既而大靡，俘馘人马数千，伪军降者万余人，璘悉释之，听其自便。金残兵果趋城走。张士廉违节制后期，二将仅以身入城，率余兵拒守，璘围之。戊午，刘光远、曹勋辞于内殿，遂命持敌帅报书以行。癸亥，言者乞令有官人铨试并兼习两场。故事，铨试有官人分五场，曰经义，曰诗赋，曰时义，曰断案，曰律义。愿试一场者听。议者谓试之以经义、诗赋、时义者，欲使之通古今；试之以《刑统》义、断案者，欲使之明法令。二者各兼一场，庶使人人通古今、明法令，而无一偏之失。事下吏部，乃命任子如所请。右护军都统制吴璘自腊家城班师。初，金统军胡盏在城中，璘急攻之。城且破，朝廷以驿书命璘撤戍，璘遂归。宣抚副使胡世将闻之，叹曰：『何不降金字牌，且来世将处耶！』世将以金人之俘三千人献于行在，命利路转运判官郭游卿就俘获中以声音形貌验得真女真四百五十人，同日斩于嘉陵江上，敛其尸，以为京观，余皆涅其面于界上放还，敌气大沮。
    冬十月丙寅朔，上谓大臣曰：『人主之权，在乎独断。金国之主幼而无断，权归臣下。往年之和，出于达兰；今年之战，出于乌珠。或和或战，国之大事，而皆不出于人主。无断如此，何以立国?知不足畏矣！』戊辰，川陕宣抚司都统制杨政及金国万户通检战于宝鸡县，败之。是日黎明，通检将精兵万众出战，政贾勇士鏖战县旁，至日脯，政遣裨将将骑突出阵后山上，执旗以招，敌望见，大呼曰：『伏兵发矣!』乃惊而溃。政乘胜掩杀，通检至城门而桥已绝，乃擒之。己巳，刘光远等至虏军。庚午，秦桧奏上流守备。上曰：『艰难以来，将士分隶主帅，岁久未尝迁动，使植根深固，岂是长策?当今互易如臂指，可以运掉。才过防秋，便当为此，则人人可以指踪号令矣。』乙亥，金国都元帅宗弼遣刘光远等还，大略言：当遣尊官右职名望夙著者持节而来。盖敌欲亟和故也。少保、醴泉观使岳飞下大理寺。先是，枢密使张浚言张宪供通为收岳飞处文字，后谋反，行府已有供到文状。秦桧乘此欲诛飞，乃送飞父子于大理狱，命御史中丞何铸、大理卿周三畏鞠之。己卯，上曰：『凡事必谨于微，若事已成则难改，故《书》言制治于未乱，保邦于未危。荆襄守臣辟差者，勿令久任，以渐易之，非特谨微，亦所以保全之也。』壬午，权尚书吏部侍郎魏良臣落权字，充大金军前通问使，知阁门事士公亮为福州观察使副之。国书但使之敛兵，徐议余事。癸巳，枢密使韩世忠罢，充醴泉观使，进封福国公。世忠既不以和议为然，由是为秦桧所抑，至是，魏良臣等复行，世忠乃谏，以为中原士民迫不得已沦于敌国，其间豪杰，莫不延颈以俟吊伐。若自此与和，日月侵寻，人情销弱，国势委靡，谁复振之?又再上章力陈秦桧误国，词意剀切，桧由是深怨世忠，言者因奏其罪。上留章不出。世忠又惧桧阴谋，乃力求闲退，遂有是命。世忠自此杜门谢客，绝口不言兵，时跨驴携酒，从一二童奴游西湖以自乐，平时将佐亦罕见其面云。金人陷濠州。商州安抚使邵隆及金知陕州郑赋战，克之，复陕州。起复川陕宣抚副使胡世将图上吴璘剡湾克捷之状，且言：『臣询客，众论皆谓璘之此战，比和尚原杀金平论，以主客之势、险易之形，功力数倍。据捉到蕃人供通，金人称璘有「勇似其兄」之语。璘等为国宣力，川陕用兵以来，未有如此之胜。伏望圣慈察璘智勇冠军，优与迁擢，以为尽忠许国之劝。』又奏：本司都统制杨政、枢密院都统制郭浩，并乞优异推恩。乃赐璘等诏书奖谕，密赐世将黄金二百两、茶药有差。初，三将之并出也，璘复捷剡湾，政下陇州，破岐下诸屯，浩取华、虢二州，入陕府，有破竹之势，世将亦遣要约陕西、河东忠义首领数十愿为内应，而金虏约和于朝廷，秦、晋之人殊惜之。
    十一月丙申，提举江州太平观李迨知洪州。上览除目曰：『迨能吏，肯以身任怨，不恤人毁誉，朕深知之。但此州寄居多有造谤者，不可不察也。治道无他，但不以毁誉为贤否，常核实以行赏罚，则治道成矣。齐威王封即墨而烹阿，齐国大治。盖知核实以为政，而不徇毁誉空言也。』丁酉，上曰：『唐太宗除乱比汤武，致治几成康，可谓贤君矣。然夸大而好名，虽听言纳谏，然不若汉文帝之至诚也。人君至诚临下。何患治道之不成哉?』戊戌，言者请补试州县小吏，仍许告吏罪，使补其阙，以惩吏强官弱之弊。上谓宰执曰：『此说若用，则相告讦，而州县扰矣。治天下当以清静镇之，若妄作生事，乃乱天下，非治天下也。昔人有言：省官不如省事，省事不如清心。朕常躬行此语。』新通判利州程敦厚召试馆职[1]，以其上书言事故也。敦厚又遗秦桧书，言桧见几似颜子，任重似伊尹。桧大善之，令赴都堂审察，遂召试，以为秘书省校书郎。己亥，参知政事范同罢。同始赞和议，为秦桧所引。及在政府，或自奏事，桧忌之，右谏议大夫万俟卨因论：近朝廷收下兵柄归之宥密，而同辄于稠人之中，贪天之功，以为已有，望罢其机务。诏同以本官提举西京嵩山崇福宫。提举临安府洞霄宫李光责授建宁军节度副使、藤州安置。言者论：乃者二使之还，敌示欲和之意，于国体无损。而光乃阴怀怨望，鼓唱万端，乘时诽讪，罪不可赦。秦桧进呈，上曰：『司马光言：政之大本，在于刑赏。朕于光辈，闻其虚名而用之，见其不才而罢之，逮其有罪而责之，皆彼自取，朕未尝有心也。若用虚名而不治其罪，则有赏无刑，政何以成?譬之四时，有阳无阴，岂能成岁乎?』金国都元帅宗弼遣魏良臣等还，许以淮水为界，岁币银、帛各二十五万匹、两，又欲割唐、邓二州。因遣其行台户部侍郎萧毅、翰林待制邢具瞻审定可否。乙巳，诏吏部侍郎魏良臣就充接伴使，以中书言金使萧毅已过界也。毅等过江，揭旗于舟，大书『江南抚谕』。知镇江府刘子羽见之怒，夜以他旗易之。翌日，良臣见旗有异，大惧，力索之，且以语胁子羽。子羽曰：『吾为守臣，朝论无所预。然欲揭此于吾之境，则吾有死而已！』出境乃还之。丁未，判大宗正事士??提举西京嵩山崇福宫。士??数言事，秦桧患之。岳飞之下吏也，士??草奏欲救之，语泄，桧乃使言者论之，故有是命。壬子，金国审议使萧毅、邢具瞻等入见。乙卯，御史中丞何铸签书枢密院事，充大金报谢使。戊午，萧毅等辞行。时朝廷许割唐、邓二州，余以淮水中流为界。毅辞，上谕曰：『若今岁太后果还，自当谨守誓约。如今岁未也，则誓文为虚设。』辛酉，福建安抚大使兼知福州张浚为检校少傅、崇信军节度使，充万寿观使。秦桧将议和，遣工部员外郎盖谅因事至闽中，风浚使附其议，当引为枢密使。浚答书言：虏不可纵，和不可成。桧不悦。会浚以母老乞祠，乃有是命。先是，责授清远军节度副使赵鼎在会稽，尝语其客方畴曰：『张德远建炎复辟之功岂可忘也？上待臣下有恩，想必讲求矣。』畴曰：『今日担子极重，秦相欲独负之，恐难也，不知故相中谁可办者?』时李纲、朱胜非皆在，鼎曰：『伯纪、藏一皆不济事，惟德远可尔。第恐不容复来。』至是，卒如所料。
    十二月乙丑朔，上谓秦桧曰：『和议已成，军备尤不可弛。宜于沿江筑堡驻兵，令军中自为营田，则敛不及民，而军食常足，可以久也。』仍修建康为定都之计，先宗庙，次太学而后宫室。丙寅，上谓大臣曰：『三代之世，士大夫尽心礼法，鲜有异端之惑。自汉明帝金人之梦，佛法流入中国，士大夫靡然从之。其上者惑于清静之说，而下者惑于祸福之报。殊不知六经广大，靡不周尽，如《易》无思无为寂然不动感而遂通天下之故，与《礼》正心诚意者，佛氏清静之说，果有以胜之乎?至若「积善之家必有余庆，积不善之家必有余殃」，与夫「作善降之百祥，作不善降之百殃」者，即佛氏祸福之报也。士大夫不师六经而尽心佛法，殊为可笑。』壬申，上谓宰执曰：『晋平吴之后，天下混一，武帝又勤于政事，宜若可见太平而旋致祸乱，天下分裂，何也?』秦桧等方思所以对，上曰：『礼可以立国，君臣上下，如天地定位，不可少乱。武帝字呼群臣，又以珊瑚株助臣下，以侈靡相胜。废礼如此，其能国乎?』癸酉，秦桧言：『考之经传，人君莫难于听纳。』上曰：『朕观自古人君不肯听纳者，皆因有心，或好大喜功，或穷奢极欲。一实其衷，则凡拂心之言，皆不能入矣。若清心寡欲，岂有不听纳乎?朕于宫中，观书写字之外，并无嗜好，凡事无心，故群臣之言，是则从，非则否，未尝惑也。』已亥，何铸等至军前。宗弼以书来索北人之在南者，因趣割陕西余地。癸巳，岳飞赐死于大理寺。飞既属吏何铸以中执法与大理卿周三畏同鞠之，飞久不伏，因不食求死。至是，万俟卨入台月余，狱遂上，于是飞以众证，坐尝自言己与太祖俱以三十岁除节度使为指斥乘舆，情理切害，及金犯淮西，前后受亲札十三次，不即策应，为拥兵逗遛，当斩。御前前军统制张宪坐收飞子云书，谋以襄阳叛，当绞。飞长子云坐与宪书称，可与得心腹兵官商议为传报朝廷机密事，当追一官罚金。诏飞赐死，命杨沂中莅其刑；诛宪、云于都市；参议官于鹏除名，送万安军；孙堇送浔州，并编管，仍籍其赀，流家属于岭南，天下冤之。飞死年三十九。初，狱之成也，太傅、醴泉观使韩世忠不能平，以问秦桧，桧曰：『飞子云与张宪书虽不明，其事体莫须有。』世忠怫然曰：『相公莫须有三字，何以服天下乎！』飞知书而待士且济人之贫，用兵秋毫无犯，民皆安堵，不知有军，至今号为贤将。
《龟鉴》曰：岳飞之将略，亦尝闻其大略乎。飞起于效用者也，平居忧国，无所不为。征讨出师，慷慨勇往。隆冬按边，上有『非我忠臣，莫翊大趾』之谕，盛夏出师，上有『暑行劳勤，朕念之不忘』之语；东下赴援，而上有『委身徇国，竭节事君』之叹，力疾先驰，而上有『国尔亡身，谁如卿者』之褒。帅襄阳而克复襄阳，镇湖北而坐制湖湘，焚蔡州之积，夺虢州之粮，而又倡率三军，指授方略。自李宝曹州之战，以至张宪临颖之战，凡十五战，每战必捷。金帅相告，谓『撼山易，撼岳飞兵难』。吁！当时有如飞者数十辈布置边面，是真所谓万里长城者。而桧乃屏弃之，曾不甚惜，何耶?纶音趣觐，彼之所以逗遛不进者，盖亦以事机垂成为可闵也。『莫须有』三字，强以傅会，欲加之罪，其无辞乎?千载而下，每念岳武穆之冤，直欲吁天而无从也！『鸷鸟尽，良弓藏；狡兔死，走狗烹』。此为不能保全功臣者说也，况鸷鸟犹未尽而狡兔犹未死者也!
《大事纪》曰：飞之死尤不厌众心。飞忠孝出于天性，自结发从戎，凡历数百战，內平剧盗，外抗强胡。其用兵也，尤善以寡胜众。其从杜充也，以八百人破群盗五十万众于南薰门外；其攻曹成也，以八千人破其十万众于桂岭；其战乌珠也，于颍昌则以背嵬八百，于朱仙镇则以背嵬五百，皆破其众十余万。金人所畏服，不敢以名称，至以父呼之。自乌珠有『必杀飞而后可和』之言，桧之心与金合，而张俊之心又与桧合，媒孽横生，不置之死地不止。万俟卨以愿备锻炼，自谏议而得中丞；王俊以希旨诬告，自御防而得辅车；姚政、庞术、傅选之徒，亦以阿附，井沐累迁之宠，附会其事，无所不至，而『莫须有』三字，世忠终以为无以服天下。飞死，世忠罢，中外大权尽归于桧，于是尽逐君子，尽用小人矣！
    徽猷阁待制洪皓在燕山，是冬，密奏：『金已厌兵，势不能久，异时以妇随军，今不敢携矣。朝廷不知虚实，卑词厚币。未有成约，不若乘胜进击，再造犹反掌耳。所取投附人只欲守江南，归之可也，独不监侯景之祸乎?若欲复故疆，报世雠，则不宜与。胡铨封事，此或有之，彼知中国有人，益生惧心。张浚名动殊方，可惜置之散地。』并问李纲、赵鼎安否。广西买马增数。
    壬戌绍兴十二年春正月壬寅，诏建国公出外第，可依亲贤宅差提点官并都监。癸卯，上谓大臣曰：『朕于宫中无嗜好，惟好观书，考古人行事以施于政。凡学必自得乃可用，第与古人点姓名，何所益也?』
史臣曰：稽经以出治，犹按医以治病也，造之不深，则医或至于杀人，而治或至于害天下。帝王之学，贵于自得深造之，则默然而识矣。左右逢原，则神明生焉。
    戊申，御史中丞万俟卨、大理卿周三畏同班入对，以鞠岳飞狱毕故也。尚书省乞以飞狱案令刑部镌板，遍牒诸路。有进士知浃者好直言，飞以宾客待之。飞初下吏，浃上书讼其冤。秦桧怒，并送大理。狱成，浃坐决杖，送袁州编管云。先是，提举洪州玉隆观薛弼为飞参谋官，与飞厚。秦桧之闲居永嘉也，弼旧游其门，万俟卨又善之，繇是无一辞累及。飞之在鄂也，有王辅者尝知彭山县，以赃败，遂依飞军中，飞亦厚待之。至是，辅遣其子孝忠上书指飞为奸凶，阴合桧意，桧喜，由是脱罪籍，寻擢知普州。辛亥，增福建盐钞钱十万缗，以鬻盐增羡故也。
    二月已巳，上谓大臣曰：『征战之事，各有地利。北狄骑兵，虽中国所不能及，若要驰骋于江淮，恐未易得志。孙权偏霸一方，而曹魏竭天下之力，终不能渡江。晋室微弱，而苻坚百万之众败于淝水。拓跋魏雄据中原，而历六朝衰乱，终不能奄有江表。自非大无道如孙皓者，岂能致北兵之得志乎?今但修政事，严武备，北兵虽强，不足畏也。』辛未，上谓大臣曰：『《诗》、《书》所载二帝三王之治，皆有其意而不见其施设之详。太祖以英武定天下，仁宗以兼爱结天下，此朕家法，其施设之详，可见于世者也。朕当守家法而求二帝三王之意，则治道成矣。』丁丑，保庆军节度使、建国公瑗为检校少保，进封普安郡王，时年十六。王天性忠孝，自幼育宫闱，起居饮食，未尝离膝下，上尤所钟爱。制下，日者尤若讷私谓秘书省正字张阐曰：『普乃并、日二字有合乎?《易》所谓「明两作，离之象」，殆天授也。』已卯，殿前都指挥使杨沂中赐名存中。壬午，辅臣进殿中侍御史胡汝明论监司不按吏。上曰：『朝廷分道置使，正欲讥察州县。可申严行下，若州县赃污不法而监司不能按，致台谏论列者，当并绌之。』丙戌，上曰：『学校风化之原，不可缓也。』上又曰：『福建所买牛第二纲可发来临安，借与人户。朕闻民间乏牛，皆以人耕田，其劳可悯。朕尝画以人耕田之象置于左右，庶不忘稼穑之艰难。汉文帝每下诏，必曰「农者天下之本」。若文帝，可谓知民事之本矣。』丁亥，言者请自今鞫狱必差经任人。上曰：『文学、政事，在孔门中自是两科。今士方离科举，未亲民事，遽使之鞫狱，安能尽善也?其从之。』戊子，金主亶大赦，自来亡命投在江南人见行理索，候到，并行释罪。其职官、百姓、军人，并许复故。先是，何铸、曹勋至金国，见亶于春水开先殿，具陈上意。金主命早来使人上殿所请宜允，仍出回书示之，许还梓宫、太后，且遣铸等还。辛卯，给事中、知贡举程克俊等言博学宏词右承务郎洪遵、敕赐进士出身沈介、右从政郎洪适并合格。遵，适弟也。秦桧以所试制辞进读，上曰：『是洪皓子耶?父在远，能自立，此忠义报也。可与升擢差遣。』上又言：『遵之文于三人中最胜。』既遂以遵为秘书省正字，介、适并为敕令所删定官。自中兴以来，词科入选即入馆，自遵始。是日，镇江府城外火延入城中，遂及大军仓，燔米麦四万斛、刍六万束，公私室庐被焚者甚众。守臣刘子明坐贬秩。时太平州、池州芜湖县亦皆大火，市井一空。
    三月壬寅，普安郡王出阁就外第，命行在宗室正任已上悉送之。辛亥，上谓大臣曰：『朕兼爱南北之民，屈己讲和。今通好休兵，其利博矣。士大夫狃于偏见，以讲和为弱，以用兵为强，非通论也。』乙卯，上御射殿，引南省举人何溥已下。是举，两浙转运司秋试举人凡解二百八人，而温州所得四十有二，宰执子侄皆预焉。溥，永嘉人也。
朱胜非《闲居录》曰：秦桧居永嘉，引用州人，以为党助。吴表臣、林待聘号党魁，召为从官，实操国柄。凡乡士具耳目口鼻者，皆登要途，更相攀援，其势炎炎，日迁月擢，无复程度。是年，有司观望所解乡士四十二名，桧与参政王次翁子侄与选者数人。前辈诗云：『惟有糊名公道在，孤寒宜向此中求。』今不然矣。
    丙辰，起复川陕宣抚副使胡世将薨于仙人关。辛酉，秦桧等贺上，以皇太后有来期。先是，洪皓在燕，先报太后归。上谓桧曰：『皓身陷异区，乃心王室，忠孝之节，久而不渝，诚可嘉尚。皓之二子并中词科，亦其忠义之报也。士大夫苟能崇尚节义，天必佑之。』
    夏四月庚午，上御射殿，引正奏名进士唱名。主管台州崇道观秦熺对策言[2]：『天子建国，右社稷，左宗庙，是故社稷不可无所依。今神州未归职方氏，则考卜相攸，莫如建康。谓宜申饬有司，早立宗社，权为定都之制。』举人陈诚之策言：『圣人以一身之微，临天下之大，惟度量廓然，举天下之大纳之胸中，而成败得丧，不能为之芥蒂，斯绰绰有余裕矣。成汤不爱牺牲粢盛以事葛伯，文王不爱皮币犬马以事昆夷，汉高祖解平城而归，饬女子以配单于，终其身而无报复之心，故韩安国称之曰「圣人以天下为度」。光武卑辞厚币以礼匈奴之使，故马援称之曰「恢廓大度，同符高祖」。盖帝王之度量，兼爱夷夏之民，不忍争寻常以毙吾之赤子也。』杨邦弼策言：『陛下躬信顺以待天下，又得贤相相与图治。中兴之功，日月可冀。』又论吴越之事，以为『使越王与大夫种、范蠡不量力度时，轻死而直犯之，是特匹夫之勇，而非贤君相所宜为也。』有司定熺第一，诚之次之，邦弼又次之。桧引故事，辞而降为第二人，特迁左朝奉郎、通判临安府，赐五品服。自诚之已下，赐第者二百五十三人，新科明法，得黄子淳一人而已。辛未，上御射殿，放合格特奏名进士朝鼎才等二百四十八人、武举正奏名陈鹗等五人、特奏潘璋等二人。是岁，始依在京旧制，分两日唱名，自是以为例。辛巳，江南东路转运副使王?等献本司钱十万缗、银五万两，以助奉迎两宫之费。诏令户部桩收，专充迎奉支用。上曰：『若常赋之外不取于民，庶几副朕爱民之意。朕在宫中，服食器用，惟务节俭，不敢分毫妄费。常戒左右曰：此中视钱物不知艰难，民虽一钱，亦不易出。周公作《无逸》戒成王，惟在知小民之艰难，朕不敢忘也。』自是四方率皆献助矣。丙戌，通判湖州秦棣直秘阁[3]。棣，桧弟，以其侄?、逊所得职名为之请也。
    五月甲午，川陕宣谕使郑刚中为川陕宣抚副使。甲辰，诏诸州军无教官处，令尚书省选差。既而礼部立到试教官法，上谓宰相曰：『士大夫不可不学，惟学，故能考前世兴衰治乱，以为龟鉴，则事无过举，而政皆适当矣。朕在宫中，未尝一日废也。』乙巳，军器监主簿沈该知盱眙军，措置榷场。凡榷场之法，商人赀百千以下者，十人为保，留其货之半在场，以其半赴泗州榷场博易，俟得北货，复易其半以往，大商悉拘之，以待北贾之来。两边商人各处一廊，以货呈主管官，牙人往来评议，毋得相见。每交易千钱，各收五厘息钱入官。其后又置场于光州、枣阳、安丰军花黡镇，而金人亦于诸州置场。辛亥，潢州布衣陈靖特补右迪功郎。靖献《中兴统论》于朝，给事中程克俊等五人共荐之，乃有是命。乙卯，诏礼部依旧制，试教官仍先纳所业经义、诗赋各三首会刑部，无过，下国子监看详，礼部覆考，然后许试。附省试院分两场。非取士之岁，附吏部铨。试院不限人数，以文理优长为合格。
    六月乙丑，上谓大臣曰：『近日雨泽沾足，岁事有望，诚可喜者。』秦桧曰：『此乃圣德感召和气所致。』上曰：『天人相因。朕于人事虽不敢怠，至岁事，则当归功于天也。』镇西军节度使吴璘来朝，召之也。既对，命坐赐茶。上问璘前此所以胜敌之方，璘曰：『先令弱者出战，强者继之。』他日，上以语辅臣，且曰：『璘善用兵，此正孙膑三驷之说，一败而二胜者也。』己巳，提举亳州明道宫郑亿年提举醴泉观兼侍读。时朝廷答金人书，许以所索陕西、河南人次第而遣，惟亿年得留焉。辛未，提举临安府洞霄宫王庶责授高德军节度副使、道州安置。乙亥，言者乞禁止父母在别籍异财之事。上曰：『此固当禁，然恐行法有弊。州县之吏科率不均，民畏户口大而科率重，不得已而为，诚可怜者。宜并申严科率之条乃善。』己卯，尚书省言：金人使明威将军高居安扈从皇太后一行前来。诏知阁门事曹勋充接伴使。壬午，言者乞稍宽私盐之律，以谓州县之间，惨酷冤滥，不知几何，欲望少加裁损。辅臣进呈，上曰：『古今异事，今国用仰给，煮盐者十之八九，其可捐以与人散利?虽王者之政，然使人专利，亦非政之善也。吴王濞之乱，汉实使之。使濞不专煮海之利，虽欲为乱，得乎?』癸未，有举子上书，乞用王安石三经新义，为言者所论。上曰：『六经所以经世务者，以其言皆天下之公也。若以私意妄说，岂能经世乎?王安石学虽博，而多穿凿以私意，不可用。』
    秋七月癸丑，右谏议大夫罗汝楫言：『签书威武军节度判官厅公事胡铨文过饰非，益唱狂妄之说，横议纷纷，流布遐迩。若不惩艾，殆有甚焉者矣。伏望陛下重行窜逐，以伸邦宪。』诏铨除名，新州编管。戊午，诏忠训郎吴援令川陕宣抚司召试，策一道保明取旨，与换文资。援，璘子也。璘以初除团练承宣使恩例为之请，上许之。起居郎、权中书舍人张广持不可。上览奏，谓大臣曰：『武臣换文资，恐将帅之才，后难得矣。』枢密使张俊曰：『试而后换可也。』上大以为然。戊午，新潼川府路提点刑狱公事宇文刚言湖外米平，乞行收籴。上谕大臣曰：『水旱，尧、汤所不能免，惟有以备之，则民免流亡之患。其即行之。』
    八月辛酉朔，金国都元帅宗弼以书来，求商州及和尚、方山原地。于是川陕宣抚副使郑刚中亦言：和尚原自绍兴四年后便系刘豫管守，不系吴玠地分，合割还大金。从之。丙寅，皇太后渡淮。时上遣后弟韦渊往迓，遂扈从以归。签书枢密院事何铸提举江州太平观。御史中丞万俟卨、右谏议大夫罗汝楫交章论铸之罪，故有是命。丁卯，上谓宰执论经术，因曰：『朕每读书未尝苟，必思圣人所以立言之意。』秦桧曰：『孟子云：「文王，我师也。」周公岂欺我哉?』上曰：『圣人以所自得者垂法后世，又焉用欺?』秦桧曰：『陛下以通经，得五帝三王心传之妙，人臣何幸!自古不遇治世之主，则为人臣，诚有难处。今陛下以经术出治，人臣因以托日月之光，传诸不朽，岂非幸会!』上曰：『读书不适用，则不若愚人，愚人犹无过，读书不适用，为患更甚。』桧曰：『陛下持此心揆天下之事，无不灼见底蕴矣。』庚午，责授向德军节度副使王庶卒于道州，许归葬。其子之荀、之奇抚柩而哭曰：『秦桧，秦桧！此雠必报!』亲旧皆掩其口曰：『祸未已也！』甲戌，御史中丞万俟卨为参知政事，充大金报谢使。上顾卨曰：『勉为朕行。』高顿首谢。上谕大臣曰：『和议既定，内治可兴。』秦桧对曰：『以陛下圣德，汉文帝之治不难致。』上曰：『朕素有此志，但寡昧不敢望前王。』桧曰：『汉文帝文不胜质，唐太宗质不胜文，陛下兼有之。』上曰：『唐太宗不敢望文帝，其从谏多出矫伪。』桧曰：『文帝能容申屠嘉，而太宗终恨魏徵[4]，其为真伪可见。』上曰：『朕谓专以至诚为上。太宗英明有余，诚有所未至也。』桧曰：『太宗之用智诚，不及文帝之性仁也。』上曰：『然。』丙子，上谕大臣曰：『闻大金内侍有用事者。今内侍中，寄资有犯虽降官，然俸物不减，何以劝惩?今小者有犯，可恕即恕，不可恕即挞之，庶使知惧。』且云：『唐末内侍如田令孜辈群唱为乱者，良由天子纵之所致。朕今在宫中，都知、押班、御药，素号最亲密者，非时未尝见，见未尝不正色。』己卯，上谓大臣曰：『比闻大金中宫颇恣，权不归其主。今所须者，无非买珠靸鞻之类，此朕所不顾而彼皆欲之，则侈靡之意可见矣。宜令有司悉与，以广其欲。彼侈心一开，则吾事济矣。』时金人又须白面猢孙及鹦鹉、孔雀、狮子、猫儿，上亦令搜访与之。上曰：『敌使万里远来，其所须如此，朕何忧哉！』辛巳，上奉迎皇太后于临平镇，初，后既渡淮，上命奉鲁国大长公主、吴国长公主逆于道。至是，自至临平奉迎，用黄麾、半仗二千四百八十三人，普安郡王从。上初见后，喜极而泣，军卫欢呼，声振天地。壬午，皇太后还慈宁宫。后聪明有远虑，上因夜侍慈宁，语久，冀以顺后意。后令上卧，且曰：『听朝宜早起，不然恐妨万几。』上不欲遽离左右，后遂示以倦意，上不得已，恭揖而退。太后复坐，凝然不语，虽解衣登榻，交足而坐，至三四鼓而后就枕。尝谓上给使者不必分，宜通用之，盖分则自为彼我，其间佞人希旨，必肆间言。自古两宫失欢，未有不由此者。
《龟鉴》曰：『太后之未归也，则谕以至诚；太后之将归也，则示以喜色。临平奉迎，瞻慈容而感泣；慈宁居养，侍乙夜而忘疲。寿庆启燕，称觞举仪，雍雍乎其和也。意有所向，竭力供应，肃肃乎其敬也。当时父老童稚且叹曰：不图今日圣神，母子重欢如此。是其孝于事亲何如也。
    庚子，上服黄袍，乘辇诣临平奉迎梓宫登舟，易缌服，百官皆如之。辛丑，徽宗皇帝、显肃皇后及烈节皇后梓宫皆至行在。是月，朝廷答金国都元帅宗弼书，许以陕西地界。金人遣知彰化军节度使事贺景仁来分画，乃割商、秦之半，存上津、丰阳、天水三邑及陇西成纪余地，弃和尚、方山原，以大散为界，于关内得兴赵原为控扼之所。
《大事记》曰：绍兴十年，金人渝盟，军民皆归咎于秦桧，而桧傲然不动。顺昌既捷之后，先窜赵鼎，而人无敢言矣。柘皋既捷之后，尽罢诸将，而兵隶御前矣。向者战败而求和，今则战胜而求和矣。向者战败而弃地，今则战胜而弃地矣。向者使命之费犹有限，今岁币银帛各三十五万匹两，而贺礼又有金器千两、银器万两、锦绮千匹矣。岳飞复唐、邓，张俊、吴璘复商、秦、吴玠复方山、和尚原，皆间关百战而后得，今吾不能有其地，反尽割入于金，听其分画矣。世忠田金陵，岳飞田鄂土，之奇田两淮，吴玠田梁洋，樊宾宗纲田荆州，皆累田经理而后成，今吾不能屯田，反使金创屯田军于河南矣。吾国之民不肯入金，杀之犹不从，而朝廷必以与金，使遗黎饮泣內恨，而中原之人心失矣。李世辅不顾其亲来归，乌珠畏避其忠勇，乃置之谪籍，而中原豪杰之心失矣。士大夫陷没金中，家属有在中国者，洵金人之情而悉还之，方其去时，如赴并所，而吾国衣冠之气沮矣。张俊深忌刘锜、岳飞，每言飞赴援迟而锜战不力，遂与桧谋，斥锜而杀飞，而天下忠愤之气皆沮矣。
    九月乙未，信安郡王孟忠厚为枢密使。壬寅，大赦天下。乙巳，尚书左仆射、同中书门下平章事兼枢密使秦桧为太师，封魏国公。是日桧入朝，至殿门外，上遣干办御药院江谘赐以玉带，使服之而入。桧辞，上曰：『梓宫归葬，慈宁就养，皆卿之功也。此未报百分之一，不必辞。』
    冬十月乙亥，翰林学士兼侍讲、翊善程克俊佥书枢密院事。秦桧之除太师也，克俊草其制词，有曰：『庙算无遗，固众人之所不识。征车远狩，惟君子以为必归。』桧大喜之。丁丑，太师、尚书左仆射、魏国公秦桧进封秦、魏国公，用蔡京故事也。桧辞不拜。太傅、枢密使、广国公张俊进封益国公。壬午，太傅、醴泉观使、福国公韩世忠进封潭国公，太保、万寿观使、雍国公刘光世改封扬国公。丁亥，诏福建专置提举茶事官一员，置司建州。先是，建州岁贡片茶二十余万斤，叶浓之乱，园丁亡散，遂罢之，以市舶官兼茶事。上祀明堂于临安。始命市五万斤为大礼赏，已而都督府请如旧额发赴建康，召商人持往淮北。既而官给长引，许商贩渡淮及兴榷场，遂取腊茶为榷茶本。寻禁私贩，官尽榷之。上京之余，许通商，官收息三倍。及是，将鬻建茶于临安，始别置提举官专一发卖。
    十一月壬辰，左朝散郎黄达如言：『太后回銮，梓宫还阙，兹为盛事。望宣付史馆，然后褒功罚罪。大明黜陟，将前日异论沮谋者明正典刑，其力主和议者重加旌赏，庶上慰徽宗、二后在天之灵，少纾太母留滞抑郁不平之气。』诏礼部侍郎兼实录修撰王赏编修付史馆。达如，建阳人，尝知南雍州，以赃罪，为提点坑冶官韩球所按，代还奏事，乃上此奏焉。癸巳，枢密使张俊为镇洮、宁武、奉宁军节度使，充醴泉观使、奉朝请，封清河郡王。初，太师秦桧与俊同主和议，约尽罢诸将，独以兵权归俊，故俊力助其谋。及诸将已罢，而俊居位岁余，无请去之意，桧乃令殿中侍御史江邈论其罪。邈言：俊据清河坊以应谶兆，占承天寺以为宅基；大男杨存中握兵于行在，小男田师中拥兵于上流。他日变生，祸不可测。上曰：『俊有复辟功，无谋反之事，皆不可言。』会枢密使孟忠厚竣事还朝，而邈又言俊之过，俊乃求去位，遂有是命。左司员外郎李椿年言经界不正十害：一侵耕失税，二推割不行，三衙前及坊场户虚供抵当，四乡司走弄税名，五诡名寄产，六兵火后税籍不信争讼日起，七倚阁不实，八州县隐赋多公私俱困，九豪猾户自陈税籍不实，十逃田税偏重故税不行。且言：『臣闻平江岁入昔七十万斛有奇，今按其籍，虽三十九万余，然实人才二十万耳。询之士人，其余皆欺隐也。望考按核实，自平江始，然后之天下，则经界正而仁政行矣。』上谓宰执曰：『椿年之论颇有条理。』乃诏专委椿年措置。椿年请先往平江诸县，俟其就绪，即往诸州，要在均平，为民除害，更不增税额。从之。乙未，检校少保兼领殿前都指挥使职事杨存中为少保。国朝故事，未有以保、傅为管军者，论者惜之。己亥，诏太学养士，权于临安府学措置增展。先是，言者屡请复太学以养人才。上以戎事未暇，至是，谓宰执曰：『太学教化之原，宜复祖宗旧法。』程克俊曰：『东晋设学于鼎沸之中。今兵息矣，兴学正其时也。』秦桧曰：『久有此议，今当举行之。』乃命礼部讨论取旨。辛丑，言者论：『陛下斥远奸邪，与腹心之臣一德，以定大计。大功巍巍，超冠古昔。臣愚虑前日不得志之徒未即丕变，作为不靖，有害治功。伏望屏置远方，终身不齿。』诏榜朝堂。知镇江府刘子羽提举江州太平观，以右谏议大夫罗汝楫论其专任私意，变乱是非也。先是，子羽言和好本非久远计，宜及闲暇时修城垒，厉器械，备舟楫，以俟时变。秦桧始以复职非已出，已不悦，至是益怒，讽汝楫论其罪，遂罢归。和众辅国功臣、太保、护国镇安保静军节度使、充万寿观使、杨国公刘光世薨于行在，年五十四。诏赠太师。光世蚤贵，其为大将，御军姑息，无克复志，论者以此咎之。丙午，诏责授清远军节度副使赵鼎、责授向德军节度副使王庶今赦更不检举。宝文阁待制曾开、徽猷阁直学士李弥逊并落职，权中书舍人程敦厚草制曰：『方同恶而相济，肯信君子以为必归?逮宁亲而解忧，是宜国人皆曰可杀。』时庶已死而秦桧未知也。徽猷阁待制致仕尹熺卒于绍兴府，年七十二。上知其贫，特赐钱三百缗。庚戌，枢密使、信安郡王孟忠厚罢判福州。左承事郎张戒特勒停。
    十二月辛酉，童子张岩叟九岁，其弟岩卿七岁，能诵书。诏并免文解一次，仍以束帛赐之。庚午，礼部乞太学养士，权以三百人为额。上曰：『太学师儒之官，虽选经术，当先德行。要使士子化之以厚风俗。』又曰：『朕以天下财赋养天下士大夫，以天下公器处天下士大夫。要使人人尽心职业，朕何爱爵禄哉?』丙子，主管台州崇道观熊彦诗知永州。彦诗坐赵鼎客，闲废累年。及是，秦桧除太师，彦诗以启贺之，有曰：『大风动地，不移存赵之心；白刃在前，独奋安刘之略。』桧喜，繇是稍复录用。庚辰，高闶守国子司业，关注为太学正。始除学官也。上览除目，曰：『朕无一所好，惟阅书作字，自然无倦。《尚书》、《史记》、《孟子》俱写毕，《尚书》写两过，《左传》亦节一本。』癸未，以太师秦桧生辰，锡宴于其第，自是岁为例。初，陕西连岁不雨。至是，泾、渭、灞、沪皆竭，五谷焦槁。秦民无以食，争西入蜀。川陕宣抚使郑刚中以誓书所禁不敢纳，皆散去饿死，其壮者北人多买为奴婢，郡邑荡然矣。

校勘记
[1]程敦厚  原作『陈敦厚』，据《要录》卷一四二改。
[2]台州  原作『合州』，据《要录》卷一四五改。
[3]直秘阁  原作『自秘阁』，据《要录》卷一四五改。
[4]魏徵  原作『魏证』，据《要录》卷一四六改。



宋史全文卷二十一下
宋高宗十五
    丙寅绍兴十六年春正月戊寅，上谓大臣曰：『将来藉田，降诏须语简意足，使人晓然知敦本之意。汉文帝劝农之诏频年有之，不过数十语，当时民知务农，遂至富庶。』辛卯，上斋于内殿。壬辰，上亲飨先农于东郊，配以后稷，诣亲耕位，上亲九推乃止，命宰执、使相、侍从、两省、台谏行五推九推之礼，庶人终千亩焉。
    二月辛丑，提举佑神观韩公裔提举洪州玉隆观，在外州军任便居住。公裔，上康邸内知客也。桧欲赏公裔橘，使来请，会有诏除公裔承宣。桧疑其舍己而有求于上，右谏议大夫汪勃乃劾公裔出入公卿之门，阴有窥伺，故有是诏。癸丑，诏太师秦桧合盖家庙，令临安府应副，务要如法。知宣州秦梓移知湖州，未上，卒于建康。辛酉，除资政殿大学士致仕，恩数视参知政事。壬戌，上曰：『县令之职，本欲抚育百姓，乃掊敛以待过往，科率以奉权贵，害及一方，殊失张官为民之意。宜令有司措画以闻。』甲子，殿前司乞起复李邦光充正将。上曰：『从军起复，一时权宜，然不能无弊。若元在本军则可，或在外，请嘱宜禁止之。』寻诏自今规求起复之人重行黜责，令御史台觉察弹奏。
    三月庚午朔，诏有司建武学。先是，士人上书者多以为言，上数谕大臣以文武之道不可偏废，祖宗自有故事。至是乃考上焉。戊寅，左宜教郎郑邦哲进《左氏韵类》，诏特迁一官。辛卯，经筵讲《孟子》彻章。翌日，赐宰执、讲读、修注官燕于皇城司，初复故事也。诏礼器局造太师秦桧家庙祭器。己亥，工部奏立淮东、江东、两浙、湖北诸县岁较营田赏罚格，其法以绍兴七年至十三年所收课利最多酌中者为额，每路县令以十分为率，取二分赏之。岁收增三分至一分以上。并减磨勘年，仍以最亏一县为罚。
    夏四月癸卯，用前荆湖等路抚谕司干办公事胡骏请，立祚德庙于临安府，寻加封程婴为安节成信侯，公孙杵臼为通勇忠智侯，韩厥为忠定义成侯。乙巳[1]，普安郡王免丧，还故官。司封员外郎边知白面对，乞令郡邑以藉田手诏刊石，置于听事。上曰：『凡治天下，惟赏与罚。有赏而无罚，虽尧舜不能治天下。守令有劝农之责，若不能奉行朝廷德意，当痛黜之。』知道州李佾条上便民事件，请以真宗御制文臣七条，凡守令朝辞之日，悉令拜赐。权吏部侍郎王循友等言：守令多外除，恐不周遍。欲令镂板于厅事揭示。己酉，从之。庚戌，上曰：『近日全无事。前此文字极多，朕有至夜分不寐。顿如此减省，岂非议和之效乎?』丙辰，新通判成州郭伸献《易解》。上曰：『易象深微，极难穷究，须自有得，仍不穿凿，始可谓之通经。伸议论亦粗通，可略加旌擢。』于是进伸一官。戊午，兵部上武士弓马及选试去留格：初补入学，步射弓一石；若公试，试步骑射，不中即不许试程文。其才格自一石五斗以下至九斗，凡五等。上可其奏，因谕辅臣曰：『国家武选，所系非轻。今诸将子弟皆耻弓马，来换文资，数年之后，将无人习武矣，岂可不劝诱之?』
    五月壬申，命诸路漕臣兼提举学事。如本司官俱无出身，即从上一员兼领。诏浚临安府运河。时北关门外河道堙塞，乃谕大臣，令开撩之。丙子[2]，诏：『学校科举取士，如经义、诗赋人数不等，即以文理优长通融收补，不得过三分。』庚辰，左朝请大夫周绾为淮南转运判官。上览除目，曰：『监司，朝廷耳目之官。今天下安静，恤民为先，得人则一路安，否则烦扰百出，岂可不慎择?』辛巳，命权吏部侍郎王循友、权户部侍郎李朝正编类诸路监司郡守条上裕民事件，俟成书颁之。癸未，初作太庙柘室于室之西墙，金钉、朱户、黑漆，趺坐如承平之制。甲申，德兴县士民仇取新等请知县陈鼎再任。鼎尝权监进奏院，以上书请备边忤秦桧，故逐。至是桧进呈，上曰：『德政果及于民则固可留，然其间不能无计嘱，须加核实。』御史中丞何若即奏鼎朋附廖刚，鼎坐免去。鼎为邑有惠爱，至今人思之。丙戌，诏作景钟。钟高九尺，天子亲祠上帝则用之，以皇祐黍尺为准。既成，命秦桧铭之曰：『德纯懿兮舜文继，跻寿域兮敦内外。荐上帝兮伟兹器，声气应兮同久视，贻子孙兮弥万世。』上大悦。甲午，知泸州冯楫奏天雨豆、甘露降于郡园。右承务郎康与之监尚书六部门。与之，倬子也。上之以星变求言也，倬以选人上书，言彗不足畏。秦桧大喜，遂特改京官。
    六月己亥朔，知信阳军冯荣叔代还[3]，言京西、淮南民之归业者尚少，望诏有司止收半税，以勤耕垦。上谕大臣曰：『若荒田耕垦得遍，大为国家之利。今边境宁静，人思归业，然所在尚有占留之弊。可令户部措置。』
    秋七月己巳，上谓大臣曰：『今旱雨甚沾足，方欲祈祷，遂得之，岁事有望。闻米麦甚贱，小民易活，亦可庆也。』时岭南州县多不雨，而广之清远、韶之翁源、英之真阳三邑尤苦鼠害，虽鱼、鸟、蛇皆化为鼠，数十为群，禾稼为之一空焉。壬申，检校少傅、和国公张浚依旧特进、提举江州太平观、连州居住。先是，浚因星变，欲力论时事，以悟上意。以其母太夫人计氏年高，言之必被祸，恐不能堪。计氏见其形瘠，浚具言所以。计氏诵其父咸绍圣初举制科策曰：『臣宁言而死于斧钺，不忍不言而负陛下。』浚意遂决，即上疏言：『当今事势，如养大疽于头目心腹之间，不决不止，决迟则祸大而难测，决疾则祸轻而易治。惟陛下谋之于心，断之以独，谨察情伪，豫备仓卒，庶几社稷有安全之理。不然日复一日，后将噬脐。异时以国与敌者反归罪正议，此臣所以食不下咽，而一夕不能安也。』于是秦桧以谓时已太平，日兴弥文，讳言兵事，见之大怒。御史中丞何若即奏浚居常怨恨，以和议非便，惟欲四方多事，侥幸再进，包藏祸心，为害实大。故有是命。戊寅，国子监言：今年秋试额外补中之人，乞令待阙，至科场年许赴监，依不满年人例取应，仍自来春住补，俟科场了毕有阙日检举施行。先是，四方就补者益多，乃分场引试，士有更名冒试至于再三者。御史中丞何若尝以为言，上曰：『士人进取之弊一至于此，不可不革。今日之所养，则他日之所为可见矣。』于是学官以为言，乃改用三岁之法焉。丙申，江东转运司建康府言：本府民户所欠官钱六万余缗，委是贫乏，无可催理，乞特授蠲免；权户部侍郎李朝正乞令总领所审实蠲放，从之。
    八月戊戌朔，尚书吏部员外郎周执羔守右司员外郎。上览除目，曰：『人才须广访而选用之，所荐者君子，其人自君子；所荐者小人，其人自小人。观所荐者，其人可知矣。』辛丑，筑高禖坛。初，监察御史王镃以上继嗣未立，请行亲祠高禖之礼。礼官言：自祖宗以来，惟两制侍祠，乞命执政侍祠。乃改筑于圜丘之东。庚戌，秦桧奏：『臣昨准玉牒所取臣向者围城中推戴赵氏事迹，乞经圣览，降付本所。』上曰：『忠义之节，书之信史，万世不朽。』辛酉，监察御史王镃献《戚里元龟》三卷，诏迁一官。镃初为皇后宅教授，上命采历代戚里故事可为法则及鉴戒者论次成帙，至是上之。金人遣萧保寿奴与蒙国议和，蒙人不肯。
    九月己巳，抚州布衣吴澥进《宇内辨历代疆域志》，吴沆进《易璇玑》、《三坟训义》。太学博士王之望言：『《三坟》书无所传授，疑近世好事者所为。』诏澥永免文解，沆以书犯庙讳，故赏不及焉。已丑，进呈戚方已到供职。上曰：『自今诸将出入，如身之使臂，臂之使指，无不如意，兹为可喜。』丙申，诏武成王庙从祀诸将升赵充国于堂，降韩信于庑下，用权国子司业陈诚之请也。是月，左朝奉郎陈刚充荆湖北路提举常平司干办公事。刚投匦上书论恢复事，大略谓当以和好为权宜，战守为实务。疏入，上谕秦桧，令除郎官。桧不乐，乃言刚资历未深，遂有是命。刚秩满代归，遂不复仕，后数岁，卒于家。刚为人强直，登第三十年，莅官才九考，所至皆有可称。
    冬十月，新礼器成。戊戌，上观于射殿，宰执、侍从、台谏、南班宗室、礼官、正刺史以上皆与观景钟奏新乐，用皇祐故事也。己酉，上曰：『今天下无事，民事最急。监司、郡守须是择人。监司得人，为县者自不作过。盖县官皆铨注，难别贤否，全在考察。昏缪不任者别与差遣，清强有才则宜擢用之。』庚戌，知临安府沈该乞展两淮起税之限。上谓宰执曰：『财赋须知取予之道，如知取之为取，不知予之为取，非久利也。淮南民若尽归业，则其利甚广矣。』
    十一月庚午，言者奏：『近来诗赋、经术各以就试人数分取，大抵习诗赋者多，故取人常广；治经术者鲜，故取人常少，恐浸废经术之学矣。欲望命有司再加讨论。』上曰：『当日行诗赋，为士人不读史。今若专用诗赋，士人不读经。大抵读书当以经义为先，所论宜令礼部看详以闻。』丙子，合祀天地于南郊，始命普安郡王亚献、恩平郡王璩终献。是岁，备祭器、设八宝，如政和之仪。太史局令胡平言三台星见，上谓秦桧曰：『此国家大典礼，及期而晴，诚可庆也。非卿等协赞，何以致此?』辛卯，上曰：『爵禄所以励世，如有可与，则文臣便至于侍从，武臣便至于建节；如其不可，虽一命亦不容轻授。』
    十二月，四川宣抚副使郑刚中奏减两川米脚钱三十二万缗、激赏绢二万匹，免创增酒钱三万四千缗。许之。戊戌，诏以四川总制钱五十万缗备边费。夜，彗星出西南方。己亥，诏避殿减膳。乙巳，彗星灭。辛亥，进士章公奎上书言预借之弊。上曰：『此事有否?朕与邻国通和，止为百姓。若预借以扰民，失朕本意。』乃诏户部取索措置。
    丁卯绍兴十七年春正月乙卯，手诏曰：『朕惟军兴二十余年，黎元骚动，故力图罢兵，以冀休息。今疆埸无虞，流徙有归，四境之内，举获安堵，朕心庶几焉，尚虑监司、郡守不能深体朕意，致或刻削苛细，进献羡余，失朕爱民本旨。自今敢有违戾，仰御史台弹劾。监司各许互察部内，犯而失按，必与并坐。布告中外，咸体朕意。』左朝议大夫李椿年权尚书户部侍郎，专一措置经界。椿年以忧去，有司因稍罢其所施行者。及是椿年免丧还朝，复言：『两浙经界已毕者四十县，其未行处，若止令人户结甲，虑形势之家尚有欺隐。乞且依旧图造簿，本所差官核实，若先了而民无争讼，则申朝廷推赏；如守令慢而不职，奏劾取旨。』从之。己丑，诏近免税米，而所过尚攸力胜钱，其除之，其余税则并与裁减。上因言：『薪面亦宜免税。商旅既通，更平物价，则小民不致失所矣。』辛卯，左迪功郎陈介言：国家颁降乡饮酒仪式，而州郡所行疏数不同。望令三岁科举之年，行之于庠序。国子监言：欲依介所请。如愿每岁举行者，听从其便。从之。壬辰，签书枢密院事李若谷参知政事，御史中丞何若签书枢密院事。
    二月辛丑，进呈临安府减定官私房缗。上曰：『公私须令均一。天下事皆当如此。』乙巳，上亲祠青帝于东郊，以伏羲、高辛配。普安郡王亚献，恩平郡王终献。又祀简狄、姜嫄于坛下，乐舞如南郊之制。辛酉，参知政事李若谷提举江州太平观，以御史中丞汪勃论其不忠不孝也。
    三月丁卯，捧日天武四厢都指挥使御前左军统制牛皋卒。前一日，都统制田师中大会诸将，皋遇毒而归，至是卒。或谓秦桧密令师中毒之，闻者莫不叹恨。已巳，上谓秦桧曰：『人材难得，惟在赏罚劝沮。卿可选用所知，若协济国事，得三五人，即庶僚胥化。其不靖害治者，显黜勿贷，庶知惩畏。』乙亥，签书枢密院事何若引疾，罢提举江州太平观。丁丑，知光州郑绍代还，乞令国子监裒集上即位以来惠民爱物手诏，编类刊印成书，守、令陛辞门谢日，人赐一秩。从之。己卯，翰林学士段拂参知政事。乙酉，太师、尚书左仆射、魏国公秦桧以郊恩徙封益国公。戊子，太傅、醴泉观使、清河郡王张俊移节靖江宁武靖海军，太傅、醴泉观使、咸安郡王韩世忠移节镇南武安宁国军。辛卯，上曰：『士大夫有专于为己而不肯任事者，但当与之禄食，使不失所而已。』金人与蒙国始和，岁遗牛羊米豆绵绢之属甚厚，于是蒙王熬罗孛极烈自称祖元皇帝，改元天兴。
    夏四月丙申，减诸路免行钱三分之一。己亥，御史中丞汪勃签书枢密院事。辛丑，右正言巫伋兼崇政殿说书。自秦熺兼侍读，每除言路，必与经筵，朝廷动息，台谏常与之相表里焉。庚戌，上谓秦桧曰：『近览吴适所进《大衍图》，辨证《易》中差误。卿当审询其人，当处以庠序之职。』丙辰，制造御前军器所监造官马元益特勒停，送桂阳监编管。元益上疏乞出兵，秦桧奏其语言狂妄，拟编置。上曰：『真宗皇帝澶渊之盟，虏人百年不犯边塞。今者和议，人多异论，朕不晓所谓，止是不恤国事耳。若无赏罚，望其为国实难。自今用人，宜求靖共之操，如其不然，在朝廷者与之外任，外任者置之闲散，闲散而又不靖者，加以责罚，庶几劝惩不至专力身计。赏罚既行数年后，可望风俗丕变矣。』己未，诏责授清远军节度副使、吉阳军安置赵鼎遇赦，永不检举。
    五月乙丑，雨雹。己巳，提举江州太平观洪皓责授濠州团练使、英州安置。
    六月丙申，上谓秦桧曰：『雨泽稍频，细民不易。』桧曰：『前日蒙宣问常、润、江南阙雨，臣弟棣赴宜州新任，近得本州申报，雨已沾足。』上曰：『此时多雨，陂塘有所猪蓄，秋或旱乾，可备灌溉，农夫有丰稔之望，甚可喜也。』戊申，太学博士王之望面对：『举人程文所纯用本朝人文集数百言，或作歌颂，及用佛书全句，旧式皆不考，建炎悉从删去，故多犯者。望申严行下。』从之。乙卯，宰执进呈殿前司游奕军统制成闵招降到福建贼徒等第补官。上曰：『销弭盗贼，当为远虑。若但招安补授，恐此辈以啸聚为得计，是启其力寇之心。今已招到，且依所乞。可札下诸路，日后不许招安。』戊午，普安郡王瑗徙常德军节度使，恩平郡王璩徙武康军节度使。
    秋七月戊辰，添差通判远州刘伯英提举荆湖南路常平茶盐公事。伯英为桧所善，在湖南创造宅堂，至饰以涂金，衙前盗用官课者，皆纳其女而释之，人不敢问。已巳，大府少卿赵不弃自蜀中还，入对。上谓秦桧曰：『不弃必深知四川财赋，计今调度给足，则军兴以来，凡所科敷，并可蠲罢。朕所以休兵讲和，盖为苏民力耳。如其不然，殊失本意。』壬申，知荆南府刘锜提举江州太平观。锜镇江陵凡六年。癸酉，敕令所奏诸遭丧应解官而临时窜名军中规免执丧者徒三年，所属知情而为申请起复者减二等。先是，上数谕大臣，以为有伤风教。至是立法。徽猷直学士、左奉议郎胡寅引疾告老，诏迁一官，仍旧职致仕。庚辰，诏四川宣抚副使郑刚中令赴行在奏事，知成都府李璆权四川宣抚司职事。秦桧不乐刚中，刚中颇觉之，私谓人曰：『孤危之迹，独赖上知之耳。』桧闻愈怒。刚中在蜀六年，事或专行，其服用往往逾制。赵不弃还朝，颇文致其事，故刚中遽罢。癸未，诏李璆、符行中同共参酌措置减放四川科敷钱物。乙酉，李观民知濠州代还入见，言：『陛下信任一德之臣，修讲邻好，力偃戎兵，而民免于涂炭者，七年于兹。频岁有秋，人皆乐业。伏愿戒伤边臣，毋致少有生事，庶几仰承德意之万一。』从之。丙戌，秦桧奏以谢寻知潮州，上曰：『凡除郡守，莫须到堂否?』桧曰：『例须参辞。』上曰：『今既休兵，正以民事为急。卿宜更加询审，如昏耄无取者，不若只与宫祠。』
    八月癸卯，责授清远军节度副使赵鼎卒。鼎在吉阳三年，故吏门人皆不敢通问。广西经略使张宗元时遣使渡海，以醪米馈之。太师秦桧令本军月具鼎存亡申尚书省，鼎知之，遣人呼其子汾，谓之曰：『桧必欲杀我。我死，汝曹无患，不尔，诛及一家矣。』乃不食而卒，年六十三。四方人闻之，有泣下者。丙辰，诏自今百官应转运而以病告者，并俟疾愈日上殿。时秦桧恶闻人言，百官当面对者，多称疾不入。上怪之，故有是命。丁巳，秦桧因论及月桩钱。上曰：『卿未还朝时，朱胜非创起月桩，朕每以为非理，屡与宰执言，终未能大有所蠲减。卿可从长措置，庶宽民力。』乃诏诸路监司、郡守将宽剩钱物桩管，每季具数申省，听候拨充月桩。
    九月己巳[4]，减四川科敷虚额钱岁二百八十五万缗，用宣抚副使郑刚中、总领官符行中奏也。于是减四川市估钱五分之一、夔路盐钱六分之一、坊场河渡净利抽贯税钱十分之四，又减两川米脚钱四十二万缗。时行中得宣抚司降赐库见桩米一百万石，乃命行中酌度对籴，分数均减。甲戌，直秘阁吕摭除名、梧州编管。秦桧追恨颐浩不已，使台州守臣曾惇求其家阴事，送狱穷治。摭惧罪阳喑，乃以众证定罪，于是一家破矣。已亥，户部具到江东西诸州月桩钱二十二万七千余缗。上曰：『科敷之类，富者犹不能堪，下户何所从出?若计诸州羡余以减月桩，诚宽民力。朕备尝艰难，知细民阙乏，虽百钱亦不易得，故不欲妄费。或有余财，即命桩留，以待缓急，庶几临时不至失措。』丙子，四川宣抚副使郑刚中罢，仍令于鄂州听旨。癸未，执政进呈大理正章焘面对，乞命监司、郡守察县令之贤否。上曰：『令最亲民，不能一一铨择。不职而后治之，百里已受其弊。有治状者，当议擢之，庶其知劝，实惠及民矣。』丙戌，诏：『江浙见输折帛钱太高，虑民难出，今绸帛各减价，每匹江南六千、两浙七千，和买六千五百；绵每两江南三百、两浙四百。自明年始。』先一日，秦桧进呈诸路监司、守臣自今所部县令治状，显著者保明闻奏。上曰：『当今正以惠养百姓为先务。』桧曰：『如民间折帛钱太重，理宜蠲减。』上曰：『朕久有此志。祖宗时，每缣价直八百，官司乃以一千和买。民间既免举债出息，及丝蚕收成之后，并皆乐输。赵鼎、张浚为相时，乃创折帛之请，令人户折纳见钱，殊为非理。若随逐路色额减纳钱数，非唯可苏民力，且使知朕所以休兵之意。』至是行下。
    冬十月辛卯，日有食之，阴云不见。癸卯，诏建太一宫于行在。右正言巫伋论州县奉行诏条违戾，不称陛下爱养元元之意，望令以前后诏书编次成册，置之厅事，常切遵守。翌日，上谓大臣曰：『朕屡降宽恤指挥，而守令不能奉承，安得惠及百姓?可如伋奏，仍令监司按劾，以警慢吏。』己未，钱塘县言龙山院降甘露。诏付史馆。
    十一月壬戌，上谕大臣曰：『诸郡炎伤，宜令留意检放，不可苟取一时租税，致民逃移，难以复业。』丙寅，太师、尚书左仆射、提举详定一司敕令秦桧上《绍兴常平免役敕令格式》四百九十九卷。诏镂板颁之。丁卯，权礼部侍郎周执羔请复赐新及第进士闻喜宴于礼部贡院，从之。自军兴废此礼，至是乃复。丁丑，右正言巫伋言：『选人改官，铨法注知县，盖举词皆云「堪充亲民任使」。祖宗立法之意，止要为民择官。而比来改秩，无意作县，多于堂除，则是与举词已相戾矣。望令吏部并注知县，不惟亲民之官得人，亦可革奔竞之风。』上曰：『铨曹自有成法，可令遵守。』左奉议郎洪适、右朝散郎通判濠州曾恬并罢。适通判台州，与守臣曾惇不相能；恬少尝尊事杨时、谢良佐、刘安世、陈瓘，得存心养性之学，及为大宗正丞，秦桧专政，士方求媚，以取要官，而恬自守无所诎。殿中侍御史余尧弼论适奸险强暴得自家传。恬自谓赵鼎门人，常怀怨望，遂绌之。既而恬又坐擅兴工役贬秩。
    十二月丙申，初赐百官喜雪御筵于秦桧第。右承议郎刘子晕卒。子晕既奉祠，尽弃人事，独居一室，意有所得，则笔之于书，四方学者多从之。至是微疾，即入谒家庙，泣别其母，遍以书告决素所与往来者。召其兄子珙，付以家事，指示葬处。与学者讲说修身求道之要，作训戒数百言，弹瑟赋诗，澹然如平日，居两日而没。其所著作《圣传十论》等书，皆行于世。癸卯，婺州进士施锷进《中兴颂》、《行都赋》各一首、《绍兴雅》十篇，诏永免文解。庚戌，都大提举川秦茶马监收公事韩球始至成都。自赵开以来，每茶百斤，除其十勿算。球至官，遂尽取园户加饶之茶增为正额，有一场而增至二十万斤者。民知输官不补所得，于是起为私贩。球又榷忠、达州茶，即渠、合、广安军置场卖引，岁以八万斤为额，然商人以利薄不通，第以引钱敷民间耳，民甚苦之。甲寅，资政殿学士郑刚中落职，提举江州太平兴国宫、桂阳监居住。先是，殿中侍御史余尧弼再论刚中抗命偃蹇，迟留不行，右正言巫伋复论刚中四罪，故有是命。言者论会稽士大夫家藏野史以谤时政，于是李光家书万余卷，其家皆焚之。
    戊辰绍兴十八年春正月戊辰，诸王宫大小学教授林大鼐为太常寺主簿，仍兼秘书省校勘书籍。大鼐初为举子，尝答策言秦桧靖康忠义之节。桧时闲居永嘉，见其文，默识之，至是稍获荐用。丁丑，太常博士骆庭芝罢。先是，参知政事段拂闻赵鼎死于海南，为之叹息。秦桧怒，殿中侍御史余尧弼将按拂罪，先奏庭芝密与执政私交，漏泄机事，遂罢之。自是拂不安于位矣。左承议郎张阐添差通判泉州。自秦桧专国，朝士为所忌者，终身以添倅或帅幕处之，未尝有为郡者。辛巳，命权工部侍郎李椿年同看详诸路监司郡守条具裕民文字。壬午，殿中侍御史余尧弼入对，论参知政事段拂灭弃人伦。戊子，辅臣进呈。上语及人材，因谓秦桧曰：『士专谋身，国家何赖?励世磨钝，惟在进贤退不肖。』桧曰：『此乃致治之要。』上曰：『但审其贤否而进退之，则人自知劝沮矣。』
    二月癸巳，上谕大臣曰：『两浙漕司举人，闻有势之家行赂假手，滥占解名，甚喧士论。今贡举锁院在近，可令礼部立赏，许人告捕。』甲午，诏假手者许就试举人告获，取旨补官，仍赐出身。乙未，参知政事段拂提举江州太平兴国宫，寻落职、兴国军居住。签书枢密院事汪勃兼权参知政事。
    三月壬戌，诏政和八年已前实得两解贡人，不限年，并特与奏名，许就殿试，到省一举。见年五十五以上者，令本贯保明申部，内开封府、国子监举人，召见任京朝官二员保奏，并结除名罪，当议特与推恩。
《挥麈录》曰：靖康之乱，文字散失。南渡之后，礼部老吏刘士祥者大为奸利，士子之桀黠者相与表里，云某岁曾经省试，不合该年免。既下部，则士祥但云『省记到』，因而侥幸遂获推恩者不知其数。
    壬申，名行宫之南门曰『丽正』，北门曰『和宁』。庚辰，上初诣太一宫，以宫成故。凡一百七十楹。既而礼部侍郎沈该等言：『銮舆诣宫，皎日晴霁。车驾还内，雨泽复作。有此祥应，望宣付史馆。』从之。壬午，提举万寿观兼侍读秦熺知枢密院事。一日，太师秦桧问敕令所删定官胡宁曰：『儿子近除，外议如何?』宁曰：『外议以为公相必不袭蔡京之迹。』宁，寅弟也。
《讲义》曰：桧以其子熺为枢密，欲以代居相位，两府合为一矣。
    甲申，浙西副都总管王安道落阶官，为宣州观察使。时安道之父继先有宠，秦桧使其夫人王氏与之叙拜为兄弟，往来甚密。贡院言博学宏词科武进尉周麟之、婺州州学教授季南寿合格。诏并与堂除，自是恩始杀矣。
    夏四月戊子朔，日有食之，阴云不见。诏付史馆。庚寅，上策试正奏名进士于射殿。先是，权吏部侍郎、知贡举边知白上合格举人徐履等，上问以『欲起晋、唐之陵夷，接东汉之轨迹』及『柔道所理当有品章条贯』，右迪功郎董德元策言：『晋之失不在于虚无，失于用兵故耳。唐之失不在于词章，亦失于用兵故耳。东汉固无如是之失也。』陈孺策言：『今日中兴之盛，以言乎内治，则大臣法，小臣廉，百姓遂其衣食，万物蒙其丰美。以言乎外治，则讲信修睦，夷夏交欢，边鄙无虞，五兵不试。东汉之事，不足慕也。愿申饬边郡守臣，使两相抚辑，庶几边隙不生，远人益服。』举人王佐策言：『王羲之言：隆中兴之业，政以道胜，宽和为本。盖讥当时不务息民保国，而欲以兵取胜也。杜牧有言：上策莫如自治。益识当时不计地势、不审攻守，而徒务为浪战也。况陛下今日任用真儒，修明治具，足以铺张对天之宏休，扬厉无前之伟绩。前光武之治，不足深羡。』权礼部侍郎兼直学士院沈该初考，权户部侍郎李朝正覆考，工部尚书詹大方详定，乃奏德元第一，孺次之，佐又次之。既而以故事递降，遂擢佐为首。赐佐以下三百三十人及第、出身。庚子，知枢密院事秦熺提举万寿观兼侍读、提举秘书省。熺言父子共政，理当避嫌，故有是命。仍诏熺应干恩数请给等，并依见任宰臣例[5]。乙巳，特奏名进士俞舜凯等四百五十七人、武举进士柯熙等七人、特奏名一人赐第、授官有差[6]。癸丑，知建康府晁谦之罢。先是，方云翼自礼官罢归，后起为江东安抚司参议官。桧念之，荐于谦之，云翼干扰不已，谦之怒其无厌，以书白之。会云翼代还，桧以问云翼，云翼愕然曰：『王庶之子比过金陵，晁馆之于宅堂者四日。』云翼尝劝晁不当留，晁即日津发前去，不料其阴憾云翼至于此也。桧默然，即谕殿中侍御史余尧弼，乃奏谦之朋奸稔恶，日怀怨望，志在动摇国是，故有是命。丙辰，知平江府郑滋知建康府。滋再守平江，政事多弛，两浙转运判官汤鹏举宜言欲按之。始秦桧举进士，滋为两省参详官。至是，桧因鹏举应办北使，寓书于滋，称门生，鹏举见之幡然，更奏其治状，遂有是命。
    五月辛酉，权礼部侍郎兼直学士院沈该言：『国家乘火德之建以王天下，望用故事，即道宫别立一殿，专奉火德，配以阏伯而祀以夏至。』从之。后建殿于太一宫，名明离。甲子，命有司绘配飨功臣像于景灵宫廷之壁。癸未，添差两浙东路马步军副都总管李显忠降授平海军承宣使、提举台州崇道观、本州居住。先是，虏使尝言显忠私遣人过界，诏令分析，会显忠上恢复之策于朝，秦桧怒，乃奏显忠不遵禀闻奏，止用申状，故有是命。甲申，罢四川宣抚司。
    六月癸巳，右朝奉郎郑霭为夔州路转运判官。秦桧与之亲厚，故超用之。甲辰，用林大鼐议，始筑九贵神坛于东郊，祀礼如感生帝。戊申，士民曹溥等千三百人进表请上尊号，上不许。乙卯，新知江州吴秉信罢。秦桧怒郑刚中不已，遣太府寺丞宋仲堪即江州置司，究其阴事。殿中侍御史余尧弼奏秉信乃刚中心腹之人，故秉信遂罢。
    秋七月乙丑，新江西转运判官贾直清乞于县宫中选有出身人兼县学教导，上谓大臣曰：『州县选官教导，乃教化本原。将来三年科场，亦有人材可备采择。』乃令礼部参酌，如所请。癸未，提举太平兴国宫张嵲献《绍兴中兴复古诗》，诏嘉奖。
    八月癸巳，权礼部侍郎沈该乞四川类省试合格不赴殿试人，第一等并赐进士出身，余人同出身，从之。自行在、吴中蜀士不就廷试，榜首率依第三人推恩，讲和后稍稍来奉大对。是举类试策问古今蜀人材盛衰之故，而德阳何耕对策，极论蜀士徇道守节，无心于世，引楚相子文三仕三已之说为证。又言：『李固无大雅之明哲，卒犯于跋扈将军之手，议者固已少之。若相如作《封禅书》，盖孟子所谓逢君之恶。扬子云作《美新》以媚贼，又蜀人所羞道。』有司定为榜首。秦桧见其州里，大恶之，曰：『是敢与张德远为地邪！』丙申，签书枢密院事汪勃提举江州太平兴国宫。丁酉，工部尚书詹大方签书枢密院事，寻权参知政事。戊戌，知郢州赵叔法代还，言：『陛下登用耆德，专任一相，坐致丕平。望以今日得人专任之效宣付史馆。』癸丑，进呈。上顾秦桧曰：『此卿之功也。朕记卿初自敌中归，尝对朕言：「如欲天下无事，须是南自南，北自北。」遂首建讲和之议，朕心固已判然，而梗于众论，久而方决。今南北罢兵六年矣，天下无事，果如卿言。』
    闰八月庚申，秦桧奏：『两国通和，农民安业，垦田渐广。乞免江浙、湖南今年和籴。』上大喜，曰：『朕向在河朔，见民以为苦。朝廷所降本钱，州县往往移用，不以时给，纵有给处，又为吏多端乞取，十不得一二。今幸时和岁丰，军储粗足，朕岂得已而不已也?』戊辰，权礼部侍郎陈诚之请太学生入学五年不与荐及公试不入等者除其籍。从之。改行在熟药所为太平惠民局。丙子，知福州薛弼言：『本州亢旱，既而大雨。忽传候官县有竹实如米，老稚采取，所得几万斛，饥者赖以济。此盖明天子圣德所感，上相燮理之效，实为中兴上瑞。伏乞详酌施行。』诏付史馆。癸未，执政进呈监察御史陈夔论州郡岁以常平米廪给贫民，今多移用，乞令监司觉察。上曰：『此诚仁政所先。比年州县奉法不虔，或侵支盗用，而监司失于检察；或赈济无术，而僻远穷困之民不得均被其惠，非所以称朕矜恤元元之意。宜令户部措置。』乙酉，初，福建路自创奇兵，而草寇悉平。诏以巡检陈敏所部奇兵四百及汀、潭戍兵之在闽者并为殿前司左翼军，留戍其地。时江海之间盗贼间作，乃分置诸军以控制之，如泉之左翼、赣之右翼、循之摧锋、明之水军，皆隶本司，由是殿前司兵籍为天下冠。
    九月丙午，签书枢密院事詹大方薨。
    冬十月丙辰，御史中丞余尧弼为签书枢密院事，兼权参知政事。庚午，上曰：『知县乃铨注，员多难辨真否，但治行者优擢，罪恶者重责，则咸知劝惩，因此可以得人才矣。』
    十一月己亥，新州编管人胡铨移吉阳军编管。先是，太师秦桧尝于一德格天阁下书赵鼎、李光、胡铨三人姓名。时鼎、光皆在海南，广东经略使王锜问知新州张棣曰：『胡铨何故未过海?』铨尝赋词云：『欲驾巾车归去，有豺狼当辙。』棣即奏铨毁谤当途，语言不逊，于是送海南编管。命下，棣选使臣游祟部送，封小项筒过海，铨徒步赴贬，人皆怜之。至雷州，守臣王趯廉得崇以私茗自随，械送狱，且厚饷铨。壬寅，提举江州太平兴国宫、桂阳监居住郑刚中再责濠州练团副使、复州安置。
    十二月乙卯朔，上谓大臣曰：『闻绍兴饥民有渡江者，可令临安优给路费遣还。』时明、越、秀、润、徽、婺、饶、信州皆旱，民多流散。上命有司发粟减赋。至是，复令常正官亲往赈给之，毋致失所。庚申，知宣州秦棣卒，官给葬事。棣在宣城，州之何村有富民酿酒，棣遣巡检将吏士捕之，夜半围其家，民疑其强盗也，即手鼓聚邻里共执之，走诉诸棣，棣怒，取民及其子孙三人，用麻绳通缠其体，自肩至足，然后各杖之百，及解缚，三人皆死。其惨毒如此。丙寅，诏提举常平宫分遣属吏赈恤流民，且贷其春耕之费。尚书省批状：四川营田，就委都统制检察措置耕种，将每年所收斛斗，除分给官兵并桩留次年种子外，尽数报总领所拘收，充减免成都府路对籴米十二万石之数。旧营田事隶宣抚司，及司废，乃有是命。戊辰，饶州进士张阐上书，乞将四等、五等下户绍兴十七年已前拖欠冬苗及诸色官物，已倚阁者即与蠲放，未倚阁者，即权倚阁。上谓大臣曰：『如实无可纳，徒有追人，亦足矜也。』乃付户部。既而户部乞诸路灾伤及五分处，下户欠十六年租税除形势外，并与蠲放；十七年分倚阁。如违，当职官重行黜责，仍令宪臣觉察。从之。壬申，宰执进呈经界事讫，上曰：『诸州月桩钱昨已例减，要当尽行除罢。』秦桧即谕户部侍郎李椿年、宋贶，以经总钱措置赡军。
    己巳绍兴十九年春正月丁亥，诏绍兴府第四、第五等户去年未纳租税并权与倚阁，以旱伤最甚，用提举常平宫秦昌时请也。甲午，将作监丞黄敏行面对，乞戒州县谨务限之制，毋得夤缘追呼，以妨东作。诏申严行下。
    二月丁卯，左奉议郎范如圭添差权通判邵州。如圭为校书郎，以论讲和事去国，闲居凡十年。乙亥，诏自今监司、守臣代还入见，并令以民事奏陈。先是，上谕大臣曰：『监司、郡守得替上殿，本欲知民间利病。近来所奏，姑应文书，多不及民事。宜行告谕。』故有是旨。辛巳，诏临安府日下给米赈济流民。时浙东大饥，其小民行乞都市，有馁死者。上闻闵焉，故有是命。
    三月癸未朔，日有食之，阴云不见。上不视事，百官守职，过时乃罢。庚寅，宰执进呈普安、恩平二王得旨令温习旧书。上曰：『《春秋》乃旧所习读，尝问以经中数事，欲其通解，盖其义渊奥，须能识圣人之用心，方有自得处。若泥诸儒之说，拘而不通，失经旨矣。』时普安郡王在藩邸，绝意声色，常以经史自娱，凡六籍之文，悉加讲读，夜则观古人文集，暇则握笔赋诗、鼓琴习射而已。丙申，上语秦桧：『闻诸郡奏狱空，例皆以禁囚于县狱，或厢界寄藏，此风不可滋长。自今有奏狱空者，当令监司验实，如有妄诞，即行按治，仍命御史台察之。若不惩戒，则奏甘露、芝草之类，崇饰虚诞，无所不至矣。』庚子，上谕大臣曰：『淮甸久平，宜加经理。民复业者，令守令多方恤之，使尽力田亩，数午后方可起税。』甲辰，诏责授团练副使、复州安置郑刚中许用议减特免禁锢，移封州安置。初，秦桧怒刚中不已，捕其子良嗣与将吏宾客，即江州同系，掠治无全肤。狱成，特有是命。良嗣贷死，送柳州。刚中至贬所，守臣赵成之希桧意，每窘辱之，刚中竟卒于贬所。
《讲义》曰：秦桧之取三大将兵权也，刚中阿于桧曰：『前所共忧者，一日变为安平之道。庙堂不动声色，而三大将惟恐奉上兵籍之不先。彼曲士不通世务挟口以议败者，亦皆言塞意顺。』谓此非常之举，因为桧陈善后之策凡七事，非不忠于桧也。一旦积怒，贬死遐荒，将吏宾客无得免者，则世之附丽非人、以媒进取者，亦可以为商鉴矣。
    戊申，知普州王辅代还，言：『仁政必自经界始，尚恐蜀远，未闲指画。或有谬误，乞诫敕有司刻意奉行。』上曰：『四川道远，倘如辅所陈，则税愈不实矣。可令措置经界官觉察奏劾。』巳酉进呈，上曰：『州县官奉行如法，其推恩勿限员数，庶人人知劝。正经界、均税赋极为便民，推行之初，臣僚有肆异议图沮坏者。暨平江均税毕，纷纷之议始息。』
    夏四月己未，上曰：『治道民事为急，数十年来，吏习苟简，民受其弊。必令监司、守臣遵奉诏条，留意拊循，使民乐其生。』秦桧曰：『保正耆户长元立法，止令管烟火桥道。今承文书市物雇夫，以至县官之所私用，种种责办，革而去之，其利不减于经界。』上曰：『朕顷在河朔，亲见其弊。若县令不得人，民一充役即破产。能去此弊，极为便民。』庚申，诏御史、监司、守臣如前旨。丙寅，主管台州崇道观张邵言：『师臣桧有阴功隐德，世所未及知者。臣被旨出使敌军，有荣州团练使李子厚言：秦公曾为徽宗皇帝撰长书抵金帅尼雅满，引大义以譬晓谯责之，黏罕有惭色。桧耻自炫，不欲言于人，是以世不得知之。伏望宣付史馆。』上曰：『得此书，庶几不致暖昧。可付史馆。』戊辰，秦桧奏：『昨日蒙御前降到曹勋所藏臣向在北廷代徽宗作书藁，书中开陈，与今日事无一不合，因知讲和本出徽宗圣意。』上曰：『自顷用兵，朕知其必至于讲和。而后止在元帅府时，朕不知有身，但知有民，故惟和好是念。』桧曰：『此所以诞受天命。』上曰：『用兵盖不得已，岂可乐攻战?中国之有夷狄，犹阳之有阴，自古无殄灭之理。使可殄灭，秦皇、汉武为之矣。本朝真宗与契丹通和百有余年，民不知兵；神宗虽讲武练兵，实未尝用。朕自始至今，惟以和好为念，盖兼爱南北之民，以柔道御之也。』是日，日左右生青赤黄珥。太史局言：系是祥应，乞付史馆。从之。庚寅，张邵充敷文阁待制、提举江州太平兴国宫，制词略曰：『惟时秉节之臣，亲见特书之事。诵说贤宰，彭明尤切。』邵自北方还即被逐，闲居凡七年，乃上此奏焉。建康府言甘露降。是月，太白蚀月。
    五月壬午朔，诏汀、漳、泉三州且据见今耕种田土纽计顷亩，收纳二税，其未耕种田段，二税权行倚阁。时初行经界法于诸路，而剧盗何白旗扰汀、漳、泉三州，故有是旨。乙酉，户部员外郎周庄仲面对，请复蜡祭之礼。其礼东西方百神视感生帝，南北方视岳渎，皆以腊前一日祭之。丁未，王大宝知连州代还，言：『连、英、循、惠、新、恩六州，居民才数百，非商贩之地。月输免行钱，望更审量裁减。』上谓大臣曰：『守臣上殿，令以民事奏陈，遂得民间疾苦。所陈五六，得一可行，为利不细。』乃命本路漕司具合减数申省。
    六月丁巳，左迪功郎王庭珪特勒停，送辰州编管。胡铨之贬也，庭珪为衡州茶陵县丞，以诗送之，有曰：『疾儿不了公家事，男子要为天下奇。』铨乡人欧阳安永告之，以为谤讪朝政，庭珪遂坐贬。戊午，太师、尚书左仆射兼提举详定一司敕令秦桧上《吏部续降七司通用法》四百三十五卷。丙子，王普添差通判邵州，代范如圭也。二人尝官馆学，为秦桧所怒，终其身以郡倅处之。
    秋七月辛巳，杨惇知舒州代还，乞诫监司、守臣修水利。诏付户部。上曰：『平江堤堰不修，岁输米比旧亏十万斛。临安西湖，民间灌溉所资，其利不细，岁久亦填淤，宜悉令修治。』辛卯，秦桧以甘雨应祈，乞拜表称贺。上曰：『更五日不雨则伤稼，如浙东田高，得此雨极济，秋成可必。』主管台州崇道观许忻知邵州。忻以论事忤秦桧意，屏居临川，闲居少所宾接。学人陆九龄年尚少，忻一见，亟折辈行与深语，至是遂与之俱。九龄，金溪人。陆入郡学时，场屋无道程氏学者，九龄从故编得其说，独委心焉，因结茅舍旁讲习，兼晨夜不怠。如此者十余年。壬寅，右谏议大夫巫伋论镇江府见于民间科借苗米，追呼捶挞，不胜其扰，乞禁止其官吏，重赐黜责。癸卯，秦桧奏事毕，上曰：『巫伋言镇江预借事，不知何故，阙乏乃尔。可令监司经理，其守臣先罢。』时曾惇为秦桧所厚，骤用知镇江，至是才数月也。
    八月辛亥，敕令所言臣僚札子，乞详议民事一罪，欲乞并依见行条法施行。从之。自张浚当国，始议州县官缘民事致罪者，终身不许治民。行之数岁，论者数以不便为言，然终不能改。辛酉，宗正寺丞王葆面对，论役法。上令户部详其的确利害。本部乞女户无子及得解举人、太学生单丁，并免身役，即特旨及因恩免解人，听募人充役，官司毋得追正身。从之。
    九月癸巳，诏新通判汀州李璹特放罢，坐尝与新州编置人胡铨交结，为守臣张棣所劾也。戊申，上命绘秦桧像，自为赞曰：『维师益公，识量渊冲。尽辟异议，决策和戎。长乐温清，寰宇阜丰。永永相予，凌烟元功。』因出示群臣，藏于秘阁。
    冬十月癸丑，提举万寿观秦熺为郊祀礼奉使。渡江后，五使以祠官为之，盖自此始。己未，干办行在诸军粮料院王珏提举两浙西路常平茶盐公事。先是，秀州岁以钱给亭民煮盐，至十五年，积十九万七千余缗不给，亭民无以煮盐，诉于朝。上曰：『亭户宜恤，不则逃去，其害非细。可令户部究实。』于是用珏。珏至官逾年，尽偿所负，又开华亭、海盐河二百余里，盐滋得通流，其溢以溉田。经界之法行，甚害者三百六十九事，其七千二百二十七户尤为病，珏奏除之。珏，安石曾孙也。知新州张棣提举荊湖北路常平茶盐公事，以其再劾胡铨也。棣至官一日卒。时责授濠州团练使洪皓在英州，闽人祝詧为守。詧老矣，闻棣以巧中迁客取使节，欲效之，即捕皓家奴置狱中，酿成其罪。未及发而詧死，事乃解。降授文州刺史辛永宗特勒停，送肇庆府编管。永宗已尝立军功，给真俸。守臣吕稽中知永宗为秦桧所恶，劾其冒请全俸，当计以赃。稽中先以计取永宗所受御札送桧矣，永宗由是不能自明。诏支过请给，令稽中依条追理。稽中选郡僚之苛刻者，籍其家以偿欠，一簪不得留。庚午，知平江府王晌直秘阁、知建康府兼行宫留守司公事[7]。建康自置留守后以庶官为之，盖自晌始。
    十一月癸未，秘书省著作佐郎刘章面对，言：『元丰尝编郊庙奉祀礼文，乞命官为绍兴郊庙奉祀礼文，以续元丰之书。』上嘉纳之。壬辰，合祀天地于南郊。太史局令胡平奏帝座及三台星体明耀。礼毕，还御丽正门，建金鸡，赦天下。辛丑，尚书户部侍郎李椿年罢。椿年首陈经界之议，及是始毕。甲辰，诏诸郡行乡饮酒之礼以取士。先是，司农卿汤鹏举请对，论举人多冒贯求试。乞于未下科诏前，令州县籍定来岁当应举人名，预先引保，委无伪冒，然后许赴乡饮酒。若临时投状射保者，并不收试。事下礼部，至是乃颁行焉。丙午，上谓秦桧曰：『经界人户多诉不均，当与受理。若不受重税，将无以输纳。』
    十二月壬子，秘书省著作佐郎林机面对，言：『访闻有异意之人匿迹近地，窥伺朝廷，作为私史，以售其邪谋伪说。欲望密加搜索，严为禁绝。』甲寅，上谓秦桧曰：『此事不应有，宜行禁止，许人陈告，仍令州县觉察，监司按劾，御史台弹奏，并取旨优加赏罚。』于是李光之狱遂起。丁巳，金人杀其主亶，金主亮即位。戊午，知潭州刘昉乞更名旦，从之。丁丑，祠部员外郎胡宁、秘书省著作佐郎刘章并罢。章有士望，秦桧疑其不附己；而宁本因其父兄与桧厚，故召用之。至是，桧知宁兄致仕寅之贫，因其往建州省觐世母，遗以白金。寅报书曰：『愿公修政任贤，勿替初志，尊王攘狄，以开后功。』桧以为讥己，始怒之。寅尝游岳麓寺，大书壁间云：『是何南海之鳄鱼，来作长沙之鵩鸟。』于是帅臣刘旦方欲捃摭张浚诸人之罪，而且潮阳人也，亦大怒，复讼寅于桧。侍御史曹筠即奏宁兄弟阿附赵鼎。章居衢州，与鼎宾客交通，私相朋比。乃以章通判均州，而宁充夔州路安抚司参议。责授濠州团练副使解潜居南安军，至是疾剧。张九成往省之，谓曰：『太尉平日所怀，亦有不足者否?』潜泣曰：『平生惟仗忠义，誓与敌死，以雪国耻，而不肯议和，遂为秦公所斥。此心惟天知之！』九成曰：『无愧此心足矣，何必令人知?』潜曰：『闻此言，心中豁然矣。』即逝。九成壮之。时秦桧犹怒潜，故丧不得归，逮桧薨，乃听之。
    庚午绍兴二十年春正月丁亥，太师、尚书左仆射秦桧趋朝，有挟刃于道者，遮桧肩舆欲害之，伤大程官数人。一军校奋而前，与之敌，众夺其刃，遂擒送大理寺验治，则殿前司后军使臣施全也。自罢兵后，凡武臣陈乞差除恩赏，桧皆格之，积百千员，无一得者。客行朝饿且死者，岁不下数十。至是，全以所给微而累众，每牧马及招军，劳而有费，以此怨忿，遂潜携刃作过。壬辰，磔于市。自是，桧每出，则列五十兵，持长梃以自卫。甲午，普安郡王第三子惇为内率府副率。丙午，两浙转运判官曹泳言：『左承务郎李孟坚省记父光所作小史，语涉讥谤。』诏送大理寺。初，光在贬所，尝作私史，孟坚间为所亲新诸王宫大小学教授陆升之言之。升之讦其事，命泳究实申省，及是进呈。
    二月庚戌，军器监丞齐旦面对，乞春月禁民采捕。秦桧曰：『正为孳言之时。』上曰：『此系利害。』乃下之刑部。既而本部言：『春月在法不许采捕。若止科违令之罪，恐难禁止。今欲犯者杖八十。』从之。初，右朝请大夫路彬提点广西刑狱公事代还，言静江府、昭州夏税折帛钱最重于诸州。上令户部看详裁减。户部言：『二郡岁拨上供布九万二百八十一疋，欲于见纳价上三分减一，每疋折纳钱一千。』从之。上又曰：『昨令监司、守臣任满，并以民事奏。陈彬可除职名，与见阙监司，以示激劝。』丙辰，初作玉牒所。
    三月癸未，签书枢密院余尧辅参知政事。给事中、权直学士院巫伋签书枢密院事。戊子，观文殿学士、提举万寿观秦熺为特进，加大学士，充观使。丙申，诏责授建宁军节度副使、昌化军安置李光永不检举，右丞务郎李孟坚特除名，峡州编管。先是，孟坚以小史事系狱，至是狱成，故有是命。于是前后从官及朝士连坐者八人，徽猷阁直学士致仕胡寅坐与光通书，朋附交结，特落职。戊戌，上谓大臣曰：『近有人上书陈农田利害。农者天下之大本，可即施行。』是日，内降诏曰：『昨李椿年乞行经界，初欲去民十害，遂从其请。今闻浸失本意，可令户部逐路选委监司一员，逐一看详，应便于民者，依已经界施行；其乘谬反为民害事目，并日下改正，具申省部，日后以当否取旨黜陟，间遣御史前去察访。』庚子，诏巫伋兼权参知政事。壬寅，右正言章厦奏：『左承议郎致仕胡寅天资凶勃，敢为不义。寅非胡安国之子，不肯为亲母持服，此其不孝之大罪也。寅初傅会李纲，后又从赵鼎建明不通邻国之问。其视两宫播迁，如越人视秦人之肥瘠。后来梓宫即还，皇太后获就孝养，寅乃阴结异意之人，作为文记，以为今日仕进之人将赤族而不悟，此其不忠之大罪也。』诏寅责授果州团练副使、新州安置。乙巳，上书秦桧父故玉山县令敏学墓碑首曰『清德启庆之碑。』
    夏四月己未，起居舍人兼玉牒所检讨官王曮言：『本所见修玉牒，窃见靖康二年太师秦桧入状军前，乞存赵氏社稷，兼在军前与莫俦争辨，以全家保天族，并在中京代上皇作书，与国相建明和议，并已修入玉牒外，所有元降下推戴事迹，乞备录全文，关送国史日历所照应施行。』从之。洋州言真符县民宋仲昌妻一产三子[8]，本人姓符国号，生子之日，适值天申节，实皇帝绍隆景命、子孙众多之祥。诏付史馆。
    九月甲戌朔，上因言宣州米脚钱事，谓大臣曰：『此盖州县并缘为奸，不恤百姓。朕今日所以休兵讲好者，正以为民耳。若州县不知恤民，殊失朕意。』上又曰：『国家设常平仓，正为储蓄，以待水旱赈济。宜令有司以陈易新，不得妄有侵移。若临时措画，假贷积谷之家，徒为虚文，无实效也。』甲申，福建路安抚司主管机宜文字吴元美除名、容州编管。元美尝作《夏二子传》，其略云：『天以商代夏，是以伊尹相汤伐桀，而声其割剥之罪。当是时，清商飚起，义气播扬，劲风四扫，宇宙清廓。夏告终于鸣条，二子之族与小大少长，皆望风陨灭，殆无遗类，天下之民，始得安食酣寝，而鼓舞于清世矣。』夏二子，谓蝇、蚊也。其乡人进士郑炜得之，特以告本路提点刑狱公事、权福州孙汝翼。汝翼恶之，抵炜罪。炜怒，走行在，诉元美讥毁大臣秦桧，从尚书省下其章。元美家有潜光亭、商隐堂。炜上桧启曰：『亭号潜光，盖有心于党李；堂名商隐，实无意于事秦。』他皆类此。桧进呈，上曰：『元美撰造谤讪，至引伊尹相商伐桀事，其悖逆不道甚矣。可令有司究实取旨。』至是，法寺言元美指斥国家，讥毁大臣，法当死。上特宥之。汝翼已移知荆南府，亦降二官。元美竟卒于贬所。
    冬十月庚午，参知政事余尧弼、签书枢密院事巫伋请自今朝参退，依典故权赴太师秦桧府第聚议。从之。时桧以疾在告故也。
  </div>
  <div class="pagination">
   <a href="宋史全文_page28.html">
    上一页
   </a>
   <span>
    ...
   </span>
   <a href="宋史全文_page24.html">
    24
   </a>
   <a href="宋史全文_page25.html">
    25
   </a>
   <a href="宋史全文_page26.html">
    26
   </a>
   <a href="宋史全文_page27.html">
    27
   </a>
   <a href="宋史全文_page28.html">
    28
   </a>
   <span class="current-page">
    29
   </span>
   <a href="宋史全文_page30.html">
    30
   </a>
   <a href="宋史全文_page31.html">
    31
   </a>
   <a href="宋史全文_page32.html">
    32
   </a>
   <a href="宋史全文_page33.html">
    33
   </a>
   <a href="宋史全文_page34.html">
    34
   </a>
   <span>
    ...
   </span>
   <a href="宋史全文_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
