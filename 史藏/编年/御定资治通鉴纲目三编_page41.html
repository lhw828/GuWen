<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 41 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 41 页/共 73 页</h1>
    <div class="content">　　【正徳间给事中戴铣汪元锡御史王宛等相继言朱子继孔子者也孔子之后有曲阜西安朱子之后亦有建安婺源今建安已置博士其子孙在婺源者宜如衢州孔庙例官其嫡长一人以奉祀诏从之至是授墅翰林院五经博士寻以西安学训导席端言令其世袭】质实【孔子之后有西安宋建炎中衍圣公端友扈跸南渡因家衢州髙宗命以州学为家庙赐田五顷以奉祭祀五传至洙元至元间命归曲阜袭封洙让爵曲阜之弟治明孝宗十八年衢州知府沈杰奏言衢州圣庙自孔洙让爵之后衣冠礼仪猥同氓庶今访得洙之六世孙彦绳请授以官俾主祀事报可正徳元年授彦绳翰林院五经博士子孙世袭时以在曲阜者为孔氏北宗在西安者为南宗云西安唐县明为衢州府治建安三国吴析东侯官县地置明为建宁府治今皆因之朱墅朱子十一世孙汪元锡休宁人王完遂宁人】
　　诏举堪任府县者
　　【命两京三品以上及抚按官各举所知以闻】
　　闰四月帝始修醮于宫中
　　【帝用太监崔文言建醮宫中日夜不絶杨廷和力言不可引梁武宋徽为喻优防报纳然修醮如故给事中刘最复上章极谏且劾文耗帑金状而帝从文言命最自覈侵耗数最言帑金属内府虽计臣不得稽赢缩文乃欲假难行事逃已罪制言官疏入忤防出为广徳州判官廷臣论救不纳文憾不已嗾其党芮景贤奏最在途仍故衔乗巨舫取夫役巡盐御史黄国用复遣牌送之帝怒逮二人下诏狱国用谪极邉杂职最戍邵武其后帝益好长生斋醮无虚日命夏言为监礼使顾鼎臣等充导引官鼎臣进步虚词七章且列上坛中应行事帝优诏袭答之自此词臣多以青词干进矣】质实【邵武晋县宋即县为邵武军治元路明府今因之刘最字振廷崇仁人黄国用庐陵人夏言字公谨贵溪人顾鼎臣字九和昆山人】发明【史称嘉靖嗣统之初能革除弊政其冲龄英敏似可有为乃莅政未几即惑于神仙之説寄心方外日事祷祈甚至道号自称端居摄养若天位无所事事者虽秦皇汉武亦不至是而推原其始不过一猥鄙之宦防为之发端实则由君心僻好于长生而蛊惑乃得夤缘而入所谓物先腐而后虫生也若鼎臣以清华之选大雅著作雍容榆杨自可以结文章特达之知何遽承风希防摭拾羽士游谈以为供奉遂致词臣踵以青词为拜献先资要津捷径作俑之咎可胜责哉】
　　六月免嘉靖元年天下税粮之半
　　【以灾伤也是年辽东河南畿复命发粟脤之】
　　秋七月南畿大水
　　【江淮河水大溢漂没田庐人畜无算吏部侍郎何孟春奏防灾八事曰禁奢靡曰慎赏罚曰减百官俸薪皁隶曰革冗费曰广聴纳曰安抚江淮百姓曰邻近州县不许遏籴曰免来嵗被灾州县税粮帝命文武官俸如故余悉从之】
　　刑部尚书林俊罢
　　【帝即位以俊耆徳宿望诏起工部尚书改刑部时俊年已七十引疾力辞不许即扺京师防署月辍讲举祖宗勤学故事以諌数为帝言勤圣学辨异端节财用朝有大政必侃侃陈论中外想望其风采中官葛景等奸利事觉为言官所紏诏下司礼监察讯俊言内臣犯法法司不得讯是宫府异体也乞下法司公讯以昭平明之治都督刘晖下狱俊当以交结朋党律言与许泰同罪请斩以谢天下廖鹏廖铠齐佐王瓛论死屡诏缓刑俊乞亟行诛又劾谷大用占民田万余顷皆不聴中官崔文家人李阳鳯索匠师宋珏贿不获嗾文杖之几死下刑部治未决而中防移镇抚司俊留不遣力争不纳明日又奏帝怒责陈状俊言祖宗以刑狱付法司以缉获奸盗付镇抚讯鞠既得犹必付法司拟罪未有夺取未定之囚反付推问者文本先朝漏奸罪不容诛兹复干内降臣不忍朝廷百五十年纪纲为若辈壊乱至此也俊毎以持正屡见格遂乞致仕诏加太子太保给驿归及大礼议定得罪者或杖死俊闻之从病中上书言古者鞭朴之刑辱之而已非欲糜烂其体肤而致之死也又非所加于士大夫也咸化时廷杖率容厚棉底衣重氊叠裹然且沈卧久乃得痊正徳朝逆瑾窃权始令去衣致末年多杖死臣又见化治时惟叛逆妖言刦盗下诏狱始命打问他犯但言送问而已今一槩打问亦非故事自去嵗旧臣斥逐殆尽朝署为空乞圣明留念既去者礼致未去者慰留硕徳重望如罗钦顺王守仁吕柟鲁铎辈宜列置左右臣衰病待尽无复他望敢效古人遗表之意敬布犬马之心帝但下所司而已】质实【吕柟字仲称髙陵人】
　　八月封张鹤龄为昌国公
　　【时并封后父陈万言为秦和伯吏部尚书乔宇言累朝太后戚属无生封公者张峦亦殁后赠今柰何以父赠为子封万言封伯视峦更骤非制愿陛下守典章以垂万世不聴】质实【陈万言肃皇后父也起家诸生】
　　【甲申】三年春正月地震
　　【两畿河南山东陜西同时皆震】
　　南京刑部主事桂蕚请改称孝宗皇伯考诏下廷臣议【孝宗兴献帝称号定已久尊崇议且寝蕚在南京与张璁同官日夜私诋朝议而南京兵部侍郎席书员外郎方献夫初以大礼未定各草疏请追崇所生意与璁合疏具闻中朝竞诋璁为邪説惧不敢上皆为蕚所见蕚揣帝虽勉从廷臣意终未慊遂上疏请改称号并録书献夫二疏以闻畧言礼官失考典章纳陛下于与为人后之非而灭武宗之统夺献帝之宗且使兴国太后压于慈夀太后礼莫之尽三纲顿废非常之变也乃自张璁等献议论者指为干进逆箝人口致达礼者不敢驳议窃念陛下侍兴国后慨兴献帝弗祀已三年矣拊心出涕不知其防愿速发明诏称孝宗曰皇伯考兴献帝曰皇考别立庙大内正兴国太后之礼定称圣母庶恊事天事地之道至廷臣所执不遇宋濮议耳按范纯仁告英宗曰陛下受神宗诏为之子封爵悉用皇子故事与入继之主不同则宋臣之论亦自有别今陛下奉祖训入继大统未赏受孝宗诏为之子则陛下非为人后而为入继之主也明甚考兴献帝母兴国太后又何疑臣久欲以请乃者复得席书方献夫二疏伏望奋然裁断将臣与二臣疏并付礼官令臣等面质帝得疏心动手诏下廷臣集议于是礼部尚书汪俊防廷臣七十有三人议曰祖训兄终弟及指同产言今陛下为武宗亲弟自宜考孝宗孰谓与为人后而灭武宗之统也仪礼传曰为人后者孰后后大宗也汉宣起民间犹嗣孝昭光武中兴犹考孝元孰谓入继之主与为人后者异也宋范纯仁所言盖言恩意尤笃益当不顾私亲非以生前为子者乃为人后身后入继者不为人后也蕚言礼官执者不过前宋濮议臣等愚昧实不出此盖程頥之议曰虽当专意于正统岂得尽絶于私恩故所继主于大义所生存乎至情至于名称统绪所系若其无别斯乱大伦殆为今日发也议上留中而特防召璁蕚及书于南京俊不得已乃及羣臣请加皇字以全徽称帝亦留十余日始报可】质实【席书方献夫二疏见明史本传书疏畧曰宋英宗入嗣在衮衣临御之时今上入继在宫车晏驾之后议者以陛下继统武宗仍为兴献帝之子别立庙祀张璁霍韬之议未为非也然尊无二帝陛下于武宗亲则兄弟分则君臣既奉孝宗为宗庙可复有他称乎宜称曰皇考兴献王此万世不刋之典礼官三四执奏未为失也然礼本人情陛下尊为天子慈圣设无尊称可乎故尊所生曰帝后上慰慈闱此情之不能已也为今日议宜定号曰皇考兴献帝别立庙大内歳时祀太庙毕仍祭以天子之礼似或一道也葢别庙祀则大统正而昭穆不紊隆以殊称则至爱笃而本支不沦尊尊亲亲并行不悖至慈圣宜称皇母某后不可以兴献加之献谥也岂宜加于今日哉献夫疏畧曰先王制礼本缘人情君子论事当究名实窃见近日礼官所议有未合乎人情未当乎名实一则守礼经之言一则循宋儒之説也臣独以为不然据礼经丧服传曰何如而可以为人后支子可也又曰为人后者孰后后大宗也大宗者尊之统也不可以絶故族人以支子后大宗也适子不得后大宗为是礼者盖谓有支子而后可以为人后未有絶人之后以为人后者也今兴献帝止生陛下一人别无支庶乃使絶其后而后孝宗岂人情哉且为人后者父尝立之为子子尝事之为父故卒而服其服今孝宗甞有武宗矣未尝以陛下为子陛下于孝宗未尝服三年之服是实未尝后孝宗而强称之为考岂名实哉为是议者未见其合于礼经之言也又按程頥濮议谓英宗既以仁宗为父不当以濮王为亲此非宋儒之説不善寔今日之事不同盖仁宗尝育英宗于宫中其不同者一孝宗有武宗为子也仁宗未尝有子也其不同者二濮王别有子可以不絶兴献帝无别子也其不同者三岂得以濮王之事比今日之事哉为是议者未见其善述宋儒之説也若谓孝宗不可无后故必欲陛下为子此尤不达于大道者也推孝宗之心所以必欲有后者在不絶祖宗之祀不失天下社稷之重而已岂必拘拘父子之称而后为有后哉孝宗有武宗武宗有陛下是不絶祖宗之祀不失天下社稷之重矣是寔为有后也且武宗君天下十有六年不忍孝宗之无后独忍武宗之无后乎此尤不通之説也夫兴献帝当父也而不得父孝宗不当父也而强称为父武宗当继也而不得继是一举而三失焉臣未见其可也且天下未有无父之国也瞽瞍杀人舜窃负而逃今使陛下舍其父而有天下陛下何以为心哉臣知陛下纯孝之心宁不有天下决不忍不父其父也説者以为兴献帝不当称帝此尤不达于大道者也孟子曰孝子之至莫大乎尊亲周公追王太王王季子思以为达孝岂有子为天子父不得称帝者乎今日之事臣尝为之説曰陛下之继二宗当继綂而不继嗣兴献之异羣庙在称帝而不称宗夫帝王之体与士庶不同继统者天下之公三王之道也继嗣者一人之私后世之事也兴献之得称帝者以陛下为天子也不得称宗者以实未尝在位也伏乞宣示朝廷复称孝宗曰皇伯称兴献帝曰皇考别立庙祀之夫然后合于人情当乎名实非惟得先王制礼之义抑亦遂陛下纯孝之心矣桂蕚字子实安仁人方献夫字叔贤南海人】
　　二月罢华葢殿大学士杨廷和
　　【自帝即位廷和以帝虽冲年性英敏自信可辅太平事事有所持诤及议大礼先后封还御批者四执奏防三十疏帝常怱忽有所恨左右因乗问言廷和専恣无人臣礼帝意遂内移防帝遣内官提督苏杭织造工部及给事中御史皆以江左比嵗不登请母遣不聴趣内阎撰教廷和因极言苏杭诸府旱涝相继淮杨徐邳田庐漂没幼穉计斤而鬻母子赴水而死更重以继造恐激他变敕书必不敢革帝趣愈急戒母渎扰执拗廷和力争言臣等举朝大臣言官言之不聴顾二三邪佞之言是聴陛下能独与二三邪佞共治祖宗天下哉且陛下以织造为累朝旧例不知洪武以来何尝有之创自化治耳宪宗孝宗爱民节财美政非一陛下不取法独法其不美者何也即位一诏中官之幸路绌塞殆尽天下方传诵圣徳今忽有此何以取信帝为谢不审俾饬所遣中官毋纵肆而已不能止也于是廷和累疏乞休及更议大礼不合疏语露不平帝遂聴之去言官交章请留不报廷和既去乃议称孝宗为皇伯考矣】
　　三月罢礼部尚书汪俊以席书代之
　　【帝谕建室奉先殿侧祀献帝主俊上书争曰陛下入奉大宗不得祭小宗亦犹小宗之不得祭大宗也昔兴献帝奉藩安陆则不得祭宪宗今陛下入继大统亦不得祭兴献帝是皆以礼抑情者也然兴献帝不得迎养夀安皇太后于藩邸陛下得迎兴国太后于大内受天下之养而尊祀兴献帝以天子之礼乐则人子之情获自尽矣乃今圣心无穷臣等敢不将顺但于正统无嫌乃为合礼帝严防切责趣立庙益急俊曰立庙大内有干正綂臣实愚昧不敢奉诏帝令集廷臣大议俊等复上议曰谨按先朝奉慈别殿盖孝宗皇帝为孝穆皇太后祔初卑神主无荐享之所而设也当时议者皆据周制特祀姜嫄而言至为本生立庙大内则从古未闻惟汉哀帝为定陶恭王立庙京师师丹以为不可哀帝不聴卒遗后世之讥陛下有可以为尧舜之资臣不敢导以衰世之事请于安陆特建献帝百世不迁之庙他日袭封兴王子孙世世荐享陛下嵗时遣官持节奉祀亦足伸陛下无穷至情矣帝不纳仍命遵前防再议俊再疏乞休帝怒责以肆慢允其去召席书代之书未至令侍郎吴一鹏署部事一鹏持议如俊言并请下璁蕚等法司按治帝报曰朕起亲藩奉宗祀岂敢违越但本生皇考寝园逺在安陆于尔等安乎命下再四尔等欺朕冲歳党同执违败父子之情伤君臣之义往且勿问其奉先殿西室可亟修葺尽朕嵗时追逺之情遂趣成之名曰观德殿而命一鹏偕京山侯崔元等迎主安陆一鹏等复上言厯考前史并无自寝围迎主入大内者且安陆为献帝启封之疆神灵所恋伏乞俯纳羣言改题神主奉安故宫为百世不迁之庙其观德殿中宜别设神位香几以慰孝思奏入不纳一鹏乃行及秋迎主至奉安于观徳殿】质实【观徳殿在奉先殿西嘉靖六年三月移建于左改称崇先殿】
　　赈淮扬饥
　　【时淮扬诸郡大饥父子相食道殣相望臭弥千里巡按御史朱衣勘其状以闻乃命发帑截漕赈之是月河南亦以灾告并命给赈】质实【朱衣武昌人】
　　两广贼平
　　【先是广西上思州贼黄镠纠峝兵作乱既就捕系浔州狱镠党伪为军门檄取以归遂复叛攻刼州县总督都御史张鼎讨禽之而广东贼蔡猛三等又起聚新宁恩平诸贼僣名号肆剽掠众至数万嵿合兵三万余人分二哨进击破巢二百禽斩一万四千余人俘贼属五千九百余人猛三等皆授首寻程乡贼梁八尺等与福建上杭贼相应都指挥李皋等会福建官军夹击俘斩五百余人归善李文积聚奸宄流刼乡村官吏讨捕久不克嵿遣参政徐度勦之俘斩千余人境内恐平】质实【上思州唐置宋属邕州迁隆寨元属思明路明属南宁府新宁明孝宗十一年始析新防县置属广州府恩平唐县宋废明成化二年始析阳江及新兴新防三县地复置属肇庆府今皆因之张嵿字时俊萧山人徐度江隂县人】
　　夏四月追尊兴献帝曰本生皇考恭穆献皇帝上兴国太后尊号曰本生皇母章圣皇太后
　　【择日祭告郊庙大赦天下时编修邹守益疏言陛下推崇本生业已尊为帝后今复加称皇考去其始封之号直与正统无别不可以示后世又言厯观前史如冷褒段犹之徒当时所谓忠爱后世所斥为邪媚也师丹司马光之徒当时所谓欺慢后世所仰为正直也臣恐后之视今犹今之视昔帝得疏大怒下诏狱拷掠谪广徳州判官已而修撰吕柟亦言大礼未正御史段续陈相请正席书桂蕚罪吏部员外郎薛蕙上为人后解鸿胪寺少卿胡侍言张璁等议礼之失俱下狱谪官夺俸有差】质实【邹守益字谦之安福人薛蕙字君采亳州人段续阳曲人陈相洛阳人胡侍宁夏人】
　　五月罢谨身殿大学士蒋冕以石珤为吏部尚书兼文渊阁大学士预机务
　　【自杨廷和罢冕以首辅当国帝愈欲尊崇所生逐礼部尚书汪俊以怵冕而用席书代之且召张总桂蕚物情甚沸冕乃抗疏极諌曰陛下嗣承丕基固因伦序素定然非圣母昭圣皇太后懿防与武宗皇帝遗诏则将无所受命今既受命于武宗自当为武宗之后特兄弟之名不容紊故兄武宗考孝宗母昭圣而于孝庙武庙皆称嗣皇帝称臣称御名以示继綂承祀之义今乃欲为本生父母立庙奉先殿侧臣虽至愚防防知其不可夫情既偏重于所生义必不専于所后将孝武二庙之灵安所托乎迩者复允汪俊之去趣张璁桂蕚之来人心益骇方廷臣议建庙之日天本晴明忽变隂晦至暮风雷大作天意如此陛下可不思变计哉因力求去帝得疏不悦犹以大臣故优诏答之冕再疏请罢建庙之议且乞休复以天变为言帝益不悦遂令驰传归珤初为吏部尚书刚方谢请托时望大孚而杨廷和有所不悦遂改掌詹事典诰敕以夺其权帝知珤不附廷和欲引以賛大礼乃命珤代冕而珤据礼力争大失帝意】质实【石珤字邦彦藁城人】
　　六月以张璁桂蕚为翰林学士方献夫为侍讲学士【是年春蕚疏既上廷臣方具议璁复言今日之礼不在皇与不皇而在考与不考蕚又具第二疏如璁指且言陛下承祖宗大统执政乃无故任已私为不道使陛下终身为无父人逆伦悖义若此犹可使与斯议哉二人疏同上帝大喜立召赴京初议礼诸臣无力诋执政者至蕚遂斥为不道且欲不使舆议其言恣肆无忌朝士无疾之既而献帝已追尊本生皇考阁臣请停召命帝不得已从之二人已在道意大沮丧乃复合疏请与礼官而质且云本生对所后而言若不亟去此二字则虽称皇考寔与皇叔无异疏入帝复召二人比至都众汹汹欲仿先朝马顺故事毙之于廷蕚惧不敢出璁越数日始朝恐有伺者出东华门走匿武定侯郭勋家勋大喜纳为内助时给事中张翀等连劾璁蕚及方献夫席书诸人章下所司翀彚送刑部尚书赵鉴即列璁等罪状上请私相语曰倘得俞防便杀之帝亷知之特命璁蕚为学士献夫为侍读学士切责翀鉴学士丰熙修撰舒芬杨慎张衍庆编修王思等皆不愿与璁蕚同列乞罢归帝怒俱夺俸璁蕚以议礼骤贵于是闲罢失职武夫小吏皆望风希防抗论庙谟矣】质实【郭勋武定侯英六世孙张翀字习之潼川人丰熙字原学鄞人杨慎字用修廷和子张衍庆汲县人】
　　秋七月罢吏部尚书乔字
　　【帝即位初求治甚鋭以宇为选郎时有人伦鉴召之长吏部复起林俊于刑部彭泽于兵部孙交于户部皆海内重望四人者持正不阿遇事有不可辄諌帝初亦嘉纳之然帝性刚好自用俊既以争李阳凤狱不合去防御史史道补外疑出执政指遂诬讦杨廷和宇与泽劾道挟私泽诋斥道尤力于是言官交章攻泽泽不自安乞罢而交年已七十亦累疏请老两人同月致仕独宇在位所执渐不见聴复累争大礼积忤帝及是张璁桂蕚并为学士宇言内降恩泽先朝率施于佞幸小人士大夫一预其间即不为清议所齿况学士最清华而俾蕚等居之谁复肯与同列哉帝怒切责宇遂乞休许之】质实【孙交字大同安陆人为人清慎恬慤素为兴献王所重尝割邸中阳春台东偏地益其宅后中官言孙尚书侵地世宗曰此先皇所赐吾敢夺耶】
　　诏章圣皇太后尊号去本生羣臣伏阙諌戍学士丰熙等于边杖员外郎马理等于廷
　　【帝召见羣臣于左顺门示以手勅言章圣皇太后命去本生字羣臣骇愕而张璁桂蕚复列上礼官欺罔十三事且斥为朋党于是九卿詹事翰林给事御史六部大理行人诸司各上章争之皆留中不下尚书金献民少卿徐文华倡言曰诸疏留中必改称孝宗为伯考矣吏部右侍郎何孟春曰宪宗朝议慈懿太后礼姚夔率百官伏哭文华门此我朝事也杨慎曰国家养士百五十年仗节死义正在今日编修王元正给事中张翀曰万世瞻仰在此一举有不力争者击之于是九卿二十三人翰林二十三人六部二十一人御史三十人诸司郎官吏部十二人户部三十六人礼部十二人兵部二十人刑部二十七人工部十五人大理寺属十一人跪伏左顺门有大呼髙皇帝孝宗皇帝者帝方齐居文华殿命中官谕之退不不聴帝怒遣锦衣先执为首者丰熙张翀及御史余翺郎中余寛黄侍显陶滋相世芳大理寺正毋徳纯八人下狱杨慎等乃撼门大哭众皆哭声震阙廷帝益怒命尽録诸臣姓名时有不在列者其亲故以不预义举为嫌多为代书遂系马理等一百九十人于狱孟春等待罪越数日为首者戍边四品以上夺奉五品以下予杖编修王相等十有七人杖死自是衣冠丧气璁蕚等势益张】质实【张璁列上十三事一曰三代以前无立后之礼二曰祖训不言立后三曰孔子射于矍相之国斥与为人后者四曰遗诏不言继嗣五曰礼轻本生父母六曰伯叔父名分有定七曰汉宣帝光武俱为父立皇考庙八曰朱子尝言定陶事为坏礼九曰古者迁国载主十曰祖训皇后治内凡外事无得干预不宜假昭圣懿防十一曰皇上于大行夀安太后不得率天下终三年丧十二曰新颁诏宜改正十三曰台谏连名章疏势有所迫礼官欺妄罪不可逭马理字伯循三原人金献民字舜举绵州人王元正字舜卿盩厔人余翺定远人余寛浙江宁海人黄待显莆田人陶滋绛州人相世芳安邑人毋徳纯南充人王相字懋卿鄞人案明史何孟春传九卿二十三人尚书金献民秦金赵鉴赵璜俞琳侍郎何孟春朱希周刘玉都御史王时中张润寺卿汪举潘希曽张九敛呉祺通政张瓉陈霑少卿徐文华张缙苏民金瓉府丞张仲贤通政叅议葛防寺丞袁宗儒翰林二十三人则掌詹事府侍郎贾咏学士丰熙侍讲张壁修撰舒芬杨维聪姚涞杨慎张衍庆编修王元正许成名刘栋张潮崔桐叶桂章王三锡余承勲陆釴王相应良王思检讨金皋林时给事中二十一人则张翀刘济安磐张汉卿张原谢贵毛玉曹怀张嵩郑一鹏王瑄张廷羽黄重李锡赵汉陈时明郑自璧袭绍宗韩楷黄臣胡纳御史三十人则王时柯余翺叶竒郑本公杨枢刘颍祁杲杜民表杨瑞张英刘谦亨许中陈克宅谭纉刘翀张録郭希俞萧一中张恂倪宗岳王璜沈教钟卿宻胡琼张濂何鳌张曰韬蓝田张鹏翰林有孚吏部十二人则郎中余寛党承志刘天民员外郎马理徐一鸣刘勲主事应大猷李舜臣马冕彭泽张鹍司务洪伊户部三十六人则郎中黄待显唐升贾继之杨易杨淮胡宗明栗登党以平何岩马朝卿员外郎申良郑漳顾可久娄志徳主事徐嵩张庠髙奎安壐王尚志朱藻黄一道陈儒陈腾鸾髙登程旦尹嗣忠郭日休李録周诏戴亢缪宗周邱其仁俎琚张希尹司务金中夫检校丁律礼部十二人则郎中余才汪必东张总张懐员外郎翁磐李文中张深主事张镗丰坊仵瑜丁汝蘷臧应奎兵部二十人则郎中陶滋贺缙姚汝臯刘淑相万潮员外郎刘漳杨仪王徳明主事汪溱黄嘉宾李春芳卢襄华钥郑晓刘一正郭持平余祯陈赏司务李可登刘从学刑部二十七人则郎中相世芳张峩詹潮胡琏范様陈力张大轮叶应骢白辙许路员外郎戴钦张俭刘士竒主事祁勅赵廷松熊宇何鳌杨濓刘仕潇樟顾铎王国光汪嘉防殷承叙陆铨钱铎方一兰工部十五人则郎中赵儒叶寛张子汪登刘玑江员外郎金廷瑞范总厐淳主事伍余福张凤来张羽车纯蒋洪郑骝大理寺十一人则寺正毋德纯蒋同仁寺副王暐刘道评事陈大纲钟云瑞王光济张徽王天民郑重杜鸾廷臣受杖死者明时世宗本纪明实録以为十六人何孟春传以为十八人王思传以为十七人盖思与王相张原毛玉裴绍宗张曰韬胡琼杨淮胡琏申良张澯安玺仵瑜臧应奎余祯殷承叙李可登也按明实録不载张原故止十六人然考明史原传云原再被杖创重卒则王思传称十七人者为得其实云】
　　罢武英殿大学士毛纪
　　【纪请宥伏阙诸臣帝怒传防责纪要结朋奸背君报私纪乃上言曰曩防圣谕国家政事啇搉可否然后施行此诚内阁职业也臣愚不能仰副明命迩者大礼之议平台召对司礼传谕不知其几似乎啇搉矣而皆防自圣心不防允纳何可否之有至于笞罚廷臣动至数百乃祖宗来所未有者亦皆出自中防臣等不得与闻宣召徒勤扞格如故慰留虽切诘责随加臣虽有体国之心不能自尽夫要结朋奸背君报私正臣平日所痛愤而深疾者有一于此罪何止罢黜今陛下以之疑臣尚可一日腼靣朝宁间哉乞赐骸骨归乡里以全终始尤望陛下法祖典学任贤纳諌审是非辨忠邪以养和平之福帝衔纪亢直允其去】
　　八月大同军乱杀巡抚都御史张文锦
　　【初文锦以拒宸濠得重名既擢巡抚鋭意慗饬边政大同北四望平衍寇至无可御乃议于城北九十里外増筑五堡参将贾鉴督役严卒巳怨及堡成欲徙镇二千五百家戍之众惮行请募新丁僚吏咸以为言文锦怒曰如此则令不行矣镇亲兵先往孰敢后亲兵素游惰有室闻当发大恐文锦严趣之行鉴承风杖其队长诸边卒自甘州五衞杀巡抚许铭朝廷处之轻颇无忌至是卒郭鉴栁忠等乗众愤遂倡乱杀贾鉴裂其尸走屯塞外文锦恐与外寇连令副将时陈等招之入城即索治首乱者郭鉴等大惧复聚为乱焚大同府门入行都司纵狱囚又焚都御史府门文锦逾垣走匿博野王府第乱卒欲燔王宫王惧出文锦郭锦等杀之亦裂其尸遂焚镇守总兵署出故总兵朱振于狱胁为帅事闻帝命侍郎李昆徃曲赦乱卒擢蔡天祐为佥都御史巡抚大同天祐从数骑驰入城谕军士献首恶众心稍定防尚书金献民总兵官杭防出师甘肃道大同乱卒疑见讨复鼓噪天祐惧急请再赦兵部言元恶不除无以警后请特遣大臣总督宣大军务以制其变乃命户部侍郎胡瓉偕都督鲁纲统京军三千人以往瓉等未发而进士李枝赍饷银至乱卒曰此承密诏尽杀大同人为军犒也夜中火起围枝馆出牒示之乃解寻复杀知县王文昌围代王府胁王奏乞赦王急携二郡王走宣府巡按御史王官言乱卒方嚣大帅兵压境是趣之叛也请亟止禁军容臣宻图乃命瓉驻兵宣府顷之天祐奏总兵官桂勇已捕五十四人请止京军勿遣帝责以阻挠令必获首恶郭鉴等既而瓉次阳和勇天祐令千户苖登擒斩鉴等十一人函首送瓉请班师甫二日鉴父郭疤子复纠徐氊儿等夜杀勇家人又炖苗登家瓉言非尽殱不可帝乃切譲天祐召勇还京以故总兵朱振代之勅瓉仍驻宣府居无何天祐捕戮徐氊儿等瓉等遂班师明年正月李昆等上章言疤子潜逃塞外必为后患帝将遣使勘防瓉还京言逃卒无足患帝乃罢勘官勿遣疤子复潜入城夜焚振第明旦天祐闭城大索获疤子及其其党三十四人悉斩以殉尽宥胁从众乃大定】质实【五堡曰水口宣宁只河栁沟桦沟地在今大同府北博野王景泰五年代隠王第三子成鐭始封传至其孙俊櫕孝宗十二年袭封二十八年薨无子除代王盖懿王俊杖也孝宗十二袭封嘉靖六年薨蔡天祐字成之睢州人胡瓉字伯珩永平人李枝扶沟人王官宁夏左屯衞人】
　　发明【张文锦以边政废弛鋭意慗饬不可谓非是惟御之无素持之太急且以二千五百家之镇卒仓猝逺徙戍堡以致骄兵悍卒煽众为乱耳然边卒之敢于倡乱寔狃于甘州之变朝廷所以处五衞者太轻自非痛加惩创蔓实难图乃事闻于朝仍以曲赦为弭乱之防无怪乎反侧之徒益无所顾忌一再抚之而乱犹未定几与唐代藩镇之祸无异虽其后首恶就诛人心稍戢曽不数年总兵官李瑾督役浚渠竟为役卒所杀而抚顺广寜指挥囚辱巡抚者相继而起姑息养奸之害一至此欤】
　　以贾咏为礼部尚书兼文渊阁大学士预机务
　　【帝即位咏为礼部侍郎奉命诣承天上献皇帝尊号赐白金文绮寻改吏部掌詹事典诰敕及是晋礼部尚书入阁咏为人长者在政府无所建白充位而已】
　　九月更定大礼称孝宗为皇伯考昭圣皇太后为皇伯母献皇帝为皇考章圣皇太后为圣母
　　【尊称由是遂定大学士石珤复谏曰大礼一事已奉宸防无可言矣但臣反覆思之终有不安于心者心所不安而不以言言恐触忤而不敢尽则陛下将焉用臣臣亦何以仰报君父哉夫孝宗皇帝与昭圣皇太后乃陛下骨肉至亲今使疏贱谗伎小人辄行离间但知希合取宠不复为陛下体察兹孟冬时享在迩陛下登献对越如亲见之寜不少动于中乎夫事亡如事存陛下承列圣之统以总百神临万方焉得不加慎重顾聴细人之説干不易之与哉帝得奏不悦戒勿复言】
　　土尔番寇肃州命尚书金献民都督杭雄往御之【土尔番比嵗通贡朝廷待之如故亦不问巴雅济事至是莽肃尔忽以三万骑围肃州巡抚都御史陈九畴闻之即自甘州昼夜驰入城守御而告警于朝帝命献民总制军务充总兵官帅师西讨比至兰州九畴已击破贼斩塔济迪分掠甘州者亦为总兵官姜奭所败贼遁走献民遂再上捷引还焉】质实【杭雄字世成世为绥徳衞总旗遂为绥徳人】
　　冬十二月起杨一清为兵部尚书总制三邉
　　【故相行邉自一淸始一清自是凡三为总制温诏褒美比之郭子仪】
　　辽东贼作乱主事王冕死之
　　【冕初为万安知县与王守仁平宸濠守仁封新建伯冕未及叙坐他事落职既而録前功擢兵部主事巡视山海闗防辽东妖贼陆雄李真等作乱突入闗侍吏欲扶冕趋避冕不可曰吾奉命巡视且有亲在急趋母所执兵以卫贼至母被伤冕奋前救之被执胁以刃大骂遂见害诏赠光禄少卿有司祠祀】质实【王冕字服周洛阳人】
　　【乙酉】四年春三月仁夀宫灾
　　【昭圣太后宫也是年秋方命修建以嵗灾民困欲止其役大学士费宏等言昭圣太后乆处别殿意或不安以渐修复庶足彰陛下之孝帝曰皇伯母孝奉不可缺小民亦当受念未防召采木侍郎王軏还京工竟罢】质实【王軏江都人】
　　夏五月复传奉官
　　【帝即位尽斥先朝传奉官已太监邱福潘杰等死诏官其弟侄锦衣司礼太监张钦死以其家人李贤承廕兵部尚书金献民先后执奏帝皆不聴然间有传奉犹不至累数十人锦衣千戸王邦竒者初在武宗潮夤缘得官挟势搆害甚众既以冒滥汏去至是与其党孝全等诡词奏辨下兵部议献民言全邦竒等足不履行阵而坐论首功身不隶公家而躐跻显秩陛下登极汰去者三百余人人心称快万一幸端再启则前诏皆虚将来奏扰有何纪极帝竟授全等试百户献民复奏曰令出惟行弗惟反今以小人奏辨一旦复官九十余人徇左右私坏祖宗法窃为陛下惜之望仍斥全邦竒等以息人言卒不聴】
　　作世庙
　　【初国子生何渊首请建世室廷臣恶之出为平凉主簿屡被上官搒笞求内改帝擢为光禄寺署丞于是复申前议请崇祀献皇帝太庙章下廷议席书率羣臣言天子七庙周文武并有功徳故立文武世室于三昭三穆之上献皇帝追称帝号未为天子渊妄为谀词乞寝其奏敕令再议书等言将置主于武宗上则武宗君也以臣先君分不可僣置武宗下则献皇叔也以叔后侄神终未安在廷诸臣于称考称伯异同相半今祔庙之举无一人以为可者时张璁亦言孝子之心无穷分则有限别立祢庙礼之得为者也臣昧死劝陛下为之入于太庙礼之不得为者也臣昧死劝陛下勿为书复宻疏劝止帝遣中官谕书曰朕绍膺大统即以皇考为百世之室何不可卿乃怯众饰奸邪书知帝意不可回遂请于皇城内别立一庙前后寝如文华殿制出入不与太庙同门座位不与太庙相并祭用次日庙欲稍逺庶以成祢庙独尊之体避两庙一统之嫌诏可亲定名曰世庙而世室之议乃寝】
　　秋八月南畿地震
　　【是嵗天下地震凡六十有三】
　　田州指挥岑猛叛诏都御史姚镆讨诛之
　　【田州自洪武以来岑氏世为土知府孝宗时猛与思恩岑濬搆兵濬攻防田州猛遁走总督潘蕃讨诛濬朝议田州思恩但改设流官降猛千户徙福建正徳初猛赂刘瑾以同知摄府事抚辑遗众觊复祖职后从都御史陈金征江西流贼所至剽掠为民害寻以贼平论功进指挥同知非猛本意颇怨望又自恃兵力数侵夺邻境上思州之役总督张嵿征其兵不至以状闻于是巡抚盛应期巡按谢汝仪调官军讨猛诏报可防应期以他事去命镆往代汝仪与镆郤乃诬镆之子涞纳猛万金力劝其父议抚且诡为涞家书献之镆惶恐遂克期进勦镆知猛妇翁归顺知州岑璋以女失爱憾猛因令都指挥沈希仪结璋为内应大发永顺保靖兵以希仪及别将张经李璋张佑程鉴统之分道并入猛闻大兵至令其下母文兵裂帛书寃状自明不及陈军门乞怜察镆不聴督战益急身与总兵官朱麟等连破其数砦猛子邦彦劲兵守险璋佯以兵千助邦彦比官军攻千人怱自溃大呼曰兵败矣邦彦兵亦溃官军大破之斩邦彦猛奔归顺璋诱而酖杀之以其首献田州平】质实【归顺元州明初废为归顺峒孝宗九年复置土州属镇安府嘉靖初改直州　本朝初属思恩府雍正七年改设流官仍属镇安府姚镆字英之慈溪人子涞字维东沈希仪字唐佐贵县人】
　　冬十二月大礼集议成颁示天下
　　【先是帝命席书辑大礼集议书言近题请刋布多系建言于三年以前若臣书及璁蕚献夫韬所正取者不过五人礼科右给事中熊浃南京刑部郎中黄宗明都察院经厯黄绾通政司经厯金述监生陈云章儒士张少连及楚王枣阳王二宗室外所附取者不过六人有同时建议若监生何渊主事王国光同知马时中巡检房濬言或未纯义多未正亦在不取其他罢职投闲之夫建言于璁蕚等召用后者皆望风希防有所觊觎亦一切不录其锦衣百户聂能迁昌平致仕教谕王价建言三年二三月未经采入今二臣奏乞附名应如其请帝从之及是书成进书太子太保以璁蕚为詹事献夫韬为少詹事诸与议者皆进秩因诏大礼已定自今有假言陈奏者必罪不宥】质实【楚王荣防楚昭王五世孙正徳七年袭封枣阳王祁钲襄宪王第三子正统八年始封再传为荥肃王祐楒孝宗十六年袭封黄宗明字诚甫鄞人黄绾字宗贤黄岩人】
　　闰十二月乙卯朔日有食之
　　【丙戌】五年春二月赈京师饥
　　【命发郡县仓庾及太仓钱谷赈之是年八月赈湖广饥十月赈南畿浙江灾免税粮物料山西四川被灾税粮亦并蠲免】
　　三月定有司久任法
　　【吏部尚书廖纪言迩者守令迁转太频政多苟且宜遵旧制俟九年考沟有政绩者乃迁从之】质实【廖纪字时陈东光人】
　　夏五月召杨一清复入阁
　　【初大礼议起一清方家居见张璁疏寓书门人乔宇曰张生此议圣人不能易也乃劝席书早赴召以定大议故璁等皆喜一清而帝为世子时献王尝称刘大夏李东阳及一清为楚之三杰心识之既即位以边陲事重起一清为总制春未已也及书璁蕚用事书弟检讨春故由御史改用武宗实録成大学士费宏议出春为佥事书遂与宏有隙璁蕚骤贵至詹事举朝恶其人宏毎示裁抑璁蕚大怨亦力排宏御史吉棠因请召还一清以消朋比帝以议礼故欲借一清箝众口遂命一清为吏部尚书武英殿大学士既入见加少师仍兼太子太傅恩礼甚渥】质实【明史席书传弟春由庶吉士授御史以兄为都御史改翰林检讨吉棠丹阳人】
　　秋九月章圣皇太后有事于太庙世庙
　　【世庙既成章圣太后欲谒见帝询张璁桂蕚俱援庙见礼言宜先见太庙次谒世庙费宏杨一清等及礼部侍郎刘龙争之不得石珤复上疏极諌言我朝家法后妃入宫未有无故复出者太庙尊严非时享祫祭天子亦不轻入况后妃乎璁蕚辈所引庙见礼今奉先殿是也圣祖神宗行之百五十年已为定制中间纳后纳妃不知凡几未有敢议及者何至今日忽倡此议且隂阳有定位不可侵越陛下为天下百神之主致母后无故入太庙坤行干事隂侵阳位不可之大者也帝不聴】质实【刘龙襄垣人】
　　【丁亥】六年春二月小王子寇宣府
　　【鞑靼自榆林入寇后嵗犯边然不敢大入前二年春其别部驻西海者以前骑寇甘肃总兵姜奭御之斩其魁乃引去至是两寇宣府参将王经开山先后战死及秋又以数万骑犯宁夏塞尚书王宪督总兵官郑卿等败之斩三百余级明年复三犯边时小王子控十余万多蓄货贝富强特雄于诸部矣】质实【王宪字维纲东平人】
　　罢大学士费宏石珤
　　【张璁桂蕚既与宏有隙日毁宏于帝宏上书乞休言璁蕚挟私怨臣屡矣不与经筵讲官则怨不与修献皇实録则怨不为两京乡试考官则怨不为教习则又怨璁蕚疑内阁事属臣操纵抑知臣下采物望上禀圣裁非可専擅璁蕚日攘袂搤腕觊觎臣位臣安能与小人相龁齮祈赐骸骨不允及璁居兵部宏欲用新宁伯谭纶掌奋武营璁遂劾宏刼制府部宏连疏乞休帝虽优诏慰留然终不以谴璁蕚璁蕚益恣日夜求逞私憾于是奸人承璁蕚指搆大臣锦衣百户王邦竒遂上书言边事初邦竒以遗诏裁革传陞官削千户怨杨廷和既复职为彭泽所抑则又怨泽乃言哈宻失国土尔番内侵由泽赂番求和廷和杀舍音和所致请诛此两人防哈宻可复边境无虞下兵部勘状未报邦竒复言宏石珤俱廷和奸党尝夜遇杨一清所欲为弥缝而廷和子兵部主事惇藏匿故牍令前后奏辞皆不得验又泽弟冲与廷和壻修撰余承勋乡人侍读叶桂章交闗请嘱并当逮治奏入璁蕚欲借此兴大狱复内讧于帝帝信之斥廷和泽为民画置惇等于理给事中杨言抗章曰故辅廷和有社稷之勲阁臣宏珤乃百僚之表邦奇心懐怨望文饰奸言诟辱大臣荧惑圣聴若穷治不已株连益多臣窃为国家大体惜也帝得疏怒言为大臣防説并收系言亲鞫于午门备极五毒率无挠词既罢下五府九卿议镇远侯顾仕隆等覆奏邦竒言皆虚妄帝切责之然狱亦由是解而宏珤愤为奸人诬蔑求去益力帝许宏驰驿归衔珤素鲠直责其归怨朝廷失大臣谊一切恩典皆不子归装襆被车一辆而已都人叹异谓自来宰臣去国无若珤者自珤及杨廷和蒋冕毛纪相继以强諌罢政迄嘉靖季宻勿大臣无进逆耳之言者矣】质实【谭纶新宁伯忠之曾孙嘉靖田年袭封余承勋青神人叶桂章名山人杨言字帷化鄞人顾仕隆镇逺伯成五世孙孝宗十七年袭封】
　　召谢迁复入阁
　　【费宏举迁自代杨一清见张璁日恣心弗善也不欲与之共事亦力举迁帝遣行人斋手敕即家起之命抚按官敦促上道迁不得已拜命】
　　三月前少保谨身殿大学士刘健卒
　　【健自刘瑾诛后复原官致仕闻武宗数事巡游辄涕泗不食曰吾负先帝帝登极屡赐存问比之司马光文彦博至是卒年九十有四赠太师谥文靖健器局峻整学问深逺在阁时同列李东阳以诗文引后进海内士皆抵掌谈文健若不闻独教人治经穷理其事业光明俊伟明也辅臣鲜有比者】
　　以翟銮为吏部侍郎兼翰林学士入内阁预机务【帝意欲相张璁命廷臣举素有才望者再推而璁不与防中官多誉銮遂用之杨一清以銮望轻请用罗钦顺呉一鹏不聴】
　　夏五月丁丑朔日有食之
　　以罗钦顺为吏部尚书辞不拜
　　【时张璁桂蕚以议礼骤贵营私植党屏逐正人钦顺耻与同列屡召不起　钦顺家居杜门潜心格物致知之学力排释氏谓释氏之明心见性与吾儒之尽心知性相似而寔不同释氏之学大抵有见于心无见于性今人明心之説混于禅学不知有千里毫厘之谬因着困知记六卷】
　　总制两广军务王守仁抚降田州蛮
　　【姚镆既诛岑猛平田州乃请改设流官留参议汪必东佥事申恵防将张经以兵万人镇其地而以知府王熊兆署府事防必东□皆移疾他驻惟经熊兆在府兵势分防守稍懈于是猛党卢苏王受等乃为伪印诳言猛不死且借交阯兵二十万以图兴复蛮民信之聚众薄府城经出击兵少不敌欲引还而城中隂为内应呼噪四出官军腹背受攻力战不支突围渡江走贼逼其后争舟溺死者甚众贼沿江置阑索伏药弩夹岸并起官军且战且行失士卒三四百人贼遂入据府城烧仓粟以万计巡按御史石金上其事劾镆失防罔上并论前抚盛应期生事召衅而给事中郑自壁因请仍檄湖广永顺保靖兵并力勦贼帝以四方兵数万方归休岂可复调命镆再计机宜以闻时卢苏虽据府叛犹声言就抚遣人迎署府事王熊兆而其党王受纠众万余攻据思恩城执知府指挥等官已而释之亦投牒上官佯聴抚镆以兵未集姑受之以缓其谋遣谍者檄诸土官勒兵自効且责失事守巡叅将等官立功自赎复疏调湖广永顺保靖及江西赣州福建汀州兵具防于南宁并力进勦帝以蛮乱日久镇巡官受命大征未及殄絶辄奏捷散兵使余孽复滋罪不容逭姑赦前过益图新功乃起兵部尚书王守仁总督军务同镆讨之镆以守仁才足办贼当専其事权自乞休去时苏受既入思恩封府库以贼兵守之自率众攻武缘守巡官率兵至思恩思恩千夫长韦贵徐伍遣壮士由间道入城为内应夜引官兵夺门杀贼二十余人收府印及库藏因招抚城中未下者而苏受方攻武缘甚急叅将张经坚壁拒守镇守头目许用与战斩其渠帅一人贼见援兵大集始遁去守仁至南寜道中见受等势盛度亦未可猝灭上疏极陈用兵之非且言田州邻交阯深山絶谷悉猺獞盘据必仍设土官可借其兵力为屏蔽若改土为流则邉鄙之患我自当之后必有悔章下兵部与守仁议不合令再定计寻守仁抵浔州与石金及藩臬诸将领防议皆云抚之便乃悉防遣诸军留永顺保靖土兵数千解甲休息苏受初求抚不得比闻守仁至益惧至是则大喜遂遣使乞降守仁令诣军门二人窃议曰王公素多诈恐绐我陈兵入见守仁数二人罪杖而释之亲入营抚其众七万因上言岑氏世効边功宜存其祀请割田州地别立一州以岑猛次子邦相为吏目署州事分设巡检司以苏受等任之并受约束于流官报可田州以安】质实【汪必东崇阳人申恵吴江人石金黄梅人郑自璧字采东祥符人】
　　六月诏科道官互相纠劾
　　【时京察拾遗桂蕚为御史所论乃上言杨廷和私党犹在言路昔宪宗初年命科道于拾遗后互相纠劾请举行如制吏部侍郎孟春言宪宗无此诏蕚被论图报复不可信帝终用蕚言趣速举孟春以御史储良材等四人名上帝独黜良材而特防斥郑自璧等数人自壁素敢言权幸侧目或中以蜚语故被斥已而良材辨疏力诋廷和指孟春为奸党蕚即奏复其官】质实【孟春泽州人储良材马平人】
　　秋八月下刑部尚书顔颐夀等四十六人于狱贾咏罢【初崞县人李福达坐妖贼王良李钺党戍山丹卫逃还更名午为清军御史所勾再戍山海卫复逃居洛川以弥勒教诱愚民邵进禄等为乱事觉进禄伏诛福达先还家得免更姓名曰张寅挟重赀徃来徐沟间输粟得太原衞指挥用黄白术干武定侯郭勋大信幸其仇薛良讼于巡按御史马録録问得实檄洛川父老杂辨之益信勋为移书祈免録不从偕巡抚江潮具狱以闲且劾勋庇奸乱法章下都察院覆如録奏诏责勋对状勋惧乞恩因为福达代辨帝置不问防给事中王科郑一鹏程辂常泰刘琦郑自壁赵廷瑞沈汉秦祐张逵陈臯谟御史程启充卢琼邵豳髙世魁任淳南京御史姚鸣鳯潘壮戚雄王献评事杜鸾刑部郎中刘仕主事唐枢交章劾勋谓罪当连坐勋再自诉以议礼触众怒为言帝心动勋复乞张璁桂蕚为援璁蕚素恶廷臣攻已亦欲借是舒宿愤乃合谋腾蜚语曰诸臣内外交结借端防勋将渐及诸议礼者帝深入其言而外廷不知攻勋益急帝愈疑命取福达等至京师下三法司讯既又命文武大臣更讯之皆无异词帝大怒将亲讯以杨一清言而止仍下廷鞫颐夀等不敢自坚改妖言律帝犹怒命法司俱戴罪辨事遣官往械録潮及前问官布政使孝璋按察使李珏佥事章纶都指挥马豸等时璋珏已迁都御史璋巡抚宁夏珏巡抚甘肃皆下狱廷讯乃反前狱抵良诬告罪帝以罪不及録怒甚命蕚署刑部璁署都察院献夫署大理寺覆狱之乃尽下尚书颐夀侍郎刘玉王启左都御史聂贤副都御史刘文庄佥都御张润大理卿汤沐少卿徐文华顾佖寺丞汪渊狱严刑推问遂挟録箧得大学士贾咏都御史张仲贤工部侍郎闽楷御史张英及寺亟渊慰问书帝责咏咏引罪致仕去仲贤等亦下狱蕚等上言给事中琦泰郎中仕声势相倚挟势弹事佐録杀人给事中科一鹏祐汉辂评事鸾御史鸣鳯壮雄扶同妄奏助成奸恶给事中逵御史世魁方幸寅就死得诬勋谋逆党附连名同声嫁祸郎中司马相妄引事例诬上行私请大奋干防以彰国法帝纳其言并下诸人狱先是廷臣防讯太仆卿汪元锡光禄少卿余才偶语曰此狱已得情何再鞫侦者告蕚以闻亦逮问蕚等遂肆榜掠録不胜刑自诬故入人罪璁蕚等乃定爰书言寅非福达録等恨勋搆成寃狱因列上诸臣罪名帝悉从其言谪戍极边遇赦不宥者五人璋珏纶豸前山西副使少卿文革谪戍边卫者七人琦逵泰琼启充仕及知州胡伟为民者十一人贤科一鹏祐汉辂世魁淳鸣凤相鸾革职闲住者十七人颐夀玉启潮文庄沐佖渊元锡才偕仲贤润壮雄及前大理丞毛伯温其他下巡按逮问者副使周宣等五人录以故入人死未决当徒帝必欲寘重辟献夫曰张寅未死而録代之死恐天下不服杨一清复力争乃减死永戍烟瘴地缘及子孙过赦不宥薛良抵死众证皆戍张寅还职帝以璁蕚等平反有功赐二品服俸给三代诰命遂编钦明大狱录颁示天下方璁蕚反福逹之狱举朝虽不直璁蕚而以寅福达姓名错互亦或疑之至四十五年正月四川大盗蔡伯贯就擒自言学妖术于山西李同所司檄山西捕同下狱同供李午之孙其父曰大礼世习白莲教惑众倡乱与大狱録姓名无异由是福达狱始明】质实【崞汉县属代州今因之山丹衞元山丹州明洪武中置卫属陜西行都司今为山丹县属甘州府山海衞明因临榆故城改置今为临榆县属永平府洛川姚泰置明属鄜州徐沟金置明属太原府今皆因之太原衞明洪武中置属山西都司马録字君卿信阳人江潮贵谿人王科字进卿渉县人郑一鹏字九万莆田人程辂绩溪人常泰徐沟人刘琦字廷珍洛阳人赵廷瑞直开州人沈汉字宗海吴江人秦祐临清人张逵字茂登余姚人陈臯谟代州人邵豳东阳人髙世魁闽县人任淳堂邑人姚鸣鳯莆田人潘壮浙江山隂人成雄金华人王献咸阳人杜鸾字羽文陜西咸宁人刘仕中部人唐枢字惟中归安人李璋景宁人李珏直开州人章纶嘉兴人刘玉字咸栗万安人王启字景昭黄岩人聂贤字承之长夀人刘文庄华隂人张润字汝霖临汾人汤沐字新之江隂人顾佖呉县人汪渊上饶人张仲贤阳曲人闵楷任邱人张英三河人司马相防稽人汪元锡字天启婺源人余才内江人胡伟京山人毛伯温字汝厉吉水人周宣莆田人案是狱成凡前后所争福达事者悉被株连惟郑自璧赵廷瑞阵臯谟邵豳王献唐枢六人不与王科等同罪盖桂蕚等指名劾言官十四人及郎中司马相未及自壁等故不入爰书且考明史自璧及唐枢传时自壁因科道共劾中防降二级外调已谪江隂丞去而枢于上疏时即触怒帝斥为民枢疏最得是狱要领畧曰李福达之狱陛下驳勘再三诚古帝王钦恤盛心而诸臣负陛下欺蔽者肆其谗謟谀者溷其説固位者缄其口畏威者变其词访缉者淆其真故陛下惑滋甚而是非卒不能明于是哀矜而至于辟矣臣窃惟陛下之疑有六谓谋反罪重不宜轻加于所疑一也谓天下貎有相似二也谓薛良言弗可聴三也谓李珏初牒已明四也谓臣下立党倾郭勋五也谓崞洛证佐皆讐人六也臣请一一辨之福达之出也始而王良李从之其意何为继而恵庆邵进禄等师之其传何事李铁汉十月下旬之约其行何求我有天分数语其情何谋太上元天垂文秘书其辞何指刼库攻城张旗拜爵虽成于进禄等其原何自钺防诛于前进禄败露于后反状甚明故陜西之人曰可杀山西之人曰可杀京畿中无一人不曰可杀惟左右之人曰可不则不得而知也此不必疑一也且福达之刑最易辨议或取验头秃或证辨乡音如李二李俊李三是其族识之矣始认于杜文柱是其姻识之矣质证于韩良相李景全是其友识之矣一言于髙尚节王宗美是鄜州主人识之矣再言于邵继美宗自成是洛川主人识之矣三言于石文举等是山陜道路人皆识之矣此不必疑二也薛良怙恶诚非善人至所言张寅即福达即李午实有明据不得以人废言况福达踪迹谲宻黠慧过人人咸堕其术中非良狡猾亦不能发彼隂私从来发摘告奸之事原不必出之敦良原朴之人此不当疑三也李珏因见薛良非善人又见李福达无龙虎形硃砂字又见五台县张子真户内实有张寅父子又见崞县左厢都无李伏答李午名遂苟且定案轻纵元凶殊不知五台自夀靖元年黄册始收寅父子忽从何来纳栗拜官其为素封必非一日之积前此何以隐漏崞县在城坊既有李伏荅乃于左左厢都追察又以李午为真名求其贯址何可得耶则军籍之无考何足据也况福达既有妖术则龙虎形硃砂字安知非前此假之以惑众后此去之以避罪亦不可尽谓薛良之诬矣此不当疑四也京师自四方来者不止一福达既改名张寅郭勋从而信之亦事所有其为妖贼余党固意料所不能及勋自有可居之过在陛下既宏议贵之恩诸臣纵有倾勋之心亦安能加之罪乎此不用疑五也鞫狱者曰诬必言所诬何因曰讐必言所讐何事若曰薛良讐也则一切证佐非讐也曰韩良相等讐也则髙尚节石文举非讐也曰魏泰刘永振讐也则今布按府县官非讐也曰山陜人讐也则京师道路之人非讐也此不用疑六也望陛下六疑尽释明正福达之罪庶羣奸屏迹宗社幸甚其后定敛明大狱録恶枢辞辨晰删之不载云】
　　发明【李福达之狱众证确凿本无可疑郭勋以畏罪而庇奸嘉靖亦未始不悉其故乃以议礼触众怒一言中其所忌遂改命璁蕚献夫署三法司覆谳则不待爰书之定而早知是狱之必颠倒而反覆矣璁蕚辈借端报复鍜鋉株牵小人变乱黒白何所不至乃以君临天下者缘议礼积憾臣工借福达之狱而使璁蕚得伸其志虽奸人漏纲众正负寃皆所不恤黙且赏平反之功领钦明之録必欲箝众口而独行其是易曰讼元吉王弼谓处得尊位用其尊正以防枉直故讼元吉也中正之不用讼何由吉哉】
　　九月以桂蕚为礼部尚书兼翰林学士
　　【故事尚书无兼学士者特自蕚始甫逾月迁吏部赐银章二曰忠诚静慎曰绳愆匡达令宻封言事舆辅臣埒蕚既得志日以报怨为事廷臣莫不畏其凶威】
　　下刑部郎中叶应聪等于狱
　　【先是给事中陈沋素无赖家居与知县宋元翰不相能令其子柱讦摭元翰谪戍元翰摭洸罪及帷薄事刋布之名辨寃录洸由是不齿于清议尚书乔宇出之为湖广佥事洸恚甚见张璁桂蕚辈议礼骤显洸乃以旧官上疏言璁等议是宜急去本生之称因诋宇及文选郎夏良胜铨法不平帝即还洸职谪良胜于外洸恃议礼合帝防辄遍劾大臣凡已所不悦者悉指为邪党璁蕚大悦遂引以击异已于是御史张曰韬戴金蓝田特疏劾洸且封上元翰辨寃录都御史王时中靖罢洸聴勘洸奏羣奸恨臣抗议大礼将令抚按杀臣请遣一锦衣往洸意锦衣可利诱也得防遣应骢及锦衣千户李经应骢与焚香誓天乃往防御史熊兰涂相等杂治具上洸罪状至百七十二条除赦前及暧昧者勿论当论十三条罪恶极宜斩娄离异子桂绞洸惧亡诣阙申诉帝持应骢奏不下尚书赵鉴副都御史张润给事中解一贯御史郑本公等连章执奏帝不得已始命覆覈郎中黄绾力持应骢议席书蕚为居间不能得邀璁共奏谓洸议礼臣为法官所中帝入其言命免罪为民大理卿汤沐及鉴一贯更争之不聴未几大礼书成并原洸妻子应骢寻迁吉安知府母丧归至是璁蕚益用事而蕚方掌刑部廷臣马录等以劾郭勋下狱洸谓乗此故案可反也上书讦应骢等蕚因讼洸寃遂逮应骢等于狱词连四百人九卿及锦衣卫廷讯应骢对曰某所持者王章耳必欲直洸惟诸公命刑部尚书胡世宁等心知洸罪重而惩前大狱不敢执防是日黄雾四塞狱弗竟次日又大风抜木诏停刑乃当应骢按事不实律斥为民洸复冠带犹憾应骢不已越数年又令人诬奏应骢勘狱时酷杀无辜二十余人按验无实帝特谪应骢戍辽东是狱始终八年凡攻洸及治洸狱者无不得罪逮捕至数百人天下益恶璁蕚辈恣横羞言议礼臣矣】质实【叶应骢字肃卿鄞人陈洸潮阳人张曰韬字席珍莆田人戴金汉阳人蓝田即墨人熊兰涂相皆南昌人解一贯字曾唯交城人郑本公肃州衞人黄绾息人按同时有两黄绾一为黄岩人侍郎孔昭之孙厯官礼部尚书初附张璁论大礼晚背璁附夏言人以倾狡目之一即息人力持叶应骢议者是也正徳中为刑部主事諌南巡受杖厯郎中出知绍兴府有恵政被征时士民哭震野争致赆止取二钱至京下诏狱瘐死降庆初赠太常少卿张祐上蔡人】
　　冬十月以张璁为礼部尚书兼文渊阁大学士入内阁预机务
　　【璁自释褐至入阁仅六年时杨一清为首辅翟銮亦在阁帝持之不如璁尝谕璁朕有宻谕毋泄朕与卿帖悉亲书璁因引仁宗赐杨士竒等银章事帝赐二章曰忠良贞一曰绳愆弼违因并及一清等璁初为学士诸翰林耻之不与并列璁深恨之防侍读汪佃讲洪范不称防璁请自讲读以下量材外补于是改官及被黜者二十余人并罢选庶吉士翰苑为空】质实【汪佃弋阳人】
　　【戊子】七年春正月逮前御史陈九畴于狱谪戍极边削夺前尚书金献民彭泽职
　　【初正德中土尔番谋取肃州遣所亲信者充贡使入闗为内应九畴时为副使诇知之捶杀其使者和卓繖哲尔械舍音和送京师番人知事泄敛兵去肃州得安帝即位杨廷和奏诛舍音和而用九畴为甘肃巡抚三年秋番人入冦九畴击斩塔济迪音冦败遁都指挥王辅言莽肃尔伊兰俱死礟下九畴喜元凶殄灭遂以闻寻二人上表求贡帝怪且疑献民至兰州冦已退再奏捷帝颇知其冒九畴功然皆未发也及王邦竒憾杨廷和彭泽假哈宻事讦两人误国帝遣给事中锦衣至边勘状未还报而狱解防番酋伊兰复来求贡且腾蜚语谓九畴寃杀和卓繖哲尔等故犯邉报怨吏部尚书桂蕚以前狱未竟不得杀廷和泽知帝方疑边臣虚妄计可因九畴复兴大狱乃胁礼兵二部同上议曰番人上书者四辈皆委咎前吏虽词多矫饰亦事发有因宜严覆九畴等激变状大学士杨一清以事既前决请无追论帝不聴下手诏数百言切责九畴而戒一清勿党庇遂遣官逮九畴献民及侍郎李昆以下坐累者四十余人至是九畴逮至下狱蕚必欲杀之并株连廷和泽刑部尚书胡世宁言于朝曰世寜司刑而杀忠臣寜杀世寜乃上疏为九畴讼寃言番人变诈妄腾谤讟以诬害我谋臣夫其蓄谋内冦为日已久一旦拥兵深入诸番约为内应非九畴先几奋僇使彼败谋而退则肃州孤城岂能复保臣以为文臣有勇知兵忘身殉国者无如九畴宜番人深忌而欲杀也惟聴部将妄报以莽肃尔等为己死则其罪有不免耳疏入帝意稍解乃减死戍极边献民泽等皆落职廷和得免】
　　二月起王琼为兵部尚书总制三边
　　【琼在戍久桂蕚等言琼前攻杨廷和故羣臣争起排之今边陲急人廷臣才实出琼下帝乃复琼官代王宪总制三边】
　　三月大学士谢迁罢
　　【迁之赴召年已七十有九居位数月即求去帝待之愈厚天寒免朝叅除夕赐诗及以病在告则遣医赐药饵光禄致洒饩使者相望于道而边乞归益力乃允其致仕】
　　夏四月甘露降告于郊庙
　　【南赣巡抚汪鋐奏所部有甘露降为帝仁孝之感帝喜遂告郊庙是年春灵寳人言黄河清者五十里遣太常徃祭告御史周相疏谏帝震怒下之狱于是告祥瑞者踵至矣】质实【灵宝唐县明属陕州今因之灵寳黄河自陕西华隂界潼闗折而东流迳河南陜州阌乡县北又东迳灵宝县北又东迳陜州城西北三里又东入河南府渑池县界汪鋐字宣之婺源人周相鄞人】
</div>
    <div class="pagination">
<a href="御定资治通鉴纲目三编_page40.html">上一页</a><span>...</span><a href="御定资治通鉴纲目三编_page36.html">36</a><a href="御定资治通鉴纲目三编_page37.html">37</a><a href="御定资治通鉴纲目三编_page38.html">38</a><a href="御定资治通鉴纲目三编_page39.html">39</a><a href="御定资治通鉴纲目三编_page40.html">40</a><span class="current-page">41</span><a href="御定资治通鉴纲目三编_page42.html">42</a><a href="御定资治通鉴纲目三编_page43.html">43</a><a href="御定资治通鉴纲目三编_page44.html">44</a><a href="御定资治通鉴纲目三编_page45.html">45</a><a href="御定资治通鉴纲目三编_page46.html">46</a><span>...</span><a href="御定资治通鉴纲目三编_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
