<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 52 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 52 页/共 334 页
  </h1>
  <div class="content">
   ⑦大将军掾朱穆奏记劝戒梁冀曰：「明年丁亥之岁，刑德合于干位，〔贤曰：历法，太岁在丁、壬，岁德在北宫；太岁在亥、卯，岁刑亦在北宫；故曰合于干位。掾，俞绢翻。〕易经龙战之会，〔易坤卦上六，龙战于野，阴疑于阳也。〕阳道将胜，阴道将负。愿将军专心公朝，〔朝，直遥翻。〕割除私欲，广求贤能，斥远佞恶，为皇帝置师傅，〔远，于愿翻。为，于伪翻。〕得小心忠笃敦礼之士，将军与之俱入，参劝讲授，师贤法古，此犹倚南山、坐平原也，〔喻其安而无倾。〕谁能倾之！议郎大夫之位，本以式序儒术高行之士，〔式，用也。〕今多非其人，九卿之中亦有乖其任者，惟将军察焉！」又荐种暠、栾巴等，冀不能用。穆，晖之孙也。〔朱晖事章帝。〕
⑧九月，戊戌，追尊河间孝王为孝穆皇，夫人赵氏曰孝穆后，〔谥法：布德执义曰穆；中情见貌曰穆。〕庙曰清庙，陵曰乐成陵；〔乐成县，属河间国。〕蠡吾先侯曰孝崇皇，〔沈约曰：谥法所不载者，如孝崇皇之类是也。〕庙曰烈庙，陵曰博陵；〔贤曰：博陵，本蠡吾县之地也；陵在今瀛州博野县西。〕皆置令、丞，使司徒持节奉策书玺绶，祠以太牢。〔玺，斯氏翻。绶，音受。〕
⑨冬，十月，甲午，尊帝母匽氏为博园贵人。〔匽，音偃。史记：匽姓，咎繇之后。贵人讳明，本蠡吾侯之媵妾。博园，博陵寝园。〕
⑩滕抚性方直，不交权势，为宦官所恶；论讨贼功当封，〔讨扬、徐贼之功也。恶，乌路翻。〕太尉胡广承旨奏黜；卒于家。
孝桓皇帝上之上〔讳志，章帝曾孙，蠡吾侯翼之子。谥法：克敌服远曰桓。伏侯古今注：「志」之字曰「意」。〕
建和元年〔（丁亥、一四七）〕
①春，正月，辛亥朔，日有食之。
戊午，赦天下。
③三月，龙见谯。〔谯县，属沛国。见，贤遍翻。〕
④夏，四月，庚寅，京师地震。
⑤立阜陵王代兄勃遒亭侯便为阜陵王。〔阜陵王延传国五世，至代；代薨，无子，国绝。今以便绝封。遒，才由翻。〕
⑥六月，太尉胡广罢，光禄勋杜乔为太尉。〔考异曰：帝纪云：「大司农杜乔」，乔传：乔自司农累迁为大鸿胪、光禄勋，乃为太尉。袁纪亦然。荀淑传云：「光禄勋杜乔举淑方正。」今从之。〕自李固之废，朝野丧气，〔丧，息浪翻。〕群臣侧足而立；唯乔正色无所回桡，〔贤曰：回，邪也。桡，曲也。桡，音奴高翻。〕由是朝野皆望焉。
⑦秋，七月，渤海孝王鸿薨，无子；太后立帝弟蠡吾侯悝为渤海王，以奉鸿祀。〔悝，苦回翻。〕
诏以定策功，益梁冀万三千户，封冀弟不疑为颖阳侯，〔颖阳县，属颖川郡。〕蒙为西平侯，冀子胤为襄邑侯，胡广为安乐侯，〔按广传，封淯阳县之安乐乡。乐，音洛。〕赵戒为厨亭侯，袁汤为安国侯。〔安国亦亭侯。〕又封中常侍刘广等皆为列侯。〔按曹腾传：广、腾及州辅等七人皆封亭侯。〕
杜乔谏曰：「古之明君，怕以用贤、赏罚为务。失国之主，其朝岂无贞干之，〔贞，与桢同；干，与干同。筑桓墙必须桢干，以喻立国必须贤才。朝，直遥翻。〕典诰之篇哉﹖谓封爵之典策诏诰，以授有功，具有故事。〕患得贤不用其谋，韬书不施其教，闻善不信其义，听谗不审其理也。陛下自藩臣即位，天人属心，〔属，之欲翻；下冀属同。〕不急忠贤之礼而先左右之封，〔先，悉荐翻。〕梁氏一门，宦者微孽，并带无功之绂，裂劳臣之土，〔孽，鱼列翻。绂，音弗。〕其为乖滥，胡可胜言！〔胜，音升。〕夫有功不赏，为善失其望；奸回不诘，为恶肆其凶。〔诘，去吉翻。〕故陈资斧而人靡畏，〔前书音义曰：资，利也。〕班爵位而物无劝。苟遂斯道，岂伊伤政为乱而已，丧身亡国，可不慎哉！」书奏，不省。〔丧，息浪翻。省，悉景翻。考异曰：乔传此章在为太尉前，袁纪在为太尉后。今从袁纪。〕
⑨八月，乙未，立皇后梁氏。〔考异曰：皇后纪、袁纪皆云八月而无日，帝纪云「七月，乙未」。以长历考之，七月戊申朔，无乙未。乙未，八月十八日也。盖帝纪脱「八月」字。〕梁冀欲以厚礼迎之，杜乔据执旧典，不听。〔汉书旧仪：聘皇后，黄金万斤。吕后为惠帝娶鲁元公主女，特优其礼，为二万斤。仪礼：纳采用鴈。郑玄注云：纳其注云：纳其采择之礼，用鴈，取顺阴阳往来也。周礼：王者谷圭以聘女。郑玄曰：士大夫以上乃以玄纁、束帛；天子加以谷圭；诸侯加以大璋。礼言以圭，而汉用璧，形制虽异，为玉同也。时依孝惠纳后故事，聘黄金二万斤，纳采鴈、璧、乘马、束帛，一依旧典。乘马，马四匹也。杂记曰：纳币一束，束五两，两五寻。盖每端二丈也。〕冀属乔举泛宫为尚书，〔属，之欲翻。泛，符咸翻，姓也。皇甫谧曰：本姓凡氏，遭奏乱，避地于泛水，因氏焉。〕乔以宫为臧罪，不用。〔臧，古赃字通。〕由是日忤于冀。〔忤，五故翻。〕九月，丁卯，京师地震。乔以灾异策免。冬，十月，以司徒赵戒为太尉，司空袁汤为司徒，前太尉胡广为司空。
⑩宦者唐衡、左悺共谮杜乔于帝〔贤曰：悺，音工唤翻，又音绾。〕曰：「陛下前当即位，乔与李固抗议，以为不堪奉汉宗祀。」〔贤曰：抗，举也。宗祀，大宗之祀也。〕帝亦怨之。
十一月，清河刘文与南郡妖贼刘鲔交通，〔鲔，于轨翻。〕妄言「清河王当统天下」，欲共立蒜。事笕觉，文等遂劫清河相谢暠曰：「当立王为天子，以暠为公。」暠骂之，文刺杀暠。于是捕文、鲔，诛之。有司劾奏蒜；〔暠，工老翻。刺，七亦翻。劾，户概翻，又户得翻。〕坐贬爵为尉氏侯，〔尉氏县，属陈留郡。应劭曰：古狱官曰尉氏，郑之别狱也。臣瓒曰：郑大夫尉氏之邑，故以为邑名。〕徙桂阳，自杀。
梁冀因诬李固、杜乔，云与文、鲔等交通，请逮按罪；太后素知乔忠，不许。〔考异曰：乔传云「策免而已」。乔前已免官，传误也。〕冀遂收固下狱；〔下，遐稼翻。〕门生渤海王调贯械上书，证固之枉，河内赵承等数十人亦要鈇锧诣阙通诉；〔要，读曰腰。鈇，斧也。锧，音质，椹也。〕太后诏赦之。及出狱，京师市里皆称万岁。冀闻之，大惊，畏固名德终为己害，乃更据奏前事。〔前事，即文、鲔事也。〕大将军长史吴佑伤固之枉，与冀争之；冀怒，不从。从事中郎马融主为冀作章表，融时在坐，〔为，于伪翻。坐，左卧翻。〕佑谓融曰：「李公之罪，成于卿手。李公若诛，卿何面目视天下人！」〔言为冀诬陷忠良，将无颜以见人也。〕冀怒，起，入室；佑亦径去。固遂死于狱中；临命，与胡广、赵戒书曰：「固受国厚恩，是以竭其股肱，不顾死亡，志欲扶持王室，比隆文、宣。〔贤曰：文帝、宣帝皆群臣迎立，能兴汉祚。〕何图一朝梁氏迷谬，公等曲从，以吉为凶，成事为败乎！汉家衰微，从此始矣。公等受主厚禄，颠而不扶，倾覆大事，后之良史岂有所私！固身已矣，于义得矣，夫复何言！」〔复，扶又翻。〕广、戒得书悲凓，皆长叹流涕而已。
冀使人胁杜乔曰：「早从宜，〔贤曰：从宜，令其自尽也。〕妻子可得全。」乔不肯。明日，冀遣骑至其门，〔骑，奇寄翻。〕不闻哭者，遂白太后收系之；亦死狱中。
冀暴固、乔尸于城北四衢，令：「有敢临者加其罪。」〔尔雅曰：四达谓之衢。城北，即夏门亭也。临，力鸩翻，哭也。〕固弟子汝南郭亮尚未冠，左提章、钺，〔冠，古玩翻。贤曰：章，谓所上章也。钺，斧也。〕右秉鈇锧，诣阙上书，乞收固尸，不报；与南阳董班俱往临哭，守丧不去。夏门亭长呵之曰：「卿曹何等腐生！〔贤曰：腐生，犹言腐儒也。〕公犯诏书，欲干试有司乎！」亮曰：「义之所动，岂知性命！何为以死相惧邪！」太后闻之，皆赦不诛。杜乔故掾陈留杨匡，号泣星行，〔掾，俞绢翻。号，户刀翻。星行者，见星而行，见星而舍。或曰星行者，言戴星而行，夜不遑息也。〕到雒阳，着故赤帻，托为夏门亭吏，〔吏，着赤帻。着，则略翻。〕守护尸丧，积十二日；都官从事执之以闻，〔都官从事，司隶校尉之属官也，掌举中都官非法者。〕太后赦之。匡因诣阙上书，并乞李、杜二公骸骨，使得归葬，太后许之。匡送乔丧还家，〔乔家河内。〕葬讫，行服，遂与郭亮、董班皆隐匿，终身不仕。
梁冀出吴佑为河间相，佑自免归，卒于家。〔卒，子恤翻。〕
冀以刘鲔之乱，思朱穆之言，于是请种暠为从事中郎，荐栾巴为议郎，举穆高第，为侍御史。〔穆于大将军府掾为高第也。〕
是岁，南单于兜楼储死，伊陵尸逐就单于车儿立。〔车，音尸遮翻。〕
二年〔（戊子、一四八）〕
①春，正月，甲子，帝加元服。庚午，赦天下。
②三月，戊辰，帝从皇太后幸大将军冀府。
③白马羌寇广汉属国，〔安帝以蜀郡北部都尉为广汉属国都尉。〕杀长吏。益州刺史率板楯蛮讨破之。〔楯，食尹翻。〕
④夏，四月，丙子，封帝弟顾为平原王，奉孝崇皇祀；尊孝崇皇夫人为〔章：乙十六行本「为」上有「马氏」二字；乙十一行本同；孔本同；退斋校同。〕孝崇园贵人。
⑤五月，癸丑，北宫掖庭中德阳殿及左掖门火，车驾移幸南宫。
⑥六月，改清河为甘陵。〔以孝德皇陵为国名。〕立安平孝王得子经侯理为甘陵王，〔烃县，属安平国。贤曰：今贝州经城县。〕奉孝德皇祀。
三年〔（己丑、一四九）〕
①夏，四月，丁卯挴，日有食之。
②秋，八月，乙丑，有星孛于天市。〔前书天文志：旗星中四星曰天市。又晋书天文志：天市桓二十二星，在房、心东，彗星除之，为徙市易都。孛，蒲内翻。〕
③京师大水。
④九月，己卯，地震。庚寅，地又震。
郡、国五山崩。
⑥冬，十月，太尉赵戒免；以司徒袁汤为太尉，大司农河内张歆为司徒。
⑦是岁，前朗陵侯相荀淑卒。〔朗陵侯国，属汝南郡。〕淑少博学有高行，〔少，诗照翻。行，下孟翻。〕当世名贤李固、李膺皆师宗之。在朗陵，麘事明治，〔治，直吏翻。〕称为神君。有子八人：俭、绲、靖、焘、汪、爽、肃、专，〔贤曰：绲，音昆。焘，音导。汪，乌光翻。「专」，本或作「尃」，音敷。〕并有名称，时人谓之八龙。〔称，尺证翻。〕所居里旧名西豪，颍阴令渤海苑康以为昔高阳氏有才子八人，更命其里曰高阳里。〔杜佑曰：颍川郡城西南有荀淑故宅，相传云即西豪里。更，工衡翻。颍阴县，属汝南郡。淑，县人也。姓谱：商武丁子子文受封于苑，因以为氏。左传有齐大夫苑何忌。赵明诚金石录有汉荆州从事苑镇碑曰：其先苑柏何为晋乐正，世掌朝礼；又有苑子园，实能掌阴阳之理：皆其冑也。按姓氏志皆以为出于齐大夫苑何忌之后。今此碑所谓苑柏何与子园，左传、国语皆无其人；故录之以待知者。左传曰：昔高阳氏有才子八人：苍舒、隤叹、梼戭、大临、厖降、庭坚、仲容、叔达。隤，徒回翻。叹，五才翻，一音五回翻；韦昭音瑰。梼，直由翻；韦昭音桃。戭，以善翻；韦昭以震翻。厖，莫江翻。降，下江翻。〕
膺性简亢，〔亢，口浪翻，高也。〕无所交接，唯以淑为师，以同郡陈寔为友。荀爽尝就谒膺，因为其御；既还，喜曰：「今日乃得御李君矣！」其见慕如此。
陈寔出于单微，〔单，独也，薄也。〕为郡西门亭长。同郡锺皓以笃行称，〔行，下孟翻。〕前后九辟公府，年辈远在寔前，引与为友。皓为郡功曹，辟司徒府；临辞，太守问：「谁可代卿者﹖」皓曰：「明府欲必得其人，西门亭长陈寔可。」寔闻之曰：「锺君似不察人，不知何独识我！」太守遂以寔为功曹。时中常侍〔章：乙十六行本「侍」下有「山阳」二字；乙十一行本同；孔本同；张校同；退斋校同。〕侯览托太守高伦用吏，伦教署为文学掾，〔郡守所出命曰教。百官志注：郡有文学、守助掾六十人。掾，俞绢翻。〕寔知非其人，怀檄请见，〔贤曰：檄，板书。以高伦之教书之于檄，而怀之者，惧泄事也。〕言曰：「此人不宜用，而侯常侍不可违，寔乞从外署，〔功曹主选署。寔乞从外自署用，若不出于伦者。贤曰：不欲陷伦于请托也。〕不足以尘明德。」伦从之。于是乡论怪其非举，寔终无所言。伦后被征为尚书，郡中士大夫送至纶氏，〔贤曰：纶氏县，属颍川郡，今嵩阳县是。〕伦谓众人曰：「吾前为侯常侍用吏，〔为，于伪翻。〕陈君密持教还而于白署，比闻议者以此少之，〔比，毗至翻。少，诗沼翻。〕此咎由故人畏惮强御，〔故人，伦自谓也。汉人于门生故吏之前，率自称故人。杨震谓王密曰：「故人知君，君不知故人，」是也。诗曰：不畏强御。〕陈君可谓『善则称君，过则称己』者也。」〔礼记坊记曰：善则称君，过则称己，则民作忠。坊，音防。〕寔固自引愆，闻者方叹息，由是天下服其德。后为太丘长，〔贤曰：太丘县，属沛国，故城在今毫州永城县西北。〕修德清静，百姓以安。邻县民归附者，寔辄训导譬解发遣，各令还令。司官行部，〔贤曰：司官，谓主司之官也。行，下孟翻。〕吏虑民有讼者，白欲禁之；寔曰：「讼以求直，禁之，理将何申！其勿其所拘。」司官闻而叹息曰：「陈君所言若是，岂有冤于人乎！」亦竟无讼者。以沛相赋敛违法，解印绶去；〔相，息亮翻。敛，力赡翻。〕吏民追思之。
锺皓素与荀淑齐名，李膺常叹曰：「荀君清识难尚；锺君至德可师。」皓兄子瑾母，膺之姑也。瑾好学慕古，有退让风，〔好，呼到翻。〕与膺同年，俱有声名。膺祖太尉修常言！「瑾似我家性，〔瑾，李氏之出，而退让，故修云然。〕『邦有道，不废；邦无道，免于刑戮。』」〔论语，孔子以此言与南容。〕复以膺妹妻之。〔妻，子细翻。〕膺谓瑾曰：「孟子以为『人无是非之心，非人也』，弟于是何太无皁白邪！」〔皁白易分；无皁白，言无分别也。〕瑾尝以膺言白皓。皓曰：「元礼祖、父在位，〔李膺，字符礼。膺祖修为太尉，父益为赵相。〕诸宗并盛，故得然乎！昔国子好招人过，以致怨恶，〔国语：齐国佐见单襄公，其语尽。单子曰：「立于淫乱之国而好尽言以招人过，怨之本也。」其后齐杀国武子。招，音翘。〕今岂其时邪！必欲保身全家，尔道为贵。」
和平元年〔（庚寅、一五○）〕
①春，正月，甲子，赦天下，改元。
②乙丑，太后诏归政于帝，始罢称制。二月，甲寅，太后梁氏崩。
③三月，车驾徙幸北宫。
④甲午，葬顺烈皇后。增封大将军冀万户，并前合三万户；封冀妻孙寿为襄城君，兼食阳翟租，〔襄城、阳翟二县皆属颍川郡。〕岁入五千万，加赐赤绂，比长公主。〔汉制，公主仪服同公侯，紫绂；长公主仪服同诸王，赤绂；四采赤、黄、缥、姏，长二丈一尺，三百首。绂，音弗。长，知两翻。〕寿善为妖态以蛊惑冀，冀甚宠惮之。〔寿作愁眉、啼妆、堕马髻、折腰步、龋齿笑。妖，于骄翻。〕冀爱监奴秦宫，官至太仓令，〔太仓令，秩六百石，主受郡国传漕谷，属大司农。〕得出入寿所，威橏大震，刺史、二千石皆谒辞之。冀与寿对街为宅，殚极土木，互相夸竞，金玉诊怪，充积藏室；〔藏，徂浪翻；下守藏同。〕又广开园圃，采土筑山，十里九阪，深林绝涧，有若自然，〔冀传云：筑山以象二崤，十里九阪。阪，音反。〕奇禽驯兽飞走其间。冀、寿共乘辇车，游观第内，〔晋志曰：羊车，一名辇车。毛晃曰：辇，步，挽车也。汉书：主驾人以行曰辇。〕多从倡伎，〔倡，音昌。伎，渠绮翻。〕酣讴竟路，或连日继夜以骋娱恣。客到门不得通，皆请谢门者；门者累千金。又多拓林苑，周遍近县，起兔苑于河南城西，经亘数十里，移檄所在调发生兔，刻其毛以为识，〔调，徙吊翻。识，职吏翻。〕人有犯者，罪至死刑。尝有西域贾胡〔贾，音古。〕不知禁忌，误杀一兔，转相告言，坐死者十余人。又起别第于城西，以纳奸亡；〔谓奸民及亡命者。〕或取良人悉为奴婢，至数千口，名曰自卖人。冀用寿言，多斥夺诸梁在位者，外以示谦让，而实崇孙氏。孙氏宗亲冒名为侍中、卿、校、郡守、长吏者十余人，皆贪饕凶淫，〔校，户教翻。饕，土刀翻。〕各使私客籍属县富人，〔贤曰：籍，谓疏录之也。〕被以他罪，〔被，皮义翻。〕闭狱掠拷，〔掠，音亮。拷，音考。〕使出钱自赎，赀物少者至于死。又〔章：乙十六行本「又」作「徙」；乙十一行本同；孔本同；熊校同。〕扶风人士孙奋，居富而性吝，〔士孙，姓也；奋，名也。〕冀以马乘遗之，〔乘，绳证翻。遗，于季翻。〕从贷钱五千万，奋以三千万与之。冀大怒，乃告郡县，认奋母为其守藏婢，〔藏，徂浪翻。〕云盗白珠十斛、紫金千斤以叛，〔紫金，紫磨金也，亦谓之镠。〕遂收考奋，兄弟死于狱中，悉没其赀财亿七千余万。〔挚虞三辅决录曰：士孙奋家赀一亿七千余万。余按此以万万为亿也。〕冀又遣客周流四方，远至塞外，广求异物，而使人复乘势横暴，妻略妇女，欧击吏卒；〔使，疏吏翻。复，扶又翻。妻者，私他人之妇女若己妻然。不以道取之曰略。横，户孟翻。殴，乌口翻。〕所在怨毒。〔毒，痛也。〕
侍御史朱穆自以冀故吏，奏记谏曰：「明将军地有申伯之尊，〔贤曰：申国之伯，周宣王之元舅。〕位为群公之首，〔贤曰：冀绝席于三公。〕一日行善，天下归仁；终朝为恶，四海倾覆。顷者官民俱匮，加以水虫为害，〔贤曰：水灾及蝗虫也。〕京师诸官费用增多，诏书发调，或至十倍，〔调，徒吊翻。〕各言官无见财，〔见，贤遍翻。〕皆当出民，搒掠割剥，强令充足。〔搒，音彭。掠，音亮。强，其两翻。〕公赋既重，私敛又深，〔敛，力赡翻。〕牧守长吏多非德选，贪聚无厌，〔厌，于盐翻。〕禺民如虏，或绝命于棰楚之下，或自贼于迫切之求。〔贤曰：贼，杀也。棰，止橤翻。〕又掠夺百姓，皆托之尊府，〔尊府，指大将军府。〕遂令将军结怨天下，吏民酸毒，道路叹嗟。昔永和之末，纲纪少弛，颇失人望，四五岁耳，而财空户散，下有离心，马勉之徒乘敝而起，荆、扬之间几成大患；〔事见上卷。几，居希翻。〕幸赖顺烈皇后初政清静，内外同力，仅乃讨定。今百姓戚戚，困于永和，内非仁爱之心可得容忍，外非守国之计所宜久安也。夫将相大臣，均体元首，共舆而驰，同舟而济，舆倾舟覆，患实共之。岂可以去明即昧，〔贤曰：即，就也。〕履危自安，主孤时困而莫之恤乎！宜时易宰守非其人者，减省第宅园池之费，拒绝郡国诸所奉送，内以自明，外解人惑；使挟奸之吏无所依托，司察之臣得尽耳目。宪度既张，远迩清壹，则将军身尊事显，德耀无穷矣！」冀不纳。冀虽专朝纵横，〔朝，直遥翻。横，户孟翻。〕而犹交结左右宦官，任其子弟、宾客为州郡要职，欲以自固恩宠。穆又奏记极谏，冀终不悟，报书云：「如此，仆亦无一可邪！」然素重穆，亦不甚罪也。
冀遣书诣乐安太守陈蕃，〔乐安郡，本千乘郡，和帝永元七年改为乐安国，属青州。〕有所请托，不得通。使者诈称他客求谒蕃；蕃怒，笞杀之。坐左转修武令。〔修武县，属河内郡。〕
时皇子有疾，下郡县市珍药；〔下，遐稼翻。〕而冀遣客赍书京兆，并货牛黄，〔吴昔本草曰：牛黄，牛出入呻者有之。夜有光，走角中；牛死，入胆中，如鸡子黄。神农本草曰：疗惊痫，除邪、逐鬼。陶弘景曰：旧云神牛出入鸣吼者有之，伺其出角上，以盆水盛而吐之，即堕落水中；今人多就胆中得之。孳中之贵，莫复过此。本草图经曰：伺其吐出，乃喝迫，即落水中。既得之，阴干百日。一云：子如鸡子黄，其重迭可揭，轻虚而氛香为佳。又云：此有四种；喝迫而得者名生黄；其杀死而在角中得者名角中黄；心中剥得者名心黄，肝胆中得之者名肝黄：大抵不及喝迫得者最胜。〕京兆尹南阳延笃发书收客，曰：「大将军椒房外家，而皇子有疾，必应陈进医方，岂当使客千里求利乎！」遂杀之。冀凓而不得言。有司承旨求其事，笃以病免。
⑤夏，五月，庚辰，尊博园匽贵人曰孝崇后，宫曰永乐；〔续汉志曰：德阳前殿西北，入门内，有永乐宫。乐，音洛；下长乐同。〕置太仆、少府以下，皆如长乐宫故事。分巨鹿九县为后汤沐邑。
⑥秋，七月，梓潼山崩。〔梓潼县，属潼县郡。贤曰：今始州县也，有梓潼水。〕
元喜元年〔（辛卯、一五一）〕
①春，正月朔，群臣朝会，大将军冀带剑入省。〔省，即禁中也。〕尚书蜀郡张陵呵叱令出，敕虎贲、羽林夺剑。冀跪谢，陵不应，即劾奏冀，请廷尉论罪。〔劾，户概翻，又户得翻。〕有诏，以一岁俸赎；百僚肃然。河南尹不疑尝举陵孝廉，乃谓陵曰：「昔举君，适所以自罚也！」陵曰：「明府不以陵不肖，误见擢序，今申公宪以报私恩！」不疑有愧色。
癸酉，赦天下，改元。
③梁不疑好经书，喜待士，〔好，呼到翻。喜，许记翻。〕梁冀疾之，转不疑为光禄勋；以其子胤为河南尹。胤年十六，容貌甚陋，不胜冠带；〔胜，音升。〕道路见者莫不蚩笑。不疑自耻兄弟有隙，遂让位归第，与弟蒙闭门自守。冀不欲令与宾客交通，阴使人变服至门，记往来者。南郡太守马融、江夏太守田明初除，过谒不疑；〔言过其门，因而谒之，礼不专也。夏，户雅翻。〕冀讽有司奏融在郡贪浊，及以他事陷明，皆髡笞徙朔方。融自刺不殊，〔刺，七亦翻。〕明遂死于路。
④夏，四月，己丑，上微行，幸河南尹梁胤府舍。〔考异曰：袁纪作「梁不疑府」，今从范书。〕是日，大风拔树，昼昏。尚书杨秉上疏曰：「臣闻天不言语，以灾异谴告王者。至尊出入有常，警跸而行，静室而止，〔贤曰：跸，止行人也。静室，谓先使清宫也。前书音义曰：汉有静室令。〕自非郊庙之事，则銮旗不驾。〔汉官仪曰：前驱有云罕、皮轩、銮旗车。〕故诸侯入诸臣之家，春秋尚列其诫；〔左传：陈灵公如夏征舒之家，为征舒所弒。齐庄公如崔杼之家，亦为杼所弒。〕况于以先王法服而私出盘游，降乱尊卑，等威无序，〔贤曰：等威，谓威仪有等差也。左氏传曰：贵有常尊，贱有等威。〕侍卫守空宫，玺绂委女妾！〔玺，斯氏翻。绂，音弗。〕设有非常之变，任章之谋，〔宣帝时，任宣坐谋反诛。宣子章亡在渭城界，中夜玄服入庙，居廊间，执戟立于庙门，待上至，欲为逆；发觉，伏诛。任，音壬。〕上负先帝，下悔靡及！」帝不纳。秉，震之子也。
京师旱，任城、梁国饥，民相食。〔任，音壬。〕
⑥司徒张歆罢，以光禄勋吴雄为司徒。
⑦北匈奴呼衍王寇伊吾，败伊吾司马毛恺，〔败，蒲迈翻。〕攻伊吾屯城。诏敦煌太守马达将兵救之；〔敦，徒门翻。〕至蒲类海，呼衍王引去。
⑧秋，七月，武陵蛮反。
⑨冬，十月，司空胡广致仕。
⑩十一月，辛巳，京师地震。诏百官举独行之士。涿郡举崔寔，诣公交车，称病，不对策；退而论世事，名曰政论。其辞曰：「凡天下所以不治者，常由人主承平日久，俗渐敝而不悟，政寖衰而不改，习乱安危，怢不自。〔贤曰：怢，音他没翻。怢，忽忘也。〕或荒耽耆欲，〔耆，读曰嗜。〕不恤万机；或耳蔽箴诲，厌伪忽真；〔贤曰：厌饫奸伪，轻忽至真。〕或犹豫岐路，莫适所从；〔尔雅：路二达谓之岐。郭璞曰：岐，道旁出也。此言人主见道不明，于人之邪正、事之是非，莫知所适从也。适，丁历翻。〕或见信之佐，括囊守禄；〔贤曰：易曰：括囊，无咎无誉。括，结也。结囊不言，持禄而已。〕或疏远之臣，言以贱废；是以王纲纵弛于上，智士郁伊于下。〔贤曰：郁伊，不申之貌。楚辞曰：独伊郁而谁语。〕
悲夫！自汉兴以来，三百五十余岁矣，政令垢翫，上下怠懈，〔懈，古隘翻。〕百姓嚣然，咸复思中兴之救矣！〔复，扶又翻。〕且济时拯世之术，在于补穂决坏，枝拄邪倾，〔贤曰：穂，音直苋翻。礼记：衣裳穂裂，纫箴请补缀。余谓绽裂之绽，非此义。此穂，释补缝也。韩诗云：破袄请来穂，是其义也。拄，陟柱翻。〕随形裁割，要措斯世于安宁之域而已。故圣人执权，遭时定制，〔贤曰：权，谓变也。遭遇其时而定法制，不循于旧也。体谓权，秤锤也。执权者，随物之轻重，为权之进退以取平也。〕步骤之差，各有云设，不强人以不能，背急切而慕所闻也。〔贤曰：背当时之急切而慕所闻之事，则非济时之要。强，其两翻。背，蒲妹翻。〕盖孔子对叶公以来远，哀公以临人，景公以节礼，〔贤曰：韩子曰：叶公问政于孔子，孔子曰：政在悦近而来远。鲁哀公问政于孔子，孔子曰：政在选贤。齐景公问政于孔子，孔子曰：政在节财。此云临人、节礼，文不同也。叶，式涉翻。〕非其不同，所急异务也。俗人拘文牵古，不达权制，奇伟所闻，简忽所见，乌可与论国家之大事哉！故言事者虽合圣听，辄见掎夺。〔贤曰：掎，居蚁翻。贾逵注国语曰：从后牵曰掎。〕何者﹖其顽士闇于时权，安习所见，不知桨成，〔乐，音洛。〕况可虑始，苟云率由旧章而已；其达者或矜名妒能，〔妒，与勡同。〕耻策非己，舞笔奋辞以破其义，寡不胜众，遂见摈弃。虽稷、契复存，犹将困焉，〔契，息列翻。复，扶又翻。〕斯贤智之论所以常愤郁而不伸者也。
凡为天下者，自非上德，严之则治，宽之则乱。〔治，直吏翻。〕何以明其然也﹖近孝宣皇帝明于君人之道，审于为政之理，故严刑峻法，破奸轨之胆，〔左传曰：乱在外为奸，在内为轨。〕海内清肃，天下密如，〔贤曰：密，静也。〕算计见效，优于孝文。〔见，贤遍翻。〕及元帝即位，多行宽政，卒以堕损，〔卒，子恤翻。堕，读曰隳。〕威权始夺，遂为汉室基祸之主。政道得失，于斯可鉴。昔孔子作春秋，褒齐桓，懿晋文，叹管仲之功；〔懿，美也。〕夫岂不美文、武之道哉﹖诚达权救敝之理也。圣秋，褒齐桓，懿晋文，叹管仲之功；〔懿，美也。〕夫岂不美文、武之道哉﹖诚达权救敝之理也。圣〔章：乙十六行本「圣」上有「故」字；乙十一行本同；孔本同；张校同。〕人能与世推移，〔楚辞：圣人不凝滞于物而能与推移。〕而俗士苦不知变，以为结绳之约，可复治乱秦之绪，干戚之舞，足以解平城之围。〔上古结绳而治，后世圣人易之以书契。乱秦之后，俗益浇薄，非结绳之约所能理也。干，盾也。戚，钺也。记曰：朱干玉戚，冕而舞大武，所以象武王之伐功也。书：禹舞干羽于两阶而有苗格。高帝为匈奴围于平城，用陈平秘计得出，非舞干戚所能解也。治，直之翻；下治乱同，治平亦同。〕夫熊经鸟伸，虽延历之术，非伤塞之理；呼吸吐纳，虽度纪之度，非续骨之膏。〔贤曰：庄子曰：吹呴呼吸，吐故纳新，熊经鸟伸，此道引之士，养形之人也。黄帝素问曰：人伤于寒而转为热，何也﹖夫寒盛则生热也。度纪，犹延年也。言鸟伸不能疗伤塞，吸气不能续断骨也。成公英庄子疏曰：如熊县木而自经，鸟飞空而伸足。尔雅翼曰：熊类大豕，人足，黑免，好缘高木，见人自投而下，亦以革厚而筋驽，用此自快，故称戚经。〕盖为国之法，有似理身，平则致养，疾则攻焉。夫刑罚者，治乱之药石也；德教者，兴平之粱肉也。夫以德教除残，是以粱肉养疾也；以刑罚治平，是以药石供养也。〔供，音恭。养，余两翻。〕方乞承百王之敝，值繍运之会，自数世以来，政多恩贷，驭委其辔，马骀其衔，〔说文曰：骀，马骀也，音达来翻。毛晃曰：骀，脱也。〕四牡横奔，皇路险倾，贤曰：皇路，天路也。〕方将拑勒鞬辀以救之，岂暇鸣和銮，调节奏哉！〔贤曰：何休注公羊传曰：拑，以木衔其口也。拑，音巨炎翻。勒，马辔。辀，车辕。鞬，犹束也。说苑曰：銮设于镳，和设于轼。马动銮鸣，銮鸣则和应也。〕昔文帝虽除肉刑，当斩右趾者弃市，笞者往往至死。〔见十五卷文帝十三年、景帝元年。〕是文帝以严致平，非以宽致平也。」寔，瑗之子也。〔崔瑗见五十一卷安帝延光四年。瑗，于眷翻。〕山阳仲长统尝见其书，叹曰：「凡为人主，宜写一通，置之坐侧。」〔坐，才卧翻。〕
臣光曰：汉家之法已严矣，而崔寔犹病其宽，何哉﹖盖衰世之君，率多柔懦，凡愚之佐，唯知姑息，〔姑，且也。息安也。且苟目前之安也。〕是以权幸之臣有罪不坐豪猾之民犯法不诛；仁恩所施，止于目前；奸宄得志，纪纲不立。故崔寔之论，以矫一时之枉，非百世之通义也。孔子曰：「政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和。」〔左传载孔子善子太叔之辞。杜预曰：纠，摄也。〕斯不易之常道矣。
闰月，庚午，任城节王崇薨；无子，国绝。〔章帝元和元年，分东平国为任城国，以封东平王苍庂少子尚。崇，尚之侄也。谥法：好廉自克曰节。〕
以太常黄琼为司空。
帝欲褒崇梁冀，使中朝二千石以上会议其礼。〔西都中世以后，以三公、九卿为外朝官。东都无中、外朝之别也。此中朝，直谓朝廷。朝，直遥翻。〕特进胡广、太常羊溥、司隶校尉祝恬、太中大夫边韶等咸称冀之勋德宜比周公，锡之山川、土田、附庸。〔此西都诸臣所以尊王莽者，今广复欲以崇冀。微黄琼之言，殆哉！〕黄琼独曰：「冀前以亲迎之劳，增吧万三千户；又其子胤亦加封赏。今诸侯以户邑为制，不以里数为限，冀可比邓禹，合食四县。」朝廷从之。于是有司奏：「冀入朝不趋，剑履上殿，谒赞不名，礼仪比萧何；〔萧何唯剑履上殿，入朝不趋，何尝谒赞不名也！君前臣名，礼也。冀何如人，而宠秩之至此乎！赞，与摈赞之赞同。〕悉以定陶、阳成余户增封为四县，比邓禹；〔贤曰：冀初封襄邑县，袭封乘氏，更增以定陶、阳城，是为四县。余谓「阳成」当作「成阳」，与定陶、乘氏皆属济阴郡。〕赏赐金钱、奴婢、彩帛、车马、衣服、甲第，比霍光；以殊元勋。每朝会，与三公绝席。〔贤曰：绝席，别也。〕十日一入，平尚书事。宣布天下，为万世法。」冀犹以所奏礼薄，意不悦。
二年〔（壬辰、一五二）〕
①春，正月，西域长史王敬为于窴所杀。初，西域长史赵评在于窴，病痈死。〔按西域传，评，元嘉元年死。窴，徒贤翻。〕评子迎丧，道经拘弥。拘弥王成国与于窴王建素有隙，谓评子曰：「于窴王令胡医持毒药着创中，〔着，陟略翻。创，初良翻。〕故致死耳！」评子信之，还，以告敦煌太守马达。〔敦，徒门翻。考异曰：车师传作「司马达」，今从于窴传。〕会敬代为长史，马达令敬隐核于窴事。〔隐，度也。核，考也，实也。〕敬先过拘弥，成国复说云：〔复，扶又翻。说，输芮翻。〕「于窴国人欲以为王；今可因此罪诛建，〔谓以评死为建罪也。于窴必服矣。」敬贪立功名，前到于窴，设供具，请建而阴图之。〔供具，宴飨之具也。〕或以敬谋告建，建不信，曰：「我无罪，王长史何为欲杀我﹖」旦日，建从官属数十人诣敬，坐定，建起行酒，敬叱左右执之。吏士并无杀建意，官属悉得突走。时成国主簿秦牧随敬在会，持刀出，曰：「大事已定，何为复疑！」即前斩建。于窴侯、将输僰等遂会兵攻敬，〔按前书，西域诸国各置辅国侯、左右将。复，扶又翻。僰，蒲北翻。〕敬持建头上楼宣告曰：「天子使我诛建耳！」输僰不听，上楼斩敬，县首于市。〔县，读曰悬。〕输僰自立为王；国人杀之，而立建子安国。马达闻王敬死，欲将诸郡兵出塞击于窴；帝不听，征达还，而以宋亮代为敦煌太守。亮到，开募于窴，令自斩输僰；〔开于窴国人自新之路，仍募使斩输僰也。僰，蒲北翻。〕时输僰死已经月，乃断死人头送敦煌而不言其状；〔断，丁管翻。〕亮后知其诈，而竟不能讨也。〔史言汉之威令不复行于西域。〕
丙辰，京师地震。
③夏，四月，甲辰，孝崇皇后匽氏崩；以帝弟平原王石为丧主，敛送制度比恭怀皇后。〔恭怀皇后，和帝母梁氏。敛，力赡翻。〕五月，辛卯，葬于博陵。
④秋，七月，庚辰，日有食之。
⑤冬，十月，乙亥，京师地震。
⑥十一月，司空黄琼免。十二月，以特进赵戒为司空。
永兴元年〔（癸巳、一五三）〕
①春，三月，丁亥，帝幸鸿池。〔百官志注：鸿池在雒阳东二十里。水经注：谷水东注鸿池陂；池，东西千步，南北千一百步。〕
②夏，四〔张：「四」作「五」。〕月，丙申，赦天下，改元。
③丁酉，济南悼王广薨；无子，国除。〔广，济南王显之子也。绍封见五十一卷顺帝永建元年。济，子礼翻。〕。
④秋，七月，郡、国三十二蝗，河水益。百姓饥穷流赜者数十万户，〔赜，散也，而陇翻。〕冀州尤甚。诏以侍御史朱穆为冀州刺史。冀部令长闻穆济河，解印绶去者四十余人。及到，奏劾诸郡贪污者，〔劾，户概翻，又户得翻。〕有至自杀，或死狱中。宦者赵忠丧父，归葬安平，〔安平国，属冀州。丧，息浪翻。〕僭为玉匣；穆下郡案验，〔下，遐稼翻。〕吏畏其严，遂发墓剖棺，陈尸出之。帝闻，大怒，征穆诣廷尉，输作左校。〔不以赵忠玉匣为僭，而以朱穆发墓为罪，昏暗之君岂有真是非哉！贤曰：左校，署名，属将作，掌左工徒。校，户教翻。〕太学书生颍川刘陶等数千阙上书讼穆曰：「伏见弛刑徒朱穆，处公忧国，〔处，昌吕翻。〕拜州之日，志清奸恶。诚以常侍贵宠，父子兄弟布在州郡，竞为虎狼，噬食小民，故穆张理天纲，补缀漏目，罗取残祸，以塞天意。〔塞，悉则翻。〕由是内官咸共恚疾，〔内官，即中官。恚，于避翻。〕谤讟烦兴，谗隙仍作，极其刑?，输作左校。天下有识，皆以穆同勤禹、稷而被共、鲧之戾，〔共，音恭。〕若死者有知，则唐帝怒于崇山，重华忿于苍墓矣！〔贤曰：尚书：放驩兜于崇山。孔安国注曰：崇山，南裔也。山海经曰：有驩头之国，帝尧葬焉。郭璞注曰：驩头，驩兜也。礼记曰：舜葬苍梧之野。〕当今中官近习，窃持国柄，手握王爵，口衔天宪，〔天宪，王法也；谓刑戮出于其口也。〕运赏则使饿隶富于季孙，〔贤曰：运，行也。论语曰：季氏富于周公。〕呼団则令伊、颜化为桀、跖；〔団，与吸同。〕而穆独亢然不顾身害，〔亢，音抗。〕非恶荣而好辱，恶生而好死也，〔恶，乌路翻。好，呼到翻。〕徒感王纲之不摄，〔贤曰：摄，接也。余谓摄，饬整也。〕惧天纲之久失，故竭心怀忧，为上深计。臣愿黥首系趾，〔贤曰：黥首，谓凿额涅墨也。系趾，谓釱其足也。以铁着足曰釱。〕代穆输〔章：乙十六行本「输」作「校」；乙十一行本同。〕作。」帝览其奏，乃赦之。
⑤冬，十月，太尉袁汤免，以太常胡广为太尉。司徒吴雄、司空赵戒免，以太仆黄琼为司徒，光禄勋房植为司空。
⑥武陵蛮詹山等反，武陵太守汝南应奉招降之。
⑦车师后部王阿罗多与戊部候严皓不相得，〔戊，己两部各置校尉，各有部候。西域传曰：和帝置戊部候，居车师后部候城。〕忿戾而反，攻围屯田，杀伤吏士。后部侯炭遮领余民畔阿罗多，诣汉吏降。〔前书，车师后国有击胡侯，汉赐印绶。降，户江翻；下同。〕阿罗多迫急，从百余骑亡入北匈奴。敦煌太守宋亮上立后故军就质子卑君为王。〔上，时掌翻。上奏而立之。安帝延光四年，班勇斩后部王军就；其质子在敦煌。质，音致。〕后阿罗多复从匈奴中还，与卑君争国，〔复，扶又翻。〕颇收其国人。戊校尉严〔章：乙十六行本「严」作「阎」；乙十行本同；退斋校同。〕详虑其招引北虏，将乱西域，乃开信告示，〔开信者，开以丹青之信。〕许复为王；阿罗多乃诣详降。〔降，户江翻。〕于是更立阿罗多为王，将卑君还敦煌，以后部人三百帐与之。〔西域传曰：帐者，犹中国之户数也。将，如字。〕
二年〔（甲午、一五四）〕
①春，正月，甲午，赦天下。
②二月，辛丑，复听刺史、二千石行三年丧。〔安市建光元年，断行三年丧，事见四十九卷。〕
癸卯，京师地震。
夏，蝗。
⑤东海朐山崩。〔贤曰：朐山在今海州朐山县南。〕
⑥乙卯，封乳母马惠子初为列侯。
⑦秋，九月，丁卯朔，日有食之。
⑧太尉胡广免；以司徒黄琼为太尉。闰月，以光禄勋尹颂为司徒。
⑨冬，十一月，甲辰，帝校猎上林苑，遂至函谷关。〔校，户孝翻；阑校也。所以遮兽而猎取之，谓之校猎。东汉开上林苑于雒阳西。函谷关，在河南谷城县。〕
⑩泰山、琅邪贼公孙举、东郭窦等反，杀长吏。
永寿元年〔（乙未、一五五）〕
①春，正月，戊申，赦天下，改元。
②二月，司隶、冀州饥，人相食。
③太学生刘陶上疏陈事曰：「夫天之与帝，帝之与民，犹头之与足，相须而行也。陛下目不视鸣鞗之事，耳不闻檀车之声，〔贤曰：鸣条，地名，在安邑之西。汤与桀战于鸣条之野。檀车，兵车也。诗曰：檀车啴啴。余按大雅大明之诗曰：牧野洋洋，檀车煌煌。维师尚父，时维鹰扬，凉彼武王，肆伐大商。陶盖用此檀车事，言桀、纣贵为天子，得罪于天，流毒于民，而汤、武伐之；亡国之事不接于帝之耳目，帝不知以为戒也。毛氏诗传曰：檀，强断之木。陆玑疏：檀木皮正青，滑泽，与系迷相似。又似驳马。驳马，梓檎。故里语：斫檀不谛得檕迷，檕迷尚可得驳马。檕迷，一名挈橀，故齐人谚曰：上山伐檀，挈橀先殚。盖檀木强断，可为兵车。啴，吐丹翻。凉，力尚翻。〕天灾不有痛于肌肤，震食不即损于圣体，〔震食，谓地震、日食也。〕故蔑三光之谬，轻上天之怒。伏念高祖之起，始自布衣，合散扶伤，克成帝业，勤亦至矣；流福遗祚，至于陛下。陛下既不能增明烈考之轨，而忽高祖之勤，妄假利器，受授国柄，使群丑刑隶，芟刈小民，〔芟，所衔翻。〕虎豹窟于麑场，〔贤曰：鹿子曰麑，音研奚翻。〕豺狼乳于春囿，〔乳，人喻翻，产也。〕货殖者为穷冤之魂，贫馁者作饥寒之鬼，〔言无贫富皆不得其死。〕死者悲于窀穸，〔杜预曰：窀，厚也。穸，夜也。厚夜，犹长夜也。窀，株伦翻。〕生者戚于朝野，是愚臣所为咨嗟长怀叹息者也！〔朝，直遥翻。为，于伪翻。〕且秦之将亡，正谏者诛，谀进者赏，嘉言结于忠舌，国命出于谗口，擅阎乐于咸阳，授赵高以车府，〔阎乐为咸阳令，赵高为中车府令。〕权去己而不知，威离身而不顾。〔离，力智翻。〕古今一揆，成败同势；愿陛下远览强秦之倾，近察哀、平之变，得失昭然，祸福可见。臣又闻危非仁不扶，乱非智不救；窃见故冀州刺史南阳朱穆、前乌桓校尉臣同郡李膺，皆履正清平，贞高绝俗，斯实中兴之良佐，国家之桂臣也，宜还本朝，夹辅至室。〔前年朱穆得罪，李膺时亦免居纶氏。〕臣敢吐不时之义于讳言之朝，〔贤曰：不时，谓不合于时也。〕犹冰霜见日，必至消灭；臣始悲天下之可悲，今天下亦悲臣之愚惑也。」书奏，不省。〔省，悉景翻。〕
夏，南阳大水。
  </div>
  <div class="pagination">
   <a href="资治通鉴注_page51.html">
    上一页
   </a>
   <span>
    ...
   </span>
   <a href="资治通鉴注_page47.html">
    47
   </a>
   <a href="资治通鉴注_page48.html">
    48
   </a>
   <a href="资治通鉴注_page49.html">
    49
   </a>
   <a href="资治通鉴注_page50.html">
    50
   </a>
   <a href="资治通鉴注_page51.html">
    51
   </a>
   <span class="current-page">
    52
   </span>
   <a href="资治通鉴注_page53.html">
    53
   </a>
   <a href="资治通鉴注_page54.html">
    54
   </a>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <a href="资治通鉴注_page57.html">
    57
   </a>
   <span>
    ...
   </span>
   <a href="资治通鉴注_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
