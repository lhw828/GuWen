<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 252 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 252 页/共 306 页</h1>
    <div class="content">　　夏四月赵均用杀毛贵其党续继祖寻执均用杀之韩林儿诸将惟贵稍有智畧其在济南立賔兴院选用故官分守诸路又于莱州立屯田三十六十所凡官民田十取其二多所规画故得据山东者三年及是为均用所杀其党续继祖复自辽阳入益都杀均用遂与其所部自相雠敌
　　五月大蝗
　　山东西河南北及闗中飞蝗蔽天人马不能行所落沟堑皆平京师银一锭易米八斗通州民有杀其子而食者
　　六月陈友谅陷信州江东亷访副使巴延布哈徳克津【字苍崖辉和尔氏按巴延布哈徳克津旧作伯顔不花的斤今改】死之
　　友谅遣其党王奉国宼信州巴延布哈徳克津自衢州往援破走之时镇南王子逹胜努【旧作大圣奴今改】屯兵城中开门出迎巴延布哈徳克津登城四顾誓必破贼后数日贼又来攻遂分兵为三出城奋击斩首数千级复大破之贼绕城植木栅进攻益急又遣使来説降巴延布哈徳克津曰汝来诱我邪我头可断足不可移乃数其罪而斩之由是日夜鏖战粮竭矢尽而气不衰城中食草苗茶纸括鞾底煮食之又尽乃杀老弱以食巴延布哈徳克津屡出兵破贼王奉国遂穴地梯城昼夜攻之不息逾旬城遂陷巴延布哈徳克津与逹胜努及部将哈喇坦【旧作海鲁丁今改】蔡诚蒋广皆战死
　　秋八月察罕特穆尔克汴梁刘福通以韩林儿复走安丰韩林儿本起盗贼无大志又听命刘福通诸将在外者率不遵约束至啖老弱为粮且皆福通故等夷福通亦不能制兵虽盛威令不行所攻下城邑多不能守至是察罕特穆尔图复汴梁大发秦晋之师防汴城下首夺其外城遂环城而垒累诱贼出战辄计败之贼惧不敢复出寻谍知城中计穷食尽乃督诸将分门而攻至夜将士鼓勇登城斩阙而入遂防其城刘福通复挟林儿出东门遁还安丰俘获数万军不敢私市不易肆不旬日河南悉定防闻诏以察罕特穆尔为河南行省平章兼知行枢密院事仍便宜行事
　　九月朱元璋陷衢处州
　　常遇春入衢州亷访使宋巴顔布哈【旧作伯顔不花今改】被擒胡大海入处州舒穆噜伊逊战败走福建境上欲图克复而人心已散因叹曰吾势已穷无所往不如还处州境死亦为处州耳还至庆元县【宋县今属处州府】为乱兵所害【元璋既得处州有荐刘基章溢叶琛及宋濓者即以书币招之入见喜甚尝从容与论经史及咨以时事命于所居之西创礼贤馆处之时李文忠守金华复荐王袆王天锡至皆用之　刘基字伯温青田人章溢字三益龙泉人叶琛字景渊丽水人李文忠字思本盱眙人元璋姊子王袆字子充义乌人】
　　遣使徴海运粮于张士诚
　　中原既乱江南海漕久不通京师屡苦饥至是因河南始平乃遣兵部尚书巴延特穆尔等以御酒龙衣赐士诚徴海运粮巴延特穆尔等至杭州传诏命士诚输粟方国珍具舟丞相逹什特穆尔总督之既而士诚虑国珍载粟不送京师国珍又恐士诚掣其舟乗虚袭已互相猜疑巴延特穆尔往来开谕乃运粟十一万石至京师自是嵗以为常
　　冬十一月大都有杜鹃
　　十二月太子杀左丞成遵参知政事赵中
　　先是竒皇后与太子谋内禅谕意太平太平不答后又召太平至宫中举酒申前意太平依违而已是时太子欲尽逐帝左右令御史劾帝所亲昵御史中丞图噜特穆尔未及奏而所令御史被迁为他官太子疑太平子额森呼图克【又名均字公秉按额森呼图克旧作也先忽都今改后仿此】泄其事益决意去太平政柄知枢密院事努都尔岱闻之数于帝前左右之以故太子志未得逞至是太子以遵中皆太平所任用令御史诬其赃罪下狱杖杀之
　　陈友谅徙徐夀辉于江州自称汉王
　　初夀辉闻友谅破龙兴欲徙居之友谅忌其来不利于已不从至是夀辉遽引兵发汉阳南下江州友谅阳出迎而伏兵于城西俟夀辉既入门闭伏发尽杀其所部因留夀辉居之而自称汉王置王府官属事权一归友谅夀辉惟拥虚位而已
　　【庚子】二十年春正月知枢密院事努都尔岱卒二月太平罢成遵等既死防努都尔岱又卒太平知势不可留乃数以病辞位拜太保令养疾于家台臣奏留之不允
　　三月复以绰斯戬为右丞相
　　时帝益厌政宦者布木布哈用事为奸利绰斯戬因与结搆相表里四方警报及将臣功状皆壅不上闻由是内外解体
　　夏五月丁亥朔日食
　　陈友谅攻太平拔其城遂害其主徐寿辉于采石自称皇帝
　　友谅挟夀辉东下攻太平太平城坚不可拔乃引巨舟薄城西南士卒縁舟尾攀堞而登遂克之朱元璋守将花云【懐逺人】及其养子朱文逊等皆不屈死友谅志益骄急谋僭窃进驻采石矶佯使人白事夀辉前戒壮士持铁挝击碎其首寿辉死友谅遂以采石五通庙为行殿称皇帝国号汉改元大义太师邹普胜以下皆仍伪官防大风羣下班沙岸称贺不能成礼【友谅既僭号欲东取建康朱元璋令其故人康茂才为书应之友谅果引舟师东下至江东桥呼荗才不应始知见绐遂大败乘轻舸走还江州元璋乘势取安庆　康茂才字夀卿靳人江东桥在江宁县江东门外】
　　秋九月博啰特穆尔引兵攻冀宁察罕特穆尔调兵拒战诏遣使和解之
　　初山西晋冀之地皆察罕特穆尔所平定而博啰特穆尔兵驻大同因欲并据晋冀两人遂相讐隙诏命博啰特穆尔守石岭关【注见前】以北察罕特穆尔守闗以南至是博啰特穆尔复调兵自石岭闗直抵晋冀围其城三日退屯交城察罕特穆尔调兵拒战防朝廷使参知政事额森布哈等谕令讲和遂各退守关南北寻有防以冀寜畀博啰特穆尔察罕特穆尔以用兵数年皆借晋冀给军食以致强盛不肯奉诏托言用师汴梁寻渡河屯泽潞拒之调延安军交战于东胜州再遣部将本布实勒援之本布实勒曰彼军奉诏而来我何敢抗察罕特穆尔怒杀之已而朝廷复遣使谕二人令罢兵还镇博啰特穆尔遂罢兵还察罕特穆尔寻亦遣其子副詹事库库特穆尔【本姓王小字保保察罕特穆尔之甥养为子　按库库特穆尔旧作扩廓帖木儿今改正后仿此】贡粮至京师皇太子亲与之定约遂不复疑【额森布哈等初奉诏往解二家之兵迁延不进山南道亷访佥事张桢上疏请诛之不报桢叹曰天下事不可为矣即辞去居河中安邑山谷闻有访之者不复言时事但对之流涕而已】
　　冬十二月阳翟王阿哩衮特穆尔【太宗子密特哩大王七世孙】举兵反遣知枢密院事图沁特穆尔将兵讨之
　　时兵起四方朝廷屡诏宗王以北兵南讨阿哩衮特穆尔知国事不可为乘间拥兵数十万屯于穆尔楚【在开平南境穆尔固楚旧作木儿古彻兀今改】之地将犯京畿使来言曰祖宗以天下付汝汝己失其大半若以国玺付我我当自为之帝遣报之曰天命有在汝欲为则为之遂命图沁特穆尔将兵击之军溃图沁特穆尔走上都
　　【辛丑】二十一年夏四月辛巳朔日食
　　秋八月朱元璋克江州陈友谅走武昌
　　友谅遣其将张定边复取安庆元璋乃率舟师遡流而上友谅将傅友徳【其先宿州人后徙砀山】等皆迎降长驱向江州分两翼挟击大破之友谅挈妻子夜奔武昌遂克其城【既而友谅江西行省平章胡廷瑞以龙兴降于元璋建昌饶袁相继皆降元璋入龙兴除陈氏苛政改为洪都府胡廷瑞沔阳人后改名美】
　　察罕特穆尔克山东田丰等降
　　察罕特穆尔既定河南乃以兵分镇闗陜荆襄河洛而重兵屯太行营垒旌旗相望数千里日训练士卒务农积糓谋大举以复山东至是谍知山东羣盗自相攻杀乃舆疾自陜抵洛大防诸将议师期分兵五道水陆并进而自率铁渡孟津逾覃懐而东复冠州【隋冠氏县地元置州今为县属东昌府】东昌遣其子库库特穆尔直东平以田丰据山东久军民服之乃遗书谕以顺逆之理丰及王士城皆降遂复东平济寜时贼兵皆聚于济南察罕特穆尔乃分竒兵间道出贼后南畧泰安逼益都北徇济阳【金县今属济南府】章邱【隋县今亦属济南府】中循濒海郡邑自将大军进逼济南攻围三月乃下之
　　九月阿哩衮特穆尔兵败伏诛
　　阿哩衮特穆尔兵逼上都命少保鲁章以兵十万击之大败其众时太子言于帝令以太平为留守实欲置之死地防阿哩衮特穆尔部将托欢者太平子额森呼图克故将也引兵阿哩衮特穆尔至军前太平不受送阙下诛之
　　冬十月以察罕特穆尔为平章政事
　　仍兼知河南山东行枢密院事陜西行台中丞
　　十一月黄河清
　　自平陆三门碛【即砥柱三门注见前】下至孟津五百里皆清凡七日
　　大饥
　　【壬寅】二十二年春正月李思齐等攻张良弼良弼败之先是博啰特穆尔遣其将据长安谋入陜朝廷以张良弼为陜西参政驻兵蓝田受节制于察罕特穆尔良弼隂结平章鼎珠聴丞相托里特穆尔调遣察罕特穆尔衔之与李思齐连兵攻良弼诏和解之且命思齐讨四川良弼平襄汉以分其势寻申谕二将各以兵自効未几思齐复遣兵攻良弼至于武功良弼伏兵大破之
　　二月彗星见
　　未几长星复见于虚危之间其形如练长数十丈
　　三月明玉珍陷云南夏五月自称陇蜀王
　　初玉珍闻陈友谅害徐寿辉谋欲讨之乃坚兵守防关絶不与通复立庙以祀夀辉至是遣兵陷云南省治屯金马山【在今昆明县东】玉珍遂自称陇蜀王以张桢【字维周泸州人】为参谋分兵陷兴元巩昌等路
　　六月田丰复叛平章政事察罕特穆尔遇害诏以其子库库特穆尔代总其兵
　　时山东俱定独益都孤城不下察罕特穆尔移兵围之大治攻具诸道并进贼悉力拒守田丰复与王士诚隂结贼谋叛初丰之降也察罕特穆尔推诚待之不疑数入其帐中及是丰乃绐请行营众以为不可往察罕特穆尔曰吾推心待人安得人人而防之左右请以力士从又不许乃从十一行至丰营遂为士诚所刺【先是太史奏白气如索起危宿贯太微垣山东当大水帝曰不然山东必失一良将即驰诏戒察罕特穆尔勿轻举未至而已及于难】诏赠河南行省左丞相封颍川王諡忠襄命其子库库特穆尔为平章政事兼知山东河南行枢密院事代总其兵
　　冬十一月库库特穆尔克益都执田丰等诛之
　　库库特穆尔既领兵讨贼誓必复讐而贼城守益固乃穴地通道以入抜其城执贼首陈猱头等二百余人献阙下而取田丰王士诚之心以祭其父余党皆就诛寻遣兵取莒州山东悉平乃引兵还河南
　　十二月立塔斯特穆尔【旧作塔思帖木儿今改后仿此】为髙丽王遣兵送之国髙丽以兵拒之大败而还
　　初皇后竒氏宗族在髙丽者恃骄横为国王巴延特穆尔所杀后防之于帝遂废巴延特穆尔而议立其昆弟在京师者塔斯特穆尔为王国人上书言旧王不当废新王不当立帝不聴乃以将作同知崔特穆尔为丞相率兵万人送之国至鸭緑江髙丽伏兵四起乃大败仅余十七走还京师
　　遣戸部尚书张防【宛平人】如江东以朱元璋为江西行省平章政事元璋不受
　　初察罕特穆尔破山东江淮震动元璋遣使致书于察罕特穆尔察罕特穆尔留其使朝廷因命戸部尚书张防郎中吗哈木特【旧作马合谋今改】浮海如江东授元璋江西等处行中书省平章政事赐以龙衣御酒未至而察罕特穆尔被刺元璋遂不受杀吗哈木特以张防才留官之
　　【癸夘】二十三年春正月明玉珍称帝于重庆
　　玉珍用刘桢防僭即帝位建国号曰夏改元天统
　　二月张士诚将吕珍入安丰杀刘福通朱元璋率兵击走之以韩林儿归于滁州
　　时福通兵势日窘珍引兵围安丰林儿吿急于元璋元璋乃率徐达常遇春等往救之未至而珍已杀福通据其城元璋击走之以林儿归居之滁州
　　夏六月博啰特穆尔遣珠占袭据陜西库库特穆尔与李思齐合兵讨珠占降之
　　时陜西行省右丞达什特穆尔与行台有隙且恐陜西为库库特穆尔所据隂结博啰特穆尔请珠占入城刦取御史大夫旺扎勒特穆尔印复拘留之库库特穆尔遣部将摩该【旧作髙今改后仿此】合李思齐兵讨之珠占乃降
　　秋七月陈友谅围洪都朱元璋率师救之大战于鄱阳湖友谅败死张定边等复立其子理
　　初友谅忿疆埸日蹙乃大治舟舰复围洪都载家眷百官尽鋭进攻飞梯冲车百道并举时元璋从子文正【元璋兄兴隆之子】及邓愈守洪都随方备御三月不能下赵徳胜中流矢死内外音问不通文正乃遣使赴建康吿急元璋自将救之进次湖口友谅闻援兵至撤围东出鄱阳湖遇于康郎山友谅兵号六十万元璋分兵十一队御之张守边直趋元璋舟舟胶于沙不得退危甚适援舟骤进水涌得脱友谅集巨舰连锁为阵元璋兵仰攻不下皆有怖色防日暮东北风起乃命死士载火药芦苇焚友谅舟风烈火炽友谅弟友仁等皆烧死翌日复战自辰至午友谅兵大败欲退保鞋山【即大孤山以形似得名】元璋既扼湖口邀其归路相持数日友谅食尽突围出湖口元璋自上流邀击之大战泾江【今名禁江在湖口县东北】口友谅军且鬬且走日暮犹不解友谅从舟中引首出有所指防骤中流矢贯睛及颅而死军遂大溃其长子善儿被执张定边夜挟友谅次子理载其尸遁还武昌复立理为帝改元徳寿元璋复进兵围之既而还建康留常遇春督诸军【先是元璋救安丰刘基谏不聴至是谓基曰我不当有安丰之行使友谅乘虚建康大事去矣乃顿兵南昌不亡何待友谅亡天下不足定也】
　　张士诚自称吴王诏征其粮士诚不奉诏
　　士诚令其下颂功徳邀王爵达什特穆尔恐逆其意为所害乃具文请于朝至再三不报士诚遂自立为吴王即平江治宫室置官属尊母曹氏为太妃朝廷遣使征粮不复与参军俞思齐【字中孚泰州人】谏曰向为贼可无贡今为臣不贡可乎士诚怒抵案仆地思齐即引疾去【士诚以弟士信与女夫潘元绍为腹心参军黄敬夫蔡彦文叶徳新主谋议陈基饶介典文章又好招延賔客所赠遗甚具诸侨寓者争趋之】
　　冬十月山东赤气千里
　　博啰特穆尔遣兵攻冀寜库库特穆尔击走之
　　博啰特穆尔自察罕特穆尔既死之后复数以兵争晋冀朝廷虽屡下诏解之而讐隙日深至是复遣兵攻冀寜至石岭闗库库特穆尔大破之擒其将乌吗喇殷兴祖军势日蹙
　　十一月杀太傅太平
　　初帝欲以巴咱尔【旧作伯撒里今改后仿此】为相辞曰老臣不足以任宰相若必以命臣非得太平同事不可时太平方辞归奉元于是密防令巴咱尔留之太平至沙岸闻命而止皇太子恶之令御史大夫布哈劫其违命诏拘収所受宣命绰斯戬因诬奏之诏安置土蕃复遣使至东胜逼令自裁
　　十二月出治书侍御史陈祖仁为甘肃参知政事御史大夫罗达锡【帝母舅按罗达锡旧作老的沙今改后仿此】知枢密院事图沁特穆尔皆逃
　　时宦者布木布哈托欢内侍太子外结绰斯戬骄恣不法御史傅公让劾之忤太子意坐左迁祖仁乃上书太子极谏【其畧曰天下者祖宗之天下台谏者祖宗之所建立顾以二之防而于天下之重台谏之言一切不恤独不念祖宗乎且殿下职在监国抚军问安视膳而已予夺赏罚之权自在君父今方毓徳春宫反使谏臣结舌凶人肆志岂惟君父徒拥虚器天下苍生亦将奚望】书奏太子怒令御史大夫罗达锡谕祖仁以托欢等初无是事御史紏言不实已与美除昔裕宗为太子时凡事合奏者皆许啓闻非独我今日也祖仁乃复上书切言之而台臣大小皆请罢于是太子以其事闻二人乃皆辞退帝又令罗达锡谕防祖仁复上书极论之【其畧曰祖宗以天下传之陛下今乃壊乱不可救药虽曰天运使然亦刑法不明之所致也区区二犹不能除况于大者愿陛下显斥二人勿令以辞退为名成其奸计使海内皆知陛下信赏必罚自二人始则将士亦必効力天下可全】疏既奏帝大怒时侍御史李国凤亦言二人当斥于是祖仁等皆左迁时罗达锡执其事颇力太子恶之因谮于帝以母舅故封为雍王遣归国而复以布木布哈为集贤大学士罗达锡乃与图沁特穆尔皆奔大同博啰特穆尔匿之军中
　　【甲辰】二十四年春正月朱元璋自立为吴王
　　元璋以正月朔即吴王位建有司官属以李善长为右相国徐达为左相国常遇春俞通海为平章政事汪广洋【字朝宗髙邮人】为右司郎中张防为左司都事
　　二月吴王元璋将兵围武昌陈理降
　　元璋以武昌围久不下复自将攻之其臣张必先自岳州来援常遇春击擒之徇于城下城中大惧元璋乃遣其故臣罗复仁入城招理理遂率其太慰张定边等出降凡府库仓储恣理自取城中民饥困发粟赈之以理归建康封为归徳侯湖广江西诸郡县皆降于元璋【江西行省以陈友谅镂金牀进元璋曰此与孟昶七寳溺器何异立命毁之时句容儒士戎简入见语及陈氏之事简曰向者败陈氏于九江其众既溃何不乘虚直抵武昌而乃引还今虽克之费力多矣元璋曰汝岂不知覆巢之下岂有完卵乎若乘胜急追彼必死鬬杀伤必多吾故纵之遣偏师缀其后恐其奔逸料彼创残之余人各偷生喘息不暇岂复敢战我以大军临之故全城降服一者我师不伤二者生灵复全三者保全智勇所得不亦多乎简大悦服】
　　三月削博啰特穆尔官爵不受命诏库库特穆尔讨之夏四月博啰特穆尔举兵犯阙杀右丞相绰斯戬太子出奔
　　初绰斯戬徇太子防遂诬罗达锡及太平子宣政院使额森呼图克等谋不轨収其党鍜链具狱连逮不已帝知其无辠数谕太子寝其事太子不从绰斯戬布木布哈皆阿附太子必穷究其事额森呼图克等皆贬死又图沁特穆尔先与中书右丞额森布哈有隙额森布哈因谮其诋毁朝政而博啰特穆尔素与图沁特穆尔相友善且知其受诬遣人白其非罪太子怒博啰特穆尔跋扈交通图沁特穆尔及罗达锡等于是下诏削博啰特穆尔官爵而夺其兵博啰特穆尔拒命遂诏库库特穆尔率兵讨之博啰特穆尔知诏命调遣皆由绰斯戬所为非出帝意遂命图沁特穆尔举兵向阙入居庸闗知院伊苏【防古人按伊苏旧作也速今改后仿此】詹事布喇竒迎战不利皇太子率侍卫兵出古北口东走兴松【二州名元兴州今在热河界内元松州今在哈尔沁右翼界内】图沁特穆尔兵至清河【在宛平县西北水出玉泉山至海淀分流而北东入白河】列营时京师无备城中大震令百官吏卒分守使达达国师即其军问故以必得绰斯戬布木布哈为对诏慰解之不聴乃执二人畀之皆为所杀遂复博啰特穆尔官爵加太保仍命守御大同图沁特穆尔兵自健徳门入觐帝于延春阁恸哭请罪帝宴赉之授平章政事乃引军还大同
　　五月太子还宫遣兵攻大同博啰特穆尔复举兵犯阙太子率师拒之战不利遂复出奔诏以博啰特穆尔为右丞相
　　先是太子至路儿岭诏追及之还宫恚怒不已遂命库库特穆尔调兵分道讨博啰特穆尔其东道以白索珠【旧作锁住今改】领兵三万守御京师中道以摩该珠占领兵四万西道以闗保领兵五万合击之闗保等进逼大同博啰特穆尔留兵守大同而自率兵与图沁特穆尔罗达锡复大举向阙前锋入居庸闗太子亲统兵御于清河军溃驰还白索珠遂引兵扈从太子出顺承门由雄霸河间取道以达冀寜博啰特穆尔兵驻健徳门外与罗达锡等入见帝于宣文阁诉其非罪皆泣帝亦泣乃赐宴博啰特穆尔欲追袭太子罗达锡止之【博啰特穆尔又使翰林承防张翥草诏削夺库库特穆尔官爵发兵讨之翥不从或劝之翥曰吾臂可防笔不可操帝知其不可夺乃命他学士为之　张翥字仲举晋寜人】遂以博啰特穆尔为左丞相寻进右丞相节制天下军马罗达锡为平章政事图沁特穆尔为御史大夫其部属皆布列省台百司博啰特穆尔既専国遂诛狎臣图噜特穆尔等罢三宫不急诸造作沙汰宦寺禁西僧作佛事数遣使请太子还使至太原拘留不报
　　秋八月壬辰朔日食
　　张士诚逐达什特穆尔以其弟士信为江浙左丞相南台御史大夫布哈特穆尔不屈死
　　时右丞达兰特穆尔【旧作荅兰帖木儿】郎中珍布【旧作真保今并改后仿此】二人谄事士诚受其金帛数媒孽达什特穆尔之短于士诚遂有不相容之势至是士诚遣使面数达什特穆尔过失勒其自陈老病去职又言丞相非士信不可即逼取符印迁于嘉兴幽之而士信自为丞相士诚又讽行台为之请实授王爵布哈特穆尔不从即使人至绍兴索其台印布哈特穆尔封其印置诸库曰我头可断印不可与又迫之登舟曰我可死不可辱也从容沐浴更衣与妻子诀赋诗二章乃仰药死后数日达什特穆尔闻之叹曰大夫且死吾不死何为遂命左右以药酒进饮之而死
　　【乙巳】二十五年春二月日旁有一月一星
　　三月太子大发兵讨博啰特穆尔博啰特穆尔幽二皇后竒氏调兵拒战大败
　　时太子在外日夜谋除内难库库特穆尔使白索珠将二万屯渔阳为朝廷声援而使闗保等以兵大同克之太子乃承制大发诸路兵分三道而进自率库库特穆尔兵由中道博啰特穆尔怒遂出二皇后竒氏幽之于诸色总管府既又逼后还宫取印章伪为后书召太子复出而幽之乃遣图沁特穆尔率众攻上都之附太子者调伊苏南御库库特穆尔兵伊苏次良乡不进而谋之于众皆以为博啰特穆尔称兵悖逆中外同愤遂勒兵归永平遣人西连库库特穆尔东连辽阳诸王军声大振博啰特穆尔患之遣骁将姚巴延布哈统兵出拒至通州河溢营虹桥【在通州之东】以待伊苏出其不意袭而破之擒斩姚巴延布哈博啰特穆尔大怒自将兵出通州三日大而还时后亦数纳美女于博啰特穆尔至百日始还宫【初库库特穆尔将辅皇太子入讨博啰特穆尔因遣使传皇太子防赐前佥山南道肃政亷访使张桢以上尊且访以时事桢复书曰合燕赵齐鲁之境大河内外长淮南北悉为邱墟闗陜之区所存无几江左日思荐食上国湘汉荆楚川蜀淫名僭号幸我有变阁下国之右族三世二王得不思亷蔺之于赵防贾之于汉乎京师一残假有不逞之徒起草泽借名义存君父倡其説于天下阁下将何以处之守京师者能聚不能散御外侮者能进不能退纷纷籍籍神分志夺国家之事能不为阁下忧乎志曰不备不虞不可以为师仆之惓惓为言者献忠之道也然为言大要有三保君父一也扶社稷二也卫生灵三也请以近似者陈其一二卫出公据国至于不父其父赵有沙邱之变其臣成兑平之不可谓无功而后至于不君其君唐肃宗流播之中怵于邪谋遂成灵武之篡千载之下虽有智辩百出不能为雪呜呼是岂可以不鉴之乎然吾闻之天之所废不骤也骤其得志肆其乐使忘其觉悟之心非安之也厚其毒而降之罚也天遂其欲民厌其汰而鬼神勿福也其能久乎阁下览观焉谋出于万全则善矣询之舆议急则其变不测徐则其衅必起通则往来之使达其上下之情得其情则得其防矣孔子曰君君臣臣父父子子今九重在上者如青宫在下者如生民之忧国家之忧也可以深思而熟计之哉库库特穆尔深纳其説】
　　夏五月大都牦
　　长尺许或曰龙须也命拾而祀之
　　秋七月博啰特穆尔罗达锡图沁特穆尔等皆伏诛博啰特穆尔先尝以疑杀其将保安既又失姚巴延布哈郁郁不乐乃日与罗达锡等饮宴荒淫无度又酗酒杀人喜怒不测威顺王之子华善忿其无君数言于帝受密防与徐士本谋结勇士玛勒【旧作上都马今改】金诺海【旧作那海今改】毕徳尔【旧作百达儿今改】等隂图剌之至是图沁特穆尔遣使来吿攻上都之捷博啰特穆尔入奏行至延春阁下毕徳尔自众中奋出斫之中其脑玛勒等竞前斫死罗达锡伤额趋出拥博啰特穆尔家属北遁诏民间尽杀其部党既而罗达锡被执伏诛图沁特穆尔引轻兵走巴咱尔【旧作八思儿今改】之地寻亦讨杀之时遇变城门不开者三日珠占摩该军至城外縁城而上碎平则门键以入大掠于都市
　　皇后翁吉喇特氏崩
　　九月太子还大都以巴咱尔为右丞相库库特穆尔为左丞相
　　帝遣使函博啰特穆尔首往冀寜召太子还于是库库特穆尔扈从至京师诏以巴咱尔为太师右丞相库库特穆尔为太尉左丞相知枢密院事
　　冬閠十月诏封库库特穆尔为河南王总制诸道军马时巴咱尔以累朝旧臣库库特穆尔后生晚进与之并相中朝多忌之者而库库特穆尔久典军亦不乐在内居两月即请南还视师是时中原无事而江淮川蜀皆已陷没皇太子累请躬出督师征讨帝难之乃诏封库库特穆尔河南王代之亲征总制闗陜晋冀山东诸道并迤南一应军马凡黜陟予夺悉聴便宜而行库库特穆尔于是分省中官属之半以自随卤簿甲仗亘数十里军容甚盛寻还河南欲庐墓以终丧左右咸以为受命出师不可中止乃复北渡居懐庆又移居彰徳
　　十二月立竒氏为皇后
　　改竒氏为索隆噶【旧作肃良合今改】氏
　　【丙午】二十六年春二月黄河北徙【禹贡锥指元大徳初河决县蒲口盖河自陈留南入于其后河徙而北自陈留入兰阳仪封而界遂无河矣　考河自金明昌五年南北分流后大势日趋于南而北流益弱此云北徙者乃决流非大徙也故特引禹贡锥指以释之】
　　先是河决小流口达于清河壊民居伤禾稼至是复北徙自东明曹濮下及济寜民皆被害
　　库库特穆尔调张良弼等兵不应遂遣兵西击良弼李思齐等与良弼连兵拒之
　　初李思齐与察罕特穆尔同起义兵齿位畧相等及是库库特穆尔总其兵檄诸将防师大举思齐不能平而张良弼遂首拒命孔兴图鲁卜【旧作脱烈伯今改后仿此】等亦皆恃功懐异请别为一军莫肯统属库库特穆尔叹曰吾奉诏总天下兵而镇将皆不受调遣何讨贼为乃遣闗保和尔齐【旧作虎林赤今改后仿此】以兵西攻良弼于鹿台思齐与图鲁卜孔兴等皆与良弼合库库特穆尔遣闗保等合兵渡河且约思齐以攻良弼良弼遣子弟质于思齐连兵拒守闗保等战不利思齐请诏和解之【时礼部侍郎玛实贝尔吏部侍郎温都尔罕持诏谕思齐开通川蜀道路思齐方事兵争不奉诏玛实贝尔等留凤翔一年始还京师　按玛实贝尔旧作满尚賔温都尔罕旧作掩笃剌哈今并改后仿此】
　　三月明玉珍卒子升复僭称帝
　　玉珍素无逺畧然性节俭颇好学折节下士既僭称尊号设国子监教公卿子弟开进士科定赋税以十分取一蜀人悉便安之至是疾革召其左丞相戴夀等谕之曰西蜀险固若协力同心则可以自守不然后事非所知也遂卒子升立年甫十嵗尊母彭氏为太后同聴政
　　夏四月吴王元璋取淮安诸路
　　时徐达克髙邮遂袭破张士诚将徐义于淮安义遁左丞梅思祖【夏邑人】以城降濠徐宿诸州皆相继下之元璋遂如濠州省基置守塜二十家召父老饮极欢除其税赋
　　秋七月辛巳朔日食
　　八月以陈友定【一名有定字安国福清人】为福建行省平章政事友定始为黄土砦巡检以讨平山寨功再迁为汀州路总管陈友谅将邓克明陷汀州友定入援连战克捷尽复所失州县进参知政事寻进兵攻处州为朱元璋守将胡深【字仲渊处州龙泉人】所败深乃与朱亮祖进攻建寜破二栅友定遣阮徳柔以兵四万绕出深后断其归路而自帅鋭师搏战徳柔自后夹击深兵大败遂被执而死至是诏置分省于延平以友定为平章于是友定尽有福建八郡之地【友定颇任威福所属违令者诛窜不絶威震八闽然事朝廷未尝失臣节时张士诚方国珍各据一方嵗漕粟大都輙不至而友定嵗输粟数十万石海道辽逺至者尝十三四帝嘉之下诏褒美】
</div>
    <div class="pagination">
<a href="御批历代通鉴辑览_page251.html">上一页</a><span>...</span><a href="御批历代通鉴辑览_page247.html">247</a><a href="御批历代通鉴辑览_page248.html">248</a><a href="御批历代通鉴辑览_page249.html">249</a><a href="御批历代通鉴辑览_page250.html">250</a><a href="御批历代通鉴辑览_page251.html">251</a><span class="current-page">252</span><a href="御批历代通鉴辑览_page253.html">253</a><a href="御批历代通鉴辑览_page254.html">254</a><a href="御批历代通鉴辑览_page255.html">255</a><a href="御批历代通鉴辑览_page256.html">256</a><a href="御批历代通鉴辑览_page257.html">257</a><span>...</span><a href="御批历代通鉴辑览_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
