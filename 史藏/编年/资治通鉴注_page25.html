<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 25 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 25 页/共 334 页
  </h1>
  <div class="content">
   霍显闻立太子，恕恚不食，欧血，曰：〔恚，于避翻。欧，乌口翻。〕“此乃民间时子，安得立！即后有子，反为王邪？”复教皇后令毒太子。皇后数召太子赐食，保、阿辄先尝之；〔保母、阿母也。复，扶又翻。数，所角翻。〕后挟毒不得行。
③五月，甲申，丞相贤以老病乞骸骨；赐黄金百斤、安车、驷马，罢就第。丞相致仕自贤始。
④六月，壬辰，以魏相为丞相。辛丑，丙吉为御史大夫，疏广为太子太傅，广兄子受为少傅。
太子外祖父平恩侯许伯，以为太子少，白使其弟中郎将舜监护太子家。〔许伯，即许广汉，称伯者，盖尊之也。少，诗照翻。监，古衔翻。〕上以问广，广对曰：“太子，国储副君，师友必于天下英俊，不宜独亲外家许氏。且太子自有太傅、少傅，官属已备，今复使舜护太子家，示陋，〔师古曰：言独亲外家，示天下以浅陋。复，扶又翻。〕非所以广太子德于天下也。”上善其言，以语魏相，〔语，牛倨翻。〕相免冠谢曰：“此非臣等所能及。”广由是见器重。
⑤京师大雨雹，大行丞东海萧望之上疏，言大臣任政，一姓专权之所致。〔据望之传，为大行治礼丞。〕上素闻望之名，拜为谒者。时上博延贤俊，民多上书言便宜，辄下望之问状；〔下，遐稼翻。〕高者请丞相、御史、〔师古曰：望之以其人所言之状请于丞相、御史，或以奏闻，即见超擢。〕次者中二千石试事，满岁以状闻；〔师古曰：试令行其所言之事，或以诸他职事试之。刘仲冯曰：观其意共是一条，不当中分，却烦解说也，颜说非也。高者则令丞相、御史试事，岁满各以状闻，误断其文尔。余谓高者则请丞相、御史试事，次者中二千石试事，文意固是一贯，而分高、次，则非误断也。〕下者报闻，罢。〔其言不可用，故报闻而罢归田里也。〕所白处奏皆可。〔师古曰：当主上之意也。处，昌吕翻。〕
⑥冬，十月，诏曰：“乃者九月壬申地震，朕甚惧焉。有能箴朕过失，及贤良方正直言极谏之士，以匡朕之不逮，毋讳有司！〔师古曰：箴，戒也。匡，正也。李奇曰：讳，避也。虽有司在显职，皆言其过，勿避之。〕朕既不德，不能附远，是以边境屯戍未息。今复饬兵重屯，久劳百姓，〔师古曰：饬，整也。复，扶又翻；下同。〕非所以绥天下也。其罢车骑将军、右将军屯兵！”又诏：“池籞未御幸者，假与贫民。〔苏林曰：折竹，以绳绵连禁御，使人不得往来，律名为籞。服虔曰：籞在池水中作室，可用栖鸟，鸟入中则捕之。应劭曰：池者，陂池也。籞者，禁苑也。臣瓒曰：籞者，所以养鸟也。设为藩落，周覆其上，令鸟不得出，犹苑之畜兽，池之畜鱼也。师古曰：苏、应二说是。〕郡国宫馆勿复修治。〔治，直之翻；下同。〕流民还归者，假公田，贷种食，〔师古曰：贷，音吐戴翻。种，五谷种也，音之勇翻。〕且勿算事。”〔师古曰：不出算赋及给徭役。〕
⑦霍氏骄侈纵横。〔横，户孟翻。〕太夫人显，广治第室，作乘舆辇，加画，绣絪冯，黄金涂；韦絮荐轮，〔如淳曰：絪，亦茵。冯，谓所冯者也；以黄金涂饰之。师古曰：茵，蓐也。以绣为茵冯，而黄金涂于辇也。晋灼曰：御辇以韦缘轮，着之以絮。师古曰：取其行安，不摇动也。冯，与凭同。着，音张吕翻。〕侍婢以五采丝挽显游戏第中；〔师古曰：挽，谓牵引车辇也，音晚。〕与监奴冯子都乱。〔师古曰：监奴，谓奴之监知家务者。〕而禹、山亦并缮治第宅，走马驰逐平乐馆。云当朝请，数称病私出，〔乐，音洛。朝，直遥翻。请，才性翻。数，所角翻；下同。〕多从宾客，张围猎黄山苑中，使仓头奴上朝谒，〔文颖曰：朝当用谒，不自行而令奴上谒者也。师古曰：上谒，若今参见尊贵而通人也。孔颖达曰：汉家仆隶谓之苍头，以苍巾为饰，异于民也。上，时掌翻。〕莫敢谴者。显及诸女昼夜出入长信宫殿中，亡期度。〔师古曰：长信宫，上官太后所居。亡，古无字通。〕
帝自在民间，闻知霍氏尊盛日久，内不能善。既躬亲朝政，御史大夫魏相给事中。显谓禹、云、山：“女曹不务奉大将军余业，〔师古曰：女，音汝。曹，辈也。〕今大夫给事中，他人壹间女，能复自救邪！”〔间，古苋翻。复，扶又翻；下同。〕后两家奴争道，〔师古曰：谓霍氏及御史家。〕霍氏奴入御史府，欲躢太夫门；御史为叩头谢，乃去。〔躢，与蹋同。为，于伪翻。〕人以谓霍氏，〔师古曰：告语也。〕显等始知忧。
会魏大夫为丞相，数燕见言事；〔见，贤遍翻；下同。〕平恩侯与侍中金安上等径出入省中。时霍山领尚书，上令吏民得奏封事，不关尚书，群臣进见独往来，〔师古曰：谓各各得尽言于上也。〕于是霍氏甚恶之。〔恶，乌路翻。〕上颇闻霍氏毒杀许后而未察，乃徙光女婿度辽将军、未央卫尉、平陵侯范明友为光禄勋，〔功臣侯表，平陵侯食邑于南阳郡之武当县。〕出次诸吏、中郎将、羽林监任胜为安定太守。〔任，音壬。守，式又翻；下同。〕数月，复出光姊给事中、光禄大夫张朔为蜀郡太守，群孙婿中郎将王汉为武威太守。顷之，复徙光长女婿长乐卫尉邓广汉为少府。戊戌，更以张安世为卫将军，两宫卫尉、城门、北军兵属焉。〔两宫，未央、长乐也。城门，京城十二门屯兵也。北军，北军八校兵也。更，工衡翻。〕以霍禹为大司马，冠小冠，〔大司马大将军，冠武弁大冠。今贬禹，故使冠小冠。冠小之冠，古玩翻。〕亡印绶；〔亡，古无字通。〕罢其屯兵官属，特使禹官名与光俱大司马者。〔苏林曰：特，但也。〕又收范明友度辽将军印绶，但为光禄动；及光中女赵平为散骑、骑〔【章：甲十五行本“骑”字不重；乙十一行本同；孔本同。】〕都尉、光禄大夫，将屯兵，又收平骑都尉印绶。〔散骑、骑都尉，以骑都尉而加散骑官也。百官表云：散骑、中常侍，皆加官；中常侍得入禁中，散骑骑并乘舆车。如淳曰：自列侯下至郎中，皆得有散骑及中常侍加官，是时散骑及中常侍各自一官，无员也。中，读曰仲。〕诸领胡、越骑、羽林及两宫卫将屯兵，悉易以所亲信许、史子弟代之。
⑧初，孝武之世，征发烦数，百姓贫耗，穷民犯法，奸轨不胜，〔数，所角翻。胜，音升，又如字。〕于是使张汤、赵禹之属，条定法令，作见知故纵、监临部主之法，〔师古曰：见知人犯法不举告，为故纵；而所监临部主有罪，并连坐之也。监，古衔翻。〕缓深、故之罪，〔孟康曰：孝武欲急刑，吏深害及故入人罪者，皆宽缓之也。〕急纵、出之诛。〔师古曰：吏释罪人，疑以为纵，出则急诛之，亦言尚酷。〕其后奸猾巧法转相比况，禁罔寖密，律令烦苛，文书盈于几阁，典者不能偏睹。是以郡国承用者驳，〔师古曰：不晓其指，用意不同也。〕或罪同而论异，奸吏因缘为市，〔师古曰：弄法而受财，若市贾之交易。〕所欲活则傅生议，〔傅，读曰附。〕所欲陷则予死比，〔师古曰：比，以例相比况也。〕议者咸冤伤之。
廷尉史巨鹿路温舒上书曰：臣闻齐有无知之祸而桓公以兴，〔齐襄公为公子无知所杀，雍廪复杀无知，齐国大乱，桓公自莒入立。〕晋有骊姬之难而文公用伯；〔晋献公信骊姬之谗，杀世子申生，逐公子重耳、夷吾，而立骊姬之子奚齐、卓子，皆为里克所杀。夷吾入立，复为秦所执，既而归之，卒，而子圉嗣。秦纳重耳，子圉死，而文公遂霸诸侯。难，乃旦翻。伯，读曰霸。〕近世赵王不终，诸吕作乱，而孝文为太宗。〔事见十三卷。〕繇是观之，祸乱之作，将以开圣人也。夫继变乱之后，必有异旧之恩，此贤圣所以昭天命也。往者昭帝即世无嗣，昌邑淫乱，乃皇天所以开至圣也。臣闻春秋正即位，大一统而慎始也。〔春秋之法，继弑君不言即位，继正即位，正也。〕陛下初登至尊，与天合符，宜改前世之失，正始受命之统，涤烦文，除民疾，以应天意。臣闻秦有十失，其一尚存，治狱之吏是也。〔治，直之翻。〕夫狱者，天下之大命也，死者不可复生，绝者不可复属。〔复，扶又翻。师古曰：属，连也，音之欲翻。〕书曰：『与其杀不辜，宁失不经。』〔师古曰：虞书大禹谟载咎繇之言。辜，罪也。经，常也。言人命至重，治狱宜慎，宁失不常之过，不滥杀无罪之人，所以崇宽恕也。〕今治狱吏则不然，上下相驱，〔驱，与驱同。〕以刻为明，深者获公名，平者多后患。故治狱之吏皆欲人死，非憎人也，自安之道在人之死。是以死人之血，流离于市，被刑之徒，比肩而立，〔被，皮义翻。〕大辟之计，岁以万数。〔辟，毗亦翻。〕此仁圣之所以伤也，太平之未洽，凡以此也。夫人情，安则乐生，〔乐，音洛。〕痛则思死，棰楚之下，何求而不得！故囚人不胜痛，则饰辞以示之；〔胜，音升。〕吏治者利其然，则指导以明之；〔治，直吏翻。〕上奏畏却，则锻练而周内之。〔上，时掌翻。晋灼曰：精熟周悉，致之法中也。师古曰：却，退也。畏为上所却退。却，丘略翻。〕盖奏当之成，〔师古曰：当，谓处其罪也。〕虽皋陶听之，犹以为死有余辜。〔师古曰：皋陶作士，善听狱讼，故以为喻也。陶，音遥。〕何则？成练者众，文致之罪明也。故俗语曰：『画地为狱，议不入；刻木为吏，期不对。』〔师古曰：画狱、木吏，尚不入对，况真实乎！期，犹必也。议必不入对。〕此皆疾吏之风，北痛之辞也。唯陛下省法制，宽刑罚，则太平之风可兴于世。”上善其言。
⑨十二月，诏曰：“间者吏用法巧文寖深，是朕之不德也。夫决狱不当，使有罪兴邪，不辜蒙戮，〔晋灼曰：当重而轻，使有罪者起邪恶之心也。师古曰：有罪者更兴邪恶，无辜者反陷重刑，是决狱不平故也。当，丁浪翻。〕父子悲恨，朕甚伤之！今遣廷史与郡鞠狱，任轻禄薄，〔如淳曰：廷史，廷尉史也。以囚辞决狱事为鞠，谓疑狱也。李奇曰：鞠，穷也。狱事穷竟也。师古曰：李说是也。〕其为置廷尉平，秩六百石，员四人。其务平之，以称朕意！”于是每季秋后请谳时，〔为，于伪翻。称，尺证翻。谳，语蹇翻。又鱼战翻，又鱼列翻，议狱也。〕上常幸宣室，斋居而决事，〔如淳曰：宣室，布政教之室也。重用刑，故斋戒以决事。晋灼曰：未央宫中有宣室殿。师古曰：晋说是也。贾谊传亦云“受厘坐宣室”，盖其殿在前殿之侧也，斋则居之。〕狱刑号为平矣。
涿郡太守郑昌上疏言：“今明主躬垂明听，虽不置廷平，狱将自正；若开后嗣，不若删定律令。〔师古曰：删，刊也；有不便者则刊而除之。〕律令一定，愚民知所避，奸吏无所弄矣。今不正其本，而置廷平以理其末，政衰听怠，则廷平将召权而为乱首矣。”〔孟康曰：召，求也。招致权着己也，犹卖弄也。师古曰：孟说是也。〕
⑩昭帝时，匈奴使四千骑田车师。及五将军击匈奴，〔事见上卷本始三年。〕车师田者惊去，车师复通于汉；匈奴怒，召其太子军宿，欲以为质。军宿，焉耆外孙，不欲质匈奴，亡走焉耆，车师王更立子乌贵为太子。〔复，扶又翻；下同。质，音致。走，音奏。更，工衡翻。〕及乌贵立为王，与匈奴结婚姻，教匈奴遮汉道通乌孙者。
是岁，侍郎会稽郑吉与校尉司马憙，〔会，古外翻。憙，许吏翻。〕将免刑罪人田渠犁，积谷，〔罪人免其刑，使屯田。〕发城郭诸国兵万余人〔西域诸国，有逐水草与匈奴同俗者，谓之行国；其城居者，谓之城郭诸国也。〕与所将田士千五百人共击车师，破之；车师王请降。〔降，户江翻。〕匈奴发兵攻车师；吉、憙引兵北逢之，匈奴不敢前。吉、憙即留一候与卒二十人留守王，吉等引兵归渠犁。〔考异曰：西域传云“地节二年”；以匈奴传校之，知在三年。〕车师王恐匈奴兵复至而见杀也，乃轻骑奔乌孙。吉即迎其妻子，传送长安。〔传，知恋翻。〕匈奴更以车师王昆弟兜莫为车师王，收其余民东徙，不敢居故地；而郑吉始使吏卒三百人往田车师地以实之。〔为下元康二年匈奴争车师张本。〕
上自初即位，数遣使者求外家；〔数，所角翻。〕久远，多似类而非是。是岁，求得外祖母王媪〔文颖曰：幽州及汉中皆谓老妪曰媪。师古曰：媪，女老称也；音乌老翻。〕及媪男无故、武。〔无故及武，皆媪子也。〕上赐无故、武爵关内侯。旬日〔【章：甲十五行本“日”作“月”；乙十一行本同；孔本同。】〕间，赏赐以巨万计。
地节四年（乙卯，公元前六六年）
①春，二月，赐外祖母号为博平君；〔据外戚传，“以博平、蠡吾二县为汤沐邑”；而地理志，博平县属东郡〕封舅无故为平昌侯，〔平昌，侯国属平原郡。〕武为乐昌侯。〔乐昌，侯国属东郡。恩泽侯表，武封乐昌侯，食邑于汝南。〕
②夏，五月，山阳、济阴雹如鸡子，深二尺五寸，〔深，式浸翻。〕杀二十余人，飞鸟皆死。
③诏：“自今子有匿父母、妻匿夫、孙匿大父母，皆勿治。”
④立广川惠王孙文为广川王。〔本始四年，广川王去以罪自杀；今复立文，嗣封王。〕
⑤霍显及禹、山、云自见日侵削，数相对啼泣自怨。〔数，所角翻。〕山曰：“今丞相用事，县官信之，尽变易大将军时法令，发扬大将军过失。又，诸儒生多窭人子，〔师古曰：窭，贫而无礼。孔颖达曰：贫无可为礼谓之窭，音其羽翻。〕远客饥寒，喜妄说狂言，〔喜，许吏翻。〕不避忌讳，大将军常雠之。〔师古曰：言嫉之如仇雠也。〕今陛下好与诸儒生语，〔好，呼到翻。〕人人自书对事，多言我家者。尝有上书言我家昆弟骄恣，其言绝痛；山屏不奏。后上书者益黠，尽〔屏，必郢翻。黠，下八翻。〕奏封事，辄使中书令出取之，不关尚书，益不信人。又闻民间讙言『霍氏毒杀许皇后』，〔师古曰：讙，众声也；音许爰翻。毒许后事见上卷本始三年。〕宁有是邪？”显恐急，即具以实告禹、山、云。禹、山、云惊曰：“如是，何不早告禹等！县官离散、斥逐诸婿，用是故也。此大事，诛罚不小，柰何？”于是始有邪谋矣。
云舅李竟所善张赦．见云家卒卒，〔师古曰：卒，读曰猝，忽遽之貌也。〕谓竟曰：“今丞相与平恩侯用事，可令太夫人言太后，〔太夫人，谓霍显。上官太后，霍氏外孙也。〕先诛此两人；移徙陛下，在太后耳。”长安男子张章告之，事下廷尉、〔下，遐稼翻。〕执金吾，捕张赦等。后有诏，止勿捕。山等愈恐，相谓曰：“此县官重太后，故不竟也。〔师古曰：重，难也。竟，穷竟其事也。〕然恶端已见，〔见，贤遍翻。〕久之犹发，发即族矣，不如先也。”〔师古曰：言先反。〕遂令诸女各归报其夫，皆曰：“安所相避！”〔师古曰：言无处相避，当受祸也。〕
会李竟坐与诸侯王交通，辞语及霍氏，有诏：“云、山不宜宿卫，免就第。”山阳太守张敞上封事曰：“臣闻公子季友有功于鲁，赵衰有功于晋，田完有功于齐，皆畴其庸，延及子孙。终后田氏篡齐，赵氏分晋，季氏颛鲁。〔鲁公子季友，杀庆父，立僖公，以安鲁国，遂世为上卿，专鲁国之政。晋公子重耳出亡，赵衰从，及其反国，伯诸侯，衰皆有功，遂世为晋卿，有军行；至赵鞅，遂与智、韩、魏分晋国。田完自陈奔齐，桓公礼而用之，桓公之伯，完与有功；其后陈成子得齐国之政，至田和，遂篡齐而有之。〕故仲尼作春秋，迹盛衰，讥世卿最甚。乃者大将军决大计，安宗庙，定天下，功亦不细矣。夫周公七年耳，〔周公辅成王七年而反政于成王。〕而大将军二十岁，〔自武帝后元二年至地节二年，适二十岁。〕海内之命断于掌握。〔断，丁乱翻。〕方其隆盛时，感动天地，侵迫阴阳。朝臣宜有明言曰：『陛下褒宠故大将军以报功德足矣。间者辅臣颛政，贵戚太盛，君臣之分不明，〔分，扶问翻。〕请罢霍氏三侯皆就第；及卫将军张安世，宜赐几杖归休，时存问召见，〔见，贤遍翻。〕以列侯为天子师。』明诏以恩不听，群臣以义固争而后许之，天下必以陛下为不忘功德而朝臣为知礼，〔朝，直遥翻；下同。〕霍氏世世无所患苦。今朝廷不闻直声，〔师古曰：言朝臣不进直言以陈其事。〕而令明诏自亲其文，非策之得者也。〔师古曰：言失计也。〕今两侯已出，人情不相远，以臣心度之，〔度，徒洛翻。〕大司马及其枝属必有畏惧之心。夫近臣自危，非完计也。臣敞愿于广朝白发其端，直守远郡，〔师古曰：直，读曰值。朝，直遥翻。〕其路无由。唯陛下省察！”〔省，悉井翻。〕上甚善其计，然不召也。
禹、山等家数有妖怪，〔数，所角翻。妖，于骄翻。〕举家忧愁。山曰：“丞相擅减宗庙羔、菟、鼃，可以此罪也！”〔如淳曰：高后时定令，辄有擅议宗庙者弃市。师古曰：羔菟、鼃，所以供祭也。菟，吐故翻。鼃，古蛙字。〕谋令太后为博平君置酒，〔为，于伪翻。〕召丞相、平恩侯以下，使范明友、邓广汉承太后制引斩之，因废天子而立禹。约定，未发，云拜为玄菟太守，〔菟，同都翻。〕太中大夫任宣为代郡太守。会事发觉，秋，七月，云、山、明友自杀。显、禹、广汉等捕得；禹要斩，〔要，古腰字通。〕显及诸女昆弟皆弃市；与霍氏相连坐诛灭者数十家。太仆杜延年以霍氏旧人，亦坐免官。八月，己酉，皇后霍氏废，处昭台宫。〔师古曰：在上苑中。处，昌吕翻。〕乙丑，诏封告霍氏反谋者男子张章、期门董忠、左曹杨恽、〔百官表：侍中、左、右曹皆加官。晋灼曰：汉仪注：诸吏、给事中日上朝谒，平尚书奏事，分为左、右曹。恽，于粉翻。〕侍中金安上、史高皆为列侯。〔章为博成侯。忠，高昌侯。恽，平通侯。安上，都成侯。高为桨陵侯。〕恽，丞相敞子；安上，车骑将军日磾弟子；高，史良娣兄子也。
初，霍氏奢侈，茂陵徐生曰：“霍氏必亡。夫奢则不逊，不逊则〔【章：甲十五行本“则”作“必”；乙十一行本同；张校同。】〕侮上。侮上者，逆道也，在人之右，〔师古曰：右，上也。〕众必害之。霍氏秉权日久，害之者多矣；天下害之，而又行以逆道，不亡何待！”及上疏言：“霍氏泰盛，陛下即爱厚之，宜以时抑制，无使至亡！”书三上，辄报闻。〔汉制：上书不行者，辄报闻，罢。〕其后霍氏诛灭，而告霍氏者皆封，人为徐生上书曰：“臣闻客有过主者，〔为，于伪翻。过，古禾翻。〕见其灶直突，傍有积薪，客谓主人：『更为曲突，〔突，灶突囱也。更，工衡翻。〕远徙其薪，不者且有火患！』主人嘿然不应。俄而家果失火，邻里共救之，幸而得息。于是杀牛置酒，谢其邻人，灼烂者在于上行，〔师古曰：灼，谓被烧炙者也。行，户郎翻。〕余各以功次坐，而不录言曲突者。人谓主人曰：『乡使听客之言，不费牛酒，终亡人患。〔乡，读曰向。亡，古无字通。〕今论功而请宾，曲突徙薪无恩泽，焦头烂额为上客邪？』主人乃寤而请之。今茂陵徐福，数上书言霍氏且有变，宜防绝之。乡使福说得行，〔数，所角翻。乡，读曰向。〕则国无裂土出爵之费，臣无逆乱诛灭之败。往事既已，而福独不蒙其功，唯陛下察之，贵徙薪曲突之策，使居焦发灼烂之右！”上乃赐福帛十匹，后以为郎。
帝初立，谒见高庙，〔见，贤遍翻。〕大将军光骖乘，〔汉制，大驾，大将军骖乘。乘，绳证翻；下同。〕上内严惮之，若有芒刺在背。后车骑将军张安世代光骖乘，天子从容肆体，甚安近焉。〔从，千容翻。师古曰：肆，于也，展也。近，其靳翻。〕及光身死而宗族竟诛，故俗传霍氏之祸萌于骖乘。〔师古曰：萌，谓始生也。〕后十二岁，霍后复徙云林馆，〔复，扶又翻；下同。〕乃自杀。
班固赞曰：霍光受襁褓之托，任汉室之寄，匡国家，安社稷，拥昭，立宣，虽周公、阿衡何以加此！〔师古曰：阿衡，伊尹官号也。阿，倚也。衡，平也。言天子所倚，群下取平也。〕然光不学亡术，〔亡，古无字通。〕暗于大理；阴妻邪谋，〔晋灼曰：不扬其过也。〕立女为后，湛溺盈溢之欲，〔湛，读曰沈。〕以增颠覆之祸，死财三年，宗族诛夷，哀哉！
臣光曰：霍光之辅汉室，可谓忠矣；然卒不能庇其宗，何也？〔卒，子恤翻。〕夫威福者，人君之器也；人臣执之，久而不归，鲜不及矣。〔鲜，息浅翻。〕以孝昭之明，十四而知上官桀之诈，固可以亲政矣。况孝宣十九即位，聪明刚毅，知民疾苦，而光久专大柄，不知避去，多置私〔【章：甲十五行本“私”作“亲”；乙十一行本同；孔本同。】〕党，充塞朝廷，〔塞，悉则翻。〕使人主蓄愤于上，吏民积怨于下，切齿侧目，待时而发，其得免于身幸矣，况子孙以骄侈趣之哉！〔趣，读曰促。〕虽然，向使孝宣专以禄秩赏赐富其子孙，使之食大县，奉朝请，亦足以报盛德矣；乃复任之以政，授之以兵，及事丛衅积，更加裁夺，遂至怨惧以生邪谋，岂徒霍氏之自祸哉？亦孝宣酝酿以成之也。昔椒作乱于楚，〔楚若敖之支庶为氏。〕庄王灭其族而赦箴尹克黄，以为子文无后，何以劝善。〔事见左传宣四年。子文，斗谷于菟也。箴尹，楚官名。克黄，子文之孙。箴，之金翻。〕夫以显、禹、云、山之罪，虽应夷灭，而光之忠勋不可不祀；遂使家无噍类，〔噍，才肖翻。〕孝宣亦少恩哉！
⑥九月，诏减天下盐贾。〔贾，读曰价。〕又令郡国岁上系囚以掠笞若瘐死者，〔上，时掌翻。苏林曰：瘐，病也。囚徒病，律名为瘐。如淳曰：律，囚以饥寒而死曰瘐。师古曰：瘐，病，是也；此言囚或以掠笞及饥寒及疾病而死，如说非也。瘐，音庾，或作“愈”，其音亦同。或读作“瘦”，误。据本纪，“瘐死”上有“饥寒”二字。掠，音亮。〕所坐县、名、爵、里，〔汉书本纪作“名县爵里”师古曰：名者，其人名也；县，所属县也；爵，其身之官爵也；里，所居邑里也。〕丞相、御史课殿最以闻。〔师古曰：凡言殿最者，殿，后也，课居后也；最，凡要之首也，课居先也。殿，音丁见翻。〕
⑦十二月，清河王年坐内乱废，迁房陵。〔武帝元光二年，立清河王义以嗣代孝王后。年，义之孙也。〕
⑧是岁，北海太守庐江朱邑以治行第一入为大司农，〔行，下孟翻。〕勃海太守龚遂入为水衡都尉。先是，勃海左右郡岁饥，〔师古曰：左右，谓侧近相次者。先，悉荐翻。〕盗贼并起，二千石不能禽制。上选能治者，〔治，直之翻；下同。〕丞相、御史举故昌邑郎中令龚遂，上拜为勃海太守。召见，〔见，贤遍翻。〕问：“何以治勃海，息其盗贼？”对曰：“海濒遐远，〔师古曰：濒，涯也，音频，又音宾。〕不沾圣化，其民困于饥寒而吏不恤，故使陛下赤子盗弄陛下之兵于潢池中耳。〔师古曰：赤子，犹言初生，幼小之意也。婴孩初生体赤，故曰赤子。积水曰潢，音黄。〕今欲使臣胜之邪，将安之也？”〔师古曰：胜，谓以威力克而杀之。安，谓以德化抚而安之。〕上曰：“选用贤良，固欲安之也。”遂曰：“臣闻治乱民犹治乱绳，不可急也；唯缓之，然后可治。〔治，直之翻。〕臣愿丞相、御史且无拘臣以文法，得一切便宜从事。”上许焉，加赐黄金赠遣。乘传至勃海界，〔传，知恋翻。〕郡闻新太守至，发兵以迎。遂皆遣还。移书敕属县：“悉罢逐捕盗贼吏，诸持鉏、钩、田器者〔师古曰：钩，镰也。〕皆为良民，吏毋得问；持兵者乃为贼。”遂单车独行至府。盗贼闻遂教令，即时解散，弃其兵弩而持钩、鉏，于是悉平，民安土乐业。〔乐，音洛。〕遂乃开仓廪假贫民，〔师古曰：假，谓给与。〕选用良吏尉安牧养焉。遂见齐俗奢侈，好末技，〔好，呼到翻。技，渠绮翻。〕不田作，乃躬率以俭约，劝民务农桑，各以口率种树畜养。〔遂令民口种一树榆，百本?，五十本葱，一畦韭；家三母彘，五鸡。畜，许六翻。〕民有带持刀剑者，使卖剑买牛，卖刀买犊，曰：“何为带牛佩犊！”劳来循行，〔劳，力到翻。来，力代翻。行，下孟翻。〕郡中皆有畜积，狱讼止息。〔通鉴书龚遂自勃海入为列卿，因叙其政绩。〕
⑨乌孙公主女为龟兹王绛宾夫人。绛宾上书言：“得尚汉外孙，愿与公主女俱入朝。”〔朝，直遥翻。〕
元康元年（丙辰，公元前六五年）
①春，正月，龟兹王及其夫人来朝；皆赐印绶，夫人号称公主，赏赐甚厚。
②初作杜陵。徙丞相、将军、列侯、吏二千石、訾百万者杜陵。〔时以京兆杜县东原上为初陵，更名杜县曰杜陵。訾，读曰赀。〕
③三月，诏以凤皇集泰山、陈留，甘露降未央宫，赦天下。
④有司复言悼园宜称尊号曰皇考；〔本始元年，谥亲曰悼，置园邑。复，扶又翻。〕夏，五月，立皇考庙。
⑤冬，置建章卫尉。〔未央、长乐、建章、甘泉皆有卫尉，各掌其宫门卫屯兵。〕
⑥赵广汉好用世吏子孙新进年少者，〔师古曰：言旧吏家子孙，而其人后出求进，又年少也。好，呼到翻。少，诗照翻。〕专厉强壮蠭气，〔师古曰：蠭与锋同，言锋锐之气。〕见事风生，无所回避，〔师古曰：风生，言其速疾不可当也。回，曲也。〕率多果敢之计，莫为持难，终以此败。广汉以私恐论杀氻子荣畜，〔初，广汉客私酤酒长安市，丞相吏逐去。客疑男子苏贤言之，以语广汉，案贤。贤父上书讼罪，广汉坐贬秩；疑其邑子荣畜教令，以他法论杀畜。荣，姓也；周有荣公，子孙以为氏。〕人上书言之，事下丞相、御史按验。〔下，遐稼翻；下同。〕广汉疑丞相夫人杀侍婢，欲以此胁丞相，丞相按之愈急。广汉乃将吏卒入丞相府，召其夫人跪庭下受辞，〔师古曰：受其对辞也。〕收奴婢十余人去。丞相上书自陈，事下廷尉治，实丞相自以过谴笞傅婢，出至外第乃死，不如广汉言。帝恶之，〔恶，乌路翻。〕下广汉廷尉狱。吏民守阙号泣者数万人：〔号，户刀翻。〕“臣生无益县官，愿代赵京兆死，使牧养小民！”〔汉书本传，“臣生”之上有“或言”二字。【章：甲十五行本“臣”上正有“或言”二字；乙十一行本同；孔本同；退斋校同。】〕广汉竟坐要斩。〔要，与腰同。考异曰：本纪：“元康二年，冬，广汉有罪要斩。”百官表：“本始三年，广汉为京兆尹；六年，要斩。元康元年，守京兆尹、彭城太守遗。”按广汉传，司直萧望之劾奏广汉摧辱大臣，望之自司直为平原太守。元康元年，自平原太守为少府。然则广汉死当在元康元年，本纪误也。广汉传又云：“地节三年七月，丞相婢自绞死。”盖婢死已数年，而广汉追发其事也。〕广汉为京兆尹，廉明，威制豪强，小民得职，〔师古曰：得职，各得其常所也。〕百姓追思歌之。
⑦是岁，少府宋畴坐议“凤皇下彭城，未至京师，不足美”，贬为泗水太傅。〔傅泗水王综。〕
⑧上选博士、谏大夫通政事者补郡国守相，以萧望之为平原太守。望之上疏曰：“陛下哀愍百姓，恐德之不究，〔师古曰：究，竟也。谓周偏于天下。〕悉出谏官以补郡吏。朝无争臣，则不知过，〔朝，直遥翻。争，读曰诤。〕所谓忧其末而忘其本者也。”上乃征望之入守少府。
⑨东海太守河东尹翁归，以治郡高第入为右扶风。翁归为人，公廉明察，郡中吏民贤、不肖及奸邪罪名尽知之。县县各有记籍，自听其政；〔师古曰：言决断诸县奸邪之事不委令、长也。〕有急名少缓之。吏民小解，辄披籍。〔服虔曰：披有罪者籍也。师古曰：解，读曰懈。〕取人必于秋冬课吏大会中及出行县，〔师古曰：于大会之中及行县时，则取罪人以警众。行，下孟翻。下改行、以行，同。〕不以无事时。其有所取也，以一警百。吏民皆服，恐惧，改行自新。其为扶风，选用廉平疾奸吏以为右职，〔职居诸吏之上，为右职。〕接待有〔【章：甲十五行本“有”作“以”；乙十一行本同；孔本同。】〕礼，好恶与同之；〔好，呼到翻。恶，乌路翻。〕其负翁归，罚亦必行。然温良谦退，不以行能骄人，故尤得名誉于朝廷。
⑩初，乌孙公主少子万年有宠于莎车王。〔班书，莎车国王治莎车城，去长安九千九百五十里。莎，苏禾翻。〕莎车王死而无子，时万年在汉，莎车国人计，欲自托于汉，又欲得乌孙心，上书请万年为莎车王。汉许之，遣使者奚充国送万年。〔姓谱：奚姓，夏车正奚仲之后。〕万年初立，暴恶，国人不说。〔说，读曰悦；下同。〕
上令群臣举可使西域者，前将军韩增举上党冯奉世以卫候使持节送大宛诸国客至伊循城。〔卫候，卫士候也。伊循城在鄯善国，汉于其中置屯田吏士。使，疏吏翻。〕会故莎车王弟呼屠征与旁国共杀其王万年及汉使者奚充国，自立为王。时匈奴又发兵攻车师城，不能下而去。莎车遣使扬言“北道诸国已属匈奴矣”，〔扬言，谓宣扬其言于外也。〕于是攻劫南道，与歃盟畔汉，从鄯善以西皆绝不通。〔歃，色甲翻。鄯，上扇翻。〕都护郑吉、校尉司马憙皆在北道诸国间，奉世与其副严昌计，以为不亟击之，则莎车日强，其势难制，必危西域，遂以节谕告诸国王，因发其兵，南北道合万五千人，进击莎车，攻拔其城。莎车王自杀，传其首诣长安，更立他昆弟子为莎车王。〔更，工衡翻。〕诸国悉平，威振西域，奉世乃罢兵以闻。帝召见韩增曰：“贺将军所举得其人。”
奉世遂西至大宛；大宛闻其斩莎车王，敬之异于他使，得其名马象龙而还。〔师古曰：言马形似龙者。仲冯曰：此马名曰象龙也。宛，于元翻。还，从宣翻，又如字。〕上甚说，〔说，读曰悦。〕议封奉世。丞相、将军皆以为可，独少府萧望之以为“奉世奉使有指，〔师古曰：本为送诸国客。〕而擅〔【章：甲十五行本“擅”下有“矫”字；乙十一行本同；孔本同。】〕制违命，发诸国兵，虽有功效，不可以为后法。即封奉世，开后奉使者利以奉世为比，〔师古曰：比，必寐翻。余谓当音毗寐翻。〕争逐发兵，要功万里之外，〔师古曰：逐，竞也。要，一遥翻。〕为国家生事于夷狄，渐不可长。〔为，于伪翻。长，知两翻。〕奉世不宜受封。”上善望之议，以奉世为光禄大夫。
元康二年（丁巳，公元前六四年）
①春，正月，赦天下。
②上欲立皇后，时馆陶主母华倢伃〔馆陶县属魏郡。华，户化翻。倢伃，音接予；下同。〕及淮阳宪王母张倢伃、楚孝王母卫倢伃皆爱幸。〔淮阳宪王，钦。楚孝王，嚣。〕上欲立张倢伃为后；久之，惩艾霍氏欲害皇太子，〔艾，音乂。〕乃更选后宫无子而谨慎者，二月，乙丑，立长陵王倢伃为皇后，令母养太子；封其父奉光为邛成侯。〔恩泽侯表，邛成侯食邑于济阴。邛，渠容翻。〕后无宠，希得进见。〔见，贤遍翻。〕
③五月，诏曰：“狱者，万民之命。能使生者不怨，死者不恨，则可谓文吏矣。今则不然。用法或持巧心，析律贰端，深浅不平，〔师古曰：析，分也。谓分破律条，妄生端绪，以出入人罪。〕奏不如实，上亦亡由知，〔师古曰：上者，天子自谓也。亡，古无字通。〕四方黎民将何仰哉！二千石各察官属，勿用此人。吏或擅兴傜役，饰厨传，称过使客，〔韦昭曰：厨，谓饮食。传，谓传舍。言修饰意气，以称过使而已。师古曰：使人及宾客来者，称其意而遣之，令过去也。传，知恋翻。称，音尺孕翻。过者，过度之过也。〕越职逾法以取名誉，譬如践薄冰以待白日，岂不殆哉！〔师古曰：殆，危也。〕今天颇被疾疫之灾，朕甚愍之，其令郡国被灾甚者〔被，皮义翻。〕毋出今年租赋。”
④又曰：“闻古天子之名，难知而易讳也；其更讳询。”〔易，以豉翻。更，工衡翻。〕
⑤匈奴大臣皆以为“车师地肥美，近匈奴，〔近，其靳翻。〕使汉得之，多田积谷，必害人国，不可不争”，由是数遣兵击车师田者。〔数，所角翻。〕郑吉将渠犁田卒七千余人救之，为匈奴所围。吉上言：“车师去渠犁千余里，汉兵在渠犁者少，势不能相救，愿益田卒。”上与后将军赵充国等议，欲因匈奴衰弱，出兵击其右地，使不得〔【章：甲十五行本“得”作“敢”；乙十一行本同；孔本同。】〕复扰西域。〔复，扶又翻。〕
魏相上书谏曰：“臣闻之：救乱诛暴，谓之义兵，兵义者王。敌加于己，不得已而起者，谓之应兵，兵应者胜；争恨小故，不忍愤怒者，谓之忿兵，兵忿者败；利人土地、货宝者，谓之贪兵，兵贪者破；恃国家之大，务〔【章：甲十五行本“务”作“矜”；乙十一行本同；孔本同；熊校同。】〕民人之众，欲见威于敌者，〔见，贤遍翻。〕谓之骄兵，兵骄者灭。此五者，非但人事，乃天道也。间者匈奴尝有善意，所得汉民，辄奉归之，未有犯于边境；虽争屯田车师，不足致意中。〔谓不足介意也。〕今闻诸将军欲兴兵入其地，〔丞相不预中朝之议，故言闻诸将军。大将军、车骑将军、前、后、左、右将军，皆中朝官。〕臣愚不知此兵何名者也！今边郡困乏，父子共犬羊之裘，食草莱之实，常恐不能自存，难以动兵。〔师古曰：不可以兵事动之也。〕『军旅之后，必有凶年，』〔师古曰：此引老子道经之语。〕言民以其愁苦之气伤阴阳之和也。出兵虽胜，犹有后忧，恐灾害之变因此以生。今郡国相多不实选，〔师古曰：言不得其人。〕风俗尤薄，水旱不时。按今年〔【章：甲十五行本“年”下有“计”字；乙十一行本同；孔本同。】〕子弟杀父兄、妻杀夫者凡二百二十二人，臣愚以为非小变也。今左右不忧此，〔师古曰：左右，谓近臣在天子左右者。〕乃欲发兵报纤介之忿于远夷，殆孔子所谓『吾恐季孙之忧不在颛臾而在萧墙之内也』。”〔师古曰：论语，季氏将伐颛臾，孔子谓冉有、季路曰云云，故相引之。颛臾，鲁附庸国。萧墙者，屏墙也。〕上从相言，止遣长罗侯常惠将张掖、酒泉骑往车师，迎郑吉及其吏士还渠犁。召故车师太子军宿在焉耆者，立以为王；尽徙车师国民令居渠犁，遂以车师故地与匈奴。以郑吉为卫司马，使护鄯善以西南道。
⑥魏相好观汉故事及便宜章奏，〔师古曰：既观国家故事，又观前人所奏便宜之章也。好，呼到翻。〕数条汉兴已来国家便宜行事及贤臣贾谊、晁错、董仲舒等所言，奏请施行之。〔数，所角翻。〕相敕掾史按事郡国，及休告，从家还至府，辄白四方异闻。或有逆贼、风雨灾变，郡不上，相辄奏言之。〔上，时掌翻。〕与御史大夫丙吉同心辅政，上皆重之。
丙吉为人深厚，不伐善。自曾孙遭遇，〔师古曰：遭遇，谓升大位也。〕言〔【章：甲十五行本“言”作“吉”；乙十一行本同；孔本同；熊校同。】〕绝口不道前恩，故朝廷莫能明其功也。会掖庭宫婢则令民夫上书，自陈尝有阿保之功，〔师古曰：谓未为宫婢时有旧夫，见在俗间者。〕章下掖庭令考问，〔下，遐稼翻。〕则辞引使丙吉知状。掖庭令将则诣御史府以视吉，〔师古曰：视，读曰示。〕吉识，谓则曰：汝尝坐养皇曾孙不谨，督笞汝，〔师古曰：督，谓视察之。〕汝安得有功！独渭城胡组、淮阳郭征卿有恩耳。”分别奏组等共养劳苦状。〔别，彼列翻。共，居用翻。养，弋亮翻。〕诏吉求组、征卿；已死，有子孙，皆受厚赏。诏免则为庶人，赐钱十万。上亲见问，然后知吉有旧恩而终不言，上大贤之。
⑦帝以萧望之经明持重，议论有余，材任宰相，〔师古曰：任，堪也。〕欲详试其政事，复以为左冯翊。〔宋白曰：冯，辅也。翊，佐也。义取辅佐京师。复，扶又翻；下同。〕望之从少府出为左迁，〔少府，正九卿；三辅禄秩视九卿，故为左迁。〕恐有不合意，即移病。〔师古曰：移病，谓移书言病。一曰：以病而移居。余谓前说是。〕上闻之，使侍中成都侯金安上谕意曰：所用皆更治民以考功。〔功臣表及霍光传皆作“都成侯”，此承望之本传之误。师古曰：更，犹经历也。更，工衡翻。治，直之翻。〕君前为平原太守日浅，故复试之于三辅，非有所闻也。”望之即起视事。〔师古曰：所闻，谓闻其短失。〕
⑧初，掖庭令张贺数为弟车骑将军安世称皇曾孙之材美及征怪；〔师古曰：征，证也。数，所角翻。为，于伪翻。〕安世辄绝止，以为少主在上，〔少，诗照翻。〕不宜称述曾孙。及帝即位而贺已死，上谓安世曰：“掖庭令平生称我，将军止之，是也。”上追思贺恩，欲封其冢为恩德侯，〔师古曰：身死追封，故曰封冢也。〕置守冢二百家。贺有子蚤死，子安世小男彭祖。〔师古曰：子者，言养以为子也。〕彭祖又小与上同席研书指，欲封之，先赐爵关内侯。安世深辞贺封；又求损守冢户数，稍减至三十户。上曰：“吾自为掖庭令，非为将军也！”〔为，于伪翻。〕安世乃止，不敢复言。
⑨上心忌故昌邑王贺，赐山阳太守张敞玺书，令谨备盗贼，察往来过客；〔昌邑王废归昌邑，国除，为山阳郡，故令太守谨察之。〕毋下所赐书。〔师古曰：密令警察，不欲宣露也。下，遐稼翻。〕敞于是条奏贺居处，〔处，昌吕翻。〕着其废亡之效〔师古曰：着，明也。〕曰：“故昌邑王为人，青黑色，小目，鼻末锐卑，少须眉，身体长大，疾痿，行步不便。〔少，诗沼翻。师古曰：痿，风痹疾也，音人隹翻。〕臣敞尝与之言，欲动观其意，即以恶鸟感之曰：『昌邑多枭。』故王应曰：『然。前贺西至长安，殊无枭；复来，东至济阳，乃复闻枭声。』〔枭，不孝鸟，一名流离。诗注：少好而长丑。尔雅作“鹠”；草木疏曰：枭也，大则食其母。刘子曰：炎州有鸟曰枭，伛伏其子，百日而长；羽翼既成，食母而飞。盖稍长从母索食，母无以应，从是而死。汉使东郡送枭，五月五日作枭羹以赐百官。音坚尧翻，又于骄翻。乃复，扶又翻。〕察故王衣服、言语、跪起，清狂不惠。〔苏林曰：凡狂者阴阳脉尽浊；今此人不狂似狂者，故言清狂也。或曰：色理清徐而心不慧曰清狂；清狂，如今白痴者也。韩子曰：心不能审得失之地，则谓之狂。〕臣敞前言：『哀王歌舞者张修等十人无子，留守哀王园，〔贺父髆，谥哀王。〕请罢归。』故王闻之曰：『中人守园，疾者当勿治，〔治，直之翻。〕相杀伤者当勿法，欲令亟死。太守柰何而欲罢之？』其天资喜由乱亡，终不见仁义如此。”〔师古曰：喜，好也。由，从也。喜，许吏翻。〕上乃知贺不足忌也。
元康三年（戊午，公元前六三年）
①春，三月，诏封故昌邑王贺为海昏侯。〔海昏县属豫章郡，后汉分立建昌县。宋白曰：今建昌县，旧海昏县也；宋元嘉二年，废海昏县，移建昌居焉。考异曰：王子侯表，贺以四月壬子封。宣纪，贺封在丙吉之前。按是岁四月癸亥朔，无壬子，表误。〕
②乙未，诏曰：“朕微眇时，御史大夫丙吉、中郎将史曾、史玄、长乐卫尉许舜、侍中、光禄大夫许延寿皆与朕有旧恩，及故掖庭令张贺，辅导朕躬，修文学经术，恩惠卓异，厥功茂焉。诗不云乎：『无德不报』，〔师古曰：大雅抑之诗。〕封贺所子弟子侍中、中郎将彭祖为阳都侯，追赐贺谥曰阳都哀侯，吉为博阳侯，曾为将陵侯，玄为平台侯，舜为博望侯，延寿为乐成侯。”〔地理志，城阳国有阳都县。恩泽侯表，博阳食邑于汝南郡之南顿县。平台属常山郡。博望属南阳郡。乐成侯食邑于南阳平氏。〕贺有孤孙霸，年七岁，拜为散骑、中郎将，赐爵关内侯。〔散，悉亶翻。骑，奇寄翻。〕故人下至郡邸狱复作〔师古曰：复，扶目翻。〕尝有阿保之功者，皆受官禄、田宅、财物，各以恩深浅报之。
吉临当封，病；上忧其不起，将使人就加印绋而封之，及其生存也。〔应劭曰：吉时疾不能起，欲如君视疾，加朝服拖绅，就封之也。师古曰：绋，系印之组也；音弗。〕太子太傅夏侯胜曰：“此未死也！臣闻有阴德者必飨其乐，以及子孙。〔乐，音洛。〕今吉未获报而疾甚，非其死疾也。”后病果愈。
张安世自以父子封侯，在位太盛，乃辞禄，诏都内别藏张氏无名钱以百万数。〔文颖曰：都内，主藏官也。张晏曰：安世以还官，官不簿也。百官表：大司农属官有都内令、丞。〕安世谨慎周密，每定大政，已决，辄移病出。闻有诏令，乃惊，使吏之丞相府问焉。自朝廷大臣，莫知其与议也。〔与，读曰豫。〕尝有所荐，其人来谢，安世大恨，以为“举贤达能，岂有私谢邪！”绝弗复为通。〔师古曰：有欲谢者皆不通也。一曰：告此人而绝之，更不与相见也。复，扶又翻；下同。为，于伪翻。余谓绝弗为通者，安世敕其阍人之辞也。〕有郎功高不调，〔师古曰：调，选也，音徒钓翻。〕自言安世，安世应曰：“君之功高，明主所知，人臣执事何长短，而自言乎！”绝不许。已而郎果迁。〔师古曰：安世外阳距之而实令其迁。〕安世自见父子尊显，怀不自安，为子延寿求出补吏，〔为，于伪翻；下同。〕上以为北地太守；岁余，上闵安世年老，复征延寿为左曹、太仆。〔以太仆而加左曹官也。〕
③夏，四月，丙子，立皇子钦为淮阳王。皇太子年十二，通论语、孝经。太傅疏广谓少傅受曰：“吾闻『知足不辱，知止不殆。』〔师古曰：此老子之言而广引之。〕今仕宦至二千石，官成名立，如此不去，惧有后悔。”即日，父子俱移病，上疏氙骸骨。上皆许之，加赐黄金二十斤，皇太子赠以五十斤。公卿故人设祖道供张东都门外，〔供，居共翻。张，竹亮翻。〕送者车数百两。〔两，音亮。〕道路观者皆曰：“贤哉二大夫！”或叹息为之下泣。
广、受归乡里，〔广、受，东海兰陵人。〕日令其家卖金共具，〔师古曰：日日设之也。共，读曰供；下同。〕请族人、故旧、宾客，与相娱乐。〔乐，音洛；下同。〕或劝广以金为子孙颇立产业者，〔为，于伪翻。〕广曰：“吾岂老誖不念子孙哉！〔师古曰：誖，惑也，音布内翻。〕顾自有旧田庐，〔师古曰：顾，思念也。〕令子孙勤力其中，足以共衣食，与凡人齐。今复增益之以为赢余，但教子孙怠堕耳。贤而多财，则损其志；愚而多财，则益其过。且夫富者众之怨也，吾既无以教化子孙，不欲益其过而生怨。又此金者，圣主所以惠养它臣也，故乐与乡党、宗族共飨其赐，以尽吾余日，不亦可乎！”于是族人悦服。
④颍川太守黄霸使邮亭、乡官皆畜鸡、豚，〔师古曰：邮亭，书舍，谓传送文书所止处，亦如今之驿馆矣。乡官者，乡所治处也。沈约曰：汉制：五家为伍，伍长主之；二五为什，什长主之；十什为里，里魁主之；十里为亭，亭长主之；十亭为乡，有乡佐、三老、有秩、啬夫、游徼各一人：乡佐、有秩主赋税；三老主教化；啬夫主争讼；游徼主奸非。畜，吁玉翻；下同。〕以赡鳏、寡、穷者；然后为条教，置父老、师帅、伍长，〔帅，所类翻。长，知两翻；下同。〕班行之于民间，劝以为善防奸之意，及务耕桑、节用、殖财、种树、畜养，去浮淫之费。〔去，羌吕翻；下同。〕其治，米盐靡密，〔师古曰：米盐，言杂而且细。〕初若烦碎，然霸精力能推行之。吏民见者，语次寻绎，〔师古曰：绎，谓抽引而出也。〕问他阴伏以相参考，聪明识事，吏不知所出，〔师古曰：不知其用何术也。〕咸称神明，豪厘不敢有所欺。奸人去入他郡，盗贼日少。霸力行教化而后诛罚，〔师古曰：力，犹勤也。言先以德化于下，若有弗从，然后用到罚也。后，户遘翻。〕务在成就全安长吏。〔师古曰：不欲易代及损伤之也。〕许丞老，病聋，督邮白欲逐之。〔如淳曰：许县丞。据地理志，许县属颍川郡。郡有郡督邮，分部属县。〕霸曰：“许丞廉吏，虽老，尚能拜起送迎，正颇重听何伤！且善助之，毋失贤者意！”或问其故，霸曰：“数易长吏，〔数，所角翻。〕送故迎新之费，及奸吏因缘，绝簿书，盗财物，〔师古曰：缘，因也。因交代之际而弃匿簿书，以盗官物。〕公私费耗甚多，皆当出于民。所易新吏又未必贤，或不如其故，徒相益为乱。凡治道，去泰其者耳。”霸以外宽内明，得吏民心，户口岁增，治为天下第一，〔治，直之翻。〕征守京兆尹。顷之，坐法，连贬秩；有诏复归颍川为太守，以八百石居。〔太守秩二千石；连贬，故以八百石居。〕
元康四年（己未，公元前六二年）
①春，正月，诏：“年八十以上，非诬告、杀伤人，他皆勿坐。”〔师古曰：诬告人及杀伤人，皆如旧法；其余则不论。〕
②右扶风尹翁归卒，家无余财。秋，八月，诏曰：“翁归廉平乡正，〔乡，读曰向。〕治民异等。〔治，直之翻。〕其赐翁归子黄金百斤，以奉祭祀。”
③上令有司求高祖功臣子孙失侯者，得槐里公乘周广汉等百三十六人，皆赐黄金二十斤，复其家，令奉祭祀，世世勿绝，〔公乘，爵第八。复，方目翻。考异曰：宣纪：“元康元年，五月，复高皇帝功臣绛侯周勃等百三十六人家子孙。四年，又赐功臣适后黄金人二十斤。”按功臣表，诏复家者皆云“元康四年”，其数非一，不容尽误；盖纪误耳。〕
④丙寅，富平敬侯张安世薨。
⑤初，扶阳节侯韦贤薨，〔恩泽侯表，扶阳侯食邑于沛郡萧县。谥法：好廉自克曰节。〕长子弘有罪系狱，〔弘为太常，坐宗庙事系狱。〕家人矫贤令，以次子大河都尉玄成为后。〔服虔曰：今东平郡也。本为济东国，国除，为大河郡。师古曰：矫，托也。〕玄成深知其非贤雅意，即阳为病狂，卧便利，妄笑语，昏乱。〔师古曰：便利，大小便，音毗连翻。〕既葬，当袭爵，以狂不应召。大鸿胪奏状，章下丞相、御史按验。〔下，遐稼翻。〕按事丞相史乃与玄成书〔师古曰：即按验玄成事者。〕曰：“古之辞让，必有文义可观，故能垂荣于后。今子独坏容貌，蒙耻辱为狂痴，光曜暗而不宣，〔坏，音怪。暗，读与暗同。〕微哉子之所托名也！〔李奇曰：名，声名也。〕仆素愚陋，过为丞相执事，〔师古曰：过，犹谬也。〕愿少闻风声；不然，恐子伤而仆为小人也。”玄成友人侍郎章〔侍郎名章，史逸其姓。〕亦上疏言：“圣王贵以礼让为国，宜优养玄成，勿枉其志，〔师古曰：枉，屈也。〕使得自安衡门之下。”〔师古曰：衡门，谓横一木于门上，贫者之所居也。〕而丞相、御史遂以玄成实不病，劾奏之，〔劾，户概翻；下同。〕有诏勿劾，引拜；玄成不得已，受爵。帝高其节，以玄成为河南太守。
⑥车师王乌贵之走乌孙也，乌孙留不遣。汉遣使责乌孙，乌孙送乌贵诣阙。
⑦初，武帝开河西四郡，隔绝羌与匈奴相通之路，斥逐诸羌，不使居湟中地。〔河西武威、张掖、酒泉、敦煌四郡，本匈奴昆邪、休屠王地，武帝开之，置郡县，羌与匈奴隔远，不复得通。湟中，湟水左右地也，其地肥美，故斥逐诸羌，不使居之。水经注：金城郡临羌县西北至塞外，有西王母石室、仙海盐池；北则湟水所出，东流迳湟中城北，故小月氏之地也；又东迳临羌、破羌、允街、枝阳、金城而合于大河。〕及帝即位，光禄大夫义渠安国使行诸羌；〔战国时，西戎有义渠君，为秦所灭；子孙以国为姓。〕先零豪言：“愿时渡湟水北，逐民所不田处畜牧。”〔师古曰：湟水出金城临羌塞外，东入河。湟水之北是汉地。仲冯曰：湟北非谓汉地也。羌意欲稍北迁，与匈奴合而为寇。安国不知其情，故受其词，详下文可见。余谓羌依南山，渡湟水而北，固欲与匈奴合，而湟北则汉地，所以隔绝羌与匈奴通之路正在此。零，音怜。〕安国以闻。后将军赵充国劾安国奉使不敬。〔劾，户概翻。〕是后羌人旁缘前言，抵冒渡湟水，〔师古曰：旁，依心。抵冒，犯突而前也。旁，音步浪翻。冒，音莫北翻。〕郡县不能禁。
既而先零与诸羌种豪二百余人解仇、交质、盟诅，〔师古曰：羌人无大君长，而诸种豪递相杀伐，故每有仇雠，往来相报。今解仇交质者，自相亲结，欲入汉为寇也。零，音怜。种，章勇翻。诅，庄助翻。〕上闻之，以问赵充国，对曰：“羌人所以易制者，〔易，以豉翻。〕以其种自有豪，数相攻击，势不壹也。〔数，所角翻；下同。〕往三十余岁西羌反时，亦先解仇合约攻令居，与汉相距，五六年乃定。〔武帝元鼎五年，西羌反，攻故安枹罕，次年即平，至是五十一年。师古曰：合约，共为要契也。令，音铃。〕匈奴数诱羌人，欲与之共击张掖、酒泉地，使羌居之。〔数，所角翻。诱，音酉。〕间者匈奴困于西方，〔谓本始三年为乌孙所破。〕疑其更遣使至羌中与相结。臣恐羌变未止此，且复结联他种，〔复，扶又翻。〕宜及未然为之备。”〔师古曰：未然者，其计未成。〕后月余，羌侯狼何果遣使至匈奴藉兵，〔师古曰：藉，借也。据充国传，狼何，小月氏种。〕欲击鄯善、炖煌以绝汉道。〔鄯，上扇翻。炖，音屯。〕充国以为“狼何势不能独造此计，疑匈奴使已至羌中，先零、罕、开乃解仇作约。〔苏林曰：罕、开在金城南。师古曰：罕、开，羌之别种也。此下言“遣开豪雕库宣天子至德，罕、开之属皆闻知明诏”，其下又云：“河南大开、小开”，则罕羌、开羌姓族殊矣。开，音口坚翻。而地理志，天水有罕开县，盖以此二种羌来降，处之此地，因以名县也。而今之羌有姓有罕开者，总是罕、开之类，合而言之，因为姓耳。变“开”为“井”，字之讹也。零，音怜。罕，即罕字。〕到秋马肥，变必起矣。宜遣使者行边兵，〔行，下孟翻；下同。〕豫为备敕，视诸羌毋令解仇，〔师古曰：视，读曰示；示，语之也。〕以发觉其谋。”于是两府复白遣义渠安国行视诸羌，〔两府，丞相、御史府也。此视，观也。〕分别善恶。〔别，彼列翻。〕
⑧是时，比年丰稔，谷石五钱。〔比，毗至翻。〕
●卷第二十六
【汉纪十八】起上章涒滩，尽玄黓阉茂，凡三年。
中宗孝宣皇帝中
神爵元年（庚申、前六一年）〔以神爵降集纪元。〕
①春，正月，上始行幸甘泉，郊泰畤；三月，行幸河东，祠后土。上颇修武帝故事，谨斋祀之礼，以方士言增置神祠；〔时以方士言，为随侯剑、宝玉、宝璧、周康宝鼎立四祠于未央宫中。又祠大室山于即墨，三户山于下密；祠天封苑火井于鸿门；又立岁星、辰星、太白、荧惑、南斗祠于长安城旁；又祠参山八神于曲城，蓬山石社、石鼓于临朐，之罘山于腄，成山于不夜，莱山于黄；成山祠日，莱山祠月，又祠四时于琅邪，蚩尤于寿良。京师近县，祠鄠则有劳谷、五床山、日、月、五帝、仙人、玉女祠；云阳有径路神祠；又立五龙山仙人祠及黄帝、天神帝、原水凡四祠于肤施。〕闻益州有金马、碧鸡之神，可醮祭而致，〔后汉志：越巂郡青蛉县禺同山，俗谓有金马、碧鸡。如淳曰：金形似马，碧形似鸡。水经注曰：禺同山神有金马、碧鸡，光景儵忽。醮，即召翻。〕于是遣谏大夫蜀郡王褒使持节而求之。〔使，疏吏翻。〕
初，上闻褒有俊才，召见，〔见，贤遍翻。〕使为圣主得贤臣颂。其辞曰：“夫贤者，国家之器用也。所任贤，则趋舍省而功施普；〔师古曰：趋，读曰趣。普，博也。趋，七喻翻。舍，读曰舍。施，式智翻。〕器用利，则用力少而就效众。故工人之用钝器也，劳筋苦骨，终日矻矻；〔应劭曰：矻矻，劳极貌；如淳曰：健作貌。师古曰：如说是也。矻，口骨翻。〕及至巧冶铸干将，〔干将，吴宝剑名，阖庐所铸。〕使离娄督绳，公输削墨，〔张晏曰：离娄，黄帝时明目者也。应劭曰：公输，鲁般，性巧者也。师古曰：督，察视也。〕虽崇台五层、延袤百丈而不溷者，工用相得也。〔师古曰：溷，乱也，音胡顿翻。〕庸人之御驽马，亦伤吻、敝策而不进于行；〔师古曰：吻，口角也。策，所以击马。〕及至驾啮膝、骖乘旦，〔孟康曰：良马低头，口至膝，故曰啮膝。张晏曰：驾则旦至，故曰乘旦。乘，食证翻。〕王良执靶，〔张晏曰：王良，邮无恤，字伯乐。晋灼曰：靶，音霸；谓辔也。师古曰：参验左氏传及国语、孟子，邮无恤、邮良、刘无止、王良，总一人也。楚辞云：骥踌躇于敝辇，遇孙阳而得代。王逸云：孙阳，伯乐姓名也。列子云：伯乐，秦穆公时人。考其年代，不相当。张说云良字伯乐，斯失之矣。〕韩哀附舆，〔应劭曰：世本：韩哀作御。师古曰：宋衷云：韩哀，韩哀侯也。时已有御，此复言作者，加其精巧也。然则善御者耳，非始作也。〕周流八极，万里一息，何其辽哉？人马相得也。故服絺绤之凉者，不苦盛暑之郁焕；袭貂狐之暖者，不忧至寒之凄怆。〔师古曰：郁，热气也。燠，温也。凄怆，寒冷也。燠，于六翻。暖，乃短翻。〕何则？有其具者易其备。贤人、君子，亦圣王之所以易海内也。〔易，以豉翻。〕昔周公躬吐捉之劳，故有圉空之隆；〔师古曰：一饭三吐食，一沐三捉发，以宾贤士，故能成太平之化，而刑措不用，故囹圄空虚也。圉，音圄，同。〕齐桓设庭燎之礼，故有匡合之功。〔应劭曰：有以九九求见桓公，桓公不内。其人曰：“九九小术，而君不内之，况大于九九者乎！”于是桓公设庭燎之礼而见之。居无几，隰朋自远而至，齐遂以霸。师古曰：九九，计数之书，若今算经也。匡，谓一匡天下。合，谓九合诸侯。〕由此观之，君人者勤于求贤而逸于得人。人臣亦然。昔贤者之未遭遇也，图事揆策，则君不用其谋，陈见悃诚，〔王逸曰：悃愊，志纯一也，亦犹实也。〕则上不然其信；进仕不得施效，斥逐又非其愆。是故伊尹勤于鼎俎，太公困于鼓刀，〔师古曰：勤于鼎俎，谓负鼎俎以干汤也。鼓刀者，谓太公屠牛于朝歌也。〕百里自鬻，宁子饭牛，〔师古曰：鬻，卖也。吕氏春秋曰：百里奚之未遇时也，虞亡而虏缚，鬻以五羊之皮，公孙枝得而悦之，献诸穆公。应劭曰：齐桓公夜出迎客，宁戚疾击其牛角，高歌曰：“南山矸，白石烂，生不逢尧与舜禅！短布单衣适至骭，从昏饭牛薄夜半，长夜曼曼何时旦！”桓公遂召与语，悦之，以为大夫。饭，扶晚翻。〕离此患也。〔师古曰：离，遭也。〕及其遇明君、遭圣主也，运筹合上意，谏诤即见听，进退得关其忠，任职得行其术，剖符锡壤而光祖考。故世必有圣知之君〔知，读曰智。〕而后有贤明之臣。故虎啸而风冽，〔师古曰：冽冽，风也；音列。〕龙兴而致云，蟋蟀竢秋唫，蜉蝤出以阴。〔孟康曰：蜉蝤，渠略也。师古曰：蟋蟀，今之促织也。蜉蝤，甲虫也，好丛众而生也，朝生而夕死。舍人曰：南阳以东曰蜉蝤，梁、宋之间曰渠略。郭璞曰：似蛣蜣，身狭而长，有角，黄黑色，聚生粪土中，朝生暮死，猪好噉之。陆玑疏云：蜉蝣有角，大如指，长三四寸，甲下有翅，能飞，夏月阴雨时地中出。竢，即俟字。蝤，音由。〕易曰：『飞龙在天，利见大人。』〔师古曰：干卦九五爻辞也。言王者居正阳之位，贤才见之，则利用也。〕诗曰：『思皇多士，生此王国。』〔师古曰：大雅文王之诗也。思，语辞也。皇，美也。言美哉众多贤士，生此周王之国也。〕故世平主圣，俊艾将自至；〔师古曰：艾，读曰乂。〕明明在朝，穆穆布列，聚精会神，相得益章，〔师古曰：章，明也。〕虽伯牙操递钟，〔晋灼曰：递，音递送之递。二十四钟各有节奏，击之不常，故曰递。臣瓒曰：楚辞云：“奏伯牙之号钟。”号钟，琴名也。马融笛赋曰：号钟，高调。伯牙以善鼓琴，不闻其能击钟也。师古曰：琴名，是也。字既作递，则与楚辞不同，不得即读为号，当依晋音耳。〕逢门子弯乌号，〔师古曰：逢门，善射者，即逢蒙也。应劭曰：楚有柘桑，乌栖其上，枝下着地，不得飞，欲堕，号呼，故曰乌号。张揖曰：黄帝乘龙上天，小臣不得上，挽持龙髥；髥拔，堕黄帝弓；臣下抱弓而号，故名弓乌号。师古曰：应、张二说皆有据。逢，皮江翻。〕犹未足以喻其意也。故圣主必待贤臣而弘功业，俊士亦俟明主以显其德。上下俱欲，驩然交欣，千载壹合，论说无疑，翼乎如鸿毛遇顺风，沛乎如巨鱼纵大壑；其得意若此，则胡禁不止，曷令不行，〔师古曰：胡、曷，皆何也。〕化溢四表，横被无穷。〔被，皮义翻。〕是以圣主不偏窥望而视已明，不殚倾耳而听已聪，〔师古曰：殚，尽也。〕太平之责塞，〔师古曰：塞，满也。塞，悉则翻。〕优游之望得，休征自至，寿考无疆，何必偃仰屈伸若彭祖，呴嘘呼吸如侨、松，〔如淳曰：五帝纪：彭祖，尧、舜时人。列仙传：彭祖，殷大夫也；历夏至商末，号年七百。师古曰：呴、嘘，皆开口出气也。侨，王侨；松，赤松子；皆仙人也。呴，吁于翻。嘘，音虚。〕眇然绝俗离世哉！”〔师古曰：眇然，高远之意。离，力智翻。〕是时上颇好神仙，故褒对及之。〔好，呼到翻；下同。〕
京兆尹张敞亦上疏谏曰：“愿明主时忘车马之好，斥远方士之虚语，游心帝王之术，太平庶几可兴也。”〔远，于愿翻。几，居希翻。〕上由是悉罢尚方待诏。〔此尚方，非作器物之尚方。尚，主也，主方药也。司马相如大人赋：诏岐伯使尚方，是也。〕初，赵广汉死后，为京兆尹者皆不称职，〔称，尺证翻。〕唯敞能继其迹；其方略、耳目不及广汉，然颇以经术儒雅文之。
②上颇修饰，宫室、车服盛于昭帝时；外戚许、史、王氏贵宠。谏大夫王吉上疏曰：“陛下躬圣质，总万方，惟思世务，将兴太平，诏书每下，民欣然若更生。臣伏而思之，可谓至恩，未可谓本务也。〔师古曰：言天子如此，虽于百姓为至恩，然未尽政务之本也。〕欲治之主不世出，〔师古曰：言有时遇之不常值。治，直吏翻。〕公卿幸得遭遇其时，言听谏从，然未有建万世之长策，举明主于三代之隆也。其务在于期会、簿书、断狱、听讼而已，〔断，丁乱翻。〕此非太平之基也。臣闻民者，弱而不可胜，愚而不可欺也。圣主独行于深宫，得则天下称诵之，失则天下咸言之，故宜谨选左右，审择所使。左右所以正身，所使所以宣德，此其本也。孔子曰：『安上治民，莫善于礼，』非空言也。〔师古曰：孝经载孔子之言。治，直之翻。〕王者未制礼之时，引先王礼宜于今者而用之。臣愿陛下承天心，发大业，与公卿大臣延及儒生，述旧礼，明王制，驱一世之民跻之仁寿之域，〔师古曰：以仁抚下，则群生安逸而寿考。余谓此以仁、寿二字并言，仁者不鄙诈，寿者不夭折也。驱，与驱同。〕则俗何以不若成、康，寿何以不若高宗！〔师古曰：高宗，殷王武丁也，享国百年。〕窃见当世趋务不合于道者，谨条奏，〔师古曰：趋，读曰趣。趣，向也。〕唯陛下财择焉。”吉意以为：“世俗聘妻、送女无节，则贫人不及，故不举子。又，汉家列侯尚公主，诸侯则国人承翁主，〔晋灼曰：娶天子女，则曰尚公主。国人娶诸侯女，则曰承翁主。尚、承，皆卑下之名也。〕使男事女，夫屈于妇，逆阴阳之位，故多女乱。古者衣服、车马，贵贱有章；今上下僭差，人人自制，〔师古曰：言无节度。〕是以贪财诛利，不畏死亡。〔诛，责也，求也。〕周之所以能致治刑措而不用者，以其禁邪于冥冥，绝恶于未萌也。”〔师古曰：冥冥，言未有端绪也。治，直吏翻。〕又言：“舜、汤不用三公、九卿之世而举皋陶、伊尹，〔李奇曰：不继世而爵也。言皋陶、伊尹非三公、九卿之世。陶，音遥。〕不仁者远。〔师古曰：任用贤人，放黜谗佞。〕今使俗吏得任子弟，〔张晏曰：子弟以父兄任为郎。〕率多骄骜，不通古今，无益于民，宜明选求贤，除任子之令；外家及故人，可厚以财，不宜居位。去角抵，减乐府，省尚方，明示天下以俭。古者工不造雕瑑，〔师古曰：瑑者，刻镂为文。瑑，音篆。〕商不通侈靡，非工、商之独贤，政教使之然也。”上以其言为迂阔，〔师古曰：迂，远也，音于。〕不甚宠异也。吉遂谢病归。
③义渠安国至羌中，召先零诸豪三十余人，以尤桀黠者皆斩之；〔师古曰：桀，坚也，言不顺从也。黠，恶也，为恶坚也。零，音怜。黠，户八翻。〕纵兵击其种人，〔种，章勇翻；下同。〕斩首千余级。于是诸降羌及归义羌侯杨玉等怨怒，无所信乡，〔师古曰：恐中国泛怒，不信其心而纳向之。仲冯曰：恐怒，且恐且怒也。羌未有变，而汉吏无故诛杀其人，故杨玉等谓汉无所信乡，于是与他族皆叛也。余谓恐怒，仲冯说是。无所信向，不信汉、不向汉也。作“怨怒”者，通鉴略改班书之文，成一家言。降，户江翻。〕遂劫略小种，背畔犯塞，攻城邑，杀长吏。〔背，蒲妹翻。〕安国以骑都尉将骑二〔【章：乙十一行本“二”作“三”；孔本同：张校同。】〕千屯备羌；至浩斖，〔浩斖县，属金城郡；有浩斖水，出西塞外，东至允吾，入湟水。孟康曰：浩斖，音合门。师古曰：浩，音诰。浩，水名也。斖者，水流峡山，岸深若门也。诗大雅曰：凫鹥在门，亦其义也。今俗呼此水为阁门河，盖疾言之，浩为阁耳。杜佑曰：浩斖县即今金城郡广武县地。又曰：广武县西南有汉浩斖县故城。〕为虏所击，失亡车重、兵器甚众。〔师古曰：重，音直用翻。〕安国引还，至令居，以闻。〔令，音零。〕
时赵充国年七十余，上老之，使丙吉问谁可将者。〔将，即亮翻；下同。〕充国对曰：“无逾于老臣者矣！”上遣问焉，曰：“将军度羌虏何如？〔师古曰：度，计也，音大各翻；下同。〕当用几人？”充国曰：“百闻不如一见。兵难遥度，臣愿驰至金城，〔昭帝元始六年，置金城郡；唐兰、鄯、廓州地。〕图上方略。〔师古曰：图其地形，并为攻讨方略，俱奏上也。上，时掌翻；下兵上同。〕羌戎小夷，逆天背畔，灭亡不久，〔背，蒲妹翻。〕愿陛下以属老臣，〔师古曰：属，委也。属，音之欲翻。〕勿以为忧！”上笑曰：“诺。”乃大发兵诣金城。夏，四月，遣充国将之，以击西羌。〔将，即亮翻。〕
④六月，有星孛于东方。〔孛，蒲内翻。〕
⑤赵充国至金城，须兵满万骑，欲渡河，恐为虏所遮，即夜遣三校衔枚先渡，〔师古曰：衔枚者，欲其无声，使虏不觉。校，户教翻；下同。〕渡，辄营陈；〔立营陈，则虏不得而犯，诸军可以相继而渡河。陈，读曰阵。〕会明毕，遂以次尽渡。虏数十百骑来，出入军傍，充国曰：“吾士马新倦，不可驰逐，此皆骁骑难制，又恐其为诱兵也。〔骁，坚尧翻。诱，音酉。〕击虏以殄灭为期，小利不足贪！”令军勿击。遣骑候四望陿中无虏，〔文颖曰：金城有三陿，在南六百里。师古曰：山峭而夹水曰陿，四望者，陿名也。陿，音狭。〕夜，引兵上至落都，〔服虔曰。落都，山名也。据水经注，破羌县之西有乐都城。后汉志，浩斖县有雒都谷。刘昫曰：唐鄯州，治故乐都城。〕召诸校司马谓曰：“吾知羌虏不能为兵矣！使虏发数千人守杜四望陿中，〔师古曰：杜，塞也。〕兵岂得入哉！”
充国常以远斥候为务，行必为战备，止必坚营壁，尤能持重，爱士卒，先计而后战，遂西至西部都尉府，〔孟康曰：在金城。〕日飨军士，〔师古曰：飨，饮。〕士皆欲为用。虏数挑战，〔数，所角翻。挑，徒了翻。〕充国坚守。捕得生口，言羌豪相数责曰：“语汝无反，〔数，所具翻。语，牛倨翻。〕今天子遣赵将军来，年八九十矣，善为兵；今请欲壹斗而死，可得邪！”〔言充国持重不战，羌欲一斗而死，不可得也。〕初，罕、开豪靡当儿使弟雕库来告都尉曰：“先零欲反。”后数日，果反。雕库种人颇在先零中，都尉即留雕库为质。〔金城西部都尉也。种，章勇翻。质，音致。〕充国以为无罪，乃遣归告种豪：“大兵诛有罪者，明白自别，毋取并灭。〔师古曰：言勿相和同，并取灭亡。别，彼列翻。〕天子告诸羌人：犯法者能相捕斩，除罪，仍以功大小赐钱有差；〔时募能斩大豪有罪者一人，赐钱四十万；中豪十五万；下豪二万；女子及老、弱千钱。〕又以其所捕妻子、财物尽与之。”充国计欲以威信招降罕、开及劫略者，解散虏谋，徼其疲剧，乃击之。〔师古曰：徼，要也，音工尧翻。〕
时上已发内郡兵屯边者合六万人矣。酒泉太守辛武贤〔姓谱：夏启封支子于莘；莘、辛相近，遂为辛氏。汉初申蒲为赵、魏名将，及徙家陇西，遂为陇西人。余按此叙辛武贤之世，然既以莘为辛，而又以申牵合之，以其声相近也。然周自有太史辛甲。〕奏言：“郡兵皆屯备南山，北边空虚，势不可久。若至秋冬乃进兵，此虏在境外之册。今虏朝夕为寇，土地寒苦，汉马不耐冬，不如以七月上旬赍三十日粮，分兵出张掖、酒泉，合击罕、开在鲜水上者。〔刘昫曰：汉金城郡之金城县，罕羌所处也；后汉置西海郡；晋乞伏干归都于此；唐为兰州五泉县。余据汉书，羌豪献鲜水海地于王莽，置西海郡，即此。山海经云：北鲜之山，鲜水出焉，北流注于徐吾。非此鲜水也。〕虽不能尽诛，但夺其畜产，虏其妻子，复引兵还，冬复击之，〔复，扶又翻。〕大兵仍出，虏必震坏。”〔师古曰：仍，频也。〕天子下其书充国，〔下，遐稼翻；下同。〕令议之。充国以为：“一马自负三十日食，为米二斛四斗，麦八斛，又有衣装、兵器，难以追逐。虏必商军进退，〔师古曰：商，计度也。〕稍引去，逐水草，入山林。随而深入，虏即据前险，守后厄，以绝粮道，必有伤危之忧，为夷狄笑，千载不可复。〔复，报也。载，子亥翻。〕而武贤以为可夺其畜产，虏其妻子，此殆空言，非至计也。〔师古曰：殆，仅也。韵略云：近也。〕先零首为畔逆，他种劫略，〔师古曰：言被劫略而反畔，非其本心。〕故臣愚册，〔册，谋也，筹也。〕欲捐罕、开暗昧之过，隐而勿章，先行先零之诛以震动之，宜悔过反善，因赦其罪，选择良吏知其俗者，拊循和辑。〔师古曰：拊，古抚字。辑，与集同。〕此全师保胜安边之册。”
天子下其书，公卿议者咸以为“先零兵盛而负罕、开之助，〔师古曰：负，恃也。〕不先破罕、开，则先零未可图也。”上乃拜侍中许延寿为强弩将军，即拜酒泉太守武贤为破羌将军，〔师古曰：即，就也。就其郡而拜之。〕赐玺书嘉纳其册。以书敕让充国曰：“今转输并起，百姓烦扰，将军将万余之众，不早及秋共水草之利，争其畜食，〔师古曰：此畜，谓畜产牛羊之属；食，谓谷麦之属也。或曰：畜食，畜之所食，即谓草也。〕欲至冬，虏皆当畜食，〔师古曰：此畜读曰蓄。蓄，聚积也。〕多臧匿山中，依险阻，〔臧，古藏字。〕将军士寒，手足皲瘃，〔师古曰：皲，坼裂也。瘃，寒创也。皲，音军。瘃，竹足翻。〕宁有利哉！将军不念中国之费，欲以岁数而胜敌，〔师古曰：久历年岁，乃胜小敌也。数，音所具翻。〕将军谁不乐此者！〔师曰古：言为将军者皆乐此。乐，音洛。〕今诏破羌将军武贤等将兵，以七月击罕羌；将军其引兵并进，勿复有疑！”〔复，扶又翻。〕
充国上书曰：“陛下前幸赐书，欲使人谕罕，以大军当至，汉不诛罕，以解其谋。臣故遣开豪雕库宣天子至德；罕、开之属皆闻知明诏。今先零羌杨玉阻石山木，候便为寇，〔师古曰：谓阻依山之木石以自保固。〕罕羌未有所犯，乃置先零，先击罕，释有罪，诛无辜，〔师古曰：释，置也，放也。〕起壹难，就两害，诚非陛下本计也！臣闻兵法：『攻不足者守有余。』又曰：『善战者致人，不致于人。』〔师古曰：致人者，引致而取之。致于人，为人所引也。〕今罕羌欲为敦煌、酒泉寇，〔敦，徒门翻。〕宜饬兵马，练战士，以须其至。〔师古曰：须，待也。〕坐得致敌之术，以逸击劳，取胜之道也。今恐二郡兵少，不足以守，而发之行攻，释致虏之术而从为虏所致之道，〔师古曰：释，废也。〕臣愚以为不便。先零羌虏欲为背畔，故与罕、开解仇结约，然其私心不能无恐汉兵至而罕、开背之也。〔背，蒲妹翻。〕臣愚以为其计常欲先赴罕、开之急以坚其约。先击罕羌，先零必助之。今虏马肥、粮食方饶，击之恐不能伤害，适使先零得施德于罕羌，〔师古曰：施德，自树恩德也。〕坚其约，合其党。虏交坚党，合精兵二万余人，迫胁诸小种，附着者稍众，〔着，直略翻。〕莫须之属不轻得离也。〔服虔曰：莫须，小种羌名也。〕如是，虏兵寖多，诛之用力数倍。臣恐国家忧累，〔累，力瑞翻；下累重同。〕由十年数，不二三岁而已。于臣之计，先诛先零已，则罕、开之属之不烦兵而服矣。先零已诛而罕、开不服，涉正月击之，得计之理，又其时也。以今进兵，诚不见其利！”戊申，充国上奏。〔上，时掌翻。〕秋，七月，甲寅，玺书报，从充国计焉。
充国乃引兵至先零在所。虏久屯聚，懈弛，〔师古曰：弛，放也。〕望见大军，弃车重，欲渡湟水，〔重，直用翻。〕道厄狭；充国徐行驱之。或曰：“逐利行迟。”〔师古曰：逐利宜速，今行太迟。〕充国曰：“此穷寇，不可迫也。缓之则走不顾，急之则还致死。”〔师古曰：谓更回还尽力而死战。〕诸校皆曰：“善。”虏赴水溺死者数百，降及斩首五百余人。〔降，户江翻。〕虏马、牛、羊十万余头，车四千余两。〔两，音亮。〕兵至地，令军毋燔聚落、刍牧田中。〔师古曰：不得燔烧人居，及于田亩之中刈刍放牧也。〕罕羌闻之，喜曰：“汉果不击我矣！”豪靡忘使人来言：“愿得还复故地。”〔服虔曰：靡忘，羌帅名也。〕充国以闻，未报。靡忘来自归，充国赐饮食，遣还谕种人。护军以下皆争之曰：“此反虏，不可擅遣！”充国曰：“诸君但欲便文自营，〔师古曰：苟取文墨之便，以自营卫。〕非为公家忠计也！”语未卒，〔为，于伪翻。卒，子恤翻。〕玺书报，令靡忘以赎论。后罕竟不烦兵而下。
上诏破羌、强弩将军诣屯所，以十二月与充国合，进击先零。时羌降者万余人矣，充国度其必坏，〔度，徒洛翻。〕欲罢骑兵；屯田以待其敝。作奏未上，〔上，时掌翻。〕会得进兵玺书，充国子中郎将昂惧，使客谏充国曰：“诚令兵出，破军杀将，以倾国家，〔将，即亮翻。〕将军守之可也。即利与病，又何足争！一旦不合上意，遣绣衣来责将军，〔师古曰：绣衣，谓御史。〕将军之身不能自保，何国家之安！”充国叹曰：“是何言之不忠也！本用吾言，羌虏得至是邪！〔师古曰：言豫防之，可无今日之寇也。〕往者举可先行羌者，〔行，下孟翻。〕吾举辛武贤；丞相御史复白遣义渠安国，竟沮败羌。〔复，扶又翻。败，补迈翻。〕金城、湟中谷斛八钱，吾谓耿中丞：〔服虔曰：耿寿昌也，为司农中丞。姓谱：耿，古国名，为晋所灭，子孙以为氏。谓，告语也。〕『籴三百万斛谷，羌人不敢动矣！』〔师古曰：言豫储粮食可以制敌。〕耿中丞请籴百万斛，乃得四十万斛耳；义渠再使，〔使，疏吏翻。〕且费其半。失此二册，羌人致敢为逆。失之豪厘，差以千里，是既然矣。今兵久不决，四夷卒有动摇，〔卒，读曰猝；下可卒同，又卒死同。〕相因而起，虽有知者不能善其后，〔知，读曰智。〕羌独足忧邪！〔师古曰：言傥如此，则所忧不独在羌。〕吾固以死守之，明主可为忠言。”
遂上屯田奏曰：“臣所将吏士、马牛食所用粮谷、茭槁，调度甚广，难久不解，〔调，徒吊翻。难，乃旦翻。〕傜役不息，恐生他变，为明主忧，诚非素定庙胜之册。〔师古曰：庙胜，谓谋于庙堂而胜敌也。〕且羌易以计破，难用兵碎也，〔易，以豉翻。〕故臣愚心以为击之不便！计度临羌东至浩斖，羌虏故田及公田，民所未垦，可二千顷以上，〔度，徒洛翻。〕其间邮亭多坏败者。臣前部士入山，伐林木六万余枚，在水次。臣愿罢骑兵，留步兵万二百八十一人，分屯要害处，冰解漕下，缮乡亭，浚沟渠，〔师古曰：漕下，以水运木而下也。缮，补也。浚，深治也。〕治湟狭以西道桥七十所，令可至鲜水左右。田事出，赋人三〔【章：甲十五行本“三”作“二”；乙十一行本同；孔本同；张校同。】〕十畮；〔师古曰：田事出，谓至春，人出营田也。赋，谓班与之也。畮，古亩字。〕至四月草生，发郡骑及属国胡骑各千，就草为田者游兵，以充入金城郡，益积畜，省大费。今大司农所转谷至者，足支万人一岁食，谨上田处及器用簿。”〔上，时掌翻。〕
上报曰：“即如将军之计，虏当何时伏诛？兵当何时得决？孰计其便，复奏！”〔孰，与熟同。复，扶又翻。〕
充国上状曰：“臣闻帝王之兵，以全取胜，是以贵谋而贱战。『百战而百胜，非善之善者也，故先为不可胜以待敌之可胜。』〔师古曰：此兵法之辞，言先自完坚，令敌不能胜我，乃可以胜敌也。余据此言本之孙子。〕蛮夷习俗虽殊于礼义之国，然其欲避害就利，爱亲戚，畏死亡，一也。今虏亡其美地荐草，〔师古曰：荐，稠草。〕愁于寄托，远遯，骨肉心离，人有畔志。而明主班师罢兵，〔邓展曰：班，还也。〕万人留田，顺天时，因地利，以待可胜之虏，虽未即伏辜，兵决可期月而望。羌虏瓦解，前后降者万七百余人，及受言去者凡七十辈，〔如淳曰：羌胡言欲降，受其言遣去者。师古曰：如说非也。谓羌受充国之言，归相告喻者也。羌虏，即羌贼耳，无预于胡。〕此坐支解羌虏之具也。臣谨条不出兵留田便宜十二事：步兵九校、〔师古曰：一部为一校。校，户教翻。〕吏士万人留屯，以为武备，因田致谷，威德并行，一也。又因排折羌虏，令不得归肥饶之地，贫破其众，以成羌虏相畔之渐，二也。居民得并田作，〔师古曰：并且，读如本字，又音步浪翻。仲冯曰：并，亦俱也。〕不失农业，三也。军马一月之食，度支田士一岁，罢骑兵以省大费，四也。〔度，徒洛翻。〕至春，省甲士卒，循河、湟漕谷至临羌，〔临羌县，属金城郡，其西北即塞外。〕以示羌虏，扬威武，传世折冲之具，五也。以闲暇时，下先所伐材，缮治邮亭，充入金城，六也。〔闲，与闲同。治，直之翻。〕兵出，乘危徼幸；〔师古曰：言不可必胜。徼，坚尧翻，又一遥翻。〕不出，令反畔之虏窜于风寒之地，离霜露、疾疫、瘃堕之患，〔师古曰：堕，谓困寒瘃而堕指者。〕坐得必胜之道，七也。无经阻、远追、死伤之害，八也。内不损威武之重，外不令虏得乘间之势，九也。〔师古曰：间，谓军之间隙者也。间，古苋翻。〕又亡惊动河南大开〔服虔曰：皆羌种，在河西之河南也。亡，古无字通。〕使生他变之忧，十也。治隍狭中道桥，令可至鲜水以制西域，伸威千里，从枕席上过师，十一也。〔郑氏曰：桥成，军行安易，若于枕席上过也。〕大费既省，繇役豫息，以戒不虞，十二也。〔繇，古傜字通。〕留屯田得十二便，出兵失十二利，唯明诏采择！”
上复赐报曰：“兵决可期月而望者，〔复，扶又翻；下同。期，读曰朞。〕谓今冬邪，谓何时也？将军独不计虏闻兵颇罢，且丁壮相聚，攻扰田者及道上屯兵，复杀略人民，将何以止之？将军孰计复奏！”
充国复奏曰：“臣闻兵以计为本，故多算胜少算。〔孙子曰：多算胜，少算不胜。〕先零羌精兵，今余不过七八千人，失地远客分散，饥冻畔还者不绝。臣愚以为虏破坏可日月冀，远在来春，故曰兵决可期月而望。窃见北边自敦煌至辽东万一千五百余里，乘塞列地有吏卒数千人，虏数以大众攻之而不能害。〔敦，徒门翻。数，所角翻。〕今骑兵虽罢，虏见屯田之士精兵万人，从今尽三月，虏马羸瘦，〔羸，伦为翻。〕必不敢捐其妻子于他种中，〔种，章勇翻。〕远涉河山而来为寇；亦不敢将其累重，还归故地。〔师古曰：累重，谓妻子也。累，力瑞翻。重，直用翻。〕是臣之愚计所以度虏且必瓦解其处，〔师古曰：各于其处自瓦解。度，徒洛翻。〕不战而自破之册也。〔册，与策同。〕至于虏小寇盗，时杀人民，其原未可卒禁。〔卒，读曰猝。〕臣闻战不必胜，不苟接刃；攻不必取，不苟劳众。诚令兵出，虽不能灭先零，但能令虏绝不为小寇，则出兵可也。即今同是，〔师古曰：言俱不能止小寇盗。〕而释坐胜之道，从乘危之势，往终不见利，空内自罢敝，〔罢，读曰疲。〕贬重之自损，〔贬重，谓贬中国之威重也。〕非所以示蛮夷也。又大兵一出，还不可复留，〔言大兵出塞而还，人有归志，不可使复留屯以备羌。〕湟中亦未可空，如是，徭役复更发也。〔复，扶又翻；下同。〕臣愚以为不便。臣窃自惟念：奉诏出塞，引军远击，穷天子之精兵，散车甲于山野，虽亡尺寸之功，〔亡，古无字通；下同。〕偷得避嫌之便，〔师古曰：偷，苟且也。〕而亡后咎余责，此人臣不忠之利，非明主社稷之福也！”
充国奏每上，辄下公卿议臣。〔上，时掌翻。下，遐稼翻。〕初是充国计者什三；中什五；最后什八。有诏诘前言不便者，皆顿首服。〔诘，去吉翻。〕魏相曰：“臣愚不习兵事利害。后将军数画军册，〔数，所角翻；下同。〕其言常是，臣任其计必可用也。”〔师古曰：任，保也。〕上于是报充国，嘉纳之；亦以破羌、强弩将军数言当击，以是两从其计，诏两将军与中郎将昂出击。强弩出，降四千余人；破羌斩首二千级；中郎将昂斩首降者亦二千余级；而充国所降复得五千余人。诏罢兵，独充国留屯田。
  </div>
  <div class="pagination">
   <a href="资治通鉴注_page24.html">
    上一页
   </a>
   <span>
    ...
   </span>
   <a href="资治通鉴注_page20.html">
    20
   </a>
   <a href="资治通鉴注_page21.html">
    21
   </a>
   <a href="资治通鉴注_page22.html">
    22
   </a>
   <a href="资治通鉴注_page23.html">
    23
   </a>
   <a href="资治通鉴注_page24.html">
    24
   </a>
   <span class="current-page">
    25
   </span>
   <a href="资治通鉴注_page26.html">
    26
   </a>
   <a href="资治通鉴注_page27.html">
    27
   </a>
   <a href="资治通鉴注_page28.html">
    28
   </a>
   <a href="资治通鉴注_page29.html">
    29
   </a>
   <a href="资治通鉴注_page30.html">
    30
   </a>
   <span>
    ...
   </span>
   <a href="资治通鉴注_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
