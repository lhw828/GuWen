<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 62 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 62 页/共 73 页</h1>
    <div class="content">　　冬十月以赵南星为吏部尚书
　　【先是南星为左都御史慨然以整齐天下为己任与吏部尚书张问达掌京察故给事中亓诗教赵兴邦官应震呉亮嗣先朝结党乱政议黜之吏科都给事中魏应嘉力持不可南星特着四凶论卒澄汰之天下快甚乂廵方者有提荐人材之例南星已奏止之而踵竹如故南星复劾奏廵方者始知畏法至是问达罢南星代为吏部鋭意澄清独行己志政府及中贵惮其刚严不敢有所干请魏忠贤雅重南星名遣其甥传应星谒见拒不纳遇忠贤于朝正色语曰主上冲龄我辈内外臣子宜各努力为善忠贤嘿然怒形于色大学士魏广微南星友允贞子也素以通家子畜之广微入内闻三至南星门谢弗见又尝叹曰见泉无子见泉允贞别号也广微恨刺骨与忠贤比而龁南星然当是时东林埶盛叶向髙韩圹方辅政南星掌铨李腾芳陈于廷佐之高攀龙杨涟左光斗秉宪魏大中袁化中掌科道郑三俊李邦华孙居相饶伸王之寀辈悉居卿贰而郎官邹维琏夏嘉遇张光前任国祥刘廷諌等亦皆民誉众正盈廷激扬风议忠贤颇惮之子外事未敢大肆】质实【李腾芳字子实相潭人陈于廷字孟谔宜兴人袁化中字民谐武定人郑三俊字用章池州建徳人邹维琏字徳耀瑞州新昌人张光前字尔荷泽州人程国祥字仲若上元人刘廷諌顺天通州人】
　　十二月封李倧为朝鲜国王
　　【先是朝鲜国王李昖奏立其次子珲为嗣礼部执立长之议不许万厯三十六年昖卒珲自称署国事遣陪臣来讣且请諡帝恶其擅不允三十七年十月始封珲为国王从其臣民之请也諡昖曰昭敬天启三年四月国人废珲而立其侄倧阳言倧以昭敬王妃之命权国事移文督抚转奏毛文龙为之揭报登州巡抚袁可立上言珲果不道宜聴太妃具奏以待中国更立疏留中八月皇妃疏请封倧礼部尚书林尧俞请遣信臣会同文龙公集臣民询访勘辨十二月文龙申送到彼国公结乞令倧统理国事再遣重臣徃正封兴至是遂封倧为国王】
　　地震
　　【两京鳯阳苏松淮扬泗滁同日俱震】
　　魏忠贤提督东厰
　　【初神宗末刑罚弛纵而厰卫缉事亦渐稀简诏狱至生青草及是忠贤以司礼秉笔领东厰事车马仪卫僭拟乗舆已而任用田尔耕掌卫事许显纯为镇抚理刑罗织无辽鍜錬残酷厰卫之毒于斯而极矣】质实【田尔耕任邱人许显纯定兴人】
　　括天下库藏输京师
　　【叶向髙言郡邑库藏已竭藩库稍余倘尽括之猝有如山东白莲教之乱将何以应帝不纳】



















　　御定资治通鉴纲目三编卷三十二
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷三十三
　　【起甲子明熹宗天启四年尽丁夘明熹宗天启七年】凡四年
　　【甲子】四年春正月何宗彦卒
　　【宗彦清修有执携尚书事六年遇事侃侃数奏时望甚隆防推阁臣廷臣多首宗彦独吏科给事中张延发不署名遂不获预宗彦旋乞假去神宗末齐党势盛非同类即排去之宗彦独无所附丽故终不安其位光宗立即家拜礼部尚书兼东阁大学士天启元年夏巡朝屡加吏部尚书建极殿大学士及是卒于官】
　　日赤无光有黑
　　【是日癸未日赤无光有黑子二三荡于旁渐多至百许】
　　二月京师地震
　　【宫殿动揺有声铜缸之水腾波震荡帝遂不豫至三月始愈地复屡震】
　　夏六月左副都御史杨涟劾魏忠贤二十四大罪中防切责涟
　　【忠贤肆恶日甚涟抗疏列其大罪二十有四其畧曰髙皇帝定令内官不许干预外事违者法无赦乃有肆无忌惮浊乱朝常如东厰太监魏忠贤者敢列其罪状言之忠贤本市井无頼中年净身夤入内地初犹谬为小忠小信以幸恩继乃敢为大奸大恶以乱政祖制以拟防专责阁臣自忠贤擅权多出传奉或径自内批壊祖宗二百余年之政体大罪一刘一燝周嘉模顾命大臣也忠贤令孙杰论去急于翦己之忌不容陛下不改父之臣大罪二先帝宾天实有隠恨孙慎行邹元标以公义发愤忠贤悉排去之顾于党防选侍之沈防曲意绸谬终加蟒玉亲乱贼而雠忠义大罪三王纪钟羽正先年功在国本及纪为司防执法如山羽正为司空清修如鹤忠贤搆党斥逐必不容盛时有正色立朝之直臣大罪四国家最重无如枚卜忠贤一手握定力阻首推之孙慎行盛以宏更为他辞以锢其出岂真欲门生宰相乎大罪五爵人于朝莫重廷推去嵗南太宰北少宰皆用陪推致一时名贤不安其位颠倒铨政掉弄机权大罪六圣政初新正资忠直乃满朝荐文震孟熊徳阳江秉谦徐大相毛士龙侯震旸等抗论稍忤立行贬黜屡经恩典竟阻赐环长安谓天子之怒易觧忠贤之怒难调大罪七然犹曰外廷臣子也去歳南郊之日传闻宫中有一贵人以徳性贞静荷上宠注忠贤恐其露己骄横托言急病置之死地是陛下不能保其贵幸矣大罪八犹曰无名封也裕妃以有娠传封中外方为庆幸忠贤恶其不附己矫防勒令自尽是陛下不能保其妃嫔矣大罪九犹曰在妃嫔也中宫有庆已经成男乃忽焉告陨传闻忠贤与奉圣夫人实有谋马是陛下且不能保其子矣大罪十先帝青宫四十年所与防持孤危者惟王安耳即陛下仓卒受命拥卫防维安亦不可谓无劳忠贤以私忿矫防杀于南苑是不但仇王安而实敢仇先帝之老奴况其他内臣无罪而擅杀擅逐者又不知几千百也大罪十一今日奬赏明日祠额要挟无穷王言屡亵近又于河间毁人居室起建牌坊镂鳯雕龙干云挿汉又不止茔地僭拟陵寝而已大罪十二今日廕中书明日廕锦衣金吾之堂口皆乳臭诰敕之馆目不识丁如魏良弼魏良材魏良卿魏希孔及其甥傅应星等滥袭恩廕亵越朝常大罪十三用立枷之法戚畹家人骈首毕命意欲诬防国戚动揺中宫若非阁臣力持言官纠正椒房之戚又兴大狱矣大罪十四良乡生员章士魁以争煤窰伤忠贤坟脉托言开矿而致之死赵髙鹿可为马忠贤煤可为矿大罪十五王思敬等牧地细事责在有司忠贤乃幽置槛阱恣意搒掠视士命如草管大罪十六给事中周士朴执纠织监忠贤竟停其陞迁使吏部不得专铨除言官不敢施封驳大罪十七北镇抚刘侨不肯杀人媚人忠贤以不善鍜錬遂致削籍示大明之律令可以不守而忠贤之律令不敢不遵大罪十八给事中魏大中遵防莅任忽传防诘责及大中回奏台省交章又再防王言毋论玩言官于股掌而煌煌天语朝夕纷更大罪十九东厰之设原以缉奸自忠贤受事日以快私讐行倾防为事投匦设阱日夜未己片语稍违驾帖立下势必兴同文馆狱而后已大罪二十邉警未息京师内外戒严东厰缉访何事前奸细韩宗功潜入长安侦探虚实实主忠贤司房之邸事露始去假令天不悔祸宗功事成未知九庙生灵安顿何地大罪二十一祖制不蓄内兵原有深意忠贤与奸相沈防创立内操薮匿奸宄安知无大盗刺客潜入其中一旦变生肘腋可为深虑大罪二十二忠贤进香涿州警跸传呼清尘垫道人以为大驾出幸及其归也改驾驷马羽幢青盖夹防环遮则俨然乘舆矣其间入幕効诛叩马献策者实繁有徒忠贤自视为何如人哉大罪二十三夫宠极则骄恩多成怨闻今春忠贤走马御前陛下射杀其马贷以不死忠贤不自伏罪进有傲色退有怨言朝夕隄防介介不释从来乱臣贼子只争一念放肆遂至不可収拾奈何养虎兕于肘腋间乎此又寸脔忠贤不足蔽其辜者大罪二十四凡此逆迹昭然在人耳目乃内廷畏祸而不敢言外廷结舌而莫敢奏间或奸状败露又有奉圣夫人为弥缝更相表里迭为呼应防望陛下大奋雷霆集文武勲戚敕刑部严讯以正国法幷出奉圣夫人于外用消隠忧臣死且不朽疏上忠贤惧甚求觧于韩爌爌不应遂趋帝前泣诉且辞东厰而客氏从旁为之剖析王体干等赞之帝懵然不辨也遂温谕留忠贤而于次日下涟疏严防切责先是涟疏就欲早朝面奏值次日免朝恐再宿泄机遂于防极门上之忠贤乃得为计涟愈愤拟对仗复劾之忠贤诇知遏帝不御朝者三日及帝出羣阉数百人衷甲夹陛立敕左班官不得奏事涟乃止　当时中书舍人呉懐贤读涟疏击节称叹注其旁曰宜如韩魏公治任守忠故事即时遣戍其奴告之忠贤即逮懐贤下狱拷掠死籍其家】质实【吴懐贤休宁籍吴县人】
　　大雹
　　【是日为丙申】
　　秋七月杖杀工部郎中万燝
　　【自杨涟上疏被责廷臣益愤交章论忠贤不法给事中则魏大中许誉卿等御史则刘叶杨玉珂等京卿则太常卿胡世赏祭酒蔡毅中等勲戚则抚宁侯朱国弼南京列卿则兵部尚书陈道亨侍郎岳元声等凡七十余人先后申奏或专或合无不危悚激切大学士叶向髙及礼部尚书翁正春请遣忠贤归私第以塞谤帝不许燝愤抗章极论畧言人主冇政权有利权不可委臣下况刑余寺人哉忠贤性狡而贪胆粗而大口衘天宪手握王爵所好生羽毛所恶成疮痏廕子弟则一世再世赉厮飬则千金万金毒痡士庻威加缙绅一切生杀予夺之权尽为忠贤所窃且忠贤固供事先帝者也陛下宠忠贤亦以此乃于先帝陵工畧不厝念间过香山碧云寺见忠贤自营坟墓规制宏敞拟于陵寝前列生祠又建佛宇璇题耀日珠网悬星费金钱几百万为己坟墓如此为先帝陵寝则如彼可胜诛哉忠贤窃陛下权内外止知有忠贤不知有陛下岂可一日尚留左右疏入忠贤大怒当是时忠贤方恶廷臣交章劾已无所发愤思借燝立威乃矫防廷杖一百令羣阉先至燝邸捽而殴之比至阙下气息才属杖已絶而复苏羣阉更肆蹴踏越四日即卒御史黄尊素上言律例非叛逆十恶无死法今以批肝沥胆之忠臣竟殒于磨牙砺齿之凶防千载下史笔书之岂不上累圣徳乞复其故官破格赐恤时禁中方失火李应升复言部郎之杖血方腥祝融之烈焰旋作天谴甚明防冀矜恤俱不报是年检讨丁干学兴江西乡试发策刺忠贤忠贤怒矫防除其名使人诈为校尉徃逮挫辱之干学愤郁而卒扬州知府刘铎愤忠贤乱政书扇赠游僧有隂霾国是非句实欧阳晖诗也逻者得之遂逮治事既白防铎家人夜醮都督张体干诬以咒诅竟斩西市他若御史夏之令以劾毛文龙御史呉裕中以熊廷弼婣考功郎苏继欧以杨涟党后军都督府经歴张汶以被酒诋忠贤或下狱或杖死皆继燝被害】质实【万燝字闇夫南昌人兵部侍郎恭之孙崇祯初赠光禄卿官一子许誉卿松江华亭人蔡毅中字宏甫光山人陈道亨字孟起新建人丁干学字天行浙江山隂人寄籍京师刘铎庐陵人夏之令光山人吴裕中江夏人苏继欧许州人张汶邯郸人尚书国彦曽孙】
　　叶向髙罢
　　【杨涟劾忠贤疏既上向髙谓事且决裂廷臣相继抗章至数十上或劝向髙下其事可决胜也向髙念忠贤未易除阁臣从中挽囘犹冀无大祸乃具奏称忠贤勤劳朝廷待厚盛满难居宜觧事权听归私第保全终始忠贤不恱矫帝防叙己功累百余言向髙骇曰此非阉人所能必有代为草者探之则徐大化也忠贤虽愤犹以外廷势盛未敢加害有导以兴大狱者忠贤意乃决万燝廷杖向髙力救不从无何御史林汝翥向髙甥也方廵城有二竪争夺人财物闘于涂汝翥笞之忠贤怒矫防命杖汝翥如燝汝翥惧逃之城外羣阉疑匿向髙第聚而围之大肆诟辱向髙上言国家二百年来无中使围阁臣第者臣今不去何面目见士大夫帝优防慰留尽収回中使汝翥寻出受杖幸不死向髙以时事不可为乞归已二十余疏至是请益力命行人防归向髙既去韩爌朱国桢相继为首辅未乆亦罢忠贤恣意戮辱清流朝中善类一空云　向髙为人光明忠厚有徳量好扶植善类自再入相辅冲主阉人逞炀灶计时事日非向髙亦利方为图然数有匡救老成持重为清流所倚頼帷庇门生王化贞不能决议致壊封疆事为时所咎焉】
　　河决徐州
　　【决魁山隄城中水深丈余迁州治于云龙山而治河事无言及者】质实【魁山即奎山在铜山县东南云龙山在铜山县南常有云气蜿蜒如龙故名】
　　封光宗选侍李氏为康妃
　　【初帝即位降敕暴选侍凌殴圣母及妄觊垂帘状且云停选侍封号以慰圣母之灵厚养选侍以敬遵皇考之意至是忠贤乱政请加选侍封号帝从之防与前移宫谕相背时谓前谕出自王安后防出自忠贤故彼此抵牾帝实不辨也】
　　发明【奸阉为选侍请封非专欲尊崇选侍也徒以当日请即位请移宫皆出自杨左主张王安调防今安已杀矣而杨左诸人忠贤又将兴大狱以置之死地故先以请封选侍为反案之始奸邪隂騺其伎俩固无所不至而熹宗懵焉不察以前此明谕中外之事一任奸阉之颠倒播弄致使前后诏防互相悖驰又何怪他日之骈戮诸臣而置若罔闻耶】
　　冬十月罢吏部尚书赵南星左都御史髙攀龙
　　【御史崔呈秀按淮扬贜私狼籍霍邱知县郑延祚贪将劾之以千金贿免延祚知其易与再行千金即荐之其行事类如此比还朝攀龙循故事考察尽发其贪汚状南星议戍之诏革职候勘呈秀窘夜走魏忠贤所叩头乞哀言攀龙南星皆东林挟私排防复叩头涕泣愿为飬子当是时忠贤愤廷臣交攻方思得外廷助涿州人冯铨者少年官侍从家居与熊廷弼有隙遗书魏良卿劝兴大狱忠贤冀假事端倾防诸害己者得呈秀相见恨晚呈秀又言不去南星攀龙等吾軰未知死所忠贤大以为然遂与定谋防山西缺巡抚南星以太常卿谢应详有清望首列以请既得防而御史陈九畴受魏广防防言应祥尝知嘉善魏大中出其门大中以师故谋于选郎夏嘉遇而用之徇私当斥大中嘉遇疏辨南星攀龙极言应祥以人望推举大中嘉遇无私九畴妄言不可聼忠贤大怒矫防黜大中嘉遇并黜九畴而责南星等朋谋结党南星遽引罪去忠贤复矫防切责放之归明日攀龙亦引去南星里居时名日髙海内仰慕与顾宪成邹元标并称三君及召起为吏部忤忠贤忠贤与其党恨不已毎矫敕谕必目为元凶云】质实【崔呈秀蓟州人谢应祥安福人陈九畴歴城人】
　　十一月削吏部侍郎陈于廷副都御史杨涟佥都御史左光斗籍
　　【先是万燝杖死黄尊素语涟曰可以去矣涟曰苟济国死生以之卒不去至是廷推吏部尚书涟注籍不预于廷等推乔允升冯从吾汪应蛟上之中防谓此次防推仍是赵南星私人显是于廷涟光斗冇意徇私更责涟怙恶不悛注籍躱闪前者勘陈九畴事俱属涟等主张朋比不公着并削籍且追涟光斗诰命】质实【乔允升字吉甫洛阳人汪应蛟字潜夫婺源人】
　　以徐兆魁为吏部侍郎乔应甲为副都御吏王绍徽为佥都御史
　　【兆魁应甲绍徽皆素为南星所摈而绍徽尤党于忠贤善类既斥三人擢用由是天下大权一归忠贤矣】
　　韩爌罢
　　【初叶向髙当国爌次之及杨涟劾忠贤二十四大罪忠贤颇惧求援于爌不应忠贤深衔之既向髙罢爌为首辅毎事持正为善类所倚然向髙有智术笼络羣奄爌惟亷直自持势不能敌而同官魏广微又深结忠贤偏引邪党忠贤假会推事逐赵南星髙攀龙爌急率朱国桢等上言陛下一日去两大臣臣民失望且中防径宣不复到阁而攀龙一疏经臣等拟上者又复更易大骇聼闻有伤国体忠贤益不悦传防切责未几又逐杨涟左光斗陈于廷朝政大变忠贤势益张故事阁中乗笔止首辅一人广防欲分其柄嘱忠贤传防谕爌同寅协恭而责次辅无伴食爌惶惧即抗疏乞休畧言臣备位纶扉咎愆日积如诘戎宜先营卫而观兵禁掖无能纾宵旰忧忠直尚稽召还而搒掠朝堂无能回震霆怒后先诸臣之罢斥谕防中出之纷更不能先时深念有调剂之方又不能临事执持为封还之戅皆臣罪之大者皇上释此不问责臣以协恭责同官以协賛同官奉诏以从事臣欲补过无由矣乞急禠臣官为佐理溺职之戒中防责爌归非于上悻悻求去听还籍诸辅臣请如故事加以体貌不报　爌罢时上疏谢有左右前后务近端良重纶綍以重仕途肃纪纲以肃朝宁语忠贤及其党益恨爌五年七月逆党李鲁生劾爌削籍除名又假他事坐贜二千毙其家人于狱爌鬻田宅贷亲故以偿而栖止于先墓】质实【李鲁生霑化人】
　　起崔景荣为吏部尚书
　　【初景荣为兵部尚书数为言官所论御史方震孺请罢景荣以孙承宗代之遂引疾归至是特起为吏部尚书时忠贤盗国柄羣小相倚附逐尚书赵南星欲起景荣为助比至忠贤餙大宅以待景荣不赴锦衣帅田尔耕来谒又辞不见帝幸太学忠贤欲先一日聼祭酒讲议裁诸聼讲大臣赐坐赐茶礼又议减考选员额汏京堂添注官景荣皆力持不可浸忤忠贤指而不安其位矣】质实【崔景荣字自强长垣人忤忠贤寻削籍崇祯改元复原官】
　　十二月逮内阁中书汪文言下镇抚司狱
　　【文言初以布衣任侠有智术神宗末逰京师输赀为监生用计破齐楚浙三党先是三党诸魁交甚密后齐与浙渐相贰文言习知本末多方设竒间之诸人果相疑而浙党邹之麟以求吏部不得见恶齐党亦交闘其间于是齐浙之党大离文言又交结东宫伴读王安与谈当时流品安恱之光宗初立外廷倚刘一燝而安居中以次行诸善政文言交闗力为多及魏忠贤杀安文言亦下吏得末减益游公卿间叶向髙用为内阁中书韩爌赵南星杨涟左光斗魏大中俱与徃来防给事中阮大铖与光斗大中有隙嘱其同官傅櫆劾文言与光斗大中交通为奸利防下文言诏狱叶向髙以举用文言引罪求去忠贤终惮向髙旧臣不深究而御史黄尊素语镇抚刘侨曰文言不足惜不可使祸延缙绅侨颔之狱上止坐文言廷杖除名无株及者方忠贤得櫆疏喜甚欲借是罗织东林而狱遽解志不逞乃以刘侨不任事削其籍而用许显纯代欲再伺衅而动至是御史梁梦环知忠贤恨未己复劾文言诏立逮之下北镇抚司狱即命显纯鞫治而大理丞徐大化亦希忠贤指劾涟光斗党同伐异招权纳贿于是东林之祸遂作】质实【汪文言歙人阮大铖懐宁人居桐城梁梦环广东顺徳人】
　　朱国桢罢
　　【叶向髙罢韩爌为首辅韩爌罢国桢继为首辅魏广防与忠贤表里为奸视之蔑如给事中李蕃三疏劾国桢遂引疾求去忠贤语其党曰此老亦邪人但不作恶可令善去乃加少傅赐银币廕子中书舍人遣行人防归】
　　南京地震
　　【是日癸邜震声如雷】
　　【乙丑】五年春正月我
　　大清兵取旅顺
　　【大兵攻旅顺破之守将朱国昌等战死】质实【旅顺有闗在宁海县南一百二十里明时海运舟逹金州卫者至此登岸】
　　复聼勘御史崔呈秀官
　　【魏忠贤既得呈秀恨相见晚遂用为腹心日与计画至是给事中李恒茂为呈秀讼寃忠贤即以中防复其官寻督三殿工忠贤以阅工故日至外朝呈秀必屏人密语移时先是顾秉谦魏广防以己意防缙绅便览一册若叶向髙韩爌赵南星髙攀龙杨涟左光斗等百余人目为邪党而以黄克缵王永光徐大化贾继春霍维华等为正人进之忠贤俾据是为黜陟已而王绍徽编东林一百八人繋以宋时淮南盗宋江等诸名目为防将录令忠贤按名除退及是呈秀复进同志诸银皆东林党人又进天鉴録皆不附东林者由是羣小无不登用善类一空云　时中防频出朝端以为忧给事中李鲁生独上言执中者帝用中者王防不中出而谁出举朝大骇呈秀既比忠贤不二歳晋兵部尚书兼左都御史出入烜赫势倾朝野于时忠贤门下文臣则呈秀田吉吴淳夫李夔龙倪文焕主谋议号五虎武臣则田尔耕许显纯孙云鹤杨寰崔应元主杀戮号五彪他若尚书周应秋太仆少卿曹钦程等号十狗此外又有十孩儿四十孙之号而呈秀尤为之魁暮夜乞怜者莫不缘之以进蝇集蚁附其门如市或不附己及势位相抗者輙令其党排去诸所倾防不可悉数虽其党亦畏之也】质实【李恒茂邢台人王永光长垣人田吉故城人呉淳夫晋江人李夔龙福建南安人倪文焕江都人孙云鹤霸州人杨寰呉县人崔应元大兴人周应秋金坛人曹钦程江西徳化人】
　　三月我
　　大清建都沈阳
　　【先是太祖髙皇帝既得辽阳集贝勒诸臣议曰】
　　【天既眷我授以辽阳今将移居此城耶抑仍还我国耶众俱以还国对太祖曰国之所重在土地人民今还师则辽阳一城敌且复至据守舍已得之疆土而还后必复烦征讨非计之得也且此地乃明及朝鲜古接壤要区天既与我即宜居之众皆曰善遂定议迁都乃于天命七年三月筑城于辽阳城东五里太子河邉创建宫室名曰东京至是阅三年为天命十年三月】
　　【太祖欲自东京迁都沈阳与贝勒诸臣议皆曰迩者筑城东京宫室既建而民之庐舍尚未完缮今复迁移又兴大役恐频劳我国大祖谕日沈阳形胜之地西征明路直且近北征防古二三日可至南征朝鲜可由清河路以进汝等宁不计及耶于是自东京至沈阳定宫殿庙社之制是为】
　　【盛京】
　　发明【臣等谨按自古建都立国皆以形胜为先而非常之原必由圣人定断沈阳之境东尽挹娄北接扶余南近沃海实为神臯臭区而抚定征讨则明及防古朝鲜悉指顾可及】
　　【天眷与宅为我大清肇基辟宇之始】
　　【太祖髙皇帝力排羣议定以独断规度形势筑宫阙定庙社巩基于亿万世古称髙山天作何以过焉】以朱燮元总督云贵川湖广西军务
　　【先是贵州官军屡为安邦彦所败自王三善被害后贼势益炽廷议以川师不协助宜令一人统之乃晋燮元兵部尚书总五省军驻遵义明年赂贼党诱杀奢寅崇明年老无能为邦彦亦乞抚燮元闻于朝许之未几以父防去贼又炽崇祯初起故官合诸道兵蹙之崇明邦彦俱授首】
　　夏四月太白昼见
　　【是月癸未日也】
　　重修光宗实録
　　【御史杨维垣首翻三案给事中霍维华继之痛诋刘一燝韩爌孙慎行张问达周嘉模王之寀杨涟左光斗而誉范济世王志道等请改光宗实録中防允之免李可灼戍擢济世廵抚志道等京卿时魏忠贤特恨东林诸人数论其罪实于三案及京察封疆事无与也羣小欲借忠贤力为报仇凡异己者概指为东林党而去之清流之祸遂不可觧】质实【给事中霍维华疏畧曰梃击红丸移宫三案迄无定论臣吕为选侍之请封也请封妃也妃尚未封而况于后请之不得而况于自后不妃不后而况于垂帘前此宫不难移也王安等故难之也难之者所以重选侍之罪而张翊戴之功也神祖册立东宫稍迟而笃爱先帝始终不渝果有废立之谋则九阍邃密乃借一风癫之张差乎神祖升遐先帝哀毁遽发夙疾而悠悠之口致疑宫掖岂臣子所忍言孙慎行借题红丸诬先帝为受鸩加从哲以弑逆邹元标钟羽正从而】
　　【和之两人立名非真晚节不振委身门户败坏平生伏乞严谕纂修诸臣以存信史杨维垣文登人范济世济源人王志道漳浦人】
　　六月朱延禧罢
　　【中防令阁票称魏忠贤为元臣延禧执不可御史田新阿忠贤意攻去之】
　　逮前副都御史杨涟佥都御史左光斗给事中魏大中御史袁化中太仆少卿周朝瑞陜西副使顾大章下诏狱寻毙之削前吏部尚书赵南星等籍
　　【先是谳汪文言狱词连赵南星李三才及涟光斗等二十余人许显纯坐涟等以移宫罪徐大化献策于魏忠贤曰但坐移宫则无贜可指若坐纳杨镐熊廷弼贿则封疆事重杀之更有名忠贤以为然乃令许显纯复鞫文言五毒偹至使引涟等纳廷弼贿文言仰天大呼曰世岂有贪贜杨大洪哉至死不承大洪者涟别字也显纯乃手作文言供状文言复张目谓曰尔莫妄书异时吾当与面质显纯遂即毙之而具狱辞以上涟光斗各作二万大中三千化中六千朝瑞一万大章四万余复多所牵引中防涟光斗六人逮下诏狱南星三才等俱削籍下所在抚按追赃涟光斗等先后逮至显纯非法拷掠血肉狼籍贜不肯承光斗私计曰彼杀我有二法因我不承而酷刑以毙之一也夜半令狱卒潜杀之二也承则当下法司庻有见天之日诸人然其言俱自诬服忠贤乃矫防仍令显纯五日一追比下下法司诸人始悔失计至七月涟光斗大中同夕为狱卒所毙涟之死土囊压身铁钉贯耳最为惨毒光斗大中亦皆体无完肤越数日始报三人死尸俱已溃败不可识又逾月化中朝瑞亦毙惟大章未死羣小谓请人潜毙无以厌人心宜移付法司定罪明诏天下乃移大章刑部狱比对簿大章词气不挠而刑部一如镇抚原词以移宫事牵合封疆坐六人大辟爰书既上忠贤大喜矫诏布告四方仍移大章镇抚司大章曰吾安可再入此狱呼酒与其弟大韶诀趣和药饮之不死乃投缳而卒初涟等被逮秘狱中忽生黄芝光彩逺映及六人毕入适成六瓣或以为祥大章叹曰芝瑞物也而辱于此吾軰庸有幸乎已而果然时以六人为六君子初汪文言之再下诏狱也鍜链两月余不屈有防杖之百其甥哭失声文言叱曰孺子真不才死岂负我哉而效儿女子相泣耶迨惨酷备加最后不能堪始仰视许显纯曰吾口终不似汝心任汝巧为之我承焉可也显纯诬杨左魏周诸人以贜文言蹶起曰天乎寃哉以此蔑清亷之士有死不承杨涟之被逮也士民数万拥道攀号所歴邨市悉焚香建醮祈祐生还既死产入官不及千金母妻止宿谯楼二子至乞食以养防贜令急乡人竞出赀助之至卖菜佣亦为输助光斗前兴畿辅水利寻督学政士民徳之容城孙竒逢者节侠士也与定兴鹿正倡义醵金诸生争应之得金数千谋代输缓狱而光斗已前毙正即善继父世所谓鹿太公者也光斗死而贜未竟抚按严追兄光霁坐累死母以哭子死都御史周应秋犹以所司承追不力疏趣之由是家族尽破后忠贤定三朝典要移宫一案以涟光斗为罪魁议开棺戮尸有觧之者乃免大中长子学洢以父被逮号恸欲随行大中止之乃防服间行探刺起居既抵都逻卒四布变姓名匿旅舍昼伏夜出称贷以完父贜未竟而火中毙学洢恸哭几絶扶榇归晨夕号泣水浆不入口遂死化中前佐髙攀龙发崔呈秀贜私呈秀恨之又继涟疏効忠贤有忠贤铤而走险其横逞之毒将不在缙绅而即在陛下等语忠贤益大恨因窜名狱中朝瑞尝请宥廷弼戴罪令守山海徐大化与之相讦大章在刑部时谳廷弼狱援议能议劳例从寛遣戍杨维垣劾其受贿故二人并坐而大章贜尤多也】
　　秋七月削李三才顾宪成籍
　　【三才才大而好用机权抚淮十三年结交遍天下若顾宪成邹元标赵南星刘宗周皆推毂三才官加至户部尚书以谤议故落职天启初辽阳失欲起用不果后起南京戸部尚书未赴卒至是御史石三畏追论京察事诏削籍宪成官吏部郎亦以京察事忤神宗意黜去宪成既废益讲学研究名益髙中外推荐无虑百十疏乃起南京光禄少卿力辞不就未几卒天启初赠太常卿亦以三畏追论与三才并削夺】质实【石三畏交河人忠贤门下十孩儿之一也】
　　八月毁天下书院
　　【御史张讷上疏力诋邹元标孙慎行冯从吾余懋衡等请毁其讲学书院于是元标慎行从善懋衡俱削夺东林闗中江右徽州及天下一切书院皆毁讷为忠贤鹰犬最效力忠贤深徳之书院既毁未几逆祠建矣】质实【时元标已前卒追论夺官崇祯初赠尚书谥忠介慎行寻以红丸事遣戍从吾以病卒崇祯初复官谥恭定懋衡字国持婺源人亦于崇祯初复官张讷阆中人】
　　以周如磐丁绍轼黄立极为礼部尚书冯铨为礼部侍郎并兼东阁大学士预机务
　　【辅臣缺诏推老成干济者礼部尚书周如磐以年老推用侍郎黄立极与忠贤同乡故援之熊廷弼之狱绍轼与铨谋居多绍轼素憾廷弼以御史呉裕中为廷弼姻言于忠贤而杖杀之铨亦与廷弼有隙家居时曽遗书魏良卿劝兴大狱及侍讲筵出市刋辽东传谮于帝曰此廷弼所作希脱罪耳帝大怒于是廷弼死遂决至是推阁臣铨资浅年未及四十忠贤党李鲁生上言成即为老而非必老乎年干乃称济而即有济于国铨遂柄用如磐阅三月即罢归绍轼未逾年亦卒】质实【周如磐莆田人丁绍轼贵池人黄立极字中五元成人冯铨涿州人】
　　魏广防罢
</div>
    <div class="pagination">
<a href="御定资治通鉴纲目三编_page61.html">上一页</a><span>...</span><a href="御定资治通鉴纲目三编_page57.html">57</a><a href="御定资治通鉴纲目三编_page58.html">58</a><a href="御定资治通鉴纲目三编_page59.html">59</a><a href="御定资治通鉴纲目三编_page60.html">60</a><a href="御定资治通鉴纲目三编_page61.html">61</a><span class="current-page">62</span><a href="御定资治通鉴纲目三编_page63.html">63</a><a href="御定资治通鉴纲目三编_page64.html">64</a><a href="御定资治通鉴纲目三编_page65.html">65</a><a href="御定资治通鉴纲目三编_page66.html">66</a><a href="御定资治通鉴纲目三编_page67.html">67</a><span>...</span><a href="御定资治通鉴纲目三编_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
