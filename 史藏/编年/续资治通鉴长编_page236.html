<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 236 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 236 页/共 607 页</h1>
    <div class="content">　　初，徐州人告直温等挟妖法诱军士为变，而转运使不受，亟诣提点刑狱、屯田郎中吕居简。居简令勿言有不受者，复与转运使合谋捕直温等。直温等既受诛，濮州复有谋叛者，民相摇惊溃。居简驰往，得其首恶，诛之。大阅兵飨士，奸不得发。居简，蒙正之子也。石介附传、正传并云，介诈死，北走契丹，无往登、莱结金坑凶恶事【九】。富弼朱墨史附传，乃有往登、莱结金坑恶少事，附传盖依弼□前后辞免恩命辩谗谤札子。按下诏京东体量介存亡在今年十一月辛卯，此时弼犹在郓州，七年五月始移青州。体量介存亡，实录但有此五年十一月辛卯一诏尔，七年五月后，不闻别下诏也。弼札子则云在青州再体量。盖实录不详，今别见七年六月末也。
　　时亦有诏下□州【一○】，核介死虚实。知州杜衍会官属语之，觽莫敢对。泰宁节度掌书记龚鼎臣独曰：「介平生直谅，宁有是耶【一一】？愿以阖族保其必死。」衍悚然，探怀中奏焒示之，曰：「老夫既保介矣，君年少，见义必为，安可量哉！」鼎臣，高苑人也。
　　国子监直讲孙复，责监虔州税。孔直温败，索其家，得遗复诗故也。孔直温反，实录不记。按体量石介存亡，据石介传，为直温家有介书也。然则直温反必在此年，今附见复贬官事。欧阳修墓志云复贬在七年，恐误。
　　壬辰，诏刑部，应贬官人经恩赦□授诸处行军司马、副使、上佐、司士、文学、参军，不愿之任者听。
　　甲午，迩英阁讲诗角弓篇，上曰：「幽王不亲九族，以至于亡。」杨安国对曰：「冬至日，陛下亲燕宗室，人人抚藉，岂不广骨肉之爱也。」上又曰：「书载『九族既睦，平章百姓』，此帝尧之盛德也，朕甚慕之。」
　　诏天下岁进甲仗须知一本，仍令三司先为程序颁下。
　　枢密直学士、礼部郎中、知延州梁适为翰林学士。适告归治葬事，过京师，得入见，自陈前为朋党所挤，遂有此命。侍御史梅直等奏弹不已，乃以适为侍读学士、知澶州。知澶州在庚子日，今并书之。
　　乙未，迩英阁讲诗都人士篇，上曰：「古人冠服必称其行，今冠服或过之，行未必如古人也。」又读经武圣略至真宗朝，李继和上言，国初李汉超在关南，以私钱贸易佐公用，人或绳奏之，太祖反令尽除所过税。上曰：「任人如此，孰不尽力哉。」
　　诏以边事宁息，盗贼衰止，知郓州富弼、知青州张存，并罢安抚使，知邠州范仲淹罢陕西四路安抚使。其实谗者谓石介谋乱，弼将举一路兵应之故也。仲淹先引疾求解边任，是日改知邓州。是年十一月十四日罢安抚使，据会要富弼札子云：即日罢弼安抚使。按初十日有诏体量石介存亡，后四日乃罢弼安抚使，弼称即日，盖乘笔快于事，不能无少差尔。
　　诏河东、陕西经略司，自今内属蕃部，毋得侵扰西界，犯者当以军法论，如西界人马先犯境，方听出兵捍御之。
　　丙申，降梓州路转运使、司封员外郎崔辅知邠州，转运判官、太常博士张固小知处州【一二】。初，辅等言，欲于广安军鱼子铁山采矿炭，置监于合州以铸钱，及销旧小钱铸减轻大钱，未得报，乃先牒合州，度地置监，合州奏其事，特降之。
　　丁酉，西南夷龙特以下七百一十九人来献方物。
　　初，翰林学士叶清臣居父丧，言者尝请起复为边帅，既而不行。至是免丧，宰相陈执中与清臣有隙，不欲清臣居内，乃申用其言【一三】，庚子，改除翰林侍读学士、知邠州。司马光记闻云：陈执中之为相，叶清臣为翰林学士草其制词，少所褎美。庆历六年夏，清臣以翰林侍读学士自扬州移知邠州，道过京师，袖麻词草于上前自陈曰：「臣代王言，不敢虚美，当执中为相，才德实无可言，执中以是怨臣，故盛夏自扬州移臣邠州，水陆数千里，臣诚无罪，唯陛下哀之。」因改知澶州。至官未逾月，改知青州。明年夏，资政殿学士程琳自知永兴军移青州，执中复奏移清臣永兴军。清臣官时为户部郎中，上命迁谏议大夫，执中云：「故事，两制自中行郎中迁左右司郎中，今迁谏议大夫太优，乞且令兼龙图阁学士。」上许之。故事，新除知永兴军者，当有锡赉，执中复曰：「清臣近已得赐。」遂不与。清臣愈恨，过京师，复于上前力言执中之短，上命与之锡赉，亦不受。既而终赴长安，上遇执中亦如故。或曰：往者执中自谏官左迁，乘舟东下，清臣自两浙罢官归，道中相遇，争泊舟之地，遂相忿骂，坐是有隙，所由来久矣。按执中以庆历五年四月拜相，而清臣以三年七月丁父忧，执中制词安得是清臣所作，记闻误矣。执中拜相制词甚美，决非清臣作也。又按执中以宝元元年三月同知枢密，此时清臣未知制诰，康定元年三月执中罢，此时清臣知制诰已半年，或清臣作执中罢枢密制词，少所褎美，记闻误记。又庆历元年五月，清臣自知制诰出知江宁，其出知江宁，乃吕夷简恶之。三年三月召入翰林，七月丁父忧【一四】，五年十一月免丧，除知邠州，记闻所称盛夏亦误。且初免丧，未尝知扬州也，六年三月将赴邠州，过京师，改知澶州，若清臣自诉云，盛夏自苏州遣臣知邠州则可，盖清臣苏州人也。今并不取。
　　辛丑，命翰林学士张方平、侍读学士宋祁，再修景佑广乐记。
　　壬寅，殿中侍御史刘湜为礼部员外郎兼侍御史知杂事。议者谓湜探宰相意深致尹洙罪，故得优擢。
　　甲辰，右领军卫大将军致仕高志宁、左屯卫大将军致仕赵振上阵图，赐绢各五十匹，振落致仕为许州都监，志宁特改殿中监致仕，从所乞也。振改官，据韩琦墓志，振落致仕在十二月，今并书，皇佑元年六月又落致仕，当考谁荐振者。
　　乙巳，诏河北安抚司，如闻自保州兵叛，多务姑息，恐军情益骄，其密谕主兵臣僚，常加抚御，如敢辄犯军律者，亦听法外施行。
　　丙午，赐在京修十坊监役卒衲袄。
　　丁未，进士宋康济为三班借职。康济亲捕齐州贼十三人，特录之。
　　己酉，诏河北知州军诸司使副以上举殿直至供奉官武勇有谋略堪军阵驱策者各一人，曾任两府举二人，仍一月以闻。
　　庚戌，诏秦州六县保毅指挥自今如敢私役者，以计庸律论。初，泾原都部署程戡言：「陕西诸路旧有保毅军，询诸边人，不知所置时，逐指挥不计人数，元不刺手，而父死子承，籍不可脱。原其初置之意，盖欲缓急集扞边陲，近年唯充州县夫役【一五】，无复责以武艺，比经点刺为保捷军，而家犹不免有保毅之籍。今皆孤弱下户，既应役不住，即将田产析卖与人，所买之家，以分数助役，至五七家共负一夫之役。臣昨权知秦州，见本处保毅军每斩材伐薪，修城筑堤，未尝暂息，以至僦庸，日不下三二百钱，加有都将敛率，诚可矜念。况诸路已有乡军，缘边又有弓箭手，请悉罢保毅指挥，下陕西都转运司议经久利害。」而通判永兴军太常博士邵良佐言：「陕西保毅军旧制，遇边上有警，暂集以守城，事已则放归农。今鄜延、环庆、泾原三路，别不占他役，独秦州贼马未尝出境，其保毅四指挥仅三千，常供役本州岛，贫悴之民，久废农业，乞朝廷重约束之。」故降是诏。
　　十二月壬子朔，诏延州自今夏国有合议边事，先具经画利害以闻，其常事，听一面移文宥州。
　　癸丑，宣州观察使知潞州郭承佑为殿前都虞候、并代副部署、兼知代州。始，杜衍奏罢承佑军职，至是复之。其后监察御史包拯还自契丹，上言：「臣近者累奏河北沿边将帅未甚得人，特乞精选，其代州尤不可轻授【一六】。缘代州与云、应等州相去至近，路又坦平，古今最是难控扼之所【一七】，太宗朝以骁将杨继业守之，继业没，以给事中张齐贤为代，其重用人如此。自后边鄙无事，然亦用武臣中有材略者。今朝廷委任郭承佑，必恐败事。按承佑累任无状，朝野佥知，物议諠然以为不可。且北敌请命，历年多矣，然恩过则生骄，安久则忘备，理之常也。况西北二寇，古尝恶其连朋协势【一八】，况衅端已兆，此庙堂之上所宜窥之未萌而为国家远虑也。今天下不患乏人，患在不用。用人之道，不必分文武之异，限高卑之差，在观其人如何尔。必当考以应敌制胜之略，询以安边御觽之宜，观辞气之绬奇，举动之方重者，擢而用之，则取人之要无大于此。况河北、河东同时地震，变异如是，不可不惧。臣先进札子言之颇详，其承佑乞早令召还，别用能者。沿边守将畏懦不胜任者，亦乞速赐移易。若不预为之具，缓急图之，则无及矣。惟陛下特留圣意，则天下幸甚！」
　　麟州言西界人马至屈野河西，寻令指使、殿侍魏智等引兵约回，智遇伏，为西人所执，知州领觽逐贼至银川寨，贼遁去。诏河东经略司累戒逐路务遵誓诏，今西人本无斗意，而以兵迫逐为边生事，其边吏并劾罪以闻。」
　　以雪寒，赐诸班、诸军薪炭。
　　乙卯，赐澧州朱澶同进士出身。澶居澧阳，持父母丧，负土成坟。天圣中，尝有诏存抚，至是，州复举澶孝行应祔庙赦书，特旌录之。
　　丙辰，诏广南东路转运司募人入交趾以刺点兵事宜，如得实【一九】即优赏之。时李德政将以兵伐占城，朝廷未知故也。
　　丁巳，诏诸路缘边经略司无得招诱西界蕃部。
　　己未，诏河东经略司经置丰州一带疆土【二○】，毋令西界侵争。
　　先是，桂阳蛮猺唐和尚等复入寇，与礼宾副使胡元、右侍禁郭正赵鼎、三班差使殿侍王孝先战于蓝山县华阴峒隘口，元等死之。十朝纲要：徐州人孔直温等谋反伏诛。
　　庚申，以右谏议大夫刘夔为龙图阁直学士、荆湖南路安抚使、知潭州。
　　壬戌，降知潭州、龙图阁直学士、右谏议大夫刘沆知鄂州，提点刑狱、太常博士杨畋知太平州。杨畋降知太平州，据本传，实录无之。会要降畋在十一月二十一日，降沆在十二月十一日，今并书之。
　　癸亥，知益州文彦博言本路兵久不习战斗，请立法训练。诏先教以弓弩，俟民间习见，即又以刀鎗阅试之。
　　甲子，赐司封员外郎、分司西京赵希言三品服，仍赐钱十万。枢密使王贻永、副使庞籍、丁度奏希言常侍讲禁中，年八十而家贫故也。
　　乙丑，诏鄜延经略司，西界首领杨守素欲过界自陈事宜，其令保安军引伴至延州，如止是理索在汉人户，即以夏国元进誓表谕之。
　　戊辰，河东经略司言，比奉诏，蕃部内寇即许出兵捍御，若西界人马至境不许出兵。诏如西界辄入，先放箭射官军，即领觽掩杀之。
　　壬申，赐延州东路修筑安定等三堡吏卒银绢有差。
　　癸酉，新知潭州刘夔言唐和尚等比经胡元败后，益聚觽生疑，恐转为边患，乞降空头宣命十道，欲行招安，与补逐处溪峒首领，从之。夔是月庚申乃除潭帅，不应便有此请，当考。
　　甲戌，范仲淹言前泾原都巡检、礼宾副使孙用借公使钱，瓦亭寨主、左班殿直、合门祗候张忠过取职田课入，并坐法勒停，其人颇有武勇，乞稍复官资，责其暛用。诏以用为供备库副使，忠为右班殿直、合门祗候，并极边任使。
　　鄜延经略司言，西界先掠过黄族军主黄移都等四十九人，今投本族住坐。诏经略司却遣过界【二一】，其元受接人仍劾罪以闻。已而经略司言：「黄移都等畏诛，与其族人各勒集兵马，愿同死汉境。况其投来在朝廷未降约束之前，恐不当遣去，以快西贼之欲。」从之。鄜延经略司奏留黄移都，乃六年二月己未，今并书之。梁适以五年二月知延州，沈邈以五年十一月三日自陕西都漕知延州，代梁适，留黄移都必沈邈也。梁适墓志乃云：适招还金明属户三千余帐，元昊日前所掠蕃生口有誓诏两不复还矣，遣人屡索之，然卒不遣。适本传亦同，恐即黄移都事，但沈邈不应明年二月未到延州，适墓志或误，今不取。
　　乙亥，诏枢密院，自今翰林司、皇城司不许陈乞。
　　丙子，改谥崇信节度使钱惟演为文僖。惟演尝请章献、章懿二后祔真宗庙，由此左迁，既谥曰思，及二后祔庙礼毕，其子暧等诉于朝，故复改谥。
　　丁丑，契丹国母遣左领军卫大将军耶律观、秘书少监赵灵龟，契丹遣左千牛卫上将军耶律同、崇禄少卿马公寿来贺正旦。
　　戊寅，开封府判官、祠部员外郎益都周沆为荆湖南路转运使，代周陵经画蛮事也。五年八月丙寅，周陵已自封外除度判，恐沆所代非陵也。
　　是岁，天下上户部主户六百八十六万二千八百八十九，口一千五百二十六万三千八百九十九，客户三百八十二万五十八，口六百三十九万二百六十四。
　　注　　释
　　【一】草仪选日「选」原作「撰」，据宋会要礼九之三改。
　　【二】不能画时禁止「时」原作「壕」，据宋本、宋撮要本及包孝肃公奏议卷九改。
　　【三】开封人也「也」字原脱，据宋本、宋撮要本、阁本补。
　　【四】礼宾副使宋吉为荆湖南路捉杀蛮贼「为」字原脱，据长编纪事本末卷四八桂阳蛮猺之叛补。
　　【五】破荡挑油平能家等处巢穴「挑油平」、「能家」，宋史卷二八五刘沆传、卷四九三蛮夷传均作「桃油平」、「能家源」。
　　【六】唐和尚「尚」字原无，据本书卷四六庆历四年三月甲戌条及长编纪事本末卷四八桂阳蛮猺之叛补。下文同。
　　【七】问耆年而秩饫「饫」原作「饮」，据宋本、宋撮要本及宋史卷一二一礼二四改。
　　【八】有唐别命枢臣专主兵务「别」原作「则」，据宋本、宋撮要本及长编纪事本末卷三二中书枢密分合、编年录卷五改。
　　【九】无往登莱结金坑凶恶事「无」原作「先」，据宋本、宋撮要本改。
　　【一○】时亦有诏下□州「有」字原脱，据宋本、宋撮要本及长编纪事本未卷三七深衔石介、宋史全文卷八下补。
　　【一一】宁有是耶「宁」字原脱，据同上两本及同上长编纪事本末、宋史卷三四七龚鼎臣传补。
　　【一二】转运判官太常博士张固小知处州张固因擅筹钱坐贬，见宋史卷一八○食货志下二，「固」下「小」字疑衍。
　　【一三】乃申用其言「申」原作「中」，据宋本、宋撮要本及续通鉴卷四八改。
　　【一四】七月丁父忧「月」原作「年」，据本书上文改。
　　【一五】近年唯充州县夫役「充」原作「□」，据阁本改，宋史卷一九○兵志四作「近骞止给役州县」，亦可证。
　　【一六】其代州尤不可轻授「尤」原作「犹」，据宋本、宋撮要本、阁本及包孝肃公奏议卷九论边将改。
　　【一七】古今最是难控扼之所「今」原作「人」，据宋本、宋撮要本、阁本及同上书改。
　　【一八】古尝恶其连朋协势「协」原作「挟」，据同上诸本及同上书改。
　　【一九】如得实「如」原作「于」，据宋会要蕃夷四之三二改。
　　【二○】诏河东经略司经置丰州一带疆土「丰」原作「澧」，按河东无「澧州」，据阁本改。
　　【二一】诏经略司却遣过界「遣」原作「追」，据阁本改。
续资治通鉴长编
卷一百五十八
卷一百五十八
　　起讫时间 起仁宗庆历六年正月尽是年六月
　　卷　　名 续资治通鉴长编卷一百五十八
　　帝　　号 宋仁宗
　　年　　号 庆历六年（丙申，1046）
　　全　　文
　　春正月戊子，翰林学士、兼龙图阁学士、户部郎中、知制诰王尧臣罢三司使，为翰林学士承旨、兼端明殿学士、髃牧使。尧臣主计凡三年，前使姚仲孙借内藏钱数百万，久不能偿，尧臣悉按籍偿之，而军国之费犹沛然有余，盖未尝加赋于民也。益、梓、夔三路转运使皆乞增盐井课，岁可为钱十余万，尧臣固不从。上问其说，对曰：「庸蜀僻远，恩泽鲜及，而贡入常倍，民力由此困，朝廷既未有以恤之，而又牟利焉，是重困也，虽小有益，将必大损矣。」上善其对。然权幸因缘，多见裁抑，京师数为蜚语，及上之左右往往谗其短者，上一切不问，而尧臣为之自若。已而言于上曰：「臣之术止于是矣。且臣母老，愿解烦剧。」既罢，上慰劳之。尧臣顿首曰：「非臣之能，惟陛下信用臣尔。」初，学士苏易简、丁度自郎中进中书舍人充承旨，及尧臣为承旨，独不迁官，宰相贾昌朝抑之也。
　　先是，夏国遣杨守素持表及地图来献卧尚庞、□移、已布等城寨九处，并理索过界人四百余户。然所献城寨并在汉地，但以蕃语乱之，其投来边户，亦元属汉界，不当遣还。己丑，降诏谕夏国主，又增设誓条，自今有过界者，虽旧系边户，亦不得容纳，其缘边封界，只以誓诏所载为定。
　　壬辰，判并州夏竦请亲领兵巡边，经置西北事宜，从之。癸巳，以如京副使、内侍押班石全斌为并代钤辖，仍从夏竦巡边。
　　诏殿前司，自今引试武艺人，文武臣僚子孙与补班行，若诸军班即听于军籍就迁之【一】。
　　赠太子太师、谥忠献范雍卒。雍为治尚恕，好谋而少成，在陕西尝请于商、虢置监铸钱，后卒不可行。又括诸路牛以兴营田，亦随废。颇知人，喜荐士【二】，后多至公卿者。狄青初为小校，坐法当斩，雍贷之。商、虢铸钱讫不行，八年六月末详之。
　　甲午，命翰林学士孙抃权知贡举。
　　丙申，翰林学士、礼部郎中、知制诰、史馆修撰苏绅为吏部郎中、翰林侍读学士、集贤殿修撰、知河阳。绅锐于进取，善中伤人，衣冠惮疾之。言者斥其状，故命出守，绅自扬州复入翰林未三月也。是岁，卒于河阳。绅与梁适同在两禁，人以为险诐，故语曰：「草头木脚，陷人倒卓。」正传云：绅阴疏王德用「宅枕干冈，貌类艺祖。」帝恶之，匿其疏不下，遂出绅。按德用以宝元二年五月罢枢密，此时绅未入翰林。绅既入翰林，则德用不在枢密院矣。宅貌二语，孔道辅亦以奏德用，不独绅也。附传但云言者斥绅急于进取，故出，无疏德用事，今从之。魏泰杂记云：仁宗既逐林瑀，谓执政曰：「卿等谓瑀去，朝廷遂无小人耶？」执政未喻上旨，仁宗曰：「苏绅可侍读学士、知河阳。」按林瑀以庆历二年二月逐，苏绅三年七月始自内翰换大龙知扬州【三】，其知河阳又在六年正月，魏泰误甚，今不取。
　　诏道州桂阳监猺贼未息，权置都巡检使一员。
　　丁酉，许州都监、左屯卫大将军赵振领解州防御使为峡州钤辖。去年十二月落致仕为许州都监，今又迁改，不知何故。当考，或削去。
　　癸卯，礼部贡院请自今试进士并如诸科例，印所出经义题，从之。
　　诏陕西、河东就粮士兵【四】元置社买马若死者，并给本指挥贸之，以助买马【五】。
　　乙巳，龙图阁学士、给事中、权知开封府杨日严罢开封事，判官、祠部员外郎田京知蔡州，推官、太常博士、秘阁校理杨孜知濮州，并坐系囚送狱而道死也。
　　戊申，诏广南东路转运钤辖司，方今瘴起，戍兵在边者，权徙善地以处之。
　　庚戌，录湖南捉蛮贼胡元兄子定塞军士澄为十将，妻刘氏及女并加封邑，仍赐绢三百匹；郭正子扆为三班借职，褒为三班差使殿侍；赵鼎子良卿、良臣并为三班差使殿侍；王孝先子永隆为茶酒班殿侍。
　　二月壬子朔，赐太傅致仕张士逊月俸百千。
　　癸丑，司天监言日当食。三月朔，上谓辅臣曰：「日食之咎，盖天所以谴告人君，愿罪归朕躬，而无及臣庶也。凡民之疾苦，益思询究而利安之。」宰臣贾昌朝对曰：「陛下发德音，足以应天弭变，臣等敢不夙夜悉心，上副恤民之意。」
　　枢密使、保宁节度使王贻永加同平章事，宣徽南院使、保静节度使、判相州王德用加同平章事，宣徽南院使、河阳三城节度使、判并州夏竦加同平章事、判大名府，河北安抚使、资政殿大学士、工部尚书知大名府程琳为武昌节度使、陕西安抚使、知永兴军。
　　庚申，太常少卿、知广州魏瓘为右谏议大夫，再任。
　　癸亥，荆湖南路转运使周沆言，本路蛮寇未息，而官军久戍，请岁给公使钱一千贯以犒设将校，从之。沆又言：「蛮骤胜方骄，未易怀服，宜须秋冬进兵。蛮地险气毒，其人骁悍，善用鋋盾，北军不能与之角，请选邕宜融三州澄海、忠敢，知其山川、习其技艺者三千，捣巢穴，余兵络山足，出则猎取之，俟其势穷力屈，然后招抚也。」朝廷用其策，卒平蛮寇。沆奏平蛮策，据沆本传附见。
　　丁卯，侍御史刘湜言：「比闻石元孙以升祔赦书，量移襄州。元孙失军辱命，朝廷贷而不诛，今若例从量移，何以劝用命之士？请仍旧编管全州。」从之。
　　罢陕西诸路经略安抚使，都部署司便宜行事，其缓急贼马入寇，应机制变，不及中覆者，听之。
　　戊辰，诏陕西经略司未用兵以前，边上失于防察，累有不还之人，投入西界，宜密谕缘边官吏及蕃部弓箭手，有能以计捕获者，当不次迁擢之。
　　戊寅，青州地震。
　　诏陕西经略安抚及转运司：「朝廷开纳夏国，本欲□财息民。自其受封进誓，已及一年，而调度犹不减用兵时，其议裁节诸费及所增置官员、指使、使臣今无用者，悉条奏之。」从枢密副使庞籍之言也。籍本传云：籍言自陕西用兵，公私困匮，请并省官属，退近塞之兵【六】，就食内地，于是边费颇省。
　　己卯，徙华州都监、洛苑使蒋偕为荆湖南路钤辖。
</div>
    <div class="pagination">
<a href="续资治通鉴长编_page235.html">上一页</a><span>...</span><a href="续资治通鉴长编_page231.html">231</a><a href="续资治通鉴长编_page232.html">232</a><a href="续资治通鉴长编_page233.html">233</a><a href="续资治通鉴长编_page234.html">234</a><a href="续资治通鉴长编_page235.html">235</a><span class="current-page">236</span><a href="续资治通鉴长编_page237.html">237</a><a href="续资治通鉴长编_page238.html">238</a><a href="续资治通鉴长编_page239.html">239</a><a href="续资治通鉴长编_page240.html">240</a><a href="续资治通鉴长编_page241.html">241</a><span>...</span><a href="续资治通鉴长编_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
