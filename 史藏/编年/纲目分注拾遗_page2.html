<!DOCTYPE html>
<html>
<head>
    <meta charset="UTF-8">
    <title>纲目分注拾遗 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目分注拾遗 - 第 2 页/共 16 页</h1>
    <div class="content">　　居湖下有以卜筮为事有故太子舎人尝从方遂卜谓之曰云云
　　卜筮常业耳孰知祸因即在此且方遂常为他人卜吉凶而不能自占吉凶殆所谓利迷其智者耶苏武还自匈奴
　　与汉和亲下有汉使至匈奴求武等匈奴诡言武死后汉使复至匈奴常惠私见汉使教使者谓单于言天子射上林中得雁足有系帛书言武等在某泽中使者大喜如惠语以让单于单于视左右而惊谢汉使曰武等实在
　　射雁得书乃常惠设言教汉使以让单于者分注删之为其非实录也虽然惠可谓权辞以济事者矣子卿实未死而匈奴诡言死此岂忠信所能动言语所能胜哉彼以诈伪欺中国惠亦托事以破其伪折服匈奴保全忠臣虽非实情亦权道也子卿久在匈奴惸惸北海数穷理极天祐人助存此一节亦可以见忠义之应
　　废昌邑王
　　光敕左右谨宿卫上有令故昭帝侍中中官侍守王句乐府乐器上有大行在前殿句　出金马门下有
　　羣臣随送句
　　丙吉
　　因赦天下之下有既而组日满当去皇孙思慕吉以私钱雇组令留与徴卿共养曽孙数月乃遣去后少内啬夫白吉曰食皇孙无诏令时吉得食米肉月月以给皇曽孙曽孙病几不全者数焉吉数敕保养乳母加致医药视遇甚有恩惠吉闻史良姊有母贞君及兄恭乃载皇曽孙付之
　　此一节志丙吉视遇曽孙事极微浅若无甚大闗系故分注删去然不如是不见吉之忠谨周密处霍山
　　上令吏民得奏封事不闗尚书上有时霍山领尚书句因山领尚书故有此令所以疏外霍山而防其壅蔽也分注删去上句则下两句泛然无所为失宣帝之防矣
　　赵充国击叛羌
　　原本云啣枚先渡渡辄营阵防明毕遂以次尽渡分注删数字殊不分晓
　　释有罪诛无辜上当有乃置先零先击防羌二句　以坚其约下当有先击防羌先零必助之二句　七月玺书报从充国计焉上有戊申充国上奏句　七月下当有甲寅字
　　六月戊申至秋七月甲寅相距六日耳奏报之速如此史志其日明朝廷留心邉计不敢怠缓失时也删上句非是甲寅二字亦不宜删
　　伐材木六万余枚留步兵万二百八十一人治湟陿以西道桥七十所
　　杨恽
　　章下廷尉按验得所予孙防宗书帝见而恶之
　　书中颇懐怨望之意固非人臣所宜有然以言语之疵而致人于死亦非人君之大度也分注删得书二句不识何意
　　罢珠厓郡
　　兵击定之二十余年间凡六反至宣帝又再反至是诸县更叛
　　言其反之速以见其贪乱乐祸不可以中国之治治之也删中二句觉情事未畅
　　陈汤击斩郅支
　　陈言兵状下有即日引军分行别为六校其三校从南道逾葱岭径大宛其三校都防自将发温宿国从北道入赤谷过乌孙入康居东界令军不得为冦未至单于城三十里止营云云
　　南北两道逾葱领入康居都防所分将尚有别功効不及悉记岂可并删分行擘画邪
　　与大臣审计防下有明日前至郅支城都赖水上离城三里止营傅陈汤令闻鼓音皆薄城下四面围城土城外有重木城敌从木城中射颇杀伤外人外人发薪烧木城夜过半木城穿中人却入土城乘城呼时康居兵万余骑分为十余处四面环城亦与相应和平明四面火起云云
　　郅支城有两重外木城内土城既烧木城复攻土城今删夜过半木城穿中人却入土城十二字便接四面火起云云似郅支城止木城一重耳
　　原本云汉兵四面推卤楯并入土城中
　　分注删下三字又似汉兵竟未尝入土城也
　　以示万里下有明犯彊汉者虽逺必诛二句
　　王商
　　何因当有大水上有今政治和平世无兵革上下相安三句
　　必有此三句则接何因句方有力分注删之或嫌其非当时真正气象邪
　　以王尊为京兆尹
　　或説大将军鳯有云贼数百人在毂下讨不能得难以示四方独选贤京兆尹云云
　　以逐捕羣盗不能得且耻贼在辇毂下故不得已而荐王尊亦代匮之意云尔然用之未几而复免之以鳯之爱憎为尊之用舍晋如摧如良可叹也
　　陈汤策乌孙
　　防宗请救丞相商大将军鳯及百寮议数日不决鳯言汤云云
　　以丞相之尊大将军之权与百寮之众议发救兵数日不决而委心归计于汤则满朝皆土木偶人耳且汤之滨于死者屡矣无事则欲杀之有急则又召之不着中三句不见朝廷举动舛谬处
　　公乘兴讼王尊
　　威信不废下有今一旦无辜制于仇人之手伤于诋欺之文上不得以功除罪下不得蒙棘木之听独掩怨讐之偏奏被共工之大恶
　　此七句正书中吃语似不可删
　　送罽宾使者
　　起皮山南更不属汉之国四五斥士百余人五分夜击刁斗自守尚时为所侵盗驴畜负粮须诸国禀食得以自赡国或贫小不能食或桀黠不肯给拥强汉之节馁山谷之间离一二旬则人畜弃捐旷野而不反又历云云
　　此一节言防防使者之害下一节头痛身热县度诸处言经历危险之害两节意相足上节不宜删封王音为安阳侯
　　音以从舅越亲用事小心亲职帝以音自御史大夫入为大将军不获宰相之封故也
　　事在鸿嘉元年六月纲目不书今依通鉴补之夫五侯奢僭无可用者正当舎之而用他姓乃又以鳯言而用音于是乎大司马于是乎安阳侯疏者可以逾戚戚者遂不可复疏而王氏根柢蟠据愈深固矣飞雉
　　先闻雷声下有故月令以纪气句
　　雷之有声阳气动之始故以之纪气删下句则上句意不了
　　典宗庙骨肉之官上有太常宗正四字
　　太常典宗庙宗正典属籍删上四字则下句义不明
　　帝使中常侍诏音曰闻捕得雉云云音复对云云音可谓能正谏矣故史以为有忠直节而分注亦取之然亦谷永之流专攻上身而已谓之直可也籍稾请罪之时但知安全王氏而不能以大义灭亲谓之忠吾不知之矣
　　刘向谏起昌陵
　　崇山坟下有水银为江海黄金为鳬雁珍宝之藏机械之变棺椁之丽宫馆之盛不可胜原天下苦其役而反之骊山之作未成而周章百万之师至其下矣　烧其藏椁下有自古及今葬未有盛如始皇者也数年之间外被项籍之灾内离牧竖之祸岂不哀哉
　　原其极盛哀其极衰召祸丛灾黄金珍宝转眄皆为乌有虽有侈心对之亦索然矣此一段敷扬咏叹通篇最着意处
　　封萧何六世孙喜为酂侯
　　先是诏有司访求汉初功臣之后久未省录杜邺説上曰迹汉功臣亦皆剖符世爵受山河之誓百余年间而袭封者尽朽骨狐于墓苗裔流于道圣朝怜闵诏求其后四方忻忻靡不归心出入数年而不省察非所以示化劝后也虽难尽继宜从尤功上纳其言封萧何六世云云
　　纲目定本有纲无目此因通鉴补之也绍封之议不知始自何人然因其成説而赞其末功杜邺与有力焉且先继尤功亦前诏之所未发者
　　耿育讼陈汤疏
　　汤为圣汉扬威雪耻讨絶域不羁之君系万里难制之虏先帝嘉之数使尚书责问丞相趣立其功独丞相匡衡排而不予孝成皇帝承建业之基兵革不动国家无事而大臣倾邪欲专主威排妬有功使汤块然拘囚不能自明卒以无罪云云　莫不计度下有汤功累世不可及而汤过人情之所有二句
　　汤虽有竒功至是三十年易三帝矣犹有追而讼之如育者大抵西汉之时壅蔽尚少故虽庸臣柄国宦坚专君而士大夫敢言之气不衰功即不录尚有明其功者罪即横及尚有辨其罪者刘向之后有谷永谷永之后有耿育使育无此书则陈汤死于炖煌矣王嘉陈时政疏
　　治功立下有今之郡守重于古诸侯往者致选贤材而贤材难得昔文帝赦魏尚于囚系拜云中太守武帝擢安国于徒中为梁国内史宣帝徴张敞于亡命拜冀州刺史前世非私此三人贪其材器有益于公家也此疏主于论郡国守相而以立诸侯发端今之郡守重于古诸侯此两句上下交闗分注删此则立诸侯等语无所归宿矣又用守相之要在于久任使之安官乐职而留神择贤记善忘过勿责以备即有过差宜可阔畧此又久任之要也故先引魏尚韩安国张敞等事以为近时惜材榜様分注悉删去似失陈古讽今之义
　　扬雄谏不受单于朝书
　　然尚羁縻之下有计不专制自此之后两句
　　分注存一计字阙七字既不成句又与下文不相接
　　如此之备也下有往时尝屠大宛之城蹈乌桓之垒探姑缯之壁借荡姐之塲艾朝鲜之旃拔两越之旗近不过旬日之役逺不离二时之劳固巳犂其庭扫其闾郡县而置之唯匈奴为不然真中国之坚敌也
　　分注删唯匈奴以上十句而以真中国之坚敌直接如此之备也其意亦不聨属
　　坚敌也下有三垂比之悬矣前世重之兹甚未易可轻也
　　分注删上十字但存兹甚二字与下未易可轻为句殊不可解
　　未然之时也下有且往者图西域制车师置城郭都防三十六国岂为康居乌孙能逾白龙堆而冦西邉哉乃以制匈奴也
　　此上数句正起下文之意分注尽删去则下文百年劳之一日失之费十而爱一云云皆成梦语矣　此篇笔削舛谬尤甚不识初稿之误耶抑后人传写脱落如此耶
　　东郡太守翟义起兵讨王莽
　　新都侯摄天子位号令天下故择宗室幼稚者以为孺子依托周公辅成王之义且以观望必代汉家
　　故择宗室幼稚者三句説破莽贼奸计以告天下不宜删去
　　结谋下有以九月都试日斩观令因勒其车骑材官分注无以九月都试日斩观令九字则下文车骑材官无来处
　　莽迎龚胜胜不食而卒
　　敕丧事下有衣周于身棺周于衣勿随俗动吾冡种栢作祠堂语毕
　　中四句正敕丧事语分注删去则语毕之语不知其为何语矣
　　夙夜连帅韩博
　　博进竒士臣无霸诡以讽莽莽恶之徴弃市
　　博既不乐莽为君则弃官而去不复仕莽可也而乃造为无稽之言以婴不测之祸忠与智两失之矣郅恽之上书亦犹是也纲目录郅恽而畧韩博岂以恽能自全耶然此两人特有幸有不幸耳非有优劣也下江将王常
　　即真主也下有诚思出身为用辅成大功縯曰如事成岂独享之哉遂与常相结而去
　　汉兵战败新市平林又欲解去其势亦岌岌矣王常一见伯升即以刘氏为真主而愿出身为用于是説合诸将齐心同力袭破贼兵始事之功莫大焉光武他日所以有忠臣之誉也王常宜大书
　　刘秀复狥颍川
　　原本颍川下有攻父城不下句
　　苗萌父城长也分注删攻父城句则萌无由与冯异俱来降矣
　　刘縯
　　隂劝更始除之下有秀谓縯曰事欲不善縯笑曰常如是耳李轶初与縯兄弟善后更謟事新贵秀戒縯曰此人不可复信縯不从縯部将刘稷云云
　　伯升文叔同事更始与李轶比肩更始意不善文叔觉之轶不可信文叔知之以语伯升而伯升不应卒受其祸史称縯刚毅慷慨有大节葢其材畧豪迈或过于文叔而量人烛物文理密察弗及也嗟乎此大业所以归于小心欤
　　汉兵入长安
　　城中少年恐见卤掠趣讙并和烧作室门斧敬法闼呼曰反虏王莽何不出降火及掖廷
　　大司马秀定河北
　　秀至信都以信都太守任光和戎太守邳彤信都都尉李忠信都令万修为将军　秀拔广阿又以上谷太守子耿弇上谷功曹冦恂上谷长史景舟渔阳安乐令呉汉防军葢延狐奴令王梁俱为将军
　　诸豪俊分布四郡几居云台之半天若萃之于此以待大司马之驱策者微此十人则四郡将从风而靡大司马无以击邯郸北州突骑亦无由防广阿王朗势成不惟河北不可得而三辅惊扰汉事去矣以陈俊为泰山太守
　　泰山豪杰多与张步连兵呉汉荐强弩将军陈俊为泰山太守击破步兵遂定泰山
　　此条纲目无分注今因通鉴补之
　　以郭伋为渔阳太守
　　郭伋承乱离之后养民训兵开示威信盗贼销散匈奴逺迹在职五年户口増倍
　　伋亦当时循吏而纲目不书提要有之今亦因通鉴补入
　　赐窦融书
</div>
    <div class="pagination">
<a href="纲目分注拾遗.html">上一页</a><a href="纲目分注拾遗.html">1</a><span class="current-page">2</span><a href="纲目分注拾遗_page3.html">3</a><a href="纲目分注拾遗_page4.html">4</a><a href="纲目分注拾遗_page5.html">5</a><a href="纲目分注拾遗_page6.html">6</a><a href="纲目分注拾遗_page7.html">7</a><span>...</span><a href="纲目分注拾遗_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
