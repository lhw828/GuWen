<!DOCTYPE html>
<html>
 <head>
  <meta charset="utf-8"/>
  <title>
   御批历代通鉴辑览 - 第 61 页/共 306 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批历代通鉴辑览 - 第 61 页/共 306 页
  </h1>
  <div class="content">
   丹阳郡吏杀其太守孙翊翊妻徐氏讨杀之
　　丹阳督妫览丞戴员杀太守孙翊览欲逼取翊妻徐氏徐绐之曰乞湏晦日设祭除服然后聼命潜使所亲语翊旧将孙高傅婴等与共图览高婴涕泣许诺宻呼翊时侍养者二十余人与盟誓合谋晦日设祭徐哭泣尽哀毕乃除服薫香沐浴言笑懽悦览宻觇无复疑意徐呼髙婴置戸内使人召览入适得一拜徐大呼二君可起高婴俱出共杀览余人即就外杀员徐氏乃还缞绖奉览员首以祭翊墓举军震骇孙权闻乱自椒邱【注见前】还族诛览员余党擢高婴为牙门【将名】其余赏赐有差
　　【乙酉】十年春正月曹操攻破袁谭于南皮斩之
　　初操之入邺也袁谭复背操【畧取诸郡攻尚于中山败之悉取其众】操遗书责谭然后进讨谭奔南皮【事在九年】至是操攻南皮急谭出战军未合而破谭走追斩之告谕吏民各安故业斩郭图等及其妻子王修诣操乞収谭尸许之辟为司空掾【郭嘉説操多辟青冀幽并名士为据属曹操从之初官渡之战陈琳为袁绍作檄书数操连及家世极具丑诋及是琳归曹操操曰卿昔为本初移书但可罪状孤身何乃上及父祖邪琳谢罪操释之使与阮瑀俱管记室　阮瑀字元瑜陈留尉氏人】
　　幽州将吏逐刺史袁熙遣使降曹操熙尚俱奔乌桓袁熙为其将焦触张南所攻与尚俱奔辽西乌桓触等降曹皆封列侯【触驱率守令背袁向曹陈兵数万杀白马而盟令曰敢违者斩众莫敢仰视各以次防别驾韩珩曰吾受袁公父子厚恩今其破亡智不能救勇不能死于义阙矣若乃北面曹氏所不能为也一座失色触曰夫举大事当立大义事之济否不待一人可卒珩志以厉事君乃舍之韩珩字子佩代郡人】
　　以荀恱【字仲豫淑之孙】为侍中
　　时政移曹氏恱志在献替而谋无所用乃作申鉴五篇奏之【畧曰为政之术先屏四患乃崇五政伪乱俗私壊法放越轨奢败制四者不除则政未由行矣是谓四患兴农桑以养其生审好恶以正其俗宣文教以章其化立武备以秉其威明赏罚以统其法是谓五政人不畏死不可惧以罪人不乐生不可劝以善故在上者先丰民财以定其志是谓养生善恶要乎功罪毁誉效于准騐聴言青事举名察实无或诈伪以荡众心故俗无奸怪民无淫风是谓正俗荣辱者赏罚之精华也故礼教荣辱以加君子化其情也桎梏鞭扑以加小人化其形也若教化之废推中人而坠于小人之域教化之行引中人而纳于君子之涂是谓章化在上者必有武备以戒不虞安居则寄之内政有事则用之军旅是谓秉威赏罚政之柄也人主不妄赏非爱其财也赏妄行则善不劝矣不妄罚非矜其人也罚妄行则恶不惩矣赏不劝谓之止善罚不惩谓之纵恶在上者能不止下为善不纵下为恶则国法立矣是谓统法四恶既蠲五政又立行之以诚守之以固简而不怠疎而不失垂拱揖让而海内平矣】
　　【丙戌】十一年春正月有星孛于北斗
　　三月曹操破髙干于并州斩之
　　先是袁尚败走髙干以并州降操仍以为刺史【事在九年】既而干复以州叛举兵守壶口闗【在今山西潞安府长治县壶口山下与壶关县接界　通鉴作壶关口今依范书袁绍传】操遣其将乐进【字文谦阳平人】李典【字曼成钜野人】击之不拔【事在十年】至是操自征干干留其将守城自诣匈奴单于求救不得独与数骑亡欲南奔荆州上洛【汉县今陜西商州是】都尉王琰斩之【干之初叛也河内张晟聚众冦崤渑间河东掾卫固范先等皆与干通操用荀彧言以杜畿为河东太守固等使兵絶陜畿譌道从郖津波既至郡阳奉固先以讣縻之稍分散其众会操征马腾等至击固先及张晟等皆破斩之于是畿务崇寛惠劝耕桑课畜牧百姓丰实然后兴学校修戎事河东遂安初山阳仲长统游学至并州遇髙干干善遇之访以世事统谓干曰君有雄志而无雄才好士而不能择人所以为君深戒也干不忧统去之干死荀彧举统尚书郎　郖津水经注河水东迳湖县故城北右合门水于此有郖津之名湖县注见前杜畿字伯侯杜陵人仲长统注见前】
　　【丁亥】十二年夏曹操击乌桓秋八月破之斩蹋顿【乌桓王名邱力居从子】袁熙袁尚奔辽东公孙康【度之子】斩之
　　乌桓蹋顿素为袁绍所厚【绍立蹋顿为单于事具前】故袁尚兄弟归之数入塞为冦欲助尚复故地操将击之先凿平虏泉州二渠【平虏故渠在今直天津府沧州东北泉州汉县故城在今顺天府武清县渠故道在宝坻县东南】以通运时诸将皆曰袁尚亡虏蹋顿岂能为用今深入征之刘备必说刘表以袭许万一为变事不可悔郭嘉曰袁绍有恩于民夷而尚兄弟生存今舍而南征尚因乌桓之资招其死主之臣【言欲为其主致死之臣】民夷俱应恐青冀非吾有也表坐谈客耳自知才不足以御备重任之则恐不能制轻任之则备不为用虽虚国逺征公无忧矣操从之初袁绍数遣使召田畴畴皆拒之然每忿乌桓多杀其本郡冠盖【谓有冠盖之士大夫】意欲讨之而力未能至是操遣使辟之畴即至随军次无终【汉县注见前】时方夏水雨滨海道不通畴曰此道秋夏有水为难久矣旧北平郡治在平冈【故城在今热河八沟后汉移郡治土垠注见前】道出卢龙【古塞名明史地理志在永平府西北】达于栁城【汉县故城在今热河塔子沟】自建武以来陷壊絶防尚有微径若回军从卢龙口越白檀【汉县今热河地是】之险出空虚之地路近而便掩其不备蹋顿可不战而禽也操令畴将其众为乡导上徐无山堑山堙谷五百余里经白檀歴平冈渉鲜卑庭东指桞城未至二百里虏乃知之尚熙与蹋顿等将数万骑逆军八月操登白狼山【水经注山在右北平石城县西石城故城在今八沟界】卒与虏遇纵兵击之虏众大溃斩蹋顿降者二十余万尚熙奔辽东九月操引还公孙康【九年度卒康嗣立】诱尚熙斩之【康伏兵于廐请尚熙入未及坐遂禽之】送其首【操枭尚首令敢哭者斩牵招独设祭悲哭操义之举为茂才封田畴为亭侯畴固让不受后操复欲封之使夏侯惇喻意畴曰□负义逃窜蒙恩全活为幸多矣岂可卖卢龙之塞以易赏禄哉惇以白操操知不可屈乃拜议郎　牵姓招字子经安平观津人】　操之北伐也刘备説刘表袭许表不能用至是表谓备曰不用君言故为失此大防备曰今天下分裂日寻干戈事防之来岂有终极若能应之于后者则此未足为恨也
　　冬十月有星孛于鹑尾【晋书天文志自张十七度至轸十一度为鹑尾之次楚之分野】刘备见诸葛亮【字孔明琅邪阳都人】于隆中【山名在今湖北襄阳府襄阳县西】初琅邪诸葛亮寓居襄阳隆中毎自比管仲乐毅时人莫之许也惟颍川徐庶【字元直】与崔州平【安平人烈之子】然之刘备访士于襄阳司马徽【字徳操善知人同郡厐徳公称为水镜】徽曰儒生俗士岂识时务识时务者在乎俊杰此间自有伏龙鳯雏备问为谁曰诸葛孔明厐士元也【厐统字士元徳公从子德公尝谓孔明为卧龙士元为鳯雏】徐庶亦谓备曰诸葛孔明卧龙也将军岂愿见之乎备曰君与俱来庶曰此人可就见不可屈致也将军宜枉驾顾之备由是诣亮几三徃乃见因屏人曰汉室倾頽奸臣窃命孤不度徳量力欲伸大义于天下而智术浅短遂用猖獗至于今日然志犹未已君谓计将安出亮曰今曹操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连吴防西通巴蜀此用武之国而其主不能守此殆天所以资将军也益州险塞沃野千里天府之土刘璋闇弱张鲁在北民殷国富而不知存防知能之士思得明君将军既帝室之胄信义着于四海若跨有荆益保其岩阻西和诸戎南抚夷越外结孙权内修政理天下有变则命一上将将荆州之军以向宛洛将军身率益州之众出于秦川百姓孰敢不箪食壶浆以迎将军者乎诚如是则霸业可成汉室可兴矣备曰善于是与亮情好日宻闗羽张飞不悦备解之曰孤之有孔明犹鱼之有水也愿诸君勿复言羽飞乃止
　　【戊子】十三年春孙权击江夏太守黄祖破斩之
　　初巴郡甘宁【字兴霸】将其僮客就刘表观表事势终必无成欲东入吴黄祖在夏口【在湖北汉阳府汉阳县东汉水入江之口也一曰鲁口今曰汉口】军不得过乃留依祖祖以凡人畜之防孙权击祖祖军败走宁遂奔吴献策孙权【宁曰今汉祚日防曹操终为篡盗南荆形便诚国之西势也刘表虑既不远儿子又劣当早围之不可后操图之之计宜先取黄祖祖今昏老已甚财谷并乏战具不修其破可必一破祖军鼓行而西西据楚闗大势弥广即可渐规巴蜀矣　楚闗即扞闗注见前】权深纳之遂西击黄祖祖以舟兵拒战都尉吕蒙【字子明汝南富陂人】破其前锋【亲枭都督陈就首】偏将军董袭【字元代余姚人】司马凌统【字公绩余杭人】等尽鋭攻之【祖横两冲以大绁系矴千弩交射袭与统率敢死士突入蒙冲以刀防绁蒙冲横流军遂进傅其城屠之】祖挺身走追斩之
　　夏六月罢三公官曹操自为丞相
　　操以崔琰为西曹掾毛玠为东曹掾司马朗【字伯逹河内温人】为主簿弟懿【字仲逹即晋高祖】为文学掾琰玠并典选举其所举用皆清正之士虽有盛名而行不由本者终莫得进由是士以亷节自励虽贵宠之臣舆服不敢过度长吏还者垢面羸衣独乘柴车军吏入宿朝服徒行操闻之叹曰用人如此使天下人人自治吾复何为哉懿少聪逹多大畧琰谓朗曰君弟聪亮明允刚防英特非子所及也操闻而辟之懿辞以风痹操怒欲収之懿惧就职【胡三省曰司马懿始此】
　　秋七月曹操击刘表
　　八月曹操杀大中大夫孔融夷其族
　　融恃其才望数戏侮曹操又上书言宜准古王畿之制千里寰内不以封建诸侯操疑融所论建渐广益惮之融与御史大夫郗虑【郗氏蘓忿生支子封郗邑因氏焉虑字鸿豫山阳髙平人】有隙虑承操防奏融昔在北海招合徒众欲规不轨与孙权使语谤讪朝廷又与祢衡更相赞衡谓仲尼不死融答顔回复生大逆不道操遂收融并其妻子【融被收时二子年八嵗方奕棊端坐不起左右问之答曰安有巢毁而卵不破乎遂俱见收】皆杀之【初京兆脂习与融善每□融刚直大过必罹世患及融死许下莫敢收者习往抚尸曰文举舍我死我何　用生为操收习欲杀之既而赦之　脂姓习字元升】
　　刘表卒九月曹操至新野表子琮举州降
　　初刘表二子琦琮表为琮取其后妻蔡氏之侄蔡氏因爱琮而恶琦遂出琦为江夏太守【琦尝与诸葛亮谋自安之术亮不对后乃与亮登楼去梯谓亮曰今日上不至天下不至地言出于子口而入于吾耳可以言未亮曰君不见申生在内而危重耳居外而安乎琦意感悟防黄祖死琦遂求代其任】及表卒蔡瑁【表妻弟】张允【表外甥】等奉琮为嗣未几曹操军至蒯越等劝琮降操琮从之九月操至新野琮举州降操遂进兵
　　刘备奔江陵曹操追至当阳【汉县今属湖北安陆府】及之备走夏口
　　刘备屯樊【即今樊城在防阳县北南临汉水】不意操军卒至至宛乃知之【裴松之蜀志补注刘琮乞降不敢告备备久之乃觉时曹公已在宛备大惊骇通鉴采之考宛在新野之北琮降在新野操已过宛而南及备闻知不应复在宛也今依蜀志本文而以裴注附见】遂将其众去过襄阳或劝备攻琮荆州可得备曰吾不忍也乃驻马呼琮琮惧不能起琮左右及荆州人多归备比至当阳众十余万人辎重数千辆日行十余里别遣闗羽乘船防江陵或谓备宜速行保江陵今拥大众被甲者少曹公兵至何以拒之备曰夫济大事必以人为本今人归吾吾何忍弃去操以江陵有军实恐备据之乃释辎重将精骑急追之及于当阳之长阪【在今县东北】备弃妻子与诸葛亮张飞赵云等数十骑走【徐庶母为操所获庶辞备指其心曰本欲与将军共图王霸之业者以此方寸地也今已失老母方寸乱矣无益于事请从此别遂诣操】张飞拒后据水防桥瞠目横矛曰身是张益徳也可来共决死操兵无敢近者赵云身抱备子禅【或言云已北走备曰子龙不弃我走也顷之云至】适与闗羽船会得济沔遇刘琦众万余人与俱到夏口　　一
　　冬十月癸未朔日食
　　曹操东下孙权遣周喻鲁肃等与刘备迎击于赤璧【山名在今湖北武昌府嘉鱼县西北江滨水经注江水东迳赤壁山北即此】大破之操引还曹操进兵江陵遂顺流东下时鲁肃为孙权使襄阳不及与刘备同往樊口【初肃言于孙权曰荆州与国邻接江山险固士民殷富若据而有之此帝王之资也今刘表新亡二子不协刘备天下枭雄与操有隙若与彼协心上下齐同则宜抚安与结盟好如有离违宜别图之以济大事肃请得奉命吊表二子幷说备使抚表众同心一意共治曹操备必喜而从命如其克谐天下可定矣今不速往恐为操所先彬即遣肃行比至南郡而琮已降肃遂迎备于当阳长阪宣权防致殷勤之意且曰孙讨虏已据有六郡兵精粮多足以立事今为君计莫若遣心腹自结于东以共济世业备甚恱肃又谓诸葛亮曰我子瑜友也即共定交　樊口在今湖北武昌府西北子瑜亮兄瑾字时为权长史】于是诸葛亮谓备曰事急矣请奉命求救于孙将军遂与肃俱诣孙权见于柴桑【汉县故城在今江西九江府徳化县】说曰海内大乱将军起兵江东刘豫州収众汉南与曹操并争天下今操芟夷大难畧已平矣遂破荆州威震四海英雄无用武之地故豫州遁逃至此愿将军量力而处之若能以吴越之众与中国抗衡不如早与之絶若不能何不按兵束甲北面而事之今将军外托服从之名而内懐犹豫之计事急而不防祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才盖世众士仰慕若事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败安能抗此难乎亮曰豫州军虽败于长阪今战士还者及闗羽水军精甲万人刘琦合江夏战士亦不下万人曹操之众逺来疲敝闻追豫州轻骑一日一夜行三百余里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州协规同力破曹军必矣操军败必北还如此则荆呉之势强鼎足之形成矣成败之机在于今日权大恱【时操遗权书曰近者奉辞伐罪刘琮束手今治水军八十万众方与将军会猎于呉权以示羣下莫不失色张昭等曰曹公挟天子以征四方拒之不顺且将军大势可以拒操者长江也今操得荆州水军防冲鬬舰乃以千数浮以沿江水陆俱下此为长江之险已与我共之矣而势力众寡又不可论愚谓不如迎之鲁肃独不言权起更衣肃追于宇下权知其意执肃手曰卿欲何言肃曰向察众人之议専欲悮将军今肃可迎操耳如将军不可也何以言之今肃迎操操当以肃还付乡党品其名位犹不失下曹从事乗犊车从吏卒交游士林累官故不失州郡也将军迎操欲安所归乎愿定大计莫用众人之议也权叹息曰诸人持议甚失孤望今卿廓开大计正与孤同】时周瑜受使至番阳【注见前】肃劝权召瑜还瑜至谓权曰操虽托名汉相实汉贼也将军以神武雄才兼仗父兄之烈割据江东地方数千里兵精足用英雄乐业当横行天下为国家除残去秽况操自送死而可迎之邪请为将军筹之今北土未平马超韩遂为操后患而舍鞍马仗舟楫与呉越争衡又今盛寒马无藁草驱中国士众逺涉江湖之间不习水土必生疾病此数者用兵之患也而操皆冐行之将军禽操宜在今日瑜请得精兵数万人进徃夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以君授孤也因拔刀斫前奏案曰诸将吏敢有复言当迎操者与此案同遂选三万人以周瑜程普【字徳谆右北平土垠人】为左右督与备并力逆操以鲁肃为赞军校尉助画方畧进与操遇于赤壁时操军已有疾疫初一交战操军不利引次江北瑜等在南岸瑜部将黄盖【字公覆零陵人】曰今冦众我寡难以持久操军方连船舰首尾相接可烧而走也乃取蒙冲鬬舰十艘载燥荻枯柴灌油其中裹以帷幕上建旌旗豫备走舸系于其尾先以书遗操诈云欲降时东南风急盖以十舰最着前中江举防余船以次俱进操军吏士皆出营立观指言盖降去北军二里余同时发火火烈风猛船徃如箭烧尽北船延及岸上营落顷之烟焰张天人马烧溺死者甚多瑜等率轻鋭继其后雷鼓大进北军大壊操引军从华容【汉县故城在今荆州府监利县今岳州府之华容隋所置】道歩走遇泥泞道不通天又大风悉使羸兵负草塡之骑乃得过蹈借死者甚众【军既出操乃大喜诸将问之操曰刘备吾俦也但得计少晚向使早放火吾徒无类矣备寻放火无所及】刘备周瑜水陆并进追至南郡操军死者大半乃引军北还
　　十二月刘备徇荆州江南诸郡降之
　　刘备表刘琦为荆州刺史引兵南徇武陵长沙桂阳零陵【注俱见前】皆降之备以诸葛亮为军师中郎将督诸郡赋税以充军实
　　孙权使其将贺齐【贺本庆氏避汉安帝父讳改贺氏齐字公苗会稽山隂人】讨黟【音医汉县今属江南徽州府】贼平之
　　先是权破黄祖还复遣兵讨平山越【越种散而山处者丹阳豫章防稽皆有之】及是黟贼帅陈仆等二万戸屯林歴山【在黟县西南】四面壁立齐募轻防士夜于隠处以铁戈拓山而上悬布以援下人得上者百余人分布四面鸣鼓角贼守路者皆惊走大军上攻破之以其地置新都郡【今徽州府是】齐为太守
　　【己丑】十四年秋七月曹操军合肥【汉县今为江南庐州府治】开芍陂【在今江南鳯阳府夀州南亦曰安丰塘】屯田
　　先是孙权围合肥久不下曹操自荆州还遣兵救之未至权退【州别驾蒋济诈言救至遣使赍书语城中为权军所获权信之遂烧围走　蒋济字子通楚国人】至是操治水军自涡入淮【涡河古蒗荡渠分流也自河南之陈州归徳迳江南鳯阳府之懐逺县入淮谓之涡口】出肥水【源出合肥迳夀州入淮】军合肥故州刺史刘馥【字元頴沛国人为刺史恩化大行十三年卒】尝治芍陂以溉稻田【水经注陂周一百二十里楚相孙叔敖所造】于是操复开之
　　冬十月荆州地震
　　十二月孙权表刘备领荆州牧
　　初曹操北还留曹仁守江陵乐进守襄阳周瑜进至南郡与仁隔江未战甘宁径前据夷陵仁分遣兵骑围之急瑜用吕蒙计【防谓瑜曰留凌公绩于江陵与君行解围释急势亦不久防保公绩能十日守也瑜从之】身与防西救宁大破仁兵而还乃渡江屯北岸与仁相拒至是嵗余瑜所攻击杀伤甚众仁遂委城走【权以瑜领南郡太守屯江陵程普领江夏太守治沙羡吕范领彭泽太守吕防领寻阳令　沙羡汉县故城在今湖北武昌府江夏县彭泽汉县故城在今江西九江府湖口县孙权置郡寻废寻阳注见前吕范字子衡汝南细阳人】会刘琦卒权以备领荆州牧周瑜分南岸地以给备备立营于油口【油江口也今曰油河在荆州府公安县西】改名公安权以妹妻备妹才防刚猛有诸兄风侍婢百余人皆执刀侍立备每入心常凛凛【曹操宻遣辩士蒋干布衣乌巾私行説周瑜瑜出迎立谓之曰子翼良苦逺渉江湖为曹氏作説客邪因延干与周观营中行视仓库军资器仗讫还饮宴示之侍者服餙珍玩之物因谓干曰丈夫处世遇知己之主外托君臣之义内结骨肉之恩言行计从祸福共之假使苏张更生能移其意乎干但笑终无所言还白操称瑜雅量高致非言辞所能间也　蒋干字子翼九江人】
　　【庚寅】十五年春曹操下令求才
　　丞相掾和洽【字阳士汝南西平人】言于操曰天下之人才德各殊不可以一节取也今朝廷之议吏有着新衣乘好车者谓之不清形容不饬衣裘敝壊者谓之亷洁至令士大夫故汚辱其衣藏其舆服朝府大吏或自挈壶飱以入官寺夫立教观俗贵处中庸为可继也今崇一概难堪之行以检殊途勉而行之必有疲瘁而或容隠伪矣操善之下令求才
　　二月乙巳朔日食
　　冬曹操作铜雀台于邺【后曹操又作金虎氷井二台故址皆在今河南彰徳府临漳县西南名曰三台】
　　十二月曹操让还三县
　　操上所封三县因遂下令【令曰孤始举孝亷自以本非岩穴知名之士恐为人所凡愚欲好作政教以立名誉故在济南除残去秽平心选举以是为豪强所忿恐致家祸故以病还郷里乃于谯东五十里筑精舍欲秋夏读书冬春射猎为二十年规待天下清乃出仕耳然不能得如意徴为典军校尉意更为国家讨贼立功使题墓道言汉故征西将军曹侯之墓此其志也遭值董卓之难兴举义兵破降黄巾又讨击袁术摧破袁绍枭其二子复定刘表遂平天下身为宰相人臣之贵已极意望已过矣设使国家无有孤不知当几人称帝几人称王或者见孤彊盛妄相忖度言有不逊之志每用耿耿然欲孤便尔委兵归国实不可也何者诚恐离兵为人所祸既为子孙计又已败则国家倾危是以不得慕虚名而处实祸也然封兼四县食戸二万何徳堪之今上还三县但食武平万戸且以分损谤议少减孤之责也】
　　孙权南郡守将周瑜卒权以鲁肃代领其兵
　　刘表故吏士多归刘备备以周瑜所给地少不足以容其众乃自诣孙权求都督荆州瑜因上疏请权留备【疏曰刘备以枭雄之姿而有闗羽张飞熊虎之将必非久屈为人用者谓宜徙备置吴盛为筑宫室多其美女玩好以娱其耳目而分羽飞各置一方使如瑜者挟与攻战大事可定也今猥割土地以资业之聚此三人俱在疆埸恐蛟龙得云雨终非池中物也】权不从备还闻之叹曰天下智谋之士所见畧同前时孔明谏孤莫行其意亦虑此也瑜诣京【京口城也今江南镇江府治是】见权请与权从弟奋威将军瑜【字仲异】俱进取蜀并张鲁与马超结援还据襄阳以蹙曹权许之瑜还治装道病困与权牋曰方今曹操在北疆埸未静刘备寄寓有似养虎天下之事未知终始鲁肃忠烈临事不茍可以代瑜倘所言可采瑜死不朽矣卒于巴邱【裴松之曰瑜卒之处在今之巴陵与前所镇巴邱名同处异　巴陵晋县以巴邱山名今为湖南岳州府治】权闻之哀恸曰公瑾有王佐之资今忽短命孤何赖哉遂以鲁肃为奋武校尉代瑜领兵肃劝权以荆州借刘备与共拒曹操权从之【初权谓吕曰卿今当涂掌事不可不学防辞以军中多务权曰孤岂欲卿治经为博士邪但当渉猎见徃事耳卿言多务孰若孤孤尝读书自以为大有所益防乃就学及肃过寻阳与防议论大惊曰卿今者才畧非复吴下阿防防曰士别三日即更刮目相待大兄何见事之晚乎肃遂拜防母结友而去】
　　刘备以厐统为治中从事
　　刘备以厐统守耒阳【汉县今属湖南衡州府】令不治免鲁肃遗备书曰士元非百里才也使处治中别驾之任始当展其骥足耳诸葛亮亦言之备与统谈大器之遂用统为治中亲待亚亮并为军师中郎将
　　孙权以歩隲【晋歩杨之后以邑为氏隲字子山淮隂人】为交州刺史【汉交州治南海今广州府是】
　　初士燮【字彦威苍梧人】为交阯太守表其三弟领合浦九真南海三郡燮体器寛厚中国士人多徃依之雄长一州威尊无上【出入鸣钟磬备其威仪笳箫鼓吹车骑满道边人夹毂焚香其贵重若此】而不废贡职至是权以隲为刺史燮率兄弟奉承节度遣子入质由是岭南始服于权
　　【辛夘】十六年春正月曹操以其子丕【字子桓】为五官中郎将为丞相副三月马超韩遂等反秋曹操击破之
　　初马腾韩遂结为异姓兄弟既而更为讐敌朝廷遣使和解之后曹操徴腾为卫尉使其子超代领部曲至是操遣钟繇讨张鲁而使夏侯渊【字妙才惇族弟】出河东与繇防闗中诸将疑为袭已于是马超韩遂等十部皆反其众十万屯据潼闗【在今陜西同州府华隂县东歴代皆为要地】七月曹操自将击之八月至潼闗与超等夹闗而军操急持之而潜遣二将渡蒲阪津【即蒲闗在今山西蒲州府永济县西】据河西为营闰月操北渡河【兵众先渡操独与虎士百余人留南岸断后马超将歩骑万余人攻之矢下如雨操据胡床不动许褚扶操上船船工中流矢死禇左手举鞍蔽操右手刺船校尉丁斐放牛马以饵贼贼乱取之操乃得渡　许禇字仲康谯人】循河为甬道而南超等退拒渭口【渭水入河之处汉曰船司空在今华隂县东北】操乃多设疑兵潜以舟载兵入渭作浮桥夜分兵结营于渭南超等夜攻营伏兵击破之九月进军渡渭超等数挑战不许固请割地送任子操用贾诩计【操问诩计诩曰离之而已操曰解】乃伪许之而离间超遂使相猜疑【韩遂请与操相见操与遂有旧于是交焉语移时不及军事但説京都旧故拊手欢笑既罢超等问遂曹公何言遂曰无所言也超等疑之他日操与遂书多所防窜如遂改定者超等愈疑遂】操乃与克日会战先以轻兵挑之战良久乃纵虎骑夹击大破之超遂奔凉州【诸将问曰初贼守潼闗渭北道缺不从河东击冯翊而反守潼闗引日而后北渡何也操曰若吾入河东贼必引守诸津则西河未可渡吾故盛兵何潼闗使贼悉众南守而西河之备虚故两将得取西河然后引军北渡贼不能与吾争连车树栅为甬道而南既为不可胜且以示弱度渭为坚垒卢至不出所以骄之也故贼不为营垒而求割地吾顺言许之使自安而不为备因畜士卒之力一旦击之所谓疾雷不及掩耳兵之变化固非一道也】十月操军追至安定将还参军事杨阜谓操曰超有信布之勇甚得羗胡心若军还而不严为之备陇上诸郡非国家有也会北方有事【河间田银苏伯反】留夏侯渊屯长安遂还【银等寻皆破灭】明年操诛马腾夷三族于是超率诸戎攻取郡县杀刺史太守尽兼陇右之众杨阜与姜叙【字伯奕】赵昻【字伟章皆冀人】起兵破超【阜叙起卤城昻据祁山隂遣人至冀使梁寛赵衢为内应衢诡説超使自出战而与寛闭门超战不克又不得入进退失据乃走　卤城胡三省注在西县冀县之间祁山在甘肃巩昌府西和县西北】超南奔汉中【先是阜欲讨超而未得其便姜叙阜外兄也方屯歴城阜徃见叙及其母因具説情事歔郗悲甚叙母慨然曰咄伯奕人谁不死死于忠义得其所矣但当速发勿复顾我因敕叙与阜及赵昻等定计时昻子月已质于超谓妻异曰吾谋如是奈月何异厉声曰雪君父之大耻丧元不足为重况一子哉已超走歴城执叙母母怒骂超超杀之及昻子月以去　歴城杜佑曰在同谷郡西同谷今甘肃阶州成县是】
　　冬刘璋遣使迎刘备备留兵守荆州而西璋使备击张鲁
　　扶风法正【字孝直郿人】为刘璋军议校尉璋不能用别驾张松与正善前使荆州不为曹操所礼松恨因劝璋絶操而结刘备璋曰谁可使者松乃举正正辞谢佯为不得已而行比还为松説备有雄畧宻谋奉戴以为州主会钟繇欲向汉中璋惧松因説曰曹公兵无敌于天下若因张鲁之资以取蜀土谁能御之刘豫州使君之宗室而曹公之深讐也善用兵若使之讨鲁鲁必破鲁破则益州强曹公虽来无能为也璋然之遣正迎备【主簿黄权諌曰左将军有骁名今以部曲遇之则不满其心以客礼待之则一国不容二君若客有泰山之安则主有累卵之危不若闭境以待时清璋不纳　黄权字公衡阆中人】正至荆州隂説备取益州备疑未决厐统曰荆州荒残人物殚尽东有孙车骑北有曹操难以得志今益州戸口百万土沃财富诚得以为资大业可成也备曰今指与吾水火者曹操也操以急吾以寛操以暴吾以仁操以谲吾以忠每与操反事乃可成耳今以小利而失信义于天下奈何统曰乱离之时固非一道所能定也且兼弱攻昧逆取顺守古人所贵若事定之后封以大国何负于信今日不取终为人利耳备以为然乃留诸葛亮闗羽等守荆州自将歩卒数万而西【孙权闻备西上遣船迎妹而夫人欲将备子禅去张飞赵云勒兵截江乃得禅还】刘璋敕在所供奉赠遗以巨亿计巴郡太守严顔【蜀人】拊心叹曰此所谓独坐穷山放虎自卫也备北诣涪【注见前】璋率兵三万徃会之欢饮百余日璋增备兵厚加资给使击张鲁备北到葭萌【汉县故城在今四川保寜府广元县】厚树恩德以収众心
　　【壬辰】十七年春正月曹操还邺赞拜不名入朝不趋剑履上殿
　　夏六月庚寅晦日食
　　孙权徙治建业【今江南江宁府治本楚金陵邑秦改曰秣陵置县两汉因之三国孙权建都于此名曰建业晋避讳又改曰建康至唐始定为上元江寜二县】
　　初张纮以秣陵山川形胜劝孙权以为治所刘备亦劝权居之权于是作石头城【在今上元县西石城山下】徙治秣陵改号建业【权遣纮还吴迎家道病卒留牋曰人情惮难而趋易好同而恶异曰从善如登从恶如崩言善之难也人君承基据势无假于人而忠臣挟难进之术吐逆耳之言其不合也不亦宜乎故明君寤之求贤如饥渴受谏而不厌抑情损欲而以义断恩也权省书为之流涕】
　　权作濡须坞【濡须水名源出巢湖夹水立坞状如偃月在今江南庐州府巢县东南与无为州接】冬十月曹操击权至濡须
　　吕防闻曹操欲东兵説孙权夹濡须水口立坞诸将皆曰上岸击贼洗足入船何用坞为防曰兵有利钝战无百胜如有邂逅敌歩骑蹙人不暇及水其得入船乎权遂从之已曹操撃权至濡须权御之相拒累月【操出濡须作油船夜渡洲上权以水军围取得三千余人其没溺者亦数千人权数挑战操坚守不出权乃自乗轻舟从濡须口入操军诸将皆以为是挑战者欲击之操曰此必孙权欲身见吾军部伍也敕军中皆精严弓弩不得妄发权行五六里廻环作鼓吹操见权舟船器仗军伍齐肃喟然叹曰生子当如孙仲谋若刘景升子豚犬耳】至明年正月权为牋与操説春水方生公宜速去操语诸将曰权不欺孤遂撤军还
　　侍中光禄大夫参军事荀彧自杀
　　先是董昭与诸将议以丞相宜进爵国公九锡备物以彰殊勲荀彧以为曹公本兴义兵以匡朝宁国秉忠贞之诚守退让之实君子爱人以徳不宜如此操由是不悦及击孙权表请彧劳军于谯因輙留彧以侍中光禄大夫持节参丞相军事操向濡须彧以病留寿春饮药而卒
　　十二月有星孛于五诸侯【晋书天文志五诸侯五星在东井北】
　　刘备据涪城
　　时曹操方攻孙权权呼备自救【先是备在葭萌厐统言于备曰今隂选精兵昼夜兼道径袭成都一举便定此上计也杨怀髙沛璋之名将各仗强兵据守关头闻数谏璋使遣将军还荆州将军遣与相闻説荆州有急欲还救之二子喜必来见因此执之进取其兵乃回成都此中计也退还白帝连引荆州徐还圗之此下计也备然其中计　关头即白水闗在今四川保宁府昭化县白帝城名公孙述所筑在今四川夔州府奉节县】备贻书璋曰孙氏与孤本为唇齿而闗羽兵弱今不徃救则操必取荆州转侵州界其忧甚于张鲁因求益万兵及资粮璋但许兵四千余皆给半备因激怒其众曰吾为益州征彊敌师徒劳瘁而积财吝赏何以使士大夫死战乎张松书与备曰今大事立如何释此去乎璋闻之収斩松敕闗戍勿复得与备通备大怒召懐沛责以无礼斩之勒兵径至关头并其兵进据涪城
　　【癸巳】十八年春正月并十四州为九州
　　省司及幽并凉交四州为冀豫兖青徐扬荆雍益九州而冀州兼有幽并二州及司之河东河内冯翊扶风四郡【胡三省曰此曹操欲广其所统以制天下耳】
　　夏五月曹操自立为魏公加九锡
　　封凡十郡以丞相领冀州牧如故
　　秋七月魏始建宗庙社稷
　　冬十一月魏初置尚书侍中六卿
　　以荀攸为尚书令凉茂【字伯方山阳昌邑人】为仆射毛玠崔琰常林【字伯槐河内温人】徐奕【字季才东莞人】何防【字叔龙陈郡阳夏人】为尚书王粲【字仲宣髙平人】杜袭【字子绪颍川定林人】卫凯和洽为侍中钟繇为大理王修为大司农袁涣为郎中令行御史大夫事陈羣为御史中丞【时操欲复肉刑令曰昔陈鸿胪以为死刑有可加于仁恩者御史中丞能申其父之论乎羣对曰臣父纪以为汉除肉刑而加増笞法本兴仁恻而死者更众所谓名轻而实重者也名轻则易犯实重则伤民且杀人价死合于古制至于伤人或残毁其体而裁剪毛髪非其理也若用古刑使淫者下蚕室盗者刖其足则永无淫放穿窬之奸矣夫三十之属虽未可悉复若斯数者时之所患宜先施用议者惟钟繇与羣议同余皆以为未可行操以军事未罢顾众议而止】
　　【甲午】十九年春三月曹操进位诸侯王上
　　夏闰五月孙权使其将吕防攻皖城破之
　　初曹操恐濵江郡县为权所畧徴令内徙民转相惊户十余万皆东渡江其地遂虚合肥以南惟有皖城操以朱光为庐江太守屯皖大开稻田吕言于孙权曰皖田肥美若一収熟彼众必増宜早除之权乃亲攻皖城【诸将欲作土山添攻具吕曰治攻具及土山必歴日乃成城备既修外救亦至不可图也今观此城不能甚固以三军鋭气四面并攻不移时可防全胜之道也权从之】防荐甘宁为升城督宁持练缘城防以精鋭继之手执枹鼓士卒皆腾踊侵晨进攻食时破之获朱光及男女数万口权拜防为庐江太守还屯寻阳
　　刘备入成都自领益州牧以诸葛亮为军师将军先是刘璋遣其将吴懿【蜀志作台字子远陈留人】等拒备皆败退诣军降备遂分定诸县进围雒城【汉置雒县后汉为广汉郡治故城在今四川成都府汉州】至是诸葛亮留闗羽守荆州与张飞赵云将兵泝流克巴东【刘璋分巴郡置巴东郡今防州府是】破巴郡获太守严顔【飞呵顔曰何以不降顔曰卿等无状侵夺我州我州但有断头将军无降将军也飞怒令牵去斫头顔容止不变曰斫头便斫头何为怒也飞壮而释之引为賔客】备围雒城且一年厐统中流矢卒法正牋与刘璋曰左将军旧心依依实无薄意可图变化以保尊门璋不答雒城溃备进围成都亮飞云引兵来会马超知张鲁不足与计事亦来请降备令引兵屯城北城中震怖璋遂开城出降备迁璋公安尽归其财物佩以振威将军印绶备入成都自领益州牧以诸葛亮为军师将军时董和【字防宰南郡枝江人】黄权李严【字正方南阳人】等本璋所任用【和为益州大守权为府主簿严为防军】吴懿费观【字賔伯江夏鄳人】等皆璋之姻亲【璋兄瑁取懿妹璋母费氏】彭羕【字永年广汉人】璋所摈弃【羕为人所毁璋髠钳为徒】刘巴【字子初零陵人】宿昔所忌恨【备自新野南奔巴不从备而北诣操后入蜀璋欲迎备巴又谏之】皆处之显任尽其器能有志之士无不竞劝益州之民是以大和【或欲以成都名田宅分赐诸将赵云曰霍去病以匈奴未灭无用家为今国贼非但匈奴未可求安也须天下都定各反桑梓归耕本土乃其宜耳益州人民初罹兵革田宅皆可归还令安居复业乃可役调得其欢心不宜夺之以私所爱也备从之诸葛亮治蜀颇尚严峻人多怨者法正谓曰昔髙祖入关约法三章秦民知徳愿君缓刑弛禁以慰此州之望亮曰君知其一未知其二秦以无道政苛民怨髙祖因之可以宏济刘璋暗弱自马以来政徳不举威刑不肃君臣之道渐以陵替宠之以位位极则贱顺之以恩恩竭则慢所以致敝实由于此吾今威之以法法行则知恩限之以爵爵加则知荣荣恩并济上下有节为治之要于斯着矣】
　　秋七月曹操击孙权
　　操将击孙权参军干【字彦林北地人】谏曰今天下未承王命者唯吴与蜀然吴有长江之险蜀有崇山之阻难以威服易以徳懐可且按甲寝兵全威养徳以道制胜操不从留少子植【字子建】守邺以邢颙【字子昻河间郑人】为植家丞【颙防闲以礼无所屈挠由是不合庶子刘桢美文辞植亲爱之桢曰君侯采庶子之春华忘家丞之秋实为上招谤其罪不小愚实惧马　刘桢字公干东平人】操进军合肥至十月无功而还
　　冬十月夏侯渊讨枹罕贼宋建斩之
　　初陇西宋建因凉州乱自号河首平汉王聚众枹罕改元置百官三十余年至是操遣夏侯渊自兴国【城名在今秦州秦安县】讨之屠枹罕斩建渊先破走韩遂于长离【川名在秦安县】悉降马超余众畧定诸羌明年金城诸将斩送遂首于是凉州悉平
　　十一月曹操弑皇后伏氏及皇子二人
　　帝自都许以来守位而已左右侍御莫非曹氏之人议郎赵彦尝为帝陈言时策操恶而杀之操后以事入见殿中帝不任其惧因曰君若能相辅则厚不尔幸恩相舍操失色俛仰求出旧仪三公引兵朝见令虎贡执刀挟之操出汗流浃背自后不复朝请董承女为贵人操诛承求贵人杀之帝以贵人有为请不得伏后惧与父完书令宻图之至是事泄操使郗虑持节防収皇后玺绶以尚书令华歆为副勒兵入宫収后后闭户藏壁中歆壊戸发壁就牵后出时帝在外殿后披髪徒跣行泣过诀曰不能复相活邪帝曰我亦不知命在何时顾谓虑曰郗公天下宁有是邪遂将后下暴室以幽死所生二皇子皆酖杀之兄弟及宗族死者百余人
　　【乙未】二十年春正月立贵人曹氏【操之女】为皇后
　　刘备孙权分荆州备使闗羽守江陵权使鲁肃屯陆口【陆水入江之口在今湖北武昌府嘉鱼县西南亦曰陆溪口】
　　孙权以刘备已得益州令诸葛瑾从备求荆州备曰须得凉州当以荆州相与权忿曰此假而不反乃欲虚辞引嵗也遂置长沙零陵桂阳长史闗羽逐之权遣吕防袭夺三郡备引兵自至公安遣羽争之孙权进住陆口使鲁肃将万人屯益阳【汉县今属湖南长沙府】以拒羽肃邀羽相见因责数羽羽曰乌林【矶名在今湖北安陆府沔阳州东南江濵水经注江水又东迳乌林南即黄公覆败魏武处考三国志赤壁之战多作乌林盖赤壁在江之南乌林在江之北故互言之也】之役左将军身在行伍戮力破敌岂得徒劳无一块土而足下来欲収地邪肃曰不然始与豫州觐于长阪豫州之众不当一校计穷虑极图欲远窜主上矜愍豫州身无处所不爱土地士民之力以济其患而豫州愆德堕好今已借手西州又欲剪并荆土斯葢凢夫所不忍行而况整领人物之主乎羽无以答会闻曹操将攻汉中备乃求和于权权令诸葛瑾报命遂分荆州以湘水【源出广西桂林府兴安县迳湖南之永州衡州至长沙府湘隂县滙于洞庭】为界长沙江夏桂阳以东属权南郡零陵武陵以西属备【瑾每奉使至蜀与弟亮但公会相见退无私靣】
　　秋七月曹操取汉中张鲁降
　　操军至阳平【闗名在陜西汉中府沔县西北即白马城也今宁羌州亦有关名阳平乃后代所置】张鲁欲降其弟卫不肯率众拒闗坚守操攻之不能拔欲引军还会前军夜迷误入张卫别营营中大惊退散操进兵攻之卫等夜遁鲁众溃奔巴中【鲁左右欲悉烧寳货仓库鲁曰本欲归命国家而意未得达今避锋鋭非有恶意寳货仓库国家之有遂封藏而去】操入南郑遣人慰喻鲁复汉宁为汉中留夏侯渊张郃守之而还【主簿司马懿言于操曰刘备以诈力虏刘璋蜀人未附而远争江陵此机不可失也今克汉中益州震动进兵临之势必瓦解圣人不可违时亦不可失时也操曰人苦无足既得陇复望蜀邪遂还】是冬张鲁自巴中将余众降拜鲁镇南将军封阆中侯【鲁将阎圃及五子皆为列侯】
　　冬十月始置名号侯以赏军功【裴松之曰虚封葢自此始】
　　【丙申】二十一年夏四月曹操自进爵魏王杀其尚书崔琰初崔琰荐钜鹿杨训操礼辟之及操进爵训发表称颂或笑训希世浮伪琰失举琰取其草视之与训书曰省表事佳耳时乎时乎会当有变琰本意讥论者好谴呵而不寻情理有与琰不平者白之操怒以琰意指不逊収付狱髠为徒白者复云琰对賔客虬须直视若有所瞠遂赐琰死毛玠伤琰无辜心不悦人复白玠怨谤亦収付狱【桓阶和洽为之陈理操曰此捐君臣恩义妄为死友怨叹殆不可忍也洽曰玠刚直忠公不宜有此然人情难保要宜考覈两騐其实玠信有谤言当肆之市朝若无此言言事者诬大臣以误主听臣窃不安操遂不穷治玠遂免黜】时西曹掾丁仪【字正礼沛郡人】用事玠之获罪仪有力焉羣下侧目【何防徐奕独不事仪仪谮奕出之傅选谓防宜少下之防曰为不义适足害身焉能害人】
　　五月己亥朔日食
　　秋七月南匈奴单于入朝于魏遂留居邺
　　初南匈奴久居塞内与编户大同而不输贡赋议者恐其戸口滋蔓浸难禁制欲豫为之防至是单于呼厨泉入朝于魏操因留之于邺使右贤王去卑监其国单于嵗给绵绢钱糓如列侯子孙袭号分其众为五部各立其贵人为帅【分为左右前后中五部散居并州诸郡监国者居平阳】选汉人为司马以监督之
　　【丁酉】二十二年春正月曹操击孙权军三月权降
　　先是孙权围合肥魏将张辽李典击之大败而还【权为张辽所掩袭甘宁凌统等以死扞敌权乘骏马越津桥得去事在二十年】至是操击权进军居巢权保濡湏操逼攻之权退走三月操引军还权遣使请降操报之【权留将军周泰督濡须诸将以泰寒门不服权会诸将乐饮命秦解衣手指其创痕流涕曰防平卿为孤兄弟战如熊虎被创数十吾亦何心不待卿以骨肉之恩委卿以兵马之重乎诸将皆服周泰字防平下蔡人】
　　夏四月曹操用天子车服出入警跸
　　冕十二旒【旒垂玉也十二以象天数】乘金根车【以金为餙轮皆朱】驾六马设五时副车【各如方色焉亦如之】
　　冬十月魏以世子丕为王太子
　　初操娶丁夫人无子妾刘氏生子昻卞氏生四子丕彰【字子文】植熊于是出丁夫人而立卞氏为继室植性机警多艺能才藻敏赡操爱之操欲以女妻丁仪丕以仪目眇止之仪由是怨丕遂与弟廙【字敬礼】及杨修【字祖徳彪之子】数称植才劝操立以为嗣他日操屏人问贾诩诩嘿然不对操问其故诩曰属有所思故不即对耳操曰何思诩曰思袁本初刘景升父子也操大笑【操尝出征丕植并送植称述功德发言有章左右属目操亦悦焉丕怅然自失吴质耳语曰王当行流涕可也及辞丕流涕而拜操及左右咸歔欷于是皆以植多华辞而诚心不及也　吴质字季重济隂人】植既任性而行不自雕餙丕御之以术矫情自饰宫人左右并为之称説故遂定为太子【丕抱议郎辛毗颈而言曰辛君知我喜不毗以告其女宪英宪英曰太子代君主宗庙社稷者也代君不可以不戚主国不可以不惧宜戚宜惧而反以为喜何以能久魏其不昌乎】久之植乗车行驰道中开司马门出操大怒公车令坐死由是重诸侯科禁而植宠日衰
　　刘备进兵汉中曹操遣将军曹洪拒之
　　张鲁之走巴中也刘备遣黄权迎之【权言于备曰若失汉中则三巴不振此为割蜀之股臂也于是迎鲁】而鲁已降操操遣张郃徇三巴【巴郡巴东巴西为三巴巴东注见前巴西刘璋所置郡治阆中今保宁府治是也】巴西太守张飞袭击郃大破之郃走还南郑【事在二十年】至是法正説刘备曰曹操一举而降张鲁定汉中不因此势以图巴蜀而留夏侯渊张郃屯守身遽北还此非其志不逮而力不足也必将内有忧逼故耳今策渊郃才畧不胜国之将帅举众徃讨必可克之克之之日广农积谷观衅伺隙上可以倾覆寇敌尊奬王室中可以蚕食雍凉广拓境土下可以固守要害为持久之计此盖天以与我时不可失也备乃进兵遣张飞马超吴兰等屯下辨【后汉武都郡治故城在今甘肃阶州成县】操遣曹洪拒之【明年曹洪击吴兰斩之张飞马超走备屯阳平攻张郃等不克】
　　孙权陆口守将鲁肃卒权以吕代之
　　孙权遣陆逊【字伯言吴人】讨丹阳山越【注见前】平之
　　陆逊言于权曰克敌宁乱非众不济而山冦未平难以图远可大部伍取其精鋭权从之会丹阳贼帅费栈作乱扇动山越权命逊讨破之遂部伍东三郡【丹阳新都会稽也】强者为兵羸者补戸得精卒数万人宿恶荡除所过肃清【会稽太守淳于式表逊枉取民人逊后诣都言次称式佳吏权曰式白君而君荐之何也逊对曰式意欲养民是以白逊逊岂可复毁式以乱圣聼乎权曰此诚长者之事顾人不能为耳】
  </div>
  <div class="pagination">
   <a href="御批历代通鉴辑览_page60.html">
    上一页
   </a>
   <span>
    ...
   </span>
   <a href="御批历代通鉴辑览_page56.html">
    56
   </a>
   <a href="御批历代通鉴辑览_page57.html">
    57
   </a>
   <a href="御批历代通鉴辑览_page58.html">
    58
   </a>
   <a href="御批历代通鉴辑览_page59.html">
    59
   </a>
   <a href="御批历代通鉴辑览_page60.html">
    60
   </a>
   <span class="current-page">
    61
   </span>
   <a href="御批历代通鉴辑览_page62.html">
    62
   </a>
   <a href="御批历代通鉴辑览_page63.html">
    63
   </a>
   <a href="御批历代通鉴辑览_page64.html">
    64
   </a>
   <a href="御批历代通鉴辑览_page65.html">
    65
   </a>
   <a href="御批历代通鉴辑览_page66.html">
    66
   </a>
   <span>
    ...
   </span>
   <a href="御批历代通鉴辑览_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
