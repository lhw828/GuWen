<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 281 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 281 页/共 334 页
  </h1>
  <div class="content">
   6五月，国子司业韦殷裕诣合门告郭淑妃弟内作坊使惊述阴事；〔内作坊使，内诸司使之一，掌造内库军器。〕上大怒，杖杀殷裕，籍没其家。〔考异曰：续宝运录曰：「内作使郭敬述与宰臣韦保衡、张能顺频于内宅饮酒，潜通郭妃，荒秽颇甚。每封进文书于金合内，诈称果子，内连郭妃、郭敬述，外结张能顺、国子司业韦殷裕，拟倾皇祚，别立太子，事泄，遽加贬降。五月十四日，内牓子，贬工部尚书严祈郴州刺史，给事?之爚頞啈{刺史，给事中张铎滕州刺史，左金吾大将军李敬仲儋州司户。国子司业韦殷裕，敕京兆府决痛杖一顿，处死，家资、妻女没官。又贬叙州刺史韦君卿爱州崇平县尉，右仆射、右羽林统军张直方康州司马。续又贬驸马于琮并扶会与韦保衡等同谋不轨事，其月十七日，又贬尚书左丞李当道州刺史，吏部侍郎王讽建州刺史，左常侍李都贺州刺史，翰林承旨张裼封州司马，中书舍人封彦卿潮州司户，谏议大夫杨塾新州司户。驸马韦保衡雷州刺史，又贬儋州澄迈县尉，又贬驩州长流百姓，又赐自尽，家赀没官，仍三族不许朝廷录用。」其语杂乱无稽。今从实录。〕乙亥，合门使田献铦夺紫，改桥陵使，〔铦，思廉翻。〕以其受殷裕状故也。殷裕妻父太府〔【章：十二行本「府」作仆」；乙十一行本同。】〕少卿崔元应、妻从兄中书舍人崔沆、〔从，才用翻。沆，下党翻。〕季父君卿皆贬岭南官；给事中杜裔休坐与殷裕善，亦贬端州司户。沆，铉之子也。〔崔铉见二百四十七卷武宗会昌三年。〕裔休，悰之子也。
7丙子，贬山南东道节度使于琮为普王傅、分司，〔普王俨，皇子也，后践阼，是为僖宗。〕韦保衡谮之也。辛巳，贬尚书左丞李当、吏部侍郎王沨、〔沨，房戎翻。〕左散骑常侍李都、翰林学士承旨兵部侍郎张裼、〔裼，他计翻，又先击翻。〕前中书舍人封彦卿、左谏议大夫杨塾，癸未，贬工部尚书严祁、给事中李贶、给事中张铎、左金吾大将军李敬仲、起居舍人萧遘、李渎、郑彦特、李藻，皆处之湖、岭之南，〔处，昌吕翻。不详言各人所贬之地，以其无罪，故略之也。〕坐与琮厚善故也。贶，汉之子；遘，寘之子也。〔李汉见二百四十五卷文宗大和九年。萧寘见二百五十卷五年。〕甲申，贬前平卢节度使于琄为凉王府长史、分司，〔琄，胡犬翻。凉王侹，皇子也。〕前湖南观察使于为袁州刺史。緕、琄，皆琮之兄也。寻再贬琮韶州刺史。〔隋于曲江县置韶州，以县北八十里韶石为名，至京师四千九百三十二里。〕
琮妻广德公主，上之妹也，〔广德县，属宣州。〕与琮偕之韶州，行则肩舆门相对，坐则执琮之带，琮由是获全。时诸公主多骄纵，惟广德动遵法度，事于氏宗亲尊卑无不如礼，内外称之。
8六月，以卢龙留后张公素为节度使。
9韦保衡欲以其党裴条为郎官，惮左丞李璋方严，恐其不放上，〔尚书左、右丞，分总六曹、二十四司，郎官，凡除授非其人，左右丞得以纠劾之，不令赴省供职。上，时掌翻。〕先遣人达意。璋曰：「朝廷迁除，不应见问。」秋，七月，乙未，以璋为宣歙观察使。〔歙，书涉翻。〕
10八月，归义节度使张义潮薨，沙州长史曹义金代领军府；制以义金为归义节度使。是后中原多故，朝命不及，回鹘陷甘州，自余诸州隶归义者多为羌、胡所据。〔自唐末迄于宋朝，河、湟之地遂悉为戎，中国不能复取。朝，直遥翻。〕
11冬，十二月，追上宣宗谥曰元圣至明成武献文睿智章仁神聪懿道大孝皇帝。〔上，时当翻。〕
12振武节度使李国昌，恃功恣横，〔横，户孟翻。〕专杀长吏。〔长，知丈翻。〕朝廷不能平，徒国昌为大同军防御使，国昌称疾不赴。〔史言沙陀跋扈，不待杀段文楚而后动于恶。〕
十四年〔（癸巳、八七三）〕
1春，三月，癸巳，上遣敕使法门寺迎佛骨，群臣谏者甚众，至有言宪宗迎佛骨寻晏驾者。〔事见宪宗纪元和十四年。死者，人所甚讳也，况言之于人主之前乎！言之至此，人所难也。〕上曰：「朕生得见之，死亦无恨！」广造浮图、宝帐、香轝、幡花、幢盖以迎之，〔幡，孚袁翻。幢，传江翻。史照曰：幢，童也，其状童童然。〕皆饰以金玉、锦锈、珠翠。自京城至寺三百里间，道路车马，昼夜不绝。夏，四月，壬寅，佛骨至京师，导以禁军兵仗、公私音乐，沸天烛地，绵亘数十里；仪卫之盛，过于郊祀，元和之时不及远矣。富室夹道为彩楼及无遮会，竞为侈靡。上御安福门，降楼膜拜，〔膜拜，胡礼拜也。膜，莫乎翻。〕流涕沾臆，赐僧及京城耆老尝见元和事者金帛。迎佛骨入禁中，三日，出置安国崇化寺。宰相已下竞施金帛，不可胜纪。〔施，式豉翻。胜，音升。〕因下德音，降中外系囚。
2五月，丁亥，以西川节度使路岩兼中书令。〔考异曰：锦里耆旧传：「十二年八月，路公用边咸、郭等策，奏于邛州置定边军节度使，复制扼大渡河，修邛崃关南路，米点檀丁子弟，教之斫刺刀，补义军将，主管教练兵士。」新传：「岩至西川，承蛮盗边后，岩力拊循，置定边军于邛州，扼大渡，治故关，取檀丁子弟教击刺，补屯籍，由是西山八国来朝；以劳，迁兼中书令。」按置定边军乃李师望。耆旧传、新传皆误也。〕
3南诏寇西川，又寇黔南，黔中经略使秦匡谋兵少不敌，弃城奔荆南；〔黔，渠今翻。少，诗沼翻。〕荆南节度使杜悰囚而奏之。六月，乙未，敕斩匡谋，籍没其家赀，亲族应缘坐者，令有司搜捕以闻。匡谋，凤翔人也。
4以中书侍郎、同平章事王铎同平章事，充宣武节度使。时韦保衡挟恩弄权，以刘瞻、于琮先在相位，不礼于己，谮而逐之。王铎，保衡及第时主文也，〔唐礼部校文主司谓之主文。〕萧遘，同年进士也，二人素薄保衡之为人，保衡皆摈斥之。〔考异曰：旧传曰：「保衡以杨收、路岩在中书，不加礼接，媒孽逐之。」按收获罪时，保衡未为相。盖保衡虽为学士，懿宗宠任之，故能谮收也。又曰：「公主薨，自后恩礼渐薄。」按路岩、于琮、王铎、萧遘被摈，皆在公主薨后。今从实录。〕
5秋，七月，戊寅，上疾大渐，左军中尉刘行深、右军中辱韩文约立少子普王俨。〔考异曰：范质五代通录：「梁李振谓陕州护军韩彝范曰：『懿皇初升遐，韩中尉杀长立幼以利其权，遂乱天下。今将军复欲尔邪！』彝范，即文约孙也。」按懿宗八子，僖宗第五，余子新、旧书不载长功，又不言所终，不言所杀者果何王也。〕庚辰，制：「立俨为皇太子，：「考异曰：续宝运录曰：「其日，宰臣萧邺等直至寝幄问疾，上微道『朕』三字而止，群臣不觉号哭失声，中外悉皆垂泣。」按是时宰相韦保衡最在上，萧邺不为相。今不取。〕权句当军国政事。」〔句，古候翻。当，丁浪翻。〕辛巳，上崩于咸宁殿，〔年四十一。〕遗诏以韦保衡摄冢宰。僖宗即位。八月，丁未，追尊母王贵妃为皇太后，刘行深、韩文约皆封国公。
6关东，河南大水。
7九月，有司上先太后谥曰惠安。〔先太后，谓上母王贵妃也。上，时掌翻。〕
8司徒、门下侍郎、同平章事韦保衡，怨家告其阴事，贬保衡贺州刺史。
乐工李可及流岭南。可及有宠于懿宗，尝为子娶妇，〔为，于伪翻。〕懿宗赐之酒二银壶，启之无酒而中实。右军中尉西门季玄屡以为言，懿宗不听。可及尝大受赐物，载以官车；季玄谓曰：「汝他日破家，此物复应以官车载还；非为受赐，徒烦牛足耳！」及流岭南，籍没其家，果如季玄言。〔史言小人宠过而祸及。〕
9以西川节度使路岩兼侍中，加成德节度使王景崇中书令，魏博节度使韩君雄、卢龙节度使张公素、天平节度使高骈并同平章事。君雄仍赐名允中。〔考异曰：旧传作「允忠」。实录、新传皆作「允中」。今从之。〕
10冬，十月，乙未，以左仆射萧仿为门下侍郎、同平章事。
11韦保衡再贬崖州澄迈令，〔澄迈，隋县，唐属琼州。九域志：在州西五十五里。〕寻赐自尽。又贬其弟翰林学士、兵部侍郎保乂为宾州司户，所亲翰林学士、户部侍郎刘承雍为涪州司马。〔涪，音浮。〕承雍，禹锡之子也。〔刘禹锡见二百三十六卷顺宗永贞元年。〕
12癸卯，赦天下。
13西川节度使路岩，喜声色游宴，〔喜，许记翻。〕委军府政事于亲吏边咸、郭筹，皆先行后申，上下畏之。尝大阅，二人议事，默书纸相示而焚之，军中以为有异图，惊惧不安。朝廷闻之，十一月，戊辰，徒岩荆南节度使。感、筹潜知其故，遂亡命。
14以右仆射萧邺同平章事，充河东节度使。
15十二月，己亥，诏送佛骨还法门寺。
16再贬路岩为新州刺史。
僖宗惠圣恭定孝皇帝上之上〔初名俨，改名儇，懿宗第五子。〕
干符元年〔（甲午、八七四）是年十一月方改元。〕
1春，正月，丁亥，翰林学士卢携上言，〔上，时掌翻。〕以为：「陛下初临大宝，宜深念黎元。国家之有百姓，如草木之有根柢，〔柢，典礼翻，又丁计翻。〕若秋冬培溉，则春夏滋荣。臣窃见关东去年旱灾，自虢至海，〔自虢州东至于海也。〕麦纔半收，秋稼几无，冬菜至少，贫者硙蓬实为面，蓄槐叶为齑；或更衰羸，亦难收〔【章：十二行本「收」作「采」，；乙十一行本同；退斋校同。】〕拾。〔几，居依翻。少，诗沼翻。硙，五对翻，也。面，眠见翻。齑，笺西翻。羸，伦为翻。〕常年不稔，则散之邻境；〔之，往也。〕今所在皆饥，无所依投，坐守乡闾，待尽沟壑。其蠲免余税，实无可征；而州县以有上供及三司钱，〔户部、转运、盐铁为三司。〕督趣甚急，〔趣，读曰促。〕动加捶挞，虽撤屋伐木，雇妻鬻子，止可供所由酒食之费，〔所由，谓催督租税之吏卒。〕未得至于府库也。或租税之外，更有他傜；朝廷傥不抚存，百姓实无生计。乞敕州县，应所欠残税，并一切停征，以俟蚕麦；仍发所在义仓，亟加赈给。〔太宗置义仓及常平仓以备凶荒，高宗以后，稍假义仓以给他费，至神龙中略尽。玄宗即位复置之，安、史之乱复废。至文宗大和九年，以天下回残钱置常平义仓本钱，岁增市之以备赈给。〕至深春之后，有菜叶木牙，继以桑椹，渐有可食；在今数月之间，尤为窘急，行之不可稽援。」敕从其言，而有司竟不能行，徒为空文而已。
2路岩行至江陵，敕削官爵，长流儋州。〔儋，都甘翻。〕岩美姿仪，囚于江陵狱再宿，须发皆白。寻赐自尽，籍没其家。岩之为相也，密奏，「三品以上赐死，皆令使者剔取结喉三寸以进，〔结喉，喉咙上下相接之处。〕验其必死。」至是，自罹其祸，所死之处乃杨赐死之榻也。〔史言天之报应不爽。杨收赐死见上卷咸通十年。〕边咸、郭筹捕得，皆伏诛。
初，岩佐崔铉于淮南，为支使，〔唐制，节度使幕属有掌书记；观察有支使，以掌表笺书翰，亦书记之任也。〕铉知其必贵，曰：「路十终须作彼一官。」〔岩，第十。作彼一官，谓作相也。〕既而入为监察御史，不出长安城，十年至宰相。其自监察入翰林也，铉犹在淮南，闻之，曰：「路十今已入翰林，如何得老！」皆如铉言。
3以太子少傅于琮同平章事，充山南东道节度使。
4二月，甲午，葬昭圣恭惠孝皇帝于简陵，〔简陵在京兆富平县西北四十五里。〕庙号懿宗。
5以中书侍郎、同平章事赵隐同平章事，充镇海节度使；以华州刺史裴坦为中书侍郎、同平章事。〔华，户化翻。〕
6以虢州刺史刘瞻为刑部尚书。瞻之贬也，〔懿宗咸通十二年瞻贬。〕人无贤遇，莫不痛惜。及其还也，长安两市人率钱雇百戏迎之。〔长安城中分东、西两市。〕瞻闻之，改期，由他道而入。〔考异曰：玉泉子见闻录曰：「初，瞻南迁，无问贤不肖，一口皆为之痛惜。殆将至京，东西市豪侠共率泉帛，募集百戏，将逆于城外。瞻知之，差其期而易路焉。瞻为相，亦无他才能，徒以路岩遭时嫉怒，瞻为所排，而人心归向耳，其实未足谭也。」按瞻以清慎着闻，及懿宗暴怒，瞻独能不顾其身，救数百人之死，而玉泉子以为未足谈，不亦诬乎。〕
7夏，五月，乙未，裴坦薨，以刘瞻为中书侍郎、同平章事。
初，瞻南迁，刘邺附于韦、路，共短之。〔韦、路，谓韦保衡、路岩。〕及瞻还为相，邺内惧。秋，八月，丁巳朔，邺延瞻，置泗于盐铁院，〔刘邺以盐铁转运使为相，故延刘瞻宴于盐铁院。〕瞻归而遇疾，辛未，薨；时人皆以为邺鸩之也。
8以兵商侍郎、判度支崔彦昭为中书侍郎、同平章事。彦昭，群之从子也。〔崔群相宪、穆。从，才用翻。〕兵部侍郎王凝，正雅之从孙也，〔王正雅见二百四十四卷文宗大和五年。〕其母，彦昭之从母。〔母之姊妹谓之从母。〕凝、彦昭同举进士，凝先及第，尝衩衣见彦昭，〔衩，差卖翻。衩衣，便服不具礼也。〕且戏之曰：「君不若举明经。」彦昭怒，遂为深仇。〔唐世重进士而轻明经，故当时有「焚香礼进士，设幕试明经」之语。崔彦昭之仇怒王凝，盖以此也。〕及彦昭为相，其母谓侍婢曰：「为我多作袜履，〔为我，于伪翻。〕王侍郎母子必将窜逐，吾当与妹偕行。」彦昭拜且泣，谢曰：「必不敢。」凝由是获免。〔考异曰：此出中朝故事，曰：「彦昭代凝判盐铁，半载而入相。」按实录，彦昭不代凝为盐铁。其余则取之。〕
冬，十月，以门下侍郎、同平章事刘邺同平章事，充淮南节度使。以吏部侍郎郑畋为兵部侍郎，翰林学士承旨、户部侍郎卢携守本官，并同平章事。〔考异曰：旧畋传曰：「干符四年，迁吏部侍郎；寻降制，可本官同平章事。」今从实录此年为相。
9十一月，庚寅，日南至，〔冬至，日南至。夏至，日北至。〕群臣上尊号曰圣神聪睿仁哲孝皇帝；改元。〔改元干符。上，时掌翻。〕
10魏博节度使韩允中薨，军中立其子节度副使简为留后。
11南诏寇西川，作浮梁，济大渡河。防河都知兵马使、黎州刺史黄景复俟其半济，击之，蛮败走，断其浮梁。〔断，丁管翻。〕蛮以中军多张旗帜当其前，而分兵潜出上、下流各二十里，夜，作浮梁，诘朝，俱济，〔诘，其吉翻。朝，陟遥翻，旦也。〕袭破诸城栅，夹攻景复。力战三日，景复阳败走，蛮尽锐追之，景复设三伏以待之，蛮过三分之二，乃发伏击之，蛮兵大败，杀二千余人，追至大渡河南而还，〔还，从宣翻，又如字。〕复修完城栅而守之。蛮归，至之罗谷，遇国中发兵继至，新旧相合，〔新者，继至之兵。旧者，败归之兵。〕钲鼓声闻数十里。〔闻，音问。〕复寇大渡河，〔复，扶廿翻。〕与唐夹水而军，诈云求和，又自上下流潜济，与景复战连日。西川援军不至，而蛮众日益，景复不能支，军遂溃。
12十二月，党项、回鹘寇天德军。
13感化军奏群盗寇掠，〔感化军治徐州。群盗，庞勋余党也。〕州县不能禁；敕兖、郓等道出兵讨之。
14南诏乘胜陷黎州，入邛崃关，攻雅州。大渡河溃兵奔入邛州，〔九域志：雅州，东北至邛州一百六十里。大渡河溃兵，黄景复之军也。〕成都惊扰，民争入城，或北奔他州。城中大为守备，而堑垒比向时严固，骠信使其坦绰贵节度使牛丛书云：〔坦绰，南诏清平官之首也。遗，唯季翻。〕「非敢为寇也，欲入见天子，面诉数十年为谗人离间冤抑之事。〔见，贤遍翻。间，古苋翻。〕傥蒙圣恩矜恤，当还与尚书永敦邻好。今假道贵府，欲借蜀王厅留止数日，即东上。」〔好，呼到翻。上，时当翻。诈言将自成都而东上长安。〕丛素懦怯，欲许之，杨庆复以为不可；斩其使者，留二人，授以书，遣还，书辞极数其罪，詈辱之，〔数，所具翻。〕蛮兵及新津而还。〔宋白曰：新津县，本汉犍为郡武阳县地。李膺益州记云：皂里江津之所，曰新津。市周北图记云：闵帝元年，于此立新津县。九域志：县在蜀州东南七十里。〕丛恐蛮至豫焚城外，民居荡尽，〔考异曰：锦里耆旧传：「咸通十四年，十一月五日，云南蛮寇再犯大渡河，黄景复击败之。十一月二十五日，复攻大渡河，三十日，蛮乘胜进攻黎州。十二月二十八日，蛮来，只到新津前后蜀州界左右便退，竟不到城下。」按咸通十四年南诏寇西川事，旧纪、南诏传、唐年补录、唐录备阙、续宝运图皆无之，独耆旧传载之甚详，新书取之作南诏传。而实录但云，「十二月，西川奏南蛮入寇，黎州刺史黄景复击退之。」新纪但云，「十二月，云南蛮寇黎州。」盖亦出于耆旧传耳。旧纪：「干符元年冬，南诏蛮寇西蜀，诏河西、河东、山南西道、东川征兵赴援。」实录：「干符元年，十月，西川奏云南蛮入寇。十二月，云南蛮寇西川。坦绰致书于牛丛，欲求入觐，河东、山南西道及东川兵援之。」月末，又云：「南蛮侵犯黎州，而成都守御无备，殊不拒敌，踰河越岭，河无篱障，赖积雪丈余，遂阻隔奔冲之势。又邛、雅二州刺史望风奔遁，蛮烧劫一空。牛丛不晓兵，失于探候，而奏报差戾；诏切责之。蛮劫略黎、雅间，破黎州，入邛崃关，成都闭三日，蛮乃去。」新纪：「干符元年，十二月，云南蛮寇黎、雅二州，河西、河东、山南东道、东川兵伐云南。」按实录，咸通十四年，十一月七日，路岩始移荆南，八日，牛丛始除西川。而耆旧传，蛮入寇皆丛任内事，恐误先一年也。实录、新纪因此于十四年十二月添云南寇黎州事，实皆在干符元年冬也。〕蜀人尤之。诏发河东、山南西道、东川兵援之，仍命天平节度使高骈诣西川制置蛮事。
15以韩简为魏博留后。
16商州刺史王枢以军州空窘，减折籴钱，〔窘，巨陨翻。德宗时，度支以税物颁诸司，皆增本价为虚估给之，而缪以滥恶督州县剥价，谓之折纳。其后又以税物折钱，使输米粟，谓之折籴。折，音之舌翻。〕民相帅以自梃殴之，〔帅，读曰率。梃，徒鼎翻，白棓也。殴，乌口翻。〕又殴杀官吏二人。朝廷更除刺史李诰到官，收捕民李叔汶等三十余人，斩之。〔汶，音问。〕
17初，回鹘屡求册命，诏遣册立使郗宗莒其国。会回鹘为吐谷浑嗢末所诐，〔嗢末者，吐蕃奴部也。虏法，出师必发豪室，皆以奴从，平居散处田牧。及论恐热乱，无所归，共相啸合数千人，以嗢末自号，居甘、肃、河、沙、瓜、渭、岷、廓、迭、冗间，其近蕃牙者最勇而马尤良。嗢，乌没翻。〕逃遁不知所之，诏宗莒以玉册、国信授灵盐节度使唐弘夫掌之，还京师。
18上年少，〔少，诗沼翻。〕政在臣下，南牙、北司互相矛楯自懿宗以来，奢侈日甚，用兵不息，赋敛愈急。〔敛，九赡翻。〕关东连年水旱，州县不以实闻，上下相蒙，百姓流殍，〔流，散也。殍，饿殍。殍，音被表翻。〕无所控诉，相聚为盗，所在蜂起。州中兵少，加以承平日久，人不习战，每与盗遇，官军多败。〔是后王仙芝、黄巢遂为大盗。史先言唐末所以致盗之由。〕是岁，濮州人王仙芝始聚众数千，起于长垣。〔滑州匡城县，本后齐之长垣县，开皇十六年改曰长城，是年又分韦城县置长垣县。新志：匡城有长垣县。宋朝以长垣县属开封府。九域志：在府东北一百五里。考异曰：实录：「二年，五月，仙芝反于长垣。」按续宝运录：「濮州贼王仙芝自称天补平均大将军、兼海内诸豪都统，传檄诸道，」檄末称「干符一年正月三日」。则仙芝起必在二年前，今置于岁。〕
二年〔（乙未、八七五）〕
1春，正月，丙戌，以高骈为西川节度使。
2辛巳，〔【严：「巳」改卯」。】〕上祀圜丘；赦天下。
3高骈至剑州，先遣使走马开成都门。〔开成都城诸门也。考异曰：锦里耆旧传：「郓州节度使高相公骈，乘急诏，除剑南西川节度副大使。干符元年，正月二十一日，行李到剑州，先遣使走马开城门，并令放出百姓。二月十六日，至府，豁开城门，并放人出。」今从实录置今年。又剑州至成都止十二程，骈正月二十一日，自剑州遣使走马开城门，二月十六日始至府下。又云：骈三十日到上。按长历二月小，无三十日。盖二十六日误为二月十六日也。〕或曰：「蛮寇逼近成都，相公尚远，万一豨突，奈何﹖」〔近，其靳翻。豨，香衣翻，又许岂翻。豨，豕也，豕健于突。〕骈曰：「吾在交趾破蛮二十万众，〔事见二百五十卷懿宗咸通七年。〕蛮闻我来，逃窜不暇，何敢辄犯成都！今春气向暖，数十万人蕴积城中，生死共处，污秽郁蒸，将成疠疫，不可缓也！」使者至成都，开城纵民出，各复常业，乘城者皆下城解甲；民大悦。蛮方攻雅州，闻之，遣使请和，引兵去。骈又奏：「南蛮小丑，易以枝梧。〔易，以豉翻。〕今西川新旧兵已多，所发长武、鄜坊，河东兵，徒有劳费，并乞勒还。」敕止河东兵而已〔考异曰：旧纪，此奏在元年十二月。今因骈开成都门言之。〕
4上之为普王也，小马坊使田令孜有宠，〔小马坊使，亦内诸司使之一，后梁改为天骥使，后唐复旧。长兴元年，改飞龙院为左飞龙院，小马坊为右飞龙院，宋太平兴国三年，改左右天厩坊，至雍熙二年，又改左右骐骥院使。〕及即位，使知枢密，遂擢为中尉。〔考异曰：旧本纪，此年正月，「令孜为右军中尉。」新传云：「帝即位，擢为左神策中尉。」旧传但云「神策中尉」。今从之。〕上时年十四，专事游戏，〔考异曰：续宝运录曰：「上是年十五岁。」中朝故事曰：「僖宗皇帝以咸通三年降诞，十四年七月十九日即位，年十二。」按旧纪亦云：「僖宗，咸通三年五月八日生于东内，即位年十二。」今从之。据考异，「四」，当「二」。〕政事一委令孜，呼为「阿父」。〔阿，乌葛翻，一读如字。阿，保也。〕令孜颇读书，多巧数，招权纳贿，除官及赐绯紫皆不关白于上。每见，常自备果食两盘，与上相对饮啖，从容良久而退。〔见，贤遍翻。从，千容翻。〕上与内园小儿狎昵，赏赐乐工、伎儿，所费动以万计，府藏空竭。〔昵，尼质翻。伎，渠绮翻。藏，徂浪翻。〕令孜说上籍两市商旅宝货悉输内库，〔说，式芮翻。〕有陈诉里，付京兆杖杀之；宰相以下，钳口莫敢言。〔钳，其廉翻。〕
5高骈至成都，明日，发步骑五千追南诏，至大渡河，杀获甚众，擒其酋长数十人，至成都，斩之。〔酋，慈由翻。长，知丈翻。〕修复邛崃关、大渡河诸城栅，又筑城于戎州马湖镇，号平夷军，〔马湖镇，当马湖江之要。〕又筑城于沐源川，皆蛮入蜀之要路也，各置兵数千戍之。自是蛮不复入寇。〔复，扶又翻。〕骈召黄景复，责以大渡河失守，腰斩之。〔考异曰：耆旧传曰：「干符元年，三月十五日，处置前黎州刺史、充大渡河把截制置土军都知兵马使黄景复。」实录：「干符二年，三月，骈奏斩景复。」今事从耆旧传，年从实录。〕骈又奏请自将本管〔本管，谓西川兵。〕及天平、昭义、义成等军共六万人击南诏，诏不许。
先是，南诏督爽数牒中书，〔南诏清平官，坦绰、布燮、久赞之下，有幕爽，主兵；琮爽，主户籍；慈爽，主礼；罚爽，主刑；劝爽，主官人；厥爽，主工作；万爽，主财用；引爽，主客；禾爽，主商贾：亦皆清平官。爽，犹言省也。督爽，总三省也。先，悉荐翻。〕辞语怨望，中书不答。卢携奏称：「如此，则蛮益骄，谓唐无以答，宜数其十代受恩以责之。〔南诏之先曰细奴逻，高宗朝，遣使入朝，生逻盛炎，逻盛炎生炎合，炎合死，弟盛逻皮立。盛逻皮生皮逻合，玄宗赐名归义，于开元间合六诏为一，而国始强。归义子曰合罗凤，合罗凤子曰凤迦异，凤迦异子曰异牟寻，异牟寻子曰寻合劝，寻合劝子曰劝龙晟，劝龙晟弟曰劝利，劝利弟曰丰佑，丰佑死而酋龙立。自细奴逻至酋龙十三代，中间凤迦异未立而死，而丰佑、酋龙与唐为敌，是受恩十代也。数，所具翻。〕然自中书发牒，则嫌于体敌，请赐高骈及岭南节度使辛谠诏，使录诏白，牒与之。」〔录诏白，今谓之「录白」是也。〕从之。
6三月，以魏博留后韩简为节度使。
7去岁，感化军发兵诣灵武防秋，会南诏寇西川，敕往救援。〔【章：十二行本「援」下有「未至成都」四字；乙十一行本同；退斋校同。】〕蛮退，遣还；至凤翔，不肯诣灵武，欲擅归徐州。内养王裕本都将刘逢搜擒唱帅者胡雄等八人，斩之，〔内养，亦宦者也。帅，读曰率；下同。〕众然后定。
8初，南诏围成都，杨庆复以右职优给募突膊以御之，〔事见上懿宗咸通十一年。将，即亮翻；下同。〕成都由是获全。及高骈至，悉令纳牒。〔牒，职牒也。〕又托以蜀中屡遭蛮寇，人未复业，停其禀给，既夺其职牒，又停其优给。〕突将皆欲怨。骈好妖术，每发兵追蛮，皆夜张旗立队，对将士焚纸昼人马，〔好，呼到翻。妖，于遥翻。昼，读曰宾。〕散小豆，曰：「蜀兵懦怯，今遣亦女神兵前行。」军中壮士皆耻之。〔高骈之好妖术，终以此败。〕又索阖境官有出于胥吏者，皆停之。〔索，山客翻；下索之同。〕令民间皆用足陌钱，陌不足者皆执之，劾以行赂，取与皆死。〔劾，旧音户概翻，今纥得翻。〕刑罚严酷，由是蜀人皆不悦。
夏，四月，突将作乱，大噪突入府廷；骈走匿于厕间，〔厕，初利翻，圊也，溷也。〕突将索之，不获。〔索，山客翻。〕天平都将张杰帅所部数百人被甲入府击突将，〔高骈自天平徒西川，张杰盖元从部曲将。被，皮义翻。〕突将撤牙前仪注兵仗，〔节度使牙前，列兵仗以壮威容。〕无者奋梃挥拳，乘怒气力鬬，天平军不能敌，走归营。突将追之，营门闭，不得入。监军使人招谕，许以复职名禀给，久之，乃肯还营。天平军复开门出，为追逐之势；至城北，时方修球场，役日数百人，天平军悉取其首，还，诣府，云「已诛乱者」。骈出见之，厚以金帛赏之。明日，牓谢突将，悉还其职名、衣粮。自是日令诸道将士从己来者更直府中，严兵自卫。〔备突将复为乱也。更，工衡翻。〕
9加成德节度使王景崇兼侍中。
10浙西狼山镇。遏使王郢等六十九人有战功，〔今通州静海县南有狼山，五山相连，上接大江，下达巨海，绝江南渡，抵苏州常熟县福山镇，顺江东至崇明沙，扬帆乘顺，南抵明州定海县，陶隐居所谓「狼五山对句章岸」者也。〕节度使赵隐赏以职名而不给衣粮，郢等论诉不获，〔论，卢昆翻。〕遂劫库兵作乱，行收党众近万人，攻陷苏、常，〔苏、常，二州名，相去一百八十里。〕乘舟往来，泛江入海，转掠二浙，南及福建，大为人患。〔考异曰：新纪：「浙西突陈将王郢反。五月，遣右龙武大将军宋皓讨之。」按四年二月，郢执鲁寔，始命皓讨之。置此，误也。程匡柔唐补纪曰：「六月，浙西突将王郢反，聚党万众，烧劫苏、常。三年，正月，贬苏州刺史李绘，以郢乱弃城故也。」旧纪：「二年，四月，海贼王郢攻剽浙西郡邑。」实录：「干符三年，二月，浙西奏突陈将王郢等六十九人劫库兵为乱。三月，浙西奏王郢聚众万人，攻陷州县。」续宝运录：「元年，王郢于两浙叛，敕差山北兵士讨之，不逾月而克，乃组颈于阙下。」今从旧纪。〕
11五月，以太傅、分司令狐绹同平章事，充凤翔节度使。
12司空、同平章事萧仿薨。〔考异曰：旧传曰：「俄而盗起河南，内官握兵，王室浊乱。仿气劲论直，同列忌之，罢知政事，出为广州刺史、岭南节度使，遇乱，不至京师而卒。」旧纪：「三年，春，正月，己卯朔，仿以病免，罢为太子太傅。」新纪，此月，萧仿薨，新传亦云卒于位，为岭南节度在前，旧纪、传皆误。今从实录。〕
13六月，以御史大夫李蔚为中书侍郎、同平章事。〔蔚，纡勿翻。〕
14辛未，高骈阴籍突将之名，使人夜掩捕之，围其家，挑墙坏户而入〔挑，他凋翻；蜀本作「排」，读如字。坏，音怪。〕老幼孕病，悉驱去杀之，婴儿或扑于阶，〔扑，弼角翻。〕或击于柱，流血成渠，号哭震天，〔号，户高翻。〕死者数千人，夜，以车载尸投之于江。有一妇人，临刑，戟手大骂曰：「高骈！汝无故夺有功将士职名、衣粮，激成众怒；幸而得免，不省己自咎，〔省，悉景翻。〕乃更以诈杀无辜近万人，〔近，其靳翻。〕天地鬼神，岂容汝如此！我必诉汝于上帝，使汝他日举家屠灭如我今日，冤抑污辱如我今日，惊忧惴恐如我今日！」言毕，拜天，怫然就戮。〔惴，之睡翻。怫，扶弗翻。观异日高骈之祸，则信如妇人之言矣。天地鬼神，临之在上，质之在旁，岂可多杀无辜以逞私忿！〕久之，突将有自戍役归者，骈复欲尽族之，〔复，扶又翻；下同。〕有元从亲吏王殷谏曰：「相公奉道，宜好生恶杀，〔元从，言从高骈岁久，非隶新也。从，才用翻。好，呼到翻。恶，乌路翻。〕此属在外，初不同谋，若复诛之，则自危者多矣！」骈乃止。
15王仙芝及其党炯君长攻陷濮州、曹州，〔濮，博木翻。〕天平节度使薛崇出兵击之，为仙芝所败。〔败，补迈翻。〕
冤句人黄巢亦聚众数千人应仙芝。〔冤句，汉县，唐属曹州。九域志：在州西四十五里。颜师古曰：句，音朐。黄巢始此。〕巢系与仙芝皆以贩私盐为事，〔少，诗照翻。〕巢善骑射，喜任侠，粗涉书传，〔喜，许纪翻。粗，坐五翻。传，柱恋翻。〕屡举进士不第，遂为盗，与仙芝攻剽州县，〔剽，匹妙翻。〕横行山东，民之困于重敛者争归之，〔敛，力赡翻。〕数月之间，众至数万。
16卢龙节度使张公素，性暴戾，不为军士所附。大将李茂勋，本回鹘阿布思之族，回鹘败，降于张仲武；〔李茂勋之降，盖在会昌间也。〕仲武使戍边，屡有功，赐姓名。纳降军使陈贡言者，幽之宿将，为军士所信服，〔纳降军，在幽州丁零川。〕茂勋潜杀贡言，声云贡言，举兵向蓟；公素出战而败，奔京师。茂众入城，众乃知非贡言也，不得已，推而立之，朝廷因以〔【章：十二行本「以」下有「茂勋」二字；乙十一行本同。】〕为留后。
17秋，七月，蝗自东而西，蔽日，所过赤地。〔言蝗之多，所过食草木叶及五谷皆尽。〕京兆尹杨知至奏「蝗入京畿，不食稼，皆抱荆棘而死。」宰相皆贺。〔杨国忠以霖雨不害稼，韩晃以霖雨不败盐，今杨知至以蝗不食稼抱荆棘而死，唐之臣以蒙蔽人主而成习，其来久矣。〕
18八月，李茂勋为卢龙节度使。〔「八月」之下，当有「以」字。〕
19九月，右补阙董禹谏上游畋、乘驴击球；上赐金帛以褒之。邠宁节度使李侃奏为假父华清宫使道雅求赠官，〔李侃为宦者假子。为，于伪翻。〕禹上疏论之，语颇侵宦官。枢密使杨复恭等列诉于上，冬，十月，禹坐贬郴州司马。〔谷永专攻上身，不失为九卿。王章斥言王凤，则死于牢狱。呜呼，有以也哉！〕复恭，钦义之养孙也。〔杨钦义见二百四十六卷文宗开成五年。〕
20昭义军乱，大将刘广逐节度使高湜，〔湜，承职翻。〕自为留后。以左金吾大将军曹翔为昭义节度使。
21回鹘还至罗川，〔唐宁州真宁县，隋罗川县也，其地即汉上郡阳周县地。宣宗大中二年，回鹘西奔，至是方还。〕十一月，遣使者同罗榆禄入贡；赐拯接绢万匹。
22群盗侵淫，〔侵，当作浸。〕剽掠十余州，至于淮南，多者千余人，少者数百人；诏淮南、忠武、宣武、义成、天平五军节度使、监军亟加讨捕及招怀。十二月，王仙芝寇沂州，平卢节度使宋威土请以步骑五千别为一使，兼帅本道兵所在讨贼。〔帅，读曰率。〕仍〔【章：十二行本「仍」作「乃」；乙十一行本同；张校同，云无注本作「仍」。】〕以威为诸道行营招讨草贼使，仍给禁兵三千、甲骑五百。〔骑，奇寄翻。〕因诏河南方镇所遗讨贼都头并取威处分。〔处，昌吕翻。分，扶问翻。〕
三年〔（丙申、八七六）〕
1春，正月，天平军奏遣将士张晏等救沂州，还，至义桥，闻北境复有盗起，〔复，扶又翻。〕留使扞御；晏等不从，喧噪趣郓州。〔趣，七喻翻。〕都将张思泰、李承佑走马出城，裂袖与盟，以俸钱备酒殽慰谕，然后定。诏本军宣慰一切，无得穷诘。〔诘，区吉翻。唐自中世以来，姑息藩镇，至其末也，姑息乱军，遂陵夷以至于亡。〕
2敕〔【章：十二行本「敕」上有「二月」二字；乙十一行本同；孔本同；张校同。】〕福建、江西、湖南诸道观察、刺史，皆训练士卒；又令天下乡村各置弓刀鼓板以备群盗。
3赐兖海节度使号泰宁军。
4三月，卢龙节度使李茂勋谁以其子幽州左司马可举知留后，自求致仕。诏茂勋以左仆射致仕，以可举为卢龙留后。
5门下侍郎、同平章事崔彦昭罢为太子太傅；以左仆射王铎兼门下侍郎、同平章事。
6南诏遣使者诣高骈求和而盗边不息，骈斩其使者。蛮之陷交趾也，〔事见二百五十卷懿宗咸通六年。〕虏安南经略判官杜骧妻李瑶。瑶，宗室之疏属也。蛮遣瑶还，递木夹以遗骈，〔递牒，以木夹之，故云木夹。范成大桂海虞衡志曰：绍兴元年，安南与广西帅司及邕通信间，用两漆板夹系文书，刻字其上，谓之木夹。按宋白续通典，诸道州府巡院传递敕书，皆有木夹。是中国亦用木夹也。遗，唯季翻。〕称「督爽牒西川节度使」，辞极骄慢。骈送瑶京师。甲辰，复牒南诏，数其负累圣恩德、暴犯边境、残贼欺诈之罪，安南、大渡覆败之状，折辱之。〔数，所具翻。懿宗咸通七年，高骈破蛮于安南。上干符二年，骈破蛮于大渡河。折，之舌翻。〕
7原州刺史史怀操贪暴；夏，四月，军乱，逐之。
8赐宣武、感化节度、泗州防御使密诏，选精兵数百人于巡内游弈，防卫纲船，五日一具上供钱米平安状闻奏。〔汴、徐、泗三镇，汴水所经，东南纲运输上都者，皆由此道。群盗从横，恐为所掠，故密诏选兵游弈防卫。〕
9五月，昭王汭薨。〔汭，宣宗子。〕
10以卢龙留后李可举为节度使。
11六月，抚王纮薨。〔纮，顺宗子。〕
12雄州地震裂，水涌，坏州城及公私庐舍俱尽。〔雄州，在灵州西南百八十里。坏，音怪。〕
13秋，七月，以前岩州刺史高杰为左骁卫将军，充沿海水军都知兵马使，〔新志。调露二年，折横、贵二州，置岩州，因岩冈之北以为名。〕以讨王郢。
14鄂王润薨。〔润，宣宗子。〕
15加魏博节度使韩简同平章事。
16宋威击王仙芝于沂州城下，大破之，〔考异曰：实录，去年十二月，「宋威自青州与副使曹全晸进军击车仙芝，仙芝败走。」按仙芝若以去年十二月败走，中间半年，岂能静处，盖实因威除招讨使连言之。其实仙芝败在此月，不在十二月也。〕仙芝亡去。威奏仙芝已死，纵遣诸道兵，身还青州；百官皆入贺。居三日，州县奏仙芝尚在，攻剽如故。〔剽，匹妙翻。〕时兵始休，诏复发之，〔复，扶又翻。〕士皆忿怨思乱。八月，仙芝陷杨翟、郏城，〔郏，讫洽翻。〕诏忠武节度使崔安潜发兵击之。安潜，慎由之弟也。〔崔慎由，相宣宗。〕又昭〔【章：十二行本「昭」上有「命」字；乙十一行本同；孔本同；张校同。】〕义节度使曹翔将步骑五千及义成兵卫东都宫，以左散骑常侍曾元裕为招讨副使，守东都，又诏山南东道节度使李福选步骑二千守汝、邓要路。仙芝进逼汝州，诏邠宁节度使李侃、凤翔节度使令狐绹选步兵一千、骑兵五百守陕州、潼关。〔陕，失冉翻。〕
17加成德节度使王景崇兼中书令。
18九月，乙亥朔，日有食之。
19丙子，王仙芝陷汝州，执刺史王镣。镣，铎之从父兄弟也。〔镣，力雕翻，又力吊翻。从，才用翻。〕东都大震，〔九域志：汝州北至东都一百六十里。〕士民挈家逃出城。乙酉，敕赦王仙芝、尚君长罪，除官，以招谕之。仙芝陷阳武，攻郑州，昭义监军判官雷殷符屯中牟，〔中牟，汉古县，隋曰郏城，大业元年，改曰圃田，唐武德三年，改曰中牟，属郑州。九域志：在汴州西七十里。〕击仙芝，破走之。冬，十月，仙芝南攻唐、邓。
20西川节度使高骈筑成都罗城，使僧景仙规度，〔度，徒洛翻。〕周二十五里，悉召县令庀徒赋役，〔成都府领成都、华阳、新都、犀浦、新繁、双流、广都、郫、温江、灵池十县。庀，匹婢翻，具也。赋，布也；分布使之就役也。〕吏受百钱以上皆死。蜀土疏恶，以甓甃之，环城十里内取土，皆爕丘垤平之，〔甓，蒲力翻，笂也。甃，败救翻。环，音宦。爕，初限翻，前也。垤，徒结翻。〕无得为坎埳以害耕种；〔埳，徒感翻。坎，旁入也。〕役者不过十日而代，众乐其均，〔乐，音洛。〕不费扑挞而功办。〔扑，普卜翻。〕自八月癸丑筑之，至十一月戊子毕功。
役之始作也，骈恐南诏扬声入寇，虽不敢决来，役者必惊扰，乃奏遣景仙托游行入南诏，说谕骠信使归附中国，仍许妻以公主，〔新书日「浮屠景仙」，如此，则文意明。说，输芮翻。妻，七细翻。〕因与议二国礼仪，久之不决。骈又声言欲巡边，朝夕通烽火，至大渡河，而实不行，蛮中惴恐。〔惴，之睡翻。〕由是讫于城成，边候无风尘之警。先是，西川将吏入南诏，〔先，悉荐翻。将，即亮翻。〕骠信皆坐受其拜，骈以其俗尚浮屠，故遣景仙往，骠信果帅其大臣迎拜，〔帅，读曰率。〕信用其言。
21王仙芝攻郢、复二州，陷之。
22王郢因温州刺史鲁寔请降，寔屡为之论奏，〔为，于伪翻。〕敕郢诣阙。郢拥兵迁延，半年不至，固求望海镇使；朝廷不许，以郢为右率府率，〔唐有十率府率，右率府率其一也。〕仍令左神策军补以重职，其先所掠之财，并令给与。
23十二月，王仙芝攻申、光、庐、寿、舒、通等州。〔按唐书地理志，通州属山南东道，宋之达州是也。周世宗以南唐静海军置通州，今淮东之通州是也，其地在唐则为扬州海陵县之东境。唐时淮南道未有通州，此必误。参考下文，「通」当作「蕲」。〕淮南节度使刘邺奏求益兵，敕感化节度使薛能选精兵数千助之。
  </div>
  <div class="pagination">
   <a href="资治通鉴注_page280.html">
    上一页
   </a>
   <span>
    ...
   </span>
   <a href="资治通鉴注_page276.html">
    276
   </a>
   <a href="资治通鉴注_page277.html">
    277
   </a>
   <a href="资治通鉴注_page278.html">
    278
   </a>
   <a href="资治通鉴注_page279.html">
    279
   </a>
   <a href="资治通鉴注_page280.html">
    280
   </a>
   <span class="current-page">
    281
   </span>
   <a href="资治通鉴注_page282.html">
    282
   </a>
   <a href="资治通鉴注_page283.html">
    283
   </a>
   <a href="资治通鉴注_page284.html">
    284
   </a>
   <a href="资治通鉴注_page285.html">
    285
   </a>
   <a href="资治通鉴注_page286.html">
    286
   </a>
   <span>
    ...
   </span>
   <a href="资治通鉴注_page282.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
