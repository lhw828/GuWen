<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 36 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 36 页/共 334 页
  </h1>
  <div class="content">
   护军宛人朱佑言〔【章：十二行本「言」上有「从容」二字；乙十一行本同；孔本同。】〕于秀曰：「长安政乱，公有日角之相，此天命也！」〔考异曰：范书、袁纪「朱祜」皆作「佑」。按东观记，「佑」皆作「福」，避安帝讳。许慎说文祜字无解，云上讳。然则佑名当作「示」旁「古」，古今之古，不当作左右之右也。」〔【章：十二行本正作「祜」；乙十一行本同；孔本同；张校同；云廿九叶前三行同。】〕相，息亮翻。〕秀曰：「召刺奸收护军！」〔祜事伯升为大司徒护军；光武为大司马，复以为护军。百官表；护军都尉，秦官；平帝元始元年，更名护军。〕祜乃不敢复言。〔复，扶又翻；下同。〕
更始遣使立秀为萧王，〔贤曰：萧县，属沛郡；今徐州县也。〕悉令罢兵，与诸将有功者诣行在所；〔蔡邕独断曰：天子以四海为家，故谓所居为行在所。〕遣苗曾为幽州牧，韦顺为上谷太守，蔡充为渔阳太守，并北之部。
萧王居邯郸宫，昼卧温明殿，〔贤曰：赵王如意之殿也；故基在今洺州邯郸县内。水经注：温明殿在丛台西。〕耿弇入，造下请间，〔造，七到翻。〕因说曰：「吏士死伤者多，请归上谷益兵。」萧王曰：「王郎已破，河北略平，复用兵何为﹖」〔复，扶又翻。〕弇曰：「王郎虽破，天下兵革乃始耳。今使者从西方来，欲罢兵，不可听也。铜马、赤眉之属数十辈，辈数十百万人，所向无前，圣公不能办也，〔贤曰：「办，犹成也；音蒲苋翻。余据史记，项梁曰：「使公主某事不能办，」即此意。今人谓了事为办事。〕败必不久。」萧王起坐曰：「卿失言，我斩卿！」弇曰：「大王哀厚弇如父子，故敢披赤心。」萧王曰：「我戏卿耳，何以言之﹖」弇曰：「百姓患苦王莽，复思刘氏，闻汉兵起，莫不欢喜，如去虎口得归慈母。今更始为天子，而诸将擅命于山东，贵戚纵横于都内，〔横，户孟翻。都内，谓长安。〕虏掠自恣，元元叩心，更思莽朝，〔朝，直遥翻。〕是以知其必败也。公功名已着，以义征伐，天下可传檄而定也，天下至重，公可自取，毋令他姓得之！」萧王乃辞以河北未平，不就征，始贰于更始。〔贤曰：贰，离异也。〕
是时，诸贼铜马、大彤、高湖、重连、铁胫、大枪、尤来、上江、青犊、五校、五幡、五楼、富平、获索等各领部曲，众合数百万人，〔贤曰：诸贼或以山川土地为名，或以军容强盛为号。铜马贼帅东山荒秃、上淮况等，大彤渠帅樊重，尤来渠帅樊崇，五校贼帅高扈，檀乡贼帅董次仲，五楼贼帅张文，富平贼帅徐少，获索贼帅古师郎等，并见东观记。胫，形定翻。富平，县名，属平原郡；今棣州厌次县。〕所在寇掠。萧王欲击之，乃拜吴汉、耿弇俱为大将军，持节北发幽州十郡突骑；〔幽州十郡，涿郡、广阳、代郡、上谷、渔阳、辽西、辽东、玄菟、乐浪郡是也。〕苗曾闻之，阴敕诸郡不得应调。〔贤曰：调，发也。调，徒吊翻。〕吴汉将二十骑先驰至无终，〔贤曰：无终，本山戎国也，无终，山名，因以为国号；汉为县名，属右北平，故城在今幽州渔阳县。是时苗曾盖治无终。〕曾出迎于路，汉即收曾，斩之。耿弇到上谷，亦收韦顺、蔡充，斩之。北州震骇，于是悉发其兵。
秋，萧王击铜马于鄡，〔贤曰：鄡，县名，属巨鹿郡；故城在冀州鹿城县东。鄡，音苦尧翻。〕吴汉将突骑来会清阳，〔贤曰：清阳，县名，属清河郡；今贝州县；故城在州西北。〕士马甚盛，汉悉上兵簿于莫府，〔贤曰：莫，大也。兵簿，军士之名帐。上，时掌翻。〕请所付与，不敢自私，王益重之。王以偏将军沛国朱浮为大将军、幽州牧，使治蓟城。铜马食尽，夜遁，萧王追击于馆陶，大破之。〔贤曰：馆陶县，属魏郡；今魏州县。〕受降未尽，〔降，户江翻；下同。〕而高湖、重连从东南来，与铜马余众合；萧王复与大战于蒲阳，悉破降之，〔贤曰：前书音义曰：蒲阳山，蒲水所出，在今定州北平县西北。余按此乃班书地理志中山曲逆县下分注，非音义也。复，扶又翻。〕封其渠帅为列侯。〔帅，所类翻。〕诸将未能信贼，降者亦不自安；王知其意，敕令降者各归营勒兵，自乘轻骑按行部陈。降者更相语曰：「萧王推赤心置人腹中，安得不投死乎！」〔贤曰：投死，犹言致死。余谓投，托也，托以死也。行，下孟翻。陈，读曰阵。更，工衡翻。〕由是皆服，悉以降人分配诸将，众遂数十万。赤眉别帅与青犊、上江、大彤、铁胫、五幡十余万众在射犬，〔贤曰：续汉志，野王有射犬聚；故城在今怀州武德县北。〕萧王引兵进击，大破之；南徇河内，河内太守韩歆降。
⑨初，谢躬与萧王共灭王郎，数与萧王违戾，〔数，所角翻。〕常欲袭萧王，畏其兵强而止；虽俱在邯郸，遂分城而处，〔处，昌吕翻。〕然萧王〔【章：十二行本「王」下有「每」字；乙十一行本同；孔本同。】〕有以慰安之。躬勤于吏职，萧王常称之曰：「谢尚书，真吏也！」故不自疑。其妻知之，常戒之曰：「君与刘公积不相能，而信其虚谈，终受制矣！」躬不纳。既而躬率其兵数万还屯于邺。〔邺县，属魏郡。〕及萧王南击青犊，使躬邀击尤来于隆虑山，〔地理志：隆虑县，属河内郡。应劭曰：隆虑山，在县北，避殇帝名，改曰林虑。师古曰：虑，音庐。〕躬兵大败。萧王因躬在外，使吴汉与刺奸大将军岑彭袭据邺城。躬不知，轻骑还邺，汉等收斩之，其众悉降。
⑩更始遣枉〔【章：十二行本「枉」作「柱」；乙十一行本同；孔本同。】〕功侯李〔【章：十二行本「李」作「张」；乙十一行本同；张校同。】〕宝、益州刺史李忠将兵万余人徇蜀、汉；公孙述遣其弟恢击宝、忠于绵竹，〔贤曰：绵竹，县名，属广汉郡，今益州县也；故城今在县东。〕大破走之。述遂自立为蜀王，都成都，〔述先居临邛，今徙成都。〕民、夷皆附之。
冬，更始遣中郎将归德侯飒、大司马护军陈遵使匈奴，授单于汉旧制玺绶，〔王莽篡汉，易单于玺绶，事见三十七卷始建国二年。今复授之。飒，音立。玺，斯氏翻。绶，音受。〕因送云、当余亲属、贵人、从者还匈奴。〔天凤五年，莽胁云、当至长安。莽败，云、当亦死，所余亲属、贵人、从者，今送还匈奴。从，才用翻。〕单于舆骄，谓遵、飒曰：「匈奴本与汉为兄弟；匈奴中乱，〔师古曰：言中间之时也，读如本字，又音竹仲翻。〕孝宣皇帝辅立呼韩邪单于，故称臣以尊汉。今汉亦大乱，为王莽所篡，匈奴亦出兵击莽，空其边境，令天下骚动思汉；莽卒以败而汉复兴，亦我力也，当复尊我！」遵与相牚拒，〔卒，子恤翻。复，扶又翻。师古曰：牚，谓支拄也，音人庚翻，又丑庚翻。〕单于终持此言。
赤眉樊崇等将兵入颍川，分其众为二部，崇与逢安为一部，〔东观记曰：逢，音庞。〕徐宣、谢禄、杨音为一部。赤眉虽数战胜，〔数，所角翻。〕而疲弊厌兵，皆日夜愁泣，思欲东归；崇等计议，虑众东向必散，不如西攻长安。于是崇、安自武关、宣等从陆浑关〔贤曰：武关，在今商州上洛县东。文颖曰：弘农析县西百七十里有武关。前书曰：陆浑县有关，在今洛州伊阙县西南。地理志，陆浑县属弘农郡。师古曰：浑，音胡昆翻。〕两道俱入。更始使王匡、成丹与抗威将军刘均等分据河东、弘农以拒之。
萧王将北徇燕、赵，度赤眉必破长安，〔度，徒洛翻。〕又欲乘衅并关中而未知所寄，乃拜邓禹为前将军，中分麾下精兵二万人，遣西入关，令自选偏裨以下可与俱者。时朱鲔、李轶、田立、陈侨将兵号三十万，〔侨，音乔。〕与河南太守武勃共守洛阳；鲍永、田邑在并州。萧王以河内险要富实，〔河内，北有太行之险，南据河津之要。〕欲择诸将守河内者而难其人，〔贤曰：非其人不可，故难之。〕问于邓禹。邓禹曰：「寇恂文武备足，有牧人御众之才，非此子莫可使也！」乃拜恂河内太守，行大将军事。〔考异曰：袁纪：「邓禹初见王于邺，即言欲据河内」；至是又云：「更始武阴王李轶据洛阳，尚书谢躬据邺，各十余万众；王患焉，将取河内以迫之，谓邓禹曰：『卿言吾之有河内，犹高祖之有关中。关中非萧何，谁能使一方晏然，高祖无西顾之忧！吴汉之能，卿举之矣；复为吾举萧何。』禹曰：『寇恂才兼文武，有御众才，非恂莫可安河内也！』」按世祖既贰更始，先得河内、魏郡，因欲守之，以比关中，非本心造谋即欲指取河内也。今依范书为定。〕萧王谓恂曰：「昔高祖留萧何关中，吾今委公以河内；当给足军粮，率厉士马，防遏他兵，勿令北渡而已！」拜冯异为孟津将军，〔贤曰：孟，地名，古今以为津；在河内郡河阳县南门。〕统魏郡、河内兵于河上，以拒洛阳。萧王亲送邓禹至野王，禹既西，萧王乃复引兵而北。寇恂调骓粮，〔复，扶又翻。调，徒吊翻。骓，音侯，干食也。〕治器械以供军；〔治，直之翻。〕军虽远征，未尝乏绝。
隗崔、隗义谋叛归天水；隗嚣恐并及祸，乃告之。更始诛崔、义，以嚣为御史大夫。〔武帝元鼎三年，置天水郡。秦州记云：郡前湖水，冬夏无增减，因以名焉。〕
梁王永据国起兵，招诸郡豪桀；沛人周建等并署为将帅，攻下济阴、山阳、沛、楚、淮阳、汝南，凡得二十八城。〔将，即亮翻。帅，所类翻。济，子礼翻。〕又遣使拜西防贼帅山阳佼强为横行将军，〔贤曰：西防，县名；故城在今宋州单父县北。佼，音绞，姓也。周大夫原伯佼之后。姓谱曰：春秋绞国，即佼也，后改从「人」；汉有佼强。杜佑曰：佼，音鹈。余考两汉志无西防县。〕东海贼帅董宪为翼汉大将军，琅邪贼帅张步为辅汉大将军，督青、徐二州，与之连兵，遂专据东方。
邔人秦丰起兵于黎丘，攻得邔、宜城等十余县，有众万人，自号楚黎王。〔按王莽之末，秦丰巳起兵矣。通鉴书于上卷地皇二年。邔、宜城二县，属南郡。孟康曰：邔，音忌。师古曰：邔，音其。刘昭曰：邔有黎丘城。贤曰：习凿齿襄阳记曰：秦丰，黎丘乡人。黎丘，楚地，故称楚黎王。黎丘故城，在今襄州率道县北。杜佑曰：襄州宜城县，旧率道也。水经注：黎丘在中庐县西北，沔水径其西。〕
汝南田戎攻陷夷陵，〔贤曰：夷陵，县名，属南郡；有夷山，故曰夷陵；今峡州县；故城在今县西北。水经注：吴改夷陵为西陵。〕自称扫地大将军；转寇郡县，众数万人。
汉纪三十二〔起旃蒙作噩（乙酉），尽柔兆阉茂（丙戌），凡二年。〕
《世祖光武皇帝上之上》〔讳秀，字文叔。贤曰：礼，祖有功而宗有德。光武中叶兴，故
庙称世祖。谥法，能绍前业曰光；克定祸乱曰武。伏侯古今注曰：「秀」之字曰「
茂」。伯、仲、叔、季，兄弟之次。长兄伯升，次仲，故字文叔焉。〕
①春，正月，方望与安陵人弓林〔姓谱：弓，鲁大夫叔弓之后；又孔子弟子有仲弓，又有馯臂子弓。〕共立前定安公婴为天子，聚党数千人，居临泾。〔临泾县，属安定郡。贤曰：今泾州县。〕更始遣丞相松等击破，皆斩之。〕
②邓禹至箕关，〔贤曰：箕关，在今王屋县东。余据唐王屋县属怀州。水经注：箕关故城在垣县。〕击破河东都尉，进围安邑。〔县名，属河东郡。〕
③赤眉二部俱会弘农。更始遣讨难将军苏茂拒之；〔难，乃旦翻。〕茂军大败。赤眉众遂大集，乃分万人为一营，凡三十营。三月，更始遣丞相松与赤眉战于蓩乡，〔贤曰：蓩，音莫老翻；字林曰：毒草也；因以为地名。续汉志，弘农有蓩乡。东观记曰：崇等入至弘农枯枞山下，与茂战。崇北至蓩乡，转至湖。湖即湖城县也。以此而言，其地盖在今虢州湖城县之间。〕松等大败，死者三万余人；赤眉遂转北至湖。
④蜀郡功曹李熊说公孙述宜称天子。〔说，输芮翻。〕夏，四月，述即帝位，号成家，〔贤曰：以起成都，故号成家。〕改元龙兴；〔时有龙出其府，因以纪元。〕李〔【章：十二行本「李」上有「以」字；乙十一行本同；孔本同；张校同。】〕熊为大司徒，述弟光为大司马，恢为大司空。越雟任贵据郡降述。〔王莽天凤三年，任贵据越巂。巂，音髓。任，音壬。〕
⑤萧王北击尤来、大枪、五幡于元氏，〔地理志，元氏县属常山郡。阚骃曰：赵公子元之封邑，故曰元氏。〕追至北平，连破之；〔贤曰：北平县，属中山国，今易州永乐县也。〕又战于顺水北，〔贤曰：水经注云：徐水经北平县故城北，光武追铜马、五幡，破之于顺水，即徐水之别名也。今在易州。括地志：徐水过北平县界而东流，又东径清苑城。〕乘胜轻进，反为所败。〔败，补迈翻。〕王自投高岸，突〔【章：十二行本「突」上有「遇」字；乙十一行本同；孔本同；张校同；退斋校同。】〕骑王丰下马授王，〔骑，奇寄翻；下同。〕王仅而得免；散兵归保范阳。〔贤曰：县名，在范水之阳，属涿郡。范阳故城在今易州易县东南。〕军中不见王，或云已杀，〔【章：十二行本「杀」作「殁」；乙十一行本同；孔本同。】〕诸将不知所为，吴汉曰：「卿曹努力！王兄子在南阳，何忧无主！」〔兄子，谓伯升子章及兴也。〕众恐惧，数日乃定。贼虽战胜，而惮王威名，夜，遂引去。大军复进〔【章：十二行本「进」作「追」；乙十一行本同；张校同。】〕至安次，连战，破之。〔复，扶又翻。贤曰：安次，县名，属渤海郡，今幽州县也；故城在县东。按我朝霸州文安县，本汉安次县地。〕贼退入渔阳，所过虏掠。强弩将军陈俊言于王曰：「贼无辎重，〔重，直用翻。〕宜令轻骑出贼前，使百姓各自坚壁以绝其食，可不战而殄也。」王然之，遣俊将轻骑驰出贼前，视人保壁坚完者，敕令固守；放散在野者，因掠取之。贼至，无所得，遂散败。王谓俊曰：「困此虏者，将军策也。」
⑥冯异遗李轶书，为陈祸福，〔遗，于季翻。为，于伪翻。〕劝令归附萧王；轶知长安已危，而以伯升之死，心不自安，〔事见上卷更始元年。〕乃报书曰：「轶本与萧王首谋造汉，〔事见三十八卷王莽地皇三年。〕今轶守洛阳，将军镇孟津，俱据机轴，〔贤曰：机，弩牙也。轴，车轴也。皆在物之要，故取喻焉。〕千载一会，思成断金。〔易曰：二人同心，其义断金。陆德明曰：断，丁乱翻；王肃丁管翻。〕唯深达萧王，愿进愚策以佐国安民。」轶自通书之后，不复与异争锋，〔复，扶又翻。〕故异得北攻天井关，〔刘昭志曰：上党高都县有天井关。贤曰：在今泽州晋城县南，今太行山上，关南有天井泉三所。〕拔上党两城，又南下河南成皋以东十三县，降者十余万。武勃将万余人攻诸畔者，异与战于士乡下，〔刘昭志：河南雒阳县有士乡聚。续汉志曰：士乡，亭名，属河南郡。〕大破，斩勃；轶闭门不救。异见其信效，具以白王。王报异曰：「季文多诈，〔李轶字季文。〕人不能得其要领。〔要，一遥翻。〕今〔【张：「今」作「令」。】〕移其书告守、尉当警备者。」众皆怪王宣露轶书；朱鲔闻之，〔鲔，于轨翻。〕使人刺杀轶，〔刺，七亦翻。〕由是城中乖离，多有降者。〔降，户江翻。〕
朱鲔闻王北征而河内孤，乃遣其将苏茂、贾强将兵三万余人渡巩河，攻温；〔巩县属河南郡，周巩伯之国也。河水过巩县北，谓之巩河，即五社津也。温县，属河内郡，周大夫苏子邑。贤曰：巩、温，并今洛州县也。〕鲔自将数万人攻平阴以缀异。〔贤曰：平阴，县名，属河南郡。杜佑曰：汉平阴县城在今洛阳县北五十里。水经注：平阴，即晋之阴地，故阴戎所居；魏文帝改曰河阴。缀，谓连缀也。将，即亮翻。〕檄书至河内，寇恂即勒军驰出，并移告属县，发兵会温下。军吏皆谏曰：「今洛阳兵渡河，前后不绝；宜待众军毕集，乃可出也。」恂曰：「温，郡之藩蔽，失温则郡不可守。」遂驰赴之。旦日，合战，而冯异遣救及诸?之L适至，恂令士卒乘城鼓噪，大呼言曰：「刘公兵到！」苏茂军闻之，陈动；〔呼，火故翻。陈，读曰阵。〕恂因奔击，大破之。冯异亦渡河击朱鲔，鲔走；异与恂追至洛阳，环城一阋而归。〔环，音宦。阋，作答翻，周回也。〕自是洛阳震恐，城门昼闭。
异、恂移檄上状，诸将入贺，因上尊号。〔上，时掌翻；下同。〕将军南阳马武先进曰：「大王虽执谦退，柰宗庙社稷何！宜先即尊位，乃议征伐。今此谁贼而驰骛击之乎﹖」〔贤曰：谁，谓未有主也。前书音义曰：直驰曰驰，乱驰曰骛。余谓「谁贼」者，盖谓位号未正，指谁为贼也。〕王惊曰：「何将军出此言﹖可斩也！」乃引军还蓟。复遣吴汉率耿弇、景丹等十三将军追尤来等，〔复，扶又翻；下除贾复外皆同。〕斩首万三千余级，遂穷追至浚靡而还。〔贤曰：浚靡，县名，属右北平郡；故城在今渔阳县北。靡，音麻。〕贼散入辽西、辽东，为乌桓、貊人所钞击略尽。〔貊，莫白翻。钞，楚交翻。〕
都护将军贾复〔汉宣帝置西域都护，尽护南、北道诸国。甘延寿之击郅支也，自谓为都护将军；汉朝未以为将军号也，至光武，乃以命贾复。〕与五校战于真定，复伤创甚；〔校，户教翻。创，初良翻。〕王大惊曰：「我所以不令贾复别将者，〔将，即亮翻。〕为其轻敌也。〔为，于伪翻。〕果然，失吾名将！闻其妇有孕，生女邪，我子娶之；生男邪，我女嫁之；不令其忧妻子也。」复病寻愈，追及王于蓟，相见甚驩。〔蓟，音计。〕
还至中山，诸将复上尊号；王又不听。行到南平棘，〔贤曰：县名，属常山郡，今赵州县；故城在县南。〕诸将复固请之；王不许。诸将且出，耿纯进曰：「天下士大夫，捐亲戚，弃土壤，从大王于矢石之间者，其计固望攀龙鳞，附凤翼，以成其所志耳。今大王留时逆众，不正号位，纯恐士大夫望绝计穷，则有去归之思，无为久自苦也。大众一散，难可复合。」纯言甚诚切，王深感曰：「吾将思之」
行至鄗，〔续汉志：鄗县，属常山国，帝于此即位，改曰高邑。鄗，呼各翻。〕召冯异，〔【章：十二行本「异」下有「诣鄗」二字；乙十一行本同；孔本同；张校同。】〕问四方动静。异曰：「更始必败，宗庙之忧在于大王，宜从众议！」会儒生强华自关中奉赤伏符来诣王曰：「刘秀发兵捕不道，四夷云集龙野，四七之际火为主。」〔贤曰：强，音其两翻；姓谱：其良翻。风俗通作「疆华」，系之曰：晋有大夫疆尠。四七，二十八也。自高祖至光武初起，合二百二十八年，即四七之际也。汉火德，故火为主也。〕群臣因复奏请。六月，己未，王即皇帝位于鄗南；〔时设坛于鄗南千秋亭五城陌。贤曰：其地在今赵州柏乡县。考异曰：光武本纪，冯异破苏茂，诸将上尊号，光武还至蓟，皆在四月前。而冯异传，异与李轶书云：「长安坏乱，赤眉临郊，王侯构难，大臣乖离，纲纪已绝。」又劝光武称尊号，亦曰：「三王反叛，更始败亡。」按是年六月己未，光武即位，是月甲子，邓禹破王匡等于安邑，王匡、张卬等还奔长安，乃谋以立秋貙膢时，共劫更始，然则三王反叛，应在光武即位之后，夏秋之交，冯异安得于四月之前已言之也！或者史家润色其言，致此差互耳！〕改元，大赦。
⑦邓禹围安邑，数月未下，更始大将军樊参将数万人渡大阳，〔贤曰：大阳县，属河东郡。前书音义曰：大河之阳。春秋秦伯伐晋，自茅津济。杜预曰：河东大阳县也。〕欲攻禹；禹逆击于解南，斩之。〔贤曰：解县，属河东郡；故城在今蒲州桑泉县东南也。师古曰：解，音蟹。〕王匡、成丹、刘均合军十余万，复共击禹，禹军不利。明日，癸亥，匡等以六甲穷日，不出，禹因得更治兵。〔治，直之翻。〕甲子，匡悉军出攻禹；禹令军中毋得妄动，既至营下，因传发诸将，〔孟康曰：传令军中使发也。〕鼓而并进，大破之。匡等皆走，禹追斩均及河东太守杨宝，遂定河东，匡等奔还长安。〔考异曰：刘玄传：「王匡、张卬守河东，为邓禹所破，奔还长安。」邓禹传无张卬名。今从之。〕
张卬与诸将议曰：「赤冒旦暮且至，见灭不久，不如掠长安，东归南阳；事若不集，复入湖池中为盗耳！」乃共入，说更始；〔说，输芮翻。〕更始怒不应，莫敢复言。〔复，扶又翻。〕更始使王匡、陈牧、成丹、赵萌屯新丰，李松军掫，以拒赤眉。〔贤曰：掫，音子侯翻。及续汉志丰新有鸿门亭，掫城即此也。〕张卬、廖湛、胡殷、申屠建与隗嚣合谋，欲以立秋日貙膢时〔贤曰：前书音义曰：貙，兽，以立秋日祭兽，王者亦此日出猎，用祭宗庙。冀州北郡以八月朝作饮食为膢，其俗语曰膢、腊、社、伏。风俗通：尝新始杀食曰貙膢。汉仪：立秋日，郊礼毕，始扬威武，乃祠先虞，告以烹鲜。天子御戎辂，白马未鬣，躬执弩射牲，牲以鹿、麛，斩牲于郊东门，载获，车驰驷，以荐陵庙，名貙刘。刘，杀也。貙，于时杀物，故以应之，又谓之貙膢。廖，力吊翻。貙，去于翻。膢，音娄。〕共劫更始，俱成前计。〔考异曰：袁纪云：「申屠建等劝更始让帝位，更始不应；应等谋劫之。」今从范书。〕更始知之，托病不出，召张卬等入，将悉诛之；唯隗嚣称疾不入，会客王遵、周宗等勒兵自守。更始狐疑不决，卬、湛、殷疑有变，遂突出；独申屠建在，更始斩建，使执金吾邓晔将兵围隗嚣第。卬、湛、殷勒兵烧门，入战宫中，更始大败；嚣亦溃围，走归天水。明旦，更始东奔赵萌于新丰。更始复疑王匡、陈牧、成丹与张卬等同谋，乃并召入；牧、丹先至，即斩之。王匡惧，将兵入长安，与张卬等合。
⑧赤眉进至华阴，〔华，户化翻。〕军中有齐巫，〔齐巫，齐国之巫。〕常鼓舞祠城阳景王，〔城阳景王章有诛诸吕之功，故齐人祠之以求福助。〕巫狂言：「景王大怒曰：『当为县官，何故为贼！』」〔贤曰：县官，谓天子也。〕有笑巫者辄病，军中惊动。方望弟阳说樊崇等曰：「今将军拥百万之众，西向帝城，而无称号，〔说，输芮翻。称，尺证翻。〕名为群贼，不可以久；不如立宗室，挟义诛伐，以此号令，谁敢不从！」崇等以为然，而巫言益甚。前至郑，〔郑县，属京兆。贤曰：今华州县。〕乃相与议曰：「今迫近长安，而鬼神若此，当求刘氏共尊立之。」
先是，赤眉过式，〔地理志，式县，属泰山郡。近，其靳翻。先，悉荐翻。〕掠故式侯萌之子恭、茂、盆子三人自随。〔萌之父曰宪，城阳景王五世孙，荒王顺之子，元帝时封式侯。〕恭少习尚书，〔少，诗照翻。〕随樊崇等降更始于洛阳，〔樊崇等降，见上卷更始元年。降，户江翻。〕复封式侯，为侍中，在长安。茂与盆子留军中，属右校卒史刘侠卿，主牧牛。〔汉注：卒史，秩百石，九乡寺及诸郡及军行部校皆有之。校，户教翻。侠，户颊翻。〕及崇等欲立帝，求军中景王后，得七十余人，唯茂、盆子及前西安侯孝最为近属。崇等曰：「闻古者天子将兵称上将军，」乃书札为符曰「上将军」，又以两空札置笥中，〔贤曰：札，简也。笥，箧也。〕于郑北设坛场，祠城阳景王，诸三老、从事皆大会；〔赤眉诸帅最尊者号三老，次从事。〕列盆子等三人居中立，以年次探札，盆子最幼，后探，得符；〔探，吐南翻。〕诸将皆称臣，拜。盆子时年十五，被发徒跣，敝衣赭汗，见众拜，恐畏欲啼。〔被，皮义翻。〕茂谓曰：「善臧符！」〔臧，读曰藏。〕盆子即啮折，弃之。〔折，而设翻。〕以徐宣为丞相，樊崇为御史大夫，逢安为左大司马，〔逢，皮江翻。〕谢禄为右大司马，其余皆列卿、将军。盆子虽立，犹朝夕拜刘侠卿，时欲出从牧儿戏；侠卿怒止之，崇等亦不复候视也。〔复，扶又翻。〕
⑨秋，七月，辛未，帝使使持节拜邓禹为大司徒，封酇侯、食邑万户；〔贤曰：酇县，属南阳郡，故城在今襄州谷城县东北。余谓盖以禹功比萧何，故封之酇。酇，音赞。〕禹时年二十四。又议选大司空，帝以赤伏符曰「王梁主卫作玄武」，丁丑，以野王令王梁为大司空。〔帝以野王卫之所徙，玄武水神之名，司空水土之官也，于是用梁。贤曰：玄武，北方之神，龟蛇合体。野王县，属河内郡。宋白曰：怀州河内县，古野王也。〕又欲以谶文用平狄将军孙咸行大司马，众咸不悦。〔谶，楚谮翻。〕壬午，以吴汉为大司马。
初，更始以琅邪伏湛为平原太守；〔姓谱：伏本自伏羲之后，汉初有济南伏生。守，式又翻。〕时天下兵起，湛独晏然，抚循百姓。门下督谋为湛起兵、湛收斩之；〔诸郡各有门下督，主兵卫。为，于伪翻。〕于是吏民信向，平原一境赖湛以全。帝征湛为尚书，使典定旧制。又以邓禹西征，拜湛为司直，行大司徒事；〔东都之司徒，西都之丞相也；司直，即丞相司直。〕车驾每出征伐，常留镇守。
⑩邓禹自汾阴渡河，入夏阳，〔汾阴县，属河东。夏阳县，属冯翊。〕更始左辅都尉公乘歙引其众十万与左冯翊兵共拒禹于衙；〔地理志，左辅都尉治高陵。贤曰：左辅，即左冯翊也。三辅皆有都尉。衙，县名，属左冯翊，故城在今同州白水县东北。左传：秦、晋战于彭衙，即此地。公乘，姓也，以秦爵为氏。乘，绳证翻。歙，许及翻。〕禹复破走之。〔复，扶又翻。〕
宗室刘茂聚众京、密间，〔茂，元氏王歙从父弟也。贤曰：京县，属河南郡，郑之京邑；故城在今郑州荥阳县东南。密县，属河南郡；故城在今密县东南。〕自称厌新将军，〔厌，一叶翻。厌，伏也。新，谓新室也。〕攻下颍川、汝南，众十余万人。帝使骠骑大将军景丹、建威大将军耿弇、强弩将军陈俊攻之；茂来降，〔降，户江翻。〕封为中山王。
己亥，帝幸怀，〔怀故城在武陟县西南十余里。贤曰：县名，属河内郡；故城在怀州武陟县西。余据河内郡治怀，在雒阳北百四十里。〕遣耿弇、陈俊军五社津，〔即巩河也。水经注：河水东过巩县北，于此有五社渡，为五社津。杜佑曰：一名五渡津。〕备荥阳以东；使吴汉率建议〔【章：十二行本「议」作「义」；乙十一行本同；孔本同。】〕大将军朱祜等十一将军围朱鲔于洛阳。八月，进幸河阳。〔地理志，河阳县属河内郡。〕
赤眉至高陵，〔地理志，高陵县属冯翊。〕王匡、张卬等迎降之，遂共连兵进攻东都门。李松出战，赤眉生得松；松弟况为城门校尉，开门纳之。九月，赤眉入长安；更始单骑走，从厨城门出。〔三辅黄图曰：洛城门，王莽改曰建子门；其内有长安厨官，俗名之为厨城门，今长安故城北面之中门是也。骑，奇寄翻。〕式侯恭以赤眉立其弟，自系诏狱；闻更始败走，乃出，见定陶王祉，祉为之除械，〔为，于伪翻。〕相与从更始于渭滨。右辅都尉严本，恐失更始为赤眉所诛，即将更始至高陵，〔将，如字；领也，携也，挟也。〕本将兵宿卫，其实围之。〔右辅都尉治郿。高陵，左辅都尉治所也。右，恐当作左。〕更始将相皆降赤眉，独丞相曹竟不降，手剑格死。〔手，守又翻。〕
辛未，诏封更始为淮阳王；吏民敢有贼害者，罪同大逆；其送诣吏者封列侯。
初，宛人卓茂，〔卓，姓也。史记货殖传有蜀卓氏。宛，于元翻。〕宽仁恭爱，恬荡乐道，〔恬，安恬。荡，坦荡荡也。乐，音洛。〕雅实不为华貌，行己在于清浊之间，自束发至白首，未尝与人有争竞，乡党故旧，虽行能与茂不同，〔行，下孟翻。〕而皆爱慕欣欣焉。哀、平间为密令，〔宋白续通典曰：密县，古郐国、密国之地。左传：诸侯伐郑，围新密。汉为县，属河南郡。今县东南三十里有故密城，即汉理所。〕视民如子，举善而教，口无恶言，吏民亲爱，不忍欺之。民尝有言部亭长受其米肉遗者，〔贤曰：部，谓所部也。遗，于季翻；下同。〕茂曰：「亭长为从汝求乎，为汝有事嘱之而受乎，〔嘱，之欲翻；托也，私请也。〕将平居自以恩意遗之乎﹖」民曰：「往遗之耳。」茂曰：「遗之而受，何故言邪﹖」民曰：「窃闻贤明之君，使民不畏吏，吏不取民。今我畏吏，是以遗之；吏既卒受，〔卒，终也；音子恤翻。〕故来言耳。」茂曰：「汝为敝民矣！凡人所以群居不乱，异于禽兽者，以有仁爱礼义，知相敬事也。汝独不欲修之，宁能高飞远走，不在人间邪！吏顾不当乘威力强请求耳。亭长素善吏，岁时遗之，礼也。」民曰：「苟如此，律何故禁之﹖」茂笑曰：「律设大法，礼顺人情。今我以礼教汝，汝必无怨恶；以律治汝，汝何所措其手足乎！〔治，直之翻；下同。〕一门之内，小者可论，大者可杀也。且归念之！」初，茂到县，有所废置，吏民笑之，邻城闻者皆蚩其不能。〔蚩，笑也。〕河南郡为置守令；茂不为嫌，治事自若。〔茂正为令，郡复置守令使与茂并居。郡为，于伪翻。〕数年，教化大行，道不拾遗；迁京部丞，〔王莽秉政，置大司农部丞十三人，劝课农桑。京部丞，主司隶所部。〕密人老少皆涕泣随送。及王莽居摄，以病免归。上即位，先访求茂，茂时年七十余。甲申，诏曰：「夫名冠天下，〔冠，古玩翻。〕当受天下重赏。今以茂为太傅，〔东都之制，太傅位上公，绝席，在三公之右。〕封褒德侯。」
臣光曰：孔子称「举善而教不能则劝。」〔论语孔子答季康子之言。〕是以舜举皋陶，汤举伊尹，而不仁者远，〔论语子夏答樊迟之言。陶，音遥。〕有德故也。光武即位之初，群雄竞逐，四海鼎沸，彼摧坚陷敌之人，权略诡辩之士，方见重于世，而独能取忠厚之臣，旌循良之吏，拔于草莱之中，寘诸群公之首，宜其光复旧物，享祚久长，盖由知所先务而得其本原故也。
诸将围洛阳数月，朱鲔坚守不下。帝以廷尉岑彭尝为鲔校尉，〔朱鲔为大司马，以彭为校尉；后从邑人韩歆于河内，遂归光武。校，户教翻。〕令往说之。〔说，输芮翻。〕鲔在城上；彭在城下，为陈成败。〔为，于伪翻。〕鲔曰：「大司徒被害时，鲔与其谋，又谏更始无遣萧王北伐，〔事并见上卷更始元年。与，读曰预。〕诚自知罪深，不敢降！」彭还，具言于帝。〔还，从宣翻，又如字。〕帝曰：「举大事者不忌小怨。鲔今若降，官爵可保，况诛罚乎！河水在此，吾不食言！」〔贤曰：指河以为信，言其明白也。索隐曰：左传曰：食言多矣，能无肥乎！是谓食言为妄言。〕彭复往告鲔，鲔从城上下索〔复，扶又翻。下，遐稼翻。索，昔各翻。〕曰：「必信，可乘此上。」〔上，时掌翻；下同。〕彭趣索欲上，〔贤曰：趣，向也，春遇翻。〕鲔见其诚，即许降。辛卯，朱鲔面缚，与岑彭俱诣河阳。帝解其缚，召见之，复令彭夜送鲔归城。明旦，与苏茂等悉其众出降。拜鲔为平狄将军，封扶沟侯；〔地理志，扶沟县，属淮阳郡。陈留风俗传：小扶亭有洧水之沟，因以名县。〕后为少府，传封累世。
帝使侍御史河内杜诗安集洛阳。将军萧广纵兵士暴横，〔横，户孟翻。〕诗敕晓不改，〔敕，戒也。晓，开谕也。〕遂格杀广，还，以状闻。上召见，赐以棨戟，〔汉杂事曰：汉制，假棨戟以代斧钺。崔豹古今注曰：棨戟，前驱之器也，以木为之。后代刻伪，无复典刑，以赤油韬之，亦谓之油戟，亦曰棨戟，王公以下通用之以前驱。〕遂擢任之。
赤眉下书曰：「圣公降者，封为长沙王；过二十日，勿受。」更始遣刘恭请降，赤眉使其将谢禄往受之。更始随禄，肉袒，上玺绶于盆子。〔玺，斯氏翻。绶，音受。〕赤眉?之顝l，置庭中，将杀之；刘恭、谢禄为请，不能得，〔为，于伪翻；下同。〕遂引更始出。刘恭追呼曰：〔呼，火故翻。〕「臣诚力极，请得先死！」拔剑欲自刎；〔刎，武粉翻。〕樊崇等遽共救止之。乃赦更始，封为畏威侯。刘恭复为固请，〔复，扶又翻。〕竟得封长沙王。更始常依谢禄居，刘恭亦拥护之。
刘盆子居长乐宫，〔乐，音洛。〕三辅郡县、营长遣使贡献，〔时三辅豪杰处处屯聚，各有营长。长，知两翻。〕兵士辄剽夺之，又数暴掠吏民，由是皆复固守。〔剽，匹妙翻。数，所角翻。复，扶又翻。〕
百姓不知所归，闻邓禹乘胜独克而师行有纪，〔贤曰：纪，纲纪也。言有条贯而不残暴。〕皆望风相携负以迎军，降者日以千数，众号百万。禹所止，辄停车拄节以劳来之，〔劳，力到翻。来，力代翻。〕父老、童牦，垂发、戴白满其车下，莫不感悦，〔贤曰：垂发，童幼也。戴白，父老也。牦，直利翻。〕于是名震关西。
诸将豪桀皆劝禹径攻长安，禹曰：「不然。今吾众虽多，能战者少，前无可仰之积，〔贤曰：仰，鱼向翻。〕后无转馈之资；赤眉新拔长安，财谷充实，锋锐未可当也。夫盗贼群居无终日之计，财谷虽多，变故万端，宁能坚守者也！上郡、北地，安定三郡，土广人稀，饶谷多畜，〔畜，许救翻；谓六畜也。〕吾且休兵北道，就粮养士，以观其敝，乃可图也。」于是引军北至栒邑，〔贤曰：栒邑县，属右扶风；故城在今豳州三水县东北。宋白曰：三水县东北二十五里邠邑原上有栒邑故城。栒，音荀。考异曰：袁纪：「禹曰：『玺书每至，辄曰无与穷赤眉争锋。』」按世祖赐禹书，责其不攻长安，不容有此语。二年，十一月，诏征禹还，乃曰「毋与穷寇争锋」。袁纪误也。〕所到，诸营保郡邑皆开门归附。
三辅苦赤眉暴虐，皆怜更始，欲盗出之；张卬等深以为虑，〔卬等攻更始，恐其得位而祸及己，故深以为虑。〕使谢禄缢杀之。刘恭夜往，收藏其尸；帝诏邓禹葬之于霸陵。中郎将宛人赵熹【章：十二行本「熹」作「獈」；乙十一行本同；孔本同。下均同。】将出武关，〔宛，于元翻。熹，许记翻，又许里翻。〕道遇更始亲属，皆裸跣饥困，〔裸，即果翻。〕熹竭其资粮以与之，将护而前；〔将，送也。〕宛王赐闻之，迎还乡里。〔还，从宣翻，又如字。〕
隗嚣归天水，复招聚其众，〔复，扶又翻。〕兴修故业，自称西州上将军。三辅士大夫避乱者多归嚣，嚣倾身引接，为布衣交；以平陵范逡为师友，〔逡，七伦翻。〕前凉州刺史河内〔【章：十二行本「内」作「南」；乙十一行本同；孔本同。】〕郑兴为祭酒，〔前书音义曰：礼，饮酒必祭，示有先也，故称祭酒。祭祀时，唯长者以酒沃酹。〕茂陵申屠刚、杜林为治书，〔贤曰：治书，即治书侍御史。治，直之翻。〕马援为绥德将军，杨广、王遵、周宗及平襄行巡、阿阳王捷、〔地理志，平襄县、阿阳县属天水郡。行，姓；巡，名。姓谱：周有大行人之官，其后氏焉。〕长陵王元为大将军，安陵班彪之属为宾客，由此名震西州，闻于山东。〔闻，音问。〕马援少时，以家用不足辞其兄况，欲就边郡田牧。况曰：「汝大才，当晚成；良工不示人以朴，且从所好。」〔贤曰：从其所请也。少，诗照翻。好，呼到翻；下同。〕遂之北地田牧。常谓宾客曰：「丈夫为志，穷当益坚，老当益壮。」后有畜数千头，谷数万斛，〔畜，许救翻。〕既而叹曰：「凡殖财产，贵其能赈施也，〔施，式豉翻。〕否则守钱虏耳！」乃尽散于亲旧。闻隗嚣好士，往从之。嚣甚敬重，与决筹策。班彪，牦之子也。〔班牦见三十六卷平帝元始元年。〕
初，平陵窦融累世仕宦河西，知其土俗，与更始右大司马赵萌善，私谓兄弟曰：「天下安危未可知；河西殷富，带河为固，张掖属国精兵万骑，〔汉边郡皆置属国，有都尉以领之。〕一旦缓急，杜绝河津，足以自守，此遗种处也！」〔贤曰：遗，留也。可以保全，不畏绝灭。种，章勇翻。〕乃因萌求往河西。萌荐融于更始，以为张掖属国都尉。融既到，抚结雄桀，怀辑羌虏，〔辑，和也。〕甚得其欢心。是时，酒泉太守安定梁统、〔姓谱：梁姓，本自秦仲；周平王封其少子康于夏阳梁山，是为梁伯。后为秦所并，子孙以国为氏。〕金城太守库钧、〔贤曰：前书音义曰：库姓，即仓库吏后也。今羌中有姓库者，音舍，承钧之后也。〕张掖都尉茂陵史苞、酒泉都尉竺曾、〔姓谱：竺，孤竹君之后，本姓竹。后汉拟阳侯竺晏报怨有仇，以冑始名贤，不改其族，乃加「二」字以存夷、齐。一曰：天竺国之后。〕敦煌都尉辛肜，〔敦，徒门翻。肜，余中翻。〕并州郡英俊，融皆与厚善。及更始败，融与梁统等计议曰：「今天下扰乱，未知所归。河西斗绝在羌、胡中，〔贤曰：斗，峻绝也。余谓斗，僻绝也。〕不同心戮力，则不能自守，权钧力齐，复无以相率，〔复，扶又翻。〕当推一人为大将军，共全五郡，观时变动。」议既定，而各谦让。以位次，咸共推梁统；统固辞，乃推融行河西五郡大将军事。武威太守马期、张掖太守任仲〔任，音壬。〕并孤立无党，乃共移书告示之；二人即解印绶去。于是以梁统为武威太守，史苞为张掖太守，竺曾为酒泉太守，辛肜为敦煌太守。融居属国，领都尉职如故；置从事，监察五郡。〔监，古衔翻。〕河西民俗质朴，而融等政亦宽和，上下相亲，晏然富殖；修兵马，习战射，明烽燧，羌、胡犯塞，融辄自将与诸郡相救，皆如符要，〔贤曰：赴敌不失期契也。将，即亮翻。〕每辄破之。其后羌、胡皆震服亲附，内郡流民避凶饥者归之不绝。
王莽之世，天下咸思汉德，安定三水卢芳居左谷中，〔续汉志曰：三水县有左、右谷；故城在今泾州安定县南。水经注：肥水出高平西北牵条山，东北出峡，注于高平川；水东有山，山东有三水县。故城本属国都尉治。〕诈称武帝曾孙刘文伯，云「曾祖母，匈奴浑邪王之姊也；」常以是言诳惑安定间。王莽末，乃与三水属国羌、胡起兵。更始至长安，征芳为骑都尉，使镇抚安定以西。更始败，三水豪桀共立芳为上将军、西平王，〔贤曰：欲平定西方，故以为号。〕使使与西羌、匈奴结和亲。单于以为：「汉氏中绝，刘氏来归，我亦当如呼韩邪立之，令尊事我。」乃使句林王将数千骑迎芳兄弟入匈奴，〔贤曰：句，古侯翻。〕立芳为汉帝，以芳弟程为中郎将，将胡骑还入安定。
帝以关中未定，而邓禹久不进兵，赐书责之曰：「司徒，尧也；亡贼，桀也。长安吏民遑遑无所依归，宜以时进讨，镇慰西京，系百姓之心！」禹犹执前意，别攻上郡诸县，更征兵引谷，归至大要。〔贤曰：大要县，属北地郡。〕积弩将军冯愔、车骑将军宗歆守栒邑，二人争权相攻，愔遂杀歆，〔愔，于今翻。〕因反击禹，禹遣使以闻。帝问使人：〔使，疏吏翻。〕「愔所亲爱为谁﹖」对曰：「护军黄防。」帝度愔、防不能久和，势必相忤，〔度，徒洛翻。忤，五故翻。〕因报禹曰：「缚冯愔者，必黄防也。」乃遣尚书宗广持节往降之。〔降，户江翻。〕后月余，防果执愔，将其众归罪。更始诸将王匡、胡殷、成丹等皆诣广降，广与东归；至安邑道，欲亡，广悉斩之。
愔之叛也，引兵西向天水；隗嚣逆击，破之于高平，〔地理志，高平县属安定郡。贤曰：今原州高平县。杜佑曰：原州他楼县，汉高平县地。又曰：原州平高县，即汉高平县地。考异曰：邓禹传，愔叛在建武元年；隗嚣传在二年。盖愔以元年冬末叛，延及二年；嚣拜官在二年也。〕尽获其辎重。〔重，直用翻。〕于是禹承制遣使持节命嚣为西州大将军，得专制凉州、朔方事。〔邓禹西征，任专方面，权宜命嚣，故曰承制，言承制诏而命之也。后之承制始此。〕
腊日，赤眉设乐大会，酒未行，群臣更相辩；〔更，工衡翻。〕而兵众遂各踰宫，斩关入，掠酒肉，互相杀伤。卫尉诸葛牦闻之，〔牦，直利翻。〕勒兵入，格杀百余人，乃定。刘盆子惶恐，日夜啼泣；从官皆怜之。〔从，才用翻。〕
帝遣宗正刘延攻天井关，与田邑连战十余合，延不得进。及更始败，邑遣使请降；即拜为上党太守。帝又遣谏议大夫储大伯持节征鲍永；永未知更始存亡，疑不肯从，收系大伯，遣使驰至长安，诇问虚实。〔诇，翾正翻。候伺也，又古迥翻。〕
初，帝从更始在宛，〔宛，于元翻。〕纳新野阴氏之女丽华。〔风俗通：管修自齐适楚，为阴大夫，其后氏焉。〕是岁，遣使迎丽华与帝姊湖阳公主、妹宁平公主俱到洛阳；〔贤曰：宁平县属淮阳，故城在今亳州谷阳县西南。〕以丽华为贵人。更始西平王李通先娶宁平公主，上征通为卫尉。
初，更始以王闳为琅邪太守，张步据郡拒之。闳谕降，得赣榆等六县；〔地理志，赣榆县，属琅邪郡。师古曰：赣，音绀。榆，音踰。贤曰：赣，音贡。今海州东海县也。余据今人皆从颜音。〕收兵与步战，不胜。步既受刘永官号，治兵于剧，〔地理志，剧县，属北海郡。贤曰：故城在今青州寿光县南，故纪国城也。治，直之翻。〕遣将徇泰山、东莱、城阳、胶东、北海、济南、齐郡，皆下之。闳力不敌，乃诣步相见。步大陈兵而见之，怒曰：「步有何罪，君前见攻之甚！」闳按剑曰：「太守奉朝命，〔朝，直遥翻。〕而文公拥兵相拒。〔张步字文公。〕闳攻贼耳，何谓甚邪！」步起跪谢，与之宴饮，待为上宾，令闳关掌郡事。〔贤曰：关，通也。〕
二年〔（丙戌、二六）〕
①春，正月，甲子朔，日有食之。
②刘恭知赤眉必败，密教弟盆子归玺绶，习为辞让之言。及正旦大会，恭先曰：「诸君共立恭弟为帝，德诚深厚！立且一年，殽乱日甚，诚不足以相成，恐死而无益，愿得退为庶人，更求贤知，唯诸君省察！」〔知，读曰智。省，悉景翻。〕樊崇等谢曰：「此皆崇等罪也。」恭复固请，〔复，扶又翻；下同。〕或曰：「此宁式侯事邪！」〔贤曰：刘恭为式侯。言众立天子，非恭所预。〕恭惶恐起去。盆子乃下解玺绶，叩头曰：「今设置县官而为贼如故，四方怨恨，不复信向，此皆立非其人所致。愿乞骸骨，避贤圣路！必欲杀盆子以塞责者，无所离死！」〔贤曰：离，避也。塞，悉则翻。〕因涕泣嘘唏。〔贤曰：唏，与欷同。〕崇等及会者数百人，莫不哀怜之，乃皆避席顿首曰：「臣无状，负陛下，〔无状，无善状也。〕请自今已后，不敢复放纵！」因共抱持盆子，带以玺绶；盆子号呼，不得已。〔号，户刀翻。〕既罢出，各闭营自守。三辅翕然，称天子聪明，百姓争还长安，市里且满。后二十余日，复出，大掠如故。
③刀子都都其部曲所杀，余党与诸贼会檀乡，号檀乡贼，〔「刀」，依考异当作「刁」。【章：乙十一行本正作「刁」；孔本同。十二行本误作「力」。】贤曰：今衮州瑕丘县东北有檀乡。〕寇魏郡、清河。魏郡大吏李熊弟陆谋反城迎檀乡，〔反，音翻。〕或以告魏郡太守颍川铫期，〔贤曰：铫，音姚；姓也。魏郡，秦置；故城在今相州安阳县东北。〕期召问熊，熊叩头首服，〔首，式救翻。〕愿与老母俱就死。期曰：「为吏傥不若为贼乐者，可归与老母往就陆也！」〔贤曰：必以在城中为吏不如为贼之乐，即任将母往就弟。乐，音洛。〕使吏送出城。熊行，求得陆，将诣邺城西门；〔魏郡治邺城。将，如字。〕陆不胜愧感，〔胜，音升。〕自杀以谢期。期嗟叹，以礼葬之，而还熊故职。于是郡中服其威信。
帝遣吴汉率王梁等九将军击檀乡于邺东漳水上，〔水经：漳水源出上党长子县西发鸠山；东过壶关、屯留、潞、武安等县；又东出山，过邺县。〕大破之，十余万众皆降。又使梁与大将军杜茂将兵安辑魏郡、清河、东郡、悉平诸营保，〔保，与堡同。〕三郡清静，边路流通。〔自雒阳至渔阳、上谷，路出三郡；三郡既平，则边路流通矣。范史杜茂传「边」作「道」。〕
④庚辰，悉封诸功臣为列侯；〔盘州洪氏曰：西京列侯，其传国皆有世次。东都枝叶不蕃，而史笔又简略。〕梁侯邓禹、〔禹始封酇，是年改封梁侯。地理志，梁县属河南郡；唐汝州治梁县。宋白曰：汉梁县故城，在汝水之南。〕广平侯吴汉〔贤曰：广平县，属广平郡；故城在今洺州永年县西北。〕皆食四县。博士丁恭议曰：「古者封诸侯不过百里，强干弱枝，所以为治也。〔治，直吏翻。〕今封四县，不合法制。」帝曰：「古之亡国皆以无道，未尝闻功臣地多而灭亡者也。」阴乡侯阴识，贵人之兄也，以军功当增封，识叩头让曰：「天下初定，将帅有功者众，臣托属掖廷，仍加爵邑，不可以示天下；此为亲戚受赏，国人计功也。」〔战国公孙龙告平原君之辞。〕帝从之。帝令诸将各言所乐，〔乐，音洛。〕皆占美县；〔占，之赡翻。〕河南太守颍川丁綝独求封本乡。或问其故，綝曰：「綝能薄功微，得乡亭厚矣！」帝从其志，封新安乡侯。〔綝，丑林翻。汉法，大县侯位视三公，小县侯位视上卿，乡亭侯位视中二千石。綝，颍川定陵人。新安乡盖在定陵。〕帝使郎中魏郡冯勤典诸侯封事；勤差量功次轻重，国土远近，地势丰薄，不相踰越，莫不厌服焉。〔量，音良。厌，于艳翻。〕帝以为能，尚书众事皆令总录之。故事：尚书郎以令史久次补之，帝始用孝廉为尚书郎。〔百官志：尚书令史十八人，秩二百石；侍郎三十六人，秩四百石，主作文书起草。蔡质汉仪曰：尚书郎，初从三署诣台试；初上台，称守尚书郎中；岁满，称尚书郎；三年，称侍郎。〕
⑤起高庙于洛阳，〔考异曰：帝纪：「正月，壬子」。按正月甲子朔，不应有壬子，误。〕四时合祀高祖、太宗、世宗；建社稷于宗庙之右；立郊兆于城南。〔续汉志曰：立社稷于雒阳，在宗庙之右，皆方坛，四面及中各依方色；无屋，有墙门而已。白虎通曰：天子之坛方五丈，诸侯之坛半天子之坛。社者，土也。人非土不立，非谷不食，故封土立社，示有土也。稷者，五谷之长，得阴阳中和之气，故祭之也。沈约曰：礼云：共工氏之霸九州岛，其子句龙，曰后土，能平九土，故祀以为社。烈山氏之有天下，其子曰神农，能殖百谷，其裔曰柱，佐颛顼为稷官，主农事；周弃继之，法施于人，故祀以为稷。礼，王为群姓立社，曰太社；王自为立社，曰王社。故国有二社，而稷亦有二也。汉、魏则有官社，无稷，故常二社一稷也。傅咸曰：天子亲耕以供粢盛；亲耕自报，故自为立社，为籍而报也。国以人为本，人以国为命，故又为百姓立社而祈报也。此社之所以有二也。王肃论王社，谓春祈籍田，秋而报之也；其论太社，则曰王者布下圻内，为百姓立之，谓之太社，不自立之京师也。杜佑曰：社者，五土之神。五土者，山林、川泽、丘陵、坟衍、原隰等，各有所育，群生赖之，故特于吐生物处别立。其名为社稷者。于五土之中，特指原隰之祇；以五土虽各有所生，而山林、川泽、丘陵、坟衍，此四者杂出材用等物，于五谷之功则少。且生人所急者食，故于五土之中，别旌异原隰之祇以报之。以其能生五谷，名其神。但五谷不可遍言，以稷为五谷之长，春生秋成之主，稷者，原隰之中能生五谷之祇，是也。续汉书曰：制郊兆于雒阳城南七里，为坛八阶，中又为重坛，天地位皆在坛上，其外坛上为五帝位。青帝位在甲寅，赤帝位在丙巳，黄帝位在丁未，白帝位在庚申，黑帝位在壬亥。其外为壝，重营皆紫，以象紫宫。营有通道，以为门。日月在营内南道，日在东，月在西。北斗在北道之西。外营、中营凡千五百一十四神；高皇帝配食焉。〕
⑥长安城中粮尽，赤眉收载珍宝，大纵火烧宫室、市里，恣行杀掠，长安城中无复人行；〔复，扶又翻。〕乃引兵而西，众号百万，自南山转掠城邑，遂入安定、北地。邓禹引兵南至长安，军昆明池，谒祠高庙，收十一帝神主，送诣洛阳；〔高、惠、文、景、武、昭、宣、元、成、哀、平，十一帝。贤曰：神主，以木为之，方尺二寸，穿中央，达四方。诸侯王长一尺。虞主用桑，练主用栗。卫宏汉旧仪曰：已葬，收主为木函，藏庙太室中西壁坎中，去地六尺一寸，祭则立主于坎下。〕因巡行园陵，为置吏士奉守焉。〔行，下孟翻。为，于伪翻。〕
⑦真定王杨造谶记曰：「赤九之后，瘿杨为主。」〔贤曰：汉以火德，故云赤也。光武于高祖九代孙，故云九。瘿，于郢翻。瘿生颈而附于咽。〕杨病瘿，欲以惑众；与绵曼贼交通。〔贤曰：绵曼，县名，属真定国；故城在今恒州石邑县西北；俗音讹谓之人□故城也。〕帝遣骑都尉陈副、游击将军邓隆征之，杨闭城门不内。帝复遣前将军耿纯持节行幽、冀，所过劳慰王、侯，〔复，扶又翻。行，下孟翻。劳，力到翻。〕密敕收杨。纯至真定，止传舍，〔传，株恋翻。〕邀杨相见。纯，真定宗室之出也，故杨不以为疑，且自恃众强，而纯意安静，即从官属诣之；〔贤曰：男子谓姊妹之子为出。纯母盖真定宗室之女，故杨不疑而来见纯。〕杨兄弟并将轻兵在门外。〔将，即亮翻。〕杨入，见纯，纯接以礼敬，因延请其兄弟皆入；乃闭合，悉诛之，因勒兵而出。真定震怖，无敢动者。〔怖，普布翻。〕帝怜杨谋未发而诛，复封其子为真定王。〔杨子德。〕
⑧二月，己酉，车驾幸修武。〔贤曰：县名，属河内郡；本殷之宁邑。韩诗外传曰：武王伐纣，勒兵于宁，故曰修武。今怀州县也。〕
⑨鲍永、冯衍审知更始已亡，乃发丧，出储大伯等，封上印绶，悉罢兵，幅巾诣河内。〔杜佑曰：按巾，六国时赵、魏之间通谓之承露，庶人及军旅皆服之。贤曰：幅巾，谓不着冠，但幅巾束首也。傅玄子曰：汉末，王公卿士多委王服，以幅巾为雅，是以袁绍、崔钧之徒虽为将帅，皆着缣巾。上，时掌翻。考异曰：鲍永传称「永等降于河内时，攻怀未拔，帝谓永曰：『我攻怀三日而城不下，关东畏服卿，可且将故人自往城下譬之。』即拜永谏议大夫。至怀，乃说更始河内太守，于是开城而降。」按光武未都洛阳以前屡幸怀，又祠高祖于怀宫，并无更始河内太守据怀事。本纪亦无攻怀一节。按田邑书称「主亡一岁，莫知定所。」则永、衍之降必在此年。而帝纪光武此年不曾幸河内，但有幸修武事。然则永、衍实降于修武。修武，亦河内县也。其称降怀等事，当是史误，故皆略之。〕帝见永，问曰：「卿众安在﹖」永离席叩头曰：〔离，力智翻。〕「臣事更始，不能令全，诚凓以其众幸富贵，故悉罢之。」帝曰：「卿言大，」而意不悦。〔帝虽谓永言大，而以其降晚，意怀不悦也。〕既而永以立功见用，〔贤曰：谓说下怀。余按考异不取下怀事，当以永讨平鲁郡为功也。按永传，时董宪裨将讨鲁，侵害百姓，乃拜永为鲁郡太守。永到，讨击，大破之。唯别帅彭丰、虞休、皮常等各千余人称将军，不肯下。永以计诱，手格杀丰等，禽破党与，以功封关内侯，迁扬州牧。〕衍遂废弃。永谓衍曰：「昔高祖赏季布之罪，诛丁固之功；〔事见十一卷高帝五年。丁固，即丁公。〕今遭明主，亦何忧哉！」衍曰：「人有挑其邻人之妻者，其长者骂而少者报之。〔挑，徒了翻。长，知两翻。少，诗沼翻；下同。〕后其夫死，取其长者。或谓之曰：『夫非骂尔者邪！』〔夫非之夫，音扶。〕曰：『在人欲其报我，在我欲其骂人也！』〔贤曰：此并陈轸对秦王之辞，见战国策。引之者，言己为故主守节，亦冀新帝重之也。挑，徒了翻。〕夫天命难知，人道易守，〔易，以豉翻。〕守道之臣，何患死亡！」
⑩大司空王梁屡违诏命，〔梁与吴汉俱击檀乡，诏军事一属汉，而梁辄发野王兵。帝以其不奉诏，敕令止在所县，而梁复以便宜进军，是屡违诏命也。〕帝怒，遣尚书宗广持节即军中斩梁；广槛车送京师。既至，赦之，以为中郎将，北守箕关。〔水经注：濝水出河东垣县王屋西山濝溪，夹山东南流，径故城东，即濝关也；光武遣王梁守之。〕
壬子，以太中大夫京兆宋弘为大司空。弘荐沛国桓谭，为议郎、给事中。〔帝以沛郡为沛国。〕帝令谭鼓琴，爱其繁声。弘闻之，不悦；伺谭内出，〔内出，从禁中出也。伺，相吏翻。〕正朝服坐府上，〔朝，直遥翻。〕遣吏召之。谭至，不与席而让之，且曰：「能自改邪，将令相举以法乎﹖」谭顿首辞谢；良久，乃遣之。后大会群臣，帝使谭鼓琴；谭见弘，失其常度。帝怪而问之，弘乃离席免冠谢曰：〔离，力智翻。〕「臣所以荐桓谭者，望能以忠正导主；而令朝廷耽悦郑声，臣之罪也。」帝改容谢之。
湖阳公主新寡，帝与共论朝臣，微观其意。主曰：「宋公威容德器，群臣莫及。」帝曰：「方且图之。」后弘被引见，〔被，皮义翻。见，贤遍翻。〕帝令主坐屏风后，〔释名：屏风，障风也。〕因谓弘曰：「谚言『贵易交，富易妻，』人情乎﹖」弘曰：「臣闻贫贱之知不可忘，糟糠之妻不下堂。」帝顾谓主曰：「事不谐矣！」
帝之讨王郎也，彭宠发突骑以助军，〔事见上卷二年。〕转粮食，前后不绝。及帝追铜马至蓟，宠自负其功，意望甚高；帝接之不能满，以此怀不平。〔贤曰：负，恃也。不能满其望，故心不平也。按宠传，先是吴汉北发兵，帝遗宠以所服剑，倚为北道主人。及追铜马北至蓟，宠来谒，谓当迎合，握手交欢并坐。帝接之，不能满其意，所以失望。〕及即位，吴汉、王梁，宠之所遣，〔事见上卷更始二年。〕并为三公，而宠独无所加，愈怏怏不得志，〔怏，于两翻。〕叹曰：「如此，我当为王；但尔者，陛下忘我邪！」〔尔，犹言如此也。〕
是时北州破散，而渔阳差完，有旧铁官，〔地理志，渔阳郡渔阳有铁官。〕宠转以贸谷，积珍宝，益富强。〔贸，音茂。〕幽州牧朱浮，年少有俊才，欲厉风，〔贤曰：风化之也。少，诗照翻。〕收士心，辟召州中名宿〔有名耆宿之士。〕及王莽时故吏二千石，皆引置幕府；多发诸郡仓谷禀赡其妻子。宠以为天下未定，师旅方起，不宜多置官属以损军实，〔贤曰：谓甲兵、粮储也。左传曰：隳军实也。〕不从其令。浮性矜急自多，〔贤曰：矜，夸；多，自取也。〕宠亦狠强，嫌怨转积。浮数谮构之，密奏宠多聚兵谷，意计难量。〔狠，户垦翻。数，所角翻。量，音良。〕上辄漏泄令宠闻，以胁恐之。〔恐，欺用翻，又如字。〕至是，有诏征宠，宠上疏，愿与浮俱征；帝不许。宠益以自疑；其妻素刚，不堪抑屈，固劝无受征，曰：「天下未定，四方各自为雄，渔阳大郡，兵马最精，何故为人所奏而弃此去乎！」宠又与所亲信吏计议，皆怀怨于浮，莫有劝行者。帝遣宠从弟子后兰卿喻之；宠因留子后兰卿，遂发兵反，拜署将帅，自将二万余人，攻朱浮于蓟。又以与耿况俱有重功，而恩赏并薄，数遣使邀诱况；〔要，一遥翻。【章：作「邀」者刻误。十二行本正作「要」；乙十一行本同；孔本同。】〕况不受，斩其使。
延岑复反，围南郑。〔岑降嘉见上卷更始二年。复，扶又翻；下同。〕汉中王嘉兵败走，岑遂据汉中，进兵武都；〔地理志，武都县，属武都郡。〕为更始柱功侯李宝所破，岑走天水。〔走，音奏。〕公孙述遣将侯丹取南郑；嘉收散卒得数万人，以李宝为相，从武都南击侯丹，不利，还军河池、下辨，〔贤曰：河池县，属武都郡，一名仇池，今凤州县也。下辨道，亦属武都郡，今成州同谷县。师古曰：辨，音皮苋翻。〕复与延岑连战。岑引北，入散关，至陈仓；〔贤曰：散关故城，在今陈仓县南十里，有散谷水，因取名焉。地理志，陈仓县属右扶风；唐为宝鸡县，属岐州。〕嘉追击，破之。
公孙述又遣将军任满从阆中下江州，东据扞关，〔贤曰：阆中、江州，皆县名，并属巴郡。阆中，今隆州县也。江州故城，在渝州巴县西。宋白曰：今渝州江津县，本汉江州县。史记曰：楚肃王为扞关以拒蜀，故基在今峡州巴山县。〕于是尽有益州之地。〔汉益州部汉中、巴郡、广汉、蜀郡、犍为、牂柯、越巂、益州等郡。〕
更始诸大将在南方未降者尚多。帝召诸将议兵事，以檄叩地曰：「郾最强，宛为次，谁当击之﹖」〔叩，去后翻，又丘候翻。师古曰：郾，一战翻。宛，于元翻。〕贾复率然对曰：〔率然，轻遽之貌。〕「臣请击郾。」帝笑曰：「执金吾击郾，吾复何忧！〔复，扶又翻。〕大司马当击宛。」遂遣复击郾，破之；尹尊降。又东击更始淮阳太守暴泛，泛降。〔贤曰：淮阳故城，在今陈州宛丘县东南。泛，音泛，又音凡。降，户江翻。〕
夏，四月，虎牙大将军盖延〔盖，古盍翻。〕督驸马都尉马武等四将军击刘永，破之；遂围永于睢阳。
故更始将苏茂反，〔茂随朱鲔降，今复反。〕杀淮阳太守潘蹇，〔姓谱：周文王之子季孙食采于潘，因氏焉。晋有潘父，楚有潘崇。〕据广乐而臣于永；〔贤曰：广乐，地阙。今宋州虞城县有长乐故城，盖避隋炀帝讳改。〕永以茂为大司马、淮阳王。
吴汉击宛，宛王赐奉更始妻子诣洛阳降；帝封赐为慎侯。〔贤曰：慎县，属汝南郡；故城在今颍州颍上县西北。〕叔父良、族父歙、族兄祉皆自长安来。甲午，封良为广阳王，祉为城阳王；〔宛王赐，于光武为族兄，更始近属也。歙，许及翻；亦更始近属，更始封为元氏王。祉，族兄舂陵康侯敞之子，光武之族侄，而舂陵节侯买之嫡曾孙也；更始封为定陶王。〔又封兄演子章为太原王，兴为鲁王；更始三子求、歆、鲤皆为列侯。〔求为襄邑侯，歆为谷孰侯，鲤为寿光侯。〕
邓王王常降，帝见之甚欢，曰：「吾见王廷尉，不忧南方矣！」〔更始以王常为廷尉，故帝称之，常降则得南阳一郡，故云不忧南方。〕拜为左曹，〔前书百官表：左、右曹，加官，受尚书事。此时盖为专官也。〕封山桑侯。〔贤曰：山桑县，属沛郡；今亳州县。〕
五月，庚辰，封族父歙为泗水王。
帝以阴贵人雅性宽仁，欲立以为后。贵人以郭贵人有子，〔西都后宫之号十四等，未有贵人。光武中兴，斲琱为朴，六宫称号，惟有皇后、贵人。贵人金印紫绶，奉不过数十斛。〕终不肯当。六月，戊戌，立贵人郭氏为皇后，以其子强为皇太子；大赦。
丙午，封泗水王子终为淄川王。〔终，歙子也，与帝少相亲爱，故封为王。〕
秋，贾复南击召陵、新息，平之。〔召陵、新息二县，并属汝南郡。贤曰：新息故城在今豫州新息县西南。〕复部将杀人于颍川，颍川太守寇恂捕得，系狱。时尚草创，军营犯法，率多相容，恂戮之于市。复以为耻，还，过颍川，谓左右曰：「吾与寇恂并列将帅，而为其所陷，今见恂，必手剑之！」恂知其谋，不欲与相见。姊子谷崇曰：「崇，将也，得带剑侍侧；卒有变，足以相当。」〔卒，读曰猝。〕恂曰：「不然，昔蔺相如不畏秦王而屈于廉颇者，为国也。」〔事见四卷周赧王三十六年。为，于伪翻。〕乃敕属县盛供具，储酒醪；〔说文曰：醪，兼汁滓酒。〕执金吾军入界，一人皆兼二人之馔。〔贤曰：馔，具也，雏晥翻，又音雏恋翻。〕恂出迎于道，称疾而还。复勒兵欲追之，而吏士皆醉，遂过去。恂遣谷崇以状闻，帝乃征恂。恂至，引见；时贾复先在坐，〔坐，徂卧翻。〕欲起相避。帝曰：「天下未定，两虎安得私！今日朕分之。」〔分，犹解也。〕于是并坐极欢，遂共车同出，结友而去。
帝遣游击将军邓隆助朱浮讨彭宠；隆军潞南，浮军雍奴，遣吏奏状。〔潞、雍奴二县，皆属渔阳郡。水经曰：鲍丘水过潞县南，曰潞河。邓隆军于是水之南，为彭宠所破。宋白曰：幽州武清县，本汉雍奴县。水经注云：雍奴，薮泽之名；四面有水曰雍，水不流曰奴。〕帝读檄，怒，谓使吏曰：〔遣吏来使，故曰使吏。使，疏吏翻。〕「营相去百里，其势岂可得相及！比若还，〔若，汝也。比，必寐翻，及也。〕北军必败矣。」彭宠果遣轻兵击隆军，大破之；浮远，遂不能救。
盖延围睢阳数月，克之。〔盖，古盍翻。〕刘永走至虞，〔贤曰：虞县，属梁国；故城在今宋州虞城县。〕虞人反，杀其母、妻；永与麾下数十人奔谯。〔地理志，谯县，属沛郡。贤曰：今亳州县。〕苏茂、佼强、周建合军三万余人救永；延与战于沛西，〔地理志，沛县，属沛郡。贤曰：今徐州县。佼，音绞，又音鹈。〕大破之。永、强、建走保湖陵，〔地理志，湖陵县，属山阳郡。〕茂奔还广乐；延遂定沛、楚、临淮。〔三郡也。〕
帝使太中大夫伏隆持节使青、徐二州，招降郡国。青、徐群盗闻刘永破败，皆惶怖请降。〔怖，普布翻。〕张步遣其掾孙昱随隆诣阙上书，献鳆鱼。〔鳆，步各翻。〕隆，湛之子也。
堵乡人董欣反宛城，〔水经注曰：堵水南经小堵乡。贤曰：在今唐州方城县。堵，音者。宛，于元翻。〕执南阳太守刘驎。扬化将军坚镡攻宛，拔之；〔驎，离珍翻。镡，徒含翻。坚，姓；镡，名。〕欣走还堵乡。
陕贼苏况攻破弘农；〔陕，失冉翻。〕帝使景丹讨之。会丹薨，征虏将军祭遵击弘农、鲩华、蛮中贼，皆平之。〔东观记曰：鲩华，聚也。郦道元曰：河南郡新城县，故蛮子国也，县有鄤聚，今名蛮中。括地志：故麻城谓之蛮中，在汝州梁县界。祭，则介翻。〕
赤眉引兵欲西上陇，〔陇县，属天水郡；有大，名陇坻。三秦记曰：其九回，不知高几许，欲上者七日乃越；高处可容百余家，清水四注下。郭仲产秦州记曰：陇山东西百八十里，登山岭，东望秦川，四五百里，极目泯然。山东人行役，升此而顾赡者，莫不悲思，故歌曰：「陇头流水，分离四下。念我行役，飘然旷野。登高远望，涕零双堕。」渡汧、陇，无蚕桑；八月乃麦，五月乃冻解。〕隗嚣遣将军杨广迎击，破之；又追败之于乌氏、泾阳间。〔乌氏、泾阳二县，属安定郡。贤曰：乌氏故城，在今泾州安定县东四十里。泾阳故城，在今原州平高县之南。败，补迈翻。氏，音支。〕赤眉至阳城番须中，〔郦道元曰：阳城在安民县。成帝永始二年，罢安定呼他苑以为安民县。贤曰：番须口与回中相近，并在汧。番，音盘。〕逢大雪，坑谷皆满，士多冻死；乃复还，发掘诸陵，〔复，扶又翻；下同。〕取其宝货。凡有玉匣殓者，率皆如生；〔殓，力赡翻。〕贼遂污辱吕后尸。〔污，乌故翻。关中记：吕后合葬长陵。高祖陵在西，吕后陵在东。〕邓禹遣兵击之于郁夷，〔地理志，郁夷县，属右扶风。〕反为所败；〔败，补迈翻。〕禹乃出之云阳。〔地理志，云阳县，属左冯翊。〕赤眉复入长安。延岑屯杜陵，〔贤曰：县名，属京兆，周之杜伯国；在今万年县东南。赤眉将逢安击之。邓禹以安精兵在外，引兵袭长安；会谢禄救至，禹兵败走。延岑击逢安，大破之，〔逢，音庞。〕死者十余万人。
廖湛将赤眉十八万攻汉中王嘉；嘉与战于谷口，〔地理志，谷口县，属冯翊。贤曰：故城在今醴泉县东北四十里。水经注曰：泾水东经九嵕山东、中山西，谓之谷口。杜佑曰：谷口，今云阳县洛谷是。宋白曰：当泾水所出之处，故谓之谷口。廖，力吊翻，又力救翻。〕大破之，嘉手杀湛，遂到云阳就谷。嘉妻兄新野来歙，帝之姑子也，帝令邓禹招嘉，嘉因歙诣禹降。〔歙，许及翻。〕李宝倨慢，禹斩之。〔考异曰：更始柱功侯李宝时为刘嘉相。此盖别一人，同姓名。余参考范书，究其本末，汉中王嘉即以更始柱功侯李宝为相，禹诛之，非别一人也。〕
冬，十一月，以廷尉岑彭为征南大将军。帝于大会中指王常谓群臣曰：「此家率下江诸将辅翼汉室，心如金石，真忠臣也！」〔此家，犹言此人也。〕即日，拜常为汉忠将军，使与岑彭率建义大将军朱祜等七将军讨邓奉、董欣。彭等先击堵乡，〔堵，音者。〕邓奉救之。朱祜军败，为奉所获。
铜马、青犊、尤来余贼共立孙登为天子。登将乐玄杀登，以其众五万余人降。
邓禹自冯愔叛后，威名稍损，又乏粮食，战数不利，〔数，所角翻。〕归附者日益离散。赤眉、延岑暴乱三辅，郡县大姓各拥兵众，禹不能定。帝乃遣偏将军冯异代禹讨之，车驾送至河南，〔地理志，河南县，属河南郡；故郏、鄏地。周武王迁九鼎，周公营以为都，是为王城。雒阳，周公迁殷民，是为成周。晋地道记：河南城去雒城四十里。宋白曰：河南县，周平王徙居于此，至敬王乃徙居成周；汉为河南县；历魏、晋及后魏，皆理于唐苑城东北隅。〕敕异曰：「三辅遭王莽、更始之乱，重以赤眉、延岑之丑，〔重，直用翻。〕元元涂炭，〔贤曰：涂炭者，若陷泥坠火，喻穷困之极也。〕无所依诉。将军今奉辞讨诸不轨，营保【章：十二行本「保」作「堡」；乙十一行本同；孔本同；张校同。】降者，遣其渠帅诣京师；〔帅，所类翻。〕散其小民，令就农桑；坏其营壁，无使复聚。〔坏，音怪。复，扶又翻。〕征伐非必略地、屠城，要在平定安集之耳。诸将非不健，然好虏掠。〔好，呼到翻。〕卿本能御吏士，念自修敕，无为郡县所苦！」异顿首受命，引而西；所至布威信，群盗多降。
臣光曰：昔周人颂武王之德曰：「铺时绎思，我徂惟求定。」〔周颂赉之诗也。铺，布也。绎，陈也。徂，往也。求定，谓安天下也。〕言王者之兵志在布陈威德安民而已。观光武之所以取关中，用是道也。岂不美哉！
又诏征邓禹还，曰：「慎毋与穷寇争锋！〔穷寇者，言其势已穷，势必致死也。兵法曰：穷寇勿追。〕赤眉无谷，自当来东；吾以饱待饥，以逸待劳，〔孙武子之言也。〕折棰笞之，〔棰，杖也。折杖笞之，言易也。〕非诸将忧也。无得复妄进兵！」〔复，扶又翻；下同。〕
帝以伏隆为光禄大夫，复使于长步，〔使，疏吏翻。〕拜步东莱太守，并与新除青州牧、守、都尉俱东。诏隆辄拜令、长以下。〔令，力政翻。长，知两翻。〕
十二月，戊午，诏宗室列侯为王莽所绝者，皆复故国。〔王莽始建国二年，免汉宗室列侯为民，事见三十七卷。复，如字。〕
三辅大饥，人相食，城郭皆空，白骨蔽野，遗民往往聚为营保，各坚壁清野。赤眉虏掠无所得，乃引而东归，众尚二十余万，随道复散。〔复，扶又翻。〕帝遣破奸将军侯进等屯新安，建威大将军耿弇等屯宜阳，以要其还路，〔地理志，新安、宜阳二县，皆属弘农郡。要，与邀同。〕敕诸将曰：「贼若东走，可引宜阳兵会新安；贼若南走，可引新安兵会宜阳。」冯异与赤眉遇于华阴，〔华，户化翻。〕相拒六十余日，战数十合，降其将卒五千余人。
  </div>
  <div class="pagination">
   <a href="资治通鉴注_page35.html">
    上一页
   </a>
   <span>
    ...
   </span>
   <a href="资治通鉴注_page31.html">
    31
   </a>
   <a href="资治通鉴注_page32.html">
    32
   </a>
   <a href="资治通鉴注_page33.html">
    33
   </a>
   <a href="资治通鉴注_page34.html">
    34
   </a>
   <a href="资治通鉴注_page35.html">
    35
   </a>
   <span class="current-page">
    36
   </span>
   <a href="资治通鉴注_page37.html">
    37
   </a>
   <a href="资治通鉴注_page38.html">
    38
   </a>
   <a href="资治通鉴注_page39.html">
    39
   </a>
   <a href="资治通鉴注_page40.html">
    40
   </a>
   <a href="资治通鉴注_page41.html">
    41
   </a>
   <span>
    ...
   </span>
   <a href="资治通鉴注_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
