<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 29 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 29 页/共 306 页</h1>
    <div class="content">　　秋九月匈奴宼邉围马邑韩王信叛与连兵
　　初匈奴畏秦北徙及秦灭复稍南渡河单于头曼有太子曰冒顿【音墨特】后有所爱阏氏【音烟支匈奴皇后号】生少子头曼欲立之乃使冒顿质于月支【与匈奴同俗随畜移徙居祁连敦煌间控十余万】月氏欲杀冒顿冒顿盗其善马亡归【头曼以为壮使将万骑冒顿乃作鸣镝勒其骑习射令曰鸣镝所射有不悉射者斩于是先射其善马既又射其爱妻左右或不敢射者皆斩之后头曼出猎冒顿以鸣镝射头曼左右皆随鸣镝而射之】遂杀头曼而自立先自东胡【乌丸之祖其别为鲜卑在匈奴东故名】彊月氏盛冒顿既立乃袭灭东胡【东胡王轻冒顿使人求得头曼时千里马冒顿与之已又欲得单于一阏氏冒顿复与之东胡愈益骄两国中间有弃地千余里各居其邉为瓯脱东胡欲有之羣臣或曰此弃地于之亦可勿与亦可冒顿大怒曰地者国之本奈何与人言与者皆斩之即上马令国中后出者斩遂袭撃东胡灭之】西走月氏【月氏为匈奴所破乃逺去击大夏而臣之为大月氏其不能去者保南山为小月氏】南并楼烦【汉书地理志雁门郡楼烦应劭曰故楼烦胡地　汉楼烦故城今山西宁武府是】白羊【匈奴别种其王居河南河南即新秦中】遂侵燕代悉复秦所夺故地至是围韩王信于马邑信使使求和解汉疑信有二心使人譲之信恐诛遂以马邑降匈奴冒顿因引兵南攻太原至晋阳
　　命博士叔孙通【叔孙鲁叔孙氏之别通薛人号稷嗣君】起朝仪
　　帝悉去秦仪法为简易羣臣争功醉或妄呼防剑撃柱帝益厌之叔孙通説上曰夫儒者难与进取可与守成臣愿徴鲁诸生共起朝仪帝曰得无难乎通曰五帝异乐三王不同礼礼者因时世人情为之节文者也臣愿颇采古礼与秦仪杂就之上曰可试为之令易知度吾所能行为之于是通使徴鲁诸生【有两生不肯行曰今天下初定死者未葬伤者未起又欲起礼乐礼乐所由起百年积徳而后可兴也吾不忍为公所为通曰若真鄙儒不知时变】所徴三十余人及上左右为学者【近臣之有学术者】与其弟子百余人为绵蕞【韦昭曰引绳为绵立表为蕞】野外习之月余言于上曰可试观矣上使行礼曰吾能为此乃令羣臣习肄明年长乐宫成诸侯羣臣皆朝贺先平明谒者【官名掌賔赞受事】治礼以次引入殿门陈东西乡【功臣列侯诸将军军吏以次陈西方东乡文官丞相以下陈东方西乡】卫官张旗志【与帜同】郎中侠【与挟同】陛大行【即典客后更名大鸿胪】设九宾胪句传【苏林曰上传语告下为胪下告上为句刘攽曰賔为传摈之摈九賔摈者九人掌胪句传也】于是皇帝传警【传声而唱警】辇出房引诸侯王以下至吏六百石以次奉贺莫不震恐肃敬礼毕置法酒【犹言礼酌】诸侍坐者皆俯抑首以次起上寿觞九行谒者奏罢酒御史执法举不如仪者辄引去竟朝置酒无敢諠哗失礼者于是上曰吾乃今日知皇帝之贵也拜通为奉常【秦官汉因之掌宗庙礼仪后改太常】赐金五百斤以其弟子皆为郎【初通在奉时以文学徴会陈胜起二世问诸生或言反或言盗二世作色通曰此特鼠狗偷何足置齿牙二世喜拜通博士诸生责通防通曰公不知我几不免虎口遂亡去事楚后降汉从弟子百余人无所进弟子愠通曰汉王方争天下诸生宁能鬬乎且待我我不忘矣及徴诸生习礼成通言于帝请官诸弟子儒生帝皆以为郎通又出所赐金悉与诸生诸生乃喜曰叔孙生真知当世务】
　　【辛丑】七年帝自将讨韩王信信及匈奴皆败走帝追击之被围平城【汉县故城在今山西大同府大同县东】七日乃解
　　上自将击韩王信破其军信亡走匈奴白土【汉上郡有白土县故城在今鄂尔多斯右翼中旗南】人曼邱臣【曼邱姓臣名】王黄等立赵苖裔赵利为王收信散兵谋攻汉匈奴使左右贤王【匈奴爵号最为大国】将万骑与王黄等南至晋阳汉击之辄败走已复屯聚防天大寒雨雪士卒堕指者十二三上闻冒顿居代谷【胡三省注谷在句注之北句注山名在山西代州西北】使人觇之冒顿匿其壮士肥牛马但见老弱羸畜使者十辈来皆言匈奴可击上复使刘敬往使未还悉兵三十二万北逐之逾句注敬还报曰两国相击此宜夸矜见所长今臣往徒见羸瘠老弱此必欲见短伏竒兵以争利愚以为匈奴不可击也时兵已业行上怒骂敬曰齐虏以口舌得官今乃妄言沮吾军械系敬广武【汉县故城在今代州西】遂先至平城兵未尽到冒顿纵精兵四十万骑围帝于白登【山名在大同县东一名白登台】七日汉兵中外不得相救饷帝用陈平秘计使使间厚遗阏氏【阏氏谓冒顿曰两主不相困今得汉地单于非能居之也且汉王亦有神灵单于察之　考汉书注应劭曰陈平使画工图羙女间遣人遗阏氏云汉有美女如此今皇帝困厄欲献之阏氏畏其夺己宠因与单于言之顔师古以应説出桓谭新论盖意测之辞非传记所説也】冒顿乃解围去【冒顿与王黄赵利期黄利不至冒顿疑之亦以阏氏之言乃解围之一角会天雾汉使人往来匈奴不觉陈平请令彊弩傅两矢外郷从解角直出】汉亦罢兵归上至广武斩前使十辈赦刘敬曰吾不用公言以困平城封为建信侯【关内侯无国邑】更封陈平为曲逆侯【帝南过曲逆曰壮哉县吾行天下独见洛阳与是耳遂以封平曲逆汉县故城在今直保定府完县东南】平从帝征伐凡六出竒计【请捐】
　　【金行反问一以恶革具进楚使二夜出女子二千人解荥阳围三蹑足请封齐王信四请伪逰云梦信五解白登之围六】辄益封邑焉
　　匈奴冦代代王喜弃国自归立子如意为代王
　　匈奴攻代代王不能坚守弃国间行走洛阳自归帝不忍致法废为合阳【即郃阳今县属陕西同州府】侯以少子如意为代王如意定陶戚姬子也
　　二月徙都长安【汉长安故城在今西安府长安县西北寰宇记长安盖古乡聚名隔渭水对秦咸阳宫汉于其地筑未央宫置县以长安为名】
　　萧何治未央宫【在今长安县西北故长安城中三辅黄图未央宫周廻三十八里】立东阙北阙前殿【西京杂记未央宫因龙首山制前殿建北阙师古曰未央殿虽南乡而上书奏事谒见皆诣北阙公车司马亦在焉是则以北阙为正门而又有东阙西南两门则无葢作宫之初厌胜之术或然乎】武库太仓上见其壮丽怒甚谓何曰天下汹汹劳苦数歳成败未可知是何治宫室过度也何曰天下方未定故可因以就宫室且天子以四海为家非壮丽无以重威且无令后有以加也上説遂自栎阳徙都之【是月置宗正官以序九族】
　　【壬寅】八年春三月帝如洛阳九月还宫
　　令爵非公乗【爵八级曰公乗言得乗公家之车也】以上毋得冠刘氏冠【帝为亭长时以竹皮为冠及贵常冠之所谓刘氏冠也】贾人毋得衣锦绣绮縠絺纻罽【氍毹之类】操兵乗骑马【驾车单骑俱毋得用马】
　　【癸夘】九年冬十月淮南王布梁王越赵王敖楚王交朝于未央宫
　　上置酒未央前殿起奉玉巵为太上皇夀曰始大人常以臣亡頼不能治产业不如仲力今臣之业所就孰与仲多殿上羣臣皆称万嵗大笑为乐
　　遣刘敬使匈奴结和亲徙齐楚大族于闗中
　　匈奴嵗苦北边上患之刘敬曰天下初定士卒罢于兵未可以武服也冒顿杀父妻母以力为威未可以仁义説也独可以计久逺子孙为臣耳陛下诚以适长公主【周制天下嫁女于诸侯不自主婚使诸侯同姓者主之故曰公主】妻之彼必慕以为阏氏生子必为太子嵗时问遗谕以礼节冒顿在固为子壻死则外孙为单于可无战以渐臣也帝曰善欲遣长公主吕后不可乃取家人子【宫人名号】名为长公主以妻单于使刘敬往结和亲约敬还言于上曰闗中北近匈奴【匈奴河南地去长安近者七百里】东有彊族【齐诸田楚昭屈景】一日有变陛下未得髙枕而卧也愿徙六国后及豪杰名家居闗中无事可以备胡有变率以东伐此彊本弱末之术也上曰善于是徙昭屈景懐田五族及豪杰于闗中与利田宅【给与便利之处】凡十余万口
　　春正月赵王敖废徙代王如意为赵王
　　初上解平城还至赵赵王敖执子壻礼甚卑上箕踞慢骂之赵相贯髙【贯氏原伯贯后以名为氏】赵午等皆怒曰吾王孱【冀州人谓懦弱为孱】王也乃説敖曰皇帝遇王无礼请为王杀之敖齧其指出血曰君何言之悮先人亡国頼帝得复徳流子孙秋毫皆帝力也愿君无复出口贯髙等相谓曰吾王长者不背徳何汚王为事成归王事败独身坐耳【事在七年】已而上击韩王信余冦过柏人【汉县故城在今直顺徳府唐山县西】贯髙等壁人于厠中欲以要上上欲宿心动而去【上问县名为何曰柏人上曰柏人者迫于人也去弗宿事在八年】至是贯髙怨家上变告之于是逮捕赵王敖及诸反者赵午等皆自刭贯髙独怒骂曰公等皆死谁白王不反者乃槛车【车上着板四周如槛形】胶致【胶宻不得开送诣京师】诣长安贯髙对狱曰独吾属为之王实不知吏榜笞刺爇身无完者终不复言廷尉以闻上曰壮士谁知者中大夫【汉官掌议论】泄公【氏族略泄亦作泄】曰臣素知之此固赵国立名义不侵为然诺者也上使泄公持节往问之箯舆前【榜刺委困故以竹为舆处之】仰视泄公劳苦如平生欢泄公因问张王果有谋否髙曰吾三族皆以论死岂爱王过于吾亲哉顾为王实不反独吾等为之具道所以王不知状泄公以报乃赦敖废为宣平侯徙代王如意为赵王上贤髙赦之髙曰所以不死白张王不反耳今王已出吾责己塞死不恨矣且人臣有篡弑之名岂有面目复事上哉乃仰絶亢而死【先是诏捕赵王羣臣宾客敢从者罪三族郎中田叔孟舒皆自髠钳为奴以从及贯髙事白上召见田叔等与语汉廷臣无能出其右者尽拜为守相　田叔赵陉城人其先齐田氏】
　　夏六月乙未晦日食
　　【甲辰】十年夏五月太上皇崩葬万年【汉太上皇葬栎阳北原因于栎阳置万年县以奉陵寝故城在今西安府临潼县东北】
　　令诸侯王国各立庙于其都
　　以周昌【沛人苛之弟】为赵相赵尧为御史大夫
　　戚有宠尝从上之闗东日夜啼泣欲立其子如意吕后年长希见益疎上以太子仁弱如意类已如意已立为赵王留之长安欲废太子而立之大臣固争皆莫能得御史大夫周昌廷争之彊上问其説昌为人吃【言之难也】又盛怒曰臣口不能言然臣期期知其不可陛下欲废太子臣期期不奉诏上欣然而笑即罢【吕后闻之跪谢昌曰微君太子防废】时赵王年十嵗上忧万嵗之后不全也独心不乐悲歌符玺御史赵尧侍知上指乃请为赵王置贵彊相及吕后太子羣臣所敬惮者上问其人尧以昌对上乃以昌相赵而以尧代为御史大夫
　　九月代相陈豨【宛句人】反帝自将讨之
　　初陈豨以郎中封阳夏侯为代相监赵代兵豨尝称慕魏公子无忌及将守边多招致宾客告归过赵宾客随之者千余乗赵相周昌求入见上具言豨宾客盛擅兵于外恐有变上令人覆案豨客诸不法事多连引豨豨恐隂令客通王黄曼邱臣所遂反自立为代王刼略赵代上闻乃自击豨至邯郸上喜曰豨不南据邯郸而阻漳水吾知其无能为矣周昌奏常山亡二十城请诛守尉上曰守尉反乎对曰不上曰是力不足亡罪令昌选赵壮士可将者白见四人【白于天子而召见也】封各千户以为将左右谏曰此何功上曰非汝所知赵代地皆豨有吾徴天下兵未至今独邯郸中兵耳吾何爱四千户不以慰赵子弟又闻豨将皆故贾人上曰吾知所以与之矣乃多以金间之豨将多降明年将军郭击破豨将张春等太尉【秦官汉因之掌武事后为大司马】周勃道太原屠马邑上攻防东垣【今正定府正定县汉初曰东垣后改今名】以千金购王黄曼邱臣皆生致之于是豨军遂败
　　【乙巳】十一年春正月皇后杀淮隂侯韩信夷三族
　　淮隂侯信舍人得罪于信信欲杀之其弟乃上变告前陈豨相代监边辞信信辟左右曰公所居天下精兵处也而公陛下之信幸臣也人言公畔陛下必不信再至则疑矣三至必怒而自将吾为公从中起天下可图也豨曰谨奉教今信隂与豨通谋欲与家臣夜诈赦诸官徒奴发以袭吕后太子后与萧何谋诈令人从帝所来称豨已破羣臣皆贺时信方称疾何绐信曰虽病彊入贺信入吕后使武士信斩之长乐钟室【悬钟之室】信方斩曰悔不用蒯彻计反为女子所诈岂非天哉遂夷信三族【上已破豨归闻信死且喜且哀之问后曰信死亦何言后道其语上曰此齐辩士蒯彻也诏捕之至问曰若教淮隂侯反耶对曰然竖子不用臣防故自夷于此上怒曰烹之彻曰秦失其鹿天下共逐之髙材防足者先得焉跖之狗吠尧尧非不仁狗固吠非其主当是时臣惟知韩信非知陛下也且天下欲为陛下所为者甚众顾力不能耳岂可尽烹耶上曰置之】
　　以萧何为相国
　　上已闻韩信死使使拜丞相何为相国益封五千户令卒五百人一都尉为相国卫【众皆贺召平独吊谓何曰祸自此始矣上暴露于外而君守于内非被矢石之事而益君封置卫者以淮隂新反于中有疑君心置卫卫君非宠君也愿君让封弗受以家私财佐军何从其计上説是秋黥布反上自击之何拊循百姓悉以所有佐军如陈豨时客或説曰君位为相国功第一可复加哉何不多买田地贱贳贷以自汚上心乃安何又从其计上益大恱　召平故秦东陵侯秦破为布衣种长安城东故后世谓之东陵】
　　韩王信伏诛
　　信引匈奴入居参合【汉县故城在今山西大同府阳髙县东北】将军柴武【柴氏髙柴之后以名为氏】遗信书令急自归信报曰仆之思归如痿人不忘起盲者不忘视势不可耳遂战武击斩之【后信子积当及其太子之子婴以众降汉俱封列侯世贵显】
　　帝至洛阳立子恒【即文帝】为代王
　　帝以代地居常山之北与匈奴边数被冦乃稍分山南太原地以益之令羣臣择可立为王者皆曰子恒贤知温良遂立以为代王都晋阳后徙中都【汉县故城在今山西汾州府平遥县西北】
　　二月立王侯朝献郡国口赋法
　　诏曰欲省赋甚今献未有程吏或多购以为献而诸侯王尤多民疾之令诸侯王常以十月朝献及郡各以其口数率【计之也】人嵗六十三钱以给献费
　　诏郡国求遗贤
　　诏曰盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙无絶也贤人已与我共平之矣而不与我共安利之可乎贤士大夫有肯从我游者吾能尊显之布告天下使明知朕意御史大夫下相国相国下诸侯王御史中执法【中丞也】下郡守其有意称明徳者必身劝为之驾【身亲敦劝自为驾车】遣诣相国府有而弗言觉免年老癃病勿遣
　　梁王越废徙蜀三月杀之夷三族
　　上之击陈豨也徴兵于梁梁王称病使将将兵诣邯郸上怒让之梁王恐欲自往谢其将扈輙曰往则为禽不如遂反王不聴梁太仆得罪亡走汉告之上使使掩捕梁王囚之洛阳有司奏反形已具请论如法上赦以为庶人徙蜀青衣【本羌地汉置青衣道以青衣江名后改曰汉嘉县今四川雅州府雅安县是也】至郑【今陕西同州府华州郑县故城是】逢吕后从长安来王为后涕泣自言无罪愿处故昌邑后许诺与俱至洛阳白上曰彭王壮士今徙之蜀此自遗患不如遂诛之妾谨与俱来乃令其舎人告越复谋反夷三族枭首洛阳下【诏有收视者捕之梁大夫栾布使于齐还奏事彭越头下祠而哭之吏捕以闻上欲烹之方提趋汤顾曰愿一言而死上曰何言布曰方上之困彭城败荥阳也王与楚则汉破与汉则楚破且垓下之会防彭王项氏不亡天下已定而陛下以苛小案诛灭之臣恐功臣人人自危也今彭王已死臣生不如死请就烹于是上乃释布拜为都尉】
　　立子恢为梁王友为淮阳【汉淮阳国治陈今河南陈州府】王
　　罢东郡颇益梁罢颍川郡颇益淮阳
　　夏四月帝还宫
　　五月立故秦南海【秦郡注见前】尉赵佗【正定人】为南粤王初秦南海尉任嚣病且死召龙川【今县属广东惠州府】令赵佗语曰秦为无道天下苦之闻陈胜等作乱天下未知所安番禺【秦南海郡治番禺今广东广州府番禺南海二县是】负山险阻南海东西数千里颇有中国人相辅此亦一州之主也可以立国即被佗书行南海尉事嚣死佗即移檄闗隘絶道【絶秦所开越道】聚兵因稍以法诛秦吏击并桂林象郡【注俱见前】自立为南越武王至是诏立为南越王使陆贾即授玺绶与剖符通使使和集百越无为南邉患害贾至佗以魋【音椎】结【音计为髻一撮似椎夷俗也】箕踞见之贾曰足下中国人亲戚坟墓皆在正定今反天性弃冠欲以区区之越与天子抗衡为敌国祸且及身矣夫秦失其政豪杰并起唯汉王先入闗项羽倍约遂诛灭之五年之间海内平定此非人力天所建也今天子怜百姓新劳苦且休之遣使授君王印剖符通使君王宜郊迎北面称臣乃欲以新造未集之越屈彊于此汉诚闻之掘烧君王先人冢夷防家族使一偏将将十万众临越则越杀王降汉如反覆手耳于是佗乃蹶然起坐谢曰居蛮夷中久殊失礼义留贾与饮数月曰越中无足与语至生来我今日闻所不闻赐槖中装直千金他送亦千金贾卒拜佗令称臣奉汉约归报帝大悦拜贾为大中大夫【贾时时前説称诗书帝駡之曰乃公居马上得之安事诗书贾曰马上得之宁可以马上治乎且汤武逆取而以顺守之文武并用长乆之术也向使秦已并天下行仁义法先圣陛下安得而有之帝有慙色曰试为我着秦所以失天下吾所以得之者及古成败之国贾着十二篇毎奏一篇帝未尝不称善号其书曰新语】
　　帝有疾
　　帝有疾恶见人诏户者无得入羣臣十余日舞阳【今县属河南南阳府】侯樊哙排闼直入大臣随之上独枕一宦官卧哙等流涕曰始陛下与臣等起丰沛定天下何其壮也今天下已定何其惫也且陛下病甚大臣震恐不见臣等计事顾与一宦者卧岂不见赵髙之事乎帝笑而起
　　秋七月淮南王布反帝自将讨之立子长为淮南王【布平之国治夀春】
　　初淮隂侯死布心已恐及彭越诛醢其肉以赐诸侯布见醢大恐隂令人部聚兵候伺旁郡警急有中大夫贲【音肥】赫得罪于布乗传诣长安上变言布谋反有端上系赫使人验之布遂族赫家发兵反反书闻汝隂【汉县今曰阜阳为江南颍州府冶】侯滕公以问其客薛公【故楚令尹】薛公曰往年杀彭越前年杀韩信此三人者同功一体之人也自疑祸及身故反尔滕公言于上上召薛公问之对曰布反不足怪使布出于上计山东非汉有也出于中计胜败之数未可知也出于下计陛下髙枕而卧汉无事矣上曰何谓也对曰东取吴西取楚并齐取鲁传檄燕赵固守其所此上计也东取吴西取楚并韩取魏防敖仓之粟塞成臯之口此中计也东取吴西取下蔡【即春秋州来注见前】归重于越身归长沙此下计也上曰是计将安出对曰布以骊山之徒自致万乗此皆为身不顾后虑者也必出下计上曰善封薛公千户立子长【故赵王敖所进美人子方三嵗】为淮南王时上有疾欲使太子撃布太子客东园公【姓唐字宣明居园中因号】绮里季【姓氏未计】夏黄公【姓崔名广字少通齐人隠居夏里故号夏黄公】角里先生【河内轵人姓周名术字元道】四人【所谓四皓也避秦乱隠于商山吕后以留侯计使建成侯吕释之奉太子书卑辞厚礼迎之四人皆至　商山在商州东有七盘十二缚】説建成侯吕释之曰太子将兵有功则位不益无功则从此受祸矣君何不急请吕后乗间为上泣言黥布猛将善用兵诸将皆陛下故等夷乃令太子将此属无异使羊将狼且使布闻之则鼓行而西耳后如其言上曰吾惟防子固不足遣而公自行耳于是上自将而东【羣臣皆送至覇上留侯病强起见上曰臣宜从病甚楚人剽疾愿上无与争锋因説上令太子为将军监关中兵上曰子房虽病彊卧而傅之时叔孙通已为太傅留侯行少傅事】布之初反谓帝老厌兵必不能来诸将淮隂彭越已死余不足畏故遂反果如薛公之言东击荆荆王贾走死击楚楚与战徐【注见前】僮【汉县故城在江南凤阳府虹县东北】间军败【楚为三军欲以相救为竒或曰兵法诸侯自战其地为防地今别为三彼败吾一军余皆走安能相救不听果败】楚王交走薛【注见前】布遂引兵西
　　【丙午】十二年冬十月帝破布军于蕲西布亡走长沙王臣【吴芮子嗣王】诱而诛之
　　上与布军遇于防甀【邑名徐广曰在蕲西会攻外反甀文瑞反】布兵甚精上望其置陈如项籍军恶之遥见布谓曰何苦而反布曰欲为帝耳上怒骂之遂大战布军败渡淮走江南长沙王臣使人诱与走越杀之
　　帝还过沛复其民及丰
　　上还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌曰大风起兮云飞威加海内兮归故乡安得猛士兮守四方令儿皆和习之上乃起舞慷慨伤懐泣数行下谓沛父兄曰逰子悲故乡吾虽都关中万嵗后吾魂魄犹思沛且朕自沛公以诛暴逆遂有天下其以沛为朕汤沐邑复其民世世无有所与【沛父老诸故又日乐饮极欢道故旧为笑乐十余日乃去】沛父老皆顿首曰沛幸得复丰未得唯陛下哀矜上曰丰者吾所生长极不忘耳特以其为雍齿故反我为魏沛父兄固请之乃并复丰比沛
　　太尉周勃诛陈豨定代地
　　勃斩豨于当城【汉县故城在大同府阳髙县界】悉定代郡雁门云中地
　　立兄子濞为吴王
　　荆王既死【事见前】无后更以荆为呉国立兄仲之子沛侯濞为吴王已拜上召濞谓曰汝状有反相因附其背曰汉后五十年东南有乱岂汝耶然天下同姓一家汝慎毋反濞顿首曰不敢
　　十一月过鲁以太牢祀孔子
　　【尹氏起莘曰汉髙之兴以马上得天下不事诗书然过鲁祠孔子乃见于兵戈倥偬之日自是而后除挟书律置博士官开献书路儒道稍稍振起盖实基于此】
　　帝还宫
　　上还长安疾益甚愈欲易太子张良谏不聴因辞疾不视事叔孙通谏曰晋献公以骊姬故废太子国乱数十年秦以不蚤定扶苏自使灭祀今必欲废嫡而立少臣愿先伏诛以颈血汚地帝曰公罢矣吾直戯耳通曰太子天下本本一摇天下震动奈何以天下为戯乎时大臣固争者多上知羣臣心皆不附赵王乃不易太子【史记留侯世家上破布归置酒太子侍东园公等四人从年皆八十余须眉皓白衣冠甚伟上怪问之四人前对各言姓名上乃大惊曰吾求公数嵗公避逃我今何自从吾儿逰四人皆曰陛下轻士善骂臣等义不辱窃闻太子仁孝恭敬爱士天下莫不延颈欲为太子死故臣等来耳上曰烦公幸卒调防太子四人为夀已毕起去上目送之召戚夫人指示四人者曰我欲易之彼四人辅之羽翼已成难动矣戚夫人泣上曰为我楚舞我为若楚歌歌曰鸿鹄髙飞一举千里羽翮已就横絶四海横絶四海当可奈何虽有缯缴尚安可施歌数阕戚夫人嘘唏流涕上起罢酒竟不易太子留侯招四人之功也　通鉴考异曰髙祖特以大臣皆不肯从恐身后赵王不能独立故不为耳岂四叟片言遽能柅其事乎此辩士欲夸大四叟之事故遂云然司马迁好竒多爱而采之今不取】
　　下相国何廷尉狱已赦出之
　　萧何以长安地陿上林中多空地弃请令民得入田毋収藳为兽食上大怒下廷尉械系之王卫尉侍前问曰相国何大罪陛下系之暴也上曰吾闻李斯相秦有善归主有恶自与今相国多受贾防金为请吾苑以自媚于民故系治之王卫尉曰夫职事茍有便于民而请之真宰相事也陛下奈何乃疑相国受贾人钱乎且陛下距楚数嵗相国一摇足则关以西非陛下有也相国不以此时为利而利贾人之金乎且秦以不闻其过亡天下李斯之分过又何足法哉上不怿即赦出之【何年老素恭谨徒跣入谢上曰相国休矣相国为民请苑不许我不过为桀纣主而相国为贤相吾故系相国欲令百姓闻吾过也】
　　燕王绾谋反春二月遣樊哙以相国将兵讨之立子建为燕王
　　陈豨之反燕王绾发兵撃其东北以豨求救于匈奴亦使其臣张胜于匈奴为言豨军已破故燕王臧荼子衍在胡谓胜曰燕所以乆存以诸侯数反兵连不决也今公欲急灭豨豨亡次亦至燕矣胜以为然还告绾绾乃隂使胜为间于匈奴而使范齐通计谋于豨欲令乆亡连兵勿决至是豨禆将降言之帝召绾绾恐谓其幸臣曰非刘氏而王独我与长沙耳徃年族淮隂诛彭越皆吕氏计今上病吕氏専欲以事诛异姓之王者及大功臣遂称病不行语颇泄上闻之怒又得匈奴降者言张胜为燕使胡状于是上曰绾果反矣使樊哙将兵撃之
　　诏陈平斩樊哙以周勃代将其军平传哙诣长安帝病甚人或言哙党于吕氏即一日上晏驾欲以兵诛赵王如意之属帝大怒用陈平谋召绛侯周勃受诏牀下曰陈平驰传载勃代哙将至军中即斩哙头二人行计之曰哙帝之故人也功多又吕后弟嬃之夫有亲且贵今帝特以忿怒故欲斩之恐后悔宁囚而致上上自诛之未至军为坛以节召哙反接载槛车传诣长安令勃代将定燕反县
　　夏四月帝崩
　　上撃黥布时为流矢所中行道疾疾甚吕后迎良医医入见曰疾可治上嫚骂之曰吾以布衣提三尺取天下非天命乎命乃在天虽扁鹊【姓秦氏名越人勃海郑人也】何益罢之后问陛下百嵗后萧相国死谁令代之曰曹参其次曰王陵然少戅陈平可以助之平智有余然难独任周勃厚重少文然安刘氏者必勃也可令为太尉复问其次曰此后亦非乃所知也四月甲辰崩于长乐宫【通鉴考异曰据汉书云吕后与审食其谋将尽族诸将郦商见食其曰闻帝已崩不发防欲诛诸将诚如此天下危矣今陈平灌婴守荥阳樊哙周勃定燕代闻此必连兵还乡亡可蹻足待也乃以丁未发防按吕氏虽暴戾亦安敢一旦尽诛大臣且其时陈平不在荥阳樊哙亦不在代此説不足据】
　　卢绾亡入匈奴
　　绾悉将其宫人家属骑数千居长城下候伺幸上病瘉自入谢会帝崩绾遂亡入匈奴【匈奴以为东胡卢王为蛮夷所侵夺常思复归居嵗余死胡中】
　　五月葬长陵【在西安府咸阳县东陵之北有废城即汉长陵县也】
　　髙祖不修文学而性明达好谋能聴自监门戍卒见之如旧初顺民心作三章之约天下既定令萧何次律令韩信申军法张苍【阳武人】定章程叔孙通制礼仪又与功臣剖符作誓丹书铁劵石室金匮藏之宗庙虽日不暇给规摹宏逺矣
　　太子盈即位【是为孝惠帝】
　　尊皇后曰皇太后
　　赦樊哙复爵邑
　　陈平既执樊哙行闻帝崩恐吕嬃谗之乃驰传先去逢使者诏平与灌婴屯荥阳平受诏立复驰至宫哭殊哀因固请得宿卫中太后乃以为郎中令【秦官汉因之掌宫殿掖门户】使傅教帝吕嬃谗乃不得行哙至太后即释之并复爵邑
　　令郡国立髙庙
　　孝惠皇帝
　　【丁未】元年冬十二月太后杀赵王如意
　　太后令永巷囚戚夫人髠钳衣赭衣令舂【戚夫人舂且歌曰子为王母为虏终日舂薄暮常与死相伍相离三千里谁当使告女太后闻之大怒曰乃欲倚汝子耶】召赵王如意三反相周昌曰髙帝属臣赵王闻太后欲诛之臣不敢遣王亦病不能奉诏太后怒召昌至复召赵王王来帝自迎入宫挟与起居饮食太后欲杀之不得间帝晨出射赵王少不能早起太后使人持酖饮之【周昌谢病不朝见三嵗而卒諡曰悼侯】遂断戚夫人手足去眼煇耳饮瘖药使居厠中命曰人彘召帝视之帝惊大哭因病嵗余不能起使人谓太后曰此非人所为臣为太后子终不能治天下遂曰饮为滛乐不聴政
　　徙淮阳王友为赵王
　　赵王如意既酖死【諡日隠】乃徙友王赵
　　春正月城长安
　　是年始城西北方三年春正月【发长安六百里内男女十四万六千人】夏六月【发诸侯王列侯徒二万人】再城之五年春正月【发六百里内男女十四万五千人】复城之其秋乃成【三辅黄图长安城周回六十五里城南为南斗形北为北斗形至今人呼之曰斗城】
　　【戊申】二年冬十月齐王肥来朝
　　帝与齐王燕饮太后前置齐王上坐如家人礼太后怒廼令人酌两巵鸩酒置前令齐王为寿齐王起帝亦起欲俱为寿太后恐自起反【音幡覆也】巵齐王怪之因不敢饮阳醉去问知其鸩乃忧自以为不得脱长安用内史士【内史王官士名也】言献城阳郡【注见前】为鲁元公主汤沐邑乃得归
　　春正月两龙见兰陵【注见前】井中
　　陇西【汉郡治狄道今甘肃兰州府狄道州是】地震
　　夏旱
　　秋七月相国酂侯萧何卒【諡曰文终】以曹参为相国
　　相国何病上亲自临视因问曰君即百嵗后谁可代君对曰知臣莫若主上曰曹参何如何顿首曰帝得之矣臣死不恨七月卒【何买田宅必居穷僻处为家不治垣屋曰令后世贤师吾俭不贤毋为势家所夺】参闻何卒告舎人趣治行曰吾且入相居无何果召参【参去属其后相曰以齐狱市为寄慎勿扰也后相曰治无大于此者乎参曰狱市所以并容也今扰之奸人安所容乎吾是以先之】始参防时与萧何善及为将相有隙至何且死所推贤惟参参代何为相国举事无所变更一遵何之约束择郡国吏长大【取年长大也】讷于文辞谨厚长者即召除为丞相史史言文刻深欲务声名輙斥去之【日夜饮醇酒卿大夫以下吏及賔客见参不事事皆欲有言至者参輙饮以醇酒莫得开説】见人有细过掩匿覆盖之府中无事子窋为中大夫帝怪参不治事使窋私问之参怒笞窋曰趣入侍天下事非若所当言也至朝时帝让参曰乃者我使谏君也参免冠谢曰陛下自察圣武孰与髙帝上曰朕安敢望先帝曰臣孰与萧何贤上曰君似不及也参曰陛下言是也髙帝与萧何定天下法令既明今陛下垂拱参等守职遵而勿失不亦可乎帝曰善
　　【己酉】三年春与匈奴和亲
　　匈奴冒顿寖骄为书遗太后辞极防嫚后怒议斩其使发兵击之樊哙曰臣愿得十万众横行匈奴中季布曰哙可斩也前匈奴围髙帝于平城汉兵三十二万哙为上将军不能解围天下歌之曰平城之下亦诚苦七日不食不能彀弩今歌唫未絶伤痍甫起而哙欲摇动天下妄言以十万众横行是面谩也且匈奴即善言不足喜恶言不足怒也太后曰善令报书逊谢遗以车马冒顿复使来谢曰未尝闻中国礼义陛下幸而赦之因献马遂和亲【以宗室女为公主嫁之】
　　夏五月立闽越君摇【勾践之裔与无诸同姓】为东海主
　　摇与无诸俱率百越之众从诸侯入秦髙祖已王无诸【在五年事见前】至是更举越功乃立摇为东海王都东瓯【今浙江温州府永嘉县西南有东瓯城摇所都世号曰东瓯王】
　　【庚戌】四年冬十月立皇后张氏
　　后帝姊鲁元公主女也太后欲为重亲故以配帝
　　春正月举民孝弟力田者复其身
　　三月帝冠赦天下
　　除挟书律【张晏曰秦律敢有挟书者族】
　　立原庙【师古曰原重也先已有庙今更立之故云重也】
</div>
    <div class="pagination">
<a href="御批历代通鉴辑览_page28.html">上一页</a><span>...</span><a href="御批历代通鉴辑览_page24.html">24</a><a href="御批历代通鉴辑览_page25.html">25</a><a href="御批历代通鉴辑览_page26.html">26</a><a href="御批历代通鉴辑览_page27.html">27</a><a href="御批历代通鉴辑览_page28.html">28</a><span class="current-page">29</span><a href="御批历代通鉴辑览_page30.html">30</a><a href="御批历代通鉴辑览_page31.html">31</a><a href="御批历代通鉴辑览_page32.html">32</a><a href="御批历代通鉴辑览_page33.html">33</a><a href="御批历代通鉴辑览_page34.html">34</a><span>...</span><a href="御批历代通鉴辑览_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
