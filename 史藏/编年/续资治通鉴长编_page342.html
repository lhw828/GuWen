<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 342 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 342 页/共 607 页</h1>
    <div class="content">续资治通鉴长编
卷二百四十九
卷二百四十九
　　起讫时间 起神宗熙宁七年正月尽其月
　　卷　　名 续资治通鉴长编卷二百四十九
　　帝　　号 宋神宗
　　年　　号 熙宁七年（甲寅，1074）
　　全　　文
　　春正月己亥朔，不受朝。
　　诏诸州自来不造酒处，许以公使钱造，每百贯造十石，额外造者以违制论。见会要七年正月一日。
　　颁诸班直禁军名额。会要具载名额资次，或并附此。
　　癸卯，定教阅诸军，其创教战法，委主将度地之形，随宜施行。
　　甲辰，将作监主簿、书写熙河路经略司机宜文字王夏为大理寺丞，赐绯章服。夏管押蕃部都首领瞎□叱等及赍贺表至阙，上特引对，故有是命。
　　乙巳，诏诸路应灾伤至甚州军合发春夫，委转运司相度减免以闻。
　　丁未，司农寺言，诸路义勇、保甲，令逐州管勾常平官兼管勾点检，从之。
　　诏知忻州萧士元、秘书丞吕大忠与北界差来人议定岢岚军地界。上批：「北使耶律洞在馆屡生事，可令曾孝□等具析移文诫敕之。」于是备录馆伴所文字下雄州移牒涿州。萧士元六年二月一日罚铜，时任太原代州都监。耶律洞乃贺正旦使，去年十二月，实录三本并脱此段，已追书讫。
　　庚戌，永兴、秦凤路察访李承之言：「中书下杨蟠奏，诸县并无百姓经察访司陈诉用税敷钱不等。臣初入境，见百姓经提点刑狱司陈状者千八百余人，即申司农寺。近再过华州，又有郑县百姓七百余人赴本司陈诉，皆蟠诈妄不实。」诏永兴军路安抚司关送推勘院。蟠初以同管勾陕西制置解盐兼常平等事，擢永兴军等路转运判官。五年十一月蟠权运判。承之出使，即按蟠不法，诏罢蟠转运判官，令安抚司鞫其事。蟠数自辨，王安石又主之，竟免它责。蟠被按及罢，不得其详。承之本传云：蟠倚势不法。所谓势，则指安石也。六年十二月二十六日录，安石云：昨杨蟠不待劾而罢。则其罢运判当在六年冬，今附见。朱史削去此段，签贴云：只关送制院【一】，别无施行。盖蟠卒免重责耳，当考日录。六年九月初五日、二十三日，十一月初一日、初七日，十二月初九日、二十二日，七年正月二十八日，二月九日，凡八处，日录皆有杨蟠事。
　　判军器监吕惠卿等上裁定中外所献枪刀样，诏送殿前、马步军司定夺，又上编成弓式。初，在京及诸路造军器多杂恶，河北尤甚。至是，所制兵械皆精利，其后遂诏赍新造军器付诸路作院为式，遣官分谕之。
　　已而惠卿言：「朝廷必以武人习用器械，故谋及殿前、马步军司，然臣体问得逐司每准朝旨送下定夺事件，只是取责军校文状闻奏，非独务持旧说不肯改更，又其知虑未必能知作器之意。故凡外人所陈非己出者，少肯言是，朝廷亦未尝考其说之当否，遂从而寝。荀卿以为工精于器，而不可以为工师。有人也不能此技，可使治其官，惟精于道者为然。今陛下置监以除戎器，不属之介冑之武夫，斧斤之巧匠，而使臣等领其事，则岂以臣尝能此技而使之乎？殆将以其薄烛道理，而可使治其官者也。而臣辞不获命，遂受其职，苟或自度不足以毕事，则亦岂敢。故其器械必尽观中外之所藏，其法度必尽考古今之所说，其制作必究良匠之所编，其施用必问边臣之所以试，而臣之愚虑亦以为可，然后上闻。而朝廷乃下此属议之，如闻前所定弓箭等，习用故态，亦只聚集军校、曹司，其执旧说，未知实否。今军器式样又从本监赍送往逐司定夺，则是使臣等营之，而其是否乃取决于此属也，非独谋及之而已。臣以从官预典监事，于陛下则为论思谋画之臣，朝廷一日有四方之事，若幸得使令于前，当使此属奔走以听事。今乃以其悉心并智之所为，而使之议可否，于今日之间，臣固不敢自爱，深恐武夫健卒辈有以窥朝廷之心膂，其智虑乃决于我也。以理言之，窃恐为倒。盖此属既多出于行伍，则其底里浅深，其下之所熟知也。而臣等虽不肖，然上托陛下名器宠任之，故犹宜见慑。今又使有以窥之，则不特于朝廷之体为轻，而非所以崇堂陛之势。而陛下经营四方，又未能舍文臣而用此属，则其名分之实岂可无素？虽政事之臣不虑及此，而陛下岂不自爱国体也？臣以朝廷已行之命，不敢言改，乞从本监奏，乞就一司同议。」上由是遣管军郝质赴监定夺，皆以为便而施行焉。此据惠卿家传增入。九年四月二日当考。五月十七日卫端之得罪，惠卿家传乃以遣郝质诣监【二】在端之得罪后，当考。
　　诏诸军十将以下至长行，遇有功及呈试武艺当转资不愿转者，每一资，有功人赐绢十五疋，呈试人十疋。
　　辛亥，赏收复洮、岷等州功，西京左藏库使桑湜等八人各迁三资，蕃官李蔺□讷支、温王等十一人各迁两资，蕃僧马遵九人给奉职至指挥使俸，余补下班殿侍至承局，及减年磨勘、支赐各有差。既而湜独辞所迁官，曰：「羌人畏国威灵，不战而降，臣何功而迁官？」执政曰：「觽人皆受，独君不受，何也？」湜对曰：「觽人皆受，必有功也，湜自知无功，故不受。」卒辞之，时人重其知耻。湜，怿子也。司马记闻云：王韶开熙河，诸将皆迁官，皇城使、知原州桑湜独不受。今附其事于此。湜知原州及为皇城使，未见除用月日，当考。
　　司农寺请下广西安抚司依泾原等五路置常平仓，从之。
　　诏：「两浙察访、转运、提点刑狱、提举司同相度，第五等户所出役钱至少，今若减放，以□剩钱补充，如支用得足，即尽蠲之【三】。其以家产或以税钱均出而不分等处，即截自若干贯百以下放免以闻。」舒亶传觽轻易举，当考。已附五年八月二十五日、四年四月二日、五月十六日，又十月九日。去年十二月陈枢云云【四】，当考。
　　乙卯，皇第三子俊为彰信军节度使、永国公。
　　丙辰，龙图阁直学士、同提举在京诸司库务、兼同判太常寺张焘知河中府，寻改邓州。当是缘刘季孙去年三月辛酉所言。
　　诏自今诸州具属县旬申雨雪尺寸上提点刑狱司，本司类聚上司农寺类聚月奏，有稽违者纠之。先是，雨雪状诸州径奏，朝廷以为繁，故改法令司农寺编排缴进，而司农亦以为疲于省览，又从其请而降是诏。
　　河东经略、都转运司言，同相度乞罢创置□堡，其宁星、和市依旧开通，从之。
　　丁巳，诏河北西路两地供输户旧有弓箭社、强壮、义勇之类并存留外，更不编排保甲。去年十二月二十六日。
　　又诏荆湖路察访章惇具建懿州四至地里、所管户口、置官屯兵次第以闻。时惇言南江州峒悉已平定，请建州县城寨故也。四月十九日建沅州。
　　知大名府韩绛言，本路安抚司累岁封桩紬绢，或致陈腐，乞下转运司用新紬绢或钱银对易，或依市易法令民户入抵出息，其余经略安抚司对桩物亦乞依此，从之。
　　己未，永兴、秦凤等路察访李承之言：「通远军，渭水所出，即古渭州；镇戎军本高平郡，即古原州。盖昔以陷没，故取州名建于他郡，民间呼今原州为底原州，呼镇戎军为故原州，盖不忘本也。今疆土如旧，理宜改正，欲乞以原、渭州名还赐镇戎、通远军，其二州别赐名额。」不报。
　　庚申，诏勒停人赵用叙左藏库副使，增差怀州都监。用尝为雄、霸界河巡检，有威名，北人谓之赵虎头者也。以过停废，至是稍收叙之，以旌其才。用废，在五年闰七月庚申。
　　福建路转运司言，漳州漳浦县濒海，接潮州，山有髃象为民患，乞依捕虎赏格，许人捕杀，卖牙入官，从之。
　　辛酉，熙河路安抚司乞拨地二千顷，籍所入为公用，从之。
　　诏河北东路义勇、保甲，令农隙以前编排了毕，赐两路钱各十五万缗。
　　京东路察访邓润甫等言：「山东沿海州郡地广，一遇丰岁则谷价甚贱，可于沿边州郡频海之地，募人为海运，则山东之粟可转之河朔以助军食。」诏京东、河北路转运司相度以闻，讫无施行者。
　　诏已差李宪熙河路经略安抚司勾当公事，可续差兼秦凤路经略安抚司勾当公事。日录二月二十三日有议论，今附见本日。
　　壬戌，遣礼宾使、文州刺史、带御器械王中正诣熙河路，以土田募弓箭手，若地有余，即召人承佃。其措置事及所当用钱，并令经略司应副。所募人毋拘路分远近，不依常格，差官召募，仍亲提举。所至别路州军当用钱物，并于转运司借，三司拨还。
　　赐知凤翔府苏寀、知陇州狄咏奖谕敕书，仍各赐绢百疋。前通判秦州陈纮今任知开封县满，除三司、开封府推判官；通判熙州刘宗杰除秦凤路转运判官。寀等并以熙河路经略使王韶言应副军须有劳也。宗杰通判熙州，实录阙熙州两字。二月一日自熙州通判除秦凤运判，今增入。
　　永兴、秦凤等路察访李承之言：「庆历、皇佑中，秦州以盐钞、川交子令民间变卖，至今尚负钱万余缗，乞特蠲放，以□边民。」从之。
　　癸亥，遣三司勾当公事李杞相度成都府置市易务利害。先已遣蒲宗闵、沈逵，今复遣杞。其后上与辅臣论及市易，冯京曰：「曩时西川因榷买物，致王小波之乱，故今颇以市易为言。臣检实录，实有此说。」王安石曰：「王小波自以饥民觽，不为官司所恤，遂相聚为盗，而史官乃归咎般取蜀物上供多而致然。不知般取孟氏府库物以上供，于饥民有何利害！」上曰：「李杞行未？」安石曰：「未也。然愿陛下勿疑，臣保市易必不能致蜀人为变也。」冯京云云，见日录二月二十三日，朱史乃附见去年十二月二十四日，误也。三月十六日云云，四月五日罢相度。
　　诏：「诸州县常平、农田、水利、差役并分为两案，吏人不以次选差，每案三人，县毋过二人，月给食钱毋过七千，州毋过十千。若因事取财，依转运、提点刑狱等司法。」从司农寺请也。
　　诏开封府界呈试保甲，免本身夫役。
　　甲子，梓州路察访常平等事、兼经制夷事熊本言：「自十一月乙卯，亲将属兵东兵，募土丁凡五千人，入夷界捕杀水路大小四十六村，荡平其地，纳铜鼓、枪牌乞降者，因即抚定之。即于所得地内小溪口、宁远寨西置二寨，三壕面、荔枝激等处置卓望四堡，平治险隘，开修道路，建置桥阁、里堠，悉已周备。并晏州柯阴县夷尝助水路夷抗官军，亦行讨伐，即至军前设誓，永不犯省地。凡得夷所献地二百四十里，已募人垦耕【五】，其属夷悉已联为保甲。臣与转运使陈忱、提点刑狱范百禄于今月辛酉，全所将军马次江安县，见遣兵分屯及差次军前功状，续具以闻。」十一月乙卯，十六日也。今月辛酉，七年正月二十三日也。按熊本集淯井享士题名，本以六年五月自东府椽视泸南夷事，七年正月一日自江安次宁远，二月二十日戊子，同陈忱、范百禄至淯井享士。其称今月辛酉，是二十三日无疑，但不应二十六日便奏到，恐实录误编入此，姑从之。
　　先是，提举河北路常平等事韩宗师劾程昉导滹沱河水淤田，而堤坏水溢，广害民稼，欺罔十六罪。诏程昉分析。河渠志宗师言昉十六罪，在六年十二月。于是进呈，读至宗师言「昉奏称百姓乞淤田，臣勘会百姓，元不曾乞淤田。昉分析，据差去检踏官取到逐县乞淤田状，但不曾户户取状。」上曰：「亦无人户状？」王安石曰：「淤田得差去官及逐县官吏状足矣，何用户户取状？程昉奏乞淤田既无状，即难明虚实，然为朝廷宣力淤田至四千余顷，假令奏状称人户乞淤田一句不实，亦无可罪之理。陛下于谗慝小人尚能容覆，如何为国宣力之人，乃不录其功，惟求其一言半句之差，便以为罪？」上曰：「若果淤田有实利，即小小差失，岂可加罪？但不知淤田如何尔。」安石曰：「程昉淤田，既为韩宗师所奏，故令程昉差一官，又令京东转运司差一官，同检量定验。韩宗师乃不依常法，差一独员监当官往定验，决无庇盖程昉之理。今检定到出却好田一万顷，又淤却四千余顷好田，陛下犹以为不知淤田如何，臣实不审陛下所谓。」
　　上言：「昉昨修漳河，闻漳河岁岁决；修滹沱河，又却无下尾。」安石曰：「修漳河出却三县民田，百姓髃至京师，经待漏院出头，谢朝廷差到程昉开河，除去百姓三二十年灾害。林希野史云：原武等县民因淤田浸坏庐舍坟墓【六】，又妨秋种，相率诣阙诉。使者闻之，急责其令追呼，将杖之，民即缪云：「诣阙谢耳。」使者因代为百姓谢淤田表，遣吏诣鼓院投之，状有二百余名，但二吏来投之。安石大喜，上亦不知其妄也。今附注此，当考。六年九月丙辰，赐侯叔献等田，可并考。本议漳河西岸去山不远，更不筑堤，既不筑堤，即水大自须抹岸，勘会累岁抹岸，才侵鴲五十顷地，其间却有卤地因淤更生良田，又假令年年坏却五十顷地，即计三县所出利害多少，亦不宜谓之有罪而无功。如滹沱河为事干塘泊，故与密院议，初未尝言不可兴修，既已兴功至于放水，乃言滹沱河不合入塘泊。臣以为滹沱河旧入边□淀，亦是塘泊，新入洪城淀，亦是塘泊，若俱是塘泊，即淤却上泊与下泊，不知有何利害之异。譬如作城，缺却南边与缺却北边，有何利害之异？此自是密院议论如此，岂是从初失相度，不留下尾？陛下平居纳奸人谮诉，故为陛下尽力者，常求其罪如不及，至于奸人情状殊未省察。如中书、密院行遣，自来即无中书札子为头，却是密院收接行遣，如程昉事即密院两次收中书札子所施行事，一面进呈行遣，计此事不容吏人都不知。自来行遣事体，缘欲宣言陛下甚怒程昉，欲令小人迎合圣意，不留中书札子，于密院行遣即无以为验。髃小如此情状，陛下曾不省察，乃患人情难知，臣恐陛下所为如此，即人情终无可知之理。如言漳河年年决坏为有害无利，宜有其人。陛下平居纳受其谮，又不考验，乃常含怒开河之人，惟其无罪而已，即有犯，比余人必百倍见困，不知如此，欲令何人肯与朝廷宣力。」于是请案实开漳河事，上许之。
　　又逐条读程昉分析，上曰：「若韩宗师所言果不实，朝廷何惜行遣，令转运司考按其事。」韩宗师提举河北常平，既有旨下京东转运司及程昉各差官检定淤田，宗师固未尝兼京东转运司，不知何故却自差官。盖宗师只从河北常平司差官检定河北淤田，初不问京东转运司及程昉，又差独员监当官，故王安石以为违法也。十月十二日丙子程昉迁官，可考。沈括笔谈云：瓦桥关北与辽人为邻，素无关河为阻。往岁六宅使何承矩守瓦桥，始议因陂泽之地，潴水为塞，欲自相视，恐其谋泄，日会僚佐，泛船置酒赏蓼花，作诗数十篇，令坐客属和，画以为图，传至京师，人初莫谕其意。自此始壅诸淀。庆历中，内侍杨怀敏复踵为之。至熙宁中，又开徐村、柳庄等诸泺，皆以徐、鲍、唐、沙等河，叫猴、鸡距、五眼等泉为之源，东合滹沱、漳、淇、易、涞等水【七】，下并大河。于是自保州【八】西北沈远泺，东尽沧州泥沽海口，几八百里，悉为潴潦【九】，阔有及六十里者，至今倚为藩篱。或谓侵蚀民田，岁失边粟之入，此殊不然。深、冀、沧、瀛间，惟大河、滹沱、漳水所淤，方为美田，淤淀不至处，悉是斥卤，不可种艺。异日惟是聚集游民，刮咸煮盐，颇干盐禁【一○】，时为寇盗。自为潴泺，奸盐遂少【一一】，而鱼蟹菰苇之利，人亦赖之。括笔谈或附和王安石说，今附注。八年闰四月十四日，王安石云程昉与韩宗师同放罪，可考。程昉寻奏：「沧州增修西流河堤，引黄河水淤田种稻，添灌塘泊，并深州开引滹沱河水淤田，及开回胡卢河，并回滹沱河下尾。」此据本志，附安石请按实开漳河事下。
　　乙丑，高丽国进奉使金良鉴、副使卢旦见于垂拱殿。
　　翰林学士曾布、知制诰吕惠卿为河北东、西路察访使，布西路，惠卿东路。
　　知岷州高遵裕乞给钱三万缗，令逐族蕃官首领互相保识，借请青苗，候来年丰熟日，为一料送纳，从之。
　　广西经略司言，邕州右江溪峒田州、填乃等峒产金，可置场冶，乞就差知邕州宣化县邓辟监金场，从之。
　　都水监请权停修白沟河，移夫浚自盟河，从之。初，诏白沟河置鰯行运，分三年修。而同判都水监侯叔献以为差夫日逼，又见被命提举汴河堤岸打凌，未可即往白沟。因言自盟河系疏泄汴河以南民田积水，最为大川，近岁失于浚导，水尝为患，乞辍白沟夫修之，故有是诏。
　　先是，王安石白上，欲且罢白沟，修汴南水利，上曰：「人多以为白沟不可为，而卿独见可为【一二】，若遂修成，甚善。」安石曰：「果不可为，况未曾费用功力，罢之诚宜。若可为，即俟时为之，何必计校人言也。」安石白上，据日录十二月二十一日事，今附此。初治白沟河在六年五月十二日，又八月十六日，又八月十九日，至此罢，十月十九日事附八月十六日。本志云：都水监【一三】言自盟河畎导汴南诸水，近者失于疏浚，为害甚大。于是移夫修治，而白沟之役废。
　　丙寅，诏自今修起居注、直舍人院并缀两省班。初，御史台言：「起居日两省班阙官，乞令待制为给谏者，除权三司使外及直舍人院、同知谏院、修起居注，遇起居日，权于左右两省班叙立，候正官员多，仍旧。」从之。至是，中书言两省员数稍多，乃降是诏，而同知谏院不与焉。
　　赐江宁府常平米五万石修水利。
　　两浙察访沈括言：「常州无锡县逃绝、诡名挟佃约五千余户，及苏州长洲县户长陪纳税有至二百余缗，已选官诣逐州根究，及虑人户隐蔽，已出榜召人告首，州县官吏能悉心究见欺弊，许令改正，更不问罪。其隐陷税苗课利人，限两月自陈，特免追毁。」从之。
　　丁卯，诏：「诸汉蕃义军、义儿私易卖官印马，徒一年；老病者即呈验，印「退」字许卖，即不申官，各减私易罪五等。」
　　上与王安石议陕西诸路置帅，欲用蔡延庆为环庆或泾原，安石论其不可，上问孰可者，安石以章惇对，其次赵子几有大略。上曰：「惇似可，子几粗簄。」又问李承之何如，安石言：「承之晓吏文，使为都检正或可，若作帅即不通物情。」上曰：「承之察访陕西，亦通物情，但与杨蟠异论尔。」安石曰：「陛下问臣可作帅与否，臣不敢不以实对，不为其与杨蟠异论也。」
　　注　　释
　　【一】只关送制院「关」原作「开」，在此难解。据上文「诏永兴军路安抚司关送推勘院」句，此处「开」显为「关」之误，故改。
　　【二】遣郝质诣监「遣」原作「置」，据阁本、活字本及长编纪事本末卷七五军器监改。
　　【三】即尽蠲之「尽」原作「书」，据阁本及宋会要食货六六之三八改。
　　【四】陈枢云云「枢」下原衍「密」字，据阁本及本书卷二四八熙宁六年十二月戊寅条删。
　　【五】已募人垦耕「垦」原作「恳」，据阁本及长编纪事本末卷八八平淯井蛮改。
　　【六】因淤田浸坏庐舍坟墓「因」原作「困」，据阁本及同上书卷七三淤田、宋史卷九五河渠志改。
　　【七】东合滹沱漳淇易涞等水「淇」原作「其」，据笔谈卷一三权智改。
　　【八】保州「保」原作「凉」，据同上书及长编纪事本末卷七三淤田改。
　　【九】悉为潴潦「潦」原作「深」，据同上二书改。
　　【一○】颇干盐禁「颇干盐」三字原脱，据同上二书补。
　　【一一】奸盐遂少「盐」，上引笔谈同，上引长编纪事本末作「盗」。
　　【一二】而卿独见可为「卿」字原脱，据宋史卷九五河渠志及文义补。
　　【一三】都水监「监」字原脱，据上文及同上书补。
续资治通鉴长编
卷二百五十
卷二百五十
　　起讫时间 起神宗熙宁七年二月尽其月
　　卷　　名 续资治通鉴长编卷二百五十
　　帝　　号 宋神宗
　　年　　号 熙宁七年（甲寅，1074）
　　全　　文
　　二月己巳朔，知熙州、端明殿学士、兼龙图阁学士王韶为资政殿学士、兼制置泾原秦凤路军马粮草。先是，韶自熙州入觐，与二府议夏国事于资政殿，韶请一中人在军中往来奏事。王珪曰：「中人监军非善事，若陛下于韶无疑，则不须如此。」韶又请王安礼、蔡天申为帅府勾当，王安石以为不可。安礼，安石之弟，而天申乃挺子也。上曰：「韶此意不过欲执政协力耳。」安石曰：「臣为执政大臣，若无子弟在军中，即于国事不肯协力，此乃奸宄之人。陛下置奸宄之人以为执政，不早改命而遽图西夏，恐失先后之序。」上曰：「韶意不知卿，故如此言。」
　　韶议筑赞纳克城【一】，须兵三万，上令韶兼四路制置粮草。安石曰：「今未有实事，先张此声，徒致纷纷，非便。」觽皆以为然。上终欲韶兼之，曰：「大臣与之协力，乃令韶敢任事。」安石曰：「臣非与韶争爵禄，又非与韶争功名，若韶能申威四夷，陛下有尧、舜之文，汤、武之武，则臣预有荣焉，何敢不与之协力！但于国计当然尔，欲俟筑赞纳克城毕乃议之。」上曰：「赞纳克既为咽喉之地，西人必争，则须兵力首尾相援，泾原、秦凤若不令韶兼领，则缓急无以应敌。」王安石等曰：「前日之议，未欲令韶兼领四路者，恐虚名以形敌而失我实利耳。今既止兼两路，壤界相接，恐亦无伤。」故有是命。又赐韶崇仁坊第一区、银绢二千，授其兄振奉礼郎【二】，弟大理寺丞夏三司勾当公事，令侍母于京师。
　　右司郎中、知齐州李师中为天章阁待制、知瀛州，既而王安石论师中诈冒不可用，即罢之。五月一日责和州。
　　知制诰、检正中书五房公事、判军器监吕惠卿兼判司农寺。三月十三日惠卿云云。
　　诏三司出内藏库绢二十万赴熙河经略安抚司，以备军赏。
　　王韶言：「乞鄜延路、环庆路各差将官一员，选土兵、弓箭手各千五百人，泾原路苗授选土兵、弓箭手万人，秦凤路选正兵、蕃兵、弓箭手万人，本路选七千人，总三万人，一举修筑赞纳克城。」诏：「鄜延路差曲珍、环庆路差林度，各于本路选募三千五百人，内马军一千，大小使臣指名申经略司差，候见王韶移文起发。秦凤路万人，减二千，其将官令王韶以名闻上。」上与王安石论边事，曰：「『食哉惟时』，虽尧、舜以为先务。」安石曰：「虽然，若不『惇德允元，而难任人』，谁为陛下尽力推行『食哉惟时』之政事？」
　　上忧契丹，安石曰：「岂有万里而畏人者哉？如不免畏人，必是事尚有可思处。」
　　庚午，昌王颢、嘉王頵言：「皇子已授节藩，况开府置官不可不备，臣等所居东宫之地，世为子舍，以待储副，非诸侯所当久寓也。望赐臣等外居。」诏答不允，曰：「朕上承先帝，顺事两宫，顾岂以子舍子嫌而有闲天伦之爱！」颢等又言：「唐故事，十王宅、五姓院【三】并在安国寺东，不处皇城之内，伏望察臣恳诚，庶安臣子之分。」诏又不允。
　　熙河路经略司言，岷州新复蕃部地有金、银、铜、锡苗脉，乞差左藏库使刘惟吉兼管银、铜坑冶。」从之。
　　辛未，于阗贡方物。
　　吏部员外郎、直龙图阁、权知延州赵焑为天章阁待制、知延州。
　　枢密院言：「武举补试生员，前此无立定时限，四方游士，困于伺候。乞随在学上舍生以春秋二时引试，仍下进奏院遍行，庶使远方通知朝廷招徕之意。」从之。
　　河阳言连年灾伤，常平仓赈济斛斗不足，乞兼发省仓，诏赐常平谷万石兴修水利及赈济饥民。
　　上忧契丹，以为全未有备，语执政且与协力措置。王安石曰：「此事非臣所能及，在陛下力行而已。」上曰：「河东因鼟王庆民等，器甲遂大整齐。」安石曰：「鼟王庆民等，后来陛下曾更使人按视否？如不曾按视，徒听传闻之言，恐未可知。就令目前余威尚能使人儆戒，不知久远能不复怠废否？恐须立法，岁遣人篃加存省，即可保无怠废。如陛下向赐钱与陕西路诸帅回易，教阅士卒，后来便不闻陛下使人点检公使钱如何支用，教得士卒孰精孰粗。若每事如此，不随以考察，即多立条贯何为？天下事要亦无多，但少立条贯，精加考察而已。」因问上：「河北曾令如京师教阅否？」上曰「未曾，恐费用多。」安石曰：「京师费用几何？」上曰：「已支万余缗。又有能造谤议动人耳目者，曾孝□云教阅已支过二十四万缗，问谁言此，云是薛向说三司供支过数。乃是将祗候库一年诸般支用二十四万缗，都说作教阅使过，实只万余缗尔。」安石曰：「河北兵几何？」上曰：「七万尔。」安石曰：「若减万人，却岁以其粮赐教得见在兵精，即不为妄费也。」上以为然。翊日，枢密院具文字同进呈，安石曰：「须且令枢密院将京师支过钱物计算，仍将河北兵计一分至十分，所支钱物逐分合用钱物几何。」乙亥日当并此。
　　壬申，知许州、端明殿学士、兼翰林侍读学士韩维为翰林学士承旨。
　　同提举在京诸司库务、龙图阁直学士孙固知成德军。先是，上以固东宫旧僚，尝问固：「王安石可相否？」固曰：「安石文行甚高，侍从献纳其选也，宰相自有度，而安石为人少从容。」凡四问，四以此对。及安石当国，固数议事不合，久之乃出守。
　　知瀛州、天章阁待制韩缜同提举在京诸司库务，仍诏缜以瀛州事付河北东路都转运使刘瑾，亟乘驿赴阙。时契丹将遣泛使萧禧来，召缜馆伴故也。上谓王安石曰：「契丹若坚要两属地，柰何？」安石曰：「若如此，即不可许。」上曰：「不已柰何？」安石曰：「不已亦未须力争，但遣使徐以道理与之辩而已。」上曰：「若遽交兵柰何？」安石曰：「必不至如此。」上曰：「然则柰何？」安石曰：「以人情计之，不宜便至如此，契丹亦人尔。」冯京以为我理未尝不直，上曰：「江南李氏何尝理曲，为太祖所灭。」安石曰：「今地非不广，人非不觽，财谷非少，若与柴世宗、太宗同道【四】，即何至为李氏。若独与李氏同忧，即必是计议国事犹有未尽尔，不然即以今日土地、人民、财力，无畏契丹之理。」陈瓘论曰：「安石所欲建立，所欲排陷，必造神考圣训，欲以文饰前非，归过宗庙，其言其事，不可以一二数也。至于「何尝理曲」之言，归于神考，则矫诬乖悖，尤为甚矣。
　　知谏院邓润甫，请京东路逐州管勾常平官，许转运、提举司于入通判、职官人内奏举，不惟新法因此可以推行，至于一州政事亦有所赖。诏自今逐州管勾无官可差，许奏举签判或职官一员。
　　废郓州东平监，以其牧地听民出租，以其马给禁兵邮传，其下斥卖，遣髃牧都监宋有志、秘书丞朱巩分聭其事。初，以建议者言东平监马小弱，不给军须，又孳生者不偿病死，而修缮棚井百物，皆科折于民，故废之。兵志云：七年，又废东平监，以其地赋民。后遂废高阳、真定【五】、太原、大名、定州五监，如东平故事。废五监在八年闰四月十六日，又九月二十五日。
　　真定府等路走马承受任端言：「点检河北路作院方沃以二月二十四日至真定，点检防城甲仗兵器了毕，至二十七日起离讫。」上批：「沃至真定止留三日，除到发人事往还外，计不过二日，以一府兵械不知几千万，而于百刻之内阅视，安能周悉？徒为奔走，无补于事，其令军器监条约以闻。」
</div>
    <div class="pagination">
<a href="续资治通鉴长编_page341.html">上一页</a><span>...</span><a href="续资治通鉴长编_page337.html">337</a><a href="续资治通鉴长编_page338.html">338</a><a href="续资治通鉴长编_page339.html">339</a><a href="续资治通鉴长编_page340.html">340</a><a href="续资治通鉴长编_page341.html">341</a><span class="current-page">342</span><a href="续资治通鉴长编_page343.html">343</a><a href="续资治通鉴长编_page344.html">344</a><a href="续资治通鉴长编_page345.html">345</a><a href="续资治通鉴长编_page346.html">346</a><a href="续资治通鉴长编_page347.html">347</a><span>...</span><a href="续资治通鉴长编_page343.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
