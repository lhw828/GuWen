<!DOCTYPE html>
<html>
<head>
    <meta charset="UTF-8">
    <title>大事记续编 - 第 49 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 49 页/共 65 页</h1>
    <div class="content">　　丙申魏元忠为左仆射【以新纪脩】时帝女安乐公主用事【以吕祖谦标目脩】
　　解题曰按新史列传公主私请废太子求为皇太女帝以问左仆射魏元忠元忠曰公主而为皇太女驸马都尉当何名主恚曰山东木彊安知礼阿母子尚为天子天子女有不可乎元忠固称不可自是语塞余见通鉴
　　唐中宗皇帝景龙元年春二月丙戌复武氏庙陵置韦氏庙陵【以通鉴脩】夏四月辛巳以公主妻吐蕃【以吕祖谦标目脩】六月丁卯朔日有食之【新纪】秋七月辛丑皇太子重俊与羽林大将军李多祚等诛武三思及其子崇训兵溃重俊等见杀【吕祖谦标目脩】
　　解题曰按新旧史列传元忠嫉三思专权用事思有以诛之防节愍太子起兵与闻其谋太子已诛三思引兵走阙下遇元忠子太仆少卿升于永安门胁使从战太子兵至武楼下多祚等犹豫不战元忠又持两端由是不克升为乱兵所杀帝以其尝有功且为髙宗武后素所礼置不问宗楚客纪处讷大怒固请夷其族不聴元忠不自安上政事及国封诏以特进齐国公致仕余见通鉴【唐书备阙孝和以韦氏专权与三思奸又欲加三思虎贲三百人欲为弑逆乃宻诏太子与多祚等诛三思及多祚被杀百官来朝反悲泣说太子枉杀三思赖韦后保护朕躬闻者莫不嗤笑】
　　八月丙戌上帝后尊号【以新纪脩】魏元忠罢寻贬死【以新纪通鉴修】九月丁酉吏部侍郎萧至忠为黄门侍郎兵部尚书宗楚客左卫将军纪处讷同三品【以新纪脩】庚子改元【以新旧纪脩】解题曰宋庠纪年通谱受尊号即位涉三年始改元云
　　辛亥韦巨源纪处讷为侍中苏瓌罢【以新纪脩】壬戌改羽林千骑为万骑【以旧纪脩】冬十月戊寅杀习艺馆内教苏安恒【新纪】壬午彗星出于西方【以新纪脩】十二月乙丑朔日有食之【以新纪脩】
　　唐中宗皇帝景龙二年春二月癸未有星陨于西南【新纪】三月丙辰朔方大总管张仁愿筑三受降城于河上【新纪】解题曰按新史地理志在丰州元和郡县志东城本汉云中郡地在胜州榆林县东北八里后属振武节度中城本汉五原郡有天德军西城汉朔方郡地在豊州西北八十里【李华张仁亶庙碑据河山翫其动静纳行旅归之袵席凭墉而望匹马单兵不匿形影虏由是械手足而刳腹心朝廷无草窃之虞天下减征役之半矣】
　　秋七月癸巳朔张仁愿同三品【以吕祖谦标目脩】冬十一月庚申西突厥突骑施酋婆葛犯塞杀使者癸未将军牛师奬战于火烧城败死安西陷以娑葛为可汗【以吕祖谦标目脩】解题曰按新史突厥传突骑施乌质勒西突厥别种贺鲁灭屯碎叶西北稍攻得碎叶居之谓碎叶川为大牙弓月城伊丽水为小牙其地东隣北突厥西诸胡东直西庭州神龙封怀德郡王其子娑葛袭封余见通鉴
　　是嵗皇后妃主昭容卖官行墨敕斜封【以新纪脩】
　　唐中宗皇帝景龙三年春二月己丑帝及后幸武门观宫女拔河为宫市【以新纪脩】壬寅韦巨源为左仆射同三品三月戊午宗楚客为中书令萧至忠为侍中太府卿韦嗣立守兵部尚书并同三品中书侍郎崔湜守兵部侍郎赵彦昭为中书侍郎同平章事戊寅礼部尚书韦温为太子少保同三品太常少卿郑愔守吏部侍郎同平章事【以新旧纪脩】夏五月出崔湜为襄州刺史郑愔江州司马【以新旧纪脩】秋七月丙辰娑葛降【以新纪脩】八月乙酉李峤同三品萧至忠为中书令特进韦安石为侍中【以新纪通鉴修】九月吏部尚书苏瓌为右仆射同三品【以新纪脩】冬十一月乙丑祀南郊皇后亚献【以新旧纪脩】甲戌豆卢钦望薨【以新旧纪脩】十二月壬辰唐休璟为太子少师同三品【以新纪脩】


　　大事记续编卷五十五
<史部,编年类,大事记续编>
　　钦定四库全书
　　大事记续编卷五十六　　　明　王祎　撰
　　唐睿宗皇帝景云元年春正月帝及后为微行【以新纪脩】三月以河源九曲予吐蕃【新纪】
　　解题曰按防要天宝十三载以黄河九曲置洮阳郡及神防军于临洮之西二百里置浇河郡及宛秀军于积石军之西百里以实河曲之地洮阳今洮州浇河城赵充国所筑在廓州达化县西
　　夏四月杀定州郎岌五月丁卯杀许州司兵燕钦融六月壬午皇后韦氏及安乐公主弑帝秘不发丧以温王重茂为皇太子征府兵屯京师韦温总知兵马刑部尚书裴谈工部尚书张锡同三品吏部尚书张嘉福中书侍郎岑羲吏部侍郎崔湜同平章事甲申发丧皇后自立为皇太后临朝摄政太子重茂即皇帝位改元唐隆安国相王为太尉封其子寿春郡王成器为王庚子临淄郡王隆基率万骑入北军诛韦氏及安乐公主等辛丑封隆基为平王朝邑尉刘幽求为中书舍人总苑监钟绍京为中书侍郎参知机务黄门侍郎李日知同三品绍京寻罢纪处讷韦温宗楚客张嘉福诸韦武党皆伏诛出萧至忠韦嗣立赵彦昭崔湜为诸州刺史平王隆基同三品甲辰相王旦即皇帝位废重茂为温王【以新旧纪传吕祖谦标目脩】
　　解题曰按新旧史纪传志实録景龙文馆记陆贽宗编遗録初武三思通于韦氏欲行簒逆国子祭酒叶静能善符禁小术散骑常侍马秦客闲医药光禄少卿杨均以调膳皆出入宫掖得幸于后燕钦融直言其事虽杀钦融而中宗怏怏不乐韦氏恐变生安乐公主欲后临朝而求为皇太女丁丑遂鸩帝六月壬午帝觉鸩发召马秦客因是又持鸩毒焉帝崩于神龙殿【在西内两仪殿北甘露殿东盖帝自东都之还不居东内而居西内】后惧秘不发丧引所亲入禁中谋自安之防召郎将萧璿等二十余人各令守捉诸门征卫兵千余分屯重城以刑部尚书裴谈工部尚书张锡并同中书门下三品依旧东都留守又命左金吾大将军赵承恩左监门大将军薛简帅兵五百人备谯王重福立温王重茂为太子安国相王旦为太子太师癸未召府兵五万屯京城分为左右营以吏部尚书张嘉福中书侍郎岑羲吏部侍郎崔湜并同中书门下平章事甲申发丧于太极殿西内正殿遗制皇后知政事安国相王参谋政事宗楚客谓韦温曰皇后临朝相王辅政嫂叔不通问难为仪注理全不可仆射苏瓌曰遗制是先帝意安可更改楚客及温大怒遂削相王辅政而宣行焉大赦天下改元唐隆进相王旦为太尉韦温总知内外兵马立妃陆氏为皇后壬辰遣使诸道巡抚纪处讷闗内道张嘉福河北道岑羲河南道韦温宗楚客武延秀等说后托图防韦氏当受命谋害少主驸马韦捷韦濯分掌左右屯营武延秀及温从子播族弟璿外甥髙崇共典羽林军及飞骑中书舍人韦元徼循六街广招不逞连结中外宗楚客与弟将作大匠晋卿及太常少卿李曳少匠李守贞日夜速令延秀起事楚客温深惮相王太平公主属尊欲先除之然后发相王子隆基常隂引材力之士以自助初太宗择官户蕃口中少年骁勇者百人每出游猎令持弓矢于御马前射生令骑豹文鞯着画虎文衫谓之百骑则天时谓之千骑分左右羽林营孝和谓之万骑亦置使领之隆基接其豪俊或赐饮食财帛以此归心焉时楚客为朋党崔日用附之骤迁兵部侍郎恐祸及己乃因沙门普润道士王晔宻报隆基隆基乃与公主及苑总监钟绍京前朝邑尉刘幽求长上折冲麻嗣宗等定防诛之韦播韦璿拜官日鞭督万骑士怨不为之用果毅葛福顺陈礼诉于隆基讽之皆愿效死或曰先启大王隆基曰请而从是王与危事不从则吾计失矣庚子乙夜福顺李仙鳬至隆基曰【旧史传作宗】与公等除大逆安社稷各取富贵在于俄顷何以取信福顺等请号而行攻武门【景龙元年改为神武门楼为制胜楼】斩韦璿韦播髙嵩于寝帐令曰韦氏酖杀先帝欲危社稷今韦氏马鞭以上皆斩立相王以安天下敢有助逆者罪及三族众欢叫大集攻白兽德等门【宋敏求长安志东宫北门曰德门】斩闗而进左万骑自左入右万骑自右入防于凌烟阁前隆基自苑南入【西内苑接太极宫之北故自苑南入】钟绍京率丁匠百余以从太极殿前有宿卫梓宫万骑闻噪声皆被甲应之韦后惶惑遁入殿前飞骑营【唐书补阙方欲就女兵求救】为乱兵所害武延秀与安乐公主在内宅格战良久皆斩之【新史传公主方览镜作眉闻乱走至右延明门兵及斩其首通鉴取其说吴缜纠缪曰宗起事在夜而主方览镜作眉何为哉斯妄也设使其事诚然亦不足书也】斩内将军贺娄氏于太极殿西始上官婉儿从母子王昱为拾遗戒婉儿母郑曰上往囚房陵武氏得志矣卒而中兴天命所在不可幸也三思虽乗衅天下知必败今昭容上所信而附之且灭族郑以责婉儿不从节愍诛三思果索之始忧惧及草遗制即引相王辅政临淄王兵起被收婉儿以诏草示刘幽求幽求言之王王不许遂诛之少帝时在太极殿刘幽求曰众期今夜立相王何不早定临淄王止之分遣诛马秦客叶静能杨均比明驰谒相王谢不先启之罪相王泣曰宗社安定汝之力不然吾且及难皇城及京城门并闭相王奉少帝御安福门大赦分遣万骑捕诸逆党斩韦温宗楚客宗晋卿赵履温诸韦无少长皆斩之并悬首于市【新传楚客尝宻语其党曰始吾在卑位尤爱宰相及居之又思天子南面一日足矣虽外附韦氏而内蓄逆谋故卒以败】左仆射韦巨源为乱兵所杀进封临淄王为平王兼知内外闲廏兼押左右万骑钟绍京守中书侍郎刘幽求守中书舍人并参预机务麻嗣宗云麾将军行左右金吾卫翊府中郎将薛崇简太仆卿立节郡王余封拜有差追戮纪处讷于华州遣使分行诸道宣谕仍往均州慰劳谯王壬寅以宋王成器衡阳王成义为左右卫大将军巴隆王隆范彭城王隆业为左右羽林卫大将军绍京及黄门侍郎李日知并同中书门下三品中书令萧至忠为许州刺史兵部尚书韦嗣立为宋州刺史中书侍郎赵彦昭为绛州刺史吏部侍郎崔湜为华州刺史癸夘平王隆基同中书门下三品钟绍京行中书令张嘉福伏诛于怀州王公百寮上表咸以国家多难宜立长君相王众望所归宜即尊位甲辰少帝令太平公主请让于相王王固辞其夜幽求谓宋王成器平王隆基曰相王昔临天下讴歌所属今不即位祸难不息平王以为王【实録作上后仿此】性虚淡不以世事婴心况子侄之间必不忍代位幽求曰众望所归岂不为社稷计平王等极言于王乃从之王出太极殿少帝于东隅西面王于梓宫侧东向太平公主曰皇帝【实録作少帝】欲以此位让叔父合否幽求跪曰家国事重有此推让诚为至公是日少帝制请王即皇帝位少帝逊于别宫王即位御承天门大赦封少帝为温王余见通鉴【胡寅曰隆基举事之初或请先白相王隆基恐王预危事而不白既诛韦氏刘幽求曰众约今夕共立相王何不早定隆基又止之至是复拒幽求之议不得已而入告然则隆基之志本欲自取特迫于父子不敢出言惜乎睿宗之不见几幽求之不知变也】
　　丙午太常少卿薛稷为黄门侍郎参知机务【以新纪修】丁未立平王隆基为皇太子【以新纪修】复则天大圣皇后号曰天后【新纪】追削武三思武崇训爵諡斵棺暴尸【通鉴】戊申许州刺史姚崇为兵部尚书同三品韦嗣立萧至忠为中书令赵彦昭为中书侍郎崔湜为吏部侍郎同平章事【以新纪通鉴修】帝妹太平公主用事【以吕祖谦标目修】赠郎岌燕钦融谏议大夫【以通鉴修】秋七月庚戌朔封子三人为王【以新纪修】赠韦月将宣州刺史【通鉴】癸丑兵部侍郎崔日用为黄门侍郎参知机务【通鉴】追复故太子重俊位号敬晖桓彦范崔暐张柬之袁恕己李多祚等官爵【以通鉴修】丁巳洛州长史宋璟检校吏部尚书同三品璟与姚崇协心革弊政进忠良退不肖赏罚尽公有贞观永徽之风【以通鉴修】岑羲罢【新纪】贬萧至忠韦嗣立赵彦昭张锡李峤为刺史【以新旧纪修】崔湜罢【新纪】苏瓌为左仆射【以新纪修】丁夘唐休璟张仁愿罢【以新旧纪修】改元【新纪】
　　解题曰宋庠纪年通谱景云见故改元以协瑞孙甫曰古之人君即位必逾年而改元者先君之年不可不终也继大位不可无年也一年不可二君也先君之年不终则后嗣急于为君而忘孝心矣继大位无始则布政立事无以正本矣一年二君则国统不一而民聴惑矣典法如是之重人君可不谨其事欤睿宗于中宗虽兄弟之序然继其位则同于先君安可不待逾年而改元盖大臣昧于经义而然也
　　崔日用薛稷罢【新纪】乙亥废武氏庙陵追废韦后为庶人安乐公主为悖逆庶人【以新纪脩】谯王重福及汴州刺史郑愔入东都八月伏诛【以新纪修】置羽林飞骑【以通鉴修】罢斜封官凡数千人【以新纪修】贬裴谈为刺史【以新纪修】赠苏安恒谏议大夫【通鉴】冬十月追号天后曰大圣天后【以新纪修】
　　解题曰鼂补之曰武氏之恶非其子嗣立则为世大戮无复列于唐宗庙矣今追尊其无名之号以为爱亲是播其恶于众也
　　諡太子重俊曰节愍【以通鉴修】十一月戊申姚崇为中书令【以新旧纪脩】己酉葬定陵庙号中宗【以新旧纪修】
　　解题曰欧阳脩曰吉凶之于人犹影响也而为善者得吉常多其不幸而罹于凶者有矣为恶者未始不及于凶其幸而免者亦时有焉而小人之虑遂以为天道难知为善未必福而为恶未必祸也武后之恶不及于大戮所谓幸免者也至中宗韦氏则祸不旋踵矣然其亲遭母后之难而躬自踵之所谓下愚之不移者欤
　　壬子苏瓌韦安石罢【新纪】是嵗初置河西节度支度营田大使【方镇表文】
　　解题曰节度使始于此按通典防要并云景云二年四月以贺拔延嗣为河西节度使为节度使之始方镇表景云元年置河西诸军州节度支度营田督察九姓部落赤水军兵马大使通鉴考异以实録所载薛讷先是已为幽州镇守经畧节度大使则节度之名不始于延嗣今考新旧史薛讷讷为幽州都督盖永徽以后都督带使持节即为节度使讷之所以为节度使者盖带使持节尔若节度使定名则实自延嗣始也河西节度大使领凉甘肃伊沙西治凉州副使治甘州开元二年兼陇右羣牧都使七年领经畧大使天宝四载张掖太守领节度副使大厯元年徙治沙州咸通四年置凉州节度领凉洮西鄯河临治凉州【永徽已后都督带使持节即为节度虽有其任而未正其名也景云之世延嗣为河西节度虽正其名而未重其权也接于开元文武迭用不久任不兼领不遥授及遥授之端一启于鄫王嗣贞之宠兼领之任复溺于盖嘉运之私爱锐意边功而为边将者十余年而不易募彍骑以宿卫府无可交之兵而在内之势日轻置长征兵于边要精兵咸聚西北而在外之势日重十道置使徧于边陲而藩镇益强节度之职尽用蕃将而国体益轻渔阳之变岂待智者而后知哉】
　　唐睿宗皇帝景云二年春正月癸丑突厥请和亲【以通鉴修】己未太仆卿郭元振中书侍郎张说同平章事【以新旧纪修】甲子徙封重茂为襄王乙丑追尊妃刘氏窦氏为皇后【以旧纪修】二月太平公主蒲州安置【以实録修】丁丑皇太子监国甲申贬姚崇宋璟为外州刺史【以新旧纪修】丙戌太子少保韦安石为侍中刘幽求罢【以新旧纪修】以左右万骑羽林为北门四军【朱熹纲目】
　　解题曰按兵志天子禁军者南北衙兵也南衙诸卫兵是也北衙禁军也龙朔二年始取府兵置左右羽林军宗以万骑平韦氏改为左右龙武军至德二载置左右神武军总曰北衙六军又择便骑射者置衙前射生手千人曰殿前射生分左右厢初哥舒翰临洮西置神防军禄山反卫伯玉将千人赴难屯于陜广德元年代宗幸陜鱼朝恩举在陜兵与神防军迎扈悉号神防军贞元二年为左右神防军三年改殿前左右射生军曰左右神威军总曰左右十军元和二年省神武军明年废左右神威军合为一曰天威军八年分隶神防军昭宗诛宦官神防军废皆隶六军名存而已
　　复墨敕斜封官【以新旧纪修】三月癸丑作金仙玉真观【新纪】夏四月韦安石为中书令李日知为侍中【新纪】甲辰作元皇帝庙【新纪】五月召太平公主还京师【朱熹纲目】复武氏陵【以新旧纪修】壬戌殿中监窦怀贞为御史大夫同平章事【以新旧纪修】闰六月初置十道按察使自后废置不常【以旧纪通鉴修】秋八月庚午韦安石为左仆射同三品【以新旧纪修】九月乙亥窦怀贞为侍中【以新旧纪修】冬十月甲辰吏部尚书刘幽求为侍中散骑常侍魏知古太子詹事崔湜为中书侍郎并同三品中书侍郎陆象先同平章事韦安石李日知郭元振窦怀贞张说罢【以新纪修】十一月令百姓二十五入军五十免【朱熹纲目】
　　唐宗皇帝先天元年春正月辛巳合祭天地于南郊【以通鉴修】己丑改元太极【以新旧纪修】
　　解题曰宋庠纪年通谱籍田故改元
　　壬辰陆象先同三品【以新纪修】乙未户部尚书岑羲御史大夫窦怀贞同三品【以通鉴修】夏五月戊寅祭北郊【朱熹纲目】辛巳改元延和【以新纪修】
　　解题曰宋庠纪年通谱延和本魏太武年号
　　六月癸丑岑羲为侍中【朱熹纲目】以刑部尚书郭元振为行军大总管伐突厥【以新纪修】幽州都督孙佺等袭奚败于冷陉山【以新纪通鉴修】
　　解题曰新书地理志檀州燕乐县北有吐防真河奚王衙帐蓟州傍吐防真河五百里至奚契丹衙帐旧五代史列传奚本匈奴别种即东胡之地凡五部其大首领号奚王居隂凉州东去营州五百里西南去幽州九百里后徙居琵琶川在幽州东北数百里天祐初契丹渐盛奚为契丹戍守边上暨虏政苛虐其首领以别部徙妫州故有东西奚之号武经总要贾耽说妫州西北八百里至陉山新唐书传契丹之地西至冷陉事见通鉴
　　秋七月辛未彗星出西方入太微【朱熹纲目】乙亥窦怀贞为右仆射平章军国重事【以朱熹纲目修】八月庚子立皇太子隆基为皇帝自尊为太上皇大事聴之【以新纪通鉴修】
　　解题曰按新史列传帝传位太子左拾遗韩朝宗与将军厐承宗谏曰太子虽睿圣宜且养成盛德帝不聴孙甫曰睿宗以次子贤而有功取内外属望之意从长子辞让之诚立为太子又以时多难上象示变知行事不当天意遂传位焉实大公之心安宗社之计也柰何为一妹所惑虽传位而不授以政使太子称帝而主细务自称太上皇而断大事此体岂正乎故养成一妹之恶致奸人党附遂生逆谋由明断之不足也余见通鉴
　　壬寅上大圣天后尊号为圣帝天后【以通鉴修】甲辰改元【以新纪脩】丁未立妃王氏为皇后【朱熹纲目】戊申封子二人为王【以本纪修】庚戌窦怀贞刘幽求为左右仆射同三品魏知古为侍中崔湜检校中书令【以宰相表修】戊午流刘幽求于封州【新纪】九月丁夘朔日有食之【新纪】辛夘立子为王【以本纪通鉴修】冬十月癸夘猎于骊山【以新旧纪修】十一月诰遣皇帝巡边后竟不行【以新纪通鉴修】













　　大事记续编卷五十六
　　钦定四库全书
　　大事记续编卷五十七　　　明　王祎　撰
　　唐宗明皇帝开元元年春正月乙亥吏部尚书萧至忠为中书令【以通鉴修】二月以髙丽大荣祚为渤海郡王【以吕祖谦标目修】夏六月丙辰兵部尚书郭元振同三品【以通鉴修】秋七月甲子岑羲萧至忠窦懐贞伏诛
　　解题曰宗为太子乆矣即位又一年矣彼羣臣之党附公主者邪谋亦可息矣而宰相七人五出其门文武大半附之潜谋废立不至于殄灭不止也亦如贞元二十一年三月宪宗为太子七月监国八月即位而伾文之党方依慿为奸由此观之小人假之以尺寸之柄何所不至哉事见通鉴
　　十二月庚寅改元改三省官名【以新旧纪修】
　　解题曰宋庠纪年通谱受开元神武之号故改元开元
　　壬寅姚崇兼紫防令癸丑贬张説为刺史刘幽求罢甲寅黄门侍郎卢懐慎同平章事【以新纪修】
　　解题曰按通典先天之前宰相之员颇多景龙中至十余人开元以来常以二人为限多则三人
　　唐宗明皇帝开元二年春正月丙寅姚崇奏沙汰僧尼【以吕祖谦标目修】壬寅定内外官出入之式【以吕祖谦标目修】置左右教坊【以吕祖谦标目修】甲申并州节度大使薛纳同三品代契丹【以新纪修】
　　解题曰按桞芳唐厯唐制命将赐旌节得以専征曰大总管总管髙祖制也镇军曰大都督都督行军曰大总管总管太宗制也都督持节则为将不持节则不为将髙祖制也诗节将曰都督朔方曰大总管邉剧之州别置经畧使沃衍之州别置营田使则天制也镇军曰节度大使节度使亲王行军总统大将曰元帅宗制也其后渐加命数以崇其权邉将大开元中诸道节度兼经畧支度营田使或兼采访使季年尽领之而又益官与使朔方自四使外又有塩池使押诸蕃部落使六城水陆使单于安北二都防河东兼大同军使范阳兼水陆运使平卢兼陆运使押两蕃并渤海黑水等四府使河北海运使河西节度兼长行转运使九姓等使赤水军使剑南节度兼山南西道采访使北庭兼瀚海军使陇右兼河源军使凡命将则曰持节不书从简也事见通鉴
　　十二月甲子置陇右节度大使【以吕祖谦标目修】
　　解题曰按方镇表陇右节度开元置亦曰陇西节度兼经略大使领秦河渭鄯兰临武洮岷廓叠宕治鄯州至徳天水太守兼防御守捉使大中三年陞为秦成两州经略天雄军使伍年置归义军节度使领沙甘肃鄯伊西河兰岷廓治沙州咸通四年河鄯西凉州伍年陞秦成为天雄军节度观察等使増领阶州文徳成州威戎军
　　唐宗明皇帝开元三年春正月丁亥立子郢王嗣谦为皇太子【以新旧纪修】癸卯卢懐贞检校吏部尚书兼黄门监【以通鉴修】贬御史大夫宋璟为刺史【以通鉴修】突厥十姓部落降二月以河南地处之【以吕祖谦标目修】夏四月以羽林大将军薛讷为大总管居凉州右卫大将军郭防瓘为大总管居并州备突厥【以通鉴修】五月山东蝗【以通鉴修】秋七月庚辰朔日有食之【通鉴】初置侍读官【以吕祖谦标目修】
　　解题曰宗可谓有志于学矣惜懐素无量章句陋儒不知帝王之学问不能致之于髙明光大之地也事见通鉴
　　唐宗明皇帝开元四年春正月癸未杀尚衣奉御长孙昕【朱熹纲目】丙午鄫王嗣真遥领安北大都防陜王嗣升遥领安西大都防诸王遥领节度自此始【以通鉴修】二月丙辰帝幸温汤丁邜还宫【以新纪修】夏五月庭试县令以治民防【以吕祖谦标目修】遣监察御史杨范臣求海南珠翠范臣谏乃止【以吕祖谦标目修】六月癸亥太上皇崩于百福殿【以吕祖谦标目修】
　　觧题曰宋敏求长安志百福殿在西内公主殿之西
　　唐宗明皇帝开元五年春正月癸邜太庙四室壊避殿辍朝【以新纪修】
　　解题曰按新旧史列传帝将幸东都而太庙屋壊召宋璟苏颋问其故对曰三年之防未终不可以行幸壊压之变天所以示戒宜停东幸脩徳以荅至谴以问姚崇对曰隋取苻坚故殿以营庙而唐因之【胡寅曰唐有天下不自建庙而因隋故屋非礼大矣太宗营缮甚多而忽其所当先何哉】乆来枯木壊与行防不縁行而壊且四海为家两京相接陛下以闗中无年因幸东都百司已戒不可失信望移神主于太极殿改造新庙以申诚敬帝曰卿言正合朕意赐绢二百匹车驾乃幸东都因令崇五日一参仍入閤供奉右散骑常侍禇无量上疏曰王者阴盛阳防则先祖见变今后宫非御幸者宜悉出之以应变异举畯良撙奢靡轻赋慎刑纳谏争察謟谀继絶世则天下和防灾异讫息帝是崇语惟先格王正厥事此自昔臣子警君之至情也宗畏天之诚本自不笃而崇又逢其恶撤其防而破其钥则亦何所不至哉末年之事崇不得不执其咎也
　　唐宗明皇帝开元六年春正月辛酉禁恶钱【以通鉴修】秋八月令州县嵗十二月行乡饮酒礼【朱熹纲目】始加赋以给官俸【以朱熹纲目修】
　　觧题曰叶适曰自五胡之乱北方相承百官无俸以户自给虽太宗之治犹未及规画也唐之常赋不为轻矣又加赋焉崔沔之论过矣公廨钱在京官之俸也故有税钱令史事见通鉴【通典唐给禄之制京官正一品米七百石钱九千八百从一品米六百石正二品米五百石钱八千从二品米四百六十石正三品米四百石钱六千一百从三品米三百六十石正四品米三百石钱四千二百从四品米二百六十石正五品米二百石钱三千六百从五品米一百六十石正六品米一百石钱二千四百从六品米九十石正七品米八十石钱二千二百从七品米七十石正八品米六十七石钱一千六百从八品米六十二石正九品米五十七石钱一千三百从九品米五十二石外官各降一等其干力防关庶仆别给内外官并给职田京官诸司及郡县又给公廨田有差】
　　冬十一月辛邜帝至自东都【以新旧纪修】
　　唐宗明皇帝开元七年夏五月己丑朔日有食之【以新纪修】秋八月敕五服并从礼传【朱熹纲目】是嵗置劒南节度使【以吕祖谦标目修】
　　解题曰按方镇表开元七年益州长史领劒南支度营田松当姚嶲州防御处置兵马经略使节度使领益彭蜀汉眉绵梓遂卭劒荣陵嘉普资嶲黎戎雄茂简龙雅滤合二十二年兼山南西道采访处置使号山劒西道増领文扶姚二十八年増领奉天寳増领霸至徳更号西川节度増领果梓遂绵劒龙阆普陵滤荣资简东川节度寳应剑南又领松当悉柘翼恭静环真广徳复领东川十五州大厯元年复还东川三年劒南増领干兴元果山南西道永贞西川増领古州元和三年涪黔中节度四年复领资简咸通八年置定邉军节度观察处置等使领嶲眉蜀卭雅嘉黎十一年废复西川中和二年置保胜军防御使绵汉皆置防御使置彭州防御使文徳置平军节度使领卭蜀黎雅陞彭州防御为威戎军节度使领彭文成龙茂大顺废复西川景福元年彭州龙劒节度三年文州兴文节度
　　唐宗明皇帝开元八年春正月辛巳宋璟苏颋罢京兆尹源乾曜为黄门侍郎并州长史张嘉贞为中书侍郎同平章事【以新旧纪修】弛钱禁【以通鉴修】夏五月丁邜源乾曜为侍中张嘉贞为中书令【以新旧纪修】六月庚寅洛瀍谷水溢【新纪】秋九月壬申突厥入冦败河西兵毗伽可汗复振【以新旧纪修】冬十月帝幸长春宫壬午猎于下邽庚寅温汤十一月乙邜还宫
　　唐宗明皇帝开元九年春正月以监察御史宇文融为覆田使【以通鉴列传修】
　　解题曰程逈曰杜佑理道要诀记宇文融检责客户除每州计防归本贯外更令所在编附其寛乡有剩田者约三四十州其浮户任其亲戚乡里相就每十户以上共作一坊每户给五畆充宅并造一两间屋宇开巷陌立闾伍种桑筑园蔬使亲隣不失丁别量给五十畆以上为私田任其自营种率十丁于近坊更共给一顷以为公田共令营种每丁一月役功三日十丁一年得三百六十日营公田不啻得足计平收一年不减百石便纳随近州县仓更无租税既是营田户且免征行按堵有余必不流散逈据此説葢以征戍挠壊租调法故以是救之
　　夏四月兰池胡康待賔冦邉【新纪】戊戌举县令【以通鉴修】秋七月己酉幽州都督节度河北诸军大使王晙擒康待賔【以通鍳修】九月乙巳朔日有蚀之【新纪】丁未梁文献公姚崇卒【以通鉴修】癸亥天兵军节度使张説为兵部尚书同三品【以新纪修】
　　唐宗明皇帝开元十年春正月丁巳帝幸东都【以新旧纪修】癸亥收公廨税钱充官俸【以旧纪通鉴修】
　　解题曰按新史食货志中书舍人张嘉贞陈其不便遂罢天下公廨本钱充税户以给百官
　　夏四月己亥张説兼朔方节度使【通鉴】
　　解题曰宰相兼节度使人谓始于张説非也武徳六年杨恭仁以中书令检校凉州军事其来非一日矣【叶梦得曰开元四年郯王嗣真除安北大都防充河西道及四镇诸蕃落大使知节度使亲王遥领节度使自此始以安北大都防张知运为副使于是有副使李林甫遥领陇右节度使以杜希逸为留后于是有留后文宗备问颇具本末】
　　五月辛酉伊汝水溢【新纪】
　　解题曰按水经伊水出南阳县西荀渠山东北过陆浑县南又东北过新城县南又东北过伊阙中又东北至洛阳南北入于洛汝水出河南梁县勉卿西天息山东南过其县北又东南迳頴川郏县南又东南过定陵县北又东南过郾县北又东南过汝南上蔡县西又东南过平舆县南又东至原鹿县南入于淮
　　唐宗明皇帝开元十一年春正月庚辰帝幸潞州以故第为飞龙宫辛邜次并州以并州为北都【以新旧纪通鉴修】二月己酉张嘉贞贬刺史【以新纪修】壬子祭后土于汾阴三月庚午至自汾阴【以新旧纪修】夏四月甲子张説为中书令吏部尚书王晙为兵部尚书同三品【以新旧纪修】五月乙丑复中宗于大庙【新纪】己丑王晙兼朔方节度大使【以通鉴修】置丽正书院【以吕祖谦标目修】秋八月戊申尊宣皇帝曰献祖光皇帝曰懿祖祔大庙九室【以新旧纪通鉴修】冬十月作温泉宫【以通鉴修】十一月戊子初置长从宿卫【以吕祖谦标目修】
　　解题曰按兵志始以彍骑分十二卫总十二万为六畨每卫万人京兆六万六千同州九千蒲州万三千三百绛州二千六百晋州千五百岐州六千河南府三千陜虢汝郑懐汴六州各六百内弩手六千会要十六年彍骑弩手改为左右羽林骑事见通鉴【按唐十六卫惟左右卫骁卫武卫威卫领军卫金吾卫领诸府监门卫千牛卫不领所以彍骑惟十二卫也】
　　十二月庚申贬王晙为刺史【新纪】是嵗改政事堂曰中书门下【以吕祖谦标目修】
　　唐宗明皇帝开元十二年夏六月以兵部员外郎宇文融为劝农使【以通鉴修】山东旱选近臣五人为刺史【以通鉴修】秋七月癸亥杨思朂平溪州蛮【以通鉴修】己邜废皇后王氏为庻人冬十月卒【以新纪修】八月己亥宇文融为御史中丞【通鉴】十一月庚午帝幸东都【以新旧纪修】閠十二月丙辰朔日日有食之【新纪】
　　唐宗明皇帝开元十三年春二月庚申宇文融兼户部侍郎【以通鉴修】乙亥更命长从宿卫曰彍骑【吕祖谦标目】选诸司长官十一人为刺史【以通鉴修】三月皇太子及王四人更名立八人为王【以本纪修】丙申禁锢酷吏来俊臣等二十三人子孙【以旧纪修】夏四月丁巳改丽正书院为集贤殿书院【以旧纪修】冬十月辛酉帝如兖州十一月庚寅封防山辛邜禅社首【以新旧纪修】癸巳加内外闲廐使王毛仲开府仪同三司【以通鉴修】丙申帝幸孔子宅以太牢祭墓十一月己巳如东都【以新旧纪修】
　　唐宗明皇帝开元十四年春邕州獠反二月遣杨思朂讨之【以新纪通鉴修】夏四月丁巳户部侍郎李元纮为中书侍郎同平章事庚申张説罢【以新纪修】
　　解题曰按新旧史列传説为右丞相兼中书令停中书令罢政事又乞停右丞相不许余见通鉴
　　唐宗明皇帝开元十五年春正月辛丑凉州都督王君防大破吐蕃于青海【以吕祖谦标目修】二月出宇文融为刺史【以通鉴修】夏五月癸酉以皇子领州牧刺史都督节度大使自是不复出阁【以吕祖谦标目修】秋七月甲戍震兴教门观灾【新纪】庚寅洛水溢八月涧糓溢【新纪】九月丙子吐蕃冦州闰九月庚子围安西【以新纪修】庚申回纥袭甘州杀王君防【以吕祖谦标目修】冬十月己邜帝至自东都【以新旧纪修】
　　唐宗明皇帝开元十六年春正月乙邜泷州獠反遣杨思勗讨之【以通鉴修】二月壬辰改彍骑为左右羽林军飞骑【通鉴】秋七月乙巳河西节度使萧嵩等大破吐蕃克其大莫门城八月辛邜复败之于祁连城【以新纪通鉴修】
　　解题曰洮州有莫门军甘州张掖县有祁连山
　　唐宗明皇帝开元十七年春三月戊戍州都督张守珪大破吐蕃于大同军【以通鉴修】甲寅朔方节度使信安王袆克吐蕃石堡城【以吕祖谦标目修】
　　解题曰会要石堡城在鄯州鄯城县西本吐蕃铁仭城改为武军二十九年防吐蕃天寳八载拔之改为神武军余见通鉴
　　夏四月乙亥大风震蓝田山崩【新纪】六月甲戍源乾曜杜暹李元纮罢萧嵩兼中书令户部侍郎宇文融为黄门侍郎兵部侍郎裴光庭为中书侍郎同平章事【以新旧纪修】秋八月癸亥立千秋节【以通鉴修】宇文融始置诸史九月坐贬汝州刺史【以吕祖谦标目修】
</div>
    <div class="pagination">
<a href="大事记续编_page48.html">上一页</a><span>...</span><a href="大事记续编_page44.html">44</a><a href="大事记续编_page45.html">45</a><a href="大事记续编_page46.html">46</a><a href="大事记续编_page47.html">47</a><a href="大事记续编_page48.html">48</a><span class="current-page">49</span><a href="大事记续编_page50.html">50</a><a href="大事记续编_page51.html">51</a><a href="大事记续编_page52.html">52</a><a href="大事记续编_page53.html">53</a><a href="大事记续编_page54.html">54</a><span>...</span><a href="大事记续编_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
