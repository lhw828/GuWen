<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 193 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 193 页/共 607 页</h1>
    <div class="content">　　曾，雷泽人，尧臣子也。为吏，号知法，尝言：「国朝因唐大中制【二】：故杀，人虽已伤未死、已死更生，皆论如已杀。夫杀人者死，伤人者刑，先王不易之典。律惟谋杀已伤则绞，盖甚其处心积虑，阴致贼害尔。至于故杀，初无杀意，须其已死，乃有杀名。苟无杀名，而用杀法，则与谋杀孰辨？自大中之制行，不知杀几何人矣。请格勿用。」又言：「近世赦令，杀人已伤未死者，皆得原减，非律意。请伤者从律保辜法，死限内者论如已杀，勿赦。」皆着为令。
　　知原州、六宅使郭志高请部内募置弓箭手五千人，从之。
　　辛未，府州都孔目官、勾当府谷县折谏为三班借职。州境皆党项部落。故事，但以孔目官主县事，教练使为狱官。时知州折继宣所为多不法，谏又倚以为奸，转运司奏其事，朝廷不欲推罪，而补之以官。
　　甲戌，美人苗氏生皇子。
　　丙子，德音降三京囚罪一等，徒以下释之，赐诸军缗钱。
　　诏文武臣僚奏荐子孙授京官及补三班使臣者，年虽及格而未授差遣者毋得给俸。
　　又诏鄜延路骑兵阙马，听如广锐军例市之。
　　免河东、陕西流民所过渡钱。
　　丁丑，给皇子俸钱月二十万，春服绫绢各十匹，紫罗一匹、冬服绫十匹、挠五十两。
　　两川自夏至秋不雨，民大饥。庚辰，命起居舍人、知制诰韩琦为益利路体量安抚使，西染院副使、兼合门通事舍人王从益副之；户部副使、吏部员外郎蒋堂为梓夔路体量安抚使，左藏库副使、兼合门通事舍人夏元正副之。
　　初，帝用礼官议，祀高禖于郊，又以宋火德，制赤帝像于宫中，以祈皇子。已而苗美人有娠，见日在帐中，赤慐出于殿墀，又神光照庭。及皇子生，资质端硕，帝闻若神人告曰「最兴来」，因以为小字。辛巳，命参知政事王鬷以太牢报祠高禖。
　　乙酉，刑部员外郎、天章阁待制庞籍为契丹生辰使，内殿崇班、合门祗候杜赞副之；右正言、直集贤院、判都磨勘司王拱辰为正旦使，西京左藏库副使彭再问副之。
　　丙戌，诏后苑、龙图天章阁、延福宫等处，岁所收课利元系三司者，并还属之，仍出所贮金帛、缗钱各一万付左藏库。
　　九月甲午，以美人苗氏为昭容，俞氏为婕妤。
　　知府州、左藏库使、恩州刺史折继宣苛虐掊刻，种落嗟怨流移。乙未，责授继宣右监门卫将军、楚州都监，擢其弟继闵为西京作坊使、知府州。仍以敕牓慰谕军吏百姓，各令安集。已而复有讼继宣不法事者，再降为太子右清道率府副率。
　　御史中丞孔道辅性鲠挺特立，遇事弹劾无所阿避，出入风采肃然。及再执宪，权贵益惮之。
　　初，道辅迎其父里中，僦郭贽旧宅居之。有言于帝曰：「道辅家近太庙，出入传呼，非所以尊神。」即诏道辅它徙。殿中丞、集贤校理张宗古上言：「汉内史府在太庙堧中。国朝以来，庙垣下皆有官私第舍，请勿令道辅避。」帝曰：「若此，岂重宗庙乎！」丙申，诏宗古免劾，出通判莱州。道辅叹曰：「憸人之言入矣！」未几果出。宗古，宗彝弟也。
　　己亥，皇长女封福康公主，次女封崇庆公主，福康母曰苗昭容，崇庆母曰俞婕妤。初议封爵，下崇文院检讨典故，而王宗道、王洙等言：「唐制封公主，有以国名【三】，有以郡名，有以美名者。文皇女幼在宫中，已有晋阳之号，若明皇女封永穆、常芬、唐昌、太华，皆以美名。」乃诏用明皇故事。
　　诏益、梓、利、夔路募人入粟补三班借职及斋郎者，与免本户色役，其摄助教、长史、司马犯私罪杖，情轻者仍听赎。
　　壬寅，诏河北转运使自今并兼都大制置营田屯田事。
　　甲辰，斩伪环州刺史刘奇彻于都市。奇彻名重信，为元昊招诱延州属羌，而金明都监李士彬执送京师，遂斩之。
　　乙巳，上谕辅臣曰：「今言事者，或谮毁大臣，扬君过以钓虚名，不能补益时政，恐寖成俗，朕甚恶之。」张士逊对曰：「陛下洞察邪正，则憸讦之人宜自诫惧也。」
　　诏两川饥馑，百姓艰食，其盗贼劫廪谷非伤杀人者，并刺配五百里外牢城，为首及累犯盗者，配出川界，俟岁丰如旧。
　　庚戌，上谕辅臣曰：「京城比有古井，民间相传汲水可以愈疾，投纸可以验神。朕恶其惑觽，已令塞之。」张士逊对曰：「妖妄之事，诚不可滋长也。」
　　甲寅，秘书监、分司南京、管勾□州仙源县文宣王庙事孔勖为工部侍郎致仕，仍以其从孙国子监主簿、袭封文宣公、知仙源县宗愿兼管勾庙事。
　　丁巳，降知陇州、供备库使王守琪为潞州都监，坐擅配卒修城也。王守琪知陇州，不知在何时。据富弼疏云：河北巡检王守琪，捉杀得浊流寨溃散兵士三十人，自礼宾副使转供备库使，差知陇州。又按葛怀敏传云：怀敏知雄州，浊流寨兵叛，杀官吏溃去。怀敏发兵掩袭，尽诛其党。而怀敏以宝元二年五月自雍州徙仓州，然则王守琪差知陇州当在宝元元年或二年春也。
　　是月，太子中允、直集贤院富弼上疏曰：
　　窃闻去岁十二月赵元昊反，陛下召辅相于宴会，不容顷之间，辅相驰车马于康衢，殊乖坐镇之重。变起仓卒，事无准绳，觽皆谓之忽然，臣则知其有素。昔者元昊常劝德明勿事中朝，且谓所得俸赐只以自归，部落实繁，穷困颇甚，苟兹失觽，何以守邦，不若习练干戈，杜绝朝贡，小则恣行讨掠，大则侵夺封疆，上下俱丰，于我何恤。时德明以力未甚盛，不用其谋。岂有身自继立而不行其说邪！此元昊反状有素者一也。自与通好，略无猜情，门市不讥，商贩如织，纵其来往，盖示怀柔。然而迹稔则容奸，事久则生变。故我道路之出入，山川之险夷，邦政之臧否，国用之虚实，莫不周知而熟察。又比来放出宫女，任其所如，元昊重币市之，纳诸左右。不惟朝廷之事为其备详，至于宫禁之私亦所窥测。济以凶狡之性，贪欲之谋，岂顾守宗盟【四】，坐受羁制！此元昊反状有素者二也。西鄙地多带山，马能走险，瀚海弥远【五】，水泉不生，王旅欲征，军需不给。穷讨则遁匿，退保则袭追，以逗挠为困人之谋【六】，以迟久为匮财之计。元昊恃此艰险，得以猖狂。复知先朝加兵于我，而终弃灵、夏，况我强盛百倍往时，今若称兵，必能得志。此元昊反状有素者三也。朝廷累次遣使，元昊多不致恭，或故作滞留而不迎，或佯为□遽而见迫，或欲负扆而对，或欲专席而居。虽相见之初，暂御臣下之服，而送出之后，便具帝者之仪。盖久已称尊，成其骄态，忽下编于臣列，深耻见于国人，日讲异图，自求足志。此元昊反状有素者四也。顷年灵州屯戍军校郑美奔戎，德明用之持兵，朝廷终失灵武。元昊早蓄奸险，务收豪杰。故我举子不第，贫贱无归，如此数人，自投于彼。元昊或授以将帅，或任之公卿，推诚不疑，倚为谋主。彼数子者，既不得志于我，遂奔异域。观其决策背叛，发愤包藏，肯教元昊为顺乎，其效郑美必矣。此元昊反状有素者五也。西北相结，乱华为虞，自古闻之，于今见矣。顷者，元昊援契丹为亲，私自相通，共谋寇难，缓则指为声势，急则假其师徒，至有掎角为奇，首尾相应。彼若多作牵制，我则困于分张。盖先已结大敌之援，方敢立中原之敌。此元昊反状有素者六也。
　　是六者，岁月已久，中外共闻，而天子不得知，朝廷不为备，养成深患，遂至大骚。此乃两府大臣之罪也。臣今略举八条，止为戎事，未论其它。伏惟圣明详择。
　　一事。伏闻元昊遣使，全拟契丹，部伍甚雄，辞礼俱亢。观其勇悍难制，强辨自高，若非使者请行，即是元昊选任，取其筹划，推为腹心，必谓不敢加诛，得以恣行倔强，以能揣敌情为有智，以不辱君命为得贤。我若察其所叛之谋，知其所来之意，是存之则元昊遂其志，诛之则元昊丧其魄。所宜始至之日，尽斩都市，事出不意，乖其本谋，实时宣闻，遂行削夺。或命将致讨，或发兵备边，上则可以示大邦不测之威，下则可以杜小人好乱之渐，岂不韪哉！岂不快哉！戎人必惮而失图，战士必为之增气。而反远从境上，召至都下，恣其货易，待以雍容，重币遣还，优辞慰恤者，岂非冀其回心易虑，而服义向化乎？夫朝廷结以恩信，凡四十载，尚无怀感之意，终致反常之祸，岂兹姑息，遂可悛移！且以放还谓之怀柔耶，则元昊悖逆之性，岂怀柔之肯驯！谓之矜恕耶，则元昊僭窃之罪，何矜恕之可忍！谓之他计，率无可观。只是执事者选懦自居，优游不断，杀之恐其急击，囚之恐其有辞，遂至放还，假示□贷。向若未能加戮，只宜境上斥回，使其不测浅深，犹可谓之下策。召而复遣，理有可从，乃是大国之谋，悉为小戎所料，遂其所以能揣敌情之智，成其所以不辱君命之贤。况当时调发，正当辇运相属，道路杂沓，民口沸腾，使之往来，尽得闻见。谋事如此，取侮之道也。
　　二事。伏自元昊称乱，西鄙震惊，或帅臣乞师，或朝议遣戍，缘边要害，宿兵猥繁，虽旧不侔【七】，然亦不过三二十万，京师屯卫则差减，天下禁旅则尚多，起为应兵，未尝乏使。窃见自去年十二月至今年四月，未及半年之内，相继三度拣军，皆遣使臣，传布宣命，每至郡邑，无不张皇，仍带殿侍数员，番次押人赴阙。村民恐惧，谓点乡军，致有奔窜山林，钻凿支体，不顾伤毁，苟避刺黥。久乃知其非然，其如终是已惑。三拣兵士，厥数臣则不知，然观此施为，所获必鲜。若其事频惊觽，则莫甚于兹。臣又伏思，内则省廷，外则转运司以至州县，勤劳供职，严峻用刑，所急之须，惟财赋是务，尽农亩之税，竭山泽之利【八】，舟车屋宇，虫鱼草木，凡百所有，无一不征，共知困穷，都为赋敛。自来天下财货所入，十中八九赡军。军可谓多矣，财可谓耗矣。今始用武，遽称乏人，即不知向时所赡之军何在，所耗之财何益！殊未战斗，已大惊扰。万一或致败衄，频有杀伤，须行补添，别设应援，至时又不知调发者何所，拣选者几番！比之今来，必大兴作。凡系兵籍，既已不充，所谓乡军，岂免强配。此时百姓所惧，将来必见不虚。若果行之，所患非细。
　　三事。伏见今年四月降中书札子，称臣僚上封，财赋所出，各有攸司，由外以充内，自下而奉上者也。又曰仍取羡登，用备供入。乞戒谕诸路转运司，如用度阙，须管自擘划支赡，若的是圆融不出，即许于邻道钱谷有剩处支那，不得更似日前，乞自京般请钱银之类，篃行下者。札子未见，当考。伏以国初疆境甚隘，财赋至微，而征伐不停，用度亦足。洎太祖、太宗尽取川蜀、河东、江南、两浙、荆南、湖南、广南、闽、粤之地，何啻万里，不许逐方私积宝货，当时尽归京师。且以后来赋税无不经度，逐州只留实约军费，其余每岁尽数上供。民力所输，秋毫无隐，不间远迩，不问炎凉，辇运纵横，水陆奔凑，官司督责，时无暂休。凡天下如此者已七十年矣，岂非由外以充内，自下而奉上者乎。而又干戈不作，华夏底宁，惟是常须，绝无他费。臣谓都下财货，固当在处如阜，有入无出，莫知纪极。今诸路运司以逐州实约之费无多羡余，其间年岁有凶歉，则必蠲除，朝廷有要索，则必应副，多方搜括，纔可张罗。若又分外督之，不知出于何所。朝廷既行诫谕，运司不敢冒违，无计以供，惟民是取。民若可出，岂复行仁，民又不禁，必生怨怒，亏损和气，驯致深忧。况是元昊扰边，陕西被苦，士马日济，刍粟顿加，缮治甲兵，修筑城垒，百役兴作，万倍艰难。复值旱灾，无收农赋，中籴之入既不厚，鬻爵所得又不丰，数十万兵，何所仰给？坐观困敝，不行救恤，而执事者尚曰：「财赋者由外以充内，自下而奉上。尔之不足，不系于我，尔自营求。」是何乖方之深也！窃闻太宗皇帝初实内帑，尝谓侍臣曰：「河东敌境甚迩，吾必取之，至时不免扰民。今内帑所积，以备调发。」盖重扰民也。其后皆如诏，卒不挠下。今元昊背畔，关中用兵，要在安民，图共御寇，而反靳中府无用之物，扰四方已困之民，惜财费人，非太宗皇帝之用心也。
　　四事。窃见去岁降诏，令内外两省官及诸司使副在边者并军职、刺史等近百人，各同罪保举殿直京官已上，委无赃私，即充边任者。臣闻有德者然后知人之德，有才者然后识人之才。无德者见有德必憎，非才者见有才必忌，惟憎与忌者，固非存公。万一才德虽簄，憎忌不作，其如所见相戾，所为相乖，使之择人，何由得士。臣又闻官大者德未必大，位高者才未必高【九】。若限以官选求，必恐其才德遗逸。小而下者，安可厚诬。京朝官殿直之流，固有可采，借奉职选人之辈，岂尽无能！假有两省识一选人果有奇才，又有诸司使副识一借职果有异术，皆可荐举，寘于边陲，而限以诏条，须且弃置。宛转寻访，别得所闻，久谙与旋择固殊【一○】，目睹与耳闻又邈，限官而选，得士为难。臣伏望两省官、诸司使副或军职、刺史在边者，不可一例受诏。宜令两府精择有才识公望卓然为人所称者，方令举官，仍宜不限品秩，自借奉职选人以上，皆得充举【一一】。所保之事，须保堪任边上重难任使，如上之所陈。或本人边事不集，并当同罪，则人人自畏，岂敢容易而举哉？十得十，百得百，不虚受，不滥赏，断可知矣。
　　五事。窃闻鄜延路尝与蕃兵接战，有一寨主为蕃兵所得，及掳去军民甚觽，西头供奉官、合门祗候马遵引兵追战，实时夺回。延帅范雍及副部署刘平奏乞酬奖，朝命只迁东头供奉官而已。夫马遵者，出死力，突坚围，引既衄之兵，入不存之地，夺已擒之将士，拔已陷之师徒，虽非大功，亦可谓之奇节矣。伏见范雍、刘平者，国家方大倚注，保奏理合超迁，只进一官，殊乖舆论。当兹始初用武，尤在赏劝激人，苟未得宜，必难励觽。臣窃闻河北一都巡检王守琪捉杀得浊流寨溃散兵士二三十人，自礼宾副使转供备库使，差知陇州。又见京东都巡检李知和捉得劫贼七人，自内殿崇班转供备库副使。此二贼徒者，只是草窃之辈，固非勍敌之人，杀之不足震天威，纵之不能成大患，而王守琪则骤迁十余级，李知和亦超转两资官。至于马遵者，出境讨贼，不顾存亡，援溺救焚【一二】，皆得全活，上可以壮朝廷之武，下可以抑僭国之强，比王、李之功效则度越有余，比王、李之迁酬则数倍不足，边臣见之失色，元昊闻之长奸，用人若斯，致寇之道也。
　　六事。近于七月中，伏闻中书、枢密院同进购募元昊科格，遂告示天下者。夫购者起于乱秦，用于末世，三代已往，不闻有此，岂我太平之世，天下一统，偶有小丑，辄滋背畔，稽之典策，自存讨御，而执事者不为良画，遽劝陛下行乱秦末世之事乎？既非至公之谋，又非常行之法，然有不得已者，亦或为之。何则？苦于用兵，为助兵之术，则购之，汉高祖购项羽是也。兵力骤败，敌势转盛，内怀震惧，计无所出，则购之，王莽购刘演是也。用兵不一，困于支离，敌又相乘，力未能应，则购之，梁太祖购刘知俊是也。一夫跳走，不知所从，虽有兵甲之强，无以加讨，则购之，楚平王购伍员之类是也。四购虽设，无一获者，是购为无益，不可全任明矣。
　　七事。伏闻秋初，夏守赟为枢密使。夫枢密之任，秉国大权，起于有唐，始用宦者，降及后世，更以武臣。国家恩礼益隆，委任尤重，本天下之兵柄，代天子之武威，势均中书，号称两府，苟为轻授，不若阙官。夏守赟早事先朝，尝参储吏，既缘攀附，渐致显荣，但事贵骄，罔思畏谨，每更剧任，颇乏清名，才术无闻，公忠弗有，一旦擢居觽贤之上，俾赞万务之机，朝命则行【一三】，人心不允。伏况元昊作梗【一四】，西陲用兵，上资睿圣之谋，下取枢臣之画，庶臻泰定，以安黔黎。所宜遴择才能，削平祸乱，而罔询厥德，遽用斯人，不问贤愚，皆所轻笑，亟宜罢免，以重观瞻。臣又虑议者以其尝为攀附而谓之亲信可使，以其久历寄任而谓之耆旧可尊，以其官是节制而谓能知兵，以其貌甚魁梧而谓能镇俗。是皆不然。惟尽公者可以亲信，不主乎攀附之遇。惟宿德者可谓耆旧，不主乎寄任之多。有才武而好学则能知兵，不在乎官。有器业而不佻则能镇俗，不在乎貌。伏惟陛下察守赟之所立，验守赟之所为，可谓尽公、宿德者乎？可谓有才武而好学、有器业而不佻者乎？
　　八事。伏闻西鄙用兵已来，不住差移武臣往彼，每有过阙下而求见者，多不许见。臣窃详所谓，未见其宜。谓之天子至尊，不可令小臣浼□，则非所以询刍荛而广接纳也。谓之循守旧例，未尝许小臣求见，则方今用兵要在开通壅塞，与旧不侔，非可以循旧例阻绝人臣之时也。谓之武臣多鄙，不可令容易面对，则既已委任，用为好人，非所宜鄙之也。谓之朝廷差除，自有命令，本职所管，自有局分，不必令对，则用兵之际，事与旧殊，本职或有更张，局分亦有规制，何由闻达，非所以博究利病而翦除凶駆之意也。以此四事求之，臣故曰窃详所谓，未见其宜。今边寇方兴，陕西大扰，朝廷多发兵伍，选任武臣，虽则直御寇戎，盖亦旁备它盗。凡有武臣求对，必于边事有闻，陛下听朝之余，何惜一见。召于咫尺，待以从容，霁其威颜【一五】，加之善诱，使无惧慑，尽意敷陈，然后观其奏对之是非，察其趋向之邪正，可者则奖激而遣之，不可亦优容而罢之。如此，则谓官家知我姓名，身心有所分付，不患边奏不省，不忧权臣害能，各尽所怀，无不感悦，勇锐而去，罄竭为期，刻志夷凶，立功报主，局分岂有不集，边事岂有不宁！圣人所以感人心而天下和平者，盖用此矣。又何忧乎叛寇，何恤乎用兵！陛下勤劳之心，岂不至哉！接纳之礼，岂不优哉！闻见之事，岂不博哉！议者又谓臣曰：此非主上怠于勤劳，而簄于接纳，盖执政者自知致寇，常虑获辜，不欲许人非次上殿，或论奏四方之事，或指陈两府之非，开悟圣人聪明，则非己之利也。故但奏云某人已有差使，某人已与迁陟，所求入见，不宜允从，只是徼望恩荣，别希锡赐。以此罔上，上以为然，意要阻绝天下是非，蔽塞天子耳目，自以为安身之计也。臣谓果有是事，则非臣所知，惟在陛下察其忠邪而进退之，则苍生之福也，宗社无疆之庆也。
　　冬十月辛酉，以环州生户啰埋为右班殿直，子日威为本族军主。啰埋尝受元昊防御使，率其族来归，特录之。
　　癸亥，礼部侍郎致仕燕肃言，每遇朝廷大庆会，欲于在所通表章，从之。
　　甲子，罢诸司三品官卒辍视朝。初，光禄卿郑立卒，礼官举故事请辍朝，而议者以谓今诸司三品非要官，恩礼不称辍朝，故罢之。宋敏求春明录云：国初以来，惟正官三品方得谥【一六】，兼官赠三品不得之。真宗命陈彭年详定，遂诏文武官至尚书、节度使卒，许辍朝，赠官至正三品许请谥【一七】，而史失其传。当考。
　　宗正寺修玉牒官李淑上所修皇帝玉牒二卷，皇子籍一卷。
　　丙寅，上御迩英阁观讲左氏春秋及读正说终，上曰：「春秋所述前世治乱之事，敢不监戒。正说先帝训言，敢不遵奉。」丁度等拜伏而言曰：「陛下德音若此，诚天下之福也。」上复问度洪范、酒诰二篇大义，度悉以对，因诏度讲周易，李淑读三朝宝训，丁度、李仲容读所编经史规鉴事迹。
　　己巳，寿州长史林献可言国家休咎之事，上谓辅臣曰：「朝廷得失在任人，得人则政治，失人则政隳。若尧、舜之世，虽有灾异不为害，桀、纣之世，虽有祥瑞不为福。今之言者多挟此以求进用，不可不察。」
　　庚午，赐麟、府州及川峡军士缗钱。
　　癸酉，降益州路转运使明镐知同州，坐知陵州楚应机受赇，镐失按举也。应机将败，或告镐以先期奏之，镐曰：「获罪则已，安可欺朝廷邪？」
　　丁丑，罢陕西诸路州所增壮丁。
　　辛巳，曲燕近臣于崇政殿，以讲左氏春秋故也。
　　甲申，诏两川饥民流徙出剑门关者勿禁。
　　注　　释
　　【一】徙判郑州陈尧佐判永兴军「徙」下「判」字原阙。按本书卷一二一宝元元年三月戊戌编，陈尧佐罢为淮康节度使、同平章事、判郑州；本卷下文八月甲子编又称，新判永兴军陈尧佐复判郑州。依文例，「判」字似不应省，今补。
　　【二】国朝因唐大中制「大中」原作「太宗」，据阁本及宋史卷三○○杜曾传改。
　　【三】有以国名此句原脱，据宋本、宋撮要本及宋会要帝系八之一○补。
　　【四】岂顾守宗盟「岂」下原有「肯」字，据各本删。
　　【五】瀚海弥远「瀚海」原作「湖海」，续通鉴卷四二作「瀚海」，连下文「水泉不生」，以作「瀚海」为是，因改。
　　【六】以逗挠为困人之谋「困」原作「因」，据宋本、宋撮要本、阁本改。
　　【七】虽旧不侔宋本、宋撮要本均作「虽旧日不侔」，阁本则作「虽比旧不侔」。
　　【八】竭山泽之利「竭」字原脱，据宋本、宋撮要本补。
　　【九】位高者才未必高「未」原作「不」，据同上两本改。
　　【一○】久谙与旋择固殊「旋」原作「选」，据同上两本及阁本改。
　　【一一】皆得充举「充举」原作「荐举」，据同上书改。
　　【一二】援溺救焚「焚」原作「灾」，据同上书改。
　　【一三】朝命则行阁本作「朝命既行」。
　　【一四】伏况元昊作梗「况」原作「见」，据宋本、宋撮要本改。
　　【一五】霁其威颜「颜」原作「严」，据同上两本及阁本改。
　　【一六】惟正官三品方得谥「官」字原脱，据宋本、宋撮要本及春明退朝录卷中补。
　　【一七】赠官至正三品许请谥「正」字原阙，据上引春明退朝录补。
续资治通鉴长编
卷一百二十五
卷一百二十五
　　起讫时间 起仁宗宝元二年十一月尽是年闰十二月
　　卷　　名 续资治通鉴长编卷一百二十五
　　帝　　号 宋仁宗
　　年　　号 宝元二年（己卯，1039）
　　全　　文
　　十一月戊子朔，出内库真珠估缗钱三十万，赐三司。上谕辅臣曰：「此无用之物，既不欲捐弃，不若散之民间，收其直助籴边储，亦可少纾吾民之敛也。」
　　刑部郎中、直集贤院王皞上唐余录六十卷，降敕奖谕。
　　壬辰，诏：「礼部贡院，自今省试举人，设帘都堂中间，而施帷幙两边，令内外不相窥见。点检试卷官及吏人【一】，非给使毋得辄至堂上。其诗、赋、论题，并以注疏所解揭示之，不许上请。或题义有疑当请者，仍不得附近帘前。御试考校，并分上中下三等，初考用墨，其点抹于卷后通计之，若涂注脱误四十字以上，颇为不谨，亦依礼部格少字数退黜之。」
　　癸巳，以皇子生，燕宗室于太清楼，读三朝宝训，赐御诗，又出宝元天人祥异书示辅臣，其书盖上所集天地、辰纬、云气、杂占，凡七百五十六，厘三十门，为十卷。
　　甲午，以河东大通监隶并州，仍命京朝官为知监兼交城县事。
　　丁酉，降武宁节度使、知枢密院事盛度为尚书右丞、知扬州【二】，尚书左丞、参知政事程琳为光禄卿、知颍州，御史中丞孔道辅为给事中、知郓州，刑部员外郎、天章阁待制庞籍知汝州，开封府判官、金部郎中李宗简追一任官勒停，司封员外郎、直集贤院、同修起居注麻温其落职监当，司门员外郎张纯堂后官，国子博士李备远处监当，光禄寺丞程琰荆湖北路监当，前太常博士直集贤院吕公绰、前太常博士吕公弼、王畴罚铜十斤，奉礼郎丁讽罚铜四斤。
　　先是，权知开封府郑戬按使院行首冯士元奸赃及私藏禁书事。而士元尝为度强取其邻所赁官舍。故枢密副使张逊第在武城坊，其曾孙偕才七岁，宗室女所生也，贫不自给，乳媪擅出券鬻之。琳阴使士元谕以偕幼，宜得御宝许鬻乃售。其乳媪以宗室女故入宫见庄惠太后，既得御宝，琳即市取之，及令弟琰同士元市材木。籍与公绰、公弼皆尝令士元雇女口。温其坐托士元赊买盐，虚作还钱月日，而纯与备亦坐托士元引致亲戚为军巡、推司及府贴司【三】，畴、讽并尝以简阚士元理逋负。士元既杖脊，配沙门岛，而宗简辄私发公案欲营救之，开封府推官王逵具以白戬，遂奏移鞫御史台，狱具，诏翰林学士柳植录问。是日旬休，上特御延和殿，召宰臣等议决之。初，张士逊素恶琳而疾道辅不附己，将并逐二人，察帝有不悦琳意，即谓道辅：「上顾程公厚，今为小人所诬，宜见上为辨之。」道辅入对，言琳罪薄，不足深治。帝果怒，以道辅朋党大臣，又事初下台，止隔戬、籍入朝，而不隔度及琳，故特贬焉。宗简，沆子。畴，博文子。讽，度子。逵，濮阳人也。
　　戬强敏善听决，喜出不意，独假贷细民，即豪宗大姓，绳治愈急。府白直陶信杖棰能轻重，为民间所惮，戬按其罪，窜流之。治士元狱，朝议畏其皦核。公绰等既被罚，言者又奏父夷简失义方之训，夷简时判天雄军，上恐伤夷简意，赐诏慰抚。公绰、公弼时丁母忧，王畴父博文去年四月卒，故皆称前官。戬传以为辞连宰相吕夷简者，误也。夷简时为镇安节度使、同平章事、判天雄军，即不任中书。
　　戊戌，翰林学士、工部郎中、知制诰柳植为右谏议大夫、权御史中丞。
　　兵部郎中、知制诰聂冠卿为契丹生辰使，代庞籍也。冠卿五世祖师道，杨行密版奏【四】，号问政先生，鸿胪卿。及使契丹，契丹主谓曰：「君家先世奉道，子孙固有昌者。尝观所著蕲春集，词极清丽。」因自击球纵饮，命冠卿赋诗，礼遇特厚。
　　己亥，上谓辅臣曰：「所决冯士元之狱，如闻颇惬中外之论。」张士逊对曰：「台狱阿徇，非特出宸断，无以肃清朋邪。」上曰【五】：「若周之十乱，可谓同心同德。大抵法令必行，邪正有别，则朝纲举矣。」
　　诏盛度等如有章表，所在毋得受。
　　庚子，内殿承制米知顺为礼宾副使、兼权茭村等族巡检，以御西贼有劳也。米知顺，未详何许人，此必因贼寇保安，故知顺有守御功，当与卢守懃等同一事。今既先赏知顺，及后月守懃等迁官，则知顺但降褒诏，不更迁官。实录载此事不详，当考。韩琦明年奏疏，云知顺为元昊降虏，不知事在何时，亦当考。琦疏附明年五月。
　　赐延州东路经战阵蕃官茶彩。
　　辛丑，许建州立学，仍给田五顷。
　　壬寅，右谏议大夫、参知政事王鬷为工部侍郎、知枢密院。
　　翰林学士、刑部员外郎、知制诰宋庠为谏议大夫、参知政事。
　　癸卯，诏曰：「左右辅臣，人所视效。中执法，朕之耳目。而度乘高势以侵占民居，琳尝尹京邑，以巧谲市第，道辅又阴为之地，奏请□贳，咸已正治厥罪。其申告中外，使知状焉。」
　　刑部员外郎、直史馆、同修起居注宋祁次当知制诰，以兄庠在中书，乃授天章阁待制、同判礼院。时陕西用兵，调费日蹙，祁上疏论三□三费曰：
　　兵以食为本，食以货为资，诚圣人所以一天下之具也。以天下取之，以天下用之，量入为出，故天子不得私焉。今左藏无积年之镪，太仓无三岁之粟，南方冶铜匮而不发，承平如此，已自雕困，何哉？良由取之既殚，用之无度。今朝廷大有三□，小有三费，以困天下之财。财穷用褊，更欲兴数十万觽以事境外，可谓无谋矣。陛下诚能超然远览，烛见根本，去三□，节三费，专备西北之屯，尚可旷焉高枕，无匮乏之患。
　　何谓三□？天下有定官，无限员，一□也。天下厢军不任战而耗衣食，二□也。僧道日益多而无定数【六】，三□也。三□不去，不可以为国。请断自今日，僧道已受戒具者姑如旧，其方着籍为徒弟子者悉还为民，勿复岁度。而州县寺观留若干，僧道定若干，后毋得过此数。此策一举【七】，得耕夫织妇数十万人【八】，一冗去矣。天下厢军，不择孱小□弱，而悉刺之【九】，纔图供役，本不知兵。亦且月费廪粮，岁费库帛，数口之家，不能自庇，于是相挺逃匿，化而为盗贼者，不可胜计。朝廷每有夫役，更籍农民以任其劳，假如厢军可令驱以就役，又且别给口券，复觊赐钱，广募之无益。请罢天下招厢军，其已在籍者许备役终身，如此，则中下之家悉入农业，又得力耕者数十万，则二□去矣。国家郡县素有定官，譬以十人为额，常以十二加之，即迁代罪谪，足以无乏。今则不然，一官未阙，十人竞逐【一○】，纡朱满路、袭紫成林，州县之地不广于前，而官五倍于旧，吏何得不苟进？官何得不滥除？请诏三班审官院、内诸司、流内铨明立限员以为定法【一一】，其门荫、流外、贡举之色，实置选限，稍务择人，候有阙官，计员增吏，则三□去矣。
　　何谓三费？一曰道场斋醮，无日不有，或七日，或一月，或四十九日，各挟主名，未始暂停，至于蜡、蔬、膏、□、酒、稻、钱、帛，百司供亿，不可赀计。而主者利于欺攘，故奉行崇尚峻于典法【一二】，皆以祝帝寿、奉先烈、祈民福为名，欲令臣下不得开说。臣愚以为陛下上事天地宗庙，次事社糤百神，醴酪粢盛，牺牲玉币，使有司端委而奉之，岁时而荐之，足以竦明德于天极，介多福于黔庶，何必道场斋醮，希屑屑之报哉？是国家抱虚以考祥，小人诬神而获利耳。宜取其一二不可罢者，使略依本教，以奉熏修，则一费节矣。二曰京师寺观，或多设徒卒，或增置官司，衣粮所给，三倍它处。帐幄谓之供养，田产谓之常住，不徭不役，坐蠹齐民。而又别饰神祠，争修塔庙【一三】，皆云不费官帑，自募民财，此诚不逞罔上之尤者。夫民藏于国，国藏于民。财不天来，而由地出也。役不使鬼，而待人作也。舍国取民，其伤一焉。请一切罢之，则二费节矣。三曰使相、节度，不隶藩要，贪取公用，以济私家【一四】。迹夫节相之建，或当边镇，或临师屯也。公用之设，所以劳觽而飨宾也【一五】。今则不然，大臣罢黜，率叨恩除，取生人之资力，为无功之奉养，坐糜邦用，莫此为甚！请自今地非边要、州无师屯者，不得建节度，已带节度，不得留近藩及京师，则三费节矣。
　　臣又闻之，人不率则不从，身不先则不信。陛下若能躬服至俭，风示四方，衣服醪膳，无溢旧规，请自乘舆始；锦彩珠玉，不得妄费，请自后宫始。然后天下向应，民业日丰，人心不摇，师役可举，虽使风行电照，饮马西河，蠢尔戎酋，可玩之股掌中矣，宁与今日诛求财用【一六】，课盐榷茗，为戚戚之计者同日语哉！祁疏附见，祁以二年二月权度支判官，本传载此疏于权度支判官后，或当移见二月。
　　甲辰，赠右侍禁、合门祗候潘湜为登州刺史，其子若愚、若谷并为右班殿直，若冲三班奉职，若钦三班借职。湜为延州东路巡检，与西贼战，并其二子俱殁，故优□之。
　　辛亥，赠太子右卫率府率世丰为左领军卫将军，仍赐进士及第。世丰少喜学，聚书，率励兄弟讲习，能为诗，有声宗室间。因侍燕太清楼，以善书褒赐缯帛。尤慕为进士学，尝曰：「吾安得预科举哉！」既卒，其父从霭上其诗二百篇，特追赐焉。
　　是月，西贼寇保安军，鄜延钤辖卢守懃等击走之。贼寇保安，稽古录在十二月，据范雍疏则在十一月。实录于十二月初九日书卢守懃等功赏，凡功赏必因奏到乃行，保安被贼，决在十一月，不在十二月也。今校正，从范疏系十一月末。更须考米知顺迁官事。贼又以三万骑围承平寨，鄜延部署许怀德时在城中，率劲兵千余人突围破贼。已而贼复成阵，有出阵前据鞍谩□者，怀德引弓一发而踣，贼乃解去。怀德，均子也。贼围承平，据司马光记闻乃十一月事，又据范雍年末所奏疏，亦称十一月贼五头项入寇，承平当在其间，今附年末。承平所以不拔，许怀德之力，而范雍奏疏乃称怀德不历军阵，不知何故。当考。按宋史许怀德传载承平寨事，与本文同。
</div>
    <div class="pagination">
<a href="续资治通鉴长编_page192.html">上一页</a><span>...</span><a href="续资治通鉴长编_page188.html">188</a><a href="续资治通鉴长编_page189.html">189</a><a href="续资治通鉴长编_page190.html">190</a><a href="续资治通鉴长编_page191.html">191</a><a href="续资治通鉴长编_page192.html">192</a><span class="current-page">193</span><a href="续资治通鉴长编_page194.html">194</a><a href="续资治通鉴长编_page195.html">195</a><a href="续资治通鉴长编_page196.html">196</a><a href="续资治通鉴长编_page197.html">197</a><a href="续资治通鉴长编_page198.html">198</a><span>...</span><a href="续资治通鉴长编_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
