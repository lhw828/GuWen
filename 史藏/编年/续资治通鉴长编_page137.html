<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 137 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 137 页/共 607 页</h1>
    <div class="content">　　京兆府言捕瘗蝗虫并尽。
　　庚戌，上御崇政殿录京城系囚，死罪情轻者流海岛，徒流递降一等【四○】，杖已下释之。
　　诏以仍岁蝗旱，民多流徙，遣殿中侍御史张廓往京东路【四一】，薛奎往河北路；驾部员外郎、判三司盐铁勾院张绅往两浙路；太常博士、判三司度支勾院韩庶，供奉官、合门祗候贾象之往江南路；著作郎、集贤校理、判三司都理欠凭由司张师德【四二】，供奉官、合门祗候曹珣往淮南路体量安抚，所至不得宴乐游从及多借官健舟船，长吏亦无得迎送。（珣，彬第六子。）
　　诏京东西、河北、陕西、江南、两浙遭旱户今年夏税免其折变，就便输送。
　　乙卯，诏北戎每岁以鸷禽为献，闵其羁绁，宜悉纵之。
　　诏缘江榷务二分耗茶特与依旧支给。李溥入辞，上以诏面使溥行之。
　　以高邮军民荀怀玉为本军助教，以其出米麦三千斛济饥民故也，仍诏自今为例。张知白曰：「自古入粟拜爵，皆归公廪，今则不然。民或阻饥，自相假贷，官为受领，均给贫穷。陛下深轸皇慈，特加旌赏，斯令典也。」
　　丙辰，开封府及京东、陕西、江、淮、两浙、荆湖路百三十州军，并言二月后蝗蝻食苗。诏遣使臣与本县官吏焚捕，每三五州令内臣一人提举之。
　　戊午，知明州刘绰言诸州天庆观圣祖殿，自今请令髃官到任、得替洎朔望，并斋洁朝拜奉辞，从之。（刘绰，未见。）
　　西京应天禅院太祖皇帝神御殿成【四三】，为屋凡九百九十一区。己未，命宰相向敏中为奉安圣容礼仪使，入内都知张景宗管勾迎奉，左谏议大夫戚纶告永昌陵。
　　秘书丞谯人鲁宗道为右正言，用新诏也。
　　诏福建路买纳民茶斤增十钱，从转运使方仲荀之请也。
　　辛酉，上以在京军马刍粮数示宰臣曰：「顷者张知白欲知此数，故特示卿等。大凡国用有备，乃得无患。」向敏中曰：「臣尝记国初军储止及三二岁，以今方之，则仓廪丰实可知矣。」
　　殿中侍御史张廓言：「奉诏京东安抚【四四】，民有储蓄粮斛者，欲诱劝举放，以济民贫，俟秋成依乡例偿之，如有欠负，官为受理。」从之。
　　壬戌，刑部员外郎、兼侍御史知杂事吕夷简请自今止令转运使副、提点刑狱官、知州、通判举本部官属，其监当物务【四五】、知县京朝官及在京常参官勿使奏举。诏因罪犯监当人不得举官，其朝官知县者不得举本州岛军幕职、曹官【四六】，余并如旧，所举但历任及四考者，并许施行。
　　癸亥，以枢密使王钦若为奉安太祖圣容礼仪使，赞导乘舆。乙丑，自禁中奉圣容赴文德殿，备仪卫、教坊乐前导。丙寅，上服靴袍，酌献，礼毕，奉以升彩舆而行，具卤簿、鼓吹、道释威仪。上出次奉辞，髃臣拜辞于琼林苑门外。奉安日，上不视朝。自是，正、至、朔、望令留司京府官诣殿焚香，及别于正月择日朝拜，忌日就院设斋行香。
　　注　　释
　　【一】仪卫使奉天书置玉皇前「置」原作「册」，据宋本、宋撮要本及长编纪事本末卷一八建玉清昭应宫改。
　　【二】建昌军「军」字原脱，据宋本、宋撮要本及宋史全文卷六补。
　　【三】料简厢军赴阙「军」原作「库」，据阁本改。按本书卷九○天禧元年六月乙亥，「诏选天下厢兵，迁隶禁军者凡五千余人」，宋史卷一八九兵志所载同，并可参证。
　　【四】今悉仰给官司「今」原作「令」，据阁本改。
　　【五】交钞总虚实钱五千者据上文及原注文义，「五千」疑有误。
　　【六】而实录于此又云知秦州曹玮「知」原作「改」，据阁本改。
　　【七】听非时入对「对」原作「封」，据宋本、宋撮要本及宋会要职官一七之三一、编年纲目卷八改。
　　【八】发常平仓粟「粟」原作「西」，据宋本、宋撮要本及宋史全文卷六、治迹统类卷五真宗圣政改。
　　【九】李文正公自文明殿学士工部尚书为参知政事「工部尚书」原作「工部侍郎」。按宋史卷二六五李昉传及卷二六四宋琪传，李昉实自工部尚书参预国政，今据春明退朝录改正。
　　【一○】至祥符末「至」原作「在」，据春明退朝录改。
　　【一一】止以旧官优加阶邑「止」原作「上」，据同上书改。
　　【一二】得朝士所与往还占问吉凶简尺「与」原作「以」，据宋本、宋撮要本及宋史全文卷六、续通鉴卷三三、欧阳文忠公文集卷二二太尉文正王公神道碑铭改。
　　【一三】因是以挤己所不快者「所」字原脱，据宋本、宋撮要本及上引宋史全文、续通鉴及编年纲目卷八补。
　　【一四】永宁寨原作「永兴寨」。按宋会要方域一八之一三，永兴寨在施州；一八之一四，秦州有永宁寨。又按本书卷八八，大中祥符九年九月丁未，以秦州永宁、小洛门、威远寨大首领四十七人并补军主。本编载曹玮言，玮时知秦州，此处「永兴寨」当为秦州永宁寨之误，今改。
　　【一五】前后赐御制歌诗凡六篇「制」字原脱，据宋本、宋撮要本及宋史卷二八七陈彭年传、编年录卷三补。
　　【一六】上甚追悼「甚」字原脱，据宋本、宋撮要本补。
　　【一七】皆自川峡辇输而至今请以羡数七十万上供「皆自川峡辇输而至，今请以羡数七十万」十六字原脱，据宋本、宋撮要本及治迹统类卷二九祖宗用度损益补。
　　【一八】官设糜粥「官」原作「宜」，据阁本、活字本及宋会要食货五七之六改。
　　【一九】请下转运司二万石赈给上引宋会要作「请下转运司量赈米二万石」。
　　【二○】于是王曾次当为之「当」字原脱，据宋本、宋撮要本及长编纪事本末卷二○崇奉五岳、续通鉴卷三三补。
　　【二一】意欲得此「欲」字原脱，据同上书补。
　　【二二】免潮州逋盐三百七十三万二千斤「千」原作「十」，据宋本、宋撮要本改。
　　【二三】若再渎宪网「若」字原脱，「网」原作「纲」，据宋本、宋撮要本改补。
　　【二四】致斋之夕「斋」原作「齐」，据同上书改。
　　【二五】诏择内职之疾者宋会要职官三三之六作「诏择内职之疲老者」，疑是。
　　【二六】在京榷货务入便钱「在」原作「自」，据宋本、宋撮要本及宋会要食货五五之二四改。
　　【二七】牌长二寸许「二」原作「三」，据宋本、宋撮要本及长编纪事本末卷二○崇奉圣祖改。
　　【二八】其周郭皆隐起蛇龙华葩之状「蛇」原作「地」，据同上书改。
　　【二九】秋分夕月「分」原作「祀」，据太常因革礼卷四八、宋史卷一○三礼志改。
　　【三○】惟济自请试郡「请」原作「诸」，据宋本、宋撮要本及宋史卷四八○□越钱氏世家改。
　　【三一】以右手创他人者上重下轻「右手」原作「左手」，据上引宋史改。
　　【三二】上问曙治状与凌策孰愈「治」字原脱，据宋本、宋撮要本及宋史卷二六二刘烨传、续通鉴卷三三补。
　　【三三】盗贼屏窜「屏」原作「并」，据宋本、宋撮要本、阁本及上引续通鉴改。
　　【三四】陕西言陕解等州蝻虫生「生」字原脱，据文意及下文「升州言蝻虫生」例补。
　　【三五】又所部内监当朝臣举本处幕职官者「举」原作「与」，据宋会要选举二七之一六改。
　　【三六】并劾举主「主」原作「至」，据阁本改。
　　【三七】罔亏圣德「罔」原作「附」，据阁本、活字本改。
　　【三八】不限时日「日」字原脱，据宋本、宋撮要本及宋史卷二八二王旦传补。
　　【三九】今加此峻秩「今」原作「令」，「加」原作「如」，据宋本、宋撮要本、阁本改。
　　【四○】徒流递降一等「递」原作「迟」，据阁本改。
　　【四一】遣殿中侍御史张廓往京东路「京东路」原作「京西路」，据宋大诏令集卷一五二遣使循行诸郡诏改。按本书下文有「殿中侍御史张廓言奉诏安抚京东」，宋会要职官四一之八七有「殿中侍御史张廓往京东路」之文，并可参证。
　　【四二】著作郎集贤校理判三司都理欠凭由司张师德「理」字原脱，据本卷正月辛亥编补。按「理欠司」属三司。至道二年闰七月为减省三司官局，与都凭由司归并为一，称都理欠凭由司。又「理欠司」，宋本、宋撮要本及上引宋大诏令集亦作「催欠司」。
　　【四三】西京应天禅院太祖皇帝神御殿成「神」原作「圣」，据宋本、宋撮要本及宋会要道释二之一○改。
　　【四四】奉诏京东安抚「安抚」二字原倒，据活字本及治迹统类卷五真宗圣政、续通鉴卷三三乙正。
　　【四五】其监当物务「物务」二字原倒，据宋本、宋撮要本、阁本及宋会要选举二七之一六乙正。
　　【四六】其朝官知县者不得举本州岛军幕职曹官「本」原作「知」，据各本改。
续资治通鉴长编
卷九十
卷九十
　　起讫时间 起真宗天禧元年六月尽是年十二月
　　卷　　名 续资治通鉴长编卷九十
　　帝　　号 宋真宗
　　年　　号 天禧元年（丁巳，1017）
　　全　　文
　　六月戊辰朔，上封者言：「伏见召太常博士许式、武定基，欲以擢升台省。伏缘曲台博士若践谏垣，即拜司谏。唐之拾遗、补阙，如陈子昂、元稹、白居易皆以文学兼人【一】，贤良入等，乃充是选。自后非髦英秀伟之士，罕闻轻授。臣与许式等素无憎嫌，又非深熟相识，止为朝廷重惜名器。式等虽无谏臣之体，必有干事之能，乃方得名达睿聪，获预严召。如臣言可采，望改一郎曹，优与外任，进退之间，事理无爽。」上言：「式等虽无词藻，然皆勤干，朝行中多所称荐耳。」既而止进秩，升其差使。（许式、武定基，未见。）
　　屯田员外郎郭乘，言诸路转运使、提点刑狱官，所至州军，务为苛暴，无益治道，望行戒约。上曰：「大凡振举纲维，系乎其人，苟能酌中，何烦戒勖？朕所以夙夜虚伫，谨择良能，鴜为此也。」（郭乘，未见。）
　　壬申，德音：西京死罪囚流以下释之【二】，父老年八十者赐茶帛，除其课役。
　　曹玮言南市归顺蕃部都首领郭厮敦举家居冶坊寨【三】，管勾一带蕃部，望就命为本族巡检，月给钱五千、米□五石。又言秦州蕃落指挥堪指使官六百七十余人，欲分为两指挥。并从之。
　　甲戌，有司上条贯在京及三司编敕，共十二卷。
　　乙亥，诏选天下厢兵迁隶禁军者凡五千余人。
　　丙子，右正言鲁宗道言：「臣常读近书，自唐季接五代，或三四年，或五六年，乱离涂炭，冤号天地。金血之气，铄尽冲和，愁苦之声，求息不暇。天祸既悔，至圣勃兴。故太祖皇帝以神武大略定天下，有反掌之易；太宗皇帝以至仁善继恢域中，成光大之业。陛下奉而守之，勤而行之，彝伦□矣。故云、亭泥检，脽壤恭祀，谒太清之真馆，荐玉皇之大号。至于必躬听断，励精理道，以宵旰为宴处，乐菲薄而久安，从古王者，徒载简策耳。惟亲民之官，政事最切，未见区别，其如民何？今审官例差一知州，纵耄昏寡识，以何道推降之？铨司平配一县令，虽菽麦不分，且无由摈斥之。今举天下亲民之官【四】，以十分论之，黩货害政，未置刑章者有其三。清浊混然，巧于情伪，使在上知而不能纠举者又次焉。暗懦不能制猾吏【五】，不能审法令，凝滞于物者又次焉。贵游亲属，望风护养而不言者又次焉。是则介然自守，约己恕物，不谄上，不渎下，为陛下孜孜于民政者，十不一二焉。欲民之安，其可得乎？汉宣帝凡拜刺史、守相，必亲见之，考察其言，观其能否，今或未然。凡除知州、通判、京朝官知县，候满三五人，且令大臣具宴见之礼以遣之，讯之以言而察其应对，观其词气而考其否臧，才能者銟之，不肖者退之。县令则择台阁有风鉴问望臣僚主遣之【六】，能否之间，各如其状【七】，恐于圣政稍得其宜。又审官之任，本宰相之职，宜妙选英哲以委之，庶激浊扬清，渐得良牧贤宰，则斯民之大幸也。或诏参预宰司，覆令按验，亦不为烦。唐故事【八】，宰相带兵、吏部者，午前在中书，午后归本司治事，是亦内外兼领之制【九】。臣不任狂狷，干犯冕旒，待罪之至。」上曰：「谏官供职，颇亦用心，但以朝廷无他事可言，故止及此尔。然谨择牧宰，实朝政之急务也。」
　　丁丑，诏华、虢等州夏旱，损苗稼，特除其租。
　　戊寅，知升州丁谓言：「城北有后湖，因旱，百姓请佃，计七十六顷，纳五百余贯。今请依前蓄水【一○】，植种菱莲，或遇亢旱，决以溉田，仍用蒲鱼之利，旁济饥民。望量遣军士开修，其租钱特与减放。」从之。
　　己卯，诏明州城外濠池及慈溪、鄞县陂湖所纳课额，永除放之，许民溉田畴，采菱芡，从本州岛之请也。
　　曹玮等言，近役兵夫缮葺诸寨及创掘县镇城壕，凡一百三十七万三千三百六十九功毕，诏銟之。
　　庚辰，发运使言【一一】，真州等处转般仓及江、浙上供米二百二十余万斛【一二】，欲留逐处以济阙乏，从之。
　　盗发汉高祖陵，捕获之，论如律，并劾其官吏。遣内侍王克让与河南府别造衣冠、明器安葬，知制诰刘筠诣陵祭告，仍以所盗计直修设斋醮。因诏州县申陵寝樵采之禁。
　　初，眉州大姓孙延世伪为券，夺族人田，久不能辨，转运使使殿中丞、知九陇县章频按治之。频视券，墨浮朱上，曰：「是必先盗印，然后书。」既引伏，狱未上而其家人复诉于转运使，更命知华阳县黄梦松覆案无异，梦松用此入为监察御史，频坐不时具狱，降监庆州酒税，徙知长洲县。辛巳，召频对于承明殿，翌日授监察御史。频，浦城人也。
　　甲申，以武昌节度副使边肃知光州，用辛亥赦书也。时刑部奏其元犯，上曰：「肃在邢州日，方北戎侵扰，屡诏令弃城入保，肃能固守，颇着诚效。虽冒贿赂，亦累该赦宥，故特授以郡。」向敏中尝谓王旦曰：「边同年，责已久，牵复可乎？」旦曰：「为近臣，坐赃，岂得更升进耶？」敏中语数及之，旦曰：「旦非于同年无情，公若欲用之，须旦死可也。」敏中乃已。（此据遗事录。）
　　诏金部员外郎、提点中书制敕院五房公事刘明恕，自今遇庆节大礼，许依枢密副都承旨例进奉上寿，仍赴宴会。始更旧制也。（祥符六年二月，王旦言其不可。王曾言行录云：堂吏刘明恕，宰相以其服勤岁久，官为望郎，引枢密都承旨宣例，将异其礼。公以政府表则之地，不可隳旧章；乃议髃吏晨谒之际，独俾升阶，复援恩例改三品服，公皆以为不可。由是止令先谒于阶所之前。其后又议谨择堂吏，将以进士策名者充选。公曰：「我朝承有唐故事设此科，谓之将相科，岂当屈以趋走吏耶？」觽皆赧服而止。）
　　陕西、江、淮路并言部内蝗蝻抱草木死及大风吹入海。
　　己丑，召王旦对于崇政殿数刻。
　　向敏中至自京西。
　　壬辰，知苏州梅询言飞蝗入境，悉于丛薄间抱枝干僵死，又髃飞投太湖。
　　癸巳，秦州僧道百姓等，以部署曹玮功状请立碑颂，有诏褒玮。
　　是月，上封者言：「边鄙虽宁，武备难阙。望令髃臣各举将帅之才，如边上未有员阙，即且于内地州军差遣【一三】，缓急足副推择。」乃诏王旦等各举所知三两人，具名以进。已而枢密院又请令宰相以下，各于京朝、幕职等官及合门祗候已上，举堪任将帅者各三两人，敏中等曰：「执政之地，日奉佥谐，苟有见阙，便可论荐。若更特降诏旨，明述封章，不惟结于私恩，亦恐别兴异议。」帝然之。
　　秋七月辛丑，以蝻虫再生，分遣官祷京城宫观寺庙，仍令诸州军于公署设祭。
　　澶州卒王贵获玉印，文曰「国主赵万永宝印」，长三寸许，广二寸，玉温润而形制甚古。贵言至秦州遇道士授之，云得自于阗国通圣山池，秦州部送阙下【一四】。（王贵事，实录太繁，今从本志。）
　　壬寅，泗州言旱。
　　乙巳，令府州置纳质院。
　　丁未，诏诸路灾伤，虑囚而多盗，宜令转运使察部内巡检使臣，有老疾选懦者，即择监当使臣换之。
　　戊申，曹玮言自春至夏，遣军士、寨户掘长壕筑大、小洛门城寨及擐带防拓，颇甚辛勤，望量赐缗钱，从之。
　　己酉，右正言刘烨、鲁宗道等言，每有章疏，例于合门投进，事颇非便，欲于通进银台司进入，从之。又言章疏例须手写，伏缘笔札不精，虑□圣览，诏宜令亲书【一五】。
</div>
    <div class="pagination">
<a href="续资治通鉴长编_page136.html">上一页</a><span>...</span><a href="续资治通鉴长编_page132.html">132</a><a href="续资治通鉴长编_page133.html">133</a><a href="续资治通鉴长编_page134.html">134</a><a href="续资治通鉴长编_page135.html">135</a><a href="续资治通鉴长编_page136.html">136</a><span class="current-page">137</span><a href="续资治通鉴长编_page138.html">138</a><a href="续资治通鉴长编_page139.html">139</a><a href="续资治通鉴长编_page140.html">140</a><a href="续资治通鉴长编_page141.html">141</a><a href="续资治通鉴长编_page142.html">142</a><span>...</span><a href="续资治通鉴长编_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
