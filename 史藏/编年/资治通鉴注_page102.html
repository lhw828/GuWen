<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 102 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 102 页/共 334 页</h1>
    <div class="content">秦王坚以王猛为司徒，录尚书事，封平阳郡侯。猛固辞曰：「今燕、吴未平，戎车方驾，而始得一城，即受三事之赏，〔三事，三公也。〕若克殄二寇，将何以加之！」坚曰：「苟不蹔抑朕心，何以显谦光之美！已诏有司权听所守；封爵酬庸，〔庸，功也。〕其勉从朕命！」
④二月，癸酉，袁真卒。陈郡太守朱辅立真子瑾为建威将军、豫州刺史，以保寿春，遣其子干之及司马爨亮如邺请命。燕人以瑾为扬州刺史，辅为荆州刺史。〔瑾，渠吝翻。〕
⑤三月，秦王坚以吏部尚书权翼为尚书右仆射。夏，四月，复以王猛为司徒，录尚书事；〔复，扶又翻；下同。〕猛固辞，乃止。
⑥燕、秦皆遣兵助袁瑾，大司马温遣督护竺瑶等御之。燕兵先生，瑶等与战于武丘，破之。〔武丘，即丘头，文王平诸葛诞，改曰武丘，以旌武功。杜佑曰：丘头即颍州沈丘县。〕南顿太守桓石虔克其南城。〔惠帝分汝南，立南顿郡。南城，寿春南城也。〕石虔，温之弟子也。
⑦秦王坚复遣王猛督镇南将军杨安等十将步骑六万以伐燕。
⑧慕容令自度终不得免，〔度，徒洛翻。〕密谋起兵，沙城中?戍士数千人，令皆厚抚之。〔?，陟革翻。〕五月，庚午，令杀牙门孟妫。城大涉圭惧，请自效。〔姓谱：涉，姓也。左传晋有大夫涉佗。妫，居为翻。〕令信之，引置左右。遂帅?戍士东袭威德城，〔威德城，即宇文涉夜干所居城也，燕王皝改曰威德城。〕杀城郎慕容仓，据城部署，遣人招东西诸戍，翕然皆应之。镇东将军勃海王亮镇龙城，令将袭之；其弟麟以告亮，亮闭城拒守。癸酉，涉圭因侍直击令，〔令引涉圭置左右，故得因侍直而击之。〕令单马走，其党皆溃。涉圭追令至薛黎泽，擒而杀之，诣龙城白亮。亮为诛涉圭，〔为，于伪翻。〕收令尸而葬之。
⑨六月，乙卯，秦王坚送王猛于灞上，曰：「今委卿以关东之任，当先破壶关，平上党，〔魏收曰：秦置上党郡，治壶关城，前汉治长子城，董卓治壶关城，慕容氏治安民城，后迁壶关城。〕长驱取邺，所谓『疾雷不及掩耳。』〔淮南子之言。〕吾当亲督万众，继卿星发，〔星发，谓戴星而发行也。〕舟车粮运，水陆俱进，卿勿以为后虑也。」猛曰：「臣杖威灵，奉成算，荡平残胡，〔荡，徒朗翻。〕如风扫叶，愿不烦銮舆亲犯尘雾，但愿速敕所司部置鲜卑之所。」〔言预为治舍，以待其至。〕坚大悦。
⑩秋，七月，癸酉朔，日有食之。
秦王猛攻壶关，杨安攻晋阳。八月，燕主暐命太傅上庸王评将中外精兵三十万以拒秦。〔考异曰：载记云「四十万」，今从晋春秋。〕暐以秦寇为忧，召散骑侍郎李凤、〔散，悉亶翻。骑，奇寄翻；下同。〕黄门侍郎梁琛、中书侍郎乐嵩问曰：「秦兵众寡何如﹖今大军既出，秦能战乎﹖」凤曰：「秦国．小兵弱，非王师之敌；景略常才，又非太傅之比，不足忧也。」〔王猛，字景略。〕琛、嵩曰：「胜败在谋，不在众寡。秦远来为寇，安肯不战！且吾当用谋以求胜，岂可冀其不战而已乎！」暐不悦。王猛克壶关，执上党太守南安王越，所过郡县，皆望风降附。〔降，户江翻。〕燕人大震。
黄门侍郎封孚问司徒长史申胤曰：「事将何如﹖」胤叹曰：「邺必亡矣，吾属今兹将为秦虏。然越得岁而吴伐之，卒受其祸。〔左传：昭三十二年，吴伐越。史墨曰：「不及四十年，越其有吴乎！越得岁而吴伐之，必受其凶。」杜预注曰：此年岁在星纪，星纪，吴、越之分也。岁星所在，其国有福，吴先用兵，故反受其殃。卒，子恤翻。〕今福德在燕，〔福德在燕，亦谓岁星在燕分也。后苻坚所谓「昔吾灭燕，亦犯岁而捷」是也。〕秦虽得志，而燕之复建，不过一纪耳。」〔为后燕复兴张本。复，扶又翻，又如字。〕
大司马温自广陵帅众二万讨袁瑾；以襄城太守刘波为淮南内史，将五千人镇石头。波，隗之孙也。〔元帝之末，刘隗避王敦之难，因北奔于后赵。帅，读曰率。将，即亮翻；下同。〕癸丑，温败瑾于寿春，〔败，补迈翻。〕遂围之。燕左卫将军孟高将骑兵救瑾，至淮北，未渡，会秦伐燕，燕召高还。〔还，从宣翻，又如字。〕
广汉妖贼李弘，诈称汉归义侯势之子，聚众万余人，自称圣王，年号凤凰。〔妖，于骄翻。〕陇西人李高，诈称成主雄之子，攻破涪城，〔涪，音浮。〕逐梁州刺史杨亮。九月，益州刺史周楚遣子琼讨高，又使琼子梓潼太守虓讨弘，皆平之。〔虓，虚交翻。〕
秦杨安攻晋阳，晋阳兵多粮足，久之未下。王猛留屯骑校尉苟长戍壶关，〔「苟长」，恐当作「苟苌」。〕引兵助安攻晋阳，为地道，使虎牙将军张蚝帅壮士数百潜入城中，大呼斩关，纳秦兵。〔呼，火故翻。〕辛巳，猛、安入晋阳，执燕并州刺史东海王庄。太傅评畏猛不敢进，屯于潞川。〔据水经注：潞州在上党潞县北。阚骃曰：潞水，即漳水也。为冀州浸。〕冬，十月，辛亥，猛留将军武都毛当戍晋阳，进兵潞川，与慕容评相持。
壬戌，猛遣将军徐成觇燕军形要，〔形者，见于外；要者，有诸中。觇见其形，未足以决胜负；觇见其要，则胜负之机决矣。觇，丑廉翻，又丑艳翻。〕期以日中；及昏而返，猛怒，将斩之。邓羌请之曰：「今贼众我寡，诘朝将战；〔杜预曰：诘朝，平旦也。诘，去吉翻。朝，如字。〕成，大将也，宜且宥之。」猛曰：「若不杀成，军法不立。」羌固请曰：「成，羌之郡将也，〔成盖为羌本郡太守。将，即亮翻；下同。〕虽违期应斩，羌愿与成鹈战以赎之。」〔鹈战，谓鹈力决战也。〕猛弗许。羌怒，还营，严鼓勒兵，将攻猛。猛问其故，羌曰：「受诏讨远贼；今有近贼，自相杀，欲先除之！」猛谓羌义而有勇，使语之曰：「将军止，吾今赦之。」成既免，羌诣猛谢。猛执其手曰：「吾试将军耳，将军于郡将尚尔，况国家乎，吾不复忧贼矣！」〔语，牛倨翻。复，扶又翻。〕
太傅评以猛悬军深入，欲以持久制之。评为人贪鄙，鄣固山泉，鬻樵及水，〔山者，樵之所仰；泉者，汲之所仰。障固山泉，使军士不得樵汲，而鬻薪水以牟利。〕积钱帛如丘陵；〔贾公彦曰：高曰丘，大阜曰陵。〕士卒怨愤，莫有鬬志。猛闻之，笑曰：「慕容评真奴才，虽亿兆之众不足畏，况数十万乎！吾今兹破之必矣。」乃遣游击将军郭庆帅骑五千，夜从间道出评营后，烧评辎重，火见邺中。〔间，古苋翻。重，直用翻。见，贤遍翻。潞川地形高而近邺，且火盛，故邺中望而见之。〕燕主暐惧，遣侍中兰伊让评曰：「王，高祖之子也，〔慕容廆庙号高祖。〕当以宗庙社稷为忧，柰何不抚战士而榷卖樵水，专以货殖为心乎！〔榷，古岳翻。〕府库之积，朕与王共之，何忧于贫！若贼兵遂进，家国丧亡，〔丧，息浪翻。〕王持钱帛欲安所置之！」乃命悉以其钱帛散之军士，〔郦道元曰：评鬻水与军人，绢匹，与水二石。〕且趋使战。〔趋，读曰趣，音趋玉翻。〕评大惧，遣使请战于猛。〔使，疏吏翻。〕
甲子，猛陈于渭源而誓之〔按渭水不出潞县。水经注有涅水出潞县西覆甑山。或者「渭」字其「涅」字之误乎﹖又按温公稽古录，书王猛破评于清原。杜预曰：河东闻喜县北有清原。其地又与潞川相远，姑存疑以待知者。杜佑通典作「潞源」。陈，读曰阵；下同。〕曰：「王景略受国厚恩，任兼内外，今与诸君深入贼地，当竭力致死，有进无退，共立大功，以报国家；受爵明君之朝，称觞父母之室，不亦美乎！」〔受爵明君之朝，谓有功而受赏于朝也。称觞父母之室，谓受赏而归，举酒为父母寿也。朝，直遥翻。〕众皆踊跃，破釜弃粮，大呼竞进。〔呼，火故翻。〕
猛望燕兵之众，谓邓羌曰：「今日之事，非将军不能破勍敌，〔勍，渠京翻。〕成败之机，在兹一举，将军勉之！」羌曰：「若能以司隶见与者，公勿以为忧。」猛曰：「此非吾所及也。」必以安定太守、万户侯相处，〔秦雍州刺史治安定，安定在秦中为大郡。处，昌吕翻。〕羌不悦而退。俄而兵交，猛召羌，羌寝不应。猛驰就许之，羌乃大饮帐中，与张蚝、徐成等跨马运矛，驰赴燕陈，出入数四，旁若无人，所杀伤数百。及日中，燕兵大败，俘斩五万余人，乘胜追击，所杀及降者又十万余人。〔降，户江翻。〕评单骑走还邺。
崔鸿曰：邓羌请郡将以挠法，徇私也；〔挠，奴教翻，又女巧翻。〕勒兵欲攻王猛，无上也；临战豫求司隶，邀君也；有此三者，罪孰大焉！猛能容其所短，收其所长，若驯猛虎，驭悍马，以成大功。诗曰：「采葑采菲，无以下体。」〔诗谷风之辞。毛氏曰：葑，须也；菲，芴也；下体，根茎也。郑氏曰：此二菜者，蔓菁与葍之类也，皆上下可食，然而其根有美时，有恶时；采之者，不可以根恶时并弃其叶。陆玑草木疏曰：葑，芜菁也。菲，息菜。郭璞曰：葑，菘菜也。江南有菘，江北有蔓菁，相似而异。菲，芴，土瓜也。息菜似芜菁，华紫赤色，可食。葍，大叶，白华，根如指，色白可食。葍，方六翻。〕猛之谓矣！
秦兵长驱而东，〔自潞川而东攻邺。〕丁卯，围邺。猛上疏称：「臣以甲子之日，大歼丑类。〔谓甲子之日克胜，事同周武王克纣。歼，息廉翻。〕顺陛下仁爱之志，使六州士庶，不觉易主，自非守迷违命，一无所害。」秦王坚报之曰：「将军役不踰时，〔三月为一时。〕而元恶克举，勋高前古。朕今亲帅六军，星言电赴。〔诗曰：星言夙驾。谓早驾见星而行也。电赴，言其疾也。帅，读曰率。〕将军其休养将士，以待朕至，然后取之。」
猛之未至也，邺旁剽劫公行，〔剽，匹妙翻。〕及猛至，远近帖然；号令严明，军无私犯，〔言军士不敢私犯邺民也。〕法简政宽，燕民各安其业，更相谓曰：「不图今日复见太原王！」〔更，工衡翻。复，扶又翻。〕王猛闻之，叹曰：「慕容玄恭信奇士也，可谓古之遗爱矣！」〔慕容恪，字玄恭，封太原王。〕设太牢以祭之。
十一月，秦王坚留李威辅太子守长安，阳平公融镇洛阳，自帅精锐十万赴邺，七日而至安阳，〔晋志：安阳县属魏郡。魏收志曰：天平初，并荡阴、安阳属邺。又汲郡北修武县有安阳城。〕宴祖父时故老。〔苻洪父子先屯枋头，有故老尚存，闻坚之来，迎于安阳，故宴之。〕猛潜如安阳谒坚，坚曰：「昔周亚夫不迎汉文帝，〔见十五卷汉文帝后六年。〕今将军临敌而弃军，何也﹖」猛曰：「亚夫前却人主以求名，臣窃少之。〔少，诗沼翻。〕且臣奉陛下威灵，击垂亡之虏，譬如釜中之鱼，何足虑也！监国冲幼，〔太子守曰监国。监，工衔翻。〕鸾驾远临，脱有不虞，悔之何及！陛下忘臣灞上之言邪！」
初，燕宜都王桓帅众万余屯沙亭，〔杜预曰：阳平元城县有沙亭。〕为太傅评后继，闻评败，引兵屯内黄。〔内黄县自汉以来属魏郡。〕坚使邓羌攻信都。丁丑，桓帅鲜卑五千奔龙城。戊寅，燕散骑侍郎余蔚帅扶余、高句丽及上党质子五百余人，〔蔚，于勿翻。燕盖遣兵戍上党，取其子弟留于邺以为质。余蔚，扶余王子，故阴率诸质子开门以纳秦兵。质，音致。句，如字，又音驹。丽，力知翻。〕夜，开邺北门纳秦兵，燕主暐与上庸王评、乐安王臧、定襄王渊、左卫将军孟高、殿中将军艾朗等奔龙城。〔姓谱：艾姓，晏子春秋齐有大夫艾孔。风俗通有庞俭母艾氏。〕辛巳，秦王坚入邺宫。
慕容垂见燕公卿大夫及故时僚吏，有愠色。〔愠，于问翻。〕高弼言于垂曰：「大王凭祖宗积累之资，负英杰高世之略，遭值迍阨，〔迍，株伦类。〕栖集外邦。今虽家国倾覆，安知其不为兴运之始邪！愚谓国之旧人，宜恢江海之量，有以慰结其心，以立覆篑之基，成九仞之功，〔言譬如为山，自覆一篑而进成九仞之功。篑，求位翻，土笼也。八尺曰仞。〕柰何以一怒捐之，愚窃为大王不取也！」高弼先从垂奔秦，故敢进言。为，于伪翻。〕垂悦，从之。
燕主暐之出邺也，卫士犹千余骑，既出城，皆散，惟十余骑从行；秦王坚使游击将军郭庆追之。时道路艰难，孟高扶侍暐，经护二王，〔二王，谓乐安王臧、定襄王渊也。〕极其勤瘁，〔瘁，秦醉翻。〕又所在遇盗，转鬬而前。数日，行至福禄，依耱解息，〔解息，解鞍息马也。耱，知陇翻。〕盗二十余人猝至，皆挟弓矢，高持刀与战，杀伤数人。高力极，〔力疲极也。〕自度必死，乃直前抱一贼，顿击于地，大呼曰：「男儿穷矣！」余贼从旁射高，杀之。〔度，徒洛翻。射，而亦翻。〕艾朗见高独战，亦还趋贼，并死。〔趋，七喻翻。〕暐失马步走，郭庆追及于高阳，部将巨武将缚之，〔姓谱：巨，姓也。〕暐曰：「汝何小人，敢缚天子！」武曰：「我受诏追贼，何谓天子！」执以诣秦王坚，坚诘其不降而走之状，〔诘，去吉翻。降，户江翻；下同。〕对曰：「狐死首丘，欲归死于先人坟墓耳。」〔慕容氏之先皆葬昌黎。〕坚哀而释之，令还宫，帅文武出降。〔晋穆帝永和八年，燕主儁改元称帝，传子暐，共十九年而亡。帅，读曰率。〕暐称孟高、艾朗之忠于坚，坚命厚加敛葬，〔敛，力赡翻。〕拜其子为郎中。
郭庆进至龙城，太傅评奔高句丽，高句丽执评，送于秦。宜都王桓杀镇东将军勃海王亮，并其众，奔辽东。辽东太守韩稠，先已降秦，桓至，不得入，攻之，不克。郭庆遣将军朱嶷击之，桓弃众单走，嶷获而杀之。〔嶷，鱼力翻。〕
诸州牧守及六夷渠帅尽降于秦，〔帅，所类翻。〕凡得郡百五十七，户二百四十六万，口九百九十九万。以燕宫人、珍宝分赐将士。〔将，即亮翻。〕下诏大赦曰：「朕以寡薄，猥承休命，不能怀远以德，柔服四维，〔四维，东南维，西南维，东北维，西北维。〕至使戎车屡驾，有害斯民，虽百姓之过，然亦朕之罪也。其大赦天下，与之更始。」〔更，工衡翻。〕
初，梁琛之使秦也，〔使，疏吏翻。〕以侍辇苟纯为副。〔侍辇之官，盖燕所置近臣也。〕琛每应对，不先告纯；纯恨之，归言于燕主暐曰：「琛在长安，与王猛甚亲善，疑有异谋。」琛又数称秦王坚及王猛之美，〔数，所角翻。〕且言秦将兴师，宜为之备。已而秦果伐燕，皆如琛言，暐乃疑琛知其情。及慕容评败，遂收琛系狱。秦王坚入邺而释之，除中书著作郎，〔秦盖循晋初之制，并秘书于中书省也。〕引见，〔见，贤遍翻。〕谓之曰：「卿昔言上庸王、吴王皆将相奇材，〔将，即亮翻。相，息亮翻。〕何为不能谋画，自使亡国﹖」对曰：「天命废兴，岂二人所能移也！」坚曰：「卿不能见几而作，虚称燕美，忠不自防，反为身祸，可谓智乎﹖」对曰：「臣闻『几者动之微，吉【章：十二行本「吉」下有「凶」字；乙十一行本同；退斋校同。】之先见者也。』〔易大传之辞。几，居希翻。见，贤遍翻。〕如臣愚暗，实所不及。然为臣莫如忠，为子莫如孝，自非有一至之心者，莫能保忠孝之始终。是以古之烈士，临危不改，见死不避，以徇君亲。彼知几者，心达安危，身择去就，不顾家国，臣就使知之，尚不忍为，况非所及邪！」〔梁琛忠于所事，秦王坚不能显而庸之，识者有以知秦祚之不长矣。〕
坚闻悦绾之忠，〔悦绾事见十卷三年。〕恨不及见，拜其子为郎中。
坚以王猛为使持节、都督关东六州诸军事、车骑大将军、开府仪同三司、冀州牧，镇邺，〔使，疏吏翻。骑，奇寄翻。〕进爵清河郡侯，悉以慕容评第中之物赐之。赐杨安爵博平县侯：以邓羌为使【章：十二行本无「使」字；乙十一行本同；退斋校同。】持节、征虏将军、安定太守，赐爵真定郡侯，郭庆为持节、都督幽州诸军事、幽州刺史，镇蓟，〔蓟，音计。〕赐爵襄城侯。〔赐爵者，赐之侯爵，非有国有土也。一曰，先未列爵，今始赐之。〕其余将士封赏各有差。
坚以京兆韦钟为魏郡太守，彭豹为阳平太守；〔燕都邺，以魏郡太守为京尹。阳平，辅郡也，故坚皆以秦人守之。〕其余州县牧、守、令、长，皆因旧以授之。〔尽易州县牧、守、令、长，既骇观听，且人情新旧不相安，故皆因旧。〕以燕常山太守申绍为散骑侍郎，使与散骑侍郎京兆韦儒俱为绣衣使者，循行关东州郡，观省风俗，〔行，下孟翻。省，悉景翻。〕劝课农桑，振恤穷困，收葬死亡，旌显节行，燕政有不便于民者，皆变除之。〔并用燕、秦之人为绣衣使者。用燕人者，以其习关东风俗；用秦人者，使宣坚之德意也。行，下孟翻。〕
十二月，秦王坚迁慕容暐及燕后妃、王公、百官拜鲜卑四万余户于长安。〔为后鲜卑乘乱攻秦张本。〕
王猛表留梁琛为主簿，领记室督。〔晋制：诸公府有主簿、记室督各一人。今猛以琛兼之。〕他日，猛与僚属宴语及燕朝使者，猛曰：「人心不同：昔梁君至长安，专美本朝；乐君但言桓温军盛；郝君微说国弊。」〔梁琛、乐嵩、郝晷也。本朝、国弊，皆谓燕也。朝，直遥翻。使，疏吏翻。〕参军冯诞曰：「今三子皆为国臣，〔此国谓秦也。〕敢问取臣之道何先﹖」猛曰：「郝君知几为先。」〔几，居希翻。〕诞曰：「然则明公赏丁公而诛季布也。」〔言取臣之道，与汉高帝异。〕猛大笑。
秦王坚自邺如枋头，宴父老，改枋头曰永昌，复之终世。〔复，方目翻，除赋役也；复除赋役，终秦王之世也。〕甲寅，至长安，封慕容暐为新兴侯；以燕故臣慕容评为给事中，皇甫真为奉车都尉，李洪为驸马都尉，皆奉朝请；〔三人者，燕之三公也。〕李邽为尚书，封衡为尚书郎，慕容德为张掖太守，〔为德兄子超留张掖而入姚氏张本。〕燕国平叡为宣威将军，悉罗腾为三署郎；〔汉有五官署郎、左署郎、右署郎，故曰三署郎。旧制：郎年五十以上，属五官，其次分在左右署；秦遂以三署郎为官称。〕其余封署各有差。衡，裕之子也。〔慕容皝之兴也，封裕以忠谏显。〕
燕故太史黄泓叹曰：「燕必中兴，其在吴王乎！恨吾老，不及见耳！」〔慕容之初兴，黄泓归之。及儁之取中原，黄泓赞其决：泓知数者也。〕汲郡赵秋曰：「天道在燕，〔谓岁星在燕分也。〕不【章：十二行本「不」上有「而秦灭之」四字；乙十一行本同；退斋校同；张校同；云无注本亦脱。】及十五年，秦必复为燕有。」
慕容桓之子凤，年十一，阴有复雠之志，鲜卑、丁零有气干者皆倾身与之交结。〔为后慕容凤与丁零起兵攻秦张本。〕权翼见而谓之曰：「儿方以才望自显，勿效尔父不识天命！」凤厉色曰：「先王欲建忠而不遂，此乃人臣之节；君侯之言，岂奖劝将来之义乎！」翼改容谢之，言于秦王坚曰：「慕容凤媖慨有才器；但狼子野心，恐终不为人用耳。」〔左传：楚令尹子文曰：「狼子野心。」史言燕之臣子非久下人者。〕
秦省雍州。〔秦置雍州于安定，今省雍州入司隶校尉。〕
是岁，仇池公杨世卒，子纂立，始与秦绝。叔父武都太守统与之争国，起兵相攻。〔为秦攻仇池张本。〕
资治通鉴卷第一百三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十五〔起重光协洽（辛未），尽旃蒙大渊献（乙亥），凡五年。〕
太宗简文皇帝〔讳昱，字道万，元帝之少子也；封琅邪王，后徙封会稽王。海西即位，琅邪绝嗣，复徙封琅邪，固让；故虽封琅邪而不去会稽之号。谥法：一德不懈曰简；道德博闻曰文。〕
咸安元年〔（辛未、三七一）是年十一月，海西废，帝即位，始改元咸安。通鉴编年，因以新元系之。〕
①春，正月，袁瑾、朱辅求救于秦，秦王坚以瑾为扬州刺史〔瑾，渠吝翻。〕辅为交州刺史，遣武卫将军武都王鉴、前将军张蚝帅步骑二万救之。〔蚝，七吏翻。帅，读曰率。骑，奇寄翻。〕大司马温遣淮南太守桓伊、南顿太守桓石虔等击鉴、蚝于石桥，〔据桓温传，石桥在肥水北。守，式又翻。〕大破之，秦兵退屯慎城。〔慎县，汉属汝南郡，晋分属汝阴郡。唐庐州之慎县，则梁、魏之间南梁郡之慎县，汉九江逡遒县之地，非此慎城。〕伊，宣之子也。〔桓宣佐祖逖拒祖约，守襄阳，皆有功。〕丁亥，温拔寿春、擒瑾及辅，并其宗族送建康，斩之。
②秦王坚徙关东豪杰及杂夷十五万户于关中，处乌桓于冯翊、北地，丁零翟斌于新安、渑池。〔为翟斌乘秦乱起兵张本。处，昌吕翻。渑，弥兖翻。斌，音彬。〕诸因乱流移，欲还旧业者，悉听之。
③二月，秦以魏郡太守韦锺为青州刺史，〔青州刺史治广固。〕中垒将军梁成为兖州刺史，射声校尉徐成为并州刺史，武卫将军王鉴为豫州刺史，左将军彭越为徐州刺史，太尉司马皇甫覆为荆州刺史，〔晋志曰：秦既灭燕，以兖州刺史镇仓垣，并州刺史镇晋阳，豫州刺史镇洛阳，徐州刺史镇彭城。秦初以荆州刺史镇丰阳，后移襄阳。余按此时秦未得襄阳，盖仍燕之旧镇鲁阳也。〕屯骑校尉天水姜宇为凉州刺史，扶风内史王统为益州刺史，〔凉州属张天锡。益州，晋土也。秦盖置凉州于天水界，置益州于扶风界。校，户教翻。〕秦州刺史、西县侯雅为使持节、都督秦?晋?凉?雍州诸军事、秦州牧，〔雅，苻氏也。前此未有晋州；凉之张氏分西平界置晋兴郡，秦盖于此置晋州也。雍，于用翻。〕吏部尚书杨安为使持节、都督益?梁州诸军事、梁州刺史。〔坚欲进图梁、益，故置梁、益二州刺史。杨安既克仇池，始加督南秦州，镇仇池。使，疏吏翻。〕复置雍州，治蒲阪；〔秦省雍州见上卷上年。复，扶又翻。雍，于用翻。阪，音反。〕以长乐公丕为使持节、征东大将军、雍州刺史。〔乐，音洛。使，疏吏翻。〕成，平老之子；统，擢之子也。〔穆帝永和十年，王擢降秦。〕坚以关东初平，守令宜得人，令王猛以便宜简召英俊，补六州守令，授讫，言台除正。〔奏上秦朝，除为正官也。呜呼！荀卿子有言：兼并易也，坚凝之难。以苻坚之明，王猛之略，简召六州英俊以补守令，然鲜卑乘乱一呼，翕然为燕，以此知天下之势，但观人心向背何如耳。〕
④三月，壬辰，益州刺史建成定公周楚卒。〔谥法：大虑静民曰定。〕
⑤秦后将军金城俱难攻兰陵太守张闵子于桃山，〔俱，姓；难，名。魏收地形志：兰陵昌虑县有桃山。〕大司马温遣兵击却之。
⑥秦西县侯雅、杨安、王统、徐成及羽林左监朱肜、扬武将军姚苌帅步骑七万伐仇池公杨纂。〔肜，余中翻。苌，仲良翻。帅，读曰率。骑，奇寄翻。〕
⑦代将长孙斤谋弒代王什翼犍，世子寔格之，伤胁，遂执斤，杀之。〔代之先拓跋邻，以次兄为拔跋氏，后改为长孙氏。将，即亮翻。犍，居言翻。〕
⑧夏，四月，戊午，大赦。
⑨秦兵至鹫峡；〔鹫峡在仇池北，亦谓之塞峡。鹫，音就。〕杨纂帅众五万拒之。梁州刺史弘农杨亮遣督护郭宝、卜靖帅千余骑助纂，与秦兵战于峡中；纂兵大败，死者什三、四，宝等亦没，纂收散兵遁还。西县侯雅进攻仇池，杨统帅武都之众降秦。〔统与纂争国，见上卷上年。降，户江翻；下同。〕纂惧，面缚出降，雅送于长安。以统为南秦州刺史；〔秦置秦州于上邽，仇池在其南，故置南秦州。〕加杨安都督南秦州诸军事，镇仇池。
王猛之破张天锡于枹罕也，〔事见一百一卷海西公太和元年。枹，音肤。〕获其将敦煌阴据及甲士五千人。〔敦，徒门翻。〕秦王坚既克杨纂，遣据帅其甲士还凉州，使著作郎梁殊、阎负送之，〔穆帝永和十二年，秦遣殊、负使凉，今复遣之。〕因命王猛为书谕天锡曰：「昔贵先公称藩刘、石者，惟审于强弱也。〔张茂称藩于刘曜，事见九十二卷明帝太宁元年。张骏称藩于石勒，事见九十四卷成帝咸和五年。〕今论凉土之力，则损于往时；语大秦之德，则非二赵之匹；而将军翻然自绝，〔绝秦见一百卷太和元年。〕无乃非宗庙之福也欤！以秦之威，旁振无外，可以回弱水使东流，返江、河使西注，〔禹之治水，高高下下，因天地之性，弱水西流，江、河东注。今言能反之回之，喻秦威力之强也。〕关东既平，将移兵河右，恐非六邵士民所能抗也。〔凉州六郡，以张轨初镇河西之时，统治武威、张掖、酒泉、敦煌、西郡、西海六郡言之也。元康以后，张氏所分置，其为郡多矣。〕刘表谓汉南可保，〔事见汉献帝纪。〕将军谓西河可全，吉凶在身，元龟不远，直深算妙虑，自求多福，无使六世之业一旦而坠地也！」〔自张轨保据河西，至天锡凡九主。今言六世者，不以曜灵、祚靓为世数。〕天锡大惧，遣使谢罪称藩。坚拜天锡使持节、都督河右诸军事、骠骑大将军、开府仪同三司、凉州刺史、西平公。〔使，疏吏翻；下同。骠，匹妙翻。骑，奇寄翻。〕
吐谷浑王辟奚闻杨纂败，五月，遣使献马千匹、金银五百斤于秦。〔吐，从暾入声。谷，音浴。〕秦以辟奚为安远将军、漒川侯。辟奚，叶延之子也，〔叶延见九十四卷成帝咸和四年。漒，其良翻。〕好学仁厚，无威断，〔好，呼到翻。断，丁乱翻；下无断同。〕三弟专恣，国人患之。长史锺恶地，西漒羌豪也，〔漒，渠良翻。羌人据漒川之地，分为东西。〕谓司马乞宿云曰：「三弟纵横，势出王右，〔横，户孟翻。右，上也。〕几亡国矣。〔几，居希翻。〕吾二人位为元辅，〔长史，司马，府之元僚。〕岂得坐而视之！」诘朝月望，〔日行迟，一年一周天；月行速，一月一周天而与日会。日月之会，谓之合朔。自合朔之后，月又先日而行，至十五日，日月相望，谓之月望。诘，去吉翻。〕文武并会，吾将讨焉。王之左右皆吾羌子，转目一顾，立可擒也。」宿云请先白王，恶地曰：「王仁而无断，白之必不从；万一事泄，吾属无类矣。事已出口，何可中变！」遂于坐收三弟，杀之。〔坐，徂卧翻。〕辟奚惊怖，〔怖，普布翻。〕自投床下，恶地、宿云趋而扶之曰：「臣昨梦先王敕臣云：『三弟将为逆，不可不讨。』故诛之耳。」辟奚由是发病恍惚，〔人无精爽，谓之恍惚。〕命世子视连曰：「吾祸及同生，何以见之于地下！国事大小，任汝治之，吾余年残命，寄食而已。」遂以忧卒。〔卒，子恤翻；下同。〕
视连立，不饮酒游畋者七年，军国之事，委之将佐。〔将，即亮翻。〕锺恶地谏，以为人主当自娱乐，〔乐，音洛。〕建威布德。视连泣曰：「孤自先世以来，以仁孝忠恕相承。先王念友爱之不终，悲愤而亡。孤虽纂业，尸存而已，声色游娱，岂所安也！威德之建，当付之将来耳。」〔辟奚之死，视连之立，其事非皆在是年。通鉴因辟奚入贡于秦，遂连而书之，以见辟奚父子天性仁孝，不可以夷狄异类视之也。
⑩代世子寔病伤而卒。〔格长孙而被伤也。〕
秋，七月，秦王坚如洛阳。
代世子寔娶东部大人贺野干之女，〔据北史，贺野干，即贺兰部酋长。魏书官氏志，北方贺兰，后改为贺氏。〕有遗腹子，甲戌，生男，代王什翼犍为之赦境内，〔为，于伪翻。〕名曰涉圭。〔拓跋珪造魏事始此。〕
大司马温以梁、益多寇，周氏世有威名，〔周访、周抚、周楚皆着威名于梁、益。〕八月，以宁州刺史周仲孙监益、梁二州诸军事，领益州刺史。〔监，工衔翻。〕仲孙，光之子也。〔周光见九十三卷明帝太宁三年。〕
秦以光禄勋李俨为河州刺史，镇武始。〔河西张骏以兴晋、金城、武始、南安、永晋、大夏、武城、汉中为河州。武始郡，治狄道，亦张骏所置。〕
王猛以潞川之功，〔见上卷上年。〕请以邓羌为司隶。秦王坚下诏曰：「司隶校尉，董牧皇畿，吏责甚重，非所以优礼名将。光武不以吏事处功臣，〔见四十三卷汉光建武十三年。处，昌吕翻。〕实贵之也。羌有廉、李之才，〔廉、李，谓廉颇、李牧。〕朕方委以征伐之事，北平匈奴，南荡扬、越，羌之任也，司隶何足以婴之！其进号镇军将军，位特进。」
九月，秦王坚还长安。归安元侯李俨卒于上邽、〔谥法：能思辨众曰元；行义说民曰元。晋武受禅，当时之臣死，多有谥元者，固非以行定谥也。〕坚复以俨子辩为河州刺史。〔复，扶又翻。〕
冬，十月，秦王坚如邺，猎于西山，旨余忘返。令人王洛叩马谏曰：〔郑玄曰：伶官，乐官也。伶氏世掌乐官而善焉，故后世多号乐官为伶官。〕「陛下群生所系，今久猎不归，一旦患生不虞，柰太后、天下何！」坚为之罢猎还宫。〔为，于伪翻。〕王猛因进言曰：「畋猎诚非急务，王洛之言，不可忘也。」坚赐洛帛百匹，拜官箴左右，〔左传：昔周辛甲之为太史，命百官官箴王阙，于虞人之箴曰：「芒芒禹迹，画为九州岛，经启九道。民有寝庙，兽有茂草，各有攸处，德用不扰。在帝夷羿，冒于原兽，忘其国恤而思其麀牡。武不可重，用不恢于夏家。兽臣司原，敢告仆夫。」虞箴如是，以戒猎也。坚仿其意拜洛为官箴左右。〕自是不复猎。〔复，扶又翻。〕
大司马温，恃其材略位望，阴蓄不臣之志，尝抚枕叹曰：「男子不能流芳百世，亦当遗臭万年！」〔桓温心迹，固不畏人之知之也，然而不获逞者，制于命也，孰谓天位可以智力奸邪！〕术士杜炅〔炅，古迥翻。〕能知人贵贱，温问炅以禄位所至。炅曰：「明公勋格宇宙，〔据孔安国尚书注，格，至也。〕位极人臣。」温不悦。〔其志愿不止于此，故不悦。〔温欲先立功河朔以收时望，还受九锡。及枋头之败，威名顿挫。〔枋头之败，事见上卷太和四年。〕既克寿春，谓参军郗超曰：〔郗，丑之翻。〕「足以雪枋头之耻乎﹖」超曰：「未也。」久之，超就温宿，中夜，谓温曰：「明公都无所虑乎﹖」温曰：「卿欲有言邪﹖」超曰：「明公当天下重任，今以六十之年，败于大举，不建不世之勋，不足以镇惬民望！」〔惬，苦謟翻。〕温曰：「然则柰何﹖」超曰：「明公不为伊、霍之举者，无以立大威权，镇压四海。」温素有心，深以为然，遂与之定议。〔超知温心而迎合之，温遂与定议。〕以帝素谨无过，而床笫易诬，〔笫，侧里翻，又壮士翻，床箦也。易，以豉翻。〕乃言「帝早有痿疾，〔杨正衡曰：字林：痿，痹也，人垂翻，又于隹翻。余谓此盖言阴痿也。〕嬖人相龙、计好、朱灵宝等，〔相与计，皆姓也。何承天姓苑，相，悉良翻。范晔后汉书有计子勋。〕参侍内寝，二美人田氏、孟氏生三男，将建储立王，倾移皇基。」密播此言于民间，时人莫能审其虚实。
十一月，癸卯，温自广陵将还姑孰，屯于白石。〔此白石盖在牛渚西南桓玄破谯王尚之处。非陶况令庾亮所守白石垒也。〕丁未，诣建康，讽褚太后，请废帝立丞相会稽王昱，并作令草呈之。〔先草定太后令而呈之于太后。会，工外翻。〕太后方在佛屋烧香，〔建屋于宫中以奉佛，故谓之佛屋。〕内侍启云：「外有急奏。」太后出，倚户视奏数行，〔行，户刚翻；下数十行同。〕乃曰：「我本自疑此！」至半，便止，索笔益之曰：〔索，山客翻。〕「未亡人不幸罹此百忧，感念存没，心焉如割！」〔杜预曰：妇人既寡，自称未亡人。〕
己酉，温集百官于朝堂。〔朝，直遥翻；下同。〕废立既旷代所无，莫有识其故典者，百官震栗。温亦色动，不知所为。尚书左仆射王彪之知事不可止，乃谓温曰：「公阿衡皇家，〔伊尹曰阿衡，放太甲于桐。喻温废立，行伊尹之事也。孔安国曰：阿，倚；衡，平。〕当倚傍先代。」〔傍，蒲浪翻。〕乃命取汉书霍光传，礼度仪制，定于须臾。〔用霍光废昌邑王故事。传，直恋翻。〕彪之朝服当阶，神彩毅然，曾无惧容，文武仪准，莫不取定，朝廷以此服之。〔晋朝以此服王彪之，余甚恨彪之得此名于晋朝也。彪之父彬，不畏死以折王敦，此为可服耳。〕于是宣太后令，废帝为东海王，以丞相、录尚书事、会稽王昱统承皇极。〔会，工外翻。〕百官入太极前殿，温使督护竺瑶、散骑侍郎刘亨收帝玺绶。〔散，悉亶翻。骑，奇寄翻。玺，斯氏翻。绶，音受。考异曰：帝纪、三十国春秋，「亨」皆作「享」。后魏书僭晋传作「亨」，今从之。〕帝着白帢单衣，〔着，侧略翻。帢，苦洽翻。〕步下西堂，乘犊车出神虎门，〔晋制，诸公给朝车、安车、皁轮犊车各一乘。东汉都雒阳，宫有广义、神虎门。贤注曰：广义、神虎，洛阳宫西门也，在金商门外。然则神虎门亦建康宫西门乎﹖〕群臣拜辞，莫不歔欷。〔歔，音虚。欷，许既翻，又音希。〕侍御史、殿中监将兵百人卫送东海第。〔殿中监，掌监天子服御之事。将，即亮翻。〕温帅百官具乘舆法驾，迎会稽王于会稽邸。〔帅，读曰率。乘，绳证翻。会，工外翻。〕王于朝堂变服，着平巾帻、单衣，东向流涕，拜受玺绶，〔平巾帻，盖即平上帻。单衣，江左诸人所以见尊者之服，所谓巾転也。〕是日，即皇帝位，改元。〔改元咸安。〕温出次中堂，分兵屯卫。温有足疾，诏乘舆入殿。〔乘，如字。〕温撰辞，欲陈述废立本意，〔撰，雏免翻。预撰辞，欲入见而陈之。〕帝引见，〔见，贤遍翻。〕便泣下数十行，〔行，户刚翻。〕温兢惧，竟不能一言而出。
太宰武陵王晞，好习武事，〔好，呼到翻。〕为温所忌，欲废之，以事示王彪之。彪之曰：「武陵亲尊，〔武陵王晞，亦元帝子，出继武陵王朖后。〕未有显罪，不可以猜嫌之间便相废徙。公建立圣明，当崇奖王室，与伊、周同美；此大事，宜更深详！」温曰：「此已成事，卿勿复言！」〔王彪之能全晞于会稽辅政之时，而不能全之于会稽缵服之日，会稽可以理喻，而习武者桓温之所忌也。复，扶又翻。〕乙卯，温表「晞聚纳轻剽，〔剽，匹妙翻。〕息综矜忍；〔息，子也。〕袁真叛逆，事相连染。顷日猜惧，将成乱阶。〔温以此诬晞。〕请免晞官，以王归藩。」从之。并免其世子综、梁王抜等官。〔抜，与琎同，音津。〕温使魏郡太守毛安之帅所领宿卫殿中。〔沈约曰：南徐州备有徐、兖、幽、冀、青、并、扬七州郡邑。〕安之，虎生之弟也。
庚戌，尊褚太后曰崇德太后。
初，殷浩卒，大司马温使人赍书吊之。浩子涓不答，〔涓，圭渊翻。〕亦不诣温，而与武陵王晞游。广州刺史庾蕴，希之弟也，素与温有隙。温恶殷、庾宗强，欲去之。〔恶，乌路翻。去，羌吕翻。〕辛亥，使其弟秘逼新蔡王晃〔晃父邈，本汝南王佑之子也，嗣新蔡王后。〕诣西堂叩头自列，〔西堂，太极殿西堂也。自列，自陈列其事。〕称与晞及子综、著作郎殷涓、太宰长史庾倩、掾曹秀、舍人刘强、散骑常侍庾柔等谋反；帝对之流涕，温皆收付廷尉。倩、柔，皆蕴之弟也。〔倩，千甸翻。掾，于绢翻。〕癸丑，温杀东海王三子及其母。〔即田氏、孟氏及所生三男也。〕甲寅，御史中丞谯王恬承温旨，请依律诛武陵王晞。诏曰：「悲惋惶怛，〔惋，乌贯翻。〕非所忍闻，况言之哉！其更详议！」恬，承之孙也。〔谯王氶死于王敦之难。「承」，当作「氶」，音注见前。〕乙卯，温重表固请诛晞，词甚酷切。帝乃赐温手诏曰：「若晋祚灵长，公便宜奉行前诏；如其大运去矣，请避贤路。」温览之，流汗变色，乃奏废晞及其三子，家属皆徙新安郡。〔吴孙权分丹杨立新都郡，武帝太康元年，更名新安郡，唐为歙州，今之徽州。〕丙辰，免新蔡王晃为庶人，徙衡阳，〔吴孙亮分长沙西部都尉置衡阳郡，今之衡州。〕殷涓、庾倩、曹秀、刘强、庾柔皆族诛，庾蕴饮酖死。蕴兄东阳太守友子妇，桓豁之女也，故温特赦之。庾希闻难，〔难，乃旦翻。〕与弟会稽【章：十二行本「稽」下有「王」字；乙十一行本同；孔本同。】参军邈及子攸之洮于海陵陂泽中。〔海陵县，前汉属临淮郡，后汉、晋属广陵郡，今泰州即其地。〕
温既诛殷、庾，威势翕赫，〔翕，盛也。赫，炎之极也。〕侍中谢安见温遥拜。温惊曰：「安石，卿何事乃尔﹖」安曰：「未有君拜于前，臣揖于后。」〔当是时，晋之君臣，盖可知矣。春秋之义所谓微而显者也。〕
戊午，大赦，增文武位二等。
己未，温如白石，上书求归姑孰。庾申，诏进温丞相，大司马如故，留京师辅政；温固辞，乃请还镇。辛酉，温自白石还姑孰。
秦王坚闻温废立，谓群臣曰：「温前败灞上，〔见九十九卷穆帝太和十年。〕后败枋头，〔见上卷太和四年。〕不能思愆自贬以谢百姓，方更废君以自说，〔「说」，载记作「悦」，读当从悦。一曰：说，读如字，谓自解说也。〕六十之叟，举动如此，将何以自容于四海乎！谚曰：『怒其室而作色于父，』其桓温之谓矣。」
秦车骑大将军王猛，以六州任重，言于秦王坚，请改授亲贤；及府选便宜，辄已停寝，〔骑，奇寄翻。坚先是命猛以便宜选贤俊补六州郡县守令。〕别乞一州自效。坚报曰：「朕之于卿，义则君臣，亲踰骨肉，虽复桓、昭之有管、乐，〔齐桓公有管仲，燕昭王有乐毅。〕玄德之有孔明，自谓踰之。夫人主劳于求才，逸于得士。〔王褒圣主得贤人颂曰：君人者，勤于求贤，而逸于得人。〕既以六州相委，则朕无东顾之忧，非所以为优崇，乃朕自求逸也。夫取之不易，守之亦难，〔易，以豉翻。〕苟任非其人，患生虑表，〔表，外也。孔颖达曰：界外之畔为表。〕岂独朕之忧，亦卿之责也，故虚位台鼎而以分陕为先。〔陕，式冉翻。〕卿未照朕心，殊乖素望。新政俟才，宜速铨补；俟东方化洽，当衮衣西归。」〔周公东征，周大夫为作九罭之诗，其辞曰：「九罭之鱼鳟鲂，我觏之子，衮衣绣裳。」又曰：「是以有衮衣兮，无以我公归兮，无使我心悲兮。」笺云：王迎周公当以上公之服。〕仍遣侍中梁谠诣邺谕旨，猛乃视事如故。〔史言苻坚、王猛君臣相与之至，所以猛得展其才。谠，多朗翻。〕
十二月，大司马温奏：「废放之人，屏之以远，〔屏，必政翻，又必郢翻。〕不可以临黎元。东海王宜依昌邑故事，〔昌邑事见二十四卷汉昭帝元平元年。〕筑第吴郡。」太后诏曰：「使为庶人，情有不忍，可特封王。」温又奏：「可封海西县侯。」庾寅，封海西县公。〔考异曰：海西公纪云：「咸安二年，正月，降封，」今从简文帝纪。〕
温威振内外，帝虽处尊位，〔处，昌吕翻。〕拱默而已，常惧废黜。先是，荧惑守太微端门，〔天文志：太微南蕃中二星间曰端门。先，悉荐翻。〕踰月而海西废。辛卯，荧惑逆行入太微，帝甚恶之。〔恶，乌路翻。〕中书侍郎郗超在直，〔入直省中也。〕帝谓超曰：「命之修短，本所不计，故当无复近日事邪﹖」〔帝之为抚军也，辟超为掾，故于今敢以情问之。复，扶又翻。〕超曰：「大司马臣温，方内固社稷，外恢经略，非常之事，臣以百口保之。」及超请急省其父，〔晋令：急假者，五日一急，一岁以六十日为限。史书所称取急、请急，皆谓假也。省，悉景翻。〕帝曰：「致意尊公，家国之事，遂至于此，由吾不能以道匡卫，愧叹之深，言何能谕！」因咏庾阐诗云：「志士痛朝危，忠臣哀主辱。」遂泣下沾襟。〔此亦清谈，但情溢于言外耳。朝，直遥翻；下同。〕帝美风仪，善容止，留心典籍，凝尘满席，湛如也。虽神识恬畅，然无济世大略，谢安以为惠帝之流，但清谈差胜耳。〔清谈无益于国事；谢安当此之时，能立此论，可谓拔乎流俗者也。〕
郗超以温故，朝中皆畏事之。谢安尝与左卫将军王坦之共诣超，日旰未得前，〔旰，古案翻。〕坦之欲去，安曰：「独不能为性命忍须臾邪﹖」〔史言谢安于风流之中，能处事应物。又郗超势焰如此，桓温既死之后，超得终于牖下，盖以智免也。为，于伪翻。〕
秦以河州刺史李辩领兴晋太守，还镇枹罕。〔兴晋、枹罕，河西张氏皆置为郡。兴晋亦当近枹罕界。〕徙凉州治金城。〔自天水徙治金城。〕张天锡闻秦有兼并之志，大惧，〔以秦徙镇逼之，故惧。〕立坛于姑臧西，刑三牲，帅其官属，遥与晋三公盟。〔帅，读曰率；下同。〕遣从事中郎韩博奉表送盟文，并献书于大司马温，期以明年夏会【章：十二行本「会」上有「同大举」三字；乙十一行本同；孔本同。】于上邽。〔欲使晋起兵攻蜀而出会于上邽也。〕
是岁，秦益州刺史王统攻陇西鲜卑乞伏司繁于度坚山，司繁帅骑三万拒统于苑川。统潜袭度坚山，〔乞伏氏先自漠北南出、屯高平川，又自高平西南迁麦田山，司繁又自麦田迁于度坚山。水经注：苑川在天水勇士县界。杜佑曰：在兰州五泉县界。以下文乞伏吐雷为勇士护军观之，则水经注为是。〕司繁部落五万余皆降于统；其众闻妻子已降秦，不战而溃。司繁无所归，亦诣统降。〔降，户江翻。〕秦王坚以司繁为南单于，留之长安；以司繁从叔吐雷为勇士护军，〔勇士，汉县，晋省。此因汉县名而置护军。〕抚其部众。〔为后乞伏步颓以鲜卑叛秦张本。〕
二年〔（壬申、三七二）〕
①春，二月，秦以清河房旷为尚书左丞，征旷兄默及清河崔逞、燕国韩胤为尚书郎，北平阳陟、田勰、阳瑶为著作佐郎，〔晋志：著作郎一人，谓之大著作，专掌史任。又置佐著作郎八人。勰，音协。〕郝略为清河相：皆关东士望，王猛所荐也。瑶，骛之子也。〔阳骛仕燕，历事三朝。骛，音务。〕
冠军将军慕容垂言于秦王坚曰：「臣叔父评，燕之恶来辈也，〔恶来以多力事纣，纣嬖之以亡国。「恶来辈」，一作「恶来革」。史记曰：恶来善毁谗，诸侯以此益疏。「辈」，当作「革」。〕不宜复污圣朝，〔复，扶又翻。污，乌故翻。〕愿陛下为燕戮之。」〔为，于伪翻；下为人同。〕坚乃出评为范阳太守，燕之诸王悉补边郡。
臣光曰：古之人，灭人之国而人悦，何哉﹖为人除害故也。〔此惟汤、武足以当之，下此则汉高帝犹庶几焉。为，于伪翻。〕彼慕容评者，蔽君专政，忌贤疾功，愚闇贪虐以丧其国，〔丧，息浪翻。〕国亡不死，逃遁见禽。〔事见上卷海西公太和五年。〕秦王坚不以为诛首，又从而宠秩之，〔秩，序也，官也。宠秩，谓宠而序其官，使不失次也。〕是爱一人而不爱一国之人也，其失人心多矣。是以施恩于人而人莫之恩，尽诚于人而人莫之诚，卒于功名不遂，容身无所，〔卒，子恤翻。〕由不得其道故也。
②三月，戊午，遣侍中王坦之征大司马温入辅；温复辞。〔复，扶又翻。〕
③秦王坚诏：「关东之民学通一经、才成一艺者，在所以【章：十二行本「以」上有「郡县」二字；乙十一行本同；孔本同；退斋校同。】礼送之。在官百石以上，学不通一经、才不成一艺者，罢遣还民。」〔苻坚之政如此而犹不能终，况不及苻坚者乎！〕
④夏，四月，徙海西公于吴县西柴里，敕吴国内史刁彝防卫，又遣御史顾允监察之。〔监，工衡翻。〕彝，协之子也。〔刁协，元帝信用之。〕
⑤六月，癸酉，秦以王猛为丞相、中书监、尚书令、太子太傅、司隶校尉，特进、常侍、持节、将军、侯如故；〔仍带特进、散骑常侍、使持节、车骑大将军、清河郡侯印绶也。〕阳平公融为使持节、都督六州诸军事、镇东大将军、冀州牧。〔代王猛镇邺。使，疏吏翻。〕
⑥庾希、庾邈与故青州刺史武沈之子遵聚众夜入京口城，〔沈，持林翻。〕晋陵太守卞眈踰城奔曲阿。〔眈，丁含翻。沈约曰：吴时分无锡以西为毗陵郡，治丹徒，后复还毗陵。东海王越世子名毗。东海国故食毗陵，永嘉五年，改为晋陵；太兴初，郡及丹徒县悉治京口。〕希诈称受海西公密旨诛大司马温。建康震扰，内外戒严。卞眈发诸县兵二千人击希，希败，闭城自守。温遣东海内史周少孙讨之。〔元帝割吴郡海虞县之北境为东海郡。〕秋，七月，壬辰，拔其城，擒希、邈及其亲党，皆斩之。〔庾亮之后灭矣。〕眈，壶之子也。〔卞壶事元、明二帝，死于苏峻之难。〕
⑦甲寅，帝不豫，急召大司马温入辅，一日一夜发四诏；温辞不至。初，帝为会稽王，娶王述从妹为妃，生世子道生及弟俞生。道生疏躁无行，〔从，才用翻。行，下孟翻。〕母子皆以幽废死。余三子，郁、朱生、天流，皆早夭。〔夭，于绍翻。〕诸姬绝孕将十年，王使善相者视之，〔孕，以证翻。相，息亮翻；下同。〕皆曰：「非其人。」又使视诸婢媵，〔媵，以证翻。卑女为婢。婢，女之下者。送女从嫁曰媵。〕有李陵容者，在织坊中，黑而长，宫人谓之「昆仑」，〔谓其人如昆仑也。昆仑国，在南海外。仑，卢昆翻。〕相者惊曰：「此其人也！」王召之侍寝，生子昌明及道子。〔晋书曰：初，简文帝见谶曰：「晋祚尽昌明。」及孝武帝之在孕也，李太后梦神人谓之曰：汝生男，以昌明为字。及产，东方始明，因以为名焉。帝后悟，乃流涕。及孝武帝崩，晋自此倾矣。〕已未，立昌明为皇太子，生十年矣。以道子为琅邪王，领会稽国，以奉帝母郑太妃之祀。〔帝封琅邪王，所生母郑夫人薨，固请服重，徙封会稽王，追号郑夫人为会稽太妃。会，工外翻。〕遗诏：「大司马温依周公居摄故事。」又曰：「少子可辅者辅之，如不可，君自取之。」〔用汉昭烈属诸葛亮之言。少，诗照翻。〕侍中王坦之自持诏入，于帝前毁之。帝曰：「天下，傥来之运，卿何所嫌！」坦之曰：「天下，宣、元之天下，〔宣帝肇基帝业，元帝中兴，故云然。〕陛下何得专之！」帝乃使坦之改诏曰：「家国事一禀大司马，如诸葛武侯、王丞相故事。」〔王丞相，导也。〕是日，帝崩。〔年五十三。〕
群臣疑惑，未敢立嗣，或曰：「当须大司马处分。」〔处，昌吕翻。分，扶问翻。〕尚书仆射王彪之正色曰：「天子崩，太子代立，大司马何容得异！若先面谘，必反为所责。」朝议乃定。〔朝，直遥翻。〕太子即皇帝位，大赦。崇德太后令，〔康献褚太后既归政于穆帝，居崇德宫，及哀帝、海西公之世，复临朝称制。海西既废，简文即位，尊后为崇德太后。〕以帝冲幼，加在谅闇，〔闇，音阴。〕令温依周公居摄故事。事已施行，王彪之曰：「此异常大事，大司马必当固让，使万机停滞，稽废山陵，未敢奉令，谨具封还。」事遂不行。〔此事即封还诏书之始也。〕
温望简文临终禅位于己，不尔便当居摄。既不副所望，甚愤怨，与弟冲书曰：「遗诏使吾依武侯、王公故事耳。」温疑王坦之、谢安所为，心衔之。诏谢安征温入辅；温又辞。
⑧八月，秦丞相猛至长安，复加都督中外诸军事。〔复，扶又翻。〕猛辞曰：「元相之重，储傅之尊，端右事繁，京牧任大，总督戎机，出纳帝命，〔元相，丞相也。储傅，太子太傅也。端右，尚书令也。京牧，司隶校尉也。总督戎机，都督中外诸军事也。出纳帝命，中书监、常侍之职也。〕文武两寄，臣细并关，以伊、吕、萧、邓之贤，尚不能兼，〔谓伊尹、吕望、萧何、邓禹也。〕况臣猛之无似！」〔无似，犹言不肖也。〕章三四上，〔上，时掌翻。〕秦王坚不许，曰：「朕方混壹四海，非卿无可委者；卿之不得辞宰相，犹朕不得辞天下也。」
猛为相，坚端拱于上，百官总己于下，军国内外之事，无不由之。猛刚明清肃，善恶着白，放黜尸素，〔尸素，尸位素餐者也。〕显拔幽滞，劝课农桑，练习军旅，官必当才，刑必当罪。由是国富兵强，战无不克，秦国大治。〔治，直吏翻。〕坚赦太子宏及长乐公丕等曰：「汝事王公，如事我也。」〔乐，音洛。〕
阳平公融在冀州，高选纲纪，〔纲纪，谓官属纲纪众事者也。〕以尚书郎房默、河间相申绍为治中别驾，〔姓谱：房姓本自丹朱，舜封为房邑侯，子陵以父封为氏。〕清河崔宏为州从事，管记室。融年少，为政好新奇，贵苛察；申绍数规正，〔少，诗照翻。好，呼到翻。数，所角翻；下同。〕导以宽和，融虽敬之，未能尽从。后绍出为济北太守，〔济，子礼翻。〕融屡以过失闻，数致谴让，乃自恨不用绍言。
融尝坐擅起学舍为有司所纠，遣主簿李纂诣长安自理；纂忧惧，道卒。〔卒，子恤翻。〕融问申绍：「谁可使者﹖」绍曰：「燕尚书郎高泰，清辩有胆智，可使也。」先是丞相猛及融屡辟，泰不起，〔先，悉荐翻。〕至是，融谓泰曰：「君子救人之急，卿不得复辞！」〔复，扶又翻。〕泰乃从命。至长安，猛见之，笑曰：「高子伯于今乃来，何其迟也！」〔高泰，字子伯。〕泰曰：「罪人来就刑，何问迟速！」猛曰：「何谓也﹖」泰曰：「昔鲁僖公以泮宫发颂，〔诗鲁颂泮水，颂僖公能修泮宫也。〕齐宣王以稷下垂声，〔史记：齐宣王喜文学游说之士，驺衍、淳于髡、田骈、慎到、接子、环渊之徒七十六人，皆赐列第，稷下学士且数百千人。刘向别录曰：齐有稷门，城门也。谈说之士，期会于稷下也。虞喜曰：齐有稷山，立馆其下以待游士。〕今阳平公开建学宫，追踪齐、鲁，未闻明诏褒美，乃更烦有司举劾。〔劾，户概翻，又户得翻。〕明公阿衡圣朝，惩劝如此，下吏何所逃其罪乎！」猛曰：「是吾过也。」事遂得释。猛因叹曰：「高子伯岂阳平所宜吏乎！」言于秦王。坚召见，悦之，问以为治之本。对曰：「治本在得人，得人在审举，审举在核真，未有官得其人而国家不治者也。」〔治，直吏翻。〕坚曰：「可谓辞简而理博矣。」以为尚书郎；泰固请还州，〔还冀州也。〕坚许之。
⑨九月，【章：十二行本「月」下有「甲寅」二字；乙十一行本同；孔本同；张校同；退斋校同。】追尊故会稽王妃王氏曰顺皇后，〔即王述从妹也。会，工外翻。〕尊帝母李氏为淑妃。
⑩冬，十月，丁卯，葬简文帝于高平陵。
彭城妖人卢悚〔晋氏南渡，侨置彭城郡于晋陵界。妖，于骄翻。〕自称大道祭酒，事之者八百余家。十一月，遣弟子许龙如吴，晨，到海西公门，称太后密诏，奉迎兴复；公初欲从之，纳保母谏而止。龙曰：「大事垂捷，焉用儿女子言乎！」〔焉，于虔翻。〕公曰：「我得罪于此，幸蒙宽宥，岂敢妄动！且太后有诏，便应官属来，何独使汝也﹖汝必为乱！」因叱左右缚之，龙惧而走。甲午，悚帅众三百人，晨攻广莫门，〔广莫门，建康城北门也。帅，读曰率；下同。〕诈称海西公还，由云龙门突入殿庭，〔云龙门，建康宫门也。〕略取武库甲仗，门下吏士骇愕不知所为。〔吏士守卫云龙门者也。〕游击将军毛安之闻难，帅众直入云龙门，〔难，乃旦翻。帅，读曰率。〕手自奋击；左卫将军殷康、中领军桓秘入止车门，与安之并力讨诛之，并党与死者数百人。海西公深虑横祸，〔横，户孟翻。〕专饮酒，恣声色，有子不育，时人怜之。朝廷知其安于屈辱，故不复为虞。〔虞，防也，备也。复，扶又翻。〕
秦都督北蕃诸军事、镇北大将军、开府仪同三司、朔方桓侯梁平老卒。平老在镇十余年，鲜卑、匈奴惮而爱之。〔平老镇朔方，始一百卷穆帝升平三年。〕
</div>
    <div class="pagination">
<a href="资治通鉴注_page101.html">上一页</a><span>...</span><a href="资治通鉴注_page97.html">97</a><a href="资治通鉴注_page98.html">98</a><a href="资治通鉴注_page99.html">99</a><a href="资治通鉴注_page100.html">100</a><a href="资治通鉴注_page101.html">101</a><span class="current-page">102</span><a href="资治通鉴注_page103.html">103</a><a href="资治通鉴注_page104.html">104</a><a href="资治通鉴注_page105.html">105</a><a href="资治通鉴注_page106.html">106</a><a href="资治通鉴注_page107.html">107</a><span>...</span><a href="资治通鉴注_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
