<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 346 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 346 页/共 607 页</h1>
    <div class="content">　　辛未，获嘉县令、崇文院校书、兼国子监直讲曾肇为馆阁校勘。
　　诏：「方田每方差大甲头二人，以本方上户充，小甲头三人，同集方户，令各认步亩，方田官躬验逐等地色，更勒甲头、方户同定，写成草帐，于逐段长阔步数下各计定顷亩。官自募人覆算，更不别造方帐，限四十日毕。先点印讫，晓示方户，各具书算人写造草帐、庄帐，候给户帖，连庄帐付逐户以为地符。」此月二十又六日，又十二月二日，五年八月本志所载地符，与此实录小异，今两存之。
　　壬申，诏三司勾当公事李杞等罢相度成都府置市易务，止具经画买茶，于秦凤、熙河路博买利害以闻。其后成都府转运司同议，亦以为便，从之。五月二十五日差杞相度，又三月十六日云云，可考。
　　又诏：「自今诸国进奉人到阙，更不差市易务上界官主卖买。」
　　癸酉，辽主遣利州观察使耶律永宁、祺州团练使韩宗范，其母遣奉国军节度使耶律和、卫尉卿赵孝杰来贺同天节。
　　上批：「应灾伤路分方田、保甲除已编排方量了毕，止是攒造文字处，许依条限了绝外，其见编排方量及造五等簿处，可速指挥，并权罢。」志有此，此月二日，又四日，又十月二日。
　　是日，雨。
　　甲戌，诏同天节依例上寿。先是，上以久旱避殿，易服，减常膳，髃臣屡请不从，至是雨告足，髃臣又表请，乃从之。
　　西上合门苗授知河州。贼复围河州，授往救之，始度洮西，将士皆欲径趋河州，授曰：「南撒宗城甚近，有伏兵，当袭之。」一战而克，进破贼，斩首四百余级，论功第一，遂知河州。擢四方馆使、荣州刺史。此据本传，当考，或削去。姚兕本传，亦请先破撒宗城。
　　录熙河秦凤路死事者之家，推恩有差。惟景思立轻敌败事，特恤其死战，与二人恩泽，余皆加等。仍令经略司先取逐家本房，如不足，取近亲，依所定人数开析以闻。
　　诏杂买务近支借钱一千三百五十缗，依条有息钱三百缗以下，今年息收一千七百余缗，委根究市易务利害所根究施行。其后乃云，此本息共收数也。
　　先是，监安上门、光州司法参军郑侠言：
　　去年大蝗，秋冬亢旱，以至今春不雨，麦苗干枯，黍、粟、麻、豆皆不及种，五谷踊贵，民情忧惶，十九惧死，逃移南北，困苦道路。方春斩伐，竭泽而渔，大营官钱，小购升米，草木鱼□，亦莫生遂。外敌轻肆，敢侮君国，皆由中外之臣，辅佐陛下不以道，以至于此。
　　臣窃惟灾患致之有渐，而来如疾风暴雨，不可复御。流血藉尸，方知丧败，此愚夫之见，而古今比比有之。所贵于圣神者，为其能图患于未然，而转祸为福也。于今之势，犹有可救，臣伏愿陛下开仓廪以赈贫乏，诸有司掊敛不道之政，一切罢去，庶几早召和气【三】，上应天心，调阴阳，降雨露，以延天下苍生垂死之命，而固宗社万万年无疆之祉。君臣际遇，贵乎知心，以臣之愚，深知陛下爱养民庶甚于赤子，故自即位以来，一有利民便物之事，靡不毅然主张而行，陛下之心，亦欲人人寿富，而跻之尧、舜、三代之盛。夫岂区区充满府库，盈溢仓廪，终以富盛强大胜天下哉？而中外之臣，略不推明陛下此心，乃恣其叨懫，劓割生民，侵肌及骨，使之困苦而不聊生。夫陛下所存如彼，髃臣所为如此，不知君臣际会，千载一时，欲何所为？徒只日超百资，意指气使而已乎？
　　臣又惟何世而无忠义？何代而无贤德？亦系其人君所以驾驭之如何尔！古之人在山林有廊庙之忧，至于刍荛【四】，匹夫匹妇欲犹自尽以规其后【五】。陛下之朝，台谏之臣，默默其位而不敢言事，至有规避百为，不敢居是职者。凡百执事【六】，又皆贪猥近利，使怀道抱识之士，皆不欲与之言。不识时然耶？陛下有以使之然邪？以为时然，则尧、舜在上，便有夔、稷；汤、文在上，便有伊、吕。君作于内，臣应于外；主唱于上，臣和于下，以成康济之业。膏润德泽，下浸昆虫草木，至治馨香，达于上下，至于千万世，莫不欣慕而效之。独陛下以仁圣当御，抚养为心，甚于前古，而髃臣所为如此，其非时然，抑陛下所以驾驭之道未审尔【七】！陛下以爵禄驾驭天下忠贤，而使之如此，甚非宗庙社稷之福也。夫得一饭于道傍，则铭记不忘，而终身饱饫于其父，则不以为德，此庸人之常情也。今之食禄，往往如此。若臣所闻则不然，盖朝廷设官，位有高下，臣子事上，忠无两心，与其见怒于有司，孰与不忠于君上；与其苟容于当世，孰与得罪于皇天。臣所以不避万死以告陛下，诚以上畏天命，中忧君国，而下忧生民尔。于臣之身，使其粉粹如一蝼蚁，无足顾惜。
　　臣又见南征北伐，皆以其胜捷之势，山川之形，为图而来，料无一人以天下忧苦，质妻卖女，父子不保，迁移逃走，困顿蓝缕，拆屋伐桑，争货于市，输官籴米，遑遑不给之状，为图而献【八】。臣不敢具以闻。谨以安上门逐日所见，绘为一图，百不一及，但经圣明眼目，不必多见，已可咨嗟涕泣，使人伤心，而况于千万里之外哉？谨随状呈奏。如陛下观臣之图，行臣之言，自今已往至于十日不雨，乞斩臣于宣德门外，以正欺君慢天之罪。如少有所济，亦乞正臣越分言事之刑。
　　侠，福清人也。于是上出侠疏及图以示辅臣，问王安石曰：「识侠否？」安石曰：「尝从臣学。」因乞避位，上不许，乃诏开封府劾侠擅发马递之罪。司马光记闻云：侠上言：「新制，使选人监京城门，民所赍物，无细大皆征之，使贫民愁怨。人主居深宫或不知之，乃画图并进。」按侠此疏乃无之，当考。侠六月九日责，明年正月七日又责。林栗言行录载侠以三月二十六日上疏，神宗多所听用，盖因侠上苏轼等启。然考按他事，或失先后，如责躬诏，乃三月二十八日，而以为四月一日，盖篅也。今但取其合者。
　　乙亥，上批：「京东忠果所以难招置者，大抵人情惧见拣选上京，离去乡土，是则失朝廷救饥除盗之意，可明谕今后止拣填本州岛军、就粮禁军。」
　　诏河北西路提点刑狱司劾定州路走马承受任端。端尝呼集诸军校有所戒谕而不以闻其帅，于是安抚使滕甫以端侵预军政奏之，下转运司体量得实，故劾之。其后狱具，法止坐罚金，又特命差替。上于近习有过，未始假藉如此。
　　诏诸马递铺兵阙额，如系重难铺分，招人不足，许本城不系配军投换改刺，仍就小给请受，及关报住营处遣家属。从夔州路转运司请也。
　　废原武马监，淇水二监合为一。
　　赐知熙州王韶诏书。以韶奏领大兵过洮西，破贼于结河川，斩二千余级也。韶三月九日过洮西。御集三月二十日王韶军至宁河，遣将招讨，又获二千余级，一行军士，可特支禁军一贯，余准例，指挥宣命入急递付韶。按此二千余级，当即是结河川，不知御集何故书此，而实录乃无之，当考。旧纪于乙亥日亦书王韶破西蕃于结河川，斩级二千。新纪但去「斩级二千」凡四字。
　　中书奏事已，上论及市易事，参知政事冯京曰：「开封祥符县给散民钱，有出息抵当银绢米麦缓急丧葬之目，如此七八种，小民无知，但见官中给钱，无不愿请，积累数多，实送纳不得。」上曰：「岂惟如此！天下之民，所纳二税至有十七八种者，使吾民安得泰然也。」
　　又诏三司以上等粳米每石为钱一千，于干明寺米场听民赊请，中等粳米每斗为钱八十五文，零粜与贫民，无与停贩之家，立许人告捕法。
　　赐河北路常平司度僧牒千，募人入米赈济。
　　己卯，岷州刺史高遵裕为岷州团练使，旌守城功也。贼乘景思立踏白之败，围岷州，蕃僧温遵率容、李、龙族应之，道路不通者几月。或请退保，遵裕曰：「敢议此者斩！」岷城卑缺，守者恐。遵裕登西门，遣偏将及包顺引兵纵击，选精兵百余骑，繇南门鼓噪而出，合击之，贼遂败走。时朝廷以岷城孤远难守，俾退保临江。诏至，贼已溃矣，故就除本州岛团练使。遵裕谓容、李、龙三族应贼，而龙氏寔破和尔川砦，度不可尽诛，乃以二十缣募取龙氏一级，斩捕几尽。以其地招弓箭手，贷容、李籍为蕃勇敢，乘障得其死力，温遵知无能为，率其徒归附。三月五日王安石云云，当考。
　　西京左藏库使包顺为内藏库使，赐金带、上锦袍，绢三百。余迁官赐绢有差。录岷州破贼之功也。包顺事，自十四日移此。
　　诏应乘递马者，于水行州县，听乘官舟，以役钱差雇。
　　详定行户利害所言：「窃知体问行户利害所取行人状，与经本所所供利害不同，虑朝廷不知因依，欲望自今凡有体问行户所状，乞降本所，以凭具析申奏。」从之。
　　韩维言：「陛下待臣乃在吕嘉问之下。臣虽不才，先帝所命，以辅陛下于初潜。行年六十，未尝有一言稍涉阿倚以希己利，未尝有一言不尽理道以补圣听。今于此小事处置关防，乃不得与新进小生为比，臣复何面目出入禁闱，恳求去位。」优诏答之。
　　诏濮安懿王子宗晖、宗胜、宗楚各赐芳林园宅地，令将作监计口修盖。
　　又诏荆南、岳鄂安澧州【九】第四等以下灾伤户，今年夏料役钱听蠲减。又赐淮南东路转运司上供粮五万石【一○】，于灾伤州县募夫修工役。
　　又诏军士逃匿于熟户族帐捕获，依常法自首者，释罪。
　　王韶言，体量瞎药昨在河州日，屡与景思立言毋出兵，而思立弗听；又言【一一】瞎药力战受伤以死。诏瞎药依诸司副使阵亡例给赙，仍勘会亲的骨肉以闻。韶又言：「乞候诸处修筑保寨毕工，并兵讨荡杓家摩雅克族。」上批：「如韶所奏，即未有解兵之期。令韶再相度以闻。」至六月，杓家摩雅克族降。
　　庚辰，天章阁待制，同提举在京诸司库务韩缜兼提举醴泉观。以上批「缜奉使分画地界，庶别给稍优，以周家用，慰其冒暑远使之勤」也。
　　壬午，知大名府韩绛言：「本路旱灾已及四月旬，若使民投诉，差官检覆，然后蠲除，恐艰食之民有所不能。欲乞河北路二麦不收者，不俟差官检覆，悉免夏税。」上批：「速如绛所奏行之。仍诏开封府界、诸路准此。」又批：「闻河北流民日多，皆留京师，恐贫乏之民阙粮失所，可速相度，具如何措置以闻。」中书言：「近诏京西转运等司，募流民给钱粮，减工料兴役，以为赈置。其老疾孤幼，皆济以食。盖以民既因醔就熟，若于京师给食，则远近幅僟，转使流离奔散，因役募之，两得其利。然窃恐工役不能处处皆有，或有而未应兴作，以故未能周给。欲更下有司，令未兴役州郡，不以老少计口给食。」从之。仍指挥其见留京师实贫乏者，令司农寺相度，具如何赈济，使得至所欲往州军，不致久留京师。
　　癸未，遣官谢雨。
　　诏：「应黄河夏秋水涨，堤岸危急，须藉民夫救护处，去所隶州五十里以上者，本埽申所属县辍令佐一员部急夫入役，及申外丞司并本属州催促应副，仍令通判提举。如不至急，妄追集民夫，并科违制，仍委按察官觉察之。」
　　甲申，诏诸阵亡军士祖父母、父母、妻无子孙依倚者【一二】，人日给米二升，以终其身，妇人改嫁即停给。
　　诏应熟夷税户无卖田宅与生夷，并依缘边户典卖田土与蕃部法。
　　又诏：「闻岷州阙粮，少人入中，其东南盐钞与今西盐钞法，令三司具经久通行利害以闻。」
　　又诏汾、石州去年灾伤五分以上户，见欠和籴粮草，展纳限至秋。
　　曾布、吕惠卿同根究市易事，凡三五日一对。上初以布言为是，已而中变，从惠卿请，送魏继宗于开封府知在【一三】。案：此处疑有脱篅【一四】。
　　是日，布复对，上独指糯米收虚息事曰：「此事极分明。」布因言：「前后所陈事理，无不明白，圣意无不晓然，今独以此事为分明，则其它殆未明矣。」上默然，布又言：「臣自立朝以来，每闻德音，未尝不欲以王道治天下。今市易之为虐【一五】，固已凛凛乎间架、阡陌之事矣。近日嘉问奏称，熙宁六年收息八十余万，乞推赏官吏。其间有贴黄云，近差官往湖南贩茶，陕西贩盐，两浙贩纱，皆未敢计息。臣以谓如此政事，书之简牍，不独唐、虞、三代所无，历观秦、汉以来，衰乱之世，恐未之有也。」上笑而颔之。谓布曰：「惠卿不免共事，不可与之諠争，于朝廷观听为失体。」退，与惠卿召行人于东府，再诘其所陈，如前不变。而王安石恳求去位，引惠卿执政，上既许之，乙酉，布复与惠卿会，惠卿颇有得色，诟骂行人及胥吏，以语侵布，布不敢校也。
　　诏灾伤路分逐熟流民，随行之物，税钱百以下听免。
　　是日，雨雹。
　　王韶大破西蕃，木征降。纲要云，筑珂诺城，西蕃首领降【一六】；旧纪于乙酉十八日书王韶破西蕃，斩级七千，木征降。新纪别修如上，今从之。其详又具丁酉三十日。
　　端明殿学士、兼翰林侍读学士、判西京留守司御史台司马光上疏曰：
　　臣伏读诏书，喜极以泣，昔成汤以六事自责，今陛下以四事求谏，圣人所为，异世同符。凡诏书所言，皆即日之深患【一七】，陛下既已知之，髃臣夫复何云。曾子曰：「尊其所闻，则高明矣；行其所知，则光大矣。」陛下诚知其如是，复能断志无疑，不为左右所移，则安知今日之灾沴，不如大戊之桑谷，高宗之雊雉，成王之雷风，宣王之旱魃，更为宗庙生民之福乎！然自诏下以来，臣不知中外之臣，亦有以当今之急务，生民之疾苦，力为陛下别白言之者乎？盖必有之矣，而臣未得闻也。臣窃不自揆【一八】，伏念父子受国厚恩，备位侍从，向在朝廷，屡以狂瞽，尘浼圣聪，间以衰疾，自求闲官，不敢预国家之议，四年于兹矣。幸遇陛下发不世之诏，问以朝政阙失，斯实千载一时，古人虽在畎亩，犹不忘君，况居位食禄者乎？是以不敢畏当涂，避觽怒，爱微躯，保妻子，心知时事之可忧，而塞默不言也。
　　窃观陛下英睿之性，希世少伦，即位以来，锐精求治，耻为继体守文之常主，高欲慕尧、舜之隆，下不失汉、唐之盛，擢俊杰之才，使之执政，言无不听，计无不从，所誉者超迁，所毁者斥退，垂衣拱手，听其所为，推心置腹，人莫能间，虽齐桓公之任管仲，蜀先主之任诸葛亮，殆不及也。执政者，亦悉心竭力以副陛下之欲【一九】，耻为碌碌守法，循故事之臣，每以周公自任，是宜百度交正，四民丰乐，颂声旁洽，嘉瑞沓至，乃其效也。
　　然六年之间，百度分扰，四民失业，怨愤之声，所不忍闻，醔异之大，古今罕比，其故何哉？岂非执政之臣，所以辅陛下者，未得其道欤【二○】！所谓未得其道者，在于好人同己，而恶人异己也。陛下既全以威福之柄授之，使之制作新法以利天下，是宜与觽共之，舍短取长，以求尽善【二一】，而独任己意，恶人攻难。髃臣有与之同者，则擢用不次；与之异者，则祸辱随之。人之情谁肯弃福而取祸，去荣而就辱，于是天下之士，躁于富贵者，翕然附之，争劝陛下益加委信，顺从其言，严断刑罚，以绝异议。如是者往往立取美官，比年以来，中外执事权者，皆此属矣。其怀忠直守廉耻者，皆摈斥废弃，或罹罪谴，无所容立。
　　至于台谏之官【二二】，天子耳目，所以规朝政之阙失，纠大臣之专恣，此陛下所当自择，而亦使执政择之。彼专用其所亲爱之人，或小有违忤，即加贬逐，以惩后来，必得佞谀之尤者，然后为之。如是，则政事之愆谬，髃臣之奸诈，下民之疾苦，远方之噃抑，陛下何从得闻见之乎？
　　又奉使询访利害于四方者，亦其所亲爱之人，皆先禀其意指，凭其气势，以驱迫州县之吏，善恶系其笔端，升黜由其唇吻。彼州县之吏，承顺之不赡，何暇与之讲利害，立同异哉？及其入奏【二三】，则云州县守宰，咸以为便，经久可行。陛下但见其文书粲然可观，以为法之至善，询谋佥同，岂知其在外所为哉？或者更增为条目，务求新巧，互陈利害，各事改张，使画一之法，日殊月异，久而不定，吏民莫知所从，盖由袭故则无功，出奇则有赏。彼皆进身之私计，非有益国便民之志也。
　　又令使者督责所在监司，监司督责州县，上下相驱，竞为苛刻，苟不奉行新法，立加停替。或未熟新法，误为违犯，皆不理赦降去官，与犯赃者罪同，而重于犯私罪者。州县之吏，惟奉行文书，赦免罪戾之不暇，民事不复留心矣。
　　又潜遣逻卒，听市道之人谤议者，执而刑之。又出牓立赏，募人告捕诽谤朝政者，臣不知自古圣帝明王之政，固如是耶？昔尧「稽于觽，舍己从人」。舜戒髃臣：「予违，汝弼，汝无面从，退有后言。」此其所以为帝王称首者也。秦恶闻其过，杀直谏之士，禁偶语之人，及其祸败，行道之人皆知之，而己独不知，此所以为万世戒者也。
　　子产相郑，郑人游于乡校，以论执政，然明请毁之。子产曰：「何为？夫人朝夕退而游焉，以议执政之善否。其所善者，吾则行之；其所恶者，吾则改之。是吾师也。若之何毁之【二四】？我闻忠善以损怨，不闻作威以防怨。岂不遽止，然犹防川，大决所犯，伤人必多，吾不克救也。不如小决使道。不如吾闻而药之也。」何今之执政，异于古之执政乎？
　　齐景公谓梁丘据【二五】曰：「惟据与我和夫？」晏子对曰：「据亦同也，焉得为和？和如羹焉【二六】。水火酰醢盐梅以烹鱼肉，宰夫和之，齐之以味，济其不及，以泄其过。君子食之，以平其心。君臣亦然，君所谓可而有否焉【二七】，臣献其否以成其可。君所谓否而有可焉，臣献其可以去其否。是以政平而不干，民无争心。今据不然，君所谓可，据亦曰可，君所谓否，据亦曰否，以水济水，谁能食之。」今朝廷之臣，对扬启沃，亦有异于梁丘据者乎？
　　卫君言计非是，髃臣和者如出一口。子思曰：「以吾观卫，所谓君不君，臣不臣者也。人主自臧，则觽谋不进，事是而臧之，犹却觽谋。况和非以长恶乎？夫不察事之是非，而悦人赞己，闇莫甚焉。不度理之所在，而阿谀求容，谄莫甚焉。君闇臣谄，以在民上，民不与也，若此不已，国无类矣。」子思言于卫侯曰：「君之国事，将日非矣。出言自以为是，而卿大夫莫敢矫其非，卿大夫出言自以为是，而士庶莫敢矫其非。君臣既自贤矣，而髃下同声贤之，贤之则顺而有福【二八】，矫之则逆而有祸。如此则善安从生？」今执政主新法，髃下同声贤之，有以异于卫国之政乎？是以士大夫愤懑郁结，视屋窃叹而口不敢言。庶人饥寒憔悴，怨叹号泣而无所控告。此则陛下所谓忠谋谠言郁于上闻，而阿谀壅蔽以成其私者也。苟忠谠退伏，阿谀满侧，而望百度之正，四民之乐，颂声之洽，嘉瑞之臻，固亦难矣。
　　方今朝政阙失，其大者有六而已：一曰广散青苗钱，使民负债日重，而县官无所得；二曰免上户之役，敛下户之钱，以养浮浪之人；三曰置市易司，与细民争利，而实耗散官物；四曰中国未治而侵扰四夷，得少失多；五曰团结保甲，教习凶器以疲扰农民；六曰信狂狡之人，妄兴水利，劳民费财。若其它琐琐米盐之事，皆不足为陛下道也。舍其大而言其细，舍其急而言其缓，外有献替之迹，内怀附会之心，是奸邪之尤者，臣不敢为也。凡此六者之为害，人无贵贱愚智，莫不知之，乃至陛下左右前后之臣，日誉新法之善者，其心亦知其不可，但欲希合圣心，附会执政，盗富贵耳。一旦陛下之意移，则彼之所言亦异矣，臣不敢复费简札，叙利害以烦圣听，但愿陛下勿询阿谀之党，勿徇权臣之意，断志罢之，必有能为陛下言其详者矣。
　　此六者之中，青苗、免役钱为害尤大。夫力者，民之所生而有也；谷帛者，民可耕桑而得也【二九】。至于钱者，县官之所铸，民不得私为也。自未行新法之时，民间之钱固已少矣，富商大贾、藏镪者或有之，彼农夫之富者，不过占田稍广，积谷稍多，室屋修完，耕牛不假而已，未尝有积钱巨万于家者也。其贫者蓝缕不蔽形，糟糠不充腹，秋指夏熟，夏望秋成，或为人耕种，资采拾以为生【三○】，亦有未尝识钱者矣。是以古之用民【三一】，各因其所有而取之，农民之役不过出力，税不过谷、帛。及唐末兵兴，始有税钱者，故白居易讥之曰：「私家无铁炉【三二】，平地无铜山。」言责民以所无也。今有司为法则不然，无问市井田野之人，由中及外，自朝至暮，惟钱是求。农民值丰岁，贱粜其所收之谷以输官，比常岁之价，或三分减二，于斗斛之数，或十分加二，以求售于人。若值凶年，无谷可粜，吏责其钱不已，欲卖田则家家卖田，欲卖屋则家家卖屋，欲卖牛则家家卖牛。无田可售，不免伐桑枣、撤屋材卖其薪【三三】，或杀牛卖其肉，得钱以输官。一年如此，明年将何以为生乎？故自行新法以来，农民尤被其患。农者，天下之本，农既失业，余民安所取食哉？今货益重，物益轻，年虽饥，谷不甚贵，而民倍困。为国计者，岂可不少思其故哉？此皆敛钱之咎也。
　　北尽塞表，东被海涯，南踰江淮，西及邛蜀，自去岁秋冬，绝少雨雪，井泉溪涧，往往涸竭，二麦无收，民已绝望，孟夏过半，秋种未入，中户以下，大抵乏食，采木实草根以延朝夕。若又如是数月，将如何哉？当此之际，而州县之吏，督迫青苗、助役钱，不敢少缓，鞭笞缧绁，惟恐不迨【三四】，妇子皇皇，如在汤火之中，号泣呼天，无复生望。臣恐鸟穷则啄，兽穷则攫，民穷困已极，而无人救恤，羸者不转死沟壑，壮者不聚为盗贼，将何之矣！若东西南北所在啸聚，连髃结党，日滋月蔓，弥漫山泽，蹈籍城邑，州县不能禁，官军不能讨，当是时，方议除去新法，将奚益哉！绿林、赤眉、黄巾、黑山之徒，自何而有？皆疲于赋敛，复值饥馑，穷困无聊之民耳。此乃宗庙社稷之忧，而庙堂之上，方晏然自得，以为太平之业，八九已成。此臣所为痛心疾首，昼则忘食，夜则忘寝，不避死亡，欲默不能者也。易复之初九曰【三五】：「不远复，无祗悔，元吉。」言过而能改，虽悔不大也。其上六曰【三六】：「迷复，凶，有醔眚，用行师，终有大败。以其国君凶，至于十年不克征。」言迷而不复，凶，且有醔，于君道尤不利也。昔秦穆公败于殽，作秦誓曰：「惟古之谋人，则曰未就予忌。惟今之谋人，姑将以为亲。虽则云然，尚猷询兹黄发，则罔所愆。」盖悔弃老成之远虑，用利口之浅谋，以取覆败而思补其过也，故能终雪前耻，强霸西戎。汉武帝征伐四夷，中国虚耗，贼盗髃起，又丧贰师之军，乃下哀痛之诏曰：「磤者以缚马书篃示丞相、御史、二千石、诸大夫、郎、为文学者，皆以敌自缚其马，不祥甚哉。公交车方士、太史、太卜皆以为吉。今计谋卦兆皆反谬。」盖始悟公交车方士之谄谀，对不以诚，致误国事，有悔于心也【三七】。故禁苛暴，止擅赋，力本务农，天下复安。
　　自国家行新法以来，天下之人，心祈口祷，惟冀陛下之觉悟，拯救其失，以苏疲民，如望上天之膏泽，日复一日，以至于今。及今改之，犹可救也，过是，则民力屈竭，一旦涣然离散，乃始劳心安集，岂不难哉？
　　窃观陛下诏书，寅畏天灾【三八】，深自咎责，丁宁恳切【三九】，欲有所改为也。若徒着之空文，而于新法无所变更，是犹临鼎哀鱼之烂，而益薪不已，将何补哉？陛下诚能垂日月之明，奋干刚之断，放远阿谀，勿使壅蔽，自择忠谠，为台谏官，收还威福之柄，悉从己出。诏天下青苗钱勿复散，其见在民间逋欠者，计从初官本，分作数年催纳，更不收息。其免役钱尽除放，差役并依旧法。罢市易务，其所积物，依原买价出卖，所欠官钱，亦除利催本。罢拓土辟境之兵，先阜安中国，然后征伐四夷。罢保甲教阅，使服田力穑。所兴修水利，委州县相度，凡利少害多者悉罢之。如此则中外讙呼，上下感悦，和气熏蒸，雨必沾洽矣。彼阿谀之人，附会执政者，皆缘新法以得富贵，若陛下以为非而舍之，彼如鱼之失水，必力争固执而不肯移，愿陛下勿问之也。
　　臣窃闻陛下以旱暵之故，避殿撤膳，其焦劳至矣，而民终不预其泽，不若罢此六者，立有溥博之德，及于四海也。又闻京师近虽获雨，而畿甸之外旱气如故，王者以四海为家，无有远近，皆陛下之赤子。愿陛下虽徇髃臣之请，御正殿，复常膳，犹应兢兢业业，忧劳四方，不遽自宽，以为无后灾也。又诸州县奏雨，往往止欲解陛下之焦劳，一寸则云三寸，三寸则云一尺，多不以其实，不可不察也。又闻青苗之法，灾伤及五分则倚阁，其间官吏不仁者，至有抑遏百姓，止放四分以下税，此尤可罪者也。臣在冗散之地，若朝政小小得失，臣固不敢预闻，今坐视百姓困于新法如此，将为朝廷深忧，而陛下曾不知之。又今年以来，臣衰疾寖增，恐万一溘先朝露，赍怀忠不尽之情，长抱恨于黄泉，是以冒死一为陛下言之。倘陛下犹弃忽而不信【四○】，此则天也，臣不敢复言矣。光上疏，不得其的实月日。案疏语云孟夏过半，则必是四月十五日【四一】以后也。今附此王安石罢相前。
　　知青州滕甫上疏言：「新法害民者，陛下既知之矣。但下一手诏，应熙宁二年以来所行新法，有不便悉罢【四二】，则民气和而天意解矣。」此据滕甫墓志附见，当考。郑侠言行录云：时诏求直言，欲应诏者甚觽，闻侠被劾，皆沮缩，惟司马光辈一二文字，得达上前。险佞之党，日于匦函假名投书，乞留王安石，坚守新法，仍乞治侠狂妄之罪。光疏已具载，甫疏但存此，其它疏又俱不见。言行录或可据，今且附见。
　　丙戌，礼部侍郎、平章事、监修国史王安石罢为吏部尚书、观文殿大学士、知江宁府。仍诏出入如二府仪，大朝会缀中书门下班。安石转九资，元符二年五月二十三日曾布云云，可考。观文殿大学士、吏部侍郎、知大名府韩绛依前官平章事、监修国史，遣勾当御药院刘有方赍诏召绛赴阙，翰林学士、右正言、兼侍讲吕惠卿为右谏议大夫、参知政事。安石为执政，凡六年。
　　先是，上一日侍太后，同岐王颢至太皇太后宫，太皇太后谓上曰：「吾闻民间甚苦青苗、助役钱，盍罢之。」上曰：「此以利民，非苦之也。」太皇太后曰：「王安石诚有才学，然怨之者甚觽，上欲保全，不若暂出之于外，岁余复召可也。」上曰：「髃臣中，惟安石能横身为国家当事耳。」颢曰：「太皇太后之言，至言也。陛下不可不思。」上怒曰：「是我败坏天下耶？汝自为之！」颢泣曰：「何至是也？」皆不乐而罢。此据邵伯温闻见录，云是司马光记富弼语，然伯温云：时宗祀前数日，太皇太后【四三】曰：「天气晴和，行礼日如此，大庆也。」帝曰：「然。」太皇又曰：「吾昔闻民间疾苦，必以告，仁宗常因赦行之，今亦当尔。」帝曰：「今无他事。」太皇又劝帝因赦罢青苗、助役钱。按四年九月祀明堂时，太皇未必有此言，七年九月祀明堂，则安石以四月去相位矣。此时必有错篅，今略加删削，使不相抵牾。
　　安石益自任，时论卒不与。他日，太皇太后及皇太后又流涕为上言新法之不便者，且曰：「王安石变乱天下。」上流涕，退，命安石议裁损之。安石重为解，乃已。会久旱，百姓流离，上忧见颜色，每辅臣进对，嗟叹恳恻，益疑新法不便，欲罢之。安石不悦，屡求去，上不许。而吕惠卿又使其党日诣匦函，假名投书乞留安石，坚守新法。假名投书乞留安石，此据郑侠言行录。上乃遣惠卿，以手诏谕安石：「欲处以师傅之官，留京师。」而安石坚求去，又赐手诏曰：「继得卿奏，以义所难处，欲得便郡休息。朕深体卿意，更不欲再三邀卿之留，已降制命，除卿知江宁【四四】，庶安心休息，以适所欲。朕体卿之诚，至矣，卿宜有以报之。手札具存，无或食言，从此浩然长往也。」又赐手诏曰：「韩绛恳欲得一见卿，意者有所咨议，卿可为朕详语以方今人情政事之所宜急者。」安石荐绛代己，仍以惠卿佐之。于安石所为，遵守不变也。时号绛为「传法沙门」，惠卿为「护法善神」。「传法沙门」、「护法善神」，据□幵漫堂随笔。又郑侠言行录云：惠卿拜职日，京师大风霾，黄土【四五】，翳席逾寸。侠又上疏论之，不报。此当考详删定。
　　他日，上又赐安石手诏曰：「王韶闻卿解机务，颇不安职。继有奸人诈韶云，朝廷已有命废熙河，徙帅治秦。韶愈忧惑，朕虽已降手敕开谕，卿可特致书安慰之。」
　　河东节度使、守司徒、兼侍中、判河阳文彦博判大名府。
　　检正中书五房公事李承之兼同判司农寺。
　　兵部郎中陈安石复为户部判官。以知谏院邓润甫等言，朝廷近以京东监司不职，例皆罢去，而安石到官未久，凡官吏之善否，新法之弛张，容有未知，兼体问安石亦尝发擿过官吏二十余员故也【四六】。
　　诏置沅州，以懿州新城为治所，县以卢阳为名。从章惇请也。南江传云懿州赐名沅州，潭阳县并卢阳县【四七】，并系之七年六月。按实录乃七年四月十九日事也。正月十九日，惇请建州县城寨，当参考。九域志云，沅州潭阳郡，熙宁七年，收复溪□黔、衡、古、显、叙、峡、中胜、富、瀛、绣、允、云、洽、俄、奖、晃、波、宣十七州【四八】，即唐叙、锦、奖州地置州。治卢阳，领卢阳【四九】、麻阳、黔阳三县。食货志云，章惇初筑沅州，亦有屯田务。又元丰元年六月二十五日、九月二日，可考。又元丰元年七月二十一日罢屯田务，此年九月二日以沅州屯田法付刘彝。
　　诏：「监楚州市易务、著作佐郎王景彰追两官勒停，并劾违法干系官吏，命官具案闻奏。其违法所纳息钱给还，仍下杭州、广州市易务勘会违法事，许令自首改正【五○】。」以权发遣淮南东路转运副使、提举楚州市易司蒋之奇奏景彰违法籴买商人物货，及虚作中籴入务，立诡名籴之，白纳息钱，谓之「干息」；又勒商贩不得往他郡，多为留难以阻抑之。上初令劾之，既而又谓辅臣曰【五一】：「景彰违法害人，事状灼然，若不即行遣，更俟劾罪，必是迁延，无以明朝廷元立法之意，使百姓晓然开释，无所归咎，可速断遣，庶妄作小人有所忌惮。」遂责之。
　　戊子，遣龙图阁待制、枢密都承旨曾孝□为河北东路察访使，代吕惠卿也。孝□判军器监，入内都知张若水提点军器库，以牒移监，孝□言若水属吏不该用牒。诏若水用申状。若水遣其子诣监求解军器库。孝□以若水不亲至，劾之。寻命知制诰章惇判军器监。惇判监，在孝□受命察访后一日。劾若水事，今附见，更须考详。又恐惇非代孝□者，后与惇同勘曾布。
　　中书言，京朝官、选人、小使臣试中经书、律令大义及议并断案，上等欲与迁官，循资堂除差遣，中等堂除差遣，下等注官换官者依此。从之。
　　诏韩绛居东府第一位，吕惠卿第二位。自是居东、西府公位不以次。
　　诏诸州军器物料并置库【五二】，选职官或曹官一员兼监【五三】，仍委通判点检。
　　己丑诏曰：「朕嘉先王之法，泽于当时而传于后世，可谓盛矣。故夙兴夜寐，八年于兹，度时之宜，造为法令，布之四方，皆稽古先王【五四】，参考髃策而断自朕志。已行之效，固亦可见。而其间当职之吏，有不能奉承，乃私出己见，妄为更益，或以苛刻为名，或以因循为得，使吾元元之民，未尽蒙泽。虽然，朕终不以吏或违法之故，辄为之废法，要当博谋广听，案违法者而深治之。间有未安，考察修完，期底至当。士大夫其务奉承之，以称朕意。无或狃于故常，以戾吾法。敢有弗率，必罚而不赦。」
　　先是，吕惠卿虑中外因王安石罢相言新法不便，以书遍遗诸路监司、郡守，使陈利害。至是，又白上降此诏申明之。元佑本「白」字下脱漏，绍兴本因之，当求别本考定，恐尚有他语也。今但云「白上降此诏申明之【五五】」，朱史削去吕惠卿「虑中外」以下三十余字，却先书上以朝廷所降法令，官吏推行，多失其意，乃下诏申明之。签贴云，系黄庭坚手笔，并无底本照据；并起居注、时政记元不如此，故削去。时政记、起居注亦何尝能说事意，朱史私为惠卿讳耳，今复存之。
　　上批：「闻府界诸县民阙食，令提点司官体量具赈济以闻。」
　　又批：「闻广州市舶司顿亏岁课二十万缗，或称缘市易司之故，致舶客不至，未知虚实，可体量推究以闻。」
　　庚寅，交趾郡王干德表言：「去冬十月南界定蕃寨申占城国王领兵三千余人及王妻子乘舟来降，今年正月已至本道稽颡克伏。」诏答之。新纪于六年十月遂书是月占城降于交趾，误也，今不取。
　　鄜延路经略司言，罢肃戎军至鄜州十八铺守火□□税户九十人，即有边事，差弓箭手。从之。
　　上批：「见根究市易司事，可催促结绝。」吕惠卿言：「近与曾布同根究市易事，其间虽有异同，亦已见利害大情，乃有无违法，臣蒙恩命见辞免难同根究，乞令中书尽取公案，以异同情节逐一比对进呈。」诏应根究文字，尽纳中书。后两日，布对延和殿，条析前后所陈，并比较治平二年、熙宁六年收支钱物数物进呈，上以岁费浸广为忧，令布送中书。惠卿由是益不喜。
　　太子中允、崇政殿说书、兼国子监同修撰经义王雱为右正言、天章阁待制、兼侍讲。雱以疾不能朝。
　　又诏特给俸免朝谢，许从安石之江宁，仍修撰经义。
　　又诏王安石依旧提举详定国子监修撰经义，参知政事吕惠卿同提举。
　　又诏司农寺下诸路当职官劝谕蓄米之家，赊借粜与贫民，毋辄增价，及差官检括监粜，委转运提点刑狱司觉察之。
　　辛卯，赐泸州军前效用黔州弩手号「忠胜义军」。人赐钱三千，有功者别议赏。淯井蛮寇边，此军出力死战。蛮隔溪语曰：「相与无怨，何致力也？」义军骂曰：「朝廷遣我击贼，不知其它。」以药箭射贼，当之者立死。贼恶之曰：「此黔州弩手箭也。」
　　西京左藏库副使李浩为供备库使、知沅州，余转资减磨勘年有差。录讨荡竹滩狤狑蛮之功也。浩初为广西路兵马都监，因召对，问横山事，改麟府路【五六】勾当公事，未行，会章惇察访荆湖，荐为辰州准备差使。懿、洽既定，浩功为多，故有是命。寻又迁西京作坊副使。浩传云：七年为太原府路兵马都监，以南江功迁西京作坊副使，仍知沅州。浩力辞，复为太原府路都监，章惇又论浩功，擢引进副使，熙河钤辖。
　　壬辰，中书奏事已，上论及免行利害，且曰：「今日之法，但当使百姓出钱轻如往日，便是良法。至如减定公使钱，人犹有以为言者，此实除去牙前陪费深弊。且天下贡奉之物所以奉一人者，朕悉已罢，人臣亦当体朕此意，以爱惜百姓为心。」冯京曰：「朝廷立法本意，出于爱民。然措置之间，或有未尽，陛下但当开广聪明，尽天下之议，便者行之，有不便者，不吝改作，则天下受赐矣。」
　　诏中书自熙宁以来创立改更法度，令具本末，编类进入。五月二十一日，枢密院亦就中书编类。八年五月二十一日，范镗、练亨甫修熙宁政录，当即编类此也。
　　又诏司农寺罢赊粜粳米，令三司尽数转输河北路常平司，以备赈济。
　　检正中书刑房公事沈括言：「察访浙东温、台等州，自熙宁四年以后，监司未尝巡历州县，事废弛无人点检。盖监司止在浙西乘船往来，文移旁午，指挥不一，州县莫之适从，远民无所赴愬，近郡困于将迎。欲乞以浙东、浙西及转运副使、提点刑狱、提举官六员，分为两路：杭、苏、湖、润、常、秀、睦七州县为浙西路【五七】，置转运、提举于杭州，提点刑狱于润州；越、明、婺、温、台、衢、处七州为浙东路，置转运、提举于越州，提点刑狱于温州。」从之。朱本削去墨本，云：方下本路相度，至九年三月乃诏分路，合并入九年。按七年九月十二日丁未勿复分路诏，则是年四月二十六日癸巳，即从沈括所请矣。朱本考之未详，遽削去墨本。今依墨本，仍具本月日。然墨本既于此载沈括云云，又于九年五月十一日丙寅重载之，亦误也。今止于此详载削去彼书。新本考异，殊不辨诘，但依朱本，盖疏略耳。
　　癸巳，新权发遣两浙路提点刑狱、太子中允俞充检正中书户房公事。
　　前提举河阴辇运、屯田郎中王珫迁一官，虞部员外郎、勾当京西排岸司文彦璋减磨勘二年。珫等以都水监保明不闭汴口，堤岸无虞也。于是，冯京曰：「昨王庠等以积凌败堤，各已停替，此不可不赏，臣终以不闭口为未安。每年虽减梢芟一二百万，然自汴口至泗州，用兵夫数亦不少，若苦寒一夕，凌排大积，如何施工？」吕惠卿曰：「若晚闭早开，似亦为便。」上曰：「子细更与体问，若成，得清汴即为万世之利。」王庠等停替，在二月六日。
　　诏判将作监范子奇、向宗儒各升一任。以三司磨勘本监裁省物料等钱二十九万缗也。
　　诏陈州节度推官富蒙与一子郊社斋郎。蒙往蔡州新蔡县修水田，宿村舍，民家遗火燔死，故录之。
　　诏买盐及盐仓场【五八】监官、地分巡检，听不拘合入远近奏举。从江淮发运司请也。其使臣应短使者，仍除重难纲运外，余并与免短使。
</div>
    <div class="pagination">
<a href="续资治通鉴长编_page345.html">上一页</a><span>...</span><a href="续资治通鉴长编_page341.html">341</a><a href="续资治通鉴长编_page342.html">342</a><a href="续资治通鉴长编_page343.html">343</a><a href="续资治通鉴长编_page344.html">344</a><a href="续资治通鉴长编_page345.html">345</a><span class="current-page">346</span><a href="续资治通鉴长编_page347.html">347</a><a href="续资治通鉴长编_page348.html">348</a><a href="续资治通鉴长编_page349.html">349</a><a href="续资治通鉴长编_page350.html">350</a><a href="续资治通鉴长编_page351.html">351</a><span>...</span><a href="续资治通鉴长编_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
