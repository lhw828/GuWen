<!DOCTYPE html>
<html>
<head>
    <meta charset="UTF-8">
    <title>小腆纪年 - 第 30 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 30 页/共 72 页</h1>
    <div class="content">
　　遣太监王肇基往劳得功军。进阮大铖、朱大典太子太保，诸将各升荫有差。

　　明分苏淞、常镇为二巡抚，以杨文骢巡抚常、镇兼辖扬州沿海等处。

　　戊子（初七日），明集百官议事。是日昼晦，大风雨。

　　士英与韩赞周、卢九德议令各门下闸，辰开午闭。是日，集清议堂议事，预坐者十六人：马士英、王铎、蔡奕琛、陈于鼎、张捷、陈盟、张有誉、钱谦益、李乔、李沾、唐世济、杨维垣、秦镳、张孙振、钱增、赵之龙。各窃窃偶语，百官不得与。惟闻李乔、唐世济曰：『便降志辱身，亦说不得了』。有叩诸大僚者，曰：『信虽急，不妨』！盖密议藉之龙纳款于我大清也。是日，风雨昼晦，人心汹汹。

　　徐鼒曰：先议事于昼晦何？即甲申正月朔，先书朝班乱而后书风霾之例也。诸臣之白昼鬼域，其阴邪之气足以召之矣！

　　己丑（初八日），夜大雾，我大清兵渡江。庚寅（初九日），明援师悉溃，佥事杨文骢奔苏州，总兵郑鸿逵、郑彩以舟师遁入海；我兵遂取镇江。

　　王师取瓜洲门栏、桌椅结大筏，燃灯烛、施号炮，乱流而下。南岸以为北骑渡江也，炮石击之，日奏捷；辕门鼓角震天，京口民牛酒犒劳，欢舞腾发。而王师从坎坛桥狭流轻舟飞渡；黎明升高阜，设亭幛，击鼓吹螺，大队开闸放舟，蔽江而南。诸军始觉，仓皇列阵甘露寺；铁骑冲之，悉溃。文骢走苏州，鸿逵与彩等以舟师入海走福建。

　　辛卯（初十日），明福王出奔太平。

　　是日，都中各城闭门。内官韩赞周曰：『兵单力弱，守和无一可者，不若亲征；济则可以保社稷，不济亦可以全身』。王不听，集梨园子弟杂坐酣饮。漏二鼓，与内官数十人跨马出通济门（考曰：「编年」云出聚宝门），赞周从之；文武百官无知者，宫娥女优杂沓西华门外。昧爽，城中大乱；赵之龙出示安民，有『此土已致大清，尔民不必惊惶徙避』之语（考曰：本某氏「江南闻见录」。诸书俱云：『王奉太后』。按太后乃马士英挟之出奔，不与王同出城；或谓士英乃诡称其母为太后。乱离仓卒，传闻异词，莫辨真伪，存疑可也）。

　　壬辰（十一日），明马士英挟太后出奔。

　　士英以黔兵四百人为卫，声称护太后。钱谦益肩舆过之，士英小帽窄衫拱手曰：『我有老母，不得随君殉节矣』！跃马出门，随行妇女皆急装。士英居西华门外、其子马锡居北门桥，百姓焚掠一空；有玛瑙围屏诸宝杂嵌，碎而分之。次及阮大铖家，歌姬甚盛，一时星散。

　　明南京士民出北来太子于狱。

　　是日午刻，有赵监生率百姓千余人，擒王铎到中城狱殴之，须发俱尽。拥太子上马，入西华门；又拥至西宫，取优人翊善冠登武英殿，群呼万岁，百官亦间有至者。朱标黄纸，张之皇城云：『先皇帝丕承大鼎，惟兹臣庶同其甘苦；胡天不佑，惨罹奇祸！凡有血气，裂眦痛耻。泣予小子，分宜殉国；以君父大仇不共戴天、皇祖基业汗血非易，忍垢匿避，图雪国耻。幸文武先生迎立福藩，予惟先帝之哀，奔投南都，实欲哭陈大义。不意巨奸障蔽，至撄桎梏。予虽幽城狱，每念先帝，无一日不痛绝也。今福王闻兵远遁，先为民望，其如高皇帝之陵寝何！亿万苍生之性命何！泣予小子，将历请勋旧文武助予振烈，扶此颠沛。何期父老人民围抱出狱，拥入皇宫；目见宫殿披靡跄跄，不胜悲涕。身负重冤，岂称尊南面之日乎！布告在京勋旧文武，念此痛怀；勿惜会议；予当恭听，共抒皇猷。勿以前日有不识予之嫌，惜尔经纶之教也』。越二日，太子令释王铎为大学士。出方拱干、高梦箕于狱，并为礼部侍郎东阁大学士；二人出狱即逃。文武会议，赵之龙曰：『此中复立新主，款使北归，将何辞以善后』？有云间贡生徐瑜、萧某谒之龙，请奉太子即位；之龙叱而斩之。入宫，挟之出洪武门；我豫王礼之甚厚，衣以锦紫袍，谓众曰：『真假不能辨，俟北归明之』（考曰：本「江南闻见录」）。

　　癸巳（十二日），明福王奔芜湖，遂如黄得功营；以扬州府同知李继晟巡抚安庆，命阮大铖、朱大典以东阁大学士督师。

　　先是，刘孔昭斩关遁入太平；王至，闭门不纳。乃奔芜湖；而总兵黄斌卿已遁。王匿得功麾下总兵翁之琪舟中，往就得功营。得功方收兵芜湖，见王蓦然入，大骇失色；泣曰：『陛下死守京城，臣等犹可尽力；奈何听奸人言，仓卒至此，进退将何所据？此陛下自误，非臣负陛下也。无已，愿效死』。时大铖、大典、方国安谒王于旅次，王命以阁衔督师；仓卒无宝，以一幅纸书官衔姓名而已。

　　乙未（十四日），我大清兵驻郊坛门，明忻城伯赵之龙、魏国公徐允爵、大学士王铎、礼部尚书钱谦益迎降。

　　王师自丹阳趋句容，乙未夜，前队至郊坛门。之龙、谦益奉舆图册籍，冒雨淋漓，褰裳跪道旁。豫王命谦益入清宫禁，谦益引我大清官二员、骑五百，自洪武门入。谦益忽向阙四拜下泪，众怪之。谦益曰：『我痛惜太祖三百年王业，一旦废坠也』！北兵有叹息者。

　　丙申（十五日），我大清豫亲王多铎入南京，明勋戚文武降；刑部尚书高倬等死之。

　　是日，大开洪武门，赵之龙、徐允爵率保国公朱国弼、隆平侯张拱日、临淮侯李祖述、怀宁侯孙维城、灵璧侯汤国祚、安远侯柳祚昌、永康侯徐洪爵、定远侯邓文郁、项城伯常应俊、大兴伯邹存义、宁晋伯刘允极、南和伯方一元、东宁伯焦梦熊、洛中伯黄九鼎、成安伯郭祚永、驸马齐赞元，文臣自王铎、钱谦益外，大学士蔡奕琛、侍郎朱之臣、梁云构、都御史李乔皆跪降；其翰、詹、科、道、部、寺官不可胜纪（有事可纪者，见国史「贰臣传」）。豫王嘉之龙保城功，赐金镫银鞍马、貂裘八宝帽；设牛酒席，命之龙位朱国弼上。越日，之龙集梨园数百人，长筵广乐，迎豫王南面坐；椎牛酾酒，大飨将士。酒未半，忽报广昌伯刘良佐以兵至南门外；豫王命三百人往。顷之，良佐解甲归命，且请擒福王自效。诸勋臣武将，先后薙发。时豫王示城中，有『薙武不薙文，薙兵不薙民』之语；而李乔以总宪独剃头易服，豫王詈其无耻。

　　其后薙发令下，而故臣遗老之逆命抗拒劳王师者十有余岁，「钦定胜朝殉节录」所载至数十百人，大都疏逖微贱之臣，且有未受一命之荣而之死靡他者；而南都之公侯世冑、台阁大臣反腼然人面而不之耻，亦可慨矣！然其皭然不滓于污泥之中者，固大有其人；其得罪清议而托于一死以自盖者，论者亦恕而予之。别白书之，以告论世焉。大员则刑部尚书高倬自经死。工部尚书何应瑞（考曰：「补遗」作何瑞征，误也；说见前）自缢不死，复自刎；为其子所持，终事不可考。吏部尚书张捷微行至鸡鸣寺，以佛幡自缢死；或曰捷闻百姓殴王铎，惧祸及，自裁也。左副都御史杨维垣，偕其妾朱氏、孔氏自缢死；或曰维垣蹙二妾死，置三棺中，题「杨某之柩」而窍其下，夜遁至秣陵关，为怨家所杀也。五品以下及士民可纪者：户部郎中刘成治，字广如，汉阳人，崇祯甲戌（一六三四）进士；以知县补国子监助教，历升郎中。赵之龙将出降，入户部封库，成治奋拳殴之，之龙走免。闻豫王命百官谒见，寅往午归；成治慨然曰：『国家养士三百年，无一忠义以报朝廷邪』！题壁曰：『钟山之气，赫赫洋洋；归于帝侧，保此冠裳』。自缢死。礼部主事黄端伯，字符公，崇祯戊辰（一六四○）进士；好释氏学，以推官治行报最。入京，与益王相讦，候勘；端伯避居庐山。南都立，姜曰广荐起之，授礼部仪制司主事；百官迎降，端伯不赴；强之，书一帖与之曰：『大明忠臣黄端伯』。豫王命系之去，抗不屈。系狱四月，临刑绝命诗曰：『问我安身处？刀山是道场』。一卒左刃之，手颤，弃刀走；一卒右刃之，亦然。端伯厉声曰：『吾心不死，头不可断，盍刺吾心』！如之而绝。一仆拱立不去，亦见杀。户部主事吴嘉允，字绳如，华亭人，天启甲子（一六二四）举人。以主事管新饷，奉使至丹阳；闻变驰还，止城外报恩寺。上书求存明社稷，不报；冠服自缢于方孝孺祠，一仆亦自杀。中书舍人龚廷祥，字伯兴，无锡人，马世奇门人也；崇祯癸未（一六四三）进士。遗书戒其子善事祖母，衣冠投武定桥下死。钦天监博士陈于阶，尝学历法于大学士徐光启；曰：『吾不死，他日何以见徐公哉』！自经于天主堂。国子监生吴可箕题诗衣襟，自缢于鸡鸣山之关壮缪祠。武举黄金玺题壁自经死。布衣陈士达投水死（考曰：「南略」载同死者有光禄卿葛征奇、户部郎中刘光弼、礼部郎中刘万春、中书舍人陈爊。此于事无可征，附志之以俟考焉）：以上皆同时殉节。而四方之闻南都事先后殉节者：国子监丞陈龙正，字惕龙，嘉善人；崇祯甲戌（一六三四）进士，授中书舍人，调国子监丞，未赴。南都起为祠祭司员外，亦不就；闻变绝粒死（考曰：见「史外」）。孝陵参将杜学伸，东阳人；入里中天宁寺死。诸生则六合马纯仁，字范二，闻薙发令下，题桥柱曰：『与死乃心，宁死厥身；一时迂事，千古完人』。沉河死。无锡严绍贤，字与扬；题壁书「守义全归」字，与妾张氏对经死。邳州监生王台辅自视其廪曰：『此吾所树，当尽此』。粟尽，北向号拜自缢死。如皋布衣许德溥，刺字于胸曰：「不愧本朝」，又刺字于臂曰「生为明人，死为明鬼」。被逮论死。又有姓氏不可传者，则虎邱儒士，闻南都破，儒冠襕衫跃虎邱剑池死。常州石生暨卖扇欧姓者，投西庙池中死。文城坝有卖柴人，闻安抚使至，弃柴船跃河死。五牧有畜鸦鸟薛叟，以薙发自经死。元妙观前有卖面人，夫妇对经死。邳州石楼寺僧见王台辅集亲朋哭祭就缢；手持一麻鞭指之曰：『此常事，恶用是矜张为』！未几，自经死。而在南都死最奇者，则投秦淮河之冯小珰、题诗百川桥之乞儿也。诗曰：『三百年来养士朝，如何文武尽皆逃？纲常留在卑田院，乞丐羞存命一条』（考曰：以上本「南略」及「胜朝殉节录」）。

　　臣鼒曰：予叙南都失守事，始以赵之龙、徐允爵、王铎、钱谦益之跪降，而终以小珰、乞儿之殉节，不禁废书叹也。孟子曰：『人性皆善』；又曰；『羞恶之心，人皆有之』。岂之龙辈独无是心而小珰、乞儿赋于天者独厚哉？之龙、允爵陷溺富贵声色之中，而铎与谦益又以声华炫俗、脂韦取容，旦昼牿亡之久，而天良遂澌灭于无何有之乡，其初心岂若是哉！彼小珰、乞儿者，其羞恶固以小珰、乞儿全也。自陈龙正以下，皆死南都难者也，例得附书。其非一时事者，则各于其事着之；文震亨、顾所受之类是也。

　　明刘孔昭掠舟入海。

　　孔昭自太平掠舟顺流而东，入常熟，诡言起义。佥都御史霍达招之，不应；满载白粮入海。

　　癸卯（二十二日），明叛将刘良佐率兵追福王，左柱国太师靖国公黄得功死之；总兵田雄、马得功劫福王以叛降于我大清。

　　王将幸杭州，命朱大典、方国安以部兵先发，都督杜宏域扈从，得功断后；未行而追兵至。得功时伤臂几堕，衣葛衣，以帛络臂，佩刀坐小舟督麾下总兵迎敌；忽刘良佐大呼岸上，招之降。得功怒，裂眦骂曰：『汝其降乎』？降将张天禄从良佐后射得功，中喉。得功知不可为，呼良佐曰：『花马儿！黄将军男子，岂为不义屈！不济，命也』！掷刀，拾所拔箭刺喉死。其妻某氏沉军资于江，自刎死。良佐麾军劫其营；将士仓卒谋渡而浮桥铁锁忽断，中军翁之琪投江死。左协总兵田雄入王舟负王，与右协总兵马得功出降。雄之负王也，王囓其背，成人面疮；至康熙二年（一六六三）以疮死。马得功两目赤，临阵辄大声呼，众号为「马叫唤」；亦以是年为郑经所杀。

　　丙午（二十五日），明叛将刘良佐挟福王由崧至南京。

　　由崧以无幔小轿入城，首蒙帕，衣蓝布衣，油扇掩面；百姓夹路唾骂，投瓦砾。见豫王，叩头。豫王宴之灵璧侯府，坐由崧于北来太子下。问之曰：『汝先帝自有子，擅自称尊；逃难远来，辗转磨灭之何为』？由崧不答。豫王又曰：『我兵尚在扬州，汝何便走，自主之邪，抑人教之邪』？由崧汗浃背，俯首无言。终席，拘于江宁县（考曰：本「江南闻见录」）。

　　降臣赵之龙、钱谦益为我大清传檄四方，谕命降顺。

　　檄曰：『自辽、金、元以来，由沙漠入主中国者，虽以有道代无道，靡不弃好而构衅、问罪以称兵；曾有以讨贼兴师、以救援奋义逐我中国不共天之贼、报我先帝不宴目之仇，雪耻除凶，高出千古如大清者乎？有肃清京阙、修治山陵，安先帝地下之英魂、臣子狱中之哀痛如大清者乎？有护持我累朝陵寝、修复我十庙宗祧，优恤其诸藩、安辑其残黎、擢用其遗臣、举行其旧政，恩深谊崇、义尽仁至如大清者乎？权奸当国，大柄旁落，初遣魏公翰而不奉词、继遣陈洪范而不报命；然后兴师问罪，犹且顿兵不进，纡回淮、泗以待一介之来。自古未有以仁礼雍容揖让如大清者也。助信佑顺，天与人归：渡大江而风伯效灵，入金陵而天日开朗；千军万马寂无人声，白叟黄童聚于朝市。三代之师，于斯见之。靖南覆辙，谁为一旅之师？故主挟归，弥崇三恪之礼。凡我藩镇督抚，谁非忠臣？谁非孝子？识天命之有归，知大事之已去；投诚归命，保亿万生灵。此仁人志士之所为，大丈夫以之自决也。幸三思而早图之！谓予不信，有如皎日。乙酉五月，南京文武诸臣赵之龙等谨白』。相传以为钱谦益笔也。

　　臣鼒曰：子云著书百万言，有剧秦之论；嗣宗一醉六十日，进劝晋之笺。为之左袒者，曰寓讽、曰避祸。后之读谦益文者，将何说以解之邪？休文见怒于梁、陶谷不显于宋，有以哉！

　　明马士英杀知广德州赵景和，遂挟太后奔杭州。

　　士英渡江，由芜湖径广德，将入浙。知州赵景和曰：『彼不奉君而奉母后，诈也』。闭门坚拒。士英攻破之，杀景和。迂道至安吉，知州黄翼圣肃迎道左；浙抚张秉贞檄问真伪，翼圣曰：『阁部既真，恐太后亦非伪』。乃备法驾，以总兵府为行宫。太后服赭，一紫衣宫女侍；潞王及官吏士民入见。传命召用在籍诸臣，江北巡按彭遇颽适奔至，命以佥都御史募兵两浙。寻刘宗周、熊汝霖入朝，痛责士英当从王。士英无以应，惟日盼江上之捷。不数日，阮大铖、朱大典、方国安俱踉跄至，则黄得功兵败已死，福王已就擒。礼部尚书黄道周奉祀禹陵在杭，抗疏曰：『大臣幸从，早夜图维，宸陛承欢，起居定省，何至三辅远于六飞、龙车遥于凤辇，间关载道！险阻多尝！此诚臣子之积愆、黔黎之巨创也！自五月十一日至今，越二旬矣！士民未知行在，而首辅马士英拥兵自卫，迎憩西湖。士民诘问，空言圣驾在黄得功军中。士英诚知圣驾所在而轻离左右，则有不臣之心；不知而托言之，则罔上苟偷，神人所共愤也』。太后览表欷歔。忽报王师至江阴，进兵嘉、湖；士英复以黔兵挟太后至绍兴。原任九江佥事王思任疏曰：『战斗之气，发于忠愤；忠愤之心，发于廉耻。事至今日，人人无耻、在在不愤矣！主上宽仁有余，而刚断不足。士英公窃太阿，肆无忌惮，窥上之微而有以中之：上嗜饮，则进醺醁；上悦色，则献淫妖；上喜音，则贡优鲍；上好玩，则奉古董。巧卸疆场之事于史可法，而又心忌其成功。招集无赖，卖官鬻爵；门下狐狗，服锦横行：朝廷笃信之以至于斯也。今事急矣！政事阁臣可以走乎？兵部尚书可以逃乎？不战不守而身拥重兵，口称护太后之驾，则圣驾不当扈邪？及今犹可呼号泣召之际，太后宜速趣上照临出政，断绝酒色，卧薪尝胆，立斩士英之头，传示各省，以为误国欺君之戒。仍下哀痛之诏，以昭悔悟。则人心士气，犹可复振也』。复致书士英曰：『阁下文采风流，才情义侠，某素钦慕。即当国破众疑之际，援立今上以定时局，以为古之郭汾阳、今之于少保也。然而气骄腹满，政本自由，不讲战守之事，只知贪黩之谋；酒色逢君，门墙固党：以致人心解体、士气不扬，叛兵至则束手无策，强敌来而先期已走。致令乘舆播迁，社稷邱墟。阁下谋国至此，即喙长三尺，亦何以自解？莫若明水一盂，自刎以谢天下；则忠愤气节之士，尚尔相谅无他。若但求全首领，亦当立解枢机，授之才能清正大臣，以召英雄豪杰，呼号惕厉，犹可冀望中兴。如或逍遥湖上、潦倒烟霞，仍贾似道之故辙，千古笑齿已经冷绝。再不然如伯嚭渡江，吾越乃报仇雪耻之国，非藏垢纳污之区也。某当先赴胥涛，乞素车白马以拒阁下；上干洪怒，死不赎辜。阁下以国法处之，则束身以候缇骑；私法处之，则引领以待鉏麑』。士英愧愤，不能答也。刘宗周言于分巡宁绍台道于颍曰：『非斩士英，无以收既溃之人心』。颍再疏，不报。宗周曰：『明府竟申大义于天下可矣』！颍自以外臣，未可擅杀宰相，乃止。或曰：士英所挟之太后，伪也。王师入皇城时，太后微服杂宫女逸出。弘光帝之拘于江宁县也，与太后暨妃金氏共居一室；北上至淮，太后乘间堕水死。

　　我大清兵追闯贼，大破之；闯贼走死。

　　自成至武昌，左良玉已率众东下，城虚无人。自成与其妻高氏、李锦、李过、高必正偕诸将田见秀、袁宗第、刘体纯、刘芳亮、张鼐、吴从义、牛万才等犹从之；众尚数十万，分为四十八部。居武昌五十日，改江夏为瑞符县，设伪令；运铜炭铸永昌钱。谋夺舟南下取宣、歙，曰：『西北虽不定，东南讵再失之』？将发而阴霾四塞，暴雨烈风，旗枪尽折；又连为王师所蹙，自成益疑惧。一夕，拔营起，谋踞湖南；命其四十八部先发，而自以二十骑殿，趋通山之九宫山。乡兵遇之，乱刃交加死（考曰：自成之死，传者异词。「明季遗闻」云：『病死罗公山』。「南略」引他书云：『自成闻何腾蛟兵将至，时驻黔阳二十里外，入山阅视要害，见罗公山险峻而高大，遂分结三大营于其下，为久驻黔阳计。但兵饷无两月支，命刘宗尧往豫、楚界劫粮，辛思忠、杨彦往湖广沿江州县劫粮。一夕方寝，惊噩梦，遂得疾死。李过以帝礼葬之』。「纪事本末」云：『闯出抄粮，为田夫所逐，陷淖中；割其首献何腾蛟』。「绥寇纪略」云：『自成谋取宣、歙，则阴霾风雹，乃以四月二十四日改由金牛、保定走延宁、蒲坼。过通城，命其下四十八部先发；自成令严，兵行无敢返顾者。通城有九宫山，一名罗公山；山有玄帝庙，山民赛会以盟，谋捍卫闾井。自成止以二十骑殿，呵之止山下，而单骑登山入庙；见帝像伏谒，若有物击之，遂不起。村人疑为劫盗，荷锸碎其首；既毙，而腰下见金印、且有非常衣服，大骇逸去。二十骑讶久不出，迹而求之，则血肉脔分矣』。而「广虞初新志」引歙县江昱云：『闯贼之死，野史载通城罗公山，「明史」载通城九宫山。今按罗公山实在黔阳，称通城，误；「明史」之九宫山又在通山，因通城而误』。有孙教授言：『自成实窜澧州。故老云：「自成由公安奔澧，其下多叛。亡至清化驿，随十余骑；走牯牛坝，复乘骑去，独窜石门之夹山为僧，今其坟尚在云」』。江昱又言：『亲至夹山，见寺旁有石塔，覆以屋；塔面大书「奉天玉和尚寺」。有遗像：高颧深■〈幽页〉、鸱目蝎鼻，状貌狰狞，与「明史」所载相同。遍问寺僧，一老僧年七十余，云：「和尚顺治初入寺，不言来自何处；其声似西人，其自号奉天玉和尚」。盖自成僭号奉天倡义大元帅，又自号新顺王，自寓加点以讳之云云』。鼒按：为僧事固无足据，而辨罗成九宫之误，则确然无疑。至谷应泰谓割首级献何腾蛟，尤属妄诞。今按腾蛟逆闯伏诛疏云：『为闯死确有实据，闯级未敢扶同，谨具实回奏事：闯势实强、

　　闯伙实众，何以死于九宫山团练之手？诚有其故。闯逆既死，则宜留首级示信，何以首级竟不可得？亦有其故。请为皇上陈之：臣自遭左变，投身江涛，遇救得生；揣闯逆知左兵南逞，势必窥楚，飞檄道臣等联络乡勇，以待闯逆。居鄂两日，忽狂风骤起，对面不见；闯心惊疑，惧清之蹑其后也，即拔营而上。其意欲追臣盘踞湖南，以二十八骑登九宫山，为窥伺计；不意伏兵四起，截于乱刃之下。相随伪参将张双喜仅得驰马先逸，刘伴当飞骑追呼曰：「李万岁爷被乡民杀死！二十八骑无一存者」！贼满营聚哭。及臣抚刘体仁、郝摇旗于湘阴，抚袁宗第、蔺养臣于长沙，抚王进才、牛有勇于新墙，无不众口同词；营内有臣晋、豫旧治之子衿氓隶，亦无不众口同词也。嗣后大行剿抚，道阻音绝，无复得其首级报验。使乡兵知其为闯，气反不壮，未必遂能翦灭。回奏委无一毫欺饰』云云。按腾蛟亲得之闯贼部将口述，众口同词，自可凭信；今据定为通山之九宫山。至「明史」谓『自成死于秋之九月』，则又大误。「东华录」载：『是年闰六月，英亲王奏自成为村民所困，自缢死；尸朽莫辨』。安得为九月事？「怡曝堂集」、「啸虹笔记」、「绥寇纪略」俱云四月事。又「绥寇纪略」载金声桓刺死王体中事略云：『贼将白旺守德安，兵甚强，且有纪律；自成之败，惟旺一军完且整，兼各寨俱服。而德安城坚，谋守之，不肯去；自成强之，始行。有王体中者，奇士；在旺军中。自成死，旺军乱，体中乘便刺杀旺，挟其众以降；与金声桓同定江西，而不肯薙头。金结其左右王得仁，诱体中至都察院杀之。此乙酉七月二十九日事也』。而体中之杀白旺事又在前，是自成之死在四、五月间也，无疑。今故附书于五月末）。

　　明监军副使杨文骢杀降臣黄家鼒于苏州。

　　黄家鼒者，赵之龙之私人也；以鸿胪寺序班躐升少卿。我豫亲王入南都，命家鼒为安抚使；捧檄至苏州，巡抚霍达、巡按周元泰以下皆逃。适文骢率黔兵五百自镇江南奔过苏，太监李辅国亦至；出不意，执家鼒，数其罪诛之。其同党周荃闻风逃（荃，钱谦益之门客也）。

　　六月，我大清兵取苏州；明副使杨文骢走处州，在籍前詹事府少詹事徐汧、中书舍人文震亨、诸生顾所受等死之。

　　汧字九一，号勿斋，长洲人。崇祯戊辰（一六二八）进士，选庶吉士，授检讨；累迁右庶子，充日讲官。寻奉使江西封益藩，便道旋里。周延儒之再相也，招之不应；久之始行。抵镇江，闻京师陷，一恸几绝。汧雅好交游，畜声伎；至是悉屏去，独居一室。南都起少詹事；汧以国破君亡，臣子不当叨位，具疏固辞。移书当事言：『今日贤奸之辨不可不严，而异同之见不可不化。在诸君以君民为心，以职掌为务耳！其忠君爱民清白乃心者，君子也；否则小人。修职就业竭节在公者，君子也；否则小人。执此为衡，流品明，澄叙当矣！岂必人挟异同哉？先帝十七年之中，忧勤干惕有如一日；卒使海内鼎沸、社稷邱墟，良由是非混淆，士大夫精神智虑不为君民、不念职掌，乃至膜视主上，委身寇仇：岂不痛哉！祸及君国，身亦随之。然则朋党相倾，亦何利之有？今丧败之余，人思危惧；宜戒前事，勿蹈覆辙。尊耿介特立之人，尚悃愊无华之士；并建贤哲，明试以功。未有人心不正，而能支撑倾侧者也』。既就职，即陈时政七事曰：辨人才，课职业，敦寅恭，厉廉耻，核名实，纳忠谠，破情面；复惓惓以化恩仇、去偏党为言。安远侯柳祚昌希马、阮指，疏攻之言：『前者潞藩在京口，汧朝服以谒，自恃东林巨魁，与复社诸奸张采、华允诚、杨廷枢、顾杲等狼狈相倚。陛下定鼎金陵，彼公然为讨金陵檄，所云「中原逐鹿，南国指马」，是为何语？乞置于理』。幸士英不欲兴大狱，寝其奏。南都亡，作书戒其二子曰：『国事不支，吾死迫矣』！出居村舍。闻苏州不守，夜自缢；仆救之苏。其友朱薇曰：『公大臣也，野死可乎』？汧曰：『郡城非吾士也，我何家之有』！于闰六月十一日，肃衣冠北向稽首投虎邱之新塘桥下死。一老仆殉之。

　　震亨，字启美，震孟弟也。以善琴供奉，官中书舍人。闻薙发令下，投河死。

　　所受，长洲诸生，赋诗（考曰：时云：『身是明朝老布衣，眼前世界不胜悲。从容死向宫墙地，免使忠魂弃浊渠』），自缢学宫；遇救，乃赴水死。又有殷献臣者，亦诸生，见家人有薙发者，号恸死（考曰：献臣事见「圣安本纪」「附录」，他书不载）。

　　我大清兵至杭州，明潞王常淓、巡抚张秉贞降；前大学士高弘图、都察院左都御史刘宗周、江苏巡抚祁彪佳等死之。

　　时潞王在杭州，诸臣有请王监国者，王不受；太后泣拜之，终不受。盖已与张秉贞、陈洪范决计迎款矣。我贝勒博洛等至杭州，王开门率众降。士英与国安等走钱塘，距城十里立营；王师追蹑之，斩首五百级。高弘图之在绍兴也，日惟一餐祈死：闻芜湖败，刘宗周、熊汝霖将发罗木营兵奉潞王拒守，叹曰：『天之丧明若穑夫，徒苦江东父老何益？吾筹之熟矣』！乃托其子于门客海昌谈迁；逃会稽之竹园寺，绝粒死。宗周倡义，既知不可为，恸哭曰：『此吾正命之时也』。门人张应煜曰：『此降城也，非先生死所』。宗周瞿然出城。有劝以文、谢故事者，宗周曰：『北都之变不死者，身在田间，留以俟后王也；南都之变，主上自弃其社稷，仆在悬车，尚曰可以死、可以无死。今吾越又降，区区老臣尚何之？世岂有逃生之御史大夫哉』！。扁舟辞墓，跃入西洋港，水浅不死。舟人扶出，勺水不下者十三日，与门人问答如平时；以闰六月八日死。贝勒以书币聘彪佳，不受；因绐其妻商氏曰：『此非辞命所能却，当身至杭辞以疾，或得归耳』！家人信之，不为意。闰六月四日出云门山，至寓园，与其友祝山人饮；至夜分，携烛书几上曰：『某月日治棺寄蕺山戒珠寺，可即殓我』。投梅花阁前浅水中，端坐死。

　　先后同死者：陆培，字鲤庭，仁和人。崇祯庚辰（一六四○）进士，不谒选；南都授行人。闻潞王降，恸哭携家避横山之桐岭，过诀其友人陈廷会。陈曰：『君职行人，无守土责，且天下事未可知。国亡与亡，不亦可乎』？培叹曰：『需乃事之贼，后日将有求死不得者矣！子不见北都某某乎』？妻陈氏昼夜防之。一日，绐妻他往，键户自经；或破壁救之苏，培大恨曰：『奈何苦我』！夜上书辞母；揖其二仆，授之绳曰：『若辈宜成我志』！坐方床，就缢死。王道焜，字少平，亦仁和人。天启元年（一六二一）举于乡，以学正历官南雄、邵武二府同知。庄烈帝破格求才，征天下廉能吏，临轩亲试，抚按以道焜名上；而吏部谓『郡丞例不与选』，授兵部职方主事。道焜抗疏言：『铨臣援故例而靳考选，非陛下搜罗贤豪之意』。温旨候考。都城陷，微服南归。杭州不守，谓其子均曰：『北都之不死者，将有为也；今更何望哉！且向者铨曹以故例格我，卑我官也；奈何使天下谓属吏中无人哉』！乃投缳死。顾咸建，字汉石，昆山人。与兄咸正同登崇祯癸未（一六四三）进士，授钱塘知县。马士英之拥兵至也，力请驻师城外；以故省垣无扰。既而秉贞将挟潞王迎降，先使咸建犒师；既复命，弃官去。追骑及于吴江，执以还，不屈被杀。唐自彩，字西望，达州贡生，崇祯末授临安知县；过俊民，无锡贡生，为临安训导。临安醇朴易治，自彩政暇则与俊民饮酒赋诗，士民爱信之。大兵至，邑人震恐；自彩，叹曰：『战无兵、守无食，无徒苦父老为也！册印俱在，听邑人之所为。我老矣！岂复北面事二姓哉』！与从子阶豫携家人入梅邬；俊民亦同匿。士民赍册印赴省，大帅问曰：『若知县安在』？曰：『贤父母也，怜我民之被干戈，不能守土，入山隐矣』！帅曰：『果贤邪！我还汝知县，不遣他吏也』。民乃入山迎，自彩坚不出；乃置新令。新令欲自媚，诡言：『自彩受鲁王敕，阴集兵为变』。总督张存仁遣兵捕之。是时值八月下丁，俊民语山中诸生曰：『我为学博，犹庙祝也；可令缺祀乎』？刑牲具醴入城。甫初献，而执自彩之兵至，见冠带执笏堂上者，问『何人』？曰：『学官也』。因前系之。俊民大骂被杀。自彩至；不屈；麾其从子阶豫走，不听，竟同死。其妾大呼曰：『主死妾愿从』。延颈受刃死。以上皆官绅之殉难者也。

　　同时以诸生殉难者：海宁祝渊、会稽王毓蓍，皆宗周弟子也。渊字开美，方葬母山中，闻变趋归，设祭投缳死。毓蓍字符趾，为人跌宕不羁；宗周之绝粒未死也，毓蓍上书曰：『愿先生早自裁，毋为王炎午所吊』。友人以陶渊明故事劝之，毓蓍曰：『是不然，吾辈声色中人，久则难持；早死为愈』。召故交张饮；酒酣，投柳桥下死。布衣殉难者：则山阴潘集、周卜年。集字子翔，闻毓蓍死，为文祭之；袖二石，沉东渡桥下死。卜年字定夫，滨海而居；闻薙发令，仰天呼曰：『余尚可以生乎』？至矶上，跃海中死。次日，海涛涌尸止矶上，冠履不失，颜色如生。

　　臣鼒曰：不曰克明南都、克明杭州而曰入南都、取苏州、至杭州何？凡师用大众焉曰克。彼守而我克之也，降则自弃之矣，复何得云明南都、明苏州、杭州乎？「春秋」书「梁亡」之义也。

　　明巡抚田仰、监军道荆本彻、总兵张士仪、张鹏翼、太监李国辅奉义阳王□□以舟师驻崇明沙（考曰：「嘉定屠城纪略」载此为六月事。按「世表」、『义阳王勒■〈黑〈山上咸下〉〉以万历三十七年袭封』。凡诸书载某王，不详名者。仍之，阙疑也）。

　　我大清兵克明西平，总兵刘洪起死之。

　　洪起军于新、息、光、固之间，力不支，走平头垛。我将孔希贵围之，洪起中流矢死；其下遂散。我大臣何洛奏洪起诛，汝宁等处悉平。

　　臣鼒曰：洪起起家扰攘之中、受命危难之际而能效死危疆；其视泽清、良佐之卖国叛主，贤愚盖天壤矣！虽吠尧君素智昧倒戈，而拒晋彦章义不解甲；拟之魏胜、李宝，夫何愧焉。
</div>
    <div class="pagination">
<a href="小腆纪年_page29.html">上一页</a><span>...</span><a href="小腆纪年_page25.html">25</a><a href="小腆纪年_page26.html">26</a><a href="小腆纪年_page27.html">27</a><a href="小腆纪年_page28.html">28</a><a href="小腆纪年_page29.html">29</a><span class="current-page">30</span><a href="小腆纪年_page31.html">31</a><a href="小腆纪年_page32.html">32</a><a href="小腆纪年_page33.html">33</a><a href="小腆纪年_page34.html">34</a><a href="小腆纪年_page35.html">35</a><span>...</span><a href="小腆纪年_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
