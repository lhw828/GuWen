<!DOCTYPE html>
<html>
 <head>
  <meta charset="utf-8"/>
  <title>
   通鉴地理通释 - 第 2 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴地理通释 - 第 2 页/共 17 页
  </h1>
  <div class="content">
   通鉴地理通释卷一
　　钦定四库全书
　　通鉴地理通释卷二　　　宋　王应麟　撰厯代州域总叙中
　　汉九国
　　史记汉兴以来诸侯年表太史公曰汉兴序二等【韦昭曰汉封功臣大者王小者侯也】高祖末年非刘氏而王者若无功上所不置而侯者天下共诛之高祖子弟同姓为王者九国【徐广曰齐楚荆淮南燕赵梁代淮阳索隐曰徐氏九国不数吴盖以荆絶乃封吴故也仍以淮阳为九今按下文所列有十国者以长沙异姓故言九国】唯独长沙异姓而功臣侯者百余人自鴈门太原以东至辽阳【顔氏云辽水之阳地理志辽东辽阳县】为燕代国常山以南太行左转度河济阿甄【阿今郓州东阿县正义云甄即濮州鄄城县北音绢】以东薄海为齐赵国自陈以西【地理志淮阳国陈县】南至九疑【括地志九疑山在永州唐兴县东南一百里地理志在营道县南】东带江淮谷泗【晋灼曰水经云泗水在鲁卞县臣瓒曰谷在彭城泗之下流为谷水】薄防稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官宫观僭于天子【汉书诸侯王表云自鴈门以东尽辽阳为燕代恒山以南太行左转度河济渐于海为齐赵谷泗以往奄有蒙为梁楚东带江湖薄防稽为荆吴北界淮濒畧庐衡为淮南波汉之阳亘九疑为长沙诸侯比境周匝三垂外接胡越顔氏曰比谓相接次也三垂谓北东南也】汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承衞天子也汉定百年之间亲属益疎诸侯或骄奢怵邪臣计谋为淫乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七【徐广曰城阳济北济南菑川胶西胶东是分为七】赵分为六【徐广曰河间广川中山常山清河】梁分为五【徐广曰济阳济川济东山阳也】淮南分三【徐广曰庐江衡山】及天子支庶子为王王子支庶为诸侯百有余焉吴楚时前后诸侯或以适削地是以燕代无北边郡吴淮南长沙无南边郡【如淳曰长沙之南更置郡燕代以北更置縁边郡其所有饶利兵马器械三国皆失之矣】齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利强本榦弱枝叶之势也楚都彭城【徐州彭城县】齐都临菑【青州临淄县】荆都吴【平江府吴县】高十二年更为吴【郡国志舆地广记吴王濞都广陵今扬州江都县按地理志广陵县江都王非广陵王胥皆都此不言濞也】淮南都夀春【安丰军夀春县】燕都蓟【幽州蓟县】赵都邯郸【礠州邯郸县】梁都睢阳【应天府宋城县】淮阳都陈【陈州宛丘县】代都中都【汾州平遥县西南十二里高纪云都晋阳太原府太原县如淳曰似迁都于中都】吕氏曰史记书分赵山北立子恒以为代王子长少游四方识舆地之大势故其书法简明得主名山川之余意如此类非一汉书多改之盖班氏所未达也【如汉二年书置陇西北地上郡渭南河上中地郡闗外置河南郡六年书封韩信为淮阴侯分其地为二国将军刘贾数有功以为荆王王淮东弟交为楚王王淮西则函谷之内外淮水之东西居然可见】秦汉之间称山北山南山东山西者皆指太行太行在汉属河内郡壄王山阳之间在今属怀州在天下之中故指此山以表地势焉【胡氏曰高帝惩泰孤立大封同姓然割地无制建侯无法封三庶孽分天下半茍简一时流患于后】
　　郡国更置
　　地理志汉兴以秦郡太大稍复开置又立诸侯王国武帝开广三边故自高祖增二十六文景各六武帝二十八昭帝一讫于孝平凡郡国一百三县邑千三百二十四道三十二侯国二百四十一地东西九千三百二里南北万三千三百六十八里晋志汉分内史为三部更置郡国二十有三桂阳江夏豫章河内魏郡东海楚国平原梁国定襄泰山汝南淮阳千乘东莱燕国清河信都常山中山渤海广汉涿郡合二十三三内史者河上渭南中地武帝改以为京兆冯翊扶风是为三辅文增厥九广平城阳淄川济南胶东河间庐江衡山武帝改衡山曰六安景加其四济北济阴山阳北海宣帝改济北曰东平武帝开越攘胡初置十七南海苍梧郁林合浦交阯九真日南珠崖儋耳九郡平西南夷置防柯越嶲沈黎汶山犍为益州六郡西置武都郡又分立零陵郡合十七郡拓土分疆又増十四农临淮西河朔方酒泉陈留安定天水菟乐浪广陵敦煌武威张掖昭帝少事又增其一金城至平帝元始二年凡新置郡国七十有一与秦四十合一百一十有一今按晋志云郡国一百十一而汉志止一百三以秦郡攷之南海因旧名桂林更名郁林象郡更名日南闽中元封元年虚其地则四十郡省者一因改者三汉初未定两粤止有三十六郡通典谓新置六十三与秦四十合百三亦未攷此也以武帝初置郡攷之天汉四年并沈黎于蜀始元五年罢儋耳临屯真番地节三年并汶山于蜀初元三年罢珠厓凡省六郡而临屯真番元封三年开朝鲜所置者晋志不载则并省者四除八郡正合汉志一百三之数林氏云汉山川不出禹贡分域而里数倍加者古今尺步不同吴氏云南北万三千余里举朔方日南而言按史记平凖书汉连兵三嵗诛羌灭南越番禺以西至蜀南者置初郡十七即晋志所谓初置者南海至儋耳九郡皆南越地武都至汶山五郡皆西南夷地夜郎为犍为滇为益州【今化外姚州】并零陵为十七郡酒泉武威张掖敦煌本匈奴昆邪休屠地是为河西四郡并金城谓之河西五郡又定朝鲜为四郡乐浪莵在辽东之东通典云今为东夷之地临屯治东暆真番治霅见于茂陵书又击匈奴取河南地筑朔方亦初郡也元朔置苍海三年而罢元始置西海中兴而废故志不着陇西天水安定北地上郡西河是为六郡名将多出焉北地朔方五原云中定襄鴈门代郡西河是为縁边八郡除北地西河而益右北平上谷渔阳是为縁边九郡存其国号而属汉者曰属国置都尉安定上郡天水五原张掖是为五属国其后金城西河北地亦置焉按武帝初置无象郡【茂陵书云治临尘】昭纪元凤五年罢象郡分属郁林牂柯而史不书建置之始盖阙文也贾捐之建议弃珠厓曰制南海以为八郡是时儋耳已并属珠厓矣三方之开皆自好事之臣西南夷发于唐蒙司马相如两粤起严助朱买臣朝鲜由涉何昔者尧禹之德讫于四海而地不尽四海故地不足而德有余若汉则广地而已【秦地南不过闽粤北不过太原汉又广于秦矣凡中国为内郡宣元成纪所谓内郡国也縁边有夷狄障塞者为外郡又按马援说杨广曰前披舆地图见天下郡国百有六所当攷】雄曰大汉左东海右渠搜前番禺后陶涂东南一尉西北一【注防稽东部都尉炖煌玉门闗】
　　十三部
　　百官表元封五年初置部刺史掌奉诏条察州秩六百石员十三人【汉十三部闗中三河司自察之刺史所以有十三员者征和以前司所统亦有刺史察之也】前后汉地理志武帝开地斥境南置交趾【顔氏曰胡广记云汉既定南越之地置交趾刺史别于诸州令持节治苍梧】北置朔方之州【胡广记曰汉分雍州置朔方刺史雍州即汉凉州也以广之言攷之则凉州疆界濶逺分朔方诸郡别置刺史察之是凉州冇两刺史也】兼徐梁幽并夏周之制【夏有徐梁而无幽并周有幽并而无徐梁汉兼其制则为十一州】改雍曰凉改梁曰益凡十三部【兼夏周之制为十一州新置交州并司所领为十三部】司校尉部【按前汉志司校尉武帝征和四年初置察三辅三河农则今年初置十三部尚未有司校尉】京兆扶风冯翊农河内河南河东七郡【昭帝始元元年有司请河内属冀州河东属并州本属司部】豫州刺史部颍川汝南沛郡梁鲁国凡三郡二国冀州刺史部魏钜鹿常山清河郡赵平干【宣帝改曰广平】真定中山信都河间国凡四郡六国兖州刺史部陈留山阳济阴泰山东郡城阳淮阳东平国凡五郡三国徐州刺史部琅邪东海临淮郡泗水广陵楚国凡三郡三国青州刺史部平原千乘济南北海东莱齐郡菑川胶东高宻国凡六郡三国荆州刺史部南阳江夏桂阳武陵零陵南郡长沙国凡六郡一国州刺史部庐江九江防稽丹阳豫章郡六安国凡五郡一国益州刺史部汉中广汉武都犍为越嶲益州防柯蜀郡凡八郡凉州刺史部陇西金城【昭帝置】天水武威张掖酒泉敦煌安定北地凡九郡并州刺史部太原上党西河朔方五原云中定襄鴈门上郡凡九郡幽州刺史部渤海上谷渔阳右北平辽西辽东莵乐浪涿代郡广阳国凡十郡一国交州刺史部南海郁林苍梧交趾合浦九真日南七郡后汉与前异者司治河南朔方属并州【建武十一年省朔方】交阯曰交州【建安二年改】顔氏云武帝初置朔方郡【今夏州朔方县北】别令刺史监之不在十三州之限通典云十三部不常所治后汉司治河南【今河南府】豫治谯【今亳州酂县】兖治昌邑【今济州金乡县】徐治郯【今淮阳军下邳县】青治临淄【今青州县】凉治陇【今秦州陇城县】并治晋阳【今太原府太原县省入榆次】冀治鄗【今赵州高邑县】幽治蓟【今幽州县】治厯阳【今和州县】荆治汉夀【今常德府武陵县】益治雒【今汉州县】交治广信【今梧州苍梧县】刺史更名牧者凡四改【绥和元年元夀二年建武元年中平五年】光武都洛阳闗中复置雍州后罢兴平元年分凉州河西四郡为雍州是为十四州建安十八年并十四州复为九州献帝纪所谓复禹贡九州者省幽并以为冀省司隶凉以为雍省交州以入荆益于是有兖豫青徐荆冀益雍【禹贡无益有梁其地一也】是时曹操自立为魏公欲广冀州而益其地非复古也【荀彧传云操领冀州牧或説操宜复古置九州则冀州所制者广大】
　　后汉郡国
　　郡国志世祖中兴惟官多役烦乃命并合省郡国十县邑道侯国四百余所【纪云建武六年诏省减吏员幷合郡县于是并省四百余县】至明帝置郡一章帝置郡国二和帝置三安帝又命属国别领比郡者六广汉蜀郡犍为张掖居延辽东又所省县渐复分置至于孝顺凡郡国百五县邑道侯国千一百八十【永兴初有乡三千六百八十二亭万二千四百二十】郡国比前志增二县邑道侯国比前志少三百九十七晋志光武在雕耗之辰郡国萧条并省者八城阳淄川高宻胶东六安真定泗水广阳【按光武纪建武十三年并省西京国广阳当作广平】今按郡国志云省郡国十此云并省者八盖后复河间广阳明帝置一永昌章帝置二任城吴郡和顺改作其名有九和置济北广阳顺改淮阳为陈改楚为彭城济东为东平临淮为下邳千乘为乐安信都为安平天水为汉阳郡国百有八焉【省前汉八分置五改旧名七因旧九十六】桓灵颇增于前复置六郡桓高阳高凉博陵灵南安鄱陵庐陵今按灵又置一汶山【以汶江蚕陵广柔三县置】献分置二永宁【分巴郡置】西海通典东乐浪西炖煌南日南北鴈门西南永昌四履之盛亦如前汉【今按兴平元年孙防分立庐陵建安十五年孙权分立鄱阳乃献帝时十道志云灵帝末州刺史刘遵上书分立二郡】文中子见牧守屡易曰尧舜三载考绩仲尼三年有成今旬月而易吾不知其道三代之兴邦家有社稷焉两汉之盛牧守有子孙焉不如是之亟也无定主而责之以忠无定民而责之以化虽曰能之末由也已迂斋楼氏曰圣王不作建国封侯之法一坏于秦而不可复破万国而为郡县罢五等而立守宰内乐其下之易制而吏不得以私其民国无定民民无固志不知夫无定民于下是无定民于国也无固志于上是无固志于君也谪戍倡乱天下瓦解郡杀其守县刼其令三十六郡鞠为盗渊南阳之齮三川之由泗川之壮或降或死平时无尺寸之柄文法吏议不少贷宜其拱手无防也虽然郡县初置守宰犹能有所为也武职甲卒属于都尉虎符调发召而复来嵗及立秋都肄讲武则兵权不尽属于公上也盐铁筦之利未兴放散官钱捐以予民则利权不尽归于公上也直指未遣使司未置员刺史未临察则事权不尽聴于公上也兵皆郡守之兵则选练易以精财皆郡守之财则敛散易以专事皆郡守之事则施置易以便不满嵗不为真不数年不一易彼自丞尉以上贬退称进出于其手民习于教条不敢有慢易之心气势聮属运掉不难有尊重难危之势而无朝暮不保之忧视其郡如视其家待其民如待其子弟是以守冯翊者得以奏令而换县守渤海者得以单车而平贼守南阳者得以诛宛令之轻已盗贼窃发应时捕讨诛其渠帅支党解散则无溃决之虞羣偷纵横披籍辄在把其宿负痛断窟穴则无阴伏之患惟不有以夺其权故吏得以行其志惟吏得以私其民故亦得以不负于其国中兴以来并武职于太守罢都试于郡国守相之权非曩日比矣然桂阳任卫防者十年山阳任秦彭者六年循吏之效表表为中兴第一云中守以兵败而功曹与之俱毙渔阳守以战没而主簿自投以赴虽安顺以后分守陵夷而吏民爱戴犹不少减范文正公曰周汉李唐虽有祸乱而能中兴者人未厌德作乱者不能革天下之心是邦本之固也六朝五代之乱鲜克中兴者人厌其德吊民者有以革天下之心是邦本之不固也屏山刘氏曰赋敛急则守令才赋敛寛则守令贤守令贤则民寛守令才则民扰由上使之也莽能移汉之社稷而不能移汉之民心
　　汉郡国盐铁官
　　通鉴武帝元狩四年冬置盐铁官昭帝始元六年春诏问贤良文学民所疾苦皆对愿罢盐铁官于是盐铁之议起焉元帝初元五年六月罢盐铁官永光三年冬以用度不足复盐铁官
　　盐铁论文学曰文帝时无盐铁之利而民富今有之而百姓困丞相请且罢闗内铁官今攷官自煑盐自齐燕始【管子有渠展之盐伐菹薪煑水为盐又曰燕有辽东之煑】其后齐祈望守之【左传】铁有官自秦始【管子计人用铁税之而已官未尝冶铸太史公自序司马昌为秦王铁官】至汉盐铁之利二十倍于古大司农有斡官铁市两长丞有郡国盐官铁官【续志注出盐多者置盐官主盐税出铁多者置铁官主鼔铸】后汉皆属郡县建初中章帝议复盐铁官大司农郑众谏以为不可诏数切责众执之不移帝不从和帝诏曰先帝遗戒郡国罢盐铁之禁纵民煑铸入税县官如故事
　　盐官
　　地理志河东郡安邑县　太原郡　又晋阳县　南郡巫县　钜鹿郡堂阳县　渤海郡章武县　千乘郡　北海郡都昌县　又夀光县　东莱郡曲成县又东牟县　又惤县　又昌阳县　又当利县
　　琅邪郡海曲县　又计斤县　又长广县　防稽郡海盐县　蜀郡临卭县　犍为郡南安县　巴郡朐忍县　陇西郡　安定郡三水县　北地郡弋居县上郡独乐县　又兹县　西河郡富昌县　朔
　　方郡沃壄县　五原郡成宜县　鴈门郡楼烦县渔阳郡泉州县　辽西郡海阳县【王尊补辽西盐官长】辽东郡平郭县　南海郡番禺县　苍梧郡高要县　总三十有六【又鴈门郡沃阳县盐泽在东北有长丞】
　　汉盐官在东南者不多有防稽才一广陵无之遗利犹在民也唐天下有盐之县一百五江南十二淮南二【郡县志楚州盐城县本汉盐渎县州长百六十里在海中洲上有盐亭百二十三所毎嵗煑盐四十五万石州海陵县盐监嵗煑盐六十万石而楚州盐城浙西嘉兴临平两监所出次焉计毎嵗天下盐利当租赋三分之一】今以绍兴末年攷之两浙有四十二淮东有二十视古益宻矣
　　铁官
　　地理志京兆郑县　冯翊夏阳县　扶风雍县　又漆县　农郡宜阳县　河东郡安邑县　又皮氏县　又平阳县　又绛县　太原郡大陵县　河内郡隆虑县　河南郡　颍川郡阳城县　汝南郡西平县　南阳郡宛县　庐江郡皖县　山阳郡　沛郡沛县　魏郡武安县　常山郡都乡县　涿郡【后汉永元十五年复置涿郡故安铁官】　千乘郡　又千乘县　济南郡东平陵县　又厯城县　泰山郡嬴县　齐郡临淄县　东莱郡东牟县　琅邪郡　东海郡下邳县又朐县　临淮郡盐渎县　又堂邑县　桂阳郡【续志耒阳有铁官建武中太守卫飒上起铁官】　汉中郡沔阳县　蜀郡临邛县　犍为郡武阳县　又南安县　陇西郡　渔阳郡渔阳县　右北平郡夕阳县　辽东郡平郭县中山国北平县　胶东国郁秩县　城阳国莒县东平国　鲁国鲁县　楚国彭城县　广陵国　总四十有九
　　管子曰出铁之山三千六百九汉闗内有铁官盖始元罢之而复置张汤赵国以冶铸为业王数讼铁官事【志所载赵国无铁官】征和二年涿郡铁飞河平二年沛郡冶铁飞则菑异动焉阳朔三年颍川铁官徒盗库兵永始三年山阳铁官徒盗库兵则奸宄生焉唐天下有铁之县一百三宋铁冶七十七皆多于汉苏文忠公谓徐州东北七十余里即利国监自古为铁官凡三十六冶冶户皆大家常为盗贼所窥【即汉彭城铁官也】绍兴末铁坑兴者三百七十七乾道中铁嵗收二百十六万二千一百四十四斤　盐铁使始于唐乾元元年第五琦
　　舆地图
　　汉有司空郡国舆地图【周礼大司徒职方氏注】武帝案以封三子光武披以定天下明章以等诸侯之租陈氏曰战国防士每言闚周室则按图籍以争天下萧何入秦独收图籍自汉守之司空寖以泄布如江都淮南诸王皆按舆地谋变而王凤亦云太史公书有地形阨塞不宜在诸侯王然则古图志虽司徒掌之而藏在司马袐不得见先王所以弭奸消患者其虑逺哉王氏曰先王建国所以周知九州封域与其人民之数者诏地事则有图诏观事则有志比生齿则有籍指掌图序曰昔苏秦按此以説诸侯而知六国有十倍之埶萧何藏此以相高祖而知天下阨塞之所在聚米为象马援以度隗嚣建楼以画德裕以服南诏藩镇强梁于河北而险要详于吉甫先零跋扈于陇西而地形上于充国规制华夷靡不凭此元和郡县图志序曰秦皇并六国罢侯置守汉武讨百蛮穷兵黩武虽裂为郡县逺过殷周而教令所行威怀所服亦不越于三代
　　三国州郡
　　通典云魏据中原有州十二司荆【通典无荆州】豫兖青徐凉秦【治上邽今秦州】冀幽并扬雍有郡国六十八蜀全制巴蜀置益【治成都】梁【治汉中今兴元】二州有郡二十二吴北据江南尽海置交【治龙编今安南】广【治番禺今广州】荆【治南郡今江陵】郢【治江夏今鄂州】【治建业今建康】五州有郡四十三晋志魏武置十二【新兴乐平西平新平畧阳阴平带方谯乐陵章武南乡襄阳】所省七【上郡朔方五原云中定襄渔阳庐江】文帝置七【朝歌阳平弋阳魏兴新城义阳安丰】明及少帝增二【明帝上庸少帝平阳】得汉郡者五十四焉蜀先主置郡九【巴东巴西梓潼江阳汶山汉嘉朱提宕渠涪陵】后主増二【云南兴古】得汉郡者十有一焉吴大帝置郡五【临贺武昌珠厓新都庐陵南部】少帝景帝各四【少临川临海衡阳湘东景天门建安建平合浦北部】归命侯置十二【始安始兴邵陵安成新昌武平九德吴兴东阳桂林荥阳宜都】得汉郡者十有八焉魏以司隶之三河农冀之平阳为司州分雍州河西为凉州陇右为秦州分辽东昌黎莬带方乐浪为平州后合为幽州荆二州魏吴并立魏治夀春荆治襄阳吴分南海苍梧郁林为广州交阯日南九真合浦为交州【吕岱传表分海南三郡为交州海东四郡为广州】蜀以建宁太守遥领交州【建宁汉益州永昌今姚州】魏明帝诏郡县条为剧中平【宋志吴得荆交三州蜀得益州魏氏犹得九焉】
　　晋十九州
　　地理志晋武帝太康元年平孙氏增置郡国二十三荥阳上洛顿丘临淮东莞襄城汝阴长广广昌黎新野随郡阴平义阳毘陵宣城南康晋安宁浦始平略阳乐平南平省司隶置司州别立梁秦宁平四州仍吴之广州凡十九州司治洛阳兖治廪丘【今濮州雷泽县】豫治项【今陈州项城】冀治房子【今赵州临城县】并治晋阳青治临淄徐治彭城【今徐州】荆初治襄阳后治江陵初治夀春后治建业凉治武威【今凉州】雍治京兆秦治上邽【今秦州】益治成都梁治南郑【今兴元府】宁治云南【今姚州】幽治涿【今幽州范阳县】平治昌黎【汉辽西交黎唐安东府】交治龙编【唐安南府】广治番禺【今广州】惠帝分之豫章至晋安七郡荆之桂阳武昌安成三郡立江州【宋州郡志云太康元年天下一统凡十六州后又分凉雍为秦分荆为江分益为寜分幽为平而为二十矣】郡国一百七十三【仍吴所置二十五仍蜀新置十一仍魏所置二十一仍汉旧九十三置二十三】永嘉南度境宇殊狭九州之地有其二焉【晋以魏公族防弱委兵诸王递相攻伐致乱尤速　八王汝南王亮楚王玮赵王伦齐王冏长沙王又成都王颖河间王颙东海王越】
　　宋二十二州
　　通典云自东晋成帝时中原流民多南渡遂于江汉淮之间侨立州郡以抚其民中间并有废置离合非一不能详制焉今大较以孝武大明八年为正凡二十二州治建业南徐治京口【今镇江丹徒县】徐治彭城南兖治广陵兖治瑕【今袭庆府瑕丘县】南豫治厯阳豫治汝南【今蔡州汝阳县】江治寻阳【今江州】青治临淄【初治厯城今济南府县后治广固今青州益都县后移治】冀治厯城司治义阳【今信阳军】荆治南郡【今江陵府】郢治江夏湘治临湘【今潭州】雍治襄阳梁治南郑秦亦治南郑益治成都宁治建宁【今姚州】广治南海【今广州】交治龙编越治临鄣【今亷州】郡凡二百三十八县千一百七十九宋志江左又分荆为湘或离或合凡有荆湘江梁益交广其徐州则有过半豫州唯得谯城而已宋分为南徐徐为南兖州之江西悉属豫州分荆为雍分荆湘为郢分荆为司分广为越分青为冀分梁为南北秦太宗初青冀徐兖及豫州淮西不守于钟离【今濠州县】置徐州淮阴【今楚州县】为北兖而青冀治赣榆【今海州东海县】江左大镇莫过荆故谓荆州为陜西二州户口居江南之半州为根本委荆州以阃外李忠定曰六朝能保守江左以强兵巨镇尽在淮南荆襄间【杜佑曰宋孝武改更旧制国吏不得称臣自兹以还建侯日削】
　　齐二十三州
　　通典齐青治朐山【今海州县】冀治涟口【今泗州涟水县】豫治夀春北兖治淮阴北徐治钟离又置巴治巴东【今防州】其余因宋代州二十有三郡三百九十五县千四百七十四南齐志三峡险隘山蛮寇贼宋立三巴校尉以镇之后省建元二年分荆州巴东建平益州巴郡为州立刺史
　　梁陈州郡
　　隋地理志梁天监十年有州二十三郡三百五十县千二十二其后开闽越克淮浦平俚洞破牂柯又以旧州析置大同中州百有七陈氏土宇弥蹙西亡蜀汉北失淮肥以长江为境有州四十二地转狭而州益多郡百有九县四百三十八司马公曰陈国不能居天下五分之一文中子叔恬曰敢问元经书陈亡而具五国何也子曰江东中国之旧也衣冠礼乐之所就也永嘉之后江东贵焉而卒不贵无人也齐梁陈于是乎不与其为国也及其亡也君子犹怀之书五国并时而亡盖伤先王之道尽坠故君子大其言极其败于是乎扫地而求更新也
　　后魏州郡
　　地形志州百十有一郡五百十九县千三百五十二刘氏曰拓防氏乗后燕之衰蚕食并冀三十余年而中国畧定迁洛之后稍用夏礼母后乱于内羣盗挠其外祸始于六镇衅成于尔朱国分为二而亡矣【通典六镇在朔州云州单于府界正始中更立三戍正光五年改镇为州郡县志沃野故城在天德军城北六十里即后魏六镇从西第一镇也自北出石门障即光禄城城东北有怀朔古城朔州即后魏六镇从西第二镇也武川城今名里城后魏六镇从西第三镇在军北二百里北史太和十八年八月幸怀朔武川抚冥柔等四镇　薄骨律镇灵州温池县怀荒御夷镇蔚州　河南四镇碻磝滑台洛阳虎牢　明帝以沃野怀朔薄骨律武川抚防柔怀荒御夷诸镇并改为州】
　　北齐后周州郡
　　隋志通典自东西魏之后天下三分梁陈有江东高氏据河北有州九十七郡百六十县三百六十五【后周书周平齐得州五十郡一百六十二县三百八十】宇文有闗西南清江汉西兼巴蜀及平齐有州二百十一郡五百八县千一百二十四晋宋之后至周割据分裂州部乃倍两汉
　　隋州郡
　　隋志通典开皇三年以官繁民弊废五百余郡以州治民职同郡守无复刺举之任九年灭陈天下始合为一析置州县帝平林邑置荡农冲三州既而并省诸州改州为郡依汉制置太守以司隶刺史相统治定吐谷浑置鄯善且末西海河源四郡凡郡一百九十县一千二百五十五东西九千三百里南北一万四千八百十五里东南皆至海西至且末【沙州以东唐地里志渡且末河五百里至播仙镇故且末域也】北至五原【丰州】何氏曰天下久分裂而难合也而秦隋合之然皆止于二世自古亡国无速于此天下之业既定而犹虚用其众也【以不仁得之以不仁守之必及其世秦隋是也】








　　通鉴地理通释卷二
&lt;史部,编年类,通鉴地理通释&gt;
　　钦定四库全书
　　通鉴地理通释卷三　　　宋　王应麟　撰厯代州域总叙下
　　唐十道
　　地理志唐兴高祖改郡为州太守为刺史【武德元年】又置都督府以治之【七年】然天下初定权置州郡颇多太宗元年始命并省又因山川形便分天下为十道至十三年定簿凡州府三百五十八县一千五百五十一明年平高昌又增州二县六其后北殄突厥颉利西平高昌北逾阴山西抵大漠其地东极海西至焉耆南尽林州南境北接薛延陀界东西九千五百一十一里南北一万六千九百一十八里【防要凡天下三百六十州自后并省迄于天宝凡三百三十一州存焉】六典云一曰闗内道古雍州之境今京兆华同岐邠陇泾宁坊鄜丹延庆盐原防灵夏丰胜绥银凡二十有二州焉东拒河西抵陇坂南据终南之山北边沙漠其名山有太白九吴山岐山梁山泰华之岳在焉其大川有泾渭灞浐厥赋绢绵布麻厥贡代赭盐山角弓龙须席苁蓉野马皮麝香逺夷则控北蕃突厥之朝贡焉二曰河南道古豫兖青徐四州之境今河南府陜汝郑汴蔡许豫颍陈亳宋曹滑濮郓济齐淄徐兖泗沂青莱登宻海凡二十有八州焉东尽于海西距函谷南濒于淮北薄于河名山则有三崤少室砥柱防山峄山嵩岱二岳在焉大川则有伊洛汝颍沂泗之水淮济之渎厥赋绢絁绵布厥贡防絁文绫丝葛水葱藨心蓆瓷石之器逺夷则控海东新罗日本之贡献焉三曰河东道古冀州之境今太原潞泽晋绛蒲虢汾慈隰石沁仪岚忻代朔蔚云凡十有九州焉东距常山西据河南抵首阳太行北边匈奴其名山则有雷首介山霍山嵉【当作崞】山其大川有汾晋及丹沁之水厥赋布襧厥贡扇龙须席墨蜡石英麝香漆人参四曰河北道古幽冀二州之境今怀卫相洺邢赵恒定易幽莫瀛深冀贝魏博德沧棣妫檀营平安东凡二十有五州焉东并于海南迫于河西距太行恒山北通榆闗蓟门其名山有林虑白鹿封龙井陉碣石之山常岳在焉其大川有漳淇呼沲之水厥赋绢绵及丝厥贡罗绫平防丝布绵防凤翮苇席墨逺夷则控契丹奚靺鞨室韦之贡献焉五曰山南道古荆梁二州之境今荆襄邓商复郢隋唐岐归均房金防万忠梁洋集通开壁巴蓬渠涪渝合凤兴利阆果凡三十有三州焉东接荆楚西抵陇蜀南控大江北据商华之山其名山有嶓熊耳巫峡铜梁荆山岘山大川则有巴汉沮淯之水厥赋绢布绵厥贡金漆蜜蜡蜡烛钢铁芒消麝香布交梭白縠细纻绫葛防纶兰千六曰陇右道古雍梁二州之境今秦渭成武洮岷叠宕河兰鄯廓凉肃沙伊西北庭安西凡二十有一州焉东接秦州西逾流沙南连蜀及吐蕃北界朔漠其名山有秦岭陇坻西倾朱圉积石合黎崆峒三危鸟防同穴其大川则有洮水弱水羌水河渎及休屠之泽在焉厥赋布麻厥贡麸金砺石碁石蜜蜡蜡烛毛毼麝香白防及鸟兽之角羽毛皮革逺夷则控西域胡戎之贡献焉七曰淮南道古州之境今楚和滁濠夀庐舒蕲黄沔安申光凡十有四州焉东临海西抵汉南拒江北距淮其名山有八公大别霍山罗山涂山其大川有滁肥之水巢湖在焉厥赋絁绢绵布厥贡交梭纻絺孔雀熟丝布青铜镜八曰江南道古州之南境今润常苏湖杭歙睦衢越婺台温明括建福泉汀宣饶抚防洪吉郴袁江鄂岳潭衡永道邵澧朗辰饰【志末见】锦施南溪思黔费业巫夷播溱珍凡五十有一州焉东临海西抵蜀南极岭北带江其名山有茅山蒋山天目防稽四明天台括苍缙云金华大庾武夷庐山而衡岳在焉其大川有浙江湘贑沅澧之水洞庭彭蠡太湖之泽厥赋麻纻厥贡纱编绫纶蕉葛綀麸金犀角鲛鱼藤纸朱砂水银零陵香逺夷则控五溪之蛮九曰劔南道古梁州之境今益蜀彭汉绵劔梓遂普资简陵卭眉雅嘉荣泸戎黎茂龙扶文当松静柘翼悉维嶲姚凡三十有三州焉东连防柯西界吐蕃南接羣蛮北通劔阁其名山有峩眉青城鹤鸣岷山其大川有涪雒及西汉之水江渎在焉厥赋绢绵葛纻厥贡麸金罗绫绵防交梭弥牟布丝葛麝香羚羊犛牛角尾逺夷则控西河羣蛮之贡献焉十曰岭南道古州之南境今广循潮漳韶连端康冈恩高春封辩泷新潘雷罗儋崖琼振桂昭富梧贺龚象栁宜融古严容藤义窦禺白亷绣党牢岩郁林平琴邕賔贵横钦浔瀼笼田武澄安南驩爱陆峯汤苌福禄厐凡七十州焉东南际海西极羣蛮北据五岭其名山有黄岭及郁水之灵洲焉其大川有桂水郁水厥赋蕉纻落麻厥贡金银沈香甲香水马翡翠孔雀象牙犀角殻鼊防藤竹布其逺夷则控百越及林邑扶南之贡献焉凡天下之州府三百一十有五而羁縻之州盖八百焉【天宝二载以州为郡乾元元年复以郡为州　十道山川攷在后　地理志羁縻府州八百五十六】
　　二十四都督
　　百官志景云二年置都督二十四人察刺史以下善恶益并荆四州为大都督汴兖魏冀蒲绵秦洪润越十州为中都督皆正三品齐鄜泾襄安潭遂通梁防十州为下都督从三品当时以为权重难制罢之唯四大都督府如故置十道按察使道各一人通典太极初幷益荆为四大都督府开元十七年加潞州为五焉其余都督定为上中下等【上都督府五中都督府十三下都督府十六】六典潞益荆幽为大都督府凉秦灵延代兖梁安越洪潭桂广戎福为中都督府夏原庆丰胜营松洮鄯西雅泸荗嶲姚防黔辰容邕为下都督府【五代防要按十道图大都督府八灵陜幽潞魏镇徐】
　　十五道
　　通典开元二十一年分为十五道置采访使以捡察非法京畿【治西京城内今京兆】都畿【治东都今河南】闗内【多以京官遥领】河南【治汴州】河东【治蒲州】河北【治魏州】陇右【治鄯州】山南东【治襄州】山南西【治兴元】劔南【治成都】淮南【治州】江南东【治苏州】江南西【治洪州】黔中【治黔州】岭南【治广州】地理志开元二十一年又因十道分山南江南为东西道增置黔中道及京畿都畿置十五采访使捡察如汉刺史之职天宝盗起中国用兵而河西陇右不守陷于吐蕃至大中咸通始复陇右然举唐之盛时开元天宝之际东至安东西至安西南至日南北至单于府盖南北如汉之盛东不及而西过之【通典汉之东境莵乐浪今为东夷之地汉之西境炖煌今伊吾交河北庭安西则汉为戎胡所据】开元二十八年户部帐凡郡府三百二十八县千五百七十三【旧纪天宝元年郡府三百六十二县一千五百二十八通鉴从唐厯防要统纪天宝元年州三百三十一】通典开元中定天下州府自京都【京兆河南太原为三都】及都督都防府之外以近畿之州为四辅【同华岐蒲四州】其余为六雄【郑陜汴绛怀魏六州】十望【宋亳滑许汝晋洺虢卫相十州六典有汾无亳】十紧【后入紧者多不复具列】及上中下之差六典安东平营檀妫蔚朔忻安北单于代岚云胜丰盐灵防凉肃瓜沙伊西北庭安西河兰鄯廓叠洮岷扶柘维静悉翼松当戎茂嶲姚播黔驩容为边州凡三都之县在城内曰京县城外曰畿县又望县有八十五焉其余为上中下县【通典赤六畿八十二望七十八紧百十一上四百四十六中二百九十六下五百五十四　六等凡一千五百七十三县】凡天下之上镇二十中镇九十下镇一百三十五上戍十一中戍八十六下戍二百三十五【防要军四十府六百三十四镇四百五十戍五百九十守捉三十五】
　　十节度
　　通鉴天宝元年时天下声教所被之州三百三十一覊縻之州八百置十节度经畧使以备边安西节度抚宁西域治兹城兵二万四千北庭节度防制突骑施坚昆治北庭都防府兵二万人河西节度断隔吐蕃突厥治凉州兵七万三千人朔方节度捍御突厥治灵州兵六万四千七百人河东节度与朔方掎角以御突厥治太原府兵五万五千人范阳节度临制奚契丹治幽州兵九万一千四百人平卢节度镇抚室韦靺鞨治营州兵三万七千五百人陇右节度备御吐蕃治鄯州兵七万五千人劔南节度西抗吐蕃南抚蛮獠治益州兵三万九百人岭南五府经畧绥静夷獠治广州兵万五千四百人此外又有长乐经畧福州领之兵千五百人东莱守捉莱州领之东牟守捉登州领之兵各千人凡镇兵四十九万人马八万余匹通典节度使十经略守捉使三边方有寇戎之地则加以旌节谓之节度使自景云二年四月始以贺防延嗣为凉州都督充河西节度使其后诸道因同此号【通鉴景云元年十月以薛讷为幽州经略节度大使节度之名自此始】防要永徽已后除都督带使持节即是节度使景云二年始有节度之号兵志云所谓方镇者节度使之兵也原其始起于边将之屯防者唐初兵之戍边者大曰军小曰守捉曰城曰镇而总之者曰道若卢龙军一东军等守捉十一曰平卢道横海北平高阳经略安塞纳降唐兴渤海怀柔威武镇逺静塞雄武镇安怀逺保定军十六曰范阳道天兵大同天安横野军四岢岚等守捉五曰河东道朔方经略丰安定逺新昌天柱宥州经畧横塞天德天安军九三受降丰宁保宁乌延等六城新泉守捉一曰闗内道赤水大斗白亭豆卢墨离建康宁寇玉门伊吾天山军十乌城等守捉十四曰河西道瀚海清海静塞军三沙鉢等守捉十曰北庭道保大军一鹰娑都督一兰城等守捉八曰安西道镇西天成振威安人绥戎河源白水天威榆林临洮莫门神防宁边威胜金天武宁曜武积石军十八平夷绥和合川守捉三曰陇右道威戎安夷昆明宁逺洪源通化松当平戎天保威逺军十羊灌田等守捉十五新安等城三十二犍为等镇三十八曰劔南道岭南安南桂管邕管容管经畧清海军六曰岭南道福州经畧军一曰江南道平海军一东牟东莱守捉二蓬莱镇一曰河南道此自武德至天宝以前边防之制其诸城镇守捉皆有使而道有大将一人曰大总管已后更曰大都督至太宗时行军征讨曰大总管在其本道曰大都督自景云而后接乎开元朔方陇右河东河西诸镇皆置节度使及安禄山反肃宗起灵武而诸镇之兵共起诛贼其后庆绪及史思明父子继起肃宗命李光弼等讨之号九节度之师大盗既灭而武夫战卒以功起行阵列为侯王者皆除节度使【吕氏曰开元文武迭用不乆任不兼领不遥授自天宝分置十节度致渔阳之变安史平而藩镇之祸方始】由是方镇相望于内地大者连州十余小者犹兼三四始时为朝廷患者号河朔三镇及其末朱全忠以梁兵李克用以晋兵更犯京师而李茂贞韩建近据岐华其他大镇南则吴浙荆湖闽广西则岐蜀北则燕晋而梁盗据其中自国门以外皆分裂于方镇矣【方镇表唐自中世以后收功弭乱常倚镇兵其亡亦终以此六典云天下节度有八一曰闗内朔方二曰河东三曰河北幽州四曰河西五曰陇右六曰劔南七曰碛西八曰岭南陆宣公云开元天宝间控御西北两蕃唯朔方河西陇右三节度而已通典云天宝初折冲府五百九十三镇二百四戍三百九十三闗二十七王彦威云至德迄元和天下观察者十节度者二十有九防御者四经畧者三尹氏云弱唐者诸侯也唐既弱矣而久不亡者诸侯维之也唐之弱者以河北之强也唐之亡者以河北之弱也崔氏云肃宗以河朔之地裂三镇擅地自有其国卒移于方镇】藩镇传魏博传五世至田正入朝十年复乱更四姓传十世有州七成德更二姓传五世至王承元入朝明年王庭凑反传六世有州四卢龙更三姓传五世至刘总入朝六月朱克融反传十二世有州九淄青传五世而灭有州十二沧景传三世至程权入朝十六年而李全畧有之至其子同捷而灭有州四宣武传四世而灭有州四彰义三世而灭有州三泽潞传三世而灭有州五【张氏曰唐之治由藩镇之未专地也唐之弱由藩镇之彊盛也唐之亡由藩镇之削减也】按百官志诸王拜节度大使者皆留京师【副大使知节度事者正节度也开元四年亲王始遥领十六年宰相始遥领】贞元十四年贾耽上十道録凡三十一节度十一观察与防御经畧以守臣称使者共五十元和八年李吉甫上郡县图自京兆府至陇右道凡四十七镇【十四年横海乌重奏所领德棣景三州各还刺史职事在州兵并以刺史领之其后河北诸镇惟横海最为顺命由重处之得宜程子曰赵普便是此防】
　　河北二十四郡
　　顔真卿传禄山反河朔尽陷独平原城守宗始闻乱叹曰河北二十四郡无一忠臣邪攷之六典河内郡【怀】汲郡【卫】邺郡【相】广平郡【洺】钜鹿郡【邢】赵郡【赵】恒山郡【恒】博陵郡【定】上谷郡【易】范阳郡【幽】文安郡【莫】河间郡【瀛】饶阳郡【深】信都郡【冀】清河郡【贝】魏郡【魏】博平郡【博】平原郡【德】景城郡【沧】乐安郡【棣】妫川郡【妫】宻云郡【檀】栁城郡【营】北平郡【平】凡二十四【毕炕为广平太守拒安禄山城陷覆其家二十四郡之忠臣不独平原常山也】
　　天下水泉
　　六典水部掌天下川渎陂池之政令凡天下水泉三亿三万三千五百五十有九其在遐荒絶域不可得而知其江河自西极达于东溟中国之大川也其余百三十有五水是为中川【桑钦水经所引天下之水百三十七江河在焉】其千二百五十有二水斯为小川【郦善长注水经引其支流一千二百五十二】若渭洛汾济漳淇淮汉皆亘达方域唐志水经桑钦撰旧志郭璞撰通典云水经不详所撰者名氏亦不知何代之书【经云夀张光武更名临济安帝更名湖陆章帝更名永安顺帝更名故知顺帝以后纂序也今攷经云武侯垒诸葛武侯也又云魏兴安阳县魏兴郡魏分汉中所立也又改信都从长乐晋太康五年事也又云河水北薄骨律镇城元魏镇名也然则水经非后汉人所撰　桑钦君长汉成帝时人见儒林传隋志不言桑钦撰】程子曰唐土德少河患本朝火德多水灾
　　六都防
　　防要都防府有六单于安西安北为大都防安南安东北庭为中都防汉武开西域宣帝始置都防唐闗内道单于【龙朔三年曰云中麟德元年更名秦汉云中郡地】安北【贞观二十一年曰燕然龙朔三年曰瀚海总章二年更名治中受降城徙丰胜二州境又徙天德军】陇右道安西【贞观十四年置治西州徙兹】北庭【本庭州长安二年置】河北道安东【总章元年置治平壤徙辽东故城又徙新城又徙平州又徙辽西故城】岭南道安南【本交州调露元年改治交阯宝厯元年徙宋平县】开元四年亲王始遥领大都防【府之政以副大都防主之】地理志自太宗平突厥西北诸蕃及蛮夷稍稍内属即其部落列置州县其大者为都督府以其首领为都督刺史皆得世袭虽贡赋版籍多不上户部然声教所暨皆边州都督都防所领着于令式今録招降开置之目以见其盛其后或臣或叛经制不一不能详见突厥回纥党项吐谷浑隶闗内道者为府二十九州九十突厥之别部及奚契丹靺鞨降胡高丽隶河北者为府十四州四十六突厥回纥党项吐谷浑之别部及兹于阗焉耆疏勒河西内属诸胡西域十六国隶陇右者为府五十一州百九十八羌蛮隶劔南者为州二百六十一蛮隶江南者为州五十一岭南者为州九十二又有党项州二十四不知其属大凡府州八百五十六号为羁縻云兹毘沙【本于阗国】焉耆疏勒为四镇【咸亨元年罢四镇曰兹于阗焉耆疏勒长夀二年复四镇曰兹于阗疏勒碎叶】丰胜灵夏朔代为河曲六州【鲁丽含塞依契为六胡州】广桂容邕安南为岭南五府【亦曰五管】天宝后王官之戍北不逾河西止秦邠
　　五代所有州
　　梁唐晋汉周皆以藩镇更为帝职方攷梁初天下别为十一国南有吴浙荆湖闽汉西有岐蜀北有燕晋而朱氏所有七十八州以为梁庄宗初起并代取幽沧有州三十五其后又取梁魏博等十有六州合五十一州以灭梁岐王称臣又得其州七同光破蜀已而复失惟得秦凤阶成四州而营平二州陷于契丹其增置之州一【寰】合一百二十三州以为唐石氏入立献十有六州于契丹【幽蓟瀛莫涿檀顺新妫儒武云应寰朔蔚】而得蜀金州又増置之州一【威】合一百九州以为晋刘氏之初秦凤阶成复入于蜀隐帝时増置之州一【解】合一百六州以为汉郭氏伐汉十州入于刘旻世宗取秦凤阶成瀛莫及淮南十四州又增置之州五【济濵雄霸通】而废者三【衍武景】合一百一十八州以为周【军不在焉五代置军六皆寄治于县隶于州故不别出】
　　宋二十三路
　　太祖受周禅凡州府军监一百三十九县六百六十一【军监始自置属县与州府并列】建隆元年始以知州易方镇干德二年诏阶成二州直京师始不以支郡尽节度使荆南来朝平湖南蜀广江南开宝九年有州二百九十七县一千八百六太平兴国二年尽罢节镇所领支郡三年陈洪进钱俶献地四年平太原李继捧来朝而后混一至道三年始定为十五路京东京西河北河东陜西淮南江南湖南湖北两浙福建西川峡西广东广西咸平四年分川峡为四路【益梓利防】天圣八年分江南为东西仁宗初有路十八总府州军监三百二十二县一千二百六十二地东南皆至海西尽巴僰北际中山东西六千四百八十五里南北一万一千六百二十里康定二年分陜西为四路【秦凤泾渠环庆鄜延】庆厯八年分河北为四路【定州高阳真定大名】皇祐三年分淮南为东西【庐】熈宁五年分京西为南北陜西又分永兴建熈河并前四路为六路【元丰四年建兰防路】六年分河北为东西八年删定九域图更名九域志总二十三路【京东东京东西京西南京西北河北东河北西陜西永兴秦凤河东淮南东淮南西两浙江南东江南西荆湖南湖北成都梓利防福建广南东广南西】京府四【开封应天河南大名】次府十州二百四十二军二十七监四县一千一百三十五九年两浙分东西路自熈宁始务开拓种谔取绥州韩绛取银州王韶取熈河章厚取懿洽谢景温取徽诚熊本取南平郭逵取广源元丰李宪取兰州沈括取葭芦四寨元符王赡取青唐邈川龙支崇宁王厚复湟鄯迄于重和建州军不可胜纪最后建燕山云中两路而中夏板荡矣自建炎南守舆地登于职方者东薄明粤南斥琼崖西尽岷嶓北极淮汉盖仅当舜十二州之三汉十三部之四晋十九州之七绍兴十四年分利州路为东西司马公曰自周室东迁王政不行诸侯逐进凡五百五十年而合于秦秦虐用其民十有一年而天下乱又八年而合于汉汉为天子二百有六年而失其柄王莽盗之十有七年而复为汉更始不能自保光武诛除僭伪凡十有四年然后能一之又一百五十三年董卓擅朝州郡更相吞噬至于魏氏海内三分凡九十有一年而合于晋晋得天下才二十年惠帝昏愚羣胡乗衅散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百三十年明皇恃其承平荒于酒色渔阳窃发四海横流肃代以降方镇防扈陵夷至于五代朝成夕败有如逆旅太祖起而拯之东征西伐太勳未集太宗嗣而成之凡二百二十有五年然后大禹之迹复混而为一由是观之上下一千七百余年天下一统者五百余年而已欧阳公州名急就章曰别州自禹郡于秦废置经革难具陈皇家垂统天下定疆理万方承政令近征逺贡各有宜或畀吏治或羁縻九域披图指可知分音比类慎讹疑文差字析极精微若夫锦居遐裔孤音无比隰集梓泗劔陜涪幽骈声相附可如类求则有防绥随果贺播滑达越和何罗连三前叶其四谓何乃有瓜沙嘉巴凤陇雍宋歙峡合叠淄资思师化雅华夏宻吉蔚悉永郢鼎颍不宜吃讷又如保邵道赵耀郓信润晋慎凡五声而一韵栁夀茂窦宥凑宪兖汉简万演海岱解蔡泰爱钦浔金深郴黔蜀濮福睦复陆乃六律而同音七言惟一白泽虢石益德壁八音相望广象相阆绛奬党宕开莱台怀阶崖雷梅澧棣冀利济蓟费智郑邓定孟庆应静胜防潭儋南岚盐嵓至于许汝婺处楚普潞叙古魏惠桂贵遂贝瑞嶲防言过乎九难宣于口于是有岳鄂亳薄洛莫涿朔廓拓眉黎齐池蕲施伊西夷溪濠曹饶昭韶潮辽交洮牢【句右皆十】卭通龙洪蓬蒙邕同戎忠松笼【句右十二】连绵澶安延丹端宣檀驩兰潘田峦湖苏舒滁庐渝泸梧蒲徐鄜扶儒禺【句右皆十四】秦邠麟汾均陈温春筠辰文循银云勤岷杭江黄常漳康襄房坊商沧洋昌瀼长【句右皆十六】并青瀛登成明衡彭英琼邢洺泾宁升荥横藤汀兴营平庭澄【句右二十四】联章断句不能遽数真定河源以讳不举若乃物有疑似同音异字则有陵灵原袁府抚干防濵賔融容渭卫全泉绣秀易翼渠衢归妫龚恭汴辨凉梁祈岐鄯单宿肃磁慈潍维峯封暨丰沂宜及仪乃一号而三之【音或不同相近者亦借以足之】劔环恩顺镇霸真雄又音文之两同至于太平郁林万安平琴武安洮阳新定建康二名虽美逺小不彰若监若军四十有六保定信安广信安肃镇戎保安岢岚火山顺安宁化实控三边其余皆不足言【其后因捡九域圗有高富泷当四州偶遗不録以文句难移不复増入也】晁氏曰秦隋两世而亡晋两世而乱唯汉唐我宋厯年而乆吕氏曰艺祖肇造区夏监观四方求民之莫藩方强大犬牙相错异姓封王及带将印者不下数十人虽用赵普之谋制其钱谷收其精兵敛威福之柄归之公上而举是大柄付之缙绅学士无所疑间命廷臣为知州通判以散节度使之权命朝臣奚屿等为知县以勤恤民隐此运量宇宙之大畧出于独见而非普之所能及也曾氏曰太祖之世其捍北狄则用李汉超于闗南马仁瑀于瀛州韩令坤于常山贺惟忠于易州何继筠于棣州其御太原则用郭进于西山李谦溥于隰州李继勳于昭义其备西戎则用姚内斌于庆州董遵诲于环州王彦升于原州冯继业于灵州如内斌遵诲之兵率不过五六千人皆责之以自守其地
　　厯代户口
　　周仲山父曰古者司民协孤终司商协名姓司徒协旅司寇协奸牧协职工协革场协入廪协出是则少多死生出入往来皆可知也于是又审之以事王治农于借于农隙耨获亦于借狝于既烝狩于毕时是皆习民数者也帝王世纪禹平水土还为九州民口千三百五十五万三千九百二十三人周公相成王致治刑错民口千三百七十一万四千九百二十三人多禹十六万一千人周之极盛也庄王之十三年齐桓公二年五千里内非天王之御自世子公侯以下至于庶民凡千一百八十四万七千人定受田者九百万四千人【杜佑曰当时天下列国恐其数未详】至于战国苏张之说计秦及山东六国戎卒尚逾五百余万推民口数当千余万【寨献公十年初为户籍相伍始皇十六年初令男子书年】汉平帝元始二年民户千二百二十三万三千六十二口五千九百五十九万四千九百七十八汉极盛矣后汉光武中元二年户四百二十七万九千六百三十四口二千一百万七千八百二十桓帝永夀二年户千六百七万九百六口五千六万六千八百五十六魏武据中原户六十六万三千四百二十三口四百四十三万二千八百八十一【蜀后主为魏所灭得户二十八万口九十四万带甲将士十万二千吏四万吴赤乌中有户五十二万口二百三十万及皓灭有户五十三万口二百三十万兵二十三万大小吏三万二千】三国鼎立之时通计户百四十七万三千四百三十三口七百六十七万二千八百八十一晋武帝太康初平吴天下户二百四十五万九千八百四十口一千六百一十六万三千八百六十三晋之极盛也【魏志注案晋太康三年地记晋户有三百七十七万】宋孝武大明八年户九十万六千八百七十口四百六十八万五千五百一陈宣帝时有户六十万至后主灭有户五十万口二百万后魏明帝正光以前有户五百余万东魏静帝武定中有户百一十八万一百一十二口四百四十八万八千七百六十【通计西魏州郡也】北齐为周所灭得户三百三万二千五百二十八口二千万六千八百八十后周大象中户三百五十九万口九百万九千六百四隋大业中户八百九十万七千五百三十六口四千六百一万九千九百五十六唐武德初二百余万户永徽元年户三百八十万【去大业末三十六年】天宝十四年户八百九十一万四千七百九口五千二百九十一万九千三百九唐之极盛也【自武德初至天宝末凡百三十八年人户才比于隋氏】肃宗乾元三年户百九十三万三千一百三十四大厯中唯有百三十万户建中初命黜陟使往诸道按比户口得主户百八十余万客户一百三十余万共三百一十万【建中元年定天下两税户凡三百八十万五千七十六】元和二年李吉甫等撰元和国计簿见定户二百四十四万二百五十四【十五道七十一州不申戸口数率以两户资一兵　王彦威上古頟圗言长庆籍户三百五十万而兵乃九十九万率三户资一兵】宋太祖元年户九十六万末年天下既定户三百九万五百四真宗景德四年户七百四十一万七千五百七口一千六百二十八万二百五十四神宗元丰六年户一千七百二十一万一千七百十三口二千四百九十六万九千三百【庆厯三年范仲淹陈十事八曰减徭役观西京圗经唐防昌中河南府有户口十九万四千七百余户置二十县今河南府主客七万五千九百余户仍置一十九县巩县七百户偃师一千一百户逐县三等堪役者不过百家而所供役人不下二百数新旧循环非鳏寡孤独不能供役西洛之民最为穷困请依后汉故事遣使先往西京并省诸邑为十县所废之邑并改为镇】中论曰民数为国之本也以分田里以令贡赋以造器用以制禄食以起田役以作军旅国以建典家以立度五礼用脩九刑用措其唯审民数乎通典曰古之为理在周知人数乃均其事役周官有比闾族党乡遂之制维持其政纲纪其人孟冬献民数于王王拜受之其敬之守之如此其重也胡氏曰庶可能也而难于富以诛其财也富可能也而难于教以无其道也汉孝文孝明唐太宗之世亦云庶富矣西京之教无闻焉明帝尊师重傅临雍拜老宗戚子弟莫不受学唐太宗大召名儒増广生员教亦至矣然而未知所以教也石氏曰汉有平城之危诸吕之难七国之反王莽之夺汉终不亡民心未去也唐有武氏之变禄山之祸思明朱泚希烈宗权诸侯之叛唐终不亡民心尚在也民之叛也虽以百里虽以匹夫犹能亡国汤以七十里亡夏文王以百里亡商陈胜以匹夫亡秦是也书曰可畏非民苏氏曰三代之制度地以居民民各以其夫家之众寡而受田于官一夫而百亩民不可以多得尺寸之地而地亦不可以多得一介之民故其民均而地有余当成康刑措之后其民极盛之时九州之籍不过千三万四千有余夫地以十倍而民居其一故谷常有余而地力不耗均之有术也刘氏【度】曰西汉之盛以户计者至于千二百二十三万以口计者至于五千九百五十九万考之后世以隋大业之富而户口之数终莫能及以未有浮屠之法以耗之也唐开元之间治固不逮汉而以口计者四千八百十四万自汉而降无若开元者岂非以开元初姚崇为相一旦发僧而农者余万二千人磨以嵗月其徒稍衰故邪李氏【心传】曰西汉户口至盛之时率以十户为四十八口有竒东汉户口率以十户为五十二口可准周之下农夫唐人户口至盛之时率以十户为五十八口有竒可准周之中次自本朝元丰而绍兴户口率以十户为二十一口以一家止于两口则无是理盖诡名子户漏口者众也昔陆宣公称租庸调之法曰不挍阅而众寡可知自井田什一之后其惟租庸调之法乎理道要诀曰秦汉以降海内一家孝平元始桓帝永夀有隋大业唐家天宝户口殷盛三代莫俦















　　通鉴地理通释卷三
　　钦定四库全书
　　通鉴地理通释卷四　　　宋　王应麟　撰厯代都邑攷
　　明王奉若天道建邦设都商邑翼翼四方之极作都邑攷
　　宓羲都
　　帝王世纪宓羲都陈春秋传陈大皞之虚也今陈州【淮宁府】宛丘县【稽古録都宛丘】
　　神农都
　　世纪神农氏亦都陈又营曲阜【曲阜在鲁城中委曲长七八里】故春秋称鲁大庭氏之库今兖州【袭庆府】仙源县【大庭氏古国在城内鲁于其处作库】
　　黄帝都
　　史记黄帝邑于涿鹿之阿括地志涿鹿山在妫州怀戎县东南五十里涿鹿城在山侧故城在州东南五十里本黄帝所都也世纪黄帝都涿鹿于周官幽州之域在汉为上谷【世本云涿鹿在彭城然则上谷本名彭城武经总要涿州古涿鹿之野汉置涿郡】今上谷有涿鹿县及蚩尤城阪泉【括地志阪泉今名黄帝泉在妫州怀戎县东五十六里出五里至涿鹿东北与涿水合晋太康地志云涿鹿城东一里有阪泉上有黄帝祠】或曰黄帝都有熊今河南新郑是也【今郑州新郑县】
  </div>
  <div class="pagination">
   <a href="通鉴地理通释.html">
    上一页
   </a>
   <a href="通鉴地理通释.html">
    1
   </a>
   <span class="current-page">
    2
   </span>
   <a href="通鉴地理通释_page3.html">
    3
   </a>
   <a href="通鉴地理通释_page4.html">
    4
   </a>
   <a href="通鉴地理通释_page5.html">
    5
   </a>
   <a href="通鉴地理通释_page6.html">
    6
   </a>
   <a href="通鉴地理通释_page7.html">
    7
   </a>
   <span>
    ...
   </span>
   <a href="通鉴地理通释_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
