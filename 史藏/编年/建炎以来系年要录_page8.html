<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 8 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 8 页/共 115 页
  </h1>
  <div class="content">
   丙申韩世忠以所部至平江初世忠在常熟舟中闻张浚遣人来被甲持刃不肯就岸取浚及统制官张俊所遗书遣人读之世忠乃大哭举酒酹神曰誓不与此贼共戴天舟中士卒皆奋世忠见浚曰今日大事已成世忠与张俊以身任之愿公毋忧世忠欲即进兵浚谕之曰事不可急投鼠忌器急则恐有不测浚已遣冯轓甘言诱贼矣熊克小历云始王渊识韩世忠于微时待之绝等至是世忠奋发讨贼尤力按世忠虽王渊旧将然其人忠诚最著故首有便去救官家之语及临平之战身在前行皆缘国事非但感王渊畴昔之恩而为之复讎也今不取 贼张彦寇和州统领官王德声言往庐州即日进发行三十里彦众稍息饮酒大醉德伺知之率数百人径入彦之众不能执戈彦与数十骑遁去至宣化为人所杀德又并其军先是朱胜非在于平江尝以蜡书招德刘光世又以告身数通及所被服战袍细甲等遗之德遂将所部自釆石渡江光世得之其军复振朱胜非闲居录云刘光世下统制官王德张和尚二军合攻和州城垂破蜡丸先至德军是夜德并杀张和尚而归林泉野记云金人陷扬州光世兵溃至建康止百余人德引众四百至和州时张育据城以檄招德德不肯应育率众来攻德德尽以兵伏草中育至无所见往来提点德与弟青王世忠跃出斩其首余众请降德入城抚育家室及诸贼将皆如亲旧莫不归心俄而贼张和尚来寇致书曰昔张育杀我骨肉我来复讎德以书譬释不听乃斩育家人遣送其首又曰此是育一家耳必尽以育一军首来乃退德集诸军告之故咸愿死战贼败和尚为乡兵所杀尽降其众德乃引所获兵十万济江见光世分为六军军声复振此所云与闲居录全不同野记所称张育即前知慈州张昱也张和尚即张彦也按刘光世部曲虽散恐不止百人而德所降亦安得有十万今并削去庶不失实遂趋平江以德为前军统制光世因言苗刘逆状德曰救乱之军当百舍一息请先率轻兵由桐川趋余杭出其不意则擒二贼易于反掌光世以诸帅之议已定遂不从 
　　丁酉冯轓与赵休偕至平江张浚得二贼书率皆不情之语其中云苟可安社稷利国家救生灵息兵戈傅等当听命马柔吉王钧甫亦同致书浚得之即欲擕亲兵至杭与贼面决张俊韩世忠皆告以贼知主盟在公势必加害愿勿听吕颐浩刘光世书至皆报以军行 是日吕颐浩帅师次常州与守臣周杞约治兵扼其险要先是文林郎监常州仓赵隽之闻变请于杞率宗室数十人诣秀州见权两浙提点刑狱公事赵子璘请团结兵民勤王子璘不从事遂止杞因命隽之措置大军钱粮以俟颐浩赵隽之事以绍兴四年六月丙戌嗣濮王仲湜所奏修入 
　　戊戌御营平寇前将军韩世忠以所部发平江初苗傅闻世忠自海道还以都统司檄命世忠屯江阴世忠至平江即诡为好词报傅以所部残零人马不多欲赴行在傅大喜许之是日张浚大犒世忠及张俊两军酒五行罢浚引诸将至府园屏左右问曰今日之事孰逆孰顺众皆曰我顺彼逆浚曰若迷天悖人可直取浚头颅归贼闻以观察使求即日富贵矣不然一有退缩当以军法从事众皆诺初沭阳之溃世忠部曲皆散几不能军浚以其兵少命前军统制张俊以统领官刘宝二千人借之平江实录云世忠军先发更益以张俊甲军千人而世忠碑云张俊遣兵三千人勤王二书不同今从勤王记朱胜非闲居录二□言韩世忠自江北败归部曲无百人却于张俊处借得杂兵五七百人恐非其实世忠发平江舟行不绝者三十里甲士尽载其上军势甚振浚虑傅等以伪命易置乃令世忠偏将张世庆搜绝邮传凡自杭来者悉投之水中 
　　己亥募民入钱五万缗补通直修武郎用两浙转运副使刘诲请也 降授右武大夫和州防御使马扩复拱卫大夫利州观察使充枢密都承旨兼知镇江府俟条画防秋事毕之任先是朱胜非令扩至傅正彦军中察人情向背故复用之 是日张浚复遣冯轓入杭移傅等告以祸福使之改图先是傅又遗浚书云朝廷以右丞待侍郎伊尹周公之事非侍郎其孰当之请速赴行在浚报书曰自古言涉不顺则谓之指斥乘舆事涉不顺则谓之震惊宫阙至于逊位之说则必其子若孙年长以贤因托以政事使之利天下而福苍生不然谓之废立废立之事惟宰相大臣得专之伊尹霍光之任是也若不然则谓之大逆族矣凡为人臣者握兵在手遂可以责其君之细故而议废立自古岂有是理也哉今建炎皇帝春秋鼎盛不闻失德于天下一旦逊位似非所宜浚岂不知废置生杀二公得专之盖其心自处已定言之虽死无悔呜呼天祐我宋所以保佑皇帝者历历可数出质则金人钦畏而不敢拘奉使则百姓讴歌而有所属天之所兴孰能废之愿二公畏天顺人无顾一身利害借使事正而或有不测犹愈于暴不忠不义之名而得罪于天下后世也初浚发书及所措置事皆托他词未敢诵言诛之傅等虽闻大集兵犹未深信得此书始悟见讨奏请诛浚以令天下始张俊所部统领官安义阴与傅合欲代俊而夺其兵乃断吴江桥以应贼浚即令韩世忠屯秀以伐其谋世忠至秀称病不行造云梯治器械傅等始惧先是秘书省正字冯楫尝与直龙图阁黄概军器监叶宗谔密议欲说二贼令自请复辟宗谔以为然因市小舟欲见浚于平江而不得出有承议郎直秘阁范仲熊者冲之子也尝为河内丞陷金得归旧厚王钧甫马柔吉二人讽颜岐荐上殿除吏部员外郎楫问仲熊以钧甫柔吉之为人仲熊曰钧甫疎柔吉直楫曰因此说二将可乎仲熊曰军中气盛未可庚子楫再扣之仲熊曰可矣近日遣人出问卜是必有所疑也 
　　辛丑内降诏书略曰永惟内禅之初恭奉太上之旨责躬避位事理甚明访闻有侍从掌兵之官不能晓授受本末弗计宗社安危轻易以惑人心迁延而违诏命惟尔将帅士民各宜体悉期救无虞傅等闻张浚将起兵乃下是诏 新除捧日天武四厢都指挥使定国军承宣使韩世忠为定国军节度使依前御营使司提举一行事务都巡检使新除捧日天武四厢都指挥使武宁军承宣使张俊为武宁军节度使知凤翔府二人皆以深晓内禅大义不受张浚诖误故有是命此以日历及张浚复辟记林泉野记参修诏新除礼部尚书张浚阴有邪谋欲危社稷责黄州团练副使郴州安置令平江府差兵级防送经由行在赴贬所中书舍人季陵当制有轻脱寡谋之语时两宫音问几不相通太母忽遣小黄门至睿圣宫白曰张浚早来不得已郴州安置上方啜羹不觉覆羹于手初傅得浚手书即请黜浚右仆射朱胜非沮止之至于五六及是傅等至都堂见胜非具言浚见诋为逆贼所不能堪如吕枢密则晓事意欲杀浚胜非见其悖甚恐生他变谓之曰罢张兵权而以付吕枢密必无事矣傅意稍解遂有郴州之命朱胜非闲居录云三月二十日上下人情翕然和同军民皆言当反正二十一日王世修至云军中已定便可下诏余曰事固定亦当速为之然迎请车驾须有礼仪及奏章书诏之类先与执政定议又须择一吉日大抵事垂成当内急而外示闲暇公自此每日来相见余思之二□虽已听顺未曾于都堂显白指挥迎请合有章表二□亦须自作一状语执政皆曰善方议择日忽平江传檄指名二□之恶来人以数十本传城中二□得之忿怒盖自遭变故五日而得钧甫八日而得世修半月事定二□虽不敢违中心不无疑惧洎得此檄便作事端欲迟留迎请大事六人相从出檄文曰某等前日之请欲和金人以息兵革本期人使回见得敌情如何别作商议无何大使不来小使不通方听朝廷指画今勤王所传檄直以某等为逆贼实不能堪欲率本军径至平江与诸人理会了却来迎请庶显本心及欲先作一檄以答之傅闻勤王所于民间率敛钱物不可胜计以犒设为名恣行分受朝夕饮会无忧国之心既言大军已集何不来韩世忠向自江北改归部曲无百人却于张俊处借得杂兵五六百人作前军来秀州意欲反正后自以为功掩其前过今已多日恐人议论故作此檄且做行遣又闻此檄出张浚之意辞气忿戾与常日不同余大骇且难为答辞沉思而谕之曰公等方以此檄为非却作檄文报答朝廷在此而军中以檄相骂国乱可知矣二统制可谓名将世家与起行伍不知事体者不同先太尉所为各如何能遵家法即是报国二□稍有悦色傅曰乞朝廷回此檄余曰何必回既知是张侍郎之意渠便可罢以兵枢付吕枢密必无事矣世修进曰檄文诋骂实不堪朝廷若行遣张浚为军中雪耻胜如答檄文也且吕枢密极晓事又是执政官余曰今晚奏太后取旨行遣于是众退晚朝具奏太后亦大骇曰事已成触动后怎奈何批旨罢浚礼部侍郎按此时平江未有檄书当是傅等得浚二十一日所遣书有大逆之语而为此说也世修所谓吕枢密晓事者盖颐浩奏牍中深斥宦官之罪故有此言若檄书则颐浩为首无由罪张而称吕胜非所记必误张浚复辟记云傅等得臣责问手书立乞诛臣以令天下宰相朱胜非力沮其事至于五六迟留凡七日始有郴州之命此得其实但以日计之亦复参差今且删润修入郑珏章疏亦称浚坐私书被责与复辟记同今附在后初傅正彦日至都堂议事御史中丞郑珏奏疏言臣访闻朝廷近日差除行遣多出御营都副统制苗傅刘正彦之意二人出入都堂殆无虚日昔王渊康履之交结黄潜善汪伯彦之自谋皆以谓举天下不能动摇殊不知人怨神怒祸变之起易于反掌今庙堂之上请托干与行而不疑者必以谓兵之强足恃是未之思也嬴秦王莽非不强也陈胜一呼秦不及支昆阳一败莽卒授首其足恃乎祖宗之德泽垂二百年今虽溃兵散卒为盗未有一民奋臂其间者戴宋之德不可忘也惟顺民心共尊王室乃可长久望戒谕将帅之臣无以私请干与朝政先是傅使其党建言凡台谏章疏乞露名行下盖欲言者惧二凶不敢斥言其罪珏疏入不出珏见太后请降付三省后乃出其章示傅正彦傅正彦衔之按珏此疏以甲午上未知何日降出今因论张浚事附见及是又请留吕颐浩守金陵张浚不当贬太后令珏至都堂与宰执议朱胜非等唯唯珏再上疏言浚特以私书与傅正彦往来切磋而为忠义今峻责之是坚天下之疑心以动四方之兵也日历载此疏于十六日甲午尤误不报珏遂遣所亲奉议郎谢向向初见二年七月丙戌变姓名为贾人至平江具言城中事令迟重缓进使贼自遁无致城中之变浚然之或曰乞露名行下台章时人以为范仲熊请也王庭秀阅世录云仲熊与王世修张逵王钧甫马柔吉皆缔昵五日之事仲熊实与闻按仲熊尝为朱熹所取恐必不然以冯楫临安录考之仲熊固与军中迹熟然必不至与其逆谋今不取 御营都统司统领官苗瑀参议官马柔吉以赤心队及王渊旧部精锐驻临平以拒勤王之兵朱胜非闲居录云十六日王世修见余于私第诘旦早朝留身且奏世修语是日午间二□到堂曰闻韩世忠领千余人来秀州出言不善余曰出何言二□曰欲屠戮杭州一城人今欲遣统领官苗瑀将三千人拒之于崇德县余曰瑀是何人傅曰舍弟见充军前将官极骁勇平日不伏世忠愿去对敌设使交兵必擒世忠来余大笑曰公等何言之误也世忠谁家将所部谁家兵岂可苟听少年轻锐之言而不顾国家大利害乎平江勤王兵马甚盛闻此中宁静朝廷经画军中听顺故迟迟其来借使瑀能胜世忠大军必继进彼此疑阻玉石俱焚矣少顷瑀至问何故欲出兵为国生事瑀曰世忠向日扬州统兵四万余人运粮十余万石三军战马往往夺去行至淮阳军闻金兵南来不战而溃近日将四千余人自苏州界渡江来败事如此自当诛戮尚敢妄言毁辱诸将瑀实不平欲往擒之余曰国事既平方可正罪彼方称勤王遽遣兵击回即贤先有罪矣瑀曰若突至城下岂不惊扰余曰朝廷当任责贤无虑左右报已迫晚朝遂揖退按张浚复辟记世忠以十八日丙申至平江二十一日己亥起发而已于十七日闻世忠至秀州必误记疑胜非与二凶诘难不在此日又胜非既不许其出则瑀与马柔吉何以复在临平此事当考然韩世忠扼秀州张俊前军在吴江贼气沮矣时节制司参议官辛道宗总舟师与统领官陈思恭亦自华亭进发张浚又亲作蜡丸书云不得惊动三宫圣驾浚书名张俊亦书名募人赍赴管军左言等八人虑傅等因大军之入或有他变书皆未达 是晚冯轓至临平马柔吉见之曰君尚敢来邪昨旦张侍郎有书来词不委曲二公大怒且发兵出杭矣轓曰张公无他意大率欲规正故不得不激切柔吉意少解夜二鼓柔吉与轓俱缒入城翌日与傅等议于军中王世修不可欲拘轓不遣浚缪为书遗轓云浚近发苗都统书论列睿圣皇帝事反复数百言适有客自杭来知二公于朝廷社稷初无不利之心甚悔轻易未识体察否然浚无他也欲此忠义大节终归二公无使他人为之会见望致意傅初谓有他谋发书无异词遂大喜轓由是得免 
　　壬寅尚书左丞卢益罢为资政殿学士提举西京嵩山崇福宫初议遣益出使朱胜非谕使力辞遂有是命益行述云时政府欲损礼求和于金益奏如封册正朔之文割地称臣之礼犒军岁币之数建都屯兵之所事大难悉从愿据形胜严守备为自治计庶中兴之业日隆而将士之体不解执议不回因责授梅州安置翌日上省察复其官熊克小历附此事于益初罢政时而日历无之季陵外制集又有路允迪责授散官英州安置制词略云习知敌情尝讲和戎之利往将使指庶收存鲁之功岂谓股肱翻成项领未知此时否今并附见当求它书考证之 诏募人寻访登闻检院御封函以渡江遗弃故也 迪功郎吴若言今渡江而东敌势方张天未悔祸借有韩白之勇决萧张之沉鸷亦未可遽为进据中原之语惟当行阻江固守一策耳阻江之术莫如木栅可以速就侵水际一二丈以大木为柱而锐其上小木支撑交格乎其间锐上则敌不能踰支撑交结则我于其内可以施弩而敌不可入侵水际一二丈植之则渡水登舟者无所措其手足且木虽大小相格而势不相并顺风纵火者所不能焚群木植立相扶炮车所不能坏更使厚踰于丈则敌之长枪俱废矣但须沿江可渡处一一为之只此一事当用浙西民力十分之一乞毋暴其说先遣使泛谕民出财助国财既入则官自募工庀材而急成焉诏沿江诸州相度寻以若为承奉郎若初为诸生尝劝张邦昌使谏上皇以花石之扰邦昌不听乃言于邦昌之夫人邓氏邓氏愕然曰吴郎风邪何忽如此靖康初除太学正上＜锍-釒＞论宰相吴敏徐处仁之罪坐斤去及是以与邦昌连姻故召若初见二月戊午其改官未见本日今附书之熊克以若为晋陵人赵甡之遗史云 案此注末有脱句 是日吕颐浩军行至平江之北先是颐浩以所部万人发江宁府道募得三千人与俱熊克小历云颐浩至平江府兵凡三万人误也今从臧梓勤王记至平江之北四十五里张浚乘轻舟迓之道遇小舟得邮筒屏人发封乃浚郴州谪命盖贼以浚限截往来文字故更遣使臣自湖州转递以来浚得之恐将士观望不尽力呼书吏曰朝廷趣赴行在为我申即日起发浚见颐浩相与对泣以大计咨之颐浩曰事不谐不过赤族颐浩曩谏开边之失几死宦官之手承乏漕挽几陷穷边之域近者仓卒南渡举室几丧今日为社稷死岂不甚快耶浚壮其言颐浩即召其属官李承造于舟中草檄而浚为润色之臧梓勤王记颐浩以己亥至平江之北庚子至平江张浚复辟记颐浩以二十四日宿平江之北二十五日至平江二书不同凡差三日梓所记恐误按梓序云以颐浩私记事迹并张浚李承造邵彪勤王记参照编类内有日月差异处亲禀颐浩得其次序然今以诸书互相参考则浚责郴州之命在二十三日辛丑若颐浩果以庚子至平江则浚责命尚未下安得舟中已见邮筒也今从勤王记初苗傅闻韩世忠在秀州取其妻梁氏及其子保义郎亮于军中以为质朱胜非闻之乃好谓傅曰今当启太后招二人慰抚使报知平江诸人益安矣傅许诺胜非喜曰二凶真无能为矣此以胜非闲居录修入但闲居录系之十七日恐误今依日历附二十四日壬寅日历称世忠妻在杭世忠使人召之傅不与张浚复辟记云傅质世忠家属以太母命遣其妻往世忠所嘱之还朝二书复不同以事考之胜非所记当得其实今从之太后召梁氏入见封为安国夫人锡予甚渥后执其手曰国家艰难至此太尉首来救驾可令速清岩陛梁氏驰出都城遇苗翊于涂告之故翊色动手自捽其耳梁氏觉翊意非善愈疾驱一日夜会世忠于秀州俄而傅等遣使以麻制授世忠世忠曰吾但知有建炎岂知有明受斩其使焚其诏又遣使持麻制授张俊俊械以送狱冯轓又说王钧甫曰此事若了在他人公何以赎过钧甫颇以为然 五丈河舟师邵青素为盗甚得其徒之心乱后聚舟往来淮上至是入泗州城掠其金帛而去青济南人也 
　　癸卯太后诏睿圣皇帝宜称皇太弟领天下兵马大元帅复封康王皇帝称皇太侄监国御营都统制苗傅副都统制刘正彦并赐铁券时傅正彦闻勤王兵大集意甚惧呼冯轓议复辟轓知其可动即见朱胜非白云今国步艰难当以马上治之今日之事当以渊圣皇帝为主睿圣皇帝尝受渊圣诏为大元帅宜仍旧少主为皇太侄太后垂帘时有持服奉议郎宋邴等数人上书亦如轓意胜非令轓与傅正彦计之傅正彦许诺即日遣张逵与轓诣都堂胜非犹疑之未敢应刘正彦王钧甫闻之趣傅诣都堂见胜非钧甫与马柔吉佐其言胜非大喜答以二太尉有意如此宗庙社稷之幸胜非晚朝遂以太后命召傅正彦钧甫轓同对傅正彦言今日之事安国家恤生灵御强敌若便此三者臣万死不辞钧甫言傅正彦忠有余而学不足轓奏言如对胜非语又请褒傅正彦如赵普故事太后劳傅等且许之少顷趣召百官宣太后诏略曰敌人以睿圣皇帝不当即位兵祸连年今宜称皇太弟领大元帅皇帝称皇太侄监国太后临朝听政退避大位务在息兵此诏语据王庭秀阅世录制出在庭愕然御史中丞郑珏殿中侍御史王庭秀欲留百官班论之而台谏惟珏等二人遂不果时大雨百官冒雨朝上于睿圣宫胜非等奏事议论几数刻上曰必若此传之后世岂不贻笑哉张逵退谓苗傅曰赵氏安矣苗氏危矣王世修亦以为然傅遂易初议张浚复辟记云二十六日集百官议在列无不鼓舞是日遂降诏四月一日复辟臣谨按王庭秀阅世录二十五日集百官宣诏翌日乃用庭秀等言改为处分兵马重事二书不同是时庭秀为台官其所记必审今从之阅世录又云宣制毕乃朝睿圣宫而赵甡之遗史云百官朝睿圣宫谓复辟矣既至宫乃请上为大元帅及宣诏百官失色臣谨按郑珏奏疏云昨日宣示诏书班退诣睿圣宫云云与庭秀所记合今从阅世录进士冯轓特补奉议郎守尚书兵部员外郎赐绯更名康国康国补官日历不载季陵外制集有制词朱胜非闲居录云三月十四日张浚在平江遣进士冯康国持奏并申都省乞主上贬损位号柔服金朝康国参曰本蜀人张侍郎相从多年今蒙勤王所差赍奏状余曰想见平江传报不一今得贤来见城中次第可以归报翌早帘前留身奏言张浚遣进士冯康国持奏状来太后曰已见状申无事昨夜降出余曰奏状固无事意欲令康国侦伺城中浚僚属甚多不遣遣布衣来且康国自言与浚皆蜀人相从日久或欲成就官爵耳太后曰有何功劳便要官爵余曰昨夕思之贼气已詟大事有绪所乏者英威正当张大外援今召康国引对太后面加慰劳优与恩数二凶知外援之盛康国回赐浚优诏使平江知时事之顺中外合势事乃易图太后曰与何官余曰乞授通直郎仍除郎官赐绯章服太后曰甚好明日引对悉与之除兵部员外郎遣回按此所云则康国除命当在十六日也是时大事未定安得便除官冯楫临安录云康国奏知太后大元帅事讫有旨除郎官此得其实盖康国两至杭州其引对除郎在再来之日而胜非误记于初来之时耳熊克小历系于十四日壬辰盖承秀水录之误臧梓勤王记云四月壬子进士冯轓授京秩此尤差误今并不取秘书省正字冯楫至都堂见朱胜非言闻大计已定士大夫皆能言惟恐军众尚有疑阻胜非曰何自知之楫曰过计耳欲入其军传道朝廷之意以谕众胜非曰大计已定诸军初无疑阻若擅入营寨生事当收君下狱楫惧而退复因康国求至平江与张浚计事胜非不许自当收君下狱已上并据胜非闲居录修入楫所著临安录云楫说与康国昨日请为大元帅已移得兵权固善矣然名尚未正并犹在睿圣宫何似我与你同往说贼复辟我有策可以回之康国曰极力止此何可进矣当回报张侍郎令图之楫曰只恐张侍郎未必有策我却有个策须见侍郎方可言你如白朝堂令许我出见张侍郎朝廷今已信你未必信我盖前来楫尝以此意撼张右丞渠不领解又曰朱丞相欲诣府第禀事丞相云累日头昏不在府第见客有事只就此说楫见众宰执同坐此语如何漏泄语出即杀身遂已今你言已有验说我同往丞相必从则来早便报来次日早等不至食后方来云朝堂不肯 是日吕颐浩张浚议进兵韩世忠为前军张俊以精兵翼之刘光世亲以选卒为游击颐浩浚总中军光世分军殿后遂以勤王所为名颐浩浚传檄中外曰恭惟宋有天下垂二百年太祖太宗开基创业真宗仁宗德泽在民列圣相传人心未厌昨因内侍童贯首开边祸遂致敌骑历岁侵陵逆臣苗傅躬犬豕不食之资取鲸鲵必戮之罪乃因艰难之际敢为废立之谋刘正彦以孺子狂生同恶相济自除节钺专擅杀生仰惟建炎皇帝忧勤恭俭志在爱民闻乱登门再三慰劳而傅等陈兵列刃凶焰弥天逼胁至尊仓皇避位语言狂悖所不忍闻大臣和解而不从兵卫皆至于掩泣诏书所至远迩痛心骇戾人情孰不愤怒顾惟率土何以戴天况傅等揭榜阛市自称曰予祖宗讳名曾不回避迹其本意实有包藏今者吕颐浩因金陵之师刘光世引部曲之众张浚治兵于平江韩世忠张俊马彦溥各率精锐辛道宗永宗陈思恭总率舟师汤东野周杞据扼险要赵哲调集民兵刘诲李迨馈饷刍粮杨可辅等参议军事并一行将佐官属等同时进兵以讨元恶师次秀州四方响应用祈请建炎皇帝亟复大位以顺人心今檄诸路州军官吏军民等当念祖宗涵养之恩思君父忧废之辱各奋忠义共济多艰所有朝廷见行文字并系傅等伪命及专擅改元即不得施行敢有违戾天下共诛之建炎三年三月二十四日朝奉大夫权发遣常州兼两浙西路兵马都监周杞新除左武大夫观察使两浙路提点刑狱公事赵哲秘阁修撰知平江府两浙西路兵马钤辖汤东野宁武军承宣使带御器械秦凤路马步军副总管御营前军统制张俊起复定国军承宣使带御器械鄜延路马步军总管御营平寇左将军韩世忠试尚书礼部侍郎充御营使司参赞军事张浚新除检校太保奉国军节度使殿前都指挥使制置使刘光世新除资政殿学士同签书枢密院事江淮两浙制置使吕颐浩臣谨按印本檄书系三月二十四日吕颐浩勤王记云己亥草檄书壬寅传檄内外壬寅二十四日也张浚复辟记云二十四日草檄书二十六日传檄内外二记复不同盖浚误以此月为大尽故差一日其实二十四日壬寅草檄书二十五日癸卯乃传发尔遣迪功郎王彦觉持檄谕江宁府迪功郎洪光祖谕越州修武郎张复谕湖州远方入递传发又遣统制官张道率兵三千人屯湖州安吉县以分贼势光祖丹阳人也初颐浩至平江张浚见之涕泣曰主上待我辈厚今日惟以一死报国日夜望枢密之至以为盟主颐浩慰勉之是日刘光世亦以所部至平江光世见张俊相与释憾傅计不行张浚复辟记云初苗傅为光世与韩世忠张俊尝有语言之隙屡行间谍意令光世为巳用而俊世忠三人尽释憾交欢傅计不行按光世至平江时世忠已在秀且二人终身未尝释憾交欢浚不应误但其上此计时三人者并为大将不容不如是言之耳今略删润令不失实先期告请使黄大本等过平江吕颐浩问上起居状大本反称美傅等且告言废立之谋乃械以送狱事平释大本以为贵池丞朱胜非闲居录云二凶趣遣使胜非白太后以先遣小使仍密留于勤王所太后喜已而遣迪功郎胡枢充小使密戒之至平江枢遣人赍状来云为勤王所拘留文字亦取去余令遍呈二凶自此使议遂息胜非所云胡枢又与日历不同而臧梓所记乃云进士二人借官则似指大本及吴时敏也更须详考 宫仪围安邱县权知密州杜彦引兵救之其徒李逵吴顺皆不从曰仪众甚盛未可与战彦曰见敌不击何以威众遂行至泼石桥与战大败彦尽丧其步军仪忿之遂屠安邱县彦还密州逵顺责其丧军拒不纳彦欲引去而马军皆有家属在城中出言纷纷逵开门纳之乃杀彦枭其首逵遂领州事 
　　甲辰御史中丞郑珏殿中侍御史王庭秀抗疏论睿圣皇帝不当改号珏言探闻得诏书之意乃遣合门宣赞抚谕将臣韩世忠归道世忠之语称须得太后陛下诏睿圣皇帝为兵马大元帅方不进兵朝廷大臣进议以谓若为大元帅则当称臣不欲以子臣父遂并降今上皇帝为皇太侄睿圣皇帝乘正统嗣天位已二年矣一旦尊而为太上皇以太子嗣位太后陛下垂帘同听政虽出仓卒之间于礼犹顺今遽降而为大元帅则内外百官曰将曰相昔日所臣事者今则与之比肩事主矣稽之于古无所取法行之于今实逆天道今欲如唐之睿宗以太上皇听大事如舜既禅位命禹徂征有苗为法天下孰以为非伏望收还昨日手诏命将相百官请睿圣皇帝以太上皇听国之大事陛下仍旧与今上皇帝同听政以安人心若诏书颁行则天下闻之无君矣贡赋不入倡义而起兵者皆是也虽有智者不能为谋庭秀言女真侵陵我国将帅之臣不能北向发一矢乃假其声势胁制朝廷愿还前诏宣召百官俨列仪卫诣睿圣宫恭请皇帝还御治朝总揽权纲有异议者即戮以徇如迅雷之发不及掩耳俄顷之间大事定矣是日早珏独对为太后言今既降位号则乘舆服御亦皆降杀岂将易赭服紫耶退与庭秀复上＜锍-釒＞力争午刻＜锍-釒＞入太后召珏与宰执同对帘前珏乞次召庭秀太后谕曰今日之事且因百僚论列大臣商量欲令睿圣皇帝总领兵马耳珏等奏曰臣不知其他但人君位号岂容降改闻之天下孰不怀疑虽前世衰乱分裂之时固未有旬日之间易两君一朝降两朝位号者也太后曰必中丞未尝见诸人文字相公可同至都堂视之既至朱胜非自于青囊出宋邴等所上书以示珏庭秀珏等力言昨日诏书不可宣于外必召变胜非与执政颜岐王孝迪路允迪皆在坐尚书右丞张澂独曰若以五日时事势岂争此名位耶澂欲行出珏等共止之夜王世修亦诣朱胜非府争之事遂止 
　　乙巳制曰朕以幼冲仰膺付托今承太母慈训及览宰执侍从内外将帅奏陈谓睿圣仁孝皇帝顷自靖康之初实总元帅之重早缘推戴继遂纂承比以强敌侵陵生民荼毒深自损抑发于至诚既退处于别宫以释言于大国惟渊深之命孰敢废而臣庶之愿不可违若止仍太上之称何以慰天下之望今恭依太后圣旨请加上太上睿圣仁孝皇帝处分兵马重事冯康国以问朱胜非曰勿与较其实一也日历此诏在二十八日丙午恐不应迟留如此按冯楫临安录冯康国以二十七日回平江则下诏当在先今从王庭秀阅世录附二十七日 太后诏勿避父名罢孟忠厚提举巡幸一行事务 朝请郎陈戬为监察御史 御营前军统制张俊以勤王兵发平江殿前都指挥使制置使刘光世继之吕颐浩与张浚饯于门外登楼阅兵器甲鲜明士气锐甚闻行在已有复辟之议复辟记二将出师在二十八日今从勤王记 案闻行在句语意未完当有脱句 是日勤王所檄至湖州新除资政殿学士提举中太一宫叶梦得行舟碧澜堂下召守臣梁端通判州事张焘及寓客龙图阁直学士许份徽猷阁直学士曾楙徽猷阁待制致仕贾安宅等谋之梦得欲与端等共为一檄调诸县射士勤王而留平江檄书不发安宅曰时已后矣此事岂可欺人直秘阁主管南京鸿庆宫曾纡闻之亦劝端张榜趣用建炎年号于是梦得引兵次平望以俟吕颐浩张浚之至欲与俱焘亦从之会舟师壅隔不得前梦得乃止时已召楙为翰林学士安宅为吏部侍郎二人皆不赴楙除学士在此月十六日安宅之除日历不载四月十一日得旨别与差遣足明除命在三月也大率史于伪楚及明受两次差除多不尽载今有可考者具书之其辞受是非则稽之以事而可见不必没其实也傅遣兵三千屯湖州之径路曰小林以扼援兵来路又调兵于辅郡端用纡计械系其使者不与兵纡布子也曾纡贾安宅叶梦得事用纡墓志及纡所撰辨犹豫记并绍兴三年正月贾安宅分析状参修苗傅屯兵小林亦以绍兴三年十月甲申御史台与郑大年改正复官状修入 
　　丙午尚书礼部侍郎御营使司参赞军事张浚同知枢密院事翰林学士李邴御史中丞郑珏并为端明殿学士同签书枢密院事邴尝见管军王元密令出禁旅击贼元懦怯不能从于是朱胜非留身奏邴珏近迁人皆知其助朝廷之故今诸军已定乞并除执政显示中外太后曰可胜非曰自来执政除命出自禁中臣不敢拟进太后曰待批出胜非曰仍须处分日下供职午间内降如所请浚不受张浚除同知朱胜非闲居录无一字及之盖二人不相能也日历浚之除在四月庚戌按浚自撰复辟记云三十日奉圣旨除臣同知枢密院事其实二十八日除二十九日受命但浚以为大尽故差一日也日历珏之除在甲辰邴之除在丙午秀水录在二十六日甲辰二书不同今从赵甡之遗史并附丙午 是日吕颐浩张浚以大军发平江 
　　丁未宰相朱胜非召苗傅刘正彦至都堂议复辟事熊克小历载此事于二十七日乙巳盖因朱胜非闲居录所记也按日历四月一日宰执奏状称臣等三月二十九日请召苗傅刘正彦等到都堂谕以睿圣皇帝当还尊位苗傅等一皆听从则在二十九日丁未矣以冯楫临安录考之亦是此日或者胜非移此事于张浚未发平江之前以城中先有定议不待外兵之逼也但奏牍所载差互不同尔若胜非调护曲折盖已悉书之靡有遗佚惟此一事胜非分作四日甲辰宰执聚议乙巳召二凶赴堂丙午王世修持奏状赴漏舍丁未下诏朝别宫今依奏状并于二十九日丁未书之庶不失实傅正彦之反也王世修实为之谋画及外兵至忧惧乃急请复辟以自解此据日历前一日执政聚议召二凶颜岐李邴犹虑其不至及是胜非令行首司发帖子召傅正彦世修及王钧甫马柔吉张逵诣都堂会秘书省正字冯楫见傅于军中且贻傅正彦书大略谓今张枢密握兵在平江遣冯郎中来请上为大元帅意在于复辟而后已也元帅姑为皇帝主兵之渐耳兵权既归睿圣皇帝然后下反正之令太尉能违之乎如不可违是使他人有复辟之功而自处以废君之罪如或违之近则张枢密远则杜充王庶张深张严杨进李彦仙杜彦盖进之徒咸起问罪之师可亦一一为建节旄便能已其事乎太尉结睿圣一人之怨是与天下为讎也与天下为讎则召天下之兵也宜矣昨冯郎中乞太后赐太尉誓书铁券太尉勿谓受太后誓书铁券便可保无虞也太尉结怨于睿圣皇帝傥未复辟上犹在睿圣宫何解皇帝之怨惟太尉自请反正而得皇帝亲赐誓书铁券则无后患矣太尉傥从不肖之请当为宰相言之若出外则许提兵而行若欲在朝亦不解今日军政皇帝赐誓书铁券之外更请御笔赦太尉擅诛内侍之诏尽置内禅之事而不言使天下无得而疑太尉宰相必能为太尉辨之也如此身亦可全名亦可保不然则浃日之间必制于他人之手矣傅正彦唯唯此据冯楫临安录遂诣都堂胜非语之曰反正事已定日迎请朝廷百官皆有章奏公自可别作一章傅面颈发赤惭恧无语回顾正彦正彦起曰前日所请本为和金今使命虽不通未尝更遣遽请反正前后事体相违胜非责之曰和金之使既无路可通况事已彰露州县谁不知之且勤王之师未来者使是间自反正耳前日王渊不当作枢密人情犹能如此今日之事孰为轻重不然下诏率百官与六军请上还宫公等六人置身何地平时为将帅者皆赖国家官爵号令故能使人一旦是非曲直既分虽三尺童子皆知去就将校军士必不能诳惑正彦却立不对傅长吁曰独有死耳胜非以二将反覆责世修世修以言逼傅傅不能答胜非乃令堂厨具饭命世修即庑间草奏持归军中自准备将已上皆书名已上据胜非闲居录修入闲居录又云余语执政曰已备下昨夕先与老母别矣诸公曰何谓也余曰他日当知之亲兵将官徐建者引首屡探堂中余曰此即下策所用之人也是日宫中堂门皆密为备二凶若敢不从阖两重门尽行剿戮然后单骑至诸寨招附傥或见害其为死所不亦大乎不敢遽如此者虑既诛之后招附既定固无事万一更有变乱不可知耳诸公皆曰非所及也执政晚朝至漏舍世修持军中请复辟奏状纳胜非胜非进皇太后极喜曰吾责塞矣胜非即召词臣张守至都堂与李邴分作百官章三奏三答及太后手诏与复辟赦文皆具冯楫临安录云楫说二贼颇有见从之意遂往都堂要以此事禀宰执到客位有榜云侍从而下皆不见为二贼先已在堂内议复辟事所以不见客移刻二贼出朱丞相亦出楫近前白丞相有紧急事拜禀丞相云只今晚朝可来幕次说楫随后到宰执幕次有七人同坐楫禀宰执云早来公面说苗刘自请皇帝复辟二贼已听从惟是许其四事乞相公为办之丞相云四事谓何楫云一许其皇帝赐以誓书铁券二许其在朝则不解军务三许其出外则提兵而行四许以皇帝亲书赦其擅诛内侍之诏其余缕缕说之之辞逼朝未能尽言丞相云只今便取决于太后楫遂退按此所云与闲居录全不同今附此更须参考 直龙图阁王世修为尚书工部侍郎朱胜非闲居录云三月十六日王世修见余于私第余谓曰贤能办此便取旨除六部侍郎诘旦早自留身具奏世修语太后曰若能成功何止侍郎虽执政亦可除也二十八日世修特奏状来余奏曰事已成世修先许除从官欲令次日除工部侍郎晚朝引见面赐金带使来早立本班以示迎请之人太后欣然从之据所书世修除侍郎当在二十九日今附此日历在四月一日 同签书枢密院事吕颐浩制置使刘光世礼部侍郎张浚平寇左将军韩世忠御营前军统制张俊等言契勘都统制王渊不能备御金人致乘舆南渡结连内侍躐除枢筦近有统制官苗傅刘正彦被奉圣旨将本官及内侍诛戮委属允当外有建炎皇帝以避敌逊位一事臣等窃详建炎皇帝即位以来恭俭忧勤过失不闻今天下多事之际乃人主马上图治之时深恐太母垂帘嗣君皇帝尚幼未能戡定祸乱臣等今统诸路兵远诣行在恭请建炎皇帝还即尊位欲望圣慈特降睿旨令百官有司早行祈请建炎皇帝复位或与太后陛下同共听政庶几人心厌服可致中兴时颐浩浚大军已次吴江张浚复辟记三十日次吴江县按是年三月小尽当是二十九日丁未浚误记也臧梓勤王记丙午离平江府丁未次秀州而复辟记次秀州在四月一日二书亦不同按复辟记常误进一日四月以后即不差今参酌二记附此王世修闻之遣人至军中云上已处分兵马重事止王师屯秀俾颐浩浚以单骑入朝颐浩奏曰臣等所统将士忠义所激可合不可离愿提军入觐傅等计穷益惧日历三月二十九日圣旨召李纲总领六路弓兵入援王室按此时纲尚责海南行状中亦无之当考是晚苗傅刘正彦复至都堂见朱胜非请诣睿圣宫见上谢过胜非难之不得已白于上傅正彦自知罪大疑不得见忧惧失色抵宫门日已晡矣睿圣皇帝开门纳之且令卫士掖以升殿傅正彦请降御札以缓外师上曰人主亲札非所以取信其取信于天下者以有御宝今朕退处别宫不与国事用何符玺以为信自古废君杜门省愆岂敢更预军事傅等巽请上乃赐韩世忠手诏曰知卿已到秀州远来不易朕居此极安宁苗傅刘正彦本为宗社始终可嘉卿宜知此意遍谕诸将务为协和以安国家傅等退以手加额曰乃知圣天子度量如此遂遣杭州兵马钤辖张永载持诣世忠世忠得之谓永载曰主上即复位事乃可缓不然吾以死决之傅等大恐 
　　是月迪功郎张邵应诏上书言今中原未复非保东南无以为陛下之资非据建康无以镇东南之势钱塘僻在海隅其地狭恐金人闻之谓我弃江淮而退有如遣间谍诱盗贼啖以高爵连衡抗我则江淮之间又生一敌也就令能保钱塘彼将出豫章九江涉当涂京口数道并进南扼饶信北攻苏秀弛我援兵梗我粮道无处自处诚非持久之便愿陛下遣能臣相视江北诸州要害筑坚城而守之若彭门青社京师曹濮与夫关中川口之地亦宜有以大镇抚之俾捍蔽益多而东南全矣邵历阳人也朝奉郎知婺源县孙杞应诏上书言五事一曰金人背盟虽戴天履地共有枕戈之怒然人主之行异布衣匹夫见辱拔剑而起不忍忿忿试之一掷则大事去矣二曰宣政大臣为天下害以误社稷其徒讳弗言专斥太上皇伤天子之孝三曰建炎初政开广言路憸人射利卖直钓名作为谤书诋诬盛德传信四方以为口实此犯上作乱之由不可长四曰兵将骄蹇伺寇至奔散为盗不可使宜益募民为兵兵无常刑其权在将孰云吴儿不可用耶五曰国蹙民穷徵发如雨人不堪命宜罢省诸不急以济军兴杞晋陵人书奏会近臣有言其才者乃召赴行在孙觌撰杞墓志云诏公驰驿入对未至而乘舆幸建康新将相用事所施置皆不与公言合于是辞疾不果行按杞所上书前三事如此则不果行宜矣 金人陷京东诸郡时山东大饥人相食啸聚蜂起巨寇宫仪王江每车载乾尸以为粮时当兵火之余又有河决之患州郡互不相救金再攻青州守臣京东东路安抚使刘洪道力不能守率余兵二千弃城去金人以前知滨州向大猷知青州时右副元帅宗辅左监军栋摩乘势尽取山东地惟济单兴仁广济以水阻尚存焉洪道在仰天陂遣其将崔邦弼往安邱县求援于宫仪仪发兵迓洪道别为一寨以处之日过听议事 徐州武卫都虞候赵立闻金兵北归知城中弛备鼓率残兵邀击于外断其归路夺舟船金帛以千计军声复振立尽团乡民为兵誓以平敌退者必斩叔父扆后期至立谓曰叔以立故乱法何以临众促命斩之士皆感厉遂复徐州众推立为长东京留守杜充承制以立为武德大夫合门宣赞舍人言于朝诏授立忠翊郎权知徐州事立乘疮痍之后抚循其民恩意周至召使复业井邑一新 金左副元帅宗维闻上渡江徙济南叛臣刘豫知东平府充京东西淮南等路安抚使节制大名开德府濮滨博棣德沧等州而以其子承务郎麟知济南府自旧河以南皆豫所统也 贼马进号花衲袄为杨进余党所败将残兵数百自宿迁之虹县归李成 
建炎以来系年要录卷二十一 

●建炎以来系年要录卷二十二 
　　宋 李心传 撰 
　　建炎三年夏四月戊申朔宰相朱胜非等言臣等三月二十九日请召苗傅刘正彦等到都堂谕以今国家多事干戈未弭当急防秋之计睿圣皇帝宜还尊位总揽万机苗傅等一皆听从太后诏曰吾近以睿圣皇帝授位元子请同听政国家艰难义不得辞朝夕不遑亟欲还政今览所奏甚契吾心可依所请胜非乃率百官上第一表请上还宫诏不允辰刻百官诣睿圣宫新除尚书工部侍郎王世修以戎服见时将赐世修金带而内帑无有宰相乃遣吏假于户部尚书孙觌而以钱七百千偿之太后内出札子与上曰今日朔日宜入见禁中上奏曰臣疾作卑体不安巳奉表起居容臣望日趋诣太后又诏曰嗣君冲幼强敌未宁事尤急于防秋理难安于垂箔臣僚恳请不可重违宜复御朝以安中外百官再上奏上答以太后垂帘当共图国事不然不敢独当太后诏许之百官三表毕时己巳刻上始御殿百官起居上犹未肯入内胜非再请遂就西廊搢笏掖上乘马还行宫都人夹道焚香众情大悦熊克小历载上还内在三月丁未盖误朱胜非闲居录云三十日上还宫按是月无三十日其实四月一日也上及太后同御前殿垂帘下诏曰朕顾德弗类遭时多艰永惟责躬避位之因专为讲好息民之计今露章狎至复辟为期朕惟东朝有垂帘保佑之劳元子有践阼纂承之托太后宜上尊号曰隆祐皇太后嗣君宜立为皇太子所有三月六日赦书应干恩赏等事令有司疾速施行敢有稽违重寘典宪朱胜非闲居录云初二日卷帘上独断如故余留身奏曰复辟之功尽出太后宜有尊崇上曰如何余曰宜尊为皇太后皇子亦合有恩礼宜立为皇太子次日俱有诏如所请按日历及诸书皆云初一日加皇太后尊号初四卷帘与朱胜非所记全不同或是胜非在睿圣宫先奏闲居录误记也 中兴圣政龟鉴曰方苗刘之猖獗也杜鹃之诗闻者伤心投鼠之举势不可亟其事至难处也在内则有朱胜非李邴郑珏以正大之理折其锋在外则有张俊韩世忠刘光世勤王之师挫其锐取日虞渊洗光咸池二凶以三月癸未至四月戊申反正凡二十六日而平盖张忠献倡义之功居多焉 中书侍郎王孝迪罢为资政殿学士提举西京嵩山崇福宫孝迪始除执政使金不辞而至上复辟遂罢之按孝迪与卢益召使在十日戊子益力辞罢祠在壬寅时苗刘尚在朝也此则以反正后罢时事各异并不抵牾 右文殿修撰提举杭州洞霄宫张忞复为中书舍人 是日吕颐浩张浚次秀州韩世忠以下出郊迓之具言傅等用意奸回当益为备颐浩谓诸将曰国家艰危君父废辱一行将佐力图兴复今幸巳反正而贼犹握兵居内包藏奸谋事若不济必反以恶名加我诸公勉之汉翟义唐徐敬业之事可为戒也臧梓勤王记云颐浩至秀州问韩世忠等曰与贼对垒能知贼无它虞乎对曰彼怙势恃众胁取铁券自谓不死无有他虞又问曰我师可以必胜乎曰以众敌寡以顺讨逆可以必胜颐浩曰知彼知巳可以战矣按此与复辟记所云世忠之语全不同疑臧梓所书有所润色其后赵雄撰世忠碑又引而载之今不取夜有剌客至浚所浚见而问之客曰仆河北人粗读书知逆顺岂为贼用顾为备不严恐有后来者浚下执其手问以姓名不告而去翊日浚取郡囚当死者诡言剌客斩以徇 
　　己酉上与太后垂帘听政初太后即欲撤帘日高犹不出御笔令朱胜非陈请胜非言当先降诏于是暂出御殿后曰官家既还内吾便不当出胜非钦赞遂诏以四日撤帘此据胜非闲居录修入录称今日下诏来日卷帘而卷帘乃在两日后或是迟二凶出城亦未可知当考 尚书省言亲事官李宝负太祖皇帝神主至瓜洲为金人所驱遂致遗失诏沿路州军寻访收到人补官此据日历会要未知后何如 御营使司都统制苗傅为淮西制置使副都统制刘正彦副之 诏将帅非出师临阵毋得用重刑即军士罪至死者申枢密院取旨 朝奉郎主管西京嵩山崇福宫李光试侍御史 徽州进士汪训义上＜锍-釒＞请皇帝听政诏合门引见上殿初上既复辟有徽士数人共议欲上书请上听政或曰巳复辟矣奈何更欲上书或曰复辟听政或是二事有何不可训义曰请来日谋之众皆诺训义夜窃其藁旦诣匦投之上召对而训义为人庸鄙上欲招致谠言乃命为迪功郎充御营使司准备差遣此据赵甡之遗史修入甡之称训义绍兴二十二年卒于濠州推官当得其实 是日冯康国至秀州 
　　庚戌诏复用建炎年号熊克小历载此旨于初一日盖因朱胜非闲居录所记也日历在初三日其实初二日进呈初三日降出尔胜非记此事自四月以后大率差一日盖三月小尽而胜非误以为大尽记之是以排日差互 宰执朱胜非等言臣等备位政府当三月五日之变义当即死所以隐忍偷生至今正欲力图今日之事始终委曲陛下究知所有三月五日以后应政事差除等乞令有司条具取旨从之日历载此奏在初四日朱胜非闲居录云初二日余出劄子乞将三月初五日巳后四月初一日已前应朝廷行事并取索看详可行者存之不可行者罢之可疑者推治之上曰俟如卿所请批旨行下至晚二凶来见三更后人马出尽据此乃初三日事今移附此日于是胜非与颜岐张澂路允迪皆乞罢上不许上因论勤王事胜非曰勤王兵不为无助但欲令作声援傥进兵交战则祸变叵测矣如论臣寮利害则在城中者甚危而难为功在城外者甚安而易取名檄云当与天下共诛之此虽大义然事若至此虽诛何救度诸人朝夕必来臣则去矣望陛下试以此意谕之御笔张浚除中大夫知枢密院事浚时年三十三国朝执政自寇准以后未有如浚之年少者熊克小历浚除命在壬子按浚自撰复辟记云初三日奉圣旨除浚知枢密院事今从之 武当军节度使淮西制置使苗傅起复武成军节度使淮西制置副使刘正彦并加检校少保许以所部行又以直龙图阁张逵为淮南西路转运判官俾给其军食傅欲请王世修为参议朱胜非曰世修今从官矣岂可复从军傅乃止 中书舍人兼权直学士院张守为御史中丞以朱胜非言其尝与闻复辟议论也日历守之除在庚戌按朱胜非闲居录乃在初五日壬子然闲居录云奉御笔张浚知枢密院张守御史中丞则二人之除同在初三日胜非误记也 工部尚书兼侍讲王绹兼直学士院给事中李会试尚书兵部侍郎国子祭酒詹乂为龙图阁直学士提举万寿观兼侍讲 应天尹孟庾充显谟阁待制寻召庾赴行在以直徽猷阁京畿路提点刑狱公事凌唐佐为应天尹庾鄄城人唐佐休宁人也唐佐宣和中尝为司门员外郎坐阿附盛章斥去至是朝廷湔濯用之 是日吕颐浩张浚次临平苗翊马柔吉以重兵负山阻河为阵于中流植木为鹿角以梗行舟翊以旗招世忠兵出战始世忠以刘宝军非所部乃悉收其家属诣军将战世忠＜舟羲＞家属舟于岸下率将士当前力战张俊次之刘光世又次之军小却世忠叱其将马彦溥挥兵以进涂泞骑不得骋世忠下马持矛突前令其将士曰今日各以死报国若面不带几箭者必斩之颐浩在中军被甲立水次出入行伍间督战翊等败走傅正彦遣兵援之不能进朱胜非闲居录云四月初三日赴朝上曰昨暮城上望见郊外水际有舟船火炬朕遣人缒城探之乃韩世忠下先锋陈思恭船泊水中不敢近岸去人问之但云苗统制去也未勤王兵乃如此余曰勤王兵不为无助只要它作声援如遣冯康国来及拘留小使之类皆是傥进兵至城下必交战胜负果未可知设使战胜二凶必生奸谋以保护为名分守两宫勤王兵虽胜如何措手初四日午间报韩世忠下将佐陈思恭孙世询等至皆以尘土蒙面破裂衣裳亦有面颊封药如金疮者州人指笑曰舟行未尝有尘不曾战斗何故伤损按胜非所云皆以贬损张浚之功恐非其实王廷秀阅世录亦云三日闻韩将军至临平为二凶设伏掩杀足明胜非所云皆私意也今不取朱胜非命诸将集兵皇城门外城中震恐知杭州康允之谓胜非不若使人谕二凶令速引兵去朱胜非闲居录云四月初一日奏二凶欲除淮南制置使命下即遣人说谕云勤王兵马朝夕必来朝见恐手作人住闹须是速行但得离此百里正其罪以讨之上曰待唤来敦遣余曰极善颐浩等进兵北关傅正彦见上请设盟誓两不相害此据赵甡之遗史上赐金劳遣傅正彦退诣都堂趣赐铁券胜非命所属检详故事如法制造是夕傅正彦引精兵二千人开涌金门以出命其徒所在纵火遇大雨火不能起遂遁夜尚书省檄诸道捕傅等世忠俊光世驰入城至行宫门世忠欲入其下张介曰不可虽闻二贼巳去尚未可知阍者以闻上步至宫门握世忠手恸哭光世俊继至并见于内殿上嘉劳久之中兴遗史阅世录并云世忠等初四日入城臧梓勤王记云光世世忠俊夜驰入见上于禁中盖三将初三夜先入城而大军初四早乃入也朱胜非闲居录云初四日午间报韩世忠下将佐陈思恭孙世询等皆奔趋禁门欲直入卫士呵止遂大殴击而入唱言曰韩太尉使来拆帘径至殿门叫呼不巳上大惊遣人引至殿庭望殿上无帘惭怍而退恐未必果尔今不取 
　　辛亥皇太后撤帘吕颐浩张浚引勤王兵入城都人夹道耸观咸以手加额颐浩浚与诸将见胜非于殿庐因求对合门白故事无与宰执同对者胜非曰吕枢密固可随班然亦须先降旨免见余人则不知也此据胜非闲居录修入按张浚先巳除知院不知何故乃不得随班或者所降旨无日下供职之文故浚未得立本班也但录以为初五日事盖误俄有旨颐浩随班余人别作一班二府奏事毕颐浩出劄子乞取索改年以后事朝廷看详上曰巳有旨胜非顾曰昨得旨令三月五日以后事皆看详不但改年后也班退胜非留身乞罢上曰何必坚去胜非曰国家厄会君与相当之以陛下圣德尚避位二十余日臣实何人岂可苟安相职上曰卿言有理朕更思之胜非顿首谢颐浩浚既见上遂召赵哲李迨杨可辅辛道宗李承造王圭等俱对上特召浚至禁中谓曰隆祐皇太后知卿忠义欲一识卿面适垂帘见卿自庭下过矣浚皇恐谢上欲倚浚为相浚辞以晚进不敢当是日平寇左将军韩世忠手执工部侍郎王世修以属吏并拘其妻子诏制置使刘光世鞫其始谋以闻朱胜非闲居录云诸将擅杀工部侍郎王世修及中军都制官吴湛皆略其家今不取也苗傅犯富阳县遣统制官乔仲福追击之 
　　壬子上初御殿受朝 知枢密院事张浚等言逆臣苗傅刘正彦引兵遁走乞行下诸州生擒傅正彦者白身除观察使不愿就者赏钱十万缗斩首者依此捕获王钧甫马柔吉张逵苗瑀苗翊并转七官其余一行官兵将校并与放罪一切不问仍多降黄榜晓谕从之日历捕斩傅等赏格在三日庚戌降黄榜在五日壬子按赏格内称巳擒到王世修则必非初三日也日历盖误今移附五日 诏前日皇太子嗣位赦文内优赏诸军改作复辟优赏余不行 资政殿学士提举中太一宫兼侍读叶梦得提举西京嵩山崇福宫 是日执政奏事毕朱胜非再留身乞罢上未许胜非曰臣若不去人必以为有所壅蔽臣去之后公议乃见上问可代者胜非曰以时事言之须吕颐浩张浚上曰二人孰优胜非曰颐浩练事而粗暴浚喜事而疏浅上曰俱轻浚太少年胜非曰臣向自苏州被召军旅钱谷悉以付浚后来勤王所事力皆出于此此举浚实主之胜非拜辞将退上曰即今更押卿赴都堂令刘光世韩世忠张俊等皆参堂以正朝廷之体胜非曰臣闻唐李晟平朱泚之乱奏云谨巳肃清宫禁祗奉寝园当时寇污宫禁晟击出之故云肃清今陛下还宫巳数日将士直突呼叫入至殿门诚为不知理道此据胜非闲居录删修胜非所录又云初五日留身上曰卿拜相方三日事变遽作赖卿之力二十五日而事平以卿平难之谋用图恢复必有所济又曰朕与卿相知今暂听卿去然孰可继卿者余曰以时事言之须吕颐浩张浚上曰以谓勤王有功邪城中安静数日方至余曰尝奏外援不为无助不必先到城下若以二人作相诸将必喜又曰陛下若以浚为年少且除近上执政官将退上曰卿到堂少待令吕颐浩张浚刘光世韩世忠张俊皆参堂以正朝廷之体面前日将佐直撞入内殴打卫士叫呼无礼皆不知理道此风不可长也按浚初三日巳除知枢密院事胜非留身在后两日乃方云且除近上执政官恐误疑胜非所云不在此日又胜非载上语多訾诸人之功它书皆无之今并削去又云上令吕颐浩张浚皆参堂按此时颐浩浚巳在枢府无缘仍令参堂今削二人姓名庶不抵牾胜非退见光世巳下于都堂世忠曰金人固难敌若苗傅但有少许汉儿何足畏者胜非曰请太尉速追讨毋令过江于是御史中丞张守亦论胜非等不能思患预防致贼猖獗乞罢政＜锍-釒＞留中不出 
　　癸丑尚书右仆射兼中书侍郎兼御营使朱胜非罢为观文殿大学士知洪州从所请也制略曰亟持诏节趣秉国钧夫何信宿之间乃尔震惊之遽深惟菲德退避别宫甫再踰旬即复大位虽援兵之交至亦秘策之允臧工部尚书兼直学士院王绹所草也胜非在相位凡三十三日胜非既罢乃以苗傅等申请朝廷不曾施行者十八纸缴奏翌日上赐手诏嘉劳改知平江府胜非以平江巡幸所过遂力辞 资政殿学士太中大夫同签书枢密院事吕颐浩特迁宣奉大夫守尚书右仆射兼中书侍郎兼御营使颐浩迁五官用朱胜非例 门下侍郎颜岐尚书右丞张澂并罢为资政殿学士岐提举南京鸿庆宫澂知江州兼江东湖北制置使澂执政才四十六日张澂兼江湖制置日历不书此据季陵外制集增入 资政殿学士签书枢密院事路允迪仍旧职提举醴泉观兼侍读 端明殿学士同签书枢密院事李邴守尚书右丞 端明殿学士签书枢密院事郑珏进签书枢密院事 殿中侍御史王廷秀言钱塘非驻跸地请进幸江宁 监察御史陈戬奉诏审鞫王世修于军中世修言苗傅等疾阉官恣横及闻王渊为枢密愈不平乃与世修等谋先伏兵斩渊继杀内官然后领兵伏阙胁天子禅位此皆始谋实情戬以闻诏斩世修于市 苗傅犯桐庐县 
　　甲寅检校太保奉国军节度使殿前都指挥使御营使司提举一行事务都巡检制置使刘光世为太尉御营副使先是御营副使皆以执政为之比光世还朝上议擢光世枢筦既而改命光世及韩世忠张俊除命日历于庚戌甲寅两书之今附此日光世行述云时上面授光世签书枢密院事光世力辞 起复定国军承宣使带御器械鄜延路马步军总管御营平寇左将军韩世忠为武胜军节度使充御营左军都统制宁武军承宣使带御器械秦凤路马步军副总管御营前军统制张俊为镇西军节度使充御营右军都统制秘阁修撰知平江府汤东野充徽猷阁待制朝奉大夫知常州周杞充右文殿修撰自余将佐咸进官二等张浚言迪功郎吕摭自城中以＜虫葛＞书陈二凶反状进士吕擢掌文字有劳得旨摭改京秩擢命以官始王渊识韩世忠于微时待之绝等至是世忠为请地厚葬经纪其家不遗余力久之诏赠渊开府仪同三司而康履亦赠官谥荣节渊死年五十三渊乾道初赐谥襄闵 斩御营中军统制官权主管侍卫步军司公事吴湛初上以湛佐二叛为逆谕韩世忠使图之世忠曰此易与耳时湛巳不自安严兵为备世忠诣湛与语手折其中指遂执以出门下兵卫惊扰世忠按剑叱之无敢动者诏戮湛于市以统制官辛永宗为带御器械充御营使司中军统制 权主管殿前司公事王允按史作元责英州左言责贺州并安置 殿中侍御史王廷秀入对论徽猷阁待制知杭州康允之直秘阁两浙转运副使刘蒙吏部员外郎范仲熊金部员外郎兼两浙路提举市舶公事吴说之罪上曰范仲熊恐不如是对曰臣不知其它但在宣和末进用实出梁师成门下时廷秀论仲熊以为与二凶缔昵五日之事仲熊实与闻故上不信既而张浚为之百拜力请乃诏允之蒙夺所除职说免官而仲熊除名柳州编管此事日历全不载今以王廷秀阅世录参修范仲熊行遣据绍兴二年九月二十四日刑部检举状增入廷秀又言浙西安抚司主管机宜文字时希孟之罪上怒甚欲枭首执政救解之乃除名吉阳军编管而通判杭州章谊迁二官始议反正拱卫大夫利州观察使枢密都承旨马扩亦往来其间至是以扩为观望停其官永州居住杭州兵马钤辖张永载坐朋附凶邪除名琼州编管永载事见三月丁未武功大夫永州团练使两浙路兵马都监郑大年责授汝州团练副使英州安置言者论二凶屯兵湖州之小林傅等无缘知此径路盖大年召之故有是命此事日历不书今以四年十月癸酉绍兴三年正月甲申大年复官改正状附入 
　　乙卯赦天下举行仁宗法度录用元祐党籍即嘉祐法有与元丰不同者赏格听从重条约听从宽系石刻党人并给还元官职及合得恩泽应诸路上供木炭油＜虫葛＞之类有困民力非急用之物者并罢天下民庶许置弓弩技精者保试推恩既而刑部侍郎商守拙言一司一路一州一县及在京海行与嘉祐所不该载如免役重录茶盐香矾六曹通用等合依见行条法若事干军政边防机密并修书未成间嘉祐制与见行条法相照而引用窒碍者并取旨从之此事日历不载今以会要增入四年六月庚辰对修成书 
　　丙辰苗傅至白沙渡所过焚桥梁以遏王师刘光世遣其前军统制王德助乔仲福讨之 
　　丁巳常德军承宣使提举醴泉观孟忠厚为宁远军节度使醴泉观使先是右司员外郎黄概应诏荐朝奉大夫赵鼎鼎谓张浚曰隆祐复辟其功甚大当检会累朝卷帘故事推恩其家浚用其言且荐于上遂以鼎行尚书司勋员外郎鼎已见元年二月 命发运使亲督粮船赴京师上闻东京军民久乏粮食故有是旨 诏自崇宁以来内侍用事循习至今理宜痛革自今内侍不许与主兵官交通假贷馈遗及干预朝政如违并行军法 军器监叶宗谔直龙图阁充江淮发运副使 苗傅犯寿昌县所至掠居人黥以为军 
　　戊午龙图阁直学士知宣州刘珏复为尚书吏部侍郎秘阁修撰江淮等路发运副使叶份试户部侍郎仍提举车驾巡幸事务右司员外郎黄概试兵部侍郎兼御营使司参赞军事中书舍人周望右文殿修撰胡安国并试给事中安国仍令所居州以礼津遣 尚书吏部员外郎李正民守左司员外郎新除左司谏刘宁止守右司员外郎正民定孙也定江都人元丰御史中丞按二人除命日历不书此据都司题名增入不得其日故附黄概改除之后 户部尚书孙觌为龙图阁直学士知温州寻改知平江府时浙西七州盗残者五惟苏湖独存群盗相传号平江为金扑满觌至官召诸大姓谕以祸福使挈其金帛远徙而藏之一季不如令乃录入官人苦其扰 新除尚书吏部侍郎贾安宅罢 新除侍御史李光直龙图阁知宣州光之除日历不载因刘珏改除附此 金国通问使李邺宋彦通留行在乃以邺知越州彦通知筠州著此为邺以越州降金张本日历彦通以朝议大夫除邺无前衔按邺建炎元年自通直郎责为散官不知后来出使除何职越州题名可考季陵外制集有徽猷阁待制宋彦通赠五官制略云履危而使绝域乃遂生还则是彦通尝出疆也日历不书彦通职名不知何故 奉议郎通判湖州张焘应诏上＜锍-釒＞大略谓人主戡定祸乱未有不本于至诚而能有济者陛下践阼以来号令之发未足以感人心政事之施未足以慰人望岂非胸中之诚有未修乎又言天下治乱在君子小人用舍而巳夫小人之党日胜则君子之类日退将何以弭乱而图治乎又言窃观近措置防守大江之策户点一丁五丁点二使自备糗粮器械而蠲其税赋乌合之众素不谙战阵一旦有风尘之警则鸟惊鱼溃之不暇尚能安心而用命乎徒费民财又损官赋而不适于用愿速罢之又言近日侍从台谏所言多循习故态观望意指毛举细务以塞责至国家大事则坐视而不言岂不负陛下待遇之意又言巡幸所至不免营缮重困民力勾践之栖会稽似不如是不若权时之宜茅茨土阶以俟昇平为之未晚时论以为当是日统制官乔仲福追击苗傅至梅岭与战败之傅走乌石山 
　　己未诏诸路添差官自宗室归朝官外日下并罢 
　　庚申尚书右仆射兼中书侍郎吕颐浩改同中书门下平章事仍兼御营使尚书右丞李邴改参知政事时言者复引司马光并三省状请举行之诏侍从台谏议御史中丞张守言光之所奏较然可行若便集众徒为纷纷既而颐浩召从官九人至都堂言委可遵行悉无异论颐浩乃请以尚书左右仆射并同中书门下平章事门下中书侍郎并为参知政事尚书左右丞并减罢自元丰改官制肇建三省凡军国事中书揆而议之门下审而覆之尚书承而行之三省皆不置官长以左右仆射兼两省侍郎二相既分班进呈自是首相不复与朝廷议论宣仁后垂帘大臣觉其不便始请三省合班奏事分省治事历绍圣至崇宁皆不能改议者谓门下相既同进呈公事则不应自驳巳行之命是东省之职可废也及是上纳颐浩等言始合三省为一如祖宗之故论者韪之乾道八年二月乙巳又改 宰相吕颐浩知枢密院事张浚言今天下多事乞命庶僚各举内外官及布衣隐士材堪大用之人擢为辅弼协济大功诏行在职事官各举所知以闻 权罢秘书省绍兴元年二月丙戌复置废翰林天文局绍兴二年正月壬寅复置并宗正寺归太常绍兴三年六月复置少卿五年闰二月辛未复置寺省太府司农寺归户部绍兴二年五月戊午复太府三年十一月庚戌复司农鸿胪光禄寺国子监归礼部绍兴三年六月丁未复国子二十三年二月丙子复光禄二十五年十月庚辰复鸿胪卫尉寺归兵部后不复置太仆寺归驾部后不复置少府将作军器监归工部绍兴三年十一月庚戌复将作军器二监惟少府监不复皆用军兴并省也 秘书少监方訚罢为秘阁修撰知台州其余丞郎著佐正字十余人皆为郎出守或奉祠而去于是馆学寺监尽废士人之外召而至者率以尚书郎处之郎选始轻矣 减尚书六曹吏自主事至守当官凡四等定为九百二十人吏部七司三百五十九户部五司二百八十八礼部四司五十六兵部四司一百三十五刑部四司六十三工部四司一十九其分案总为一百七十有三 苗傅犯衢州守臣胡唐老据城拒之大雨雹城上矢石俱发不克攻遂引去熊克小历载此事在戊午今从日历 
　　辛酉武泰军节度使知大宗正事仲综请自江宁府移司虔州许之未几仲综薨追封平原郡王 直龙图阁知越州叶焕充秘阁修撰江淮等路发运副使 
　　壬戌集英殿修撰提举杭州洞霄宫滕康试左谏议大夫明受中召康为中书舍人未至而有此命康见上首论顷者日中有黑子又白气贯日皆灾异之大者当时无人为陛下道此不旋踵而有肘腋窃发之事上感其言谓有谏臣之风不踰月遂擢为执政此据李邴时政记附入当求康全＜锍-釒＞书之 
　　癸亥给事中周望为江浙制置使上以二贼未平议遣大将吕颐浩因荐望会兵以行望有口辨喜谈兵故颐浩引用之 尚书户部郎中朱异为江浙随军转运使 是日乔仲福王德至衢州赵雄撰韩世忠碑云王兼程追袭二贼贼方围三衢闻王师来即解去按此时世忠犹未受制置之命碑盖误也 
　　丙寅诏诸路靖胜军并拨隶御营右军都统制张俊日历载俊奏状乃系承宣使衔恐是未建节时所上也 令两浙转运司运封桩米四十万斛赴江宁府以上将巡幸也 苗傅犯常山县 
　　丁卯上发杭州留签书枢密院事郑珏卫皇太后 御营左军都统制韩世忠请身往讨贼以世忠为江浙制置使自衢信追击之世忠入辞白上曰臣当扑灭二贼未审圣意欲生得之邪或函首以献也上曰能杀之足矣世忠曰臣誓生致之显戮都市为宗社刷耻时卫士宋金刚张小眼者号有膂力世忠乞以行欲使护俘来上上壮之酌巨觥以饯世忠日历于丁卯日已书车驾进发杭州幸江宁府命韩世忠为江浙制置使而戊辰日又书车驾幸建康府吕颐浩等乞留韩世忠前去衢信州以来擒捕苗傅按此时未有建康府名盖重叠差误 尚书礼部侍郎卫肤敏未就职卒于秀州 
　　戊辰苗傅犯玉山县 
　　庚午诏天下帅臣监司守令釆访寓居文武官有智谋及武官武艺精熟者具名以闻量材录用 
　　辛未苗傅屯沙溪镇统制官乔仲福王德乘间入信州会统制官巨师古自江东讨贼还与仲福会傅未至信州十里闻官军在遂还屯于衢信之间初韩世忠喜德之勇鸷欲使归其麾下乃令心腹健将陈彦章图之德与彦章适会于信州同谒郡将彦章进揖德颇倨彦章怒拔刃剌德不中德夺刃杀之 
　　壬申制皇子检校少保集庆军节度使魏国公旉立为皇太子以工部尚书王绹为资政殿学士权太子少傅 臣僚奏王钧甫马柔吉前后用心实非负国望特赦其罪许率其徒自归仍与旌赏从之时苗傅等众犹盛势未可擒言者谓钧甫柔吉见将赤心队为先锋以拒王师请下诏＜宀十见＞二人之罪以诱致其降故有是旨 
　　丙子初定两省吏额自录事至守当官分五等凡二百三十八人中书省六分门下省四分其分房十有四大凡六房外又有制敕库及班簿章奏知杂催驱开拆赏功等房而刑房分上下诸吏守阙者百五十人其余为正额 
　　丁丑初定尚书省吏额自都事而下凡二百二十四其间守阙如两省之数分房十自吏户工刑之外有监印奏钞知杂开拆等房及制敕库后又增催驱三省催驱六曹御史刑封桩户营田工等房通旧为十有五 
　　是月以太中大夫提举亳州明道宫梁扬祖为徽猷阁待制充淮东制置使右司员外郎兼权给事中刘宁止论扬祖怯懦避事且数其父子交结权贵之罪命遂寝 初上思内侍卲成章忠直召赴行在其徒忌之乃止之于洪州中兴姓氏录云其徒譛之云卲九百来陛下无欢乐矣乃止不召 御营平寇前将军范琼自寿春渡淮遣骑卒五人之庐州从安抚使胡舜陟责赡军钱帛舜陟执斩之遣一骑还报谕之曰将军受命北讨今弃而南自为寇吾岂竭生灵膏血以为汝资宜急去不然将厉兵与将军周旋于城下必尽杀乃止琼乃去舜陟又檄诸郡勿给其粮琼遂自光蕲渡江引兵之洪州屯驻熊克小历载琼之江西在去冬按沉长卿撰胡舜陟生祠记则琼过庐州在今年四月克盖误也 淮西安抚司统制刘文舜引众犯濠州文舜巳见二年二月按文舜巳受胡舜陟招安不知何以作过守臣连南夫移江宁府未上遣土豪俞孝忠率民兵百五十往拒之将战孝忠马还泞而死众皆奔还文舜引众至城下南夫出库帛歛城中金银以遗之且解所服金带以授文舜乃得解 薛庆据高邮军庆初自扬州遁事见二月甲寅与其党椎埋通泰野泽间后同李在袭取高邮守之在与其次争事相残杀众乃推庆 初金人既还泗州洪泽闸有大小官舟千余皆不取时淮阴无县令而县吏孙晟摄行县事洪泽闸军罗成等不伏遂与其徒董青辈率舟船犯淮阴晟避去使人和之先是韩世忠溃于沭阳其后军将李义者往来于宝应之间有众数百人相约合军兵围楚州成又破涟水军取彩缯以为帆既而义为卲青所破官军追杀之成后亦为卲青所并 
　建炎以来系年要录二十二 

●建炎以来系年要录卷二十三 
　　宋 李心传 撰 
　　建炎三年五月戊寅朔上次常州诏知枢密院事兼御营副使张浚为宣抚处置使以川狭京西湖南北路为所部初上问浚以方今大计浚请身任狭蜀之事置司秦川而别委大臣与韩世忠镇淮东令吕颐浩扈驾来武昌张俊刘光世从行庶与秦川首尾相应上许之始除浚招讨使左司员外郎兼权中书舍人李正民言川狭吾境不当以招讨名请用唐裴度故事上是其言浚乃改命上许浚便宜黜陟亲作诏赐之 左谏议大夫滕康为翰林学士时御史中丞张守闻吕颐浩张浚叶议将奉上幸武昌为趋狭之计又欲徙中原之民于东南于是守与康皆持不可曰东南今日根本也陛下远适则奸雄生窥伺之心况将士多狭西人以蜀地近关狭可图西归不过将士为此计耳非为陛下与国家计也守并陈其害有十至殿庐又谓康曰幸蜀之事吾曹当以死争之上纳其言遂擢康为学士时显谟阁直学士致仕翟汝文亦奏疏请幸荆南不从 右司谏袁植言前宰相黄潜善汪伯彦国之奸贼其罪不在王黼蔡攸之下且怙宠擅权蔽贤嫉能登相府曾未踰年三分天下几失其二陛下纵释而不诛奈宗庙社稷何望槛送二人斩之都市以崇国体诏责授镇东军节度副使英州安置黄潜善降充江州团练副使责授秘书少监永州居住汪伯彦降充宁远军节度副使并即其州安置始潜善之斥也其兄潜厚以分司居道州潜厚闻命径归邵武军朝廷闻之为降守臣张髦一官潜厚乃去潜厚事以绍兴二年十月刘棐劾疏附入不得其年月故因潜善再责遂书之 是日韩世忠引兵发杭州 
　　庚辰江浙制置使周望引兵至衢州而苗傅与其徒犯江山县傅之行军也常以王钧甫马柔吉将赤心队为先锋去大军十里而屯时上命诸将以罪止傅兄弟及刘正彦钧甫柔吉张逵余皆罔治赤心军士闻诏宽大乃叛傅钧甫遂焚河梁以断其路率赤心之众降于望望使人受降书未成其前军统领官右武大夫归州防御使张翼等七人谓钧甫反覆斩钧甫及柔吉父子首以降贼党大惧诏以翼为翊卫大夫温州观察使诸将赵秉渊杨忠悯归朝官赵棫赵休并进三官仍以棫休为直秘阁秉渊易县人宣和末杀契丹廋军以城来降忠悯其先榆次人也上之未移跸也朝散郎洪皓以秀州司录事遭父丧免上疏论今内患甫平外敌方炽若轻至建康恐金人乘虚侵轶宜遣近臣先往经营庶事告办鸣銮未晚也时朝议巳定不从既而悔之上问宰辅近谏移跸者为谁今安在张浚以皓对乃召至平江欲以为部使者使招二凶会捷书至乃止此据洪皓行述附见但行述以为将招二凶会捷书至乃止却恐不然按皓以三月乙酉被旨使金国是时二凶未平不应捷书巳至当是钧甫柔吉被杀而上在常州已闻之也今略修润仍移附此日庶不抵牾皓彦昇弟子也彦昇鄱阳人政和给事中傅等闻韩世忠且至遂引兵趋信上世忠闻之恐其滋蔓闽广乃自浦城捷出以邀之 
　　辛巳上次镇江府翰林学士滕康请命有司祭陈东之墓御笔令守臣并张悫致祭上谕执政以悫古之遗直东忠谏而死皆厚恤其家焉 资政殿学士提举西京嵩山崇福宫卢益为淮东制置使资政殿学士提举醴泉观兼侍读路允迪为淮西制置使上以两淮为强敌所残议擢大臣镇抚故有是命益居天庆观置司备位而已寻皆罢之此据赵甡之遗史日历无之 
　　癸未翰林学士滕康为端明殿学士签书枢密院事康既秉政张浚西行之议遂格朱熹作张浚行状云浚建议令吕颐浩奉上幸武昌会浚西行江浙士大夫摇动颐浩遂变初议按康以异论而执政则此议盖巳变矣不在浚西行之后意者浚此时正往高邮措置而康遂得迁邪或熹所云盖指东巡之议今且附见又于闰八月丁丑申言之 徽猷阁直学士提举西京嵩山崇福宫曾楙为翰林学士 是日上次下蜀镇建武军节度使节制江南东路军马杨惟忠将万余人迎銮部伍甚整上按辔顾望颇称其能 
　　甲申中书舍人张忞罢忞初入见言上即位以来无纤毫之失上谓大臣曰自古人君不患无过患不能改过耳忞谄谀如此岂可寘之从班乃落职宫观 
　　乙酉上至江宁府驻跸神霄宫初上至张桥山水暴溢桥坏于是江南东路转运副使李谟黄敦书皆罢去而中大夫提点刑狱公事姚舜明坐不迎车驾亦降二官 御笔建康之地古称名都其以江宁府为建康府 起复朝散郎洪皓为徽猷阁待制假礼部尚书充大金通问使皓已见五月庚辰初议遣人使金张浚因荐皓吕颐浩召与语大悦俄有旨赐对时皓方墨衰绖颐浩脱巾衣服之既对上以国步艰难两宫远狩为忧皓极言天道好还金人安能久据中土此正春秋邲郢之役天其或者警晋训楚也上悦进皓五官擢待制而以武功郎龚璹为右武大夫假明州观察使副之上遗左副元帅宗维书愿去尊号用正朔比于藩臣上令皓与宰执议国书皓欲有所易颐浩不乐遂罢迁官之命洪适撰皓行述云近例远使得循职郎四人时先君有六子独适与名三以官其弟侄按日历绍兴十二年二月十九日左从政郎洪适状父皓出使依例合得五名恩泽当时蒙指挥令候回日陈乞伏望先次一并给还有旨依傅雱例施行据此则皓出疆日止实放行一名故独官适也其后绍兴元年四年七年十一年皓皆用待制恩例奏子京官十三年还朝则适遵巳入馆矣官其弟侄乃在此时今不取时淮南盗贼踵起右武大夫忠州防御使李成自山东至泗上甫就招即以成知泗州覊縻而巳乃命皓兼淮南京东等路抚谕俾成遣所部卫皓至南京璹历阳人也此以洪皓行述增修上遗尼玛哈书日历不载按今年十一月丁卯亲征诏书有云卑词厚礼遣使相望以至愿去尊称甘自贬黜请用正朔比于藩臣在建康则遣洪皓崔纵杜时亮在平江则遣张邵其为书指无不曲尽哀祈此诏布之四方则史臣不必追讳此事当略存之以见其实今年七月癸未八月丁卯所书可参考 
　　丁亥龙图阁待制沿江措置使陈彦文为徽猷阁直学士都大提领水军措置江浙防托事务仰体国忧不许辞免日下疾速前来行在奏事又诏防江措置自池州至平江府并隶彦文仍委守令按户籍丁产簿选众所推服之人为队长分认地分广置刀弩具舟楫将佐并委彦文经画之彦文升职名日历无有今以季陵外制集增入 诏内侍蓝圭等并缘苗傅作乱无辜谴斥仰所至州军火急遣赴行在 溃卒朱海有众数千人入定远县界知县事魏孝友率兵至永康镇迓之孝友请战海曰我假道而过秋毫不敢犯尚何与公战乎孝友不从以民兵击之海怒与战民兵皆溃海执孝友至县杀之 是日苗傅寇浦城县时御营副使司前军统制王德既杀江浙制置司裨将陈彦章欲与制置使韩世忠战世忠曰苗刘未平若与之战乃是更生一敌不如避之夜世忠将至浦城北十里与傅正彦遇于渔梁驿正彦屯溪北傅屯溪南跨溪据险设伏相约为应世忠率诸军力战骁将李忠信赵竭节恃勇陷阵右军统制官马彦溥驰救死之贼乘胜至中军世忠瞋目大呼挺矛而入正彦望见失声曰吾以为王德乃韩将军也正彦少却世忠挥兵以进正彦坠马世忠生擒之尽得其金帛子女傅弃军遁去坠马不死失傅所在苗瑀收余卒得千六百人进破剑川县又犯虔州事闻再赠彦溥武成军节度使谥忠壮先是朝散郎刘晏晏已见二年九月甲申隶正彦军中傅使统赤心队晏谓其部曲曰吾岂从逆党反者邪韩制置来吾事济矣遂率众归世忠浦城之战世忠以晏骑六百为疑兵于浦山之阳贼见大骇晏以所部力战世忠上其功后迁一官日历载世忠获正彦在己丑今从熊克小历 
　　戊子秘阁修撰知庐州胡舜陟以御寇有劳升集英殿修撰 
　　己丑诏以浙西所籴米四十万斛赴东京应副留守司支用以发运副使叶焕有请也 初薛庆既据高邮兵至数万人附者日众知枢密院事张浚闻庆等无所系属欲归麾下亲往招之浚渡江靳赛以兵降及是至高邮入庆垒从者不满百人浚出黄榜示以朝廷恩意庆感服再拜 
　　辛卯诏太史局天文官许将带学生内中直宿以备宣问天象 
　　壬辰徽猷阁直学士提举万寿观兼侍讲詹乂兼权直学士院 
　　甲午左武大夫福州观察使节制战船军马辛道宗提点江南东路刑狱专一措置捉杀盗贼公事 
　　乙未知枢密院事张浚罢为资政殿学士提举杭州洞霄宫初薛庆欲求厚赏乃留浚三日而外间不知谓浚为庆所执浮言胥动真州守臣以闻吕颐浩与李邴滕康共议罢浚枢筦以御营使司前军统制王＜王燮＞为淮南招抚使统所部往平之中兴姓氏录薛庆传赵甡之遗史皆云张浚至高邮薛庆诈迎入城见浚之貌曰岂有如此枢密邪遂执之浚随行有狭西兵多遭杀者庆逼浚出所赍官告三千道而馆之按此即当时传闻之词恐不至是日历绍兴二年三月七日进武副尉张存状于建炎三年五月内受到御营副使张枢密劄子勘会高邮军屯驻统制官薛庆下将佐使臣人兵能保护知宗一行无虞居民归业系河北忠义之士因金人侵洺州累年坚守势力不加转战千余里皆曾杀获委有功效昨随李民来赴行在又能坚守忠义再立劳绩深可嘉尚今依奉圣旨各与转三官资内存系民兵甲头至今未曾陈乞正授文帖诏张存转两资其借补劄子令尚书省毁抹据此庆求厚赏则有之而所谓迫浚令出官告三千道则恐非其实也又绍兴四年三月壬子张俊申本军使臣韩福乔德建炎三年五月内张枢密到承州补正承信郎所有承到张枢密付身未曾换给足明传闻之妄今并附此以备参考 徽猷阁待制提举杭州洞霄宫沉思卒思真州人事上皇为中书舍人 京东东路安抚使刘洪道在安邱未有所向乃与宫仪偕引兵依阎皋于潍州 
　　丁酉直秘阁主管南京鸿庆宫曾纡以首明大义除直显谟阁用御史中丞张守奏也日历云纡除直秘阁误也今从纡墓志遂以通判杭州章谊为尚书仓部员外郎 
　　己亥都省言自军兴以来天下多事四方文移增倍于前日宰执精力疲耗于案牍而边防军政所当急者反致稽缓此无他中书别无属官故也望用熙宁故事复置中书门下省检正官二员分书六房事省左右司郎官二员从之 是日苗翊率众出降未解甲复用其将孟皋计欲遁之温台裨将江池闻之杀皋擒翊降于制置使周望其众皆解甲有举子程妥者崇安人时在傅军为傅谋与苗瑀张逵收余兵入崇安县统制官乔仲福王德共追之尽降其众傅夜脱身去变姓名为商人与其爱将张政亡之建阳县土豪承节郎詹标觉而邀之留连数日妥知不免密告标曰此苗傅也标执以告南剑州同巡检吕熙熙以赴福建提点刑狱公事林杞杞惧政分其功与熙谋使护兵杀政崇安境上自以傅追世忠授之遂槛赴行在林杞遗事苗傅刘正彦既败走韩世忠尾贼而追之时杞为闽宪恐贼至得脱预檄诸郡扼其奔冲既而正彦先为大军所擒傅与其徒变姓名窜伏人莫能踪迹杞立重赏募之俄而募士詹标擒傅与其徒张政以至是时世忠已班师杞冒暑亲部送至富沙境上会日暮大雨政乘此谋窜去为护兵所杀杞独以傅追及世忠授之初知建州某人者与当轴为姻恃势贪婪用官钱至累钜万监司不敢按杞亟以其罪闻某人谗于当轴遂以张政为告苗傅反者宜得重赏而杞杀之遂下杞于狱几欲寘之死不得巳犹削籍连州安置绍兴四年六月二十四日刑部状勘当吕熙元系南剑州同巡检据统制詹标申搜寻四山见三人从庙山奔下内一人是税户陆安来报被贼掳去内二人系张政苗傅押至提刑林杞处出头内张政言冤屈事政是徒中反告之人有金牌子与程十一郎托他去告官林杞为见张政称是告捉苗傅之人有碍自巳功赏问吕熙道张政是苗傅使臣只道他捉得苗傅若送去韩世忠处坏了我待杀了如何吕熙道可乘虚作缓急令人取首级到建安县界安泊关报张瑀将兵来取苗傅林杞向吕熙道张政如何吕熙道因此急难取首级林杞言好吕熙向邱万严景用刀将张政斫下首级此日历所书也遗事所云不无缘饰今从史杞明年三月甲寅编管 
　　辛丑张浚自高邮至行在复以浚知枢密院事先是淮南招抚使王＜王燮＞既渡江会薛庆既得厚赏用其党王存计亟以兵卫浚而出上闻之叹息即日趣归浚辞曰高邮之行徒仗忠信虽不至如所传闻然身为大臣轻动损威其罪莫大诏不允遂以庆守高邮军上亲书御制中和堂诗赐浚曰愿同越句践焦思先吾身卒章曰高风动君子属意种蠡臣是行也御营使司主管机宜文字承直郎任贶至高邮遇贼坠马死上命以银帛恤其家录其子仲全为忠州文学赵甡之遗史云薛庆之执浚也屡欲杀之其党王存劝止之曰真伪未可知若杀真枢密则异日欲归朝廷其可得邪庆然之浚遂得归按此亦传闻之辞以任贶之死及浚奏劄之语观之庆其初亦必稍有不顺但终于感化不至如遗史所云耳今不取 
　　壬寅诏诸将班师以刘正彦苗翊就擒故也 
　　癸卯改铸虎符 
　　初唐州既为金人所残乃移治桐柏县土豪董平尽攒集强壮为兵朝廷因以为统制平以兵势胁制州郡守臣滕牧不能堪平怒欲杀之会京西转运判官直徽猷阁范正已行部至唐州牧告其状正已阳数牧罪下襄阳狱言于朝乙巳诏免牧官令疾速取勘正已纯礼子也纯礼仲淹子建中尚书右丞平尝引众犯德安府遣其徒李居正黄进入城议事守臣陈规即推诚与语且谕以忠义居正曰诚所愿进不对规斩进以兵授居正使为前锋大破之平乃去按董平事迹全不见于史今以赵甡之遗史陈规行状程昌＜宀禹＞家传参修甡之载滕牧事于今年六月末而昌＜宀禹＞家传载牧与王民自襄阳还攻董平以八月十九日过蔡州事亦相近日历绍兴二年正月二日刑部状检准建炎三年五月二十八日敕知唐州滕牧治事不审与董平有隙使军民无缘安帖等事奉圣旨滕牧先次放罢疾速取勘具案闻奏本部催促襄阳府二年半有余并无回报此即正已所劾也未知正已过唐的在何时今但书降旨之日俟考 
　　丙午命诸路漕臣驱磨常平失陷钱物具数申尚书省仍桩收以待诏用 
　　丁未尚书省请以江池饶信州为江州路建康府太平宣徽州广德军为建康府路并以守臣充安抚制置使其江州守臣更不带江东湖北字入衔从之熊克小历载此事在此月丁酉今从日历明年六月戊辰又改 
　　是月宣义郎直秘阁张元亨主管亳州明道宫用渡江诏也此据绍兴四年六月元亨陈乞差遣状修入 京西北路制置使翟兴击叛将杨进杀之进屯鸣皋山之北兴与其子琮屡扰劫之进不能安弃辎重南走兴引众邀击会于鲁山县贼以精锐逆战于婆娑店兴之军以药箭射进并中其马进死于阵兴遂复西京躬率将吏至永安军朝谒诸陵军士皆掩泣有义兵统领季兴者王屋人世为农魁桀有勇力寡言语尚信义二帝北狩兴以保捍乡里聚众万余元帅府统制官元常以兴为义兵统领上既南渡兴以众往来怀卫间断金人粮道翟兴以书币迎之使知长水县至是破杨进有功兴奏为武义郎合门宣赞舍人就统所部而借补武略郎王俊俊初见元年十二月亦以功迁京西南路招捉副使留守司仍铸印给付此据俊建炎四年六月自陈状增入进余众复推其徒刘可为首以拒官军时剧盗张用王善皆在陈蔡之间杨进既死京畿稍宁静东京留守杜充乃奉表请上还阙不从 
　建炎以来系年要录卷二十三 

●建炎以来系年要录卷二十四 
　　宋 李心传 撰 
　　建炎三年六月戊申朔升盱眙县为盱眙军 宣武军节度使东京留守杜充兼宣抚处置副使节制淮南京东西路先是朝廷闻充引兵赴行在乃除充节钺仍节制京东西路应天大名府许便宜行事充建节不见月日按明年五月庚戌上谕大臣语有云朕待充自庶官除从官建节遂召同知枢密亦不知的在何时蜀中士大夫家有藏纶言集者载充此麻乃自资政殿大学士除其词有云顷闻整众而行远举勤王之役以事考之当在充离京师之时且附此当求他书参考至是又申命之 朝议大夫御营使司参议官高卫复为徽猷阁待制时卫添差江淮等路发运使根括诸州移用经制献纳等钱二百余万缗故有是命 徽猷阁待制洪皓奉使至淮南邀宿泗州都大捉杀使李成以兵护送而成方与遥郡防御使耿坚共围楚州责通判权州事贾敦诗谓其降敌坚河北人初以义兵保护乡井既而率所部南来至袭庆府与成会及是俱在淮东皓先以书抵成成曰汴涸虹有红巾非五千骑不可往军食绝不克惟命皓闻坚可撼阴遣说之曰君越数千里赴国家急山阳纵有罪当禀于朝今擅兵名勤王实作贼耳坚意动遂强成歛兵皓行至泗境谍报有迎骑介而来皓复还且上＜锍-釒＞言李成以朝廷不恤之而稽馈饷有引众纳命建康之语今靳赛据扬州薛庆据高邮万一三叛连衡何以待之此含垢之时宜遣辩士谕意优进其秩畀以京口纲运如晋待王敦可也上遂遣合门宣赞舍人贺子仪抚谕成给米五万斛吕颐浩亦为书遗成言左右欲图王图霸须有天命若无天命虽以项羽之强终必灭亡颐浩怒皓不先白堂乃奏其稽留生事贬秩二等皓遂转由滁阳以行耿坚后亦为李成所并此据洪皓行述及绍兴元年正月癸亥耿静所诉参修熊克小历云成围楚州责守臣赵立谓其降金盖误成今年冬方入楚州此时尚在徐也盖楚守朱琳以罪去而贾敦诗寔权州事克不深考耳 
　　己酉上以久雨不止虑下有阴谋或人怨所致以谕辅臣于是吕颐浩张浚皆谢罪求去上曰宰执岂可容易去位来日可召郎官以上赴都堂言阙政中兴圣政臣留正等曰周书言三公爕理阴阳汉故事遇灾异则策免三公盖以爕理失人而至于致灾宜其不免于咎太上皇帝以久阴霖雨不止宣谕宰执不及其它独使召郎官以上言已之过失而将以收人心召和气销天变此宋景公所以退星舍而子韦之所以贺延寿也圣德如此 
　　御史中丞张守言陛下罪已之诏数下矣而天未悔祸实有所未至尔傥能应天以实不以文则安知谴告警惧非诱掖陛下以启中兴之业乎先是守为副端尝进修德之说＜锍-釒＞凡三上且曰愿陛下处宫室之安则思二帝母后氊庐毳幕之居享膳羞之奉则思二帝母后膻肉酪浆之味服细暖之衣则思二帝母后穷边绝塞之寒苦操予夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼要如舜之兢业汤之危惧大禹之菲恶文武之忧勤圣心不倦盛德日隆而天之不助顺者万无是理也及是又申言之且曰天时人事至此极矣陛下睹今日之势与去年孰愈而朝廷之措置施设与前日未始异也俟其如维扬之变而后言之则虽斥逐大臣无救于祸汉世灾异策免三公今位宰相者虽有勋绩然其才可以办一职而识不足以干万几愿更择文武全才海内所共推者擢任之中书舍人季陵言臣者君之阴妻者夫之阴外国者中国之阴金人累岁侵轶生灵涂炭城邑邱墟怨气所积灾异之来固不足怪惟先格王正厥事则在我者其可忽耶臣观庙堂之上无擅命之臣惟将帅之权太盛宫阃之内无女谒之私惟宦寺之习未革今将帅位高身贵家温禄厚拥兵自卫浸成＜叐＞扈之风去年御敌尝遣王渊桀骜不行改命范琼心怀怏怏苗刘二贼乘间窃发岂一朝一夕之故哉逮勤王之师一至钱塘拘占房舍攘夺舟船凌轹官吏侵渔百姓恃功益骄莫敢谁何此将帅之权太盛意其有以干阳也宦寺挠权为日固久不幸维扬大臣闇于事机渡江之初得以自炫窃弄威柄有轻外朝之心上下共愤卒碎贼手亦可以戒矣比闻蓝圭之流复有召命党与相贺气焰益张众召僧徒广设斋会以追荐钱塘之被害者行路见之疑其复用莫不切齿此宦寺之习未革意其有以干阳也臣又观洪范于休徵则曰肃时雨若谋时寒若于咎徵则狂恒雨若急恒寒若以今日之事揆之尚有可言者自古天子之出必载庙主而行示有尊也前日南渡事出仓卒有司迎奉不能如礼既至钱塘置太庙于道宫而荐享有阙留神御于河浒而安奉后时行路之人见者流涕今兹驻跸又几月矣未闻下款谒之诏以慰在天之灵不肃之咎臣意宗庙当之比年盗贼杀戮长吏如刲狐豚残虐百姓如刈草艾朝廷苟且例许招安未几再叛反堕贼计元凶之罪罔获忠臣之愤不雪赤子之冤莫报不谋之咎臣意盗贼当之昨太母临朝奸臣马扩上＜锍-釒＞谓上策入蜀中策都武昌下策都江宁臣常诘之苐言天子必惮远涉由下引之以及中由中引之以及上此奸谋也扩乃西人知关狭残破不可以遽往欲先幸蜀以便私耳侧闻道路之言谓銮舆不久居此人情皇皇未知死所立赏禁止终莫之信虽自臆度决无是事万一有之不几于狂乎常雨之证恐或由此自军兴以来既结保甲又改巡社既招弓手又募民兵追呼急于星火割剥侵于肌肤民力竭矣而犹求焉不几于急乎常寒之证恐或由此且阳为德阴为刑常雨常寒阴道太盛陛下正当修德以应天能制将帅乃德之刚能抑宦寺乃德之正事宗庙以孝禁盗贼以义谋国以智安民以仁如此行之则人心悦而天意得矣吏部侍郎刘珏言北敌强大阴盛阳微故阴雨为灾此群臣所共知也若乃孝悌通神明至诚动天地此陛下所宜知群臣未尝言也今二圣远在龙荒陛下居九重之尊享四海之奉亦尝思其燕处之不安饮食之不时乎愿陛下精祷于天详见于事揭为台观以表望思时遣使人以伸祈请则孝悌之道至矣陛下有仁圣之资而二三执政专为蔽塞使不外见敌国已和而背之盗贼已降而杀之诏令徒文具而无其实实之不至何以能格愿取建炎以来所下诏令参稽而行则至诚之道著矣此感人心销天变召和气之大者也上嘉纳之司勋员外郎赵鼎言自熙宁间王安石用事肆为纷更祖宗之法扫地而生民始病至崇宁初蔡京托名绍述尽祖安石之政以致大患今安石犹配飨庙庭而京之党未族臣谓时政之阙无大于此何以收人心而召和气哉上纳其言遂罢安石配享神宗庙庭靖康初廷臣有请罢安石配飨者争议纷然至是始决罢安石配享指挥日历不载今以神宗实录安石附传增入 王善攻淮宁不克移攻宿州统领官王冠与战败之 
　　癸丑诏诸路帅臣监司郡守许招来材武之士官为给食仍量材录用以知邠州权泾原路提刑司公事李宋臣有请也 
　　甲寅罢三省枢密院赏功司以其事归本部熊克小历己酉三省枢密院置赏功司自军兴立功将士许之自陈各以轻重推恩按赏功司乃建炎元年六月己卯李纲所置至此始罢之日历不载会要三年六月七日诏赏功司自今月七日为头限十日结局应干以前积压文字并于限内结绝自十七日以后生事更不收接依旧令部官看详经由官司各不得过三日克于元年六月始置司时不书今乃于废司时书之以为事始盖因吕颐浩行状之误而不考其详今不取 权知泰州裴渊以其众至行在诏隶韩世忠军世忠数宋世荣之罪杖杀之 
　　乙卯诏军兴以来忠义死节之家令中书省枢密院籍记姓名优加存恤访其子孙量材录用 尚书吏部侍郎刘珏试吏部尚书徽猷阁待制御营使司参议官高卫试吏部侍郎兼御营使司参赞军事起复直龙图阁李迨朝请郎李承造并充御营使司参议官 尚书吏部侍郎康执权充显谟阁直学士奉祠从所请也此据本部题名 诏宗室从军充统领参谋者并赴阙 御营使司言防秋在近其沿江至海岸合定地分请以知杭州康允之兼浙西制置使自镇江府至江阴军悉令允之措置从之 
　　丙辰诏诸路监司郡守遇朔望率见任官望拜二圣 是日苗傅后军部将韩隽犯光泽县陷之傅之败也隽以兵六百趋邵武军守臣朝散大夫张髦先期遁去隽入城焚掠皆尽遂引兵趋建昌军官吏军民皆欲逃去守臣方昭以六十口为质揭榜通衢敢言去者以军法从事率众婴城亲督守备隽攻而围之凡六昼夜昭鼓众益厉贼死者十三四一夕遁去进犯抚州守臣中大夫林积仁闻隽在闽中已弃城走隽乃入城纵掠积仁宣和末尝为御史靖康初以秘阁修撰守平阳寇至而遁遂坐斥至是复用之隽既陷临川又攻湖口县遂渡江至蕲州守臣中大夫王甡与官吏皆逃去隽引兵欲依杨进于京西道为王善张用所邀且闻进死乃还居黄陂境上会刘光世驻军江州遣人招隽隽往见光世光世命还屯蕲州因更名世清号小韩寻诏世清添差蕲州兵马钤辖此以赵甡之遗史及绍兴二年四月世清案款江西提刑司奏抚州事状绍兴四年十二月十八日张致远乞录用方昭劄子参修江西所奏称苗傅残党而无其名以事考之即世清也 
　　戊午秘阁修撰俞向知扬州维扬为金所蹂未有守臣故抆拭用之向卒不赴向除命日历不书今以绍兴三年三月十五日吏部中审向荫补状修入 命江浙淮南开畎潴水之地以限戎马 太常少卿黎确直龙图阁知婺州日历确无职名此以谏院题名修入 
　　庚申隆祐皇太后至建康上率群臣迎于郊外徽猷阁待制知平江府汤东野扈太母至行在遂以东野试尚书户部侍郎张浚奏以东野兼宣抚司参赞军事东野建言欲图中兴当先守关中据形胜以固根本此据附传增入不得其日且附此日历及本部题名并无之 
　　辛酉上手诏以四事自责一曰昧经邦之远图二曰昧戡难之大略三曰无绥人之德四曰失驭臣之柄仍命出榜朝堂遍谕天下使知朕悔过之意 带御器械李质权同主管殿前司公事边顺权主管侍卫马军司公事 
　　壬戌集英殿修撰提举杭州洞霄宫汪藻复为中书舍人 
　　乙丑显谟阁直学士知建康府连南夫兼建康府宣徽太平州广德军制置使 
　　丙寅罢江浙荆湖闽广诸县增置射士三分之一事祖见元年六月乙亥始朝廷以诸州禁兵不足乃集民兵置巡社又增射士以助之已而言者以谓巡社不利于东南既罢之犹存十分之一至是朝请大夫王海言海陵一县应留巡社六十三人而岁敷民间庸钱六千三百缗利害可见民兵之法凡坊市产钱千缗乡村田三顷并出一夫岁租之入或不足以供办而点丁之际尽取其力穑之人此尤拂于人情新法弓手教习神臂弓专以捕寇故应募者鲜而诸县更令上户雇募每名岁用之数殆踰百千三者非蠢朴之农夫即浮浪之凶徒使百姓重困而无益于用况三役并行于一时其何能给诏枢密院看详故有是旨既而言者以为无益乃罢武尉不数年而所增射士尽废之罢武尉在绍兴元年十月己卯尽罢新法弓手在绍兴四年正月甲戌以其事体不大故牵联书之 
　　丁卯右司谏袁植罢初植请再贬汪伯彦而诛黄潜善及失守者权邦彦朱琳等九人上曰渡江之役朕方念咎责已岂可尽归大臣植乃朕亲擢虽敢言至导朕以杀人此非美事吕颐浩曰圣朝弼臣罪虽大止贬岭外故盛德可以祈天永命植发此念已伤和气滕康曰如植言伤陛下好生之德矣乃下诏略曰朕亲擢袁植置之谏垣意其补过拾遗以救阙失而植供职以来忠厚之言未闻杀戮之事宜戒可出知池州明日康见上曰大哉王言太祖以来未尝戮大臣国祚久长过于两汉者此也未几潜善卒于梅州 尚书司勋员外郎赵鼎行右司谏宣义郎监登闻检院吕祉特转一官守右正言祉上＜锍-釒＞论致治之要以聪明为本其大略以谓善持养之则聪日聪明日明利及天下而生灵皆蒙其福不善持养则聪日不聪明日不明害及天下而生灵皆受其祸所以为尧舜为文武为桀纣为幽厉者皆由是也持养之道要在有益于聪明者为之勿以小善为无益而弗为也有损于聪明者去之勿以小恶为无伤而弗去也＜锍-釒＞入上召对祉复进三策其一曰自古拨乱同于创业之君如汉高祖唐太宗是也汉高祖任用萧何张良韩信号为三杰然萧何主筦籥给军食而不预谋议张良侍帷幄运筹策而不预战斗至于韩信则尽护诸将握兵在外他事并不预也唐太宗时房元龄长于谋杜如晦长于断王圭魏徵善议论李靖李勣能用兵亦各效其力是以有功大抵天下事非一夫所能专任而况多事之际乎臣愿陛下广汉高祖之大度法唐太宗之英断执政大臣稍均信任因其所长咨访任使如汉之三杰唐之诸臣使之同心协力共济艰难庶几简要而易为专精而有功枢机之任各称其职不负陛下委任责成之意其二曰自古得天下必以人心之同其失天下必以人心之异故曰受有臣亿万惟亿万心予有臣三千惟一心商周之废兴尽在是也自蔡京王黼更进用事异同之论起士大夫侥幸苟且各顾其私恩而不复知有公谊雷同相从随声是非朋党之风盛廉耻之道丧不闻有一人履公守正表倡在位同心同德以尊主庇民为心者欲望圣慈下诏布宣德意以鼓动士气开众正之路杜群枉之门则人心自归国威自振中兴之业庶几可图矣其三曰乞付诸大将节制之权＜锍-釒＞奏上悉嘉纳既退遂有是命祉建阳人也祉行状不云何人所荐当求它书参考 罢诸州新置州学教授员此以绍兴二年四月三日吏部申明状增入 中大夫知信阳军刘绛除名郴州编管以京西都转运司言绛正彦叔父恐难任守臣故也此以绍兴五年闰二月十七日绛进状修入 
　　戊辰上谕大臣曰祖宗时不忘武备如凿金明池盖亦习水战朕非久欲亲阅诸将所部人马仍召卿等共观庶以知诸将能否后避敌不克行 诏以防秋在近自京南至镇江府沿江巡检五十有五员令枢密院各择材武可仗者一人为之贰其土军有阙者并招填之 承议郎新知富顺监冯楫特转一官以楫尝贻书苗傅论复辟事故也初张浚自高邮归荐楫于上得召对楫奏陛下前日杭州复辟之事臣亦薄效区区自大臣而下皆知之但无肯为臣言者上曰太后尝言之翌日上以问辅臣李邴郑珏曰果有之遂命进秩后三日以楫为尚书司勋员外郎日历楫除郎在二十八日乙亥而楫临安录载此省劄在二十四日今从之 升公安县为军以其能捍御也 
　　庚午中书舍人汪藻兼直学士院 
　　辛未上谕大臣曰近有上言者请朕与皇太后异宫岂有是理朕事皇太后如事母帷帐皆亲视或得时果必先献祖宗奉太后然后敢尝外人安得有此论张浚曰此气象甚好以陛下容纳直言故有此狂直之士也 御营使司奏诸军并以万人为一军每军十将共置统制五员逐军各置虎符于御前收管非降虎符毋得擅出营违者从军法每统制官为军籍三本一上之御前一纳御营使司一留军中逐季揭帖诸军不得互相招收奏可时诸将方自擅迄不行 
　　癸酉枢密院言自兵兴至今军政事务倍于平时欲依祖宗朝置检详官两员请给视检正官序位在左右司之下编修官四员止存一员依旧看详条法从之日历无此今以绍兴三年六月十日本院奏状修入遂以编修官李唐俊兼权检详诸房文字此据本院官属题名附入题名在六月故附于此明年七月始正除万格 龙图阁待制提领水军沿江措置使陈彦文试尚书兵部侍郎仍充措置使尚书右司员外郎刘宁止直龙图阁同提领水军充措置副使彦文初除杂学士至是又改命之 中奉大夫黄叔敖承议郎傅崧卿并为中书门下省检正官崧卿墨卿弟也 枢密院编修官秦梓提举荆湖南路茶盐公事 降充直秘阁知荆南府唐悫复秘阁修撰 
　　甲戌上自神霄宫入居建康府行宫 御史中丞张守试尚书礼部侍郎守尝论吕颐浩不可独任而张浚不宜西去上不然之会有旨以东京粮运不继复命大中大夫梁扬祖为发运使专切措置粮运以饷中都右司员外郎兼权给事中刘宁止言其不可诏以次官书读行下遂命起居郎綦崇礼兼权给事中守言扬祖不可用请罢之中书舍人季陵亦封还录黄论扬祖前为发运使不能积粟以实中都道路梗涩未及半年而中都之人至于相食此扬祖之罪孰谓扬祖知首尾乎东京粮运不继非有难晓有粮而无舟有舟而无人有人而无水有水可运而盗贼夺之三尺之童亦能知此孰谓发运司官不能知乎又缘给事阙官左史当摄崇礼既已供职宁止自当引退外人不喻皆谓朝廷因扬祖之故特用崇礼而罢宁止此事不可户晓臣恐天下以言为讳也守再上＜锍-釒＞论列不报＜锍-釒＞三上扬祖乃请奉祠守言扬祖以自请得祠是臣在宪台言无可采因乞补外遂有是命守力辞不拜上命吕颐浩召守至政事堂以正士不宜轻去朝廷守乃受命 中书舍人范宗尹为御史中丞宗尹首言金人为国大患战之不能胜御之不能却固已敝矣两河陷没陛下驻跸维扬敌骑遽至仅能匹马渡江至钱塘未阅月而苗刘之变生于肘腋此皆祸之大者其小者不可悉数大抵所为皆不成所向皆不利岂徒人谋乖剌寔由天意之未回也苟不能隐忍顺受以纾目前之急深恐天意之不测别致非常之祸此臣所以日夜寒心也设若敌骑深入当以控扼之事责之将相陛下姑引而避之言至于此可谓无策然譬人之大病垂绝投之善药但得不死徐议补治陛下诚能侧身修行以享天心发政施仁以从民欲选将练卒缮甲储粮数年之后以弱为强孰曰不可则今日之无策乃为异时之长策也中书舍人季陵亦言国家之根本在东南东南之根本在建康雄山为城长江为池舟车漕运数路辐凑正今日之关中河内也陛下所当守亦敌人所必攻九江上流有建瓴之势淮南诸郡有唇亡之忧今去防秋无日矣事之急者除盗贼习水战凡要害之地屯兵以守之谋议之善固无以易此然臣之区区窃有管见自古无守城天子以天子守城则内重而外绌臣愿陛下为马上之计先定兵卫及扈从之臣精其选使可倚仗寡其数使易供亿预诏郡邑各备巡幸使人不骇相时而动初无定方使人不测万一敌势纵横便当整驾亲按营垒召诸道之兵以为援师留将相大臣相率以死守鲠其喉牙使不能搏食东南是乃深根固本之道勿效前日百官跣足奔窜以扈跸为名弃城池以与敌使生灵堕于涂炭财用填于沟壑而不恤也宗社安危在此一举惟陛下早图之宗尹陵所上疏不得本月日因宗尹入台附见陵此月末得祠其建言当亦在此时也 通直郎新提举两浙路市舶沈与求守监察御史与求德清人尝为太学博士张守所荐也 徽猷阁待制知郢州席益再任直龙图阁知德安府陈规升秘阁修撰朝议大夫知复州韩俨直秘阁皆以守境故有是命季陵外制集有席益知渭州告词不知在何时当考 
　　乙亥诏谕军民以迫近防秋已令杜充提重兵防淮又于七月下旬恭请隆祐皇太后率六宫宗室近属迎奉神主前去江表朕与谋臣宿将戮力同心以备大敌进援中原应官吏士民家属南去者官司毋得禁先是东京留守杜充将赴行在檄直龙图阁知蔡州程昌＜宀禹＞为留守判官至是昌＜宀禹＞入京城视事时京城自四门外余皆阖人以为病昌＜宀禹＞至欲尽辟之又游手杂食市多鼠窃犯者虽一钱亦死昌＜宀禹＞欲宽为一千副留守郭仲荀皆不听始昌＜宀禹＞之离蔡也吏士皆持半月粮既而食尽乃挑野菜而食此据昌＜宀禹＞家传修入家传云六月杜充赴行在檄公为留守判官月中至京师视事乙亥二十日也故因降诏附见赵甡之遗史于闰八月书昌＜宀禹＞除留守十月书昌＜宀禹＞入京师恐误 自渡江以来百官除拜非侍从并尚书省出敕至是言者以为有系招抚及行军出给之人非惟无以示信且事体削弱乃诏自今带贴职及遥郡人出告朝奉武翼大夫已上出敕余并给付身 中书舍人季陵罢为徽猷阁待制知太平州陵论遣张浚宣抚狭蜀任太专非是议既忤乃自引求去未行改提举亳州明道宫旋夺职 秘书省著作佐郎富直柔尚书礼部员外郎承事郎胡寅为驾部员外郎直柔之除礼部题名在二年五月秘书省题名在今年五月与日历不同当考 是日金人陷磁州初金人围城急军校杨再兴等作乱杀权守赵子节推将官苏圭领州事圭曰有三事能从我则可众曰试言之圭曰我欲率军民夺路归京师见宗元帅如何时泽已死城中未知也众曰不可又问与汝等力战如何又不可圭曰盍开门乎众不应于是圭率众请降金人以素队至城下且折箭为誓曰不杀人丙子金纵米面入城其价顿减数十倍时磁州武安县城守甚固金不能攻及闻磁降乃下 
　　是夏贼贵仲正破岳州诏遣兵讨捕既而起复奉议郎通判襄阳府程千秋招降之千秋因留以为将日历只于正月书贵仲正犯岳鄂一句更无首尾惟绍兴三年五月庚午知岳州范寅敷奏乞免税状云本州昨据贵仲正占据州城蒙朝廷遣大兵杀散他书亦无仲正事迹按赵甡之遗史有千秋统兵官贵仲正即其人也故附此或是千秋为沿江制置时所招亦未可知冯楫时议录有建炎四年代袁植与李允文书云巴陵先于去年春间延烧殆尽至夏又遭贵仲正残破则岳州之破决不在此时但无书考其月日耳仲正之死附今年十一月丁未盖以绍兴元年六月甲戌解潜为渠成乞赠官状修入亦须详考 
　建炎以来系年要录卷二十四 

●建炎以来系年要录卷二十五 
　　宋 李心传 撰 
　　建炎三年秋七月按是月丁丑朔戊寅诏诸路州军试经拨放度牒及圣节恩例等并权住此事日历不见今以绍兴二年二月十一日祠部申请状增入 
　　己卯诏东京宗室并移虔州大宗正司用知大宗正丞洪子阳请也 
　　庚辰尚书吏部员外郎郑资之送吏部与监当以往湖北措置防江不职故有是命 
辛巳韩世忠军还执苗傅刘正彦苗翊诣都堂审验毕磔于建康市枭其首正彦临刑瞋目骂傅曰苗傅匹夫不用吾言遂至于此时张逵苗瑀及傅二子先巳死议者欲孥戮之大理少卿王衣奏曰此曹在律当诛顾其中妇女有雇买及掳掠以从者傥杀之未免无辜上矍然即诏自傅正彦妻子外皆免衣历城人也建炎复辟记二凶伏诛在六月己酉赵甡之遗史在六月癸丑臧梓勤王记在六月壬戌三书不同按此乃吕颐浩在相位所行梓所记不应有误而勤王记复云二十有六日而主上反正又百有三日而傅正彦伏诛以日计之则二凶之诛当在七月辛卯不知何以前后又自不同今从日历及会要王明清挥麈后录云苗刘献俘槛车几百两先付之大理狱将尽尸诸市叔祖子裳请对云云上矍然曰卿言极是朕思虑所不到子裳衣字也日历建炎四年六月丙子内殿进呈上曰昨日大理寺上殿朕不识王衣昨日方见之颇似淳朴据此则诛二凶之时衣未尝请对可知或者尝入奏言之而明清误记耳令略删润令不失实 直秘阁京东转运判官张自牧兼京东制置副使自牧至行在陈复山东定中原之策朝廷信其说迁官除职又捐金帛付之自牧至扬州闻金人南侵遂不行 诏江东西漕臣李尚行张琮并兼皇太后进发随军应付 命池州募忠义勇敢万人充守御 诏宣和皇后父安礼封普安郡王亲属与承信郎三十名以后受册推恩也日历无此今以绍兴二年十月二十一日吏部勘会状修入
  </div>
  <div class="pagination">
   <a href="建炎以来系年要录_page7.html">
    上一页
   </a>
   <span>
    ...
   </span>
   <a href="建炎以来系年要录_page3.html">
    3
   </a>
   <a href="建炎以来系年要录_page4.html">
    4
   </a>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <a href="建炎以来系年要录_page7.html">
    7
   </a>
   <span class="current-page">
    8
   </span>
   <a href="建炎以来系年要录_page9.html">
    9
   </a>
   <a href="建炎以来系年要录_page10.html">
    10
   </a>
   <a href="建炎以来系年要录_page11.html">
    11
   </a>
   <a href="建炎以来系年要录_page12.html">
    12
   </a>
   <a href="建炎以来系年要录_page13.html">
    13
   </a>
   <span>
    ...
   </span>
   <a href="建炎以来系年要录_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
