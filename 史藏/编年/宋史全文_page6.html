<!DOCTYPE html>
<html>
 <head>
  <meta charset="utf-8"/>
  <title>
   宋史全文 - 第 6 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史全文 - 第 6 页/共 50 页
  </h1>
  <div class="content">
   九月。是岁。汴河运米至五百八十万石。上因问近臣汴水疏凿之由，张洎退而讲求其事以奏。且曰：『大禹疏凿，以分水势；炀帝开甽，以奉巡游。虽数湮废，而通流不绝于百世之下，终为国家之用，其上天之意乎?』
　　冬十月，上增作九弦琴、五弦阮，别造新谱二十七卷，俾太常乐工肄习之，以备登荐。乙酉，出琴、阮示群臣，且曰：『琴七弦，今增为九弦，曰君臣、文武、礼乐、正民心。则九奏克谐而不乱矣。阮四弦，今增为五，曰金、木、水、火、土，则五行并用而不悖矣。』
　　十一月，上阅武于便殿，卫士挽弓有及一石五斗者，矢二十发，绰有余力，因谓近臣曰：『方今寰海无事，美才间出，悉在吾彀中矣。』又令骑兵、步兵各数百东西列阵，挽强彀弩，视其进退，发矢如一，容止中节。上曰：『此殿廷间数百人尔，犹兵威可观，况堂堂之阵，数万成列者乎!』
　　十二月，上以时和年丰，寇盗剪灭，顾谓宰相等曰：『国家自近岁以来水旱作沴，河西、蜀川相继叛乱，百姓嗷嗷然。朕为其父母，中心忧念，无须臾之安，由是内修政纪，救万民之愁疾；外勤戎略，定三边之狂孽。以至有司常职、米盐细事，朕亦不惮劳苦，并躬亲成断，遂致上天悔祸，否极斯泰。巴蜀余妖，窜伏黔水；继迁丑类，穷蹙沙漠，而又普天之下，九谷咸登，塞北江南，红粟流衍。朕岂望才经灾歉之后，便睹兹开泰，深自庆慰也。』吕端等相率称贺。诏内外文武臣僚及诸色人：『自今起请制置事，须有益于国、无损于民，乃得闻奏。如施行后显有利济，当议旌赏。如亏损公私，亦重行朝典。』
　　丙申至道二年春正月己酉，亲享太庙。辛亥，合祭天地于圜丘。上以文物仗卫之盛逶迤布濩，极望无际，因诏有司画为《南郊图》。
　　二月朔，赠司徒、谥文正李昉卒。上尝谓近臣曰：『昉本以文章进用，及居相位，自知才微任重，无所弥纶，但忧愧而已。』先是，遣使采访川峡诸州守贰之能否，多不治者，独知夔州袁逢吉、知遂州李虚己、通判查道、知忠州邵晔、知云安军薛颜等七人以称职闻，皆赐诏书奖谕。
　　夏四月，先是，五品以上官皆摄太祝。上谓宰相曰：『膏粱之族，官勋固已崇贵，子孙仕宦者多至四五人，每覃庆，中书皆授摄官，未几即补正员，不十数年，遂通闺籍。此甚弊政，亟宜革之。』乙未，诏自今止赐同学究出身依例赴选集。
　　吕中曰：用人以世唐虞三代法也，非以豪异俊秀之才俱出于公卿大夫之族，盖以仁义道德之教素行于圣贤明哲之家。自汉以下，公卿之家法既不如古，而朝廷教课国子之法一切废弃，此任子之法所以弊，而我太祖、太宗与范、富诸人所以载抑而不恤也。
　　五月，李继迁帅万余众寇灵州。司天中官正韩显符言：『荧惑犯舆鬼，秦、雍之分。国家当有兵在西北。』冬官正赵昭益言：『犯舆鬼，中积尸，秦分野有兵，人民灾害之象。』上语宰相等曰：『天文谪见如此，秦地民罹其殃。朕旦夕念之，不遑宁处。』辛亥，上降手诏曰：『灵州孤绝，救援不及，贼迁猖獗，未就诛夷。宜令宰相吕端、知枢密院事赵镕等各述所见利害来上。』吕端等言：『臣等共为一状述其利害。』张洎越次奏曰：『吕端等备位廊庙，缄默而不言，深失谋谟之体。』端曰：『洎欲有言，不过揣摩陛下意尔。』壬子，洎上疏言：『灵武封壤，必不可以即时保守；灵武士伍，必不可以深入应接。』上初有意弃灵武，既而悔之。及览洎奏，不悦，却以付洎，谓之曰：『卿所陈，朕不晓一句。』洎惶恐流汗而退。上乃召同知枢密院事向敏中等，谓之曰：『张洎上言，果为吕端所料，朕以其疏还之矣。』
　　七月，参知政事寇准罢为给事中。先是，郊祀行庆，中外官吏皆进秩，准遂率意轻重，其素所喜者多得台省清秩，所恶者及不知者即叙进焉。冯拯因上疏极言，并及岭南官吏除拜不均凡数事。既而准入对前殿，上语及冯拯所诉事，准犹力争不已。上先已厌准，因叹曰：『雀鼠尚知人意，况人乎!』遂罢之，寻出知邓州。
　　闰七月，诏：『自今中书门下只令宰相押班知印，其参知政事，殿庭别设砖位，次宰相之后，非议军国政事不得升都堂，祠祭、行香、署敕并以开宝六年六月庚戌诏书从事。』盐铁使陈恕峭直守公，性靡阿顺，每便殿奏事，上或未察，必形诮嚷，恕敛版踧踖，退至殿壁，负墙而立，若无所容，俟上意稍解复进，确执前奏，终不改易。如是或至三四。上察其忠亮，多从其议。尝御笔题殿柱曰：『真盐铁陈恕。』当时言称职者，亦以恕为首焉。
　　吕源曰：陈恕在太宗淳化四年，自盐铁使入为参知政事，继罢政。至四年十月，乃除三司总计使。后复三部，以恕再为盐铁使，至真宗咸平四年正月始罢。祖宗时，三司权重，几亚二府，日造榻前，故陈恕、丁谓、李士衡、田况皆通晓财用，有名于时，而陈恕已参大政，自淳化、咸平两朝十年主领计司。
　　八月，审官院引大理寺丞宣城高惠连面授朝官。上欲肃清中外，临轩亲择官吏，如有绩用而无私累者，必加奖擢焉。
　　九月，夏州、延州行营言：『两路合势破賊于乌白池，贼首李继迁遁去。』先是，上部分诸将攻讨，李继隆自环州，范廷召自延州，王超自夏州，丁罕自庆州[5]，张守恩自麟州，凡五路率兵抵乌白池，皆先授以方略。继隆遣其弟继和驰驿上言，请自青冈峡直抵继迁巢穴。上怒曰：『汝兄如此，必败吾事矣。』因手书数幅切责继隆。继隆已便宜发兵，不俟报。行十数日，不见虏，引兵还。独王超、范廷召至乌白池，与贼遇，大小数十战，虽频克捷而诸将失期，卒困乏，终不能擒贼焉。时超子德用年十七，为先锋，部万人战铁门关，斩首十三级。及进师乌白池，得精兵五千，转战三日。虏既却，德用曰：『归师过险必乱。』乃领兵先绝其险，下令曰：『敢乱行者斩!』虏蹑其后，望其师整，不敢近。超抚其背曰：『王氏有子矣!』上初以方略授诸将，先阅兵崇政殿，列阵为攻击之状、刺射之节，且令多设强弩，及遇贼布阵，万弩齐发，贼无所施其技。矢才一发，贼皆散走。凡十六战而抵其窠穴，悉焚荡之。
　　《讲义》曰：西事之兴，出于吾国之寡谋。盖自太平兴国之七年，李继捧以地来献、且欲密迩王室而式化厥训焉，不令兄弟交相为疮。于是地斤之泽有人矣。朝廷之区画、地里之险要，彼实知之。静言其由，谁执其咎?三族之陷未几，而三窟之计已就，其患未有纪极也。已而继捧就擒，继迁效顺，辅车之势虽失，而唇齿之计已成。戎狄无厌，乍臣乍叛，何可以中国待之哉?由是西征之志锐然矣。鄜州节度之不奉诏，吾不为之辱；灵州、环庆之率众入寇，吾不为之沮；张洎愿弃灵武之奏，吾不为之疑。却分诸将，五路进兵，方略之授，阵图之示，崇政射刺之阅，圣策先定，必有大功。乌白池九月之胜，直可犁西夏之庭而扫其穴矣。
　　冬十月，诏以池州新铸钱监为永丰监。先是，饶州有永平监，兵匠多而铜锡不给，知州马亮请分其工之半，别置监于池州。诏从之。于是岁增铸钱数十万缗。
　　十一月。先是，淮南十八州军，其九禁盐，余则不。商人由海上贩盐，官倍数取之。至禁地，则上下其直。民得商盐之贱，故贩者甚众，至有持兵器往来为盗者。发运使杨允恭奏请悉禁之，而官遣吏主其事。诏从之。允恭又请令商人先入金帛京师及扬州折博务者，悉偿以茶，自是鬻盐得实钱，茶无滞货，岁课增五十万八千余贯。
　　十二月，有司言：『凤州出铜矿，定州出银矿。请置官掌其事。』上曰：『地不爱宝，当与众庶共之。』不许。是岁，大有年。丁酉至道三年正月，以户部侍郎温仲舒、礼部侍郎王化基并参知政事，给事中李惟清同知枢密院事。参知政事张洎罢为刑部侍郎。时边境多事，上垂欲相仲舒而罢吕端，不豫，乃止。
　　二月辛丑，上不豫，始决事于便殿。是月，供奉官、两浙转运司承受公事刘文质入奏，察举部内官高辅之、李易直、艾仲孺、梅询、高贻庆、姜屿、戚纶等八人有治迹。并降玺书褒谕。上曰：『文质善于采听，特迁西京作坊副使。』
　　三月癸巳，上崩于万岁殿，参知政事温仲舒宣遗制。
　　《龟鉴》曰：曾公巩尝曰：『造邦受命为帝，太祖功未有高焉。』又曰：『保世靖民为帝，太宗德未有盛焉。』呜呼!太祖未尝无德，而言功不言德，愚是以知功之高。太宗未尝无功，而言德不言功，愚是以知德之盛。
　　直【杰案：真之误】宗即位于柩前。初，太宗不豫，宣政使王继恩忌上英明，与参知政事李昌龄、知制诰胡旦谋立楚王元佐，颇间上。宰相吕端问疾禁中，见上不在旁，疑有变，乃以笏书书『大渐』字，令亲密吏趣上入侍。及太宗崩，继恩白后至中书，召端议所立。端知其谋，即绐继恩使入书阁，捡太宗先赐墨诏，遂锁之，亟入宫。后谓曰：『宫车晏驾，立嗣以长顺也。今将奈何?』端曰：『先帝立太子政为今日，岂容更有异论?』后默然。上既即位，端平立殿下不拜，请卷帘升殿审视，然后降阶，率群臣拜呼万岁。
　　夏四月，制曰：『先朝庶政，尽有成规，务在遵行，不敢失坠。然而纂图伊始，惧德弗明，所宜拔茂异之才，开谏诤之路，抚绥鳏寡，惠复疲羸。庶几延宗社之鸿休，召天地之和气。』癸卯，宰相吕端加右仆射。甲子，太子宾客李至为工部尚书，李沆为户部侍郎，并参知政事。工部侍郎郭贽出知大名府。贽翌日求对恳辞，上曰：『朕初即位，命贽治大藩而不行，则何以使人?』卒遣之。
　　吕夷简曰：刚健中正，乾之体也。尊严用成，君之道也。苟乾不能制坤，君不能使臣，則上下乱矣。壮哉太祖之贬赵逢，真宗之遣郭贽，信乎其英断矣！
　　辛亥，以工部郎中、史馆修撰梁周翰为驾部郎中、知制诰，著作郎，真集贤院杨亿为左正言，馆职并如故。故事，入西阁皆中书召试，惟周翰不召试而命焉。李应机者尝知咸平县，上以寿王尹开封，遣散从以帖下县，有所追捕。散从恃王势，欢呼于县庭，应机怒曰：『汝所事者，王也；我所事者，王之父也。父之人可以笞子之人。』杖之二十。散从走归，泣诉于王。王嘉其谅直，及即位，擢应机通判益州事，召之登殿，谓曰：『朕方以西蜀为忧，故除卿此官。此未足为大任也，卿第行勉之，有便宜事，密疏以闻。』应机至州未几，有走马入奏事。应机使谓曰：『有密疏欲附走马入奏。』走马怒，强应曰：『诺。』明日，使人请。应机曰：『疏不可与人传也，当自来受之。』走马虽怒甚，意欲积其骄横之状具奏于上，乃诣应机廨舍，受其疏以行。既至升殿，上迎问曰：『李应机无恙乎?有疏来否?』走马愕然失据，即对曰：『有。』因探其怀出之。上周览，称善数四，因问应机在蜀治行如何。走马踧踖转辞，更称誉之。上曰：『汝还语李应机，凡所言事皆善，已施行矣。更有意见，尽当以闻。蜀中无事，行召卿矣。』顷之召入迁擢，数岁中至显官。应机为吏强敏而贪财，多权诈，其后上亦察其为人，浸疏之。己未，宰相吕端上大行皇帝陵名曰永熙。知制诰胡旦责授安远节度行军司马。旦与王继恩等邪谋既露，而旦草行庆制词，语复讪上，故先绌之。
　　五月，诏御史台告谕内外文武群臣：『自今人君有过，时政或亏，军事否臧，民间利害，并许直言极谏，抗疏以闻。』诏以：『国家大本，足食为先。今亿兆至蕃，未闻有九年之蓄。』令两制议致丰盈之术以闻。又诏三司：『及兹岁稔，大为市籴，以实仓廪。』罢江淮发运使、诸路转运使司承受公事，朝臣使臣悉召赴阙。上初听政，务从简易也。李昌龄责授忠武节度行军司马，王继恩责授右监门卫将军、均州安置，胡旦削籍、流浔州。寻诏中外臣僚曾与继恩交结及通书疏者一切不问。上谓辅臣曰：『宫中嫔御，颇多幽闭。朕已令择给事岁深者放出之。』吕端等曰：『陛下践祚之初，首行此令，宾哲王之懿范也。』翰林学士承旨宋白上大行皇帝谥曰神功圣德文武，庙号太宗。诏天下勿复献珍禽异兽及诸祥瑞。工部侍郎、同知枢密院事钱若水罢为集贤院学士、判院事。先是，太宗为若水言：『士之学古人官，遭时得位，纡金拖紫，跃马食肉，前呼后拥，延赏宗族，此足以为荣矣，岂得不竭诚报国乎?』若水曰：『高尚之人，固不以名位为光宠。忠贞之士，亦不以穷达易志操。其或以爵禄荣遇之故而效忠于上，中人以下者之所为也。』太宗然其言。及刘昌言罢，太宗问赵镕等曰：『见昌言否?』镕等言：『屡见之。』上曰：『涕泣否?』曰：『与臣等言。多至流涕。』若水曰：『昌言实未尝流涕，盖镕等迎合上意尔。』吕蒙正罢，太宗又谓若水曰：『人臣当思谒节以保富贵。蒙正前日布衣，朕擢为宰相。今退在班列，想其目穿望复位矣。』若水对曰：『蒙正虽登显贵，然其风望亦不为忝冒。且蒙正固未尝以退罢郁悒，当今岩穴高士不求荣爵者甚多，如臣等辈，诚不足以自重。』太宗默然。若水因自念人主待辅臣如此，盖未尝有秉节高迈、不贪名势，能全进退之道以感动人主故也。将俟满岁即移疾。会太宗晏驾，不果。上即位，若水以母老请解机务。章再上，乃得请。召谢便殿，命坐。上问：『近臣谁可大用者?』若水言：『中书舍人王旦有德望，宜任大事。』上曰：『此固朕心之所属也。』若水好汲引后进，推贤重士，胸中豁如也。上每见吕端等，必肃然拱揖，不以名呼。端等再拜而请，上曰：『公等顾命元老，朕安敢上比先帝?』又以端肤体宏大，宫庭阶所颇峻，命梓人为端纳陛。
　　秋七月，御崇政殿，召端等访以军国大事、经久之制。端陈当世急务皆有条理，上甚嘉之。令诸路转运使更互赴阙，询以民间利病。吏部郎中、直集贤院田锡应诏上疏曰：『臣切闻去年九月十九日未时，永兴、环州、庆州、延州、清远军、隰州同日同时六处地震，洎灵州送粮草回来，死者十有余万。议者即云地震已应于此，臣则未以为然。动之方位既在关辅，岂无在下者辄动乎?关辅若有寇盗弄兵，则臣虑西川复保剑关之危，南方复恃重江之险，闽中、越中、淮南、湖南岂无见利忘义之人?岂无幸灾乘便之辈?』上乃出其疏示吕端等曰：『卿等详酌行之。』九月，以曹彬为枢密使兼侍中，罢旄钺。户部侍郎同知枢密院事向敏中、给事中夏侯峤并为枢密副使。上谓之曰：『近密之司，典领尤重。必素有名望，端亮谨厚者处之，乃可镇静而责成。彬以耆旧冠枢衡之首，敏中与峤佐助之，兵机边要，有所望矣。』敏中明辨有才略，遇事敏速。先是西北用兵，敏中专主谋议，至于二边道路、斥堠走集之所，莫不周知。峤仕藩府最旧，故首加擢用焉。左正言、直史馆孙何表献五议，上览而善之。其一参用儒将，曰：『古谓元戎无不统摄，爰自近代，又有供军粮料、随军转运之目，使者往返，托称上旨，动必中覆，实戾成算。陛下于文儒之中择有方略之士，试以边任委之，勿使小人挠其权。监阵、先锋之类悉任偏将，受其节度。』其二申明太学。曰：『国家必欲开孤进之路，辟至公之门，莫若使寒隽之士由乡里以升闻，世禄之家自成均而出仕。太学不得补庶人之子，神州不得贡卿士之门。郡县皆按旧典，重立学官，精加课试，公与荐延。』其三厘革迁转，曰：『躬祀圜丘，诞敷霈泽，无贤不肖，并许叙迁。今之班簿，台省、宫寺凡八百员，若十年之内肆赦相仍，必恐京僚过于胥徒，朝臣多于州县。』其四议复制科，其五议复乡饮。监察御史王齐上疏陈十事，一、择左右，二、分贤愚，三、正名器，四、去冗食，五、加俸禄，六、谨政教，七、选良将，八、分兵戎，九、修民事，十、开仕进。其略曰：『守小谨者似德，与怯懦者似恕，容奸恶者似仁，蕴谄谀者似恭，恣倾险者似智，好诋讹者似直，植朋党者似义，肆苛刻者似忠，贪禄位者似勤。若斯之流，虽愚而类贤，用之则速乱之基也。』又曰：『官多则事烦，吏多则民残。欲事不烦，莫若省官；欲民皆安，莫若省吏。』又曰：『官多俸薄，莫若俸厚而官少。衣食既足，廉耻自兴。』刑部员外马亮上疏言：『陛下初政，军赏宜速，而所在不时给。请遣使分往督视。又州县逋负至多，赦书虽为蠲除，而有司趣责如故，非所以布宣德意也。国朝故事，以亲王判开封府，地尊势重，疑隙易构，非保亲全爱之道。契丹仍岁内寇，河朔萧然，请修好以息边民。』凡四事。比部员外郎刁衎上疏言：『私赏无及于小人，私罚无施于君子。任贤勿贰，去邪勿疑。开谏净之门，塞谗佞之口。无以春秋鼎盛而耽于逸游，无以血气方刚而惑于声色。』
　　冬十月，陈、宋州并言：先贷民钱千万令市牛。价纳外所负尚多，许随来岁夏秋税输送。诏悉从之。
　　十一月，复分三司勾院为三，命官各判之。以太常丞王钦若判三司都催欠凭由司。钦若初为亳州判官监仓，天久雨，仓司以谷湿不为受，钦若悉命输之仓，且奏：不拘年次，先支湿谷。太宗大喜，手诏褒答，因识其姓名。及开封府以岁旱蠲十七县民租，时有飞语闻上，言所蠲放皆不实。太宗不悦，诏选官阅实，亳州遣钦若行。钦若覆按甚详，抗疏乞全放。上即位，于是擢用，因语辅臣曰：『当此时，朕亦自惧。钦若小官，独敢为百姓伸理，此大臣节也。』母宾古谓钦若曰：『天下宿逋，自五代迄今，理督未已，民病不能胜。』钦若即夕命吏治其数，翌日上之。上大惊曰：『先帝顾不知耶?』钦若徐曰：『先帝固知之，殆留与陛下收天下心尔。』诏工部侍郎钱若水修《太宗实录》。若水举官同修。李宗谔与焉。上曰：『自太平兴国八年已后，皆李昉在中书日事。史策本凭直笔，若子为父隐，何以传信于后代乎?』除宗谔不可，余悉许之。是月，有司言：『冬至祀圜丘，孟夏雩祀，夏至祭方丘，请奉太宗配。上辛祈谷，季秋大享明堂，奉太祖配。上辛祀感生帝，孟冬祭神州地祗，奉宣祖配。其亲郊圜丘，奉太祖、太宗并配。』诏可。
　　十二月，诏诸路转运使申饬部下令长劝课农桑。先是，上访宰相以灵武事宜。参知政事李至上疏言：『灵州不可坚守，万口同议。且彼之户口四千有余，今则不盈数百矣。彼之租课四十五万二千有余，今则无孑遗矣，安可复守之?』于是李继迁遣使修贡，求备藩任。上虽察其变诈，时方在谅暗，姑务宁静，因从其请，复赐姓名。上初命翰林学士宋湜草保吉制。湜知上意必欲归其事于太宗，因进辞曰：『先皇帝早深西顾，将议真封。属轩鼎之俄迁，建汉坛之未及，眷兹遗命，实付眇躬。尔宜望弓剑以拜恩，守封疆而效节。』上甚悦。初，刑部郎中、知扬州王禹偁准诏上疏言五事，其一曰谨边防、通盟好，使辇运之民有所休息；其二曰减冗兵并冗吏，使山泽之饶稍流于下；其三曰艰难选举，使入官不滥；其四曰沙汰僧尼，使民无耗；其五曰亲大臣、远小人，使忠良謇谔之士知进而不疑，奸俭倾巧之徒知退而有惧。疏奏，即召禹偁还朝，既用其策，以夏、绥、银、宥、静五州赐赵保吉。翌日，命禹偁守本官，复知制浩。
　　吕中曰：以真宗继太祖、太宗之后，兵未至多，吏未至冗，僧牒未鬻而缁黄亦未炽也，而王禹偁言之。贻谋之初，冗官之员未多，小人之迹未萌，而王齐言之。当时私赏未至于及小人，私罚未至于施君子，声色游逸之事何有也？而刁衎言之。岂忧治危明，职当然耶？景德、祥符以后，王钦若唱神道设教之说，丁谓唱大计有余之议，而天书降矣。当时岂复有禹偁、田锡之言哉?
是岁，始定为十五路：一曰京东路，二曰京西路，三曰河北路，四曰河东路，五曰陕西路，六曰淮南路，七曰江南路，八曰荆湖南路，九曰荆湖北路，十曰两浙路，十一曰福建路，十二曰西川路，十三曰峡路，十四曰广南东路，十五曰广南西路。

校勘记
[1]崇班  原作[宗班]，据《长编》卷三十二、《宋史﹒太宗纪二》改。
[2]吕佑之  原作『吕佐之』，据《宋史》卷二九六本传改。又，『潘慎修』，原作『潘谨修』，据《宋史》卷二九六本传改。
[3]三月朔  此下『诏以官仓』至『上言臣兄』凡一百七十三字，原本无，直接『余庆任参知政事日』，句不通，月日亦误，显系脱简。兹据《长编》卷三十七补。
[4]四十四  《长编》卷三十七作『十四』。
[5]丁罕  原作「丁空』，据《长编》卷四十改。



宋史全文卷五
宋真宗一
戊戌咸平元年春正月辛酉朔，改元。丁丑，蔡州学究丁可名上言[1]：诸经板本多误。上令择官详校，因访群臣通经义者，以崔颐正对。上曰：『朕宫中无事，乐闻讲诵。』因召颐正于后苑讲《尚书﹒大禹谟》，赐五品服。它日，谓辅臣曰：『颐正讲诵甚精，卿等更于班行中选经明行修之士一二人，具以名闻。』自是日令颐正赴御书院侍对。
　　吕中曰：宋朝以家学为家法，故子孙之守家法自家学始，此范祖禹《帝学》一书极言宋朝承平百三十年，异于汉、唐，由祖宗无不好学也。然人君之学，尤在于所共学之人，故在太祖时则有若王昭素，在太宗时则有若孙奭、邢昺，在真宗时则有若崔颐正、冯元辈，皆极一时之选也。
　　甲申，有彗出营室北，光芒尺余。上谓辅臣曰：『彗出甚异，唯将奈何?』吕端等言：变在齐、鲁之分。上曰：『朕以天下为忧，岂独一方耶?』甲午，诏百官极言得失。乙未，虑系囚。诏诸州长吏平决狱讼、申理冤滥。先是，吏部郎中、直集贤院田锡出知泰州，未之任，会星变，锡上疏言：『李继迁不合于夏州，又不合呼之为赵保吉。是时事舛误之大者。密院公事宰相不得与闻，中书政事枢密使不得与议。相承既久，骤改固难，致兵谋不精，国计未善。』疏奏，即日召对移晷。将行，又贡封事，复召对，谓曰：『卿第去，不半岁召卿归矣。事有当面论者，听乘传赴阙。』诏以久停贡举，颇滞时才，令礼部据合格人内进士放五十人，诸科百五十人。来岁不得为例。
　　夏四月，遣使乘传与诸路转运使、州军长吏按百姓逋欠文籍，悉除之，始用王钦若之言也。除逋欠凡一千余万，释系囚三千余人。上由是眷钦若益厚。
　　吕中曰：汉、唐之小人易知，宋朝之小人难見。熙宁以后之小人易知，熙宁以前之小人难识。盖自古小人之所以误国者，聚敛也，严刑也，用兵也。而宋朝之指目为小人者，自钦若、丁谓始。然钦若则请蠲负、释系囚；丁谓则请罢兵、抚蛮寇。自今观之，与君子之处官何异?惜其入政府以后，患得患失之心生，而改节易行矣。故为判官之时，一钦若也；为参政之时，一钦若也；为转运之时，一丁谓也；为宰相之时，一丁谓也。故当时知二子之奸者，王旦、李沆而已。
　　五月戊午朔，日有食之。
　　六月，密州发解官鞠傅坐荐非其人，当赎金。特诏停住。上谓辅臣曰：『凡所举官，多闻缪滥，宜先择举主，以类求人。今外官要切，惟转运使，卿等可先择人，令举之。』
　　八月朔，诏：『三司经度茶盐酒税以充岁用，勿得增加赋敛，重困黎元。诸色费用，并宜节约。』
　　九月，上谓宰相曰：『转运使按察官吏，事权甚重，太宽则弛慢，太猛则苛刻，必须廉平之吏，宽猛适中。卿等其谨择之。』
　　冬十月丙戌朔，日有食之。宰相吕端累上疏求解，罢为太子太保。户部侍郎张齐贤与户部侍郎、参知政事李沆并平章事。参知政事李至罢为武胜节度使，参知政事温仲舒罢为礼部尚书，枢密副使夏侯峤罢为户部侍郎。枢密副使向敏中加兵部侍郎、参知政事，翰林学士杨砺、宋湜并为枢密副使。
　　十一月乙未，宰相张齐贤、李沆入对，上谕之曰：『上下和睦，同济王事。忠孝之诚，始终如一。』齐贤曰：『君为元首，臣为股肱，上下一体，岂有不同其心而能济国家政事者哉!』己酉，崇政殿视事，至午而罢。上自即位，每日御前殿，辰后复出，御后殿视诸司事，或阅军士，日中而罢，夜则召儒臣询问得失，或至夜分，其后率以为常。三司上经费之数。上曰：『先帝以财赋国之大本，莫不求诸中道而为其永制。』辅臣曰：『先帝非止爱人啬费，至于节损服用，躬御浣濯之衣，盖前古哲王莫能偕也。』上初命三司具中外钱谷大数以闻，盐铁使陈恕久而不进。上命辅臣诘之，恕曰：『天子富于春秋，若知府库充羡，恐生侈心，故不敢进也。』上闻而善之。
　　《龟鉴》曰：宋朝之用度，所入莫多于天禧、祥符之时，所出亦莫多于天禧、祥符之时，宜乎陈晋公不答钱谷之问，而曰「天子富于春秋，若知府库充溢，恐生侈心。』仁人之言，其利溥哉，何其简而切、婉而直耶!呜呼，丁谓上《景德会计录》而封禅定，林特上《祥符会计录》而天书成，則知陈晋公之为远虑，其次則王魏公『东南民力竭矣』之言犹或庶几。下是如丁、林等辈，真小人矣，可不戒哉!
　　诏置估马司，凡市马之处，河东则府州、岢岚军，陕西则秦、渭、泾、原、仪、环、庆、阶、文州、镇戎军，川峡则益、黎、戎、茂、雅、夔州、永康军，皆置务。
　　己亥咸平二年春正月甲子，诏尚书丞郎、给舍举升朝官可守大州者各一人，限一月以名闻。俟更三任有政绩，当议奖其善举；有赃私罪，亦连坐之。
　　二月，以太师、赠尚书令韩王忠献公赵普配享太祖庙庭。上命学士院召试王钦若，及览所试文，谓辅臣曰：『钦若非独敏于吏事，兼富于文词。今西掖阙官，可特任之。』即拜右正言、知制诰。己酉，上谓宰相曰：『闻朝臣中有交结朋党、互扇虚誉、速求进用者。人之善否，朝廷具悉，但患行己之不至耳。浮薄之风，诚不可长。』乃命降诏，申警御史台纠察之。
　　三月，命裴庄等分诣江南、两浙发廪粟赈饥民。除其田租。
　　闰三月，宰相张齐贤达皇王帝伯之说。上曰：『朕谓皇王之道非有迹，但庶事无挠，则近之矣。』上以亢旱，诏求直言。京西转运副使朱台符上疏，略曰：『陛下践祚以来，二年之内，彗星一见，时雨再愆。慧星见者，兵之象也；时雨愆者，泽未流也。今北敌未宾，西羌作梗，荆蛮有猖狂之寇，江浙多饥馑之民。宜设备以御之，修政以厌之。』又言：『农者，国之本也，其利在粟多；兵者，国之命也，其功在战胜。方今患在农少而粟不多，兵多而战未胜。农少则田或未垦，兵多则财用常不足。民利尽于国，国利尽于军，所以民困而国贫也。国家养兵百万，自夏庭逆命，军声不振，一纪于兹。将帅不用命而委任不专，士卒骄惰而不习知边事也。』又言：『不任人无以安边，不安边无以省兵，不省兵无以惜费，不惜费无以宽民，不宽民无以致治。舍此数事，虽有智者，不能为计矣。』又言：『简易者事不黩，节俭者财有余。今官吏森罗，使者旁午。无名之赏赐，不急之造作，他费百端，动计千万。加以教化未甚行，廉耻未甚至，法有滋章之条，吏无侧隐之实。』上优诏褒答。时上封事者不下百数，上令近臣阅其可采者取进止。
　　夏四月，诏文武群臣封事，阁门画时进入，勿致稽留。河东转运使宋博言：『大通监冶铁盈积，可供诸州军数十年鼓铸。请权罢采取以纾民。』诏从其请。时西北二边屯师甚广博，经制馈饷以干治称，朝廷难其代，凡十一年不徙。丙子，上谓辅臣曰：『庶宫中求才干则不乏，询德行则罕见其人。夫德为百行之本，德行之门，必有忠臣孝子，岂无德行者能全其忠孝乎?又庶官所掌之务多不修举，而捃拾他局利害，以图进身。若能自于本局，则百职不严而肃，又何患乎政事之挠渎哉？』张咏知杭州。咏既至，属岁歉，民多私鬻盐以自给。捕犯者数百人，咏悉宽其罚而遣之。官属请曰：『不痛绝之，恐无以禁。』咏曰：『钱塘十万家，饥者八九。苟不以盐自活，一旦蜂起为盗，则其患深矣。』有民家子与姊夫讼家财，婿言：『妻父临终，此子才三岁，故见命掌赀产，且有遗书，令异日以十之三与子，七与婿。』咏览之曰：『汝妻父，智人也。以子幼甚，故托汝。倘遽以家财十之七与子，则子死于汝手矣。』亟命以七分给其子，余三给婿，皆服咏明断，拜泣而去。
　　五月，诏：『天下贡举人应三举者，今岁并免取解，自余依例举送，当俟奏名，朕亲临试。』上谓宰相曰：『近览上封所述，频言风俗侈靡。且金，至宝也，使之为泥，诚亦可惜。』令有司禁臣庶泥金、铺金之饰，违者坐其家长。张齐贤请先责大臣之家。上幸曹彬第问疾。先是，知雄州何承矩奏敌谋寇边。上以问彬，对曰：『太祖英武定天下，犹委孙全兴经营和好。』上曰：『此事朕当屈节为天下苍生，然须执纪纲，存大体，即久远之利也。』六月戊午，武惠王曹彬卒，上临其丧。彬性仁恕清谨，逊言恭色，在朝廷，未尝抗辞忤旨。博览强记，善谈论，被服雅同儒者。尤疏财，未尝聚蓄，伐二国，秋毫无所取。位兼将相，不以为等威自异。北征之失律也，赵昌言表请行军法。及昌言被劾，未得入见，彬在近密，遽为上请，乃许朝谒。彬归休闭阁，门无杂宾。保功名，守法度，近代良将，称为第一。
　　七月，上闻契丹将入寇，以傅潜为镇定高阳关行营都部署。宰相张齐贤请给外任官职田。诏三馆、秘阁检讨故事，申定其制，以官庄远年逃田充，悉免其租。
　　八月，判大理寺王钦若上言：『本寺公案常有五十至七十道，近者三十日内绝无。昔汉文帝决狱四百，唐太宗放罪三百九十人，然犹书之史册，号为刑措。当今四海之广，万类之多，而刑奏止息，逮乎逾月，足彰耻格之化，式渐太和之风。请付史馆，用昭圣治。』从之。丙寅，大阅。上谓王超曰：『士众严整，戎行练习，卿之力也。』丁卯，近臣、诸军将校、内职皆畅饮。诏大阅，所践民田蠲其租。癸酉，枢密副使杨砺卒。上谓宰臣曰：『砺介直清苦，方当任用，遽此沦谢，甚可悼也！』即冒雨临其丧。砺私舍委巷中，乘舆不能入，上为步进，益嗟闵之。乙亥，以迫封济阳郡王武惠公曹彬配享太祖庙庭，文惠公薛居正、武惠公潘美、元懿公石熙载配享太宗庙庭。
　　冬十月。先是，福建路不置惠民仓，库部员外郎成肃请增置焉。诏从肃请，令诸路转运司申淳化惠民之制，岁丰熟则增价以籴，饥歉则减直而出之。
　　十一月丙戌，合祭天地于圜丘，奉太祖、太宗并配。升坛奠玉帛讫，方诣罍洗，再升坛，如旧仪。乙未，诏以边境绎骚，取来月暂幸河北。
　　十二月，车驾发京师，次大名府。威虏军言契丹来寇，出兵击败之，杀其酋帅。初，河北转运使裴庄屡条奏傅潜无将略，枢密使王显颇庇之，庄奏至，辄不报。缘边告急，潜麾下步骑凡八万，畏懦自守。敌破狼山诸寨，入祁、赵，出邢、洺间，朝廷屡督其出师，皆不听。丙子，诏百官各上封章，各言边事。于是工部侍郎钱若水言：『傅潜领数万雄师，闭门不出，坐看戎寇俘掠生民，上则辜委注之恩，下则挫锐师之气。军法曰：临阵不用命者斩。今若申明军法，斩潜以徇，然后擢取如杨延朗、杨嗣者五七人，增其爵秩，分授兵柄，不出半月，可以坐清边塞。』起居舍人、直史馆李宗谔言：『夫将帅者，必先观其取予，察其智谋。能总千人者，委以千人之权；能敌万人者，授以万人之职。各守一郡一城，分领骁雄，争据要害。来则急击，去则勿迫，又岂须置三路部署之名，制六军生死之命，使有材力之士不得施为。纵欲立奇功，报厚遇，为人所制，莫可得也。』
　　庚子咸平三年春正月己卯朔，王均僭号大蜀，改元化顺，入陷汉州。
　　吕中曰：李顺之党方息而刘旴【杰案：应为“旰”。】兴，刘旴之徒方平而王均起，何蜀人之好乱也。盖其民勇悍，而又狃于僭伪之久，故易诱以乱耳。然安李顺之党者，张忠定也；平刘旴之乱者，亦张忠定也。代以牛冕则王均反，牧守其可非人乎?张咏使蜀者再，真宗曰：『得卿治蜀，无西顾忧。』赵抃使蜀者三，神宗曰：『闻卿入蜀，一琴一鹤自随。』为政简易，亦若是耶。此为蜀择咏，非为咏择蜀也；为蜀择抃，非为抃择蜀也。
　　先是，范廷召分兵击敌，求援于高阳关都部署康保裔，保裔即赴之，廷召潜师以遁。敌骑围之数重，保裔决战凡数十合，兵尽矢穷，救兵不至，保裔没焉。敌遂自德、棣济河，掠淄、齐而去。傅潜、张昭允并削夺官爵，潜流房州，昭允通州，仍籍没其家赀。先是，上驻大名，闻骁将杨延朗、杨嗣、石普辈屡请益兵，潜不之与，有战胜者，潜又抑之，繇是大怒，令潜等诣行在，至则下狱，命钱若水、魏庠、冯拯案鞫之，罪当斩。诏特贷其死，公议无不愤惋。范廷召等引兵追契丹。丁亥，至莫州，大破之，余众遁逃出境。遣使奏捷，群臣称贺。上作《喜捷》诗题行宫壁。王均攻绵州，不克，直趋剑门，知剑州李士衡与剑门都监裴臻逆击，败之。均众乏食，还成都。甲午，车驾发大名府。上始闻王均反，即以雷有终知益州，李惠、石普、李守伦并为川峡两路捉贼招安使，帅步骑八千往讨之。庚子，车驾至自大名府。李沆为东京留守，不戮一人而辇下清肃。乙巳，王均复入成都。
　　二月，翰林学士王旦等三人权知贡举。枢密使王显罢为山南东道节度使，翰林学士王旦为给事中、同知枢密院事。诸军校以次迁补，多自陈其劳绩者。呼延赞独进曰：『自念无以报国，不敢更望升擢。』众颇嘉其知分。赞初为铁骑都指挥使，从太宗平太原。时方决策征，左右因言：『自此取幽州，犹热鏊翻饼耳。』赞独曰：『此饼难翻，言者不足信也。』太宗不从，卒无功而还。君子谓赞粗暴尚能识此，武臣中不可谓无其人也。丙子，曲宴近臣于后苑。
　　三月戊寅朔，日有食之。上在大名，诏调丁夫十五万修黄、汴河。监察御史王济以为劳民，请徐图之，乃命济驰往经度。还奏，省其十之七。宰相张齐贤以河决为忧，因对，并召济入见。齐贤请令济署状保河不决，济曰：『河决亦阴阳灾沴所至。宰相若能和阴阳，弭灾沴，为国家致太平，河之不决，臣亦可保。』齐贤曰：『若是，则今非太平耶?』济曰：『北有契丹，西有继迁，两河关右，岁被侵扰。以陛下神武英略，苟用得其人，可以驯致。今则未也。』上动容，独留济，问以边事。济退而著备边策十三条以献，于是选官判大理寺。上曰：『且择当官不回者。王济近数言事，似有特操，可试之。』以济权判大理寺。
吕源曰：王济以镇州通判召还，自结太宗之知，许不时请对，继判登闻院。真宗即位，多上疏言事，命同旧相张齐贤删定编敕，与齐贤争辩，词气甚厉，至目齐贤为腐儒，不知适时之要。齐贤再相，会选官判大理寺，而济预选。未几，以议刑失实停官。方济拨擢，而齐贤虽有宿憾，且无异论，坐事停官，宰相岂无心也哉?呜呼!左右之臣欲陷人于罪，皆有深意，人君不可不深察也。
礼部上合格举人。
甲午，上御崇政院，亲览人等者，赐陈尧咨以下二百七十一人进士及第，诸科六百九十七人赐同出身。赐宴日，以御书褒宠之。上连三日临轩，初无倦怠之色，所擢凡千八百余人，其中有自晋天福中随计者。较艺之详，推恩之广，近代所未有也。上以于诏访知开封府钱若水备御边寇剪灭蕃戎之策，若水上言备边之要有五：一曰择郡守，二曰募乡兵，三曰积刍粟，四曰革将帅，五曰明赏罚。
　　夏四月，李允则知潭州。初，马氏暴敛，州人岁出绢，谓之『地税』。及潘美定湖南，计屋每间输绢丈三尺，谓之『屋税』。营田户给牛，岁输米四斛，牛死犹输，谓之『枯骨税』。民输茶初以九斤为一大斤，后益至三十五斤。允则请除二税，茶以三十斤半为定制。会岁饥，欲发官廪，先赈而后奏。转运使以为不可，允则曰：『须报必逾月，则饥者无及矣!』不听。明年又饥，允则请以家赀为质，乃得发廪贱粜，因募饥民堪征役者隶军籍，得万人。民列治状请留，诏书嘉奖。知益州牛冕削籍流儋州。初，张咏自蜀还，闻冕代己，咏曰：『冕非抚众才，其能绥辑乎?』既而果然。
　　五月，虞部员外郎冯亮言：『饶、池、江、建州岁铸钱百三十五万贯，铜铅皆有余羡。』乃以亮为江南转运副使，兼都大提点江南福建路铸钱事。
　　九月，置群牧司。王均多为药矢射中官军，中者必死。雷有终募敢死士穴城间道，蒙毡秉燧而入，悉焚其守具，遂克其城。
　　冬十月，王均自成都突围走，杨怀忠领虎翼军追之，均穷蹙缢死。益州平。命翰林学士承旨宋白等修《续通典》。，
　　十一月[2]，令常参官转对如故事，言近讦者，亦议优容；文不工者，许其直致。张齐贤与李沆并相，情好不协，自负有致君之术，每敷奏，多不直致，议者以为疏阔。辛卯，日南至，群臣朝会。齐贤被酒。上曰：『卿为大臣，何以率下?朝廷自有典宪，朕不敢私。』甲午，齐贤罢守本官。
　　吕中曰：一相独仕，则有专权之私；二相并命，则有立党之患。然以中申令权专任重。而能与新进之吕蒙正共事，以毕士安德尊望隆，而能与使气之寇准共政，不惟无分朋植党之风，抑且尽同寅和衰之义。而齐贤反与李沆不叶，与寇准相倾，何耶?君子可以知相业之优劣矣。
　　十二月丙寅，知兖州韩援上言：『伏睹近诏举行转对，在外文武群臣并预次对者，各许上封奏事。臣伏睹先帝自端拱以来，益励精为理。臣尝权盐铁判官，得与本使上殿奏事。一日，先帝从容谓臣等曰：「大凡居职，不可不勤。朕每见殿庭兵卒剩扫一席地，汲一瓶水，必记其姓字。」夫如是，则有以见先帝勤劳庶政，片善无遗。臣又闻治国者在乎远佞人、杜谗口。以陛下聪明神智，必无骄佚之虞，然愿罔倦烛幽，勿使小人乘间而进。日谨一日，虽休勿休，居安念危，在治防乱，则天下幸甚。』疏奏，召援归阙，授史馆修撰。初，濮州有盗夜入城。知黄州王禹偁以为国家武备不修，故盗贼窃发近辅。因奏疏曰：『太宗时，令江淮诸郡毁城隍，收兵甲，大郡给二十，小郡减五人，以充常从，号曰长吏，实同旅人；名为郡城，荡若平地。虽则尊京师而抑郡县，强干弱枝之术，亦非得其中道也。宜令并置本城守捉军士，不过三五百人，阅习弓剑，然后渐茸城垒，缮完甲胄。郡国张御侮之备，长吏免剽略之虞。』疏奏，上嘉纳之。
　　辛丑咸平四年春正月，中外官上封事者甚众。诏冯拯、陈尧叟详定利害以闻。秘书丞查道上言曰：『朝廷命转运使副，不惟商度金谷，盖亦廉察郡县。望自今每使回日，先令具任内曾荐举才识者若干，奏绌贪狠者若干，朝廷议其否臧，以为赏罚。』从之。上召西川转运使马亮入朝。雷有终既平贼，诛杀不已，亮所全活逾千人。及至京师，会械送为贼所诖误者八十九人。知枢密院事周莹欲尽诛之，亮言：『愚民胁从者众，余皆窜伏。若不贷此，反侧之人闻风疑惧，一唱再起，是灭一均生一均也。』上悟，悉宥之。
　　二月，雨。自去冬旱，上每御蔬食，忧闵切至。是日，方临轩决事，雨沾衣。左右进盖，却而不御。知全州陈彭年上疏，一曰置谏官，二曰择法吏，三曰简格令，四曰省官员，五曰行公举。诏学士、两省、御史台五品、尚书省诸司四品以上举贤良方正能直言极谏各一人。
　　三月，兵部尚书张齐贤上言：『处士种放愿以备贤良方正之举。』乃赐放诏及装钱五万，令京兆府遣官诣山，备礼发遣。放辞不至。先是，三院御史多出外任，风宪之职，用他官兼领。乃诏本司长吏自荐其属，俾正名而举职。壬午，以太常博士张巽为监察御史，从新制也。
　　吕中曰：御史纪纲正自此始。盖监司为外台，御史为內台。外台之风采振而州县肃，内台之风采振而朝廷肃。以內台而出外，则不惟侵外台之权，亦无以振内台之纲也。故自太宗令转运兼按察，而后外台正。自真宗令御史正名举职，而后内台正。
　　三月，左仆射吕蒙正、兵部侍郎参知政事向敏中并守本官平章事，中书侍郎、平章事李沆加门下侍郎。
　　吕中曰：宋朝国初至是三入相者，惟赵普及吕蒙正焉，皆未尝为子弟求恩泽。
　　初，《乾元历》气朔渐差。诏司天监编新历。历成，赐名《仪天》。参知政事王化基罢为工部尚书。以王旦为工部侍郎、参知政事，冯拯、陈尧叟并为给事中、同知枢密院事，薛映、梁鼎、杨亿并知制诰。上初欲用梅询，宰相李沆素不喜询，言于上曰：『梅询险薄，用之恐不协群议。』上曰：『如此则何人可?』沆曰：『杨亿有盛名。』上乃惊喜曰：『几忘此人！』召映、鼎就试，翌日，与亿并命。审官院初引对京官于崇政殿，迁秩有差。京朝官磨勘引对自此始。王钦若使西川还，即日以钦若为左谏议大夫、参知政事。上御崇政殿试制举人，得查道、陈越、王曙。
　　夏五月，翰林学士朱昂罢为工部侍郎致仕。昂有清节，淡于荣利。初为洗马，十五年不迁，不以属意。非公事不至两府。上知其素守，骤加褒进。昂累章告老。上不得已，从之。遣使就第赐器币，谓辅臣曰：『昂侍朕左右，未尝以私事干朕。今其归老，可给全俸。诏本府岁时省问，如有章奏，许附驿以闻。』又命其子正辞知公安县，使得就养。旧制，致仕官止谢殿门外。于是上特延见命坐，劳问久之，令候秋凉上道。复遣中使锡宴于玉津园，两制、三省儒臣皆预，仍诏赋诗饯行。恩渥之盛。近代无比。
　　六月癸卯，直集贤院梅询上言：『朝廷遣使减省天下冗吏，计省十九万五千八百二人，请付史馆。』从之。
　　吕中曰：去国初未远，而吏之冗至于十九万五千余人，何其多耶!盖太祖去在京之吏，真宗去诸路之吏。然自是而后，吏愈冗而愈不可去矣。此识者有『官无封建而吏有封建』之说也。
　　王禹偁卒，上甚嗟悼之。禹偁词学敏赡，时所推重。锋气峻厉，以直躬行道为己任，遇事敢言，虽履危困，封奏无辍。尝言：『吾若生元和时，从事于李绛、崔群间，斯无愧矣。』又为文著书，师慕古昔，多涉规讽，以是不容于流俗，故累登文翰之职，寻即罢去焉。
　　秋八月己酉，复亲试制举人，得丁逊、孙仅、何亮、孙暨，入第四等。上观稼北郊。咸平初，太常丞陈尧佐为开封府推官，坐言事切直，贬潮州通判。尧佐至州，修孔子庙，作韩愈祠堂，率其民之秀者使就学。时张氏子年十六，与其母濯于恶溪，为鱼所噬。尧佐以渭：『昔韩愈患鳄之害，以文投溪中而鳄为远去。今复害人，不可不除。』卒使捕得，更为文，鸣鼓于市而戮之，潮人以比韩愈。三岁召还，命直史馆。
　　九月，以刘士元为南宫侍教。南宫北宅有侍教自此始。
　　冬十月，上语近臣曰：『近者庆州地再震，荧惑犯舆鬼，可不恐惧修省?』知枢密院王继英曰：『妖不胜德。』上曰：『朕何德可恃?』同知枢密院陈尧叟曰：『陛下克己爱民，河防十余溢而不决，岁复大稔，此圣德格天所致也。』上曰：『天不欲困生灵耳。岂朕德能感之?自此益须防戒。』
　　十一月丙子，王显遣寄班夏守赟驰骑入奏：前军与契丹战，大破之，戮二万余人。
　　十二月。时灵州孤危，诏群臣议弃守之宜。杨亿即日奏，以为『此虏方黠，其财犹丰，未可以岁月破也。须废弃灵州，退保环庆，然后以计困之尔。』上访于左右辅臣，咸以为灵武乃必争之地，苟失之，则缘边诸州亦不可保。上颇然之。宰相李沆奏曰：『若迁贼不死，灵州必非朝廷所有。莫若发单车之使，召州将部分戍卒，居民委其空垒而归，如此，则关右之民息肩矣。』闰十二月甲午，以王超、张凝领步骑六万援灵州。
　　吕中曰：灵州之议，当以辅臣之言为是，而李沆、杨亿之言为非。绥州之议，当以孙全照之言为是，而以洪湛之言为非。盖绥州不可城，灵州不可弃也。故何亮上安边书曰：『灵武地方千里，表里山河，舍之则戎狄之地广且饶矣，一患也。自环、庆至灵武凡千里，故西城戎狄合而为一，二患也。冀北马之所生，自匈奴猖獗，无匹马南来，咸取足乎西戎。既剖分为二，其右乃西域之东偏，实为夏贼之境。其左乃西域之西偏，秦、泾、仪、渭之西北诸戎是也。如舍灵武，则合而为一。夏贼桀黠，俾诸戎不得货马，则未知战马从何来，三患也。请筑溥乐、耀德二城，以通河西之粮道。灵武居绝塞之外，不筑此二城为唇齿，与舍灵武何异?』后韩魏公以亮之言为然。
  </div>
  <div class="pagination">
   <a href="宋史全文_page5.html">
    上一页
   </a>
   <a href="宋史全文.html">
    1
   </a>
   <a href="宋史全文_page2.html">
    2
   </a>
   <a href="宋史全文_page3.html">
    3
   </a>
   <a href="宋史全文_page4.html">
    4
   </a>
   <a href="宋史全文_page5.html">
    5
   </a>
   <span class="current-page">
    6
   </span>
   <a href="宋史全文_page7.html">
    7
   </a>
   <a href="宋史全文_page8.html">
    8
   </a>
   <a href="宋史全文_page9.html">
    9
   </a>
   <a href="宋史全文_page10.html">
    10
   </a>
   <a href="宋史全文_page11.html">
    11
   </a>
   <span>
    ...
   </span>
   <a href="宋史全文_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
