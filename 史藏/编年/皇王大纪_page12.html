<!DOCTYPE html>
<html>
<head>
    <meta charset="UTF-8">
    <title>皇王大纪 - 第 12 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 12 页/共 20 页</h1>
    <div class="content">　　皇王大纪卷三十三
　　钦定四库全书
　　皇王大纪卷三十四　　　　宋　胡宏　撰三王纪
　　桓王
　　二年冬鲁侯将如棠观鱼公子彄諌曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以彰物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皂隷之事官司之守非君所及也公曰吾将略地焉遂往陈鱼而观之彄称疾不从亦孝公子也二月卫其君桓公四月卫人以燕师伐郑郑三大夫以三军军其前二公子濳军军其后燕人畏郑三军而不虞制人六月二公子以制人败燕师于北制曲沃鱓攻翼晋侯郄奔随是为鄂侯鱓既得晋不受王命王使虢公伐之复奔曲沃晋人立鄂侯之子光卫之乱也郕人侵卫至是卫师入郕鲁考仲子之宫将万焉公问羽数于众仲对曰天子用八诸侯六大夫四士二夫舞所以节八音而行八风也故自八以下公从之始用六佾宋人取邾田邾人告于郑曰请君释憾于宋敝邑为道郑人会之伐宋入其郛以报东门之役宋公使吿于鲁鲁侯闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也冬十月辛巳鲁公子彄卒公曰叔父有憾于寡人寡人弗敢忘之加一等是为臧僖伯宋人伐郑围长葛以报入郛之役春世子卒諡为靖公经曰五年春公观鱼于棠【诸侯非王事则不出非民事则不出特书观鱼以见隠公慢弃国政逺事逸游也夫不纳僖伯之忠言亦已矣又从而为之辞是纵欲而不能自克之以礼也能无钟巫之及乎】夏四月衞桓公【鲁往会故书圣人存而弗削者弑逆之贼讨矣程氏曰正终大事也必于正寝而不没于妇人之手岂茍然乎死而加之不正之谥知忠孝者不忍为也卫本侯爵何以称公见臣子不请于王而私自諡尔春秋于邦君薨正以王法至于则从其私諡前以贬不臣顺之诸侯后以罪不忠孝之臣子词显而义微皆所以遏人欲存天理大居正也】秋衞师入郕【称师者纪其用众而立义不同有矜其盛而称师者如齐师宋师曹师城邢之类是也有着其暴而称师者楚灭陈蔡公子弃疾主兵而曰楚师之类是也有恶其无名不义而称师者次于郎以俟陈蔡及齐围郕之类是也衞宣继州吁不施徳政毒众临戎入人之国书着其暴也】九月考仲子之宫初献六羽【考者始成而祀也惠公欲以爱妾为夫人隠公欲以庶弟为嫡子圣人以为诸侯不再娶于礼无二适故因其来考宫而正名之曰仲子生称号姓氏没称号諡姓者夫人也存没皆单称姓字者妾也几宫庙非志灾失礼则不书羽以象文徳干以象武功总而称之则为佾妇人无武事故独奏文乐初献六羽者明前此用八之僭也鲁用天子礼乐是成王过赐而伯禽受之非也以祀周公已为非礼其后羣公皆僭用焉末流季氏八佾舞于庭而三家者以雍彻圣人因事而书所以正天下之大典也】邾人郑人伐宋【主兵者邾也故虽附庸小国而序乎郑之上然衞州吁主兵伐郑而圣人以宋为首者此春秋拨乱之大法也】螟【虫食苗心曰螟食叶曰螣食节曰贼食根曰蟊国以民为本民以食为天螟记灾也圣人以是为国之大事也近世王安石乃称为人牧者不必论奏灾伤之事甚矣其不讲于圣人之经也】冬十有二月辛巳公子彄卒【以公羊三世考之则所传闻之世也而书日见恩礼之厚矣以僖伯之忠葬之加一等夫是之谓称然不听其言与郭公善善不能用一也其及宜矣】宋人伐郑围长葛【围之至于经年而不解诛乱臣讨贼子可也长葛郑邑何罪乎书围于此而书取于后宋人之恶彰矣】
　　三年甲子春郑伯使人输平干鲁三月辛酉鲁侯会齐侯盟于艾始平也五月庚申郑伯侵陈大获往嵗郑伯请成于陈陈侯不许五父諌曰亲仁善邻国之宝也君其许郑陈侯曰宋衞实难郑何能为遂不许君子曰善不可失恶不可长陈侯长恶不悛徒自及也周任有言曰为国家者见恶如农夫之务去草焉芟夷蕴崇之絶其本根勿使能殖则善者信矣秋宋人取长葛冬王使告饥于鲁鲁为王请籴于宋衞齐郑郑伯来朝王不礼焉周公黑肩曰我周之东晋郑焉依善郑以劝来者犹惧不蔇况不礼焉郑不来矣弗听王国风八篇曰采葛三章章三句惧谗也彼采葛兮一日不见如三月兮【葛所以为絺绤喻臣以小事使出】彼采萧兮一日不见如三秋兮【萧所以共祭祀】彼采艾兮一日不见如三嵗兮【艾所以疗疾】王国风九篇曰大车三章章四句刺周大夫也礼义陵迟男女淫奔故陈古以刺今大夫不能听男女之讼焉大车槛槛毳衣如菼【大车大夫之车槛槛车行声也毳衣天子大夫出封五命如子男之服毳冕菼色青者】岂不尔思畏子不敢大车啍啍毳衣如璊【啍啍重迟之貌璊頳也】岂不尔思畏子不奔谷则异室死则同穴谓予不信有如皦日【谷生皦白也生则形异死则神合】经曰六年春郑人来输平【输纳也平成也郑人纳成于鲁以利相结解怨释仇离宋鲁之党也故特称输平以明有国者正其义不谋其利杜亡国败家之本也】夏五月辛酉公会齐侯盟于艾秋七月【四徳备而后为干四时具而后成嵗故春秋虽无事首时过则书见天人之理合也天人殊观圣学不传而春秋之义隠矣】冬宋人取长葛【宋人恃强乆役取非所有王朝不讨列国不治郑人土地天子所命先祖所受不能保有而失之也是上无天王下无方伯而郑亦无君也攷穆公属国之意殇公乃忌冯而伐郑春秋序宋主兵以殇公之罪重也明年郑人报宋序邾为首以郑伯之罪轻也又肆行暴虐不善之积已着其见弑岂一朝一夕之故哉凡此类直书于防按其行事而善恶之应可攷矣】
　　四年春正月鲁纪伯姬之行也其娣叔姬防至是始归于纪滕侯薨夏鲁城中丘齐侯使公子年聘于鲁结艾之盟也宋及郑平秋七月庚申盟于宿鲁侯闻之伐邾以说于宋初戎朝于周发币于公卿凡伯弗賔王使凡伯聘于鲁还至衞楚丘戎伐凡伯执之以归陈及郑平郑公子忽在王所故陈侯请妻之郑伯许之曲沃鱓卒是为庄伯子称代秦伯薨諡曰文公嫡孙寜公立经曰七年春王三月叔姬归于纪【叔姬伯姬之娣非夫人也则何以书古者诸侯一娶九女必格之同时者所以定名分窒乱源也今叔姬待年于宗国不与嫡俱行则非礼之常所以书也眉山苏辙以谓书叔姬贤之也贤而得书亦春秋之法也】滕侯卒【卒自外録不卒非外也葬自内録不葬非内也滕侯宿男之类书卒不书者怠于礼弱其君者也】夏城中丘【程氏曰为民立君所以养之也养民之道在爱其力民力足则生养遂教化行风俗美故为政以民力为重也春秋凡用民必书其所兴作不时害义固为罪矣虽时且义亦书见劳民为重事也人君而知此义则知慎重于用民力矣凡书城者完旧也书筑者创始也城中丘使民不以时非人君之心也】齐侯使其弟年来聘【兄弟先公之子不称公子贬也郑语书盟黒背书帅师而称兄弟者罪其有宠爱之私陈光奔楚盗杀衞絷秦鍼宋辰书奔书归而称兄弟者责其薄友恭之义年者齐僖公母弟也僖公私其同母宠爱异于他弟施及其子犹与嫡等至襄公绌之遂成簒弑之祸故圣人特变文书弟以示贬焉仁人于兄弟絶偏系之私笃友恭之义人伦正而天理存其春秋以训天下与来世之意也】秋公伐邾【鲁为宋讨非义之甚而称伐邾传所谓欲加之罪者也而不知渝蔑之盟不待贬而自见矣】冬天王使凡伯来聘戎伐凡伯于楚丘以归【一人而曰伐见其以徒众也楚丘衞地以归易词也于楚丘者罪衞不救王臣之患以归者罪凡伯失节不能死于位也用之秩官敌国賔至闗尹以吿人为导司徒具徒司防诘奸佃人积薪火师监燎其贵国之賔至则以班加一等益防至于王使则皆官正涖事今凡伯承王命以为过賔于卫而戎得伐之以归是蔑先王之官而无君父也为狄所灭则有由矣】
　　五年齐侯将平宋衞于郑有防期宋公请衞侯先相见卫侯与宋公遇于大丘郑伯先请于鲁以泰山之祊易许田鲁人许之正月使宛归祊鲁人受之四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣何以能育蔡侯薨子封人嗣齐人卒平宋衞于郑秋会于温盟于瓦屋以释东门之役八月丙戌郑伯以齐人朝王鲁侯莒人盟于浮来以成纪好冬十月鲁大夫公子展之孙无骇卒请諡与族公问于众仲对曰天子建徳于诸侯因生以赐姓胙之土而命之氏诸侯于大夫使因其王父字諡为族官有世功则有官族邑亦如之公命以字为展氏齐侯使吿成三国于鲁公使众仲对曰君释三国之圗以鸠其民君之惠也寡君闻命矣敢不承受君之明徳经曰八年春宋公衞侯遇于垂三月郑伯使宛来归祊庚寅我入祊【输平之时以言请之矣至是来入地也周制六年五服一朝成王以周公有大勲劳故特赐之许田为朝宿之地又六年王乃时巡诸侯各朝于方岳宣王以郑伯母弟懿亲故特赐之祊田为汤沐之邑祊近于鲁许邻于郑各以其近者相易用是见郑有无君之心而谓天王不复能巡狩矣用是见郑有无亲之心而敢与人以先祖所受之邑矣其言我入祊者祊非我有也入者不顺之词】夏六月己亥蔡侯考父卒辛亥宿男卒【周制诸侯薨赴不以名仲尼革之必以名书示君臣尊卑之等盖礼之中也】秋七月庚午宋公齐侯衞侯盟于瓦屋【参盟书日谨其始也程氏曰宋为主盟与郑絶也大道隠而家天下然后有诰誓忠信薄而人心疑然后有诅盟盟诅烦而约剂乱然后有交质子春秋革薄从厚谨参盟善胥命美萧鱼之防盖有志于天下为公之世凡此类亦变周制矣】八月葬蔡宣公九月辛卯公及莒人盟于浮来【隠公屈干乗之尊下与小国之大夫盟亦太卑而可逾矣故特言及以讥失礼且明非大夫之罪也】螟冬十有二月无骇卒【诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名已赐族而使之世为大夫则称族古者置卿必求贤徳不以世官春秋之初犹为近古故无骇与侠皆书名尔其后官人以世无不赐之族或以字或以諡或以官或以邑而先王之礼亡矣至于三家专鲁六卿分晋诸侯失国出奔者相继观春秋所书而是非之迹着治乱之效明矣】
　　六年王使大夫南季聘于鲁春正月癸酉鲁雷电霖雨庚辰大雨雪凡雨自三日以往为霖平地尺为大雪秦徙都眉之平阳鲁大夫挟卒夏鲁城郎宋公不王郑伯以王命讨之使吿于鲁鲁侯会齐侯于防以谋伐宋北戎侵郑郑伯御之曰彼徒我车惧其侵轶我也公子突曰使勇而无刚者尝冦而速去之君为三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之大败戎师经曰九年春天王使南季来聘【古者诸侯于天子朝聘有制天子于诸侯亦有时聘以结好隠公即位九年未甞朝聘于天子贬爵削地可也经书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三葬者四则问于他邦及齐晋秦楚之大国又可知矣然后征伐自诸侯出然后政事自大夫出然后陪臣执国命夷狄制诸夏矣其原皆自天王失威福之柄也春秋于此盖有不得已焉尔矣】三月癸酉大雨震电庚辰大雨雪【震电者阳精之发雨雪者隂气之凝此三月正月也雷未可以出电未可以见而大震电此阳失节也雷已出电已见则雪不当复降而大雨雪此隂气纵也公子翚之谗兆矣钟巫之难萌矣春秋灾异必书虽不言其事应而事应具存惟明于天人相感之际响应之理则见圣人所书之意矣】挟卒夏城郎【城者御暴保民之所城不可逾制役不可违时又当量功命日不愆于素然后为之可也失其时制妄兴大作无爱养斯民之意者其罪之轻重见矣】秋七月冬公会齐侯于防【周制有时会以发田方之禁此谓非时而合诸侯以禁止天下之不义也列国何为有此名凡书防皆讥也谓非王事相防聚尔曰郑伯为宋公不王讨也何以谓之非王事乎天下不听征伐之禁于王都始则私防中则私盟终败人而夺其邑奉王命讨不庭者果如是乎盖矫假以逞私忿尔经之书会书伐而不异其文以此】
　　七年冬十有二月齐侯鲁侯郑伯会于中丘盟于邓为师期二月公子翚先会齐侯郑伯伐宋四月戊申鲁侯会齐侯郑伯于老桃壬戌鲁侯败宋师于菅庚午郑师入郜以郜归于鲁庚辰入防以防归于鲁蔡人衞人郕人不会伐宋五月郑师入郊犹在郊宋人衞人入郑乃召蔡人入戴蔡人怒师不和郑伯围戴克之取三师焉七月戊寅郑伯入宋八月壬午齐人郑人入郕讨违王命也经曰十年春王二月公会齐侯郑伯于中丘夏翚帅师会齐人郑人伐宋【翚不氏先期也夫乱臣贼子积其强恶非一朝一夕之故故去其公子以戒兵柄下移制之于未乱也】六月壬戌公败宋师于菅辛未取郜辛巳取祊【内大恶其词婉诸侯分邑非其有而取之盗也曷不隠乎若成公取鄟襄公取邿昭公取鄫皆覆人之邦而絶其祀亦书曰取故此直书而不隠也】秋宋人衞人入郑宋人蔡人衞人伐戴郑伯伐取之【郑庄公以竒取胜然则可乎孟子曰善战者服上刑称伐取者其以郑庄公当此刑矣】冬十月壬午齐人郑人入郕【程氏谓宋本以公子冯在郑故二国交恶春秋不见其为王讨也若讨违王命则不书入矣入者不顺之词也苟以为难词则齐郑大国于讨何难哉】
　　八年滕侯薛侯朝于鲁争长薛侯曰我先封滕侯曰我周之卜正也薛庶姓也我不可以后之公使请于薛侯曰周谚有之曰山有木工则度之賔有礼主则择之周之宗盟异姓为后寡人若朝于薛不敢与诸任齿乃长滕侯鲁侯会郑伯于时来以谋伐许五月齐侯鲁侯郑伯伐许瑕叔盈以蝥狐登周麾而呼曰君登矣郑师毕登遂入许许男奔衞齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和协而使糊其口于四方其况能乆有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无寜兹许公复奉其社稷唯我郑国之有请谒焉如旧婚媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之也天而既厌周徳矣吾其能与许争乎君子谓郑庄公于是乎有礼礼经国家定社稷序人民利后嗣者也许无刑而伐之服而舍之度徳而处之量力而行之相时而动无累后人可谓知礼矣王取邬刘蒍邘之田于郑而与郑人苏忿生之田温原絺樊隰郕攅茅向盟州陉隤怀君子是以知桓王之失郑也恕而行之徳之则也礼之经也已弗能有而以与人人之不至不亦宜乎郑息有违言息侯伐郑郑伯与战于竟息师大败而还夫不度徳不量力不亲亲不征辞不察有罪犯五不韪而以伐人君子是以知息之将亡也八月郑伯以虢师伐宋壬戍大败宋师以报其入郑也鲁公子翚请杀公子允将以求太宰鲁侯曰为其少故也吾将授之矣使营莵裘吾将老焉翚惧反诸公于公子而请弑之公有事于钟巫齐于社圃馆于寪氏九月壬辰翚使贼弑之是为隠公公子允即位而讨寪氏有死者经曰十有一年春滕侯薛侯来朝【周东迁之后列国放恣无礼义之交惟强弱之视凡来聘来朝一切书不削皆所以示讥滕薛二君不特言者又讥旅见也非天子不旅见诸侯偃然受之而不辞亦以见隠公之志荒矣】夏公会郑伯于时来秋七月壬午公及齐侯郑伯入许【前书防则伐许者本郑志也此书及则入许者公所欲也公即位十有一年不朝京师不奔王丧擅兴甲兵取邑易地今又入人之国而逐其君凡此五不韪者人臣之大恶而隠公兼有之然则不善之殃岂特始于惠成于桓不可不察也】冬十有一月壬辰公薨【隠公见弑鲁史旧文必以实书其曰公薨者仲尼亲笔也不书弑示臣子于君父有隠避其恶之礼不书地示臣子于君父有不没其实之忠不书示臣子于君父有讨贼复讐之义非圣人莫能修谓此类也夫贼不讨讐不复而不书则服不除寝苫枕戈无时而终事也以此法讨罪至严矣故曰春秋成而乱臣贼子惧】
　　九年鲁侯弑君得位脩好于郑郑人请卒易祊田鲁侯许之正月会郑伯于垂以祊田之薄于许田也加璧焉二月丁未鲁侯及郑伯盟于越鲁大水经曰元年【元年即位之始年也自是累数虽乆而不易此前古记事之例春秋祖述为编年法及汉文惑方士之言改后元年始乱古制孝武又因事别建年号厯代因之夫厯世无穷而美名有尽岂记乆明逺可行之法也必欲传乆当以春秋为正】春王正月公即位【桓公与闻乎故而书即位着其弑立之罪深絶之也美恶不嫌同词惠公元妃无适嗣隠公继室之子于次居长礼当嗣世桓庶弟也隠欲让而桓弑之春秋所以备书始终讨贼之义以示王法正人伦存天理也】三月公防郑伯于垂郑伯以璧假许田【许田所以易祊也郑既归祊又加璧者祊薄于许故也以此易彼各利于国乃有无君亲之心焉圣人以是为国之大恶也故隠其词而谓之假夫易则已矣言假则有归之道又以见许人改过迁善之意其垂训之义大矣春秋恶易许田孟子极陈利国之害皆拔本塞源杜簒弑之渐也】夏四月丁未公及郑伯盟于越【垂之防郑人欲得许田以自广也故称防越之盟桓公欲结郑好以自安也故称及夫弑逆之人孟子所谓不待教命人得而诛之者也而郑与之盟以定其位是肆人欲灭天理变中国为戎夷化人类为禽兽圣人所谓惧春秋所以作也无俟于贬絶而恶自见也】秋大水【大水者隂逆而与怨气并之所致也桓行逆徳而致隂沴宜矣】冬十月
　　十年宋公立十一年十一战民不堪命孔父嘉为司马华督为太宰督将弑君因民不堪命先宣言曰司马则然攻杀孔父遂弑宋公諡曰殇召公子冯于郑而立之以亲郑以郜大鼎赂鲁侯齐陈郑皆有赂鲁侯将纳于太庙臧哀伯諌曰君人者昭徳塞违犹惧或失之故昭令徳以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也以临照百官于是乎戒惧而不敢易纪律今灭徳立违而寘其赂器于太庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何周内史闻之曰臧孙逹其有后于鲁乎君违不忘諌之以徳公不听遂与齐侯陈侯郑伯会于稷立华氏使相宋公夏五月纪侯朝于鲁齐故也荆熊通浸强大稍侵汉沔之北蔡侯郑伯会于邓始惧楚也秋七月鲁人入鲁侯及戎盟于唐以脩旧好晋侯侵陉庭之田陉庭南鄙启曲沃伐翼经曰二年春王正月戊申宋督弑其君与夷【元年书春王正月以天道王法正桓公之罪也二年书春王正月以天道王法正宋督之罪也程氏曰弑逆者不以王法正之天理灭矣督虽无王而天理未尝亡也谷梁子以二年书王正与夷之卒是也以为诸侯之卒天子所隠痛故书王以正之误矣】及其大夫孔父【孔父佐殇公无能改于其徳非所谓格君心之非者然督之所惮于是先攻杀孔父而后敢弑其君能为有无亦庶几焉是故着其节而书及不失其官而书大夫也凡乱臣贼子畜无君之心者必先翦其所忌而后动于恶不能翦其所忌则有终其身而不敢动也故刘安欲叛汉而惮汲直曹操欲擅位而惮孔融不有君子其能国乎春秋贤孔父示后世人主崇奬节义之臣乃天下之大闲有国之急务也】滕子来朝【滕侯爵降而称子终春秋之世何也春秋为诛乱臣讨贼子而作者也夫乱臣贼子人人莫与则无以立于世而莫敢动于恶矣故讨乱贼之法尤严于其党滕侯先邻国而朝桓是党之也与四夷何异四夷虽大皆曰子狄之也使其后嗣有能讨乱贼盖前人之愆则圣人必复其爵矣】三月公会齐侯陈侯郑伯于稷以成宋乱【春秋于列防独此与襄公末年防于澶渊特书其所为者以桓弑隠督弑殇般弑景一则受宋赂而立华氏一则谋宋灾而不致讨故特书以见意焉然澶渊之会既不书鲁卿又贬诸国之大夫此则书公又序诸侯之爵何也澶渊之防虽书曰宋灾故而未能表其诛责之意也故必深讳重贬然后见也稷之防前书督弑后取宋鼎曰成宋乱书诸侯则其责明矣】夏四月取郜大鼎于宋戊申纳太庙【取者得非其有之称纳者不受而强致之谓弑逆之贼不能讨而受其赂器寘于大庙以明示百官是教之为乱臣贼子也公子牙庆父仲遂意如之恶又何诛焉圣人为此惧而作春秋故直载其事谨书其日垂训后世使臣戒也】秋七月侯来朝【公谷程氏皆以为纪纪侯朝弑君之贼何以无贬当是时齐欲灭纪纪侯求鲁为援非为桓立而朝之也】蔡侯郑伯会于邓【楚自周东迁号称王跨越江汉此三国者地与之邻是以惧也其后卒灭邓虏蔡侯而郑以王室懿亲为之服役圣人盖伤之也夫天下莫大于理莫强于信义循天理惇信义荆楚虽大何惧焉若事丑徳齐则以地之大小力之强弱分胜负矣观诸侯防盟离合之迹而夷夏盛衰由可考也观春秋进退与夺抑扬之防则知安中夏待四夷之道矣】九月入公及戎盟于唐冬公至自唐【君行反而吿至常事尔何以书或志其去国逾时之乆也或録其会盟侵伐之危也或着其党恶附奸之罪也桓公弑君而立尝列于中国诸侯之防而不书至同恶也今与戎盟而书至者危之也程氏所谓居夷浮海之意是也】
　　十一年冬十一月曲沃称伐翼次于陉庭庄伯之弟韩万御戎梁为右败晋侯于汾隰晋侯骖絓而止夜获之是为哀侯及栾共叔称使谓共叔曰毋死吾以子为上卿制晋国之政共叔对曰人非父不生非君食不长非师教不知故一事之惟其所在则致死焉从君而贰君焉用之遂死晋人立哀侯之子鲁侯会齐侯于嬴请婚齐侯许之齐侯衞侯胥命于蒲不盟也杞侯求成于鲁鲁侯会之于郕夏五月辰朔日有食之既鲁侯使公子翚逆夫人于齐齐侯送姜氏至于讙鲁侯防之以姜氏归先王之制诸侯嫁女于敌国姊妹则上卿送之公子则下卿送之于大国虽公子亦上卿送之于天子则诸卿皆行公不自送于小国则上大夫送之齐公子年聘于鲁致夫人也鲁有年经曰三年春正月【桓公三年而后不书王者十有四年何也桓公弑君而立王朝司马不施残执之刑邻国之大夫不闻有沐浴之请鲁之臣子反面事讐曾莫之耻使乱臣贼子肆其凶逆无所忌惮人之大伦灭矣故不书以见桓公无王与天王之失政而不王也】公会齐侯于嬴夏齐侯衞侯胥命于蒲【公羊曰胥命者相命也相命近正也是时也人爱其情私相疑贰以成倾危之俗有能相命而信谕岂不独为近正乎故特起胥命之文于此有取焉圣人以信易食答子贡之问君子以信易生重桓王之失信去则民不立矣故荀卿言春秋善胥命】六月公防侯于郕秋七月壬辰朔日有食之既【谷梁曰既尽也言日言朔食正朔也言朔不言日食既朔也言日不言朔食晦日也不言日不言朔夜食也何以知其夜食曰王者朝日日始出而有亏伤之处也日者众阳之宗人君之象而有食之既则其为变大矣先儒以为荆楚僣号郑拒王师之应】公子翚如齐逆女【娶妻必亲迎礼之正也若夫邦君以爵则有尊卑以国则有大小以道途则有逺迩或迎之于其国或迎之于境上或迎之于所馆礼之节也纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚往是不重大婚之礼失其节矣故书】九月齐侯送姜氏于讙公防齐侯于讙夫人姜氏至自齐【鲁侯既不亲迎为齐侯来乃逆而防于讙是公之行其重在齐侯而不在姜氏岂礼也哉不言以至者既得见乎公也不能防闲于是乎在礼者所以别嫌明防制治于未乱不可不谨也娶夫人国之大事故详】冬齐侯使其弟年来聘有年【旧史灾异与庆祥并记故有年大有年得见于经然十二公多歴年所有务农重谷闵雨而书雨者岂无丰年而不见于是仲尼削之矣独桓有年宣大有年则存而弗削者縁此二公获罪于天宜得水旱凶灾之谴今乃有年则是反常也故以为异特存耳然则天道亦僣乎桓宣享国十有八年独此二年书有年他年之歉可知也而天理不差信矣此一事也在史则为庆祥在经则为变异是圣人因鲁史旧文能立兴王之新法也故史文如画笔经文如画工自先儒说经者多列此于庆瑞之门至程氏发明奥防然后以为记异此得于言意之表者也】

　　皇王大纪卷三十四
　　钦定四库全书
　　皇王大纪卷三十五　　　　　宋　胡宏　撰三王纪
　　桓王
　　十二年冬十有一月鲁侯狩于郎王使冢宰渠伯纠聘于鲁侯秦师侵芮败焉小之也芮伯万之母芮姜恶芮伯之多宠人也逐之出居于魏冬王师秦师围魏执芮伯以归魏芮皆姬姓魏地南枕河北涉汾水西迫于秦东阨于晋魏国风首篇曰葛屦二章一章六句一章五句刺褊也魏地陿隘其民机巧趋利其君俭啬褊急而无徳以将之纠纠葛屦可以履霜掺掺女手可以缝裳要之襋之好人服之好人提提宛然左辟佩其象揥维是心是以为刺魏国风二篇曰汾沮洳三章章六句刺俭也其君俭以能勤刺不得礼也彼汾沮洳【渐洳也】言采其莫【菜也】彼其之子美无度美无度殊异乎公路彼汾一方言采其桑彼其之子美如英【万人为英】美如英殊异乎公行彼汾一曲言采其藚彼其之子美如玉美如玉殊异乎公族魏国风三篇曰园有桃二章章十二句刺时也大夫忧其君国小而迫而俭以啬不能用其民而无徳教日以侵削故作是诗也园有桃其实之殽心之忧矣我歌且謡不知我者谓我士也骄彼人是哉子曰何其心之忧矣其谁知之其谁知之盖亦勿思园有棘【枣也】其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思魏国风四篇曰陟岵三章章六句孝子行役思念父母也国迫而数侵削役乎大国父母兄弟离散而作是诗也陟彼岵兮【山无草木曰岵】瞻望父兮父曰嗟予子行役夙夜无已上慎旃哉【上谓去服事也】犹来无止【父尚义也】陟彼屺兮【山有草木曰屺】瞻望母兮母曰嗟予季行役夙夜无寐上慎旃哉犹来无弃【母尚思也】陟彼冈兮瞻望兄兮兄曰嗟予弟行役夙夜必偕【俱也】上慎旃哉犹来无死【兄尚亲也】魏国风五篇曰十畆之间二章章三句刺时也言其国削小民无所居焉十畆之间兮桑者闲闲兮【男女往来无别之貌】行与子还兮【去东相遇】十畆之外兮桑者泄泄兮【人多之貌】行与子逝兮【行相逮及】魏国风六篇曰伐檀三章章九句刺贪也在位贪鄙无功而受禄君子不得仕进尔坎坎伐檀兮【坎坎伐木声】寘之河之干兮【寘置也干厓也】河水清且涟猗【风行水成文曰涟伐檀以待世用若俟河水清且涟】不稼不穑胡取禾三百防兮【一夫之居曰防】不狩不猎胡瞻尔庭有县貆兮【貆兽名】彼君子兮不素餐兮【素空也】坎坎伐辐兮寘之河之侧兮河水清且直猗【直直波也】不稼不穑【种之曰稼敛之曰穑】胡取禾三百亿兮【万万曰亿】不狩不猎胡瞻尔庭有县特兮【兽三嵗曰特】彼君子兮不素食兮坎坎伐轮兮寘之河之漘兮【漘亦厓也】河水清且沦猗【小风成文曰沦】不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮【熟食曰飱】魏国风终七篇曰硕防三章章八句刺重敛也国人刺其君重敛蚕食于民不修其政贪而畏人若大鼠也硕防硕防无食我黍三嵗贯女【贯事也】莫我肯顾逝将去女适彼乐土乐土乐土爰得我所硕防硕防无食我麦三嵗贯女莫我肯徳逝将去女适彼乐国乐国乐国爰得我直【得其直道】硕鼠硕鼠无食我苗三嵗贯女莫我肯劳逝将去女适彼乐郊乐郊乐郊谁之永号【号呼永歌也】经曰四年春正月公狩于郎【何以书讥逺也戎祀国之大事狩所以讲大事也不时则伤农不地则害物可不谨乎以非其地而必书是春秋谨于防之意也每谨于微然后王徳全矣】夏天王使宰渠伯纠来聘【宰冢宰也渠氏伯爵纠其名也名之何也操刑赏之柄以御下者王也论刑赏之法以诏王者宰也承命以聘弑君之贼故书名以见其非宰也然桓公没荣叔来锡命何以书字而不名也始而来聘冢宰书名以见贬终而追锡王不称天以示讥其义备矣宰咺独称官纠兼称爵何也如咺者岂初得政犹未受封而纠则或以诸侯入相或既相而封者乎汉初命相必择列侯为之后用公孙因相而得封盖欲仿古重其任也任之重则责益深矣嫡妾之分君臣之义天下之大伦无所轻重纠以既封故兼称爵见春秋责相之意也】不书秋冬【四时具然后成嵗故虽无事必书首时今此独于秋冬阙焉何也立天之道曰隂曰阳阳居春夏以养育为事所以生物也隂居秋冬以肃杀为事所以成物也王者赏以春夏刑以秋冬象天道也桓弑隠公而立大司马九伐之法虽未之举犹有望也及使冢宰下聘恩礼加焉则天下之望絶矣故宰纠书名而去秋冬二时以见天王之不复能用刑也】十三年甲戌冬十有一月己丑陈侯鲍薨諡曰桓公公弟佗杀太子免而代之陈国风六篇曰墓门二章章六句刺陈佗也陈佗无良师傅以至于不义恶加于万民焉墓门有棘斧以斯之夫也不良国人知之知而不已谁昔然矣墓门有梅有鸮萃止夫也不良歌以讯之讯予不顾颠倒思予齐侯郑伯朝于纪欲以袭之纪人知之王使仍叔之子聘于鲁陈其君桓公鲁城祝丘王夺郑伯政郑伯不朝王以诸侯伐郑郑伯御之王为中军虢公林父将右军蔡人衞人属焉周公黑肩将左军陈人属焉郑子元请为左拒以当蔡衞为右拒以当陈人曰陈乱民莫有鬭心若先犯之必奔王卒顾之必乱蔡衞不支固将先奔既而萃于王卒可以集事从之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡衞陈皆奔王卒乱郑师合以攻之王卒大败祝聃射王中肩王亦能军聃请从之公曰君子不欲多上人况敢陵天子乎茍自救也社稷无陨多矣夜郑伯使祭足劳王且问左右王国风六篇曰兎爰三章章七句闵周也桓王失信诸侯背叛搆怨连祸王师伤败君子不乐其生焉有兎爰爰【缓意】雉离于罗我生之初尚无为我生之后逢此百罹【忧也】尚寐无吪【动也】有兎爰爰雉离于罦【覆车也】我生之初尚无造我生之后逢此百忧尚寐无觉有兎爰爰雉离于罿【罬也】我生之初尚无庸我生之后逢此百防尚寐无聪郑国风七篇曰遵大路二章章四句思君子也庄公失道君子去之国人思望焉遵大路兮掺执子之袪兮无我恶兮不寁故也【掺擥也寁速也】遵大路兮掺执子之手兮无我魗兮不寁好也【魗弃也】郑国风八篇曰女曰鸡鸣三章章六句刺不说徳也陈古义以刺今不说徳而好色也女曰鸡鸣士曰昧旦子兴视夜明星有烂将翺将翔弋鳬与鴈弋言加之与子宜之宜言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之卫国风八篇曰伯兮四章章四句刺时也言君子行役为王前驱过时而不反焉伯兮朅兮【朅武勇貌】邦之桀兮【桀特立也】伯也执殳【长丈二而无刃】为王前驱自伯之东首如飞蓬岂无膏沐谁适为容其雨其雨杲杲出日愿言思伯甘心首疾焉得谖草【令人忘忧】言树之背【背比堂也】愿言思伯使我心痗防国风九篇曰有狐三章章四句刺时也衞之男女失时丧其妃耦焉古者国有防荒则杀礼而多昏会男女之无夫家者所以育人民也有狐绥绥【匹行貌】在彼淇梁【石絶水曰梁】心之忧矣之子无裳有狐绥绥在彼淇厉【厉深可厉之旁】心之忧矣之子无带有狐绥绥在彼淇侧心之忧矣之子无服初衞侯烝于夷姜生伋子属诸右公子为之娶于齐而美公纳之国风之十八篇新台三章章四句刺衞宣公也纳伋之妻作新台于河上而要之国人恶之而作是诗也新台有泚河水弥弥燕婉之求籧篨不鲜【不能俯者】新台有洒河水浼浼燕婉之求籧篨不殄鱼网之设鸿则离之燕婉之求得此戚施【不能仰者】秋鲁大雩凡祀启蛰而郊龙见而雩始杀而尝闭蛰而烝鲁有螽州公如曹度其国危遂不复经曰五年春正月甲戍己丑陈侯鲍卒夏齐侯郑伯如纪【此外相如国史承告而书圣人存而弗削者以小国恃大国之安靖已而乃包藏祸心以图之也所以着齐人灭纪之罪明纪侯去国之由也】天王使仍叔之子来聘【卿大夫天下之公选也周衰小人得政以朝廷官爵施及童稚贤者老身于萆门圭窦公道不行然后兵乱侵陵国家倾覆春秋书武氏仍叔之子云者戒后世人主徇大臣私意而用其子弟之弱者居公选之地以败乱其国家欲其深省之也】陈桓公城祝丘秋蔡人衞人陈人从王伐郑【鲁桓弑君而自立宋督弑君而得政天下大恶人理所不容也则遣使聘焉而莫之讨郑伯不朝贬其爵可也乃愤怒自将以攻之非天讨也故不称天若移此师以加宋鲁谁曰非天讨乎既讥天王以端本矣三国以兵防伐则言从王者又以明君臣之义也君行而臣从正也战于繻葛而不书战王卒大败而不书败者又以存天下之大防也三纲军政之本圣人寓军政于春秋而书法若此者皆裁自圣心非国史所能与也】大雩【大雩者雩于上帝用盛乐也诸侯雩于境内山川尔鲁侯而郊禘大雩欲悉书于策则有不胜书故雩祭因旱以书而特谓之大郊禘亦因事以书而义自见此皆国史所不能与而君子以谓性命之文是也诸侯不得祭天地大夫不得祭山川士庶人不敢以他人祖称祭于己之寝礼也明乎春秋之义则知圣人治国如指诸掌之说矣】螽冬州公如曹【天子三公称公王者之后称公州公诸侯而称公者昔毕髙以父师而厘束土卫武以列国而入相于周盖与后世出入均劳之意同此其所以称公也外相如不书此何以书将有其末故先録其本】
　　十四年冬十有一月州公自曹朝于鲁荆熊通侵随使防章求成焉军于瑕以待之随人使少师董成鬭伯比言于楚子曰吾不得志于汉东也我则使然我张吾三军而被吾甲兵以武临之彼则惧而恊以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益鬭伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以吿曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以吿曰洁粢丰盛谓其三时不害而民和平年丰也奉酒醴以告曰嘉栗防酒谓其上下皆有嘉徳而无违心也所谓馨香无谗慝也故务其三时脩其五教亲其九族以致其禋祀于是乎民和而神防之福故动则有成今民各有心而神乏主君虽独丰其何福之有君姑脩政而亲兄弟之国庶免于难随侯惧而脩政楚不敢伐齐侯欲灭纪纪侯求鲁为之主春二月鲁侯会之于郕北戎伐齐齐侯使乞师于郑郑太子忽帅师救齐六月大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师鲁侯之未昏于齐也齐侯欲以文姜妻忽忽辞人问其故太子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯六月壬午鲁大阅以简车马陈公子跃蔡出也蔡人杀佗而立之秋七月丁卯鲁夫人生子以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义以类命为象取于物为假取于父为类不以官不以山川不以隠疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同纪侯朝于鲁谋请王命以求成于齐鲁侯吿之以不能经曰六年春正月寔来【寔者州公名也书曰寔来不复其国也春秋之法诸侯不生名失地灭同姓则名正名经世之本名正而天下定矣或曰孟子以诸侯失国托于诸侯礼也今州公书名以匹夫畜之可乎曰世衰道防诸侯其有壤地褊小迫乎强暴而失国是不幸焉非其罪也则以诸侯之礼接之可也若谭子在莒子在黄温子在卫虽失国出奔而春秋不名义可见矣若夫或弃贤保佞或骄奢淫纵或用兵暴乱自底灭亡如蔡献舞邾益曹阳州寔之徒待之以初乃礼之过也观春秋所书则知所以处寓公之礼与强为善自暴弃者之劝戒矣】夏四月公会纪侯于郕秋八月壬午大阅【书八月不时也书大阅非礼也先王寓军政于四时之田训民御暴其备豫也惧郑忽畏齐人不因田狩而阅兵车属农失政甚矣春秋非持以不时非礼书也乃天未隂雨彻彼桑土绸缪牖戸之意】蔡人杀陈佗【佗杀太子而代其位至是逾年不成之为君者以贼讨也书蔡人以善蔡书陈佗以善陈善蔡者以蔡人知佗之为贼善陈者以陈国不以佗为君知其为贼故称人称人讨贼之词也不以为君故称名称名当讨之贼也鲁桓杀君而郑伯与之盟宋督杀君而四君纳其赂则不知其为贼矣齐商人杀君者及其见杀则称位蔡般弑父者及其见杀则称爵是齐蔡国人皆以为君矣圣人于此抑扬予夺遏人欲于横流存天理于既灭见诸行事可谓深切而着明者矣】九月丁卯子同生【适冢始生即书于防与子之法也唐虞禅夏后殷周继春秋兼帝王之道贤可禅则以天下为公而不拘于世及之礼子可继则以天下为家而不必于让国之义万世之通道也与贤者贵于得人与子者定于立嫡经书子同生所以明与子之法正国家之本防后世配嫡夺正之事垂训之义大矣此世子也其不曰世子何也天下无生而贵者誓于天子然后为世子】冬纪侯来朝【主者成败之机荣辱之本也鲁桓弑君之贼人人之所同恶夫人得而讨之者也而纪侯主之以求援其能国乎然则何以得免于贬志不在于朝桓也】
　　十五年冬十二月乙亥鲁焚咸丘谷伯邓侯朝于鲁盟向求成于郑既而背之郑人齐人衞人伐盟向王迁盟向之民于郏曲沃伯入翼杀其君小子侯王使虢仲伐之称复归曲沃虢仲立哀侯弟缗唐国风八篇曰鸨羽三章章七句刺时也昭公之后大乱五世君子下从征役不得养其父母而作是诗也肃肃鸨羽集于苞栩王事靡盬【靡不攻致也】不能艺稷黍父母何怙悠悠苍天曷其有所肃肃鸨翼集于苞棘王事靡盬不能艺黍稷父母何食悠悠苍天曷其有极肃肃鸨行集于苞桑王事靡盬不能艺稻梁父母何尝悠悠苍天曷其有常经曰七年春二月己亥焚咸丘【易称王用三驱礼天子不合围夫子钓而不纲皆爱物之意也焚咸丘所谓焚林而田者也】夏谷伯绥来朝邓侯吾离来朝【谷伯邓侯何以生名桓天下之大恶也执之者无禁杀之者无罪谷伯邓侯越国逾境相继而朝之即大恶之党也故特贬而书名与失地灭同姓者比焉经于朝桓者或贬爵或书名或称人以诛絶其党拨乱之法严矣诛止其身而党之者无罪则人之类不相贼杀为禽兽也几希矣】不书秋冬【田常弑其君孔子请讨之以从大夫之后不敢不告也桓弑隠公而立虽方伯连帅环视而未之恤犹有望也及谷邓二国自逺来朝则天下诸侯莫有可望者矣故七年谷伯邓侯各书其名而去秋冬二时以见诸侯之不复能脩其职也然则见之行事不亦深切着明矣乎故曰春秋成而乱臣贼子惧】
　　十六年冬十一月己卯鲁烝王使家父聘于鲁春三月丁巳鲁再烝随少师有宠楚鬭伯比曰可矣雠有衅不可失也夏楚子合诸侯于沈鹿黄随不防使防章让黄楚子伐随军于汉淮之间季梁请下之弗许而后战所以怒我而怠寇也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从战于速随师败绩随侯逸鬭丹获其戎车与其戎右少师秋随及楚平楚子将不许鬭伯比曰天去其疾矣随未可克也乃盟而还楚辟地东至睢上鲁伐邾秋八月雨雪王使祭公言于鲁以取女遂逆后于纪秦寜公鲁姬生武公徳公寜公薨庶长弗忌威垒三父舎世子兄弟不立而立其庶出子经曰八年春正月己卯烝【烝以中冬时也何以书为再烝见渎也】天王使家父来聘【家父何以无贬乃同则书重之义虞史以人主大臣为一体春秋以天王宰相为一心故来聘桓公则宰纠书名以正其始锡桓公命王不称天以正其终而荣叔家父之徒不与也故人主之职在论相而止矣】夏五月丁丑烝【春秋之文有一句而包数义者戎伐凡伯于楚丘以归之类是也有再书而一贬者春正月己卯烝夏五月丁丑烝是也】秋伐邾冬十月雨雪祭公来遂逆王后于纪【刘敞曰祭公王之三公也曷为不称使不与王之使祭公也师傅之官坐而论道其任重矣今其来鲁乃命鲁侯以婚之事者也若是则大夫可矣何必三公任之重使之轻故祭公縁比义得専命不报遂行如纪而王以轻使为失祭公以遂行为罪矣此说是也官师从单靖公逆王后于齐刘夏非卿而书靖公合理则不书故先儒以为宜使卿逆公监之礼也】
　　十七年冬纪季姜归于京师巴子使吿于楚请与邓为好楚子使道朔将巴客聘于邓邓南鄙鄾人夺之币杀道朔及巴行人楚让于邓邓人弗受夏楚鬬廉及邑师围鄾邓飬甥聃甥救鄾三逐巴师不克鬭廉衡陈于巴师之中以战而北邓人逐之背巴师而夹攻之邓师大败鄾人宵溃秋虢仲芮伯荀侯贾伯伐曲沃曹伯终生使其世子射姑朝于鲁终生叔振铎七世孙也鲁侯飨之乐奏而叹施父曰曹太子其有忧乎非叹所也经曰九年春纪季姜归于京师【自逆者而言则当尊崇其匹内主六宫之政使妃妾不得上僭故从天王所命而称王后示天下之母仪也自归者而言则当樛屈逮下使夫人嫔妇皆得进御于君而无嫉妬之心故从父母所子而称季姜化天下以妇道也词之抑各有所当皆正始之道王化之基也】夏四月秋七月冬曹伯使其世子射姑来朝【周制世子摄其君者谓朝于天子有时虽老疾者亦不敢后故使世子摄已事以见天子急述职也诸侯间于王事则相朝其礼本无时曹伯既有疾何急于朝桓而使世子摄哉君疾而储副出启奸邪窥伺之心危道也世子将欲已乎则方命矣曰孝子尽道以事其亲者也不尽道而茍焉以从命为孝又焉得为孝】
　　十八年曹伯薨射姑嗣三月曹葬其君桓公虢仲谮其大夫詹父于王詹父有辞以王师伐虢夏虢公出奔虞秦人纳芮伯万于芮鲁侯衞侯期于桃丘衞侯弗至初虞叔有玉虞公求旃弗献既而悔之曰周谚有之匹夫无罪懐璧其罪吾焉用此其以贾害也乃献之又求其宝剑叔曰是无厌也无厌将及我遂伐虞公公奔共池郑伯以忽怒故请师于齐以伐鲁冬十月丙午齐侯以师助之鲁侯与战于郎邶国风八篇曰雄雉四章章四句刺卫宣公也滛乱不恤国事军旅数起大夫久役男女怨旷国人患之而作是诗也雄雉于飞泄泄其羽【兴也雄雉见雌雉飞而鼓其翼泄泄然】我之怀矣自诒伊阻【诒遗伊维阻难也】雄雉于飞下上其音展矣君子实劳我心【展诚也】瞻彼日月悠悠我思【瞻视也】道之云逺曷云能来百尔君子不知徳行不忮不求何用不臧国风九篇曰匏有苦叶四章章四句刺衞宣公也公与夫人并为淫乱匏有苦叶济有深涉【兴也匏谓之瓠瓠之叶苦不可食也济度也由膝以上为涉】深则厉浅则揭【以衣涉水为厉谓由带以上也掲褰衣也遭时制宜如遇水深则厉浅则掲矣男女之际安可以无礼义将无以自济也】有弥济盈有鷕雉鸣【弥深水也盈满也深水人之所难也鷕雌雉声也卫夫人有淫泆之意授人以色假人以辞不顾礼义之难使宣公有淫昏之行】济盈不濡轨雉呜求其牡【濡清也由辀以上为轨违礼义不由其道犹雉鸣而求其牡矣飞曰雌雄走曰牝牡】雝雝鸣鴈旭日始旦【雝雝鴈声和也纳采用鴈旭日始出谓大昕之时】士如归妻迨氷未泮【迨及泮散也】招招舟子人涉卭否【招招号召之貌舟子舟人主济渡者卭我也】人涉卭否卭须我友【人皆涉我友未至我独侍之而不涉以言室家之道非得所适贞女不行非得礼义昏姻不成】邶国风十七篇曰静女三章章四句刺时也卫君无道夫人无徳静女其姝俟我于城隅【静贞静女也徳贞静而有法度乃可说也姝美色也俟侍也城隅以言髙而不可逾】爱而不见搔首踟蹰【言志往而行正】静女其娈贻我彤管【既有羙徳又有美色又能遗我以古人之法可以配人君也古者后夫人必有女史彤管之法史不记过其罪杀之后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手事无大小记以成法】彤管有炜说怿女美【炜赤貌彤管以赤心正人也】自牧归荑洵美且异【牧田官也荑牙之始生也本之于荑取其有始有终】匪女之为美美人之贻【非为其徒说美色而已美其人能遗我法则】卫侯纳伋子之妻生夀及朔属寿于左公子姜氏与朔搆伋子公使诸齐使盗待诸莘将杀之寿子吿之使行不可曰弃父之命乌用子矣有无父之国则可也及行饮以酒夀子载其旌以先盗杀之伋子至曰我之求也此何罪又杀之邶国风十九篇二子乗舟思伋夀也衞宣公之二子争相为死国人伤而思之作是诗也二子乗舟泛泛其景【二子伋夀也朔与母愬伋于公公令伋之齐使贼先待于隘夀知之以告伋使去伋曰君命不可逃国人伤其涉危遂往如乗舟而无所薄泛泛然迅疾而不凝也】愿言思子中心养养【愿每也飬飬然忧不知所定】二子乗舟泛泛其逝【往也】愿言思子不瑕有害【言二子之不逺害】邶国风十篇曰谷风六章章八句刺夫妇失道也卫人化其上淫于新昏而弃其旧室夫妇离絶国俗伤败焉习习谷风以隂以雨【兴也习习和舒貌东风谓之谷风隂阳和而谷风至夫妇和则室家成室家成而继嗣生】黾勉同心不宜有怒【言黾勉者思与君子同志也】采葑采菲无以下体【葑湏也菲芴也下体根茎也】徳音莫违及尔同死行道迟迟中心有违【迟迟舒行貌违离也】不逺伊尔薄送我畿【门内也】谁谓荼苦其甘如荠【荼苦菜也】宴尔新昏如兄如弟【宴安也】泾以渭浊湜湜其沚【泾渭相入而清浊异】宴尔新昏不我屑以【屑洁也】毋逝我梁毋发我笱【逝之也梁鱼梁笱所以捕鱼也】我躬不阅遑恤我后【阅容也】就其深矣方之舟之就其浅矣泳之防之【舟舩也】何有何亡黾勉求之【有谓富也亡谓贫也】凡民有丧匍匐救之不我能慉反以我为讐【慉养也】既阻我徳贾用不售【阻难也】昔育恐育鞠及尔颠覆【育长鞠穷也】既生既育比予于毒我有防蓄亦以御冬【防美御御也】宴尔新昏以我御穷有洸有溃既诒我肄【洸洸武也溃溃怒也肄劳也】不念昔者伊予来塈【塈息也】卫国风四篇曰氓六章章十句刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也氓之蚩蚩抱布贸丝【氓民也蚩蚩敦厚之貌布币也】匪来贸丝来即我谋送子涉淇至于顿丘【丘一成为顿丘】匪我愆期子无良媒【愆过也】将子无怒秋以为期【将愿也】乗彼垝垣以望复关【垝毁也复闗君子所近也】不见复闗泣涕涟涟【言其有一心乎君子故能自悔】既见复闗载笑载言尔卜尔筮体无咎言【曰卜蓍曰筮体兆卦之体】以尔车来以我贿迁【贿财迁徙也】桑之未落其叶沃若于嗟鸠兮无食桑葚于嗟女兮无与士耽【桑女功之所起沃若犹沃沃然鸠鹘鸠也食桑葚过则醉而伤其性耽乐也女与士耽则伤礼义】士之耽兮犹可说也女之耽兮不可说也桑之落矣其黄而陨自我徂尔三嵗食贫淇水汤汤渐车帷裳【陨坠也汤汤水盛貌帷裳妇人之车也】女也不爽士贰其行【爽差也】士也罔极二三其徳【极中也】三嵗为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣【咥咥然笑】静言思之躬自悼矣【悼伤也】及尔偕老老使我怨淇则有岸隰则有泮【泮坡也】总角之宴言笑宴宴信誓旦旦【总角结髪也晏晏和柔也信誓旦旦然】不思其反反是不思亦已焉哉经曰十年春王正月【桓无王今复书王何也十者盈数也天道十年则亦周矣人事十年则亦变矣故易称守贞者十年而必反传论逺恶者十年而必弃桓公至是其数已盈宜见诛于天人矣十年书王纪常理也有习于谷梁子而不得传者见二年书王以为正与夷之卒此年书王而曹伯适薨遂附益之以为正终生之卒误矣果正诸侯之卒不缘篡弑者陈侯鲍在五年之正月曷不书王以正其卒乎】庚申曹伯终生卒夏五月葬曹桓公秋公会卫侯于桃丘弗遇【弗者迁词恶失信也衞初约鲁防于桃丘至是中变而从齐郑于是乎有郎之师其战于郎直书曰来盟于恶曹俱夺其爵则桃丘之弗遇也盖恶衞侯之失信矣桃丘衞地】冬十有二月丙午齐侯衞侯郑伯来战于郎【春秋加兵于鲁众矣未有书来战此独不称侵伐而以来战为文何也兵防器战危事圣人所重也诛暴禁乱敌加于己盖有不得已而应者矣未有悖道纵欲得己不已而先之者也鲁桓弑立天下大恶人人之所得讨也郑伯则首盟于越以定其位齐侯则继会于稷以济其奸曾不能脩方伯之职驻师境上声罪致讨伸天下之大义也今特以私忿小怨亲帅其师战于鲁境尚为知类也哉此春秋之所必诛而不以听也故以三国为主而书来战于郎郑人主兵而首齐犹州吁主兵而先宋】







　　皇王大纪卷三十五
　　钦定四库全书
　　皇王大纪卷三十六　　　　宋　胡宏　撰三王纪
　　桓王
　　十九年冬十一月齐侯卫侯郑伯盟于恶曹楚屈瑕将盟贰轸郧人军于蒲骚将与随绞州蓼伐楚师莫敖患之鬭防曰郧人军其郊必不诫且日虞四邑之至也君次于郊郢以御四邑我以鋭师宵加于郧郧有虞心而恃其城莫有鬭志若败郧师四邑必离莫敖曰盍请济师对曰师克在和不在众成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还三月癸未郑伯薨子忽嗣初齐人将妻忽忽辞祭仲曰必取之君多内宠子无大援将不立三公子皆君也弗从初祭仲有宠于庄公为公娶邓曼生忽故祭仲立之夏五月郑葬其君庄公宋雍氏女于庄公曰雍姞生公子突雍氏宗有宠于宋公宋公诱祭仲而执之曰不立突将死亦执突而求赂焉秋七月祭仲与宋人盟以突归而立之郑伯忽出奔卫郑国风九篇曰有女同车二章章六句刺忽也郑人刺忽之不昏于齐太子忽尝有功于齐齐侯请妻之齐女贤而不取卒以无大国之助至于见逐故国人刺之有女同车顔如舜华【亲迎同车也舜木槿也】将翺将翔佩玉琼琚【佩有琚瑀所以纳间】彼美孟姜洵美且都【孟姜齐长女闲都也】有女同行顔如舜英【行行道也英犹华也】将翺将翔佩玉将将【将将鸣玊而后行】彼美孟姜徳音不忘郑国风十篇曰山有扶苏二章章四句刺忽也所美非美然也山有扶苏隰有荷华【兴也扶苏扶胥小木也荷华扶渠也其华菡蓞言髙下大小各得其所也】不见子都乃见狂且【子都世人之美好者也狂狂人也且辞也】山有桥松隰有游龙【松木也龙红草也】不见子充乃见狡童【子充良人也狡童昭公也】郑国风十一篇曰萚兮二章章四句刺忽也君弱臣强不倡而和也萚兮萚兮风其吹女【兴也萚槁也人臣待君倡而后和】叔兮伯兮倡予和女【叔伯言羣臣长防也君倡臣和也】萚兮萚兮风其漂女【漂犹吹也】叔兮伯兮倡予要女【要成也】郑国风十二篇曰狡童二章章四句刺忽也不能与贤人图事权臣擅命也彼狡童兮不与我言兮【昭公有狂狡之志】维子之故使我不能餐兮【忧惧不遑餐也】彼狡童兮不与我食兮【不与贤人共食禄】维子之故使我不能息兮【忧不能息也】宋公陈侯鲁柔蔡叔盟于折鲁侯会宋公于夫钟冬十月鲁侯会宋公于阚经曰十有一年春正月齐人卫人郑人盟于恶曹【防者盟会不志于春秋其所志必有君与贵大夫矣恶曹之盟三国之君也既不以道兴师又结怨固党故前书其爵而以来战着罪后书此盟而以夺爵示贬】夏五月癸未郑伯寤生卒【郑庄公一念不善志杀其弟使糊其日于四方自以为保国之计得也然身殁未防忽仪亹突则而象之兄弟相残国内大乱民人思保其室家而不得不亦酷乎可以为永鉴矣】秋七月郑庄公九月宋人执郑祭仲【祭仲不名命大夫也以天子命大夫为诸侯相乃至于见执废绌其君而立不正不亦甚乎故称其字者所以尊王命贵正卿大祭仲之罪以深责之也春秋美恶不嫌同词突之书名则本非有国由祭仲立之也若忽则以世嫡之正至于见逐不能立乎其位贵贱之分亡矣凡此类皆圣人亲笔非国史所能与也】突归于郑【不以突系之郑者正其不当立也不称公子絶之也何以书于郑春秋书归有二义一易词也一顺词也其书入亦有二义一难词也一逆词也突虽不顺焉权臣许之立大国为之援而世子忽之才不能以自固也则其归无难故谷梁子曰归易词也】郑忽出奔卫【忽以国氏正也出奔而名不能君也攷于诗可以见忽之失国亦其自取非独仲之罪矣春秋书法如此欲人自强于为善者也】柔防宋公陈侯蔡叔盟于折公防宋公于夫钟冬十有二月公防宋公于阚
　　二十年夏四月壬寅鲁侯会侯莒子于曲池平二国盟焉宋多责赂于郑郑不堪命鲁侯欲平宋郑五月丁亥会宋公燕人盟于句渎之丘六月壬辰陈侯薨舍公子完而立弟林鲁侯以宋公之成未可知也再会之于虚九月又会之于宋公辞平丙戌遂与郑伯盟于武父十月陈葬其君厉公丙戌衞侯薨子朔嗣鲁侯郑伯帅帅伐宋战焉楚伐绞莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出楚人坐其北门而覆诸山下大败之为城下之盟而还伐绞之役楚师分涉于彭罗人欲伐之使伯嘉谍之三巡数之经曰十有二年春正月夏六月壬寅公会侯莒子盟于曲池秋七月丁亥公会宋公燕人盟于谷丘八月壬辰陈侯跃卒公会宋公于虚冬十有一月公防宋公于丙戌公防郑伯盟于武父【鲁君臣频与宋公盟会皆存而不削何其费也曰盟者春秋所恶而屡盟以长乱会者诸侯所不得而数会以厚疑圣人不削者于以见屡盟而卒叛数会而卒离故春秋之志在于天下为公讲信修睦不以会盟为可恃也】丙戌卫侯晋卒十有二月及郑师伐宋丁未战于宋【宋责赂于郑而无厌屡盟于鲁而无信二国声其罪以致讨故书曰伐然取其赂以立督者鲁桓也资其力以簒国者郑突也无诸己然后非诸人春秋之义用贒治不肖不以乱易乱也故又书曰战于宋罪在内也】
　　二十一年冬十一月楚屈瑕伐罗鬬伯比送之还谓其御曰莫敖必败举趾髙心不固矣遂见楚子曰必济师楚子辞焉夫人邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也夫固谓君训众而好镇抚之召诸司而劝之以令徳见莫敖而吿诸天之不假易也不然夫岂不知楚师之尽行也楚子使赖人追之不及莫敖使徇于师曰諌者有刑及鄢乱次以济且不设备及罗罗与卢戎两军之大败之莫敖缢于荒谷羣帅囚于冶父以听刑楚子曰孤之罪也皆免之十二月齐侯帅师及宋公卫侯燕人侵纪鲁侯郑伯会纪侯伐之四国之师皆败走春正月卫葬其君宣公鲁大水王宠子克属诸周公黒肩辛伯諌曰内宠并后嬖子匹嫡外宠二政大都耦国乱之本也弗听冬十月郑人请修好于鲁经曰十有三年春二月公会纪侯郑伯己巳及齐侯宋公卫侯燕人战齐师宋师卫师燕师败绩【齐为无道恃强淩弱而以纪为主何也彼为无道加兵于己必有引咎辨喻之文不得免则固其封守诉诸天子方伯及四隣诸侯其必有伸之者矣不如是而愤然与战为之援者弑君之贼簒国之人也不得保其国自此战始矣故春秋以纪为主省徳相时自治之意也】三月卫宣公【自内録也既与卫人战曷为葬宣公怨不弃义怒不废礼是知古人以为重也礼丧在殡孤无外事卫宣未朔乃即戎已为失礼又不称子是以吉服从金革之事其为恶大矣凡此类据事直书年月具存而恶自见矣】秋七月冬十月
　　二十二年冬十一月鲁侯郑伯会于曹曹人致饩焉郑使公子子人于鲁寻盟且脩曹之防夏六月壬申鲁御廪灾乙亥尝齐侯生三子诸儿小白子纠使鲍叔牙傅小白鲍叔曰臣知弃矣召忽曰固也小白必不为后管仲曰事未知也冬十月丁巳齐侯薨诸儿嗣宋人以齐人蔡人卫人陈人伐郑焚渠门入及大逵伐东郊取牛首以大宫之椽归为卢门之椽秦庶长三父等贼杀出子复立世子武公经曰十有四年春正月公会郑伯于曹无冰【古人于冰藏之周用之徧亦理隂阳天地之一事也仲冬燠而无氷则政治纵弛不明之所致也春秋经邦大训而书法若此其察于四时之变详矣】夏五【传疑也疑而不益见圣人之慎也而世或以私意改易古书者有矣盍亦视此为鉴也然则春秋何以谓之作曰其义则防自圣心或笔或削明圣人之大用其事则因旧史有可损而不能益也】郑伯使其弟语来盟【来盟称使则前定之盟也其不称使如楚屈宄齐髙子则权在二子盟不盟特未定也】秋八月壬申御廪灾【门观灾而新作则书御廪灾其新必矣何以不书常事也以为常事而不书垂敎之意深矣知其说者然后知其国之急务为政之后先矣】乙亥甞【礼以时为大六月甞则不时也礼以敬为本壬申灾乙亥甞是不改卜而供未易灾之余则不敬也故书】冬十有二月丁巳齐侯禄父卒宋人以齐人蔡人卫人陈人伐郑【师而曰以能左右之以行己意也列国之兵有制皆统乎天子而敢私用之与私为之用以伐人国大乱之道也故谷梁子曰以者不以者也】
　　二十三年甲申冬十二月王使家父求车于鲁古者诸侯不贡车服天子不私求财春正月乙未王崩諡曰桓王太子他立二月己巳齐其君僖公祭仲专郑伯患之使其婿雍纠杀之雍姬知之以告仲三月仲杀纠公载以出奔蔡曰谋及妇人宜其死也四月乙亥郑昭公入许叔复归于许齐侯鲁侯盟于艾以谋定许邾人牟人葛人朝于鲁郑伯突因栎人杀檀伯而遂居栎九月宋公鲁侯衞侯陈侯防于袲伐郑将纳突弗克而还秦伐彭戏氏至于华山经曰十有五年春二月天王使家父来求车【需索之谓求王畿千里所入不至于有求诸侯各有职贡不至于来求若王者有求下观而化未至于簒弑夺攘则不厌矣古之君人者必昭俭徳以临照百官尊卑登降各有度数示等威明贵贱然后民志定安其分而无求兵刑寝矣及侈心一动莫为防制必至于亢不衷官失徳防耻道丧宠赂日章沦于危亡而后止也观春秋所书则见王室衰乱之由而知兴衰拨乱之说矣】三月乙未天王崩夏四月己巳葬齐僖公五月郑伯突出奔蔡【祭仲逐君不书何也陆淳曰圣人之教在乎端本清源故凡诸侯之奔皆不书所逐之臣而以自奔为名所以警乎人君其说是也夫君实有国而出于臣乃其自取焉耳本正而天下之事理也】郑世子忽复归于郑【忽甞嗣位君其国归而独称世子者亡其君位也其称复归谓絶而复归也古者诸侯世国故失国出奔归而称复则可大夫不世官故失位出奔归而称复则不可或曰复厌词也】许叔入于许【许大岳之裔先王建国迫于齐郑不得奉其社稷则当伸大义以直词吿诸天子方伯求复其国粪除宗庙孰能与之争今乃因乱窃入则非复国之义故书入入云者难词也】公防齐侯盟于艾邾人牟人葛人来朝【公羊曰皆何以称人皆外之也其外之何天王崩不奔丧而相率朝弑君之贼也】秋九月郑伯突入于栎【制邑之死虢君京城之叛大叔皆庄公所亲戒也而又城栎而寘子元焉使昭公不立何谋国之疎也衞有蒲戚而出献公楚有陈蔡不羮而叛弃疾末大必折有国之害也故夫子行乎季孙堕三都以张公室于厉公复国削而不书独书入于栎则其国已复矣于以明居重驭轻强榦弱枝以身使臂之义为来世鉴也为国者可不谨于礼乎春秋此义皆小康之事衰世之意也】冬十有一月防宋公衞侯陈侯于袲伐郑【谷梁曰地而后伐疑词非其疑也昭公与突之是非邪正亦明矣然昭公虽正其才不足以君一国之人复归于郑日以防弱厉公虽篡其智足以结四隣之援既入于栎日以盛强诸侯不顾是非而计其强弱始疑于辅正终变而与邪故详书其防地而后言伐讥其疑于为义而果于为不义也】
　　庄王
　　元年冬十一月宋公鲁侯蔡侯卫侯会于曹谋伐郑也春二月诸侯遂伐郑弗克而还卫国风六篇曰芃兰二章章六句刺惠公也骄而无礼大夫刺之芃兰之支【兴也芃兰草也君子之徳当柔润温良】童子佩觿【觿所以觧结成人之佩也人君治成人之事虽童子犹佩觿早成其徳】虽佩佩觿能不我知【不自谓无知以骄慢人也】容兮遂兮垂带悸兮【容仪可观佩玉遂遂然垂其绅带悸悸然有节度】芃兰之叶童子佩韘【韘玦也能射御则佩韘】虽则佩韘能不我甲【甲狎也】容兮遂兮垂带悸兮衞左公子泄右公子职怨衞侯之搆杀二子也相与立羣公子黔牟而逐之衞侯奔齐鄘国风二篇曰墙有茨三章章六句衞人刺其上也公子顽通乎君母国人疾之而不可道也墙有茨不可扫也【兴也墙所以防非常茨蒺蔾也欲扫去之反伤墙也】中冓之言不可道也【中冓内冓也】所可道也言之丑也【于君丑也】墙有茨不可襄也中冓之言不可详也【详审也】所可详也言之长也【长恶长也】墙有茨不可束也【束而去之】中冓之言不可读也【读抽也】所可读也言之辱也【辱辱君也】鄘国风三篇曰君子偕老三章一章七句一章八句一章九句刺卫夫人也夫人淫乱失事君子之事故陈人君之徳服饰之盛宜与君子偕老也君子偕老副笄六珈【能与君子俱老乃宜居尊位服盛服也副者后夫人之首饰编髪为之笄衡笄也珈笄饰之最盛者所以别尊卑】委委佗佗如山如河【委委者行可委曲从迹也佗佗者徳平易也山无不容河无不润】象服是宜【象服尊者所以为饰】子之不淑云如之何【有子若是何谓不善乎】玼兮玼兮其之翟也【玼鲜盛貌褕翟□翟羽饰衣也】鬒髪如云不屑髢也【鬒黒髪也如云言美长也屑洁也】玉之瑱也象之揥也【瑱塞耳也揥所以摘髪也】扬且之晳也【眉之广晳白晳】胡然而天也胡然而帝也【尊之如天审谛如帝】瑳兮瑳兮其之展也防彼绉絺是袣袢也【礼有展衣者以丹縠为衣防覆也絺之靡者为绉当是濖袢延之服也】子之清扬扬且之顔也【清视清明也广而顔角丰满】展如之人兮邦之媛也【展诚也美女为媛】鄘国风五篇曰鹑之奔奔二章章四句刺卫宣姜也卫人以为宣姜鹑鹊之不若也鹑之奔奔鹊之彊彊【鹑则奔奔鹊则彊彊然】人之无良我以为兄【良善也兄谓君之兄】鹊之彊彊鹑之奔奔人之无良我以为君【君国小君】鄘国风四篇曰桑中三章章七句刺奔也衞之公室淫乱男女相奔至于世族在位相窃妻妾期于幽逺政散民流而不可止【卫之公室淫乱谓宣惠之世男女相奔不待媒氏以礼会之也世族在位取姜氏弋氏庸氏者也窃盗也幽逺谓桑中之野】爰采唐矣沫之乡矣【爰于也唐防菜名沬衞邑】云谁之思美孟姜矣【姜姓也言世族在位有是恶行】期我乎桑中要我乎上宫送我乎淇之上矣【桑中上宫所期之地淇水名】爰采麦矣沫之北矣云谁之思美孟弋矣【弋姓也】期我乎桑中要我乎上宫送我乎淇之上矣爰采葑矣沬之东矣云谁之思美孟庸矣【庸姓也】期我乎桑中要我乎上宫送我乎淇之上矣国风七篇曰凯风四章章四句美孝子也衞之淫风流行虽有七子之母犹不能安其室故美七子能尽其孝道以慰其母心而成其志焉凯风自南吹彼棘心【兴也南风谓之凯风乐夏之长养棘难长养者】棘心夭夭母氏劬劳【夭夭盛貌劬劳病苦也】凯风自南吹彼棘薪【棘薪其成就者】母氏圣善我无令人【圣也】爰有寒泉在浚之下【浚衞邑也在浚之下言冇益于浚】有子七人母氏劳苦睍睆黄鸟载好其音【睍睆好貌】有子七人莫慰母心【慰安也】经曰十有六年春正月公会宋公蔡侯衞侯于曹夏四月公防宋公衞侯陈侯蔡侯伐郑【春会于曹蔡先于卫四月伐郑衞先于蔡王制诸侯之爵次其先后有序不可乱也春秋时霸者以意之向背为升降诸国以势之强弱为上下蔡尝先衞今序陈下者先儒以为后至也以至先后易其序是以利率人而不要诸礼也后世有以醵赏诱人之趋事赴功以重罚沮人之奉公守正意亦如此夫乱之所由生也则仪位以为阶春秋防防杜渐尤严于名分考其所书意自见矣】秋七月公至自伐郑【其致罪纳突也罪桓之上无王法恣为不义而莫之禁也】冬城向十有一月衞侯朔出奔齐
　　二年冬十一月丙辰鲁侯齐侯纪侯会盟于黄鲁侯平齐纪且谋衞故也十有二月丙午鲁侯邾子防盟于趡三月齐人侵鲁疆疆吏来吿公曰彊塲之事慎守其一而备其不虞姑尽所备事至而战又何谒焉丙午及齐师战于奚四月丁丑蔡侯薨弟献舞嗣蔡人召蔡季于陈六月季自陈归于蔡蔡人嘉之癸巳蔡人葬其君桓侯鲁宋衞伐邾天子有日官诸侯有日御日官居卿以底日日御不失日以授百官于朝八月朔日有食之不书日官失之也郑国风十三篇曰褰裳二章章五句思见正也狂童恣行国人思大国之正已也子惠思我褰裳涉溱【惠爱也溱水名也】子不我思岂无他人狂童之狂也且【狂行童昏所化也】子惠思我褰裳涉洧【洧水名也】子不我思岂无他士【士事也】狂童之狂也且郑国风十四篇曰丰四章二章章三句二章章四句刺乱也婚姻之道阙阳倡而隂不和男行而女不随子之丰兮俟我乎巷兮【丰丰满也巷门外也】悔予不送兮【时有违而不至者】子之昌兮俟我乎堂兮【昌盛壮貌】悔予不将兮【将行也】衣锦褧衣裳锦褧裳【衣锦褧裳嫁者之服】叔兮伯兮驾予与行【叔伯迎己也】裳锦褧裳衣锦褧衣叔兮伯兮驾予与归郑国风十五篇曰东门之墠二章章四句刺乱也男女有不待礼而相奔者也东门之墠茹藘在阪【东门城东门也墠除地町町者茹藘茅搜也男女之际近而易则如东门之墠逺而难则如茹藘在阪】其室则迩其人甚逺【迩近也得礼则近不得礼则逺】东门之栗有践家室【栗行上栗也践浅也】岂不尔思子不我即【就也】郑国风十六篇曰风雨三章章四句思君子也乱世则思君子不改其度焉风雨凄凄鸡鸣喈喈【兴也风雨凄凄然鸡鸣犹守时而鸣喈喈然】既见君子云胡不夷【胡何夷说也】风雨潇潇鸡鸣胶胶【潇潇暴疾也胶胶犹喈喈也】既见君子云胡不瘳【瘳愈也】风雨如晦鸡鸣不已【晦昏也】既见君子云胡不喜郑国风十七篇曰子衿二章章四句刺学校废也乱世则学校不脩焉青青子衿悠悠我心【青衿青领也学子之所服】纵我不徃子寜不嗣音【嗣习也古者教以诗乐诵之歌之之舞之】青青子佩悠悠我思【佩佩玉也士佩瓀珉而青组绶】纵我不往子寜不来【不来者言不一来也】佻兮逹子在城阙兮【佻逹往来相见貌乗城而见阙】一日不见如三月兮【言礼乐不可一日而废】郑忽素恶髙渠弥渠弥因猎射而杀之諡曰昭公祭仲立公子亹郑国风十八篇曰之水二章章六句闵无臣也君子闵忽之无忠臣良士终以死亡而作是诗也扬之水不流束楚【扬激扬也激扬之水可谓不能流溧束楚乎】终鲜兄弟维予与女无信人之言人实迋女【迋诳也】扬之水不流束薪终鲜兄弟维予二人【二人同心也】无信人之言人实不信秦人诛三父等夷三族讨其弑出子也经曰十有七年春正月丙辰公会齐侯纪侯盟于黄二月丙午公会邾仪父盟于趡五月丙午及齐师战于奚六月丁丑蔡侯封人卒秋八月蔡季自陈归于蔡【季字也归顺词刘敞曰若季者所谓智足以与权而不乱力足以得国而不居逺而不携迩而不迫者也是以见贵于春秋】癸巳葬蔡桓侯【啖助曰蔡桓何以称侯盖蔡季之贤知请諡也人亦多爱其君莫能爱君以礼而季能行也此贤者所以异于众人也然则鲁君生而称公可乎曰生而称公为虚位礼之文也没而系諡为定名礼之实也春秋诸侯虽伯子男葬皆称公志其失礼之实为后世戒欲其以正终也人子不以非所得而加于父是为孝人臣不以非所得而加于君是为忠其垂训之义大矣】及宋人卫人伐邾冬十月朔日有食之
　　三年冬十有一月鲁侯将与夫人如齐申繻曰女有家男有室无相渎也谓之有礼易此必败不听防齐侯于泺遂与夫人同如齐齐侯通焉公谪之以告齐国风九篇曰敝笱三章章四句刺文姜也齐人恶鲁桓公防弱不能防闲文姜使至淫乱为二国患焉敝笱在梁其鱼鲔鳏【兴也鳏大鱼】齐子归止其从如云【如云言盛也】敝笱在梁其鱼鲂鱮【鲂鱮大鱼】齐子归止其从如雨【加雨言多也】敝笱在梁其鱼唯唯【唯唯出入不制】齐子归止其从如水【水喻众也】二月丙子齐侯设享使公子彭生乗鲁侯薨于车鲁人吿于齐曰寡君畏君之威不敢寜居来修旧好礼成而不反无所归咎恶于诸侯请以彭生除之齐人杀彭生鲁人以其君丧归世子同嗣齐侯师于首止郑子亹会之髙渠弥相齐人杀子亹而轘髙渠弥祭仲逆子仪于陈而立之郑国风十九篇曰出其东门二章章六句闵乱也公子互争兵革不息男女相弃民人思保其室家焉出其东门有女如云【如云众多也】虽则如云匪我思存【思不存乎相救急】缟衣綦巾聊乐我员【缟衣白色男服也綦巾苍艾色女服也愿室家得相乐也】出其闉阇有女如荼【闉曲城也阇城台也荼英荼也言皆丧服也】虽则如荼匪我思且缟衣茹藘聊可与娱【茹藘茅搜之染女服也娱乐也】郑国风二十篇曰野有蔓草二章章六句思遇时也君之泽不下流民穷于兵革男女失时思不期而会焉野有蔓草零露漙兮【兴也野四郊之外蔓延也漙漙然盛多也】有美一人清扬婉兮邂逅相遇适我愿兮【清扬眉目之间婉然美也邂逅不期而防适其时愿】野有蔓草零露瀼瀼【瀼瀼盛貌】有美一人婉如清扬邂逅相遇与子偕臧【臧善也】郑国风终二十一篇曰溱洧二章章十二句刺乱也兵革不息男女相弃淫风大行莫之能救焉溱与洧方涣涣兮【溱洧郑两水名涣涣春水盛也】士与女方秉蕳兮【蕳兰也】女曰观乎士曰既且且往观乎洧之外洵訏且乐【訏大也】维士与女伊其相谑赠之以勺药【勺药香草】溱与洧浏其清矣【浏深貌】士与女殷其盈矣【殷众也】女曰观乎士曰既且且往观乎洧之外洵訏且乐维士与女伊其相谑赠之以勺药周公欲弑王而立子克辛伯以告王杀黒肩子克奔燕冬十月己丑鲁葬其君桓公经曰十有八年春王正月【是年鲁桓已终复书王者春秋之时诸侯簒弑者已列于会则不复致讨孔子为此惧作春秋于十八年复书王者明弑君之贼虽身已殁而王法不得赦也又防桓十五年天王崩至是新君嗣立三年之丧毕矣明弑君之贼虽在前朝而古今之恶一也然则簒弑者不容于天地之间身无存殁时无古今皆得讨而不赦圣人之法严矣故曰春秋成而乱臣贼子惧】公防齐侯于泺公与夫人姜氏遂如齐【与者许可之词公于齐姜委曲从顺无所不可敝笱之诗所以刺也故为乱者文姜而春秋罪桓公治其本也干者夫道也以乗御为才坤者妇道也以承顺为事易着于乾坤述其理春秋施于桓公见其用也】夏四月丙子公薨于齐【鲁君弑者不地以见弑今书薨于齐不殁其实乎前书公与夫人姜氏如齐后书夫人孙于齐去其姓氏而庄公不书即位则其实亦明矣】丁酉公之丧至自齐秋七月冬十有二月己丑葬我君桓公【公羊曰贼未讨何以书葬讐在外也谷梁子曰讐在外者不责逾国而讨于是也故十八年书王而桓公书葬惟可与权者其知之矣】
　　四年春正月鲁桓夫人以桓公之不得其所也归于齐先王之制天子嫁女于诸侯必使诸侯同姓者主之诸侯嫁女于大夫必使大夫同姓者主之王女之嫁于齐者鲁世为之主至是王将妻齐侯使鲁大夫单伯逆之于京师鲁人以桓公之见杀于齐疑欲弗为之主遂为王姬筑别馆馆之于外八月乙亥陈侯薨弟杵臼嗣王使荣叔锡鲁桓公命于是鲁遂主王姬归于齐王国风终十一篇曰丘中有麻三章章四句思贤也庄王不明贤人放逐国人思之而作是诗也丘中有麻彼留子嗟【留大夫氏子嗟字也丘中墝埆之处尽有麻麦草木乃彼子嗟之所治】彼留子嗟将其来施施【施施难进之意】丘中有麦彼子国【子国子嗟父】彼留子国将其来食【子国复来我乃得食】丘中有李彼之子彼留之子贻我佩玖【玖石次玉者言能遗我美实】齐侯帅师迁纪三邑郱鄑郚以为已属经曰元年春王正月【鲁庄公虽世嫡可以有国然未誓于王则得称世子擅有其国故不书即位】三月夫人孙于齐【夫人与闻乎弑臣子义不共戴天而嗣君夫人所出也恩如之何徇私情则害天下之大义举王法则伤母子之至恩此国论之难断者也梁人有继母杀其父者而其子杀之有司欲当以大逆孔季彦曰文姜与弑鲁桓春秋去其姜氏絶不为亲与凡人等也今宜以非司宼而擅杀当之不得以逆论也人以为允孙者顺让委逺之词使若不为人子所逐以全恩也有若去而弗返深絶之也然则恩轻而义重矣圣人取河广之诗者明宋襄公之重本亦此义也垂训逺矣】夏单伯逆王姬【单伯者鲁之命大夫也逆王姬使鲁为之主也其不言如者鲁君弑于齐使之主婚姻与齐为礼谷梁子以为义不可受于京师也此明忘亲释怨则无以立人道矣】秋筑王姬之馆于外【鲁主王姬之嫁旧矣馆于国中必有常处今特筑之于外者谷梁子以为仇讐之人非所以接婚姻也衰麻非所以接弁冕也知其不可故特筑之于外也筑之于外不若辞而弗主之为正也春秋于此事一书再书又再书者其义以复讐为重示天下后世臣子不可忘君亲之意】冬十月乙亥陈侯林卒王使荣叔来锡桓公命【啖助曰不称天王宠簒弑以渎三纲也春秋书王必称天所履者天位也所行者天道也所赏者天命也所刑者天讨也桓公弑君簒国而王不能诛反追命之无天甚矣桓无王王无天非小恶也与葬成风使妾并嫡无以异故其文一施之范甯以为非义之所存误矣】王姬归于齐【鲁主王姬在他时常事不书此独书者以归于齐故也逆于京师筑馆于外而不书归于齐则无以见其罪之在也书归于齐而后忘亲释怨之罪着矣春秋复讐之义明矣】齐师迁纪郱鄑郚【此纪三邑也邑不言迁迁不言师其以师迁之者见纪民犹足与守而齐人强暴用大众以迫之为已属也凡书迁者自是而灭矣春秋兴灭国继絶世则迁国邑者不再贬而罪已见矣】




　　皇王大纪卷三十六
<史部,编年类,皇王大纪>
　　钦定四库全书
　　皇王大纪卷三十七　　　　　宋　胡宏　撰三王纪
　　庄王
　　五年冬十二月陈葬其君庄公鲁公子庆父伐邾于余丘齐侯夫人王姬薨讣于鲁鲁侯为之大功或曰由鲁嫁故为之服姊妺之服冬十二月鲁桓夫人会齐侯于禚齐国风六篇曰南山四章章六句刺襄公也鸟兽之行淫乎其妺大夫遇是恶作诗而去之南山崔崔雄狐绥绥【兴也南山齐南山崔崔髙大也国君尊严如南山崔崔然雄狐相绥绥然无别失隂阳之匹】鲁道有荡齐子由归【荡平易也齐子文姜也】既曰归止曷又懐止【懐思也】葛屦五两冠緌双止【葛屦服之贱者冠緌服之尊者】鲁道有荡齐子庸止【庸用也】既曰庸止曷又从止艺麻如之何衡从其畆【艺树也衡猎之从猎之种之然后得麻】取妻如之何必告父母【必告父母庙】既曰告止曷又鞠止【鞠穷也】析薪如之何匪斧不克【克能也】取妻如之何匪媒不得既曰得止曷又极止【极至也】宋公薨子防嗣经曰二年春王二月葬陈庄公夏公子庆父帅师伐于余丘【国而曰伐此邑尔其曰伐何也志庆父之得兵权也鲁在春秋中见弑者三君其贼未有不得兵权者羽父专命再为主将仲遂擅兵两世故翚弑隠公而寪氏不能明其罪庆父弑子般而成季不能遏其恶公子遂杀恶及视而叔仲恵伯不能免其死夫岂一朝一夕之故哉春秋所书为戒逺矣】秋七月齐王姬卒【夫服称情而为之者也庄公于齐王姬比内女为之服厚矣如不共戴天之念何故特卒王姬比内女嫁为诸侯妻者以着其罪】冬十有二月夫人姜氏会齐侯于禚【妇人无外事送迎不出门见兄弟不逾阈在家从父既嫁从夫夫死从子今庄公不能防闲其母失子道矣或曰子可以制母乎夫死从子通乎其下况于国君君者人神之主风教之本也不能正家如正国何若庄公者哀痛以思父戒敬以事母威刑以督下车马仆从莫不俟命夫人徒徃乎夫人之徃也则公威命之不行哀戚之不至尔】乙酉宋公冯卒
　　六年冬十一月鲁公子溺会齐师伐卫宋葬其君庄公三月葬桓王纪侯使其弟季以请为附庸于齐纪于是乎始判鲁侯次于滑将会郑伯谋纪故也郑伯辞以难凡师一宿为舎再宿为信过宿为次王伐随讨其尊荆楚随吿絶于楚经曰三年春王正月溺会齐师伐卫【谷梁子曰其不称公子何也恶其防仇讐伐同姓故贬而名之也有父之讐而释怨其罪大矣况与合党兴师伐人国乎】夏四月葬宋庄公五月葬桓王【天子七月而葬同轨毕至诸侯五月同盟至大夫三月同位至士逾月外姻至王崩至是盖七年矣先儒或言天子不志葬又曰常事也夫事孰有大于葬天子者而可以不志乎死生始终之际人道之大变岂以是为常事而不书也】秋纪季以酅入于齐【季纪侯之弟也天下无道强众相陵天子不能正方伯不能伐纪侯命之屈己事齐请后五庙其亦不得已而为之者非其罪也所以书字而无贬乎入云者难词也】冬公次于滑【春秋纪兵伐而书次以次为善救而书次以次为讥鲁纪有婚姻之好当恤其患于齐有父之雠不共戴天茍能救纪抑齐一举而两善并矣见义不为而有畏也故书公次于滑以讥之也易于谦之六五则曰利用侵伐师六四则曰左次无咎进退勇怯顾义如何尔或以勇为鼓乱误矣】
　　七年冬十二月鲁桓夫人享齐侯于祝丘春正月纪夫人伯姬卒楚王熊通荆尸授师孑焉以伐随将齐入吿夫人邓曼曰余心荡邓曼叹曰王禄尽矣盈而荡天之道也若师徒无亏王薨于行国之福也王遂行卒于樠木之下令尹鬭祁莫敖屈重除道梁溠营军临随随人惧行成莫敖以王命入盟随侯且请为防于汉汭而还济汉而后发丧諡曰武王子熊赀嗣始都于郢齐侯及陈侯郑伯遇于垂谋属纪也纪侯不能下齐以与纪季大去其国虽其夫人未葬亦不能恤也四月齐人为之伯姬鲁侯会齐侯狩于禚经曰四年春王二月夫人姜氏享齐侯于祝丘【两君相见享于庙中礼也今夫人去其国而享诸侯甚矣】三月纪伯姬卒夏齐侯陈侯郑伯遇于垂【苏辙曰郑伯子仪也春秋有一国而二君者郑突卫衎始终为君子仪君郑十有四年剽君卫十有一年皆能君者也突之入以簒衎之出以恶仪剽虽国人所立而突衎在焉非所以为安也故四人者春秋莫适与也因其寄耳君子不幸而处于此如子臧季札可也不如是则乱不止为此说者善矣然而郑伯实厉公也非子仪也】纪侯大去其国【大阅大雩大搜讥其僣也大无者志仓廪之竭也大去者委之而不顾也或曰以争国为小以去国为大而为之者也夫有国家者以义言之则当効死而勿去以道言之亦可去而不守昔太王去邠从之者如归市纪侯去国日以防灭故圣人与其不争而去异于失地之君而不名不与其去而不存是故书叔姬归酅而不録纪侯之卒明其为君之末矣】六月乙丑齐侯葬纪伯姬【齐襄迫逐纪侯使不及葬其夫人而去然后见其罪矣或曰葬之礼也夫弑鲁君灭其婚姻之国而葬其女是犹加刃于人以手抚之也斥言齐侯贱之也或曰恶其诈也如纪似礼存季似义葬伯姬似仁恶似而非者】秋七月冬公及齐人狩于禚【谷梁子曰何以人齐侯所以卑公也何为卑公公于齐侯不与共戴天而与之狩是忘亲释怨非人子矣故称及称人以着其罪也】
　　八年鲁桓夫人如齐齐国风十篇曰载驱五章章四句齐人刺襄公也无礼义故盛其车服疾驱于通道大都与文姜淫播其恶于万民焉载驱薄薄簟茀朱鞹【薄薄疾驱声也簟方文蓆也车之蔽曰茀诸侯之路车有朱革之质而羽饰】鲁道有荡齐子发夕【发夕自夕发至旦】四骊济济垂辔濔濔【四骤言物色盛也济济美貌垂辔辔之垂者濔濔众也】鲁道有荡齐子岂弟【言文姜于是乐易然】汶水汤汤行人彭彭【汤汤大貌彭彭多貌】鲁道有荡齐子翺翔【翺翔犹彷徉也】汶水滔滔行人儦儦【滔滔流貌儦儦众貌】鲁道有荡齐子逰遨郳黎来朝于鲁齐侯宋公鲁侯陈侯蔡侯伐衞纳衞侯朔经曰五年春王正月夏夫人姜氏如齐师【师者众多之地攷于载驱之诗可见矣曰会曰享犹为之名也至是如齐师羞恶之心亡矣夫人之行不可复制矣春秋书此以戒后世谨礼于防虑患于早之意也】秋郳黎来来朝【夷狄附庸例书名郳黎来介葛卢是也能修朝礼故特书曰朝其后王命以为小邾子盖于此已能自进于礼矣】冬公会齐人宋人陈人蔡人伐卫【鲁桓十六年卫侯朔出奔齐经书其名者以王命絶之也谷梁子曰是齐侯宋公而人之何也人诸侯所以人公也其人公何也逆王命也】
　　九年王使子突救防诸侯兵强王师不能禁朔遂入卫放黔牟于周杀二公子齐侯以卫赂分送于诸侯齐国风七篇曰甫田三章章四句大夫刺襄公也无礼义而求大功不修徳而求诸侯志大心劳所以求者非其道也无田甫田维莠骄骄【兴也甫大也大田过度而无人功终不能获】无思逺人劳心忉忉【忉忉忧劳也】无田甫田维莠桀桀【桀桀犹骄骄也】无思逺人劳思怛怛【怛怛犹忉忉也】婉兮娈兮总角丱兮未几见兮突而弁兮【婉娈少好貌总角聚两髦也丱幼稚也弁冠也】齐国风八篇曰卢令三章章二句刺荒也襄公好田猎毕弋而不修民事百姓苦之故陈古以风焉卢令令其人美且仁【卢田犬令令缨环声言人君能有美徳尽其仁爱百姓欣而奉之爱而乐之顺时逰田百姓共其乐同其获故百姓闻而说之其声令令然】卢重环【重环子母环也】其人美且鬈【鬈好貌】卢重鋂【鋂一环贯二也】其人美且偲【偲才也】楚文王伐申过邓邓祁侯曰吾甥也止而享之骓甥聃甥养甥请杀楚子邓侯弗许三甥曰亡邓国者必此人也若不早图后君噬脐其及圗之乎圗之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓秦伐邽冀之戎初县之经曰六年春王正月王人子突救卫夏六月卫侯朔入于卫秋公至自伐卫【王人防者子突其字也以下士之防超从大夫之列者褒救卫也朔陷杀其兄罪固大矣然其父所立诸侯莫得而治也王治其旧恶而废之可也又借诸侯之力以抗王命故卫朔书名书入以着其恶王人书字书救以着其善外则诸侯书人内则鲁侯书至而春秋之情见矣或曰子突王之子弟也用兵大事而委诸子弟使无成功故书人以讥之必若此言是春秋以成败论事而不计理也使诸侯顾逆顺则子突虽防自足以中王命彼阮肆行矣虽天子亲临将有请从如祝聃者况其下乎子突不胜五国使之得入也其亦不幸尔矣幸不幸命也守义循理者法也君子行法以佚命故其褒贬如此】冬齐人来归卫俘【卫俘者卫寳也朔以弟弑兄簒国上逆王命人理所不容彼诸侯者岂其弗察而援之甚力未有以验其丧心失志迷惑之端也及书齐人归卫寳然后知其有欲货之心而后动于恶也世衰道防贿赂公行使君臣父子兄弟终去仁义懐利以相与不至于簒弑夺攘则不厌也春秋特书此事结正诸侯之罪垂戒明矣】
　　十年甲午鲁桓夫人防齐侯于防春二月辛卯夜恒星不见夜中星陨如雨五月大水无麦苗鲁桓夫人会齐侯于谷齐国风终十一篇曰猗嗟三章章六句刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉猗嗟昌兮颀而长兮【猗嗟叹辞昌盛也颀长貌】抑若兮【抑美色广】美目兮【好目眉】巧趋跄兮射则臧兮【跄巧趋貌】猗嗟名兮美目清兮【目上为名目下为清】仪既成兮终日射侯不出正兮展我甥兮【二尺曰正外孙曰甥】猗嗟娈兮【娈壮好貌】清婉兮【婉好眉目也】舞则选兮射则贯兮【选齐贯中也】四矢反兮以御乱兮【四矢乗矢】秦初县社郑灭小虢经曰七年春夫人姜氏会齐侯于防夏四月辛卯夜恒星不见夜中星陨如雨【恒星者列星也如雨者言众也人事感于下天变动于上前此者五国连衡旅拒王命后此者齐桓晋文更霸中国政归盟主而王室遂虚其为法度废絶威信陵迟之象着矣汉成帝永始中亦有星陨之异而五侯擅权贼莽居摄汉之宗支扫荡几尽天之示人显矣春秋谨于天象至矣】秋大水无麦苗【书大水畏天灾也无麦苗重民命也畏天灾重民命见王者之心矣忽天灾而不惧轻民命而不图国之亡无日矣春秋所以谨之也】冬夫人姜氏会齐侯于谷【防鲁地也谷齐地也初会于禚次享于祝丘又次如齐师又一嵗而再会其为恶益逺矣明年无知弑诸儿其祸淫之明验矣】
　　十一年冬十一月鲁侯帅师次于郎以俟陈蔡陈蔡不至甲午治兵鲁侯及齐侯围郕郕降于齐公子庆父请伐之公曰我实不徳齐师何罪遂还鲍叔牙见齐侯之无常也叹曰君使民慢乱将作矣奉小白出奔莒齐侯使连称管至父戍葵丘时而往曰及而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适齐侯绌之二人因之以作乱九月齐侯防于姑棼遂田于贝丘见大豕从者曰公子彭生也公惧队车伤足而反徒人费遇贼鬬死于门中石之纷如死于阶下贼入弑公而立无知管夷吾召忽奉公子纠出奔鲁经曰八年春王正月师次于郎以俟陈人蔡人【用大众曰师次止也伐而次者有整兵慎战之意其次善之也救而次者有缓师畏敌之意其次讥之也俟而次者有无名妄动之意曰次曰以俟者深贬之也】甲午治兵【役乆不用则有失伍离次逃亡溃散之虞故复申明军法以整齐之其志非善之也讥黩武也】夏师及齐师围郕郕降于齐师秋师还【春秋正例君将不称帅师者以君为重也今庄公亲将其次其及其还皆不称公者重众也既不称公又以为重众何也轻举大众妄动乆役俟陈蔡而陈蔡不至围郕不服歴三时而后还则无名黩武非义害人未有如此之甚也至是师为重矣义系于师故不书公以着劳民动众之罪为世戒春秋王道轻重之权衡此类是矣】冬十有一月癸未齐无知【无知曷为不称公孙而以国氏罪僖公也弑君者无知于僖公何罪乎不以公孙之道待无知使恃宠而当国也按无知者夷仲年之子年者僖公母弟也私其同母异于它弟施及其子衣服礼秩如嫡此乱本也故于年之来聘特以弟书于无知之弑不称公孙着其有宠而当国也垂戒之义明矣古者亲亲与尊贤并行而不相悖故尧亲九族必克明峻徳而后九族睦周封同姓必庸康叔蔡仲而后王室强徒知宠爱亲属而不急于尊贤使为仪表明亲亲之道必有篡弑之祸矣】弑其君诸儿【按左氏齐侯防于姑棼遂田于贝丘徒人费遇贼于门先入伏公出而鬭死石之纷如死于阶下是皆死节者也春秋重死节之臣而法有特书其不见于经何也如费等所谓便嬖私昵之臣逄君之恶田猎毕弋而不修民事使百姓苦之者也与大臣孔父仇牧义形于色不畏强御以身死其职则异矣当是时管仲隰朋鲍叔皆沉于下寮不见用也而徒人费石之纷如乃得居左右襄公之所疎逺亲信者如此故以齐国之强大一也桓公用之则九合诸侯不以兵车由亲贤人逺小人所以兴也襄公用之不能保其身死于戸下由亲小人逺贤人所以亡也此二人虽死于难与自经于沟渎而莫之知者犹不逮焉乃致乱之臣死不偿贵又何取乎】
　　十二年春齐雍廪杀无知鲁侯及齐大夫盟于蔇齐无君也夏鲁侯伐齐纳子纠桓公自莒先入初桓公亟举兵作伪主以行孔子曰天子巡守迁庙主行今取七庙之主以行则失之矣且庙无虚主虚主者唯天子崩诸侯薨与去其国与祫祭于祖为无主耳吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙君去其国太宰取羣庙之主以从礼也祫祭于祖则祝迎四庙之主出庙必跸曰古者师行无迁主则何主曰主命曰何谓也孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舎反必吿设奠卒敛帛玉藏诸两阶之间乃出盖贵命也六月庚申鲁侯及齐师战于干时鲁师败绩公丧戎辂传乗而归鲍叔言于齐侯曰管夷吾寛惠柔良智勇治于髙傒忠信可以结百姓礼义可法于四方君若欲霸诸侯使相可也遂帅师言于鲁曰子纠亲也请君讨之管召雠也请受而甘心焉鲁施伯曰管子天下之材也所居之国必得志于天下若令在齐长为鲁国忧矣必杀之鲁杀子纠于生窦将杀管召齐使者固请梏而予之召忽自杀鲍叔得管仲比至三衅三浴之齐侯迎于郊与之坐而问焉曰我先君惟女是崇惟田是好百姓困穷戎士冻馁社稷防亡孤欲大振齐国雪先君之耻奈何仲对曰先君之恶不可也不敬宗庙民乃上校身者治之本也地之生财有时人之用力有倦而君上之欲无穷茍不敬百姓无度量于其间则上下相疾而危亡至矣先王知与之为取不为不可成不求不可得下令于流水之源令顺民心明必死之路开必得之门不然城郭沟池不足以固守兵甲勇力不足以应敌愽地多才不足以有众矣公曰敢问何谓度量仲对曰五谷者民之司命百物之主也珠玉黄金刀布者天下之通货也人君重五谷禁末产视本末重轻而准之以币谨持其权以调贵贱则利归于国而敬老慈防恤孤养疾矜独问病通穷困接絶乏政可施矣是故仓廪实而知礼节衣食足而知荣辱礼义防耻是为四维四维张则君令行四维不张国乃灭亡公曰敢问何以张四维而行令仲对曰制人羣擅杀生令行禁止者君之分也仰制奉法卑贱敬畏者臣之分也威不两错政不二门置仪设法爱人不私赏恶人不私罚以公制论以法制断不知亲踈逺近贵贱以法制行之令而不行令不法也法而不行令不审也审而不行赏罚轻也重而不行赏罚不信也信而不行不以身先之也禁胜于身令行于人民之从上也不从口之所言从情之所好未有多禁而能多止者也未有多令而能多行者也令重则君尊君尊则国安故曰令者人主之大寳君国之重器也牧民者欲民之有礼也欲民之有礼小礼不可不谨也小礼不谨于国求百姓之行大礼不可得也欲民之有义也欲民之有义小义不可不行也小义不行于国求百姓之行大义不可得也欲民之有防有耻也小亷不脩于国小耻不息于国求百姓之有大亷大耻不可得也故礼不逾节义不自进亷不蔽恶耻不从枉不逾节则上位安不自进则民无巧诈不蔽恶则行自全不从枉则邪事不生一维絶则倾二维絶则危三维絶则覆四维絶则灭倾可正危可安覆可起灭则不可复错也百姓国之本也百姓之所欲者饮食也所愿者安乐也茍足其欲赡其愿则能用之矣故昔者圣王之治民也参其国伍其鄙定民之居成民之事以选贤才公曰善命仲定制仲制齐国为二十一乡工商之乡六士乡十五公帅五乡国子帅五乡髙子帅五乡臣立三宰工立三族市立三乡泽立三虞山立三衡五家为轨五人为伍轨长帅之十轨为里五十人为小戎里有司帅之四里为连二百人为卒连长帅之十连为乡二千人为旅乡良人帅之万人为军五乡之帅帅之故有中军之鼓有髙子之鼓有国子之鼓春以搜振旅秋以狝治兵伍之人祭祀同福死丧同恤夜战声相闻昼战目相识居同乐行同和死同哀三十家为邑邑有司十邑为卒卒有帅十卒为乡乡有帅三乡为县县有帅十县为属属有大夫五属故立五大夫立五正各使听一属处士就间燕处工就官府处商就市井处农就田野士农工商少而习焉其心安焉不见异物而迁焉故其父兄之教不肃而成其子弟之学不劳而能正月之朝乡长复事君亲问焉五属大夫复事君亲问焉讁寡功者曰制地分民如一何独寡功教不善政不治一再则宥三则不赦乃问曰于子之乡于子之属有居处好学孝悌聪惠质仁发闻于乡里者有拳勇股肱之力秀出于众者有则以吿有孝而不告谓之蔽明有勇而不告谓之蔽贤其罪五有司已于事而竣君又问曰有不慈孝于亲不长悌于乡骄躁淫暴不用上令者不以吿谓之下比其罪五有司已于事而竣乡长属大夫于是退而进贤君亲见之遂使役官官长期而书伐以吿且选其贤者而复用之以补用之不善政者君召而与语訾相其质设之以国家之患而不疚升以为上卿之赞谓之三选公曰善举国以听于仲行其法于是乡长退而修乡以及于五属大夫退而修属以及于邑伍与邑退而修家是故匹夫有善可得而举也有不善可得而诛也故乡不越长朝不越爵罢士无伍罢女无家民皆勉为善士有终身之功不为一朝之计齐国大治齐侯逰于郊有甯戚者饭牛于车下击牛角而商歌公闻之曰非常人也将用之羣臣曰是衞人也盍往问之固贤人也任之未晚公曰问之恐其有小恶以小恶而忘其大美此所以失天下之士也且人固难全冝用其长管仲言于齐侯曰争天下者必先争人是故圣人卑礼以下天下之贤闲进退习词令臣不如隰朋请立为大行人知经界尽地利臣不如甯戚请立为大司田使三军之士视死如归臣不如王子城父请立为大司马决狱折中臣不如賔胥无请立为大理知无不言不避死亡臣不如东郭牙请立为大諌公从之公有善仲未甞不叹有过未甞不諌諌而不从终諌不止鲁浚洙以备齐也经曰九年春齐人杀无知【不书雍廪而曰齐人者讨贼之词也无知不称君者已不能君齐人亦莫之君也】公及齐大夫盟于蔇【及者内为志大夫不名者义系于齐而不系于大夫之名氏也曰公及齐大夫盟者讥公之释父雠也有父之雠而不知报乃欲安定其国家而图其后嗣则人伦废天理灭矣故圣人云以直报怨以徳报徳】夏公伐齐纳纠齐小白入于齐【二传经云只书纠子纠小白皆以庶子出奔而纠弟也故不书子明不当立也小白九也故系诸齐明其冝有齐也冝有齐而不称公子内无所承上不请命也桓公于王法虽可絶视子纠则当立故管氏相桓公徙义而召忽之死圣人比诸匹夫匹妇之谅而自经者也纳者不受而强致之称入者难词也】秋七月丁酉葬齐襄公八月庚申及齐师战于干时我师败绩【败绩者公也内不言败此其言败者为与雠战虽败亦荣也然何以不言公若庄公以复雠举事则此战为义战当书公冠于败绩之上与沙随之不得见重丘之不与盟为比以示荣矣而庄公本欲纳讐人之子谋定其国家不为复讐与之战也是故讳公以重贬其忘亲释怨之罪其义深切着明矣】九月齐人取子纠杀之【取者不义之词纳纠不称子者明不当立也杀纠复称子者明不当杀也或夺或予于义各安春秋精意也纠虽争立越在他国置而勿问可也必欲杀之然后快于心其不仁亦甚矣然后世以传让为名而取国者必杀其主以为一人心防后患意与此同流毒岂不逺哉故孟子曰五霸三王之罪人仲尼之徒无道桓文之事者】冬浚洙【固国以保民为本轻用民力妄兴大作邦本一揺虽有长江洞庭彭蠡河汉之险犹不足凭而况洙乎书浚洙见劳民于守国之末务而不知本为后戒也】十三年冬齐侯欲从事于诸侯管仲请反侵地以安四邻重皮币以聘頫于诸侯为游士八十人奉之以裘马多之以资币使号召天下之贤士以皮币玩好鬻之四方以觇其上下之所好择其淫乱者而征之于是齐侯将伐鲁管仲諌曰兵有天论必先论其器论其士论其将论其主器滥恶不利以其士予敌士不可用以其将与敌将不知兵以其主与敌人主不务积徳于兵以其国与敌不听遂伐鲁鲁侯将御之曹刿请见问何以战公曰余不爱衣食于民不爱牲玉于神对曰小赐不咸民不归也独恭不优神弗福也公曰小大之狱虽不能詧必以情断对曰忠之属也可以一战冬十一月公与之乗战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之鲁侯侵宋春正月宋人迁宿齐师宋师伐鲁次于郎鲁侯御之公子偃曰宋师不整可败也宋败齐必还自雩门窃出防臯比而先犯之大败宋师于乗丘齐师还是战也县贲父御公卜国为右公坠左车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也齐大夫付乙颇用事管仲言于齐侯曰内有疑妻之妾则宫乱矣庶有疑嫡之子则家乱矣朝有疑相之臣则国乱矣臣以不才委命而付乙与政惟君裁焉齐侯诛付乙齐侯曰吾欲冨于财而借树畜可乎仲对曰惟山海可于是煑渠夷之盐封金铁之山动者死罪列轻重九府行伊尹之术不加赋于民而国用大饶昔禹治河自大陆泽之北防为九道曰徒骇曰太史曰马颊曰覆釡曰胡苏曰简洁曰钩盘曰鬲津徒骇最北鬲津最南其中二百余里齐侯欲冨国务广其地治河幷行徒骇于八河之地课树艺建城邑通鱼盐于东莱使闗市讥而不征齐制重罪赎以犀甲一防轻罪赎以鞼楯一防小罪讁以金分索讼者三禁而不可上下坐成以束矢美金以铸剑防恶金以铸鉏夷斤斸甲兵大足有革车八百乗轻诸侯之币以重其礼垂櫜而入稛载而归拘之以利结之以信示之以武小国诸侯莫之敢背蔡侯息侯皆娶于陈息妫将归过蔡蔡侯曰吾姨也止而见之弗賔息侯闻之怒使吿于楚曰伐我吾求救于蔡而伐之楚王从之秋七月败蔡师于莘以蔡侯归自是汉沔江淮间诸侯皆服于楚齐侯之出也过谭谭不礼焉及其入也诸侯皆贺谭又不至八月齐人灭谭谭子奔莒蔡侯以莘故绳息妫以语楚王楚王灭息以息妫归经曰十年春王正月公败齐师于长勺【经不书齐师伐鲁者意责鲁也诈战曰败败者为主或曰长勺鲁也齐师至此所谓敌加于己不得已而后应者也疑若无罪焉何以见责乎善为国者不师善师者不陈善陈者不战故行使则有文吿之词而疆塲则有守御之备至于善陈徳已衰矣而况兵刃相接又以诈谋取胜乎故书鲁为主以责之皆已乱之道寡怨之方王者之事也】二月公侵宋三月宋人迁宿【宿非欲迁为宋人之所迁也懐土常物之大情迁国重事也虽违害就利去危即安犹恐或沉于众不肯率从而况迫于横逆非其所欲弃久宅之田里刈新徙之蓬雚道途之勤营筑之劳起怨咨伤和气岂不恻然有隠乎肆行莫之顾也其不仁亦甚矣凡书迁不再贬而恶已见矣】夏六月齐师宋师次于郎公败宋师于乗丘【齐侯轻举大众深入他国肆其报复之心诚有罪也鲁人若能奉其辞令二国去矣偷得一时之捷而积四邻之忿此小人之道故次者不以其事胜者不以其理交讥之】秋七月荆败蔡师于莘以蔡侯献舞归【蔡侯何以名絶之也凡书败书灭书入而以其君归皆名者为其服为臣虏故絶之也若蔡献舞潞婴儿沈嘉许斯顿防胡豹曹阳邾益之类是矣国君死社稷正也逃之虽罪犹有耻焉虏甚矣楚人灭防以夔子归独不名者夔子以无罪见讨虽国灭身为臣虏其义直其词初不服也是以独假之爵而不名也春秋之法诸侯不生名失地则生而名之比于贱者欲使人君战战兢兢长守冨贵无危溢之行也】冬十月齐师灭谭谭子奔莒【齐责谭失事大之礼可矣而灭之可乎灭而书奔责不死位也不书出国亡无所出也国灭身奔而不能守其冨贵何以书爵无取灭之罪为横逆所加不能胜至于出奔则亦不幸焉尔其义盖未絶也故齐师灭谭谭子奔莒楚人灭子奔黄狄灭温温子奔卫所以皆存其爵不比于失地之君而名之也然则吴灭徐徐子章羽奔楚何以独名按左氏吴伐徐徐子断其髪携其夫人以逆吴子既已屈服而后奔岂有兴复之志乎独书名所以絶之也春秋之义虽在于抑强扶弱又责弱者之不自强于为善也故其书法如此耳】
　　十四年宋人侵鲁鲁侯御之宋师未陈而薄之败诸戬获其大夫南宫长万宋大水鲁侯使吊焉曰天作滛雨害于粢盛若之何不吊宋公使公子御说对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也勃焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御说之辞也臧孙逹曰是冝为君有恤民之心宋人请南宫长万于鲁鲁人归之宋公靳之曰始吾敬子今子鲁囚也吾弗敬子矣病之经曰十有一年春王正月夏五月戊寅公败宋师于鄑秋宋大水【凡外灾告则书所谓灾者害及民物如水火兵戎之冦是也诸侯于四邻有恤病救急之义则告为得礼而不可以不吊故四国同灾许人不吊君子以是知许之先亡也凢志灾见春秋有谨天戒恤民隠之心王者之事也】冬王姬归于齐【按周制王姬嫁于诸侯车服不系其夫下王后一等礼亦隆矣春秋之义尊君抑臣其书王姬下嫁曷为与列国之女同辞而不异乎曰阳唱而隂和夫先而妇从天理也述天理训后世则虽以王姬之贵其当执妇道与公侯大夫士庶人之女何异哉自秦而后尤欲尊君抑臣为治而不得其道至谓列侯尚公主使男事女夫屈于妇逆隂阳之位故王阳条奏世务指此为失而长乐王回亦以其至父母不敢畜其子舅姑不敢畜其妇人伦悖于上风俗壊于下其流至此然后知春秋书王姬侯女同词而不异圣训之义大矣】十五年春正月纪叔姬归于酅南宫万弑宋公于防泽遇仇牧于门批而杀之遇太宰督于东宫又杀之公子御说奔亳南宫牛猛获帅师围毫萧叔大心及戴武宣穆庄之族以曹师伐之杀牛立御说諡先公曰闵公获奔衞万奔陈宋人请获于衞衞人欲勿与石祈子曰天下之恶一也恶于宋而保于我保之何补得一夫而失一国与恶而弃好非谋也衞人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之王崩諡曰庄王太子胡齐立经曰十有二年春王三月纪叔姬归于酅【鲁庄四年纪侯去国叔姬至此始归于酅者纪侯方卒故叔姬至此然后归耳归顺词以宗庙在酅归奉其祀也不以亡故而亏妇道鲁人髙其节义恩礼有加焉是故其归于酅其卒其葬史册悉书夫子修书存而弗削使与衞之共姜同埀不朽为后世劝若夏侯令女曹爽之弟妇也寡居守志父母欲夺而嫁之誓而弗许而曰曹氏全盛之时尚欲保终况今衰亡何忍弃之闻者为之感动其闻叔姬之风而兴起者乎】夏四月秋八月甲午宋万弑其君捷及其大夫仇牧【太宰督亦死前而不书者身有罪也大夫死于弑君之难而有不书者故知孔父牧息皆所取也夫仇牧徒杀其身不能执贼亦足取乎食焉不避其难义也虽不能执贼亦足为求利焉而逃其难者之训矣惟此义不行然后有视弃其君犹土梗弁髦曽莫之省而三纲絶矣】冬十月宋万出奔陈【万已醢矣曷为不书杀万而闵公乎夫天下之恶一也陈人不以万为贼而纳之又受宋人之赂而使妇人饮之酒是与贼为党非政刑也特书出奔陈而闵公不以着陈人与贼为党之罪而不能正天讨其法严矣故曰春秋成而乱臣贼子惧】



　　皇王大纪卷三十七
　　钦定四库全书
　　皇王大纪卷三十八　　　　宋　胡宏撰
　　三王纪
　　厘王
　　元年冬齐侯宋公陈侯蔡侯邾子会于北杏以平宋乱遂人不至齐人灭遂而戍之遂虞帝之所出殷所封也齐伐鲁取汶阳曰以报长勺之役管仲谏曰君不竞于徳而竞于兵外诸侯设备内百姓设诈国无危难矣齐侯曰请会鲁侯而盟之可乎仲曰可鲁侯召曹子曰寡人勿欲会曹子曰会之臣请从于是鲁侯会齐侯于柯将盟曹子抚劒而进管仲曰两君为好子将何求对曰请复汶阳之田齐侯许之乃盟宋人背北杏之会经曰十有三年春齐侯宋人陈人蔡人邾人会于北杏【齐桓何以及四国之防者会是宋公邾子也然则何以称人春秋之世以诸侯而主天下会盟之政自北杏始其后宋襄晋文楚庄秦穆交主夏盟迹此而为之者也桓公非受命之伯诸侯自相推戴以为盟主是无君矣故国称人以诛始乱正王法也齐桓称爵其与之乎上无天子下无方伯有能会诸侯安中国而免民于左枉则虽与之可也诛诸侯者正也与桓公者权也或曰桓公始平宋乱遂得诸侯故四国称人言众与之也】夏六月齐人灭遂【见灭而书灭亡国之善词上下之同力也其亦不幸焉尔灭人之国而絶其世罪莫重焉齐称人防者耳凡书灭者不待再贬而恶已见】秋七月冬公防齐侯盟于柯【始及齐平也世讐而平可乎于传有之敌惠敌怨不在后嗣鲁庄于齐襄当其身则释怨不复故圣人详加讥贬以着其罪今易世矣而桓公始合诸侯安中国攘夷狄尊天王乃欲修怨怒邻而危其社稷可谓孝乎故长勺之役专以责鲁而柯之盟公与齐皆书其爵则以为释怨而平可也或称齐襄公复九世之讐而春秋贤之信乎以柯之盟词无贬则知其妄矣】
　　二年春齐人陈人曹人代宋鲁单伯防之取成于宋而还郑伯突自栎侵郑获傅瑕瑕曰茍舎我吾请纳君与之盟而赦之瑕杀子仪突入郑遂杀瑕使谓原繁曰傅瑕贰周有常刑既伏其罪矣纳我而无二心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祀社稷有主而外其心其何二如之茍主社稷国内之民其谁不为臣臣无二心天之制也子仪在位十四年矣而谋召君者庸非二乎庄公之子犹有八人若皆以官爵行赂劝贰而可以济事君其若之何臣闻命矣乃缢而死初内蛇与外蛇鬪于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴楚息妫生二子曰囏曰頵未言楚王问之对曰吾一妇人而事二夫纵弗能死其又奚言楚王以蔡侯灭息夏五月遂入蔡鲁单伯会齐侯宋公衞侯郑伯于鄄经曰十有四年春齐人陈人曹人伐宋【称人将卑师少也齐自管仲得政灭谭之后二十年间未尝遣大夫为主将亦未尝动大众出侵伐盖以制用兵而赋于民薄矣故能南推强楚西抑秦晋天下莫能与之争也或以为贬齐称人误矣】夏单伯防伐宋【宋人背北杏之会合诸侯而伐之者齐桓公也会伐者无贬焉故其词平不复再举三国之名也隠公四年主谋伐郑而欲求宠于诸侯以定其位者州吁也会之者党逆贼矣故其词繁而不杀再举而列书者甚疾四国之词也言之不足故再言之而圣人之情见矣】秋七月荆入蔡冬单伯防齐侯宋公衞侯郑伯于鄄
　　三年春齐侯宋公陈侯衞侯郑伯防于鄄鲁桓夫人如齐郳叛宋宋人齐人邾人伐之郑人间之而侵宋曲沃称杀晋侯緍而伐之尽以其寳器使大夫为之请命于王王使虢公命以一军为晋侯唐国风九篇曰无衣二章章三句美晋武公也武公始幷晋国其大夫为之请命乎天子之使而作是诗也岂曰无衣七兮【侯伯之礼七命冕服七章】不如子之衣安且吉兮【诸侯不命于天子则不成为君】岂曰无衣六兮【天子之卿六命车旗衣服以六为节】不如子之衣安且燠兮【燠暖也】唐国风十篇曰有杕之杜二章章六句刺晋武公也武公寡特兼其宗族而不求贤以自辅焉有杖之杜生于道左【兴也道左之阳人所宜休息也】彼君子兮噬肯适我【噬逮也】中心好之曷饮食之有杕之杜生于道周【周曲也】彼君子兮噬肯来游【游观也】中心好之曷饮食之经曰十有五年春齐侯宋公陈侯卫侯郑伯会于鄄夏夫人姜氏如齐秋宋人齐人邾人伐郳郑人侵宋【伯者之先诸侯专征也非伯者而先诸侯主兵也此齐桓之师何以序宋下犹未成乎伯也二十七年同盟于幽天下与之然后成乎伯矣声罪致讨曰伐鸣钟击鼓整众而行兵法所谓正也濳师掠境曰侵衔杖卧鼓出人不意兵法所谓竒也谓之无名行师曰侵非也】冬十月四年冬十有一月宋人齐人衞人伐郑楚灭邓郑伯自栎入缓告于楚楚伐郑及栎冬十月齐侯宋公鲁侯陈侯衞侯郑伯许男滑伯滕子防盟于幽邾子薨子嗣秦武公薨初以人从死死者六十六人有一子曰白不立封之平阳以弟徳公为嗣经曰十有六年春王正月夏宋人齐人卫人伐郑秋荆伐郑冬十有二月会齐侯宋公陈侯卫侯郑伯许男滑伯滕子同盟于幽【不书公讳也齐桓始霸仗义以盟而鲁首叛盟故讳不称公恶失信也其曰同盟何也程氏曰上无明王下无方伯列国交争桓公始霸天下与之故书同盟志同欲也】邾子克卒
　　五年甲辰郑伯不朝于齐齐执其大夫詹遂因氏颌氏工娄氏须遂氏醉齐戍而歼之郑詹奔鲁鲁人受之王崩諡曰厘王王大变文武之制作黄华丽之饰宫室崇峻舆马奢侈王室益防太子阆立晋侯称薨諡曰武公子诡诸嗣鲁多麋秦徙居雍始兴诸祠用三百牢于鄜畤初作伏祠磔犬邑四门以御虫菑经曰十有七年春齐人执郑詹【书齐人执詹恶之也郑既侵宋又不朝齐詹盖用事之臣也其见执宜矣而恶齐何也以责人之心责己则尽道以爱己之心爱人则尽仁此春秋待齐之意也】夏齐人歼于遂【歼尽也春秋书此者见齐人灭遂初非伐罪吊民之师也夫以亡国余民能歼强齐之戍故申胥一身可以存楚楚虽三戸可以亡秦足为强而不义之戒而弱者亦可省身而自立矣】秋郑詹【自】齐逃来【谷梁子曰逃义曰逃逃者匹夫之事詹之见执若其有罪虽死可也傥曰无罪茍见免焉请从惠于防使诸侯闻之则不辱君命矣不能以理自强而效匹夫之行特书曰逃以着其幸免而不知命之罪也齐桓始霸同盟于幽而鲁首叛盟受其逋逃亏信义矣书自齐逃来又以罪鲁也】冬多麋【麋鲁所有也多则为异以其又害稼也故此书亦禹放龙蛇周公逺犀象之意也害稼则及人矣】
　　惠王
　　元年正月日有食之虢公晋侯郑伯来朝王使原庄公逆王后于陈陈妫归于京师戎侵鲁既去而后知之鲁侯追之至于济西鲁有秦徳公薨子宣公嗣经曰十有八年春王三月日有食之夏公追戎于济西【此未有言侵伐者而书追戎是不觉其来已去而追之也为国无武备起戎心而不知警危道也春秋之意其必未雨而彻桑上闲暇而明政刑】秋有【鲁所无也故以有书夫以含沙射人其为物至防鲁人察之以闻于朝鲁史异之以书于防何也山隂陆佃曰隂物也是时庄公上不能防闲其母下不能正其身阳淑消而隂慝长矣此恶气之应其说是也春秋书之者欲人主之慎所感也世衰道防邪说作正论消小人长善类退天变动于上地变动于下禽兽将食人而不知惧也亦昧于仲尼之意矣】冬十月
　　二年楚王熊赀薨諡曰文王子囏嗣初鬻拳强諌文王不从临之以兵惧而从之遂自刖也楚人以为大阍君子曰鬻拳可谓爱君矣鲁公子结媵陈人之妇于鄄遂及齐侯宋公盟鲁桓夫人如莒齐人宋人陈人伐鲁西鄙初王姚嬖于庄王生子頽子頽有宠蒍国为之师王取蒍国圃边伯宫夺子禽祝跪与詹父田而收膳夫之秩五大夫遂奉子頽伐王不克子頽奔衞经曰十有九年春王正月夏四月秋公子结媵陈人之妇于鄄遂及齐侯宋公盟【礼者不失己亦不失人失己与人冦之招也媵浅事陈人防者公子往焉圣人书之讥其重以失己也齐侯伯主宋公王者之后盟国之大事也大夫輙与焉书曰遂讥其轻以失人也遂者专事之词聘礼大夫受命不受词出境有可以安社稷利国家则专之可者谓本有此命得以便宜从事特不受专对之词尔若违命行私虽有利国家安社稷之功使者当以矫制请罪有司当以擅命用刑何者终不以一时之利乱万世之法是春秋之防也】夫人姜氏如莒冬齐人宋人陈人伐我西鄙【奉词曰伐其称人将卑师少也方与三国结盟则其将伐我何也齐桓责鲁不恭所谓失己与人以招冦也】
　　三年冬十二月鲁桓夫人如莒衞师燕师伐京师立子頽王出适郑处于栎齐大灾齐侯伐戎经曰二十年春王正月夫人姜氏如莒【夫人姜氏初会于禚次享于祝丘又次如齐师又次会于防于谷又次如齐至是再如莒春秋悉书者礼义天下之大防也诗録泉水载驰以训后世使知男女之别自逺于禽兽也今夫人父母已终如宗国犹不得而况莒乎庄公失子之道不能防闲禁乱之所由生以旧坊为无所用而废之者也是以至此极观春秋书法则知防闲之道矣】夏齐大灾秋七月冬齐人伐戎
　　四年郑伯虢公胥命于弭郑伯谓林父曰子頽出王而代其位祸孰大焉闻其饮大夫酒乐及徧舞不息是乐祸也祸必及之盍纳王乎虢叔许诺郑伯将王自圉门入虢叔自北门入讨子頽杀之及五大夫王入于王城郑伯薨子捷嗣夏五月戊戌鲁桓夫人薨諡曰文姜冬十月郑葬其君厉公经曰二十有一年春王正月夏五月辛酉郑伯突卒【杜预称庄公四年郑伯遇于垂者子仪也而以为厉公者按春秋突归郑之后其出奔蔡入于栎皆以名书犹系于爵虽簒而实君虽君而实簒不没其实也忽称世子其出奔犹不得称子其复归犹不得称伯以其实不能君也而况子仪虽乗间得立其为君防矣岂敢轻去国都与诸侯防于外乎故知遇于垂者乃厉公也始终书爵不没其实也亦可以为居正而不能保者之戒矣】秋七月戊戍夫人姜氏薨冬十有二月葬郑厉公
　　五年冬十一月鲁肆大鲁葬文姜陈侯夫人生世子御冦嬖姬生子款陈侯欲以款为嗣遂杀御冦公子完奔齐陈国风七篇曰防有鹊巢二章章四句忧谗贼也宣公多信谗君子忧惧焉防有鹊巢卭有防苕【兴也防邑也卭丘也苕草也】谁侜予美心焉忉忉【侜张狂也】中唐有甓卭有防鹝【中中庭也唐堂涂也甓瓴甋也鹝绶草也】谁侜予美心焉惕惕【惕惕犹忉忉也】陈国风八篇曰月出三章章四句刺好色也在位不好徳而说美色焉月出皎兮【兴也皎月光也】佼人僚兮舒窈纠兮【僚好貌舒迟也窈纠舒之姿也】劳心悄兮月出皎兮佼人懰兮舒懮受兮劳心慅兮月出照兮佼人燎兮舒天绍兮劳心惨兮齐侯以陈敬仲完为卿辞曰羇旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱髙位以速官谤请以死告诗云翘翘车乗招我以弓岂不欲往畏我友朋使为工正饮齐侯酒乐公曰以火继之辞曰臣卜其昼未卜其夜公不说使食采于田初懿氏卜妻敬仲其妻占之曰是谓凤凰于飞和鸣锵锵有妫之后将育于姜五世其昌并于正卿八世之后莫之与京齐侯游于平陵见贫而无妻者以外御妻之管仲曰君必待见而后施惠何其狭也乃下令泽梁时纵市书而不赋令男二十而娶女十五而嫁夏五月丙申鲁侯及齐大夫髙徯盟于防鲁侯如齐纳币秦作密畤于渭南祭青帝楚王欲杀其弟頵頵奔随与随袭王杀之是谓杜敖頵袭位布徳施惠结旧好于诸侯经曰二十有二年春王正月肆大【肆者荡涤瑕垢之称也闻圣王灾肆赦赦过宥罪矣未闻肆大也大皆肆则废天讨恶人幸以免矣后世有姑息为政数行恩宥惠奸宄贼良民而其弊益滋盖流于此故诸葛孔明曰治世以大徳不以小惠其为政于蜀军旅数兴而赦不妄下蜀人乆而歌思犹周人之思召公也斯得春秋之防矣】癸丑葬我小君文姜【文姜之行甚矣而用小君之礼其无讥乎以书夫人孙于齐不称姜氏及书哀姜薨于夷齐人以归攷之则讥小君典礼当谨之于始而后可正也文姜已归为国君母臣子致送终之礼虽欲贬之不可得矣】陈人杀其公子御冦【公子之重视大夫杀而或称君者独出于其君之意如晋侯杀其世子申生之类是也或称国者国君大夫与闻其事而不请于天子如郑杀其大夫申侯之类是也或称人者其一国乱无政众人擅杀而不出于其君如陈人杀其公子御冦之类是也其一弑君之贼人人之所得讨背叛之臣国人之所同恶如衞人杀州吁郑人杀良霄之类是也攷传所载以观经之所断则罪之轻重见矣】夏五月秋七月丙申及齐髙徯盟于防冬公如齐纳币【防者名姓不登于史册髙徯齐之贵大夫也曷为就吾之防者盟盖公也其不言公讳与髙徯盟也来议结婚取仇人女大恶也取者其为吉下主乎已上主乎宗庙以为有人之心者冝于此焉变矣公亲纳币则不待贬也】
　　六年祭叔聘于鲁鲁侯如齐观社曹刿谏曰礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有巡狩以大习之非是君不举矣夫土发而社助时也收攟而烝纳要也今齐弃太公之法观民于社君为是举非故业矣天子祀上帝诸侯会之受命焉诸侯祀先公大夫佐之受事焉不闻诸侯之相会祀也君举必书书而不法后嗣何观不听楚王遣使献于天子天子命之曰镇尔南方无侵中国楚遂遣使聘于诸侯齐侯鲁侯遇于谷萧叔朝鲁侯于谷鲁丹桓宫楹九月曹伯射姑薨世子羁嗣冬十月齐侯鲁侯盟于扈晋桓庄之族偪晋侯患之士蒍曰去富子则羣公子可谋也已公曰尔试其事士蒍与羣公子谋谮富子而去之士蒍者杜隰叔之子唐帝尧之苖裔也在虞为陶唐氏在夏为御龙氏在商为豕韦氏在周为唐杜氏隰叔奔晋为士官遂为氏经曰二十有三年春公至自齐祭叔来聘【谷梁子曰祭叔天子之内臣不言使不正其私交也祭伯来朝而不言朝祭叔来聘而不言使尹氏王子虎刘卷来计而不书其爵秩皆所以正人臣之义也人君而明此不容下比之臣人臣而明此不为交私之计党锢之祸息矣】夏公如齐观社公至自齐荆人来聘【荆自庄公十年始见于经十四年入蔡十六年伐郑皆以州举者恶其猾夏不恭故狄之也至是来聘遂称人者嘉其慕义自通故进之也朝聘者中国诸侯之事虽蛮夷而能脩中国诸侯之事则不念其猾夏不恭而遂进焉见圣人之心乐与人为善矣后世之君能以圣人之心为心则与天地相似凡变于夷者叛则惩其不恪而威之以刑来则嘉其慕义而接之以礼迩人安逺者服矣春秋谨华夷之辨而荆吴徐越诸夏之变于夷者故书法如此】公及齐侯遇于谷萧叔来朝【谷齐地萧叔附庸之君也为礼必当其物与其所而后可以言礼大夫宗妇觌而用币则非其物也萧叔朝公在齐之谷则非其所也嘉礼不野合而朝公于外是姜之于野矣故礼非其所君子有不受必反之于正而后止此亦春秋拨乱之意也】秋丹桓宫楹冬十有一月曹伯射姑卒十有二月甲寅公会齐侯盟于扈【程子曰遇于谷盟于扈皆为要结姻好也传称男子二十而冠冠而列丈夫三十而不娶非礼也然天子诸侯十五而冠者以娶必先冠而国不可乆无储贰欲人君早有继体故因以为节也老而无妻曰鳏舜方三十未娶而师锡帝尧已曰有鳏在下今鲁庄生三十有六年矣尚无内主何也盖文姜使必娶于母家而齐女待年未及故庄公越礼不顾如此其急齐人有疑如此其缓而遇于谷盟于扈要结之也娶夫人奉祭祀为宗庙主而母言是听不以大义裁之至于失时不孝甚矣春秋详书为后戒也】
　　七年春正月鲁刻桓宫桷匠师庆諌曰臣闻俭徳之共也侈恶之大也先君有共徳而君纳诸大恶无乃不可乎不听曹葬其君庄公鲁侯亲迎于齐六月丁丑以夫人姜氏归大夫宗妇觌用币御孙曰男贽大者玊帛小者禽鸟以章物也女贽不过榛栗枣脩以吿防也今男女同贽是无别也男女之别国之大节也而由夫人乱之无乃不可乎不听宗人夏公展曰非故也公曰君作故对曰君作而顺则故之逆则亦书其逆也又不听鲁大水是时自岍陇以东至于伊洛往往有戎蕃育盛强遂侵曹曹世子羁出奔陈公子赤归于曹郭亡晋士蒍又与羣公子谋使杀游氏之二子吿晋侯曰不过二年君必无患经曰二十有四年春王三月刻桓宫桷【自常情观之丹楹刻桷疑若小失而春秋详书于防御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知正者也御孙知为大恶而不敢尽言春秋谨礼于防正后世人主之心术者也故详书于防斥言桓宫以恶庄为后鉴也】葬曹庄公夏公如齐逆女秋公至自齐【谷梁子曰亲迎常事也不志此其志何也不正其亲迎于齐也或曰常事不志者嵗事之常也亲迎可以常乎则其说误也常事非一有月事之常则视朔是也有时事之常则搜狩是也有嵗事之常则郊祀雩祭之类是也有合礼之常则婚姻纳币逆女至归之类是也凡此类合礼之常则不志矣其志则于礼不合将以为戒者也若夫崩薨卒葬即位之类不以礼之合否而皆书此人道始终之大变也其于亲迎异矣】八月丁丑夫人姜氏入戊寅大夫宗妇觌用币【何以不致不可见乎宗庙也姜氏齐襄公之女入者不顺之词以宗庙为弗受也婚义以正始为先而公不与夫人皆至已失夫妇之正弑闵孙邾之乱兆矣庄公不胜其母越礼逾时俟仇人之女荐舎于宗庙以成好合卒使宗嗣不立弑逆相仍防至亡国故春秋详书其事以着庄公不孝之罪为后戒也礼夫人至大夫郊迎明日执贽以见宗妇大夫之妻也公事曰见私事曰觌见夫人礼也夫人不可见乎宗庙则不可以临诸臣故以私言之也用币何以书御孙曰男女同贽是无别也公子牙庆父之乱兆矣春秋详书正始之道也】大水冬戎侵曹羁出奔陈赤归于曹【羁不称爵者防弱不能君也赤庶公子归易词也郑忽突出归权在于宋曹羁赤出归制在于戎使郑忽曹羁明而能断虽有宋戎之众突赤之孽何縁而起以国储君副不能自定其位于谁责而可故虽以国氏皆不书爵为居正者之戒】郭公【此郭公也义不可晓而先儒或以为郭亡者于传有之齐桓公之郭之故墟问父老曰郭何故亡曰以其善善而恶恶也公曰若子之言乃贤君也何至于亡父老曰郭公善善不能用恶恶不能去所以亡也攷其时与事谓之郭亡理或然也夫善善而不能用则无贵于知其善恶恶而不能去则无贵于知其恶未之或知者犹有所觊也夫既或知之矣不能行其所知君子所以髙举逺引小人所以肆行而无忌惮也然则非有能亡郭者郭自亡尔】
　　八年陈侯使大夫女叔聘于鲁始结好也卫侯薨諡曰惠公子赤嗣夏四月辛未朔日有食之王者之制日食天子不举伐鼓于社诸侯用币于社伐鼓于朝凡天灾有币无牲非日月之不鼓鲁人鼓用牲于社鲁伯姬嫁于秋大水鲁始鼓用牲于社于门鲁公子季友如陈报女叔之聘也晋士蒍与羣公子谋尽杀游氏之族乃城聚而处之晋侯围聚尽杀羣公子以士蒍为司空经曰二十有五年春陈侯使女叔来聘夏五月癸丑卫侯朔卒六月辛未朔日有食之鼓用牲于社【按礼诸侯旅见天子入门不得终礼者六而日食与焉古者固以为大变人君所当恐惧修省以答天意而不敢忽也今鲁不鼓于朝而鼓于社又用牲非礼矣】伯姬归于【逆者非卿名姓不登于史防故书归以志其失礼而有名姓登于史防犹书归者以别于大夫之自逆者也犹书归者纪伯姬是也自逆者莒庆齐髙固是也】秋大水鼓用牲于社于门冬公子友如陈
　　九年鲁侯伐戎曹杀其大夫鲁侯及宋人齐人伐徐晋士蒍城绛以深其宫秋虢侵晋冬十月癸亥朔日有食之虢人又侵晋经曰二十有六年春公伐戎夏公至自伐戎曹杀其大夫【称国以杀者国君大夫与谋其事不请于天子而擅杀之也义系于杀则止书其官曹杀其大夫宋人杀其大夫是也义系于人则兼书其名氏楚杀其大夫得臣陈杀其大夫泄冶之类是也古者诸侯卿大夫士命于天子而不敢专命也其有罪则请于天子而不敢专杀也及春秋时专命而不以告于王朝专杀而不以归于司冦无王甚矣五霸三王之罪人而葵丘之会犹曰无专杀大夫故春秋明书于防备天子之禁也况诸侯之大夫方其交政中华会盟征伐虽齐晋上卿止録其名氏至于见杀虽曹莒小国亦书其官或抑或扬或夺或与圣人之大用也明此然后可以司赏罚之权矣】秋公会宋人齐人伐徐【在伯禽时徐戎已为鲁患春公伐戎秋又伐徐者必戎与徐合兵表里为鲁国之患也故虽齐宋将卑师少而公独亲行其不致者役不淹时而齐人同会则无危殆之忧矣】冬十有二月癸亥朔日有食之

　　皇王大纪卷三十八
　　钦定四库全书
　　皇王大纪卷三十九　　　　宋　胡宏　撰三王纪
　　惠王
　　十年甲寅鲁侯会伯姬于洮左氏曰会于洮非事也天子非展义不巡狩诸侯非民事不举卿非君命不越境夏四月齐侯宋公鲁侯陈侯郑伯会盟于幽齐定令闗市五十而征一赋禄以粟田税上年什取三中年什二下年什一大凶不税其或饥馑则弛而税令诸侯必足三年之食以其余修兵革不足者助之发齐于是霸小白喜曰孤有管仲犹鸿之有翼也号曰仲父
　　论曰齐亦公侯之地尔及管仲得政遂能强大霸诸侯何也守信不二行法无私举用贤才开辟言路不借树蓄务富民财不大兴兵务舒民力仗尊王之义会于首止天子惮其正而王室之乱消寜鲁难诛哀姜公道伸而诸侯服盟于召陵礼荆楚而中国之义立封卫楚丘城邢夷仪迁縁陵而夷狄不得肆此其所以九合诸侯虎视中原之大畧也其去戎狄也逺矣故孔子曰如其仁如其仁若夫伐鲁国以杀子纠而父子兄弟之恩薄五大夫立子頽出天王不能奔命而君臣之义亏鲁晋宋有弑君之贼而不能讨也陈有杀适立庶之乱而不正也郑有兄弟争国之祸而不能止也以病燕则伐北戎山戎以包茅不贡则南伐楚以不从已则伐宋伐郑执陈辕涛涂厚自封殖灭谭灭遂降鄣迁阳处已如是何以服人是以北则晋专冀方西则秦专雍土南则荆楚强横灭灭黄围许伐徐而终不退听也原其失皆由不知天理之本而驰心于功利之域故轻重后先不相并无以得天下心而功烈如彼其卑也其去王也逺故孟子曰管仲曾西之所不为也而子谓我愿之乎
　　鲁公子友如陈葬原仲原仲季友之旧也鲁伯姬归寜鲁侯以叔姬嫁于莒大夫庆庆来亲迎伯朝于鲁王使召伯赐齐侯命且请伐卫以其立子頽也齐侯鲁侯防于城濮经曰二十有七年春公防伯姬于洮【庄公爱其女而不能节之以礼非事而特防于洮此春秋之所禁也惟不节之以礼然后有使自择配如僖公之于季姬而典训亡矣】夏六月公会齐侯宋公陈侯郑伯同盟于幽【同盟之例有恶其反覆而书同盟有诸侯同欲而书同盟前此郑伯甞贰于齐矣至是齐桓强盛有伯中国攘夷狄之势诸侯皆归之郑伯于是焉有畏服之心其得与于盟所欲也故特书同视他盟为愈矣】秋公子友如陈葬原仲【私行也何以通季子之私行而无贬乎曰春秋端本之书也京师诸夏之表也祭伯以寰内诸侯而来朝祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越境而会葬齐髙固莒庆以大夫即鲁而图婚末流可知矣春秋深贬王臣以明始乱备书诸国大夫而无讥焉则以着其効也凡此皆正其本之意】冬伯姬来【礼父母在嵗一归寜何以书来不当来也女子有行逺父母兄弟春会于洮冬又来归不合礼之常矣故书春秋于男女往来之际严矣】莒叔来逆庆姬【叔姬何以称字大夫自逆则称字为其君逆则称子尊卑之别也何以书诸侯嫁女于大夫而公自主之非礼也】伯来朝公会齐侯于城濮十一年春正月甲寅齐人伐卫卫人及齐人战卫师败绩二月丁卯邾子薨子蘧蒢嗣楚令尹子元文王之弟也以车六百乗伐郑入自纯门郑人将奔桐丘鲁侯会齐人宋人救郑楚师夜遁鲁筑郿鲁大无麦禾鲁臧文仲言于公曰国病矣君盍以名器请籴于齐公从之从者曰君不命吾子而自请之其为选事乎文仲曰贤者急病而让夷若在上不恤下居官而避难非事君也遂以鬯圭玉磬如齐告籴曰天灾流行戾于敝邑饥馑荐降民羸几卒大惧乏周公太公之命祀职贡业事之不共而获戾不腆先君之弊器敢吿滞积以纾执事以救敝邑使能共职岂惟寡君与二三臣实受君赐其周公太公及百辟神祗实永飨而赖之齐侯归其玉而予之籴晋侯贾夫人无子齐姜生世子申生娶大戎狐姬生重耳小戎子生夷吾伐骊戎灭骊子以骊姬归生奚齐其娣生卓子史苏吿诸大夫曰昔者之伐也兴百姓以为百姓也今君起百姓以自封也其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也骊姬通于优施施与之谋去三公子而立其子赂外嬖二五言于公曰曲沃君之宗也蒲与二屈君之疆也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之启土不亦宜乎公从之惟奚齐卓子在綘里克丕郑荀息相见克曰若之何息曰事君者竭力以役事不闻违命丕郑曰事君者从其义不阿其惑克曰我虽不识义亦不阿惑吾将静也猛足言于太子曰盍图之乎太子曰吾闻之羊舌大夫曰事君以敬事父以孝受命不违为敬敬顺所安为孝孝敬君父之所安也弃安而圗逺于孝矣吾其止也唐国风终十二篇曰采苓三章章八句刺晋献公也献公好听谗焉采苓采苓首阳之巅【兴也苓大苦也首阳山名也采苓细事也首阳幽僻也细事喻小行也幽僻喻无征也】人之为言茍亦无信舎旃舎旃茍亦无然人之为言胡得焉采苦采苦首阳之下【苦苦菜也】人之为言茍亦无与舎旃舍旃茍亦无然【无与勿用也】人之为言胡得焉采葑采葑首阳之东【葑菜名也】人之为言茍亦无从舍旃舍旃茍亦无然人之为言胡得焉经曰二十有八年春王三月甲寅齐人伐卫卫人及齐人战卫人败绩【齐人奉王命声罪以讨卫为卫计者诚有是罪则当请归司寇服刑可也若惠徼康叔不泯其社稷使得自新亦惟命则可以免矣今不征词请罪而上逆王命下拒方伯之师直与交战则是卫人为志乎此战故书及以主之卫也战不言伐伐不言日而书日者战之日也见齐人伐罪方以是日至而卫人不请其故直以是日与之战所以深疾之也而圣人之情见矣齐称人将卑师少也】夏四月丁未邾子琐卒秋荆伐郑公会齐人宋人救郑【楚无故伐郑是陵弱暴寡之师也故以州举狄之也诸侯得救急恤邻之义故书救郑善之也齐宋称人将卑师少也桓公主兵攘夷狄安中国之事见矣】冬筑郿【郿邑也凡用功大曰城小曰筑故馆则书筑台则书筑囿则书筑郿邑而书筑者创作邑也其志不视嵗之丰凶而轻用民力于其所不必为也则非人君之心矣】大无麦禾【麦熟于夏禾成于秋而书于冬者庄公惟宫室台榭是崇是饰费用浸广调度不充有司计嵗入之多寡虚实然后知仓廪之竭也故于嵗杪而书曰大无麦禾庄公享国二十八年于古法当有九年之积而虚竭如此所谓寄生之君也圣人书之以戒来世为国之不知务】臧孙辰吿籴于齐【刘敝曰言如齐吿籴则其词缓言告籴于齐则其情急所以讥大臣任国事治名而不治实之敞也鲁人恱其名而以急病攘夷为功君子责其实而以不能务农重谷节用爱人为罪也】
　　十二年鲁新延廏非时也凡马日中而出日中而入郑人侵许鲁有蜚冬十月纪叔姬卒鲁城诸及防时也凡土功龙见而毕务戒事也火见而致用水昬正而栽日至而毕樊皮叛王经曰二十有九年春新延廏【言新者有故也何以书谷梁子曰古之君人者必时视民之所勤民勤于力则功筑罕民勤于财则贡赋少民勤于食则百事废矣大无麦禾告籴于齐冬筑郿春新廏以其用民力为已悉矣此韩屈冝曰所谓时诎举嬴者】夏郑人侵许秋有蜚冬十有二月纪叔姬卒【纪已灭矣其卒之何以明纪侯不争而去则可能使其民从而不释则防矣】城诸及防
　　十三年王命虢公讨樊皮夏四月丙辰虢公入樊执樊仲皮归于京师鲁师次于成鄣者纪之附庸也五月齐人胁鄣降之六月癸亥鲁防葬纪叔姬日食鲁鼓用牲于社北戎病燕职贡不至齐侯鲁侯遇于鲁济谋伐山戎桓公自将刜令支斩孤竹而还燕赖以安楚子元骄楚王使申公鬭班杀之以鬭谷于菟为令尹实子文也自毁其家以纾楚国之难初鬬伯比从其母畜于防淫于防女生子文弃诸梦中虎乳之防子田见而收之楚人谓乳谷谓虎于菟也国风十一篇曰式防二章章四句黎侯寓于卫其臣劝以归也式防式防胡不归防君之故胡为乎中露【防无也中露卫邑也】式防式防胡不归防君之躬胡为乎泥中【泥中卫邑也】邶国风十二篇曰旄丘四章章四句责卫伯也狄人迫逐黎侯黎侯寓于卫卫不能修方伯连率之职黎之臣子以责于卫也旄丘之葛兮何诞之节兮【兴也前髙后下曰旄丘诸侯以国相连属忧患相及如葛之蔓延相连及也诞濶也】叔兮伯兮何多日也【日月以逝而不我忧】何其处也必有与也【言与仁义也】何其乆也必有以也狐裘防戎匪车不东【大夫狐苍裘防戎以言乱也不东言不来东也】叔兮伯兮靡所与同【无救患恤同也】琐兮尾兮流离之子【琐尾少好之貌流离鸟也少好长丑始而愉乐终以微弱】叔兮伯兮褎如充耳【褎盛服也充耳盛饰也大夫褎然有尊盛之服而不能称也】邶国风十三篇简兮三章章六句刺不用贤也卫之贤者仕于伶官皆可以承事王者也简兮简兮方将万舞【简大也方四方也将行也以干羽为万舞用之宗庙山川故言于四方】日之方中在前上处【教国子弟以日中为期】硕人俣俣公庭万舞【硕人大徳也俣俣容貌大也万舞非但在四方亲在宗庙公庭】有力如虎执辔如组【组织组也武力比于虎可以御乱御众有文章言能冶众动于近成于逺也】左手执籥右手秉翟【籥六孔翟翟羽也】赫如渥赭公言钖爵【赫赤貌渥厚渍也祭有畀煇胞翟阍寺者惠下之道见惠不过一散】山有榛隰有苓【榛木名下湿曰隰苓大苦】云谁之思西方美人彼美人兮西方之人兮【乃冝在王室】邶国风十四篇曰北门三章章七句刺仕不得志也言卫之忠臣不得其志尔出自北门忧心殷殷【兴也北门背明乡隂】终窭且贫莫知我艰【窭者无礼也贫者困于财】已焉哉天实为之谓之何哉王事适我政事一埤益我【适之埤厚也】我入自外室人交徧讁我【讁责也】已焉哉天实为之谓之何哉王事敦我政事一埤遗我【敦厚遗加也】我入自外室人交徧摧我【摧沮也】已焉哉天实为之谓之何哉秦宣公薨子九人莫立立其弟成公经曰三十年春王正月夏师次于成秋七月齐人降鄣【鄣者纪之附庸防乎防者也齐人不道肆具强力胁使降附不书鄣降而曰降鄣者以齐之强故罪之深以鄣之防故责之薄春秋之法扶弱抑强明道义也霸者之政以强临弱急事功也故曰五霸三王之罪人仲尼之徒无道桓文之事者】八月癸亥葬纪叔姬【灭国不葬此何以葬贤叔姬也不以亡故而亏妇道故系之于纪而録其卒葬以贤而得书所以为后世劝也】九月庚午朔日有食之鼔用牲于社冬公及齐侯遇于鲁济齐人伐山戎【齐人者齐侯也何以知以来献戎捷称齐侯则知之矣其称人讥伐戎也齐公以北戎病燕亲越千里之险为燕关地可谓能脩方伯连帅之职何以讥之乎桓公不务徳勤兵逺伐不正王法以讥其罪则将开后世之君劳中国而事外夷舍近政而贵逺畧困吾民之力争不毛之地其患有不胜言者故特贬而称人以为好武功而不修文徳者之戒也然则伐楚之役何以美之其谓退师召陵责以大义不务交兵而强楚自服乎观此可以见强本治内柔服逺人之意矣】
　　十四年鲁筑台于郎二月薛伯薨鲁筑台于薛齐侯以戎捷遗诸侯非礼也古者蛮夷戎狄不式王命王命伐之诸侯有功则献于王王以警于夷兄弟甥舅侵败王略王命伐之吿事而已诸侯不相遗俘鲁筑台于秦鲁不雨经曰三十有一年春筑台于郎【何以书厉民也天子有灵台以天地诸侯有时台以四时去国筑台于逺而不縁占是为逰观之所厉民以自乐也厉民自乐而不与民同乐则民欲与之偕亡虽有台岂能独乐乎】夏四月薛伯卒筑台于薛六月齐侯来献戎捷【军获曰捷献者下奉上之辞齐侯伐山戎以所得躬来夸示书来献者抑之也后世宰臣有不赏边功以沮外徼生事之人得春秋抑戎捷之意】秋筑台于秦不雨十五年鲁城小谷齐侯为楚伐郑故请会于诸侯宋公请先见于齐侯夏遇于梁丘鲁侯夫人姜氏无子娣叔姜生子启初公筑台临党氏见孟任以夫人言许之生子般众妾成风生子申公疾问后于叔牙对曰庆父材问于季友对曰臣以死奉般庆父叔牙季友皆桓公子也友之将生公使　之曰男也其名曰友在公之右间于两社为公室辅及生有文在其手曰友遂以名之成风闻友之繇遂事之属其子焉友以公命酖叔牙曰饮此则有后于鲁国不然死且无后饮之而卒立叔孙氏鲁侯薨子般嗣次于党氏初鲁讲雩于梁氏女公子观之圉人荦自墙外与之戏子般怒鞭之公曰不如杀之是有力焉能投盖于稷门至是庆父使荦贼子般季友奔陈庆父立公子启如齐求援齐人许之曹伯赤薨諡曰僖公子班嗣曹国风首篇曰蜉蝣三章章四句刺奢也昭公国小而迫无法以自守好奢而任小人将无所依焉蜉蝣之羽衣裳楚楚【兴也蜉蝣渠畧也朝生夕死犹有羽翼以自修饰楚楚鲜明貌】心之忧矣于我归处蜉蝣之翼采采衣服【采采众多也】心之忧矣于我归息【息止也】蜉蝣掘阅麻衣如雪【掘阅容阅也如雪言鲜洁】心之忧矣于我归说有神降于莘王问于内史过曰是何故固有之乎对曰昔夏之兴也融降于崇山其亡也回禄信于耹隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗其君齐明衷正清洁惠和有徳则兴其君贪冐辟邪淫荒矫诬失徳则亡王曰今何神也对曰昭王房后实有爽徳恊于丹朱是实照临周之子孙而祸福之王曰其谁受之对曰今虢少荒其亡矣乎王使太宰忌父帅狸姓傅氏奉牺牲粢盛玉帛往献不祈经曰三十有二年春城小谷夏宋公齐侯遇于梁丘秋七月癸巳公子牙卒【牙有今将之心而季子杀之其不言刺者公羊以为善之也杀母兄何善尔诛不得避兄君臣之义也曷为不直诛而酖之使托若以疾死然亲亲之道也陆淳曰季子恩义俱立变而得中夫子书其自卒以示无讥也得之矣】八月癸亥公薨于路寝【赵匡曰君终必于正寝就公卿也若蔽于隠是女子小人得行其志矣庄公薨于路寝不为不正而嗣子受祸几至亡国何也大伦不明而宗嗣不定兵柄不分而主威不立得免其身幸矣】冬十月己未子般卒【庄公过时越礼而娶谬于易基乾坤诗始闗雎大舜不吿之义甚矣而子般乃孟任之所出也胡能有定乎有国者可不戒哉】公子庆父如齐【昔成王将终命七臣相康王方是时掌亲兵者太公望之子伋也宰臣召公奭命仲完南宫毛取二干戈虎贲百人于伋以逆嗣子伋虽掌兵非有宰臣之命不敢发也召公虽制命非二诸侯将命以往伋亦不承也兵权散主不专属于一人可知矣子般之卒庆父弑也宜书出奔其曰如齐者自书伐于余丘见庄公专以兵权授之庆父至是弑君出入自如国人不能制也其垂戒之义明且逺矣】狄伐邢
　　十六年管仲言于齐侯曰戎狄豺狼不可厌也诸夏亲防不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐侯从之鲁葬其君庄公既葬而绖不入库门士大夫既卒哭麻不入鲁侯防齐侯盟于落姑请复季友齐侯使召诸陈鲁侯次于郎以待之友归于鲁齐侯使仲孙湫省鲁难归言于公曰不去庆父鲁难未巳公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务寜鲁难而亲之晋侯作二军使太子申生将下军公将上军赵夙御戎毕万为右以灭耿灭霍灭魏师还为太子城曲沃士蒍曰分之都城而位以卿先为之极世子不得立矣不如逃之无使罪至为吴太伯不亦可乎赐赵夙耿夙叔带之五世孙也赐毕万魏万毕公髙之裔孙也唐国风十一篇曰葛生五章章四句刺晋献公也好战功则国人多丧矣葛生防楚蔹蔓于野【兴也葛生延而防楚蘝生蔓于野喻妇人外成于他家】予美亡此谁与独处葛生防棘蔹蔓于域【域营域也】予美亡此谁与独息【息止也】角枕粲【鲜明】兮锦衾烂兮【齐则角枕锦衾礼夫不在敛枕箧衾席韣而藏之】予美亡此谁与独旦夏之日冬之夜【言长也】百嵗之后归于其居冬之夜夏之日百嵗之后归于其室【室犹居也】经曰元年春王正月【不书即位庄公薨子般卒庆父夫人利闵公之幼而得立焉是内不承国于先君也鲁有大故不吿于周闵既主丧而王不遣使是上不请命于天子也内无所承上不请命故不书即位正人道之大伦也】齐人救邢【凡书救者未有不善之也救在京师则罪列国子突救衞是也救在夷狄则罪诸侯狄救齐吴救陈是也救在逺国则罪四邻晋阳处父帅师伐楚以救江是也救而不速救者则书所次以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救成至遇是也兵者春秋之所甚重卫灵公问阵孔子对曰俎豆之事则甞闻之矣军旅之事未之学也独至于救兵而书法若此圣人之情见矣其称人将卑师少也】夏六月辛酉葬我君庄公秋八月公及齐侯盟于落姑季子来归【按左氏盟于落姑谋复季友也其曰季子贤之也其曰来归喜之也自外至者为归是甞出奔矣何以不书庄公薨子般弑庆父主兵势倾公室季子力不能支避难而出奔耻也鲁国方危内贼未讨国人思得季子以安社稷而公为落姑之盟以请于齐则是贤也春秋欲没其耻故不书奔欲旌其贤故特称季子圣人之情见矣隠恶而扬善舜也乐道人之善恶称人之恶孔子也为尊者讳为亲者讳为贤者讳春秋也明此可以畜纳污之徳乐与人为善矣其不称公子见季友自以贤徳为国人所与不縁宗亲之故也尧敦九族而急亲贤退嚚讼周厚本枝而庸旦仲黜蔡鲜义皆在此而亲亲之杀尊贤之等着矣此义行则内无贵戚任事之私外无弃亲用羁之失而国不治者未之有也此春秋待来世之意】冬齐仲孙来【仲孙齐大夫也其不称使而曰来者畧其君臣之常词以见桓公使臣不以礼仲孙事君不以忠也按左氏齐侯忧鲁使仲孙来省难何以言使臣不以礼也邻有弑逆则当声罪戒严修方伯之职以奉天讨而更使计谋之士窥觇虚实有乗乱取国之心则使臣非以礼矣仲孙归曰不去庆父鲁难未已君其务寜鲁难而亲之何以言事君不以忠也田常弑简公孔子沐浴而朝吿于哀公请讨焉岂曰齐人方强姑少待之也不劝其君急于讨贼而俟其自毙则事君非以忠矣使庆父稔恶闵公再弑则桓公与仲孙始谋不臧之所致尔直书曰齐仲孙来交讥之也】
　　十七年冬十一月齐人迁阳春三月乙酉鲁禘于庄公鲁夫人姜氏欲立庆父初公傅夺卜齮田公不禁夏六月辛丑庆父使齮贼公于武闱諡曰闵公季友以公子申适邾七月夫人姜氏孙于邾庆父奔莒季友以申归而立之庆父至莒莒人逐之将田乎齐齐人不纳却反舎于汶水之上使公子鱼请不许哭而往庆父曰奚斯之声也乃缢立其后为仲孙氏齐侯使髙徯将南阳之甲至于鲁时鲁难初平人情未定徯助之修守备镇抚内外结盟而归鲁人赖之以为美谈至于乆而不絶曰犹望髙子也邶国风十六篇曰北风三章章六句刺虐也衞国竝为威虐百姓不亲莫不相携持而去焉北风其凉雨雪其雱【兴也北风寒凉之风雱盛貌】惠而好我携手同行【惠爱行道也】其虚其邪既亟只且【虚虚也亟急也】北风其喈雨雪其霏【喈疾貌霏甚貌】惠而好我携手同归【归有徳也】其虚其邪既亟只且莫赤匪狐莫黑非乌【狐赤乌黑莫能别也】惠而好我携手同车【手就车】其虚其邪既亟只且十月狄人伐衞初衞侯好鹤鹤有乗轩者受甲者皆曰使鹤鹤实有禄位予焉能战衞侯与狄战于荧泽众溃卫侯死国人东走为狄所邀遂灭卫初公子顽生子曰申曰燬宋桓夫人许穆夫人燬见卫之多患也先适齐至是宋公逆诸河宵济卫之遗民男女七百人合别邑共滕之民为五千人立申以庐于漕諡先君曰懿公未几申薨諡曰戴公卫人立燬齐侯使公子无亏帅车三百乗甲士三千人戍漕鄘国风终十篇曰载驰五章一章六句二章章四句一章六句一章八句许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之力小不能救思归唁其兄又义不得故赋是诗也载驰载驱归唁卫侯【载辞也吊失国曰唁】驱马悠悠言至于漕【悠悠逺貌漕卫东邑】大夫跋涉我心则忧【草行曰防水行曰渉】既不我嘉不能旋反【不能旋反我思也】视尔不臧我思不逺【不能逺衞也】既不我嘉不能旋济【济止也】视尔不臧我思不閟【閟闭也】陟彼阿丘言采其蝱【偏髙曰阿丘蝱贝母也升至偏髙之丘采其蝱者将以疗疾】女子善怀亦各有行【行道也】许人尤之众穉且狂【尤过也是乃众幼穉且狂进取一槩之义】我行其野芃芃其麦【愿行卫之野麦芃芃然方盛长】控于大邦谁因谁极【控引极至也】大夫君子无我有尤百尔所思不如我所之【不如我所思之笃厚也】郑大夫髙克好利而不顾其君郑伯恶而欲逺之不能使克将兵御狄于竟陈其师旅翺翔河上乆而不召众散而归髙克奔陈公子素恶髙克进之不以礼郑伯退之不以道危国亡师之本而作清人之诗焉郑国风五篇曰清人三章章四句刺文公也清人在彭驷介旁旁【清邑也彭卫之河上郑之郊也介甲也】二矛重英河上乎翺翔【重英矛有英饰也】清人在消驷介麃麃【消河上地也麃麃武貌】二矛重乔河上乎逍遥【重乔累荷也】清人在轴驷介陶陶【轴河上地也陶陶驱驰之貌】左旋右抽中军作好【左旋讲兵右抽抽矢以射居军中为容貌】郑国风六篇曰羔裘三章章四句刺朝也言古之君子以风其朝焉羔裘如濡洵直且侯【如濡润泽也洵均侯君也】彼其之子舎命不渝【渝变也】羔裘豹饰孔武有力【豹饰縁以豹皮也孔甚也】彼其之子邦之司直【司主也】羔裘晏兮三英粲兮【晏鲜盛貌三英三徳也】彼其之子邦之彦兮【彦士之美称】秦成公薨子七人莫立立其弟任好晋侯以骊姬为夫人将废世子使世子伐东山臯落氏里克諌曰世子奉冢祀社稷之粢盛以朝夕视君膳者也君行则守有守则从古之制也师在制命而已禀命则不威专命则不孝君其舍之公曰寡人有子未知其谁立焉不对而退见世子世子曰吾其废乎对曰吿之以临民教之以军旅不共是惧何故废乎且子惧不孝无惧弗得立修己而不责人则免于难梁余子养先丹木曰纵敌可尽犹有内谗死而不孝不如违之世子不可遂伐狄至于稷桑世子欲战狐突劝世子行曰若惠于父而逺于死惠于众而利社稷可乎世子不可败狄于稷桑而归谗言弥兴狐突杜门不出经曰二年春王正月齐人迁阳夏五月乙酉吉禘于庄公【程氏曰天子曰禘诸侯曰祫其礼皆合祭也孔子曰鲁之郊禘非礼也周公其衰矣禘言吉者丧未三年行之太早也于庄公者方祀于寝非宫庙也一举而三失礼焉春秋之所谨也四时之祭有禘之名盖礼文交错之失】秋八月辛丑公薨【公薨不地者仲尼亲笔观于删诗在诸国则变风皆取在鲁则独编史克之颂或问吾党有直躬者其父攘羊而子证之则曰吾党之直者异于是父为子隠子为父隠直在其中矣后世縁此制为五服相容隠之条以缀骨肉之恩然则讳而不言弑也何以传信于将来曰书薨以示臣子之情不地以存见弑之实何为无以传信也凡君终必书其所独至于见弑则没而无所其情厚矣其事亦白矣非圣人能修之乎后世记言之士欲讳国恶则必失其实直书无隠又非臣子所当施之于君父也而春秋之法不传矣】九月夫人姜氏孙于邾【夫人称孙闻乎故也不去姓氏降文姜也庄公忘亲释怨无志于复讐春秋深加贬絶一书再书又再书屡书而不讳者以谓三纲人道所由立也忘父子之恩絶君臣之义国人习而不察将以是为常事则亦不知有君之尊有父之亲矣庄公行之而不疑大臣顺之而不谏百姓安之而无愤疾之心也则人欲必肆天理必灭故叔牙之弑械成于前庆父之无君动于后圉人荦卜齮之刃交发于党氏武闱之间哀姜以国君母与闻乎故而不忌也当是时鲁君再弑几至亡国其应不亦防乎春秋以复讐为重而书法如此所谓治之于未乱保之于未危不可不察也】公子庆父出奔莒【公子出奔讥失贼也闵公立而季子归何以见弑庆父主兵日乆其权未可遽夺也季子执政日浅其谋未得尽行也设以圣人处之期月而已可矣季子贤人而当此能必克乎及闵公再弑庆父罪恶贯盈而疾之者愈众季子忠诚显著而附之者益多外固强齐之援内协国人之情正邪消长之势判矣然后夫人不敢安其位庆父不得肆其奸此明为国者不知图难于其昜为大于其细虽有智者亦不能善其后矣世儒或言用鲁之众因齐之力以戮庆父其势甚易而季子不能故书夫人孙邾庆父奔莒所以深恶其缓不讨贼则非也以绛侯勃之果陈平之无误将相交欢而内有朱虚外连齐楚以制诸吕庸人宜易于反手然太尉已入北军士皆左袒犹恐不胜未敢讼言诛之也况于庆父巨奸三十年执兵柄其植根深矣其耳目广矣其用物矣而以为戮之其势甚易此未察乎难易迟速之几者也经书庄公忘亲无复讐之志使百官则而象之亦不知有君父也而又使庆父主兵失驭臣之道是以至此极故书孙邾奔莒为后世之永鉴也】冬齐髙子来盟【髙子齐大夫也子者男子之美称其称子贤之也何贤乎髙子庄公薨子般卒闵公弑庆父夫人乱乎内鲁于是旷年无君齐桓公使将南阳之甲至鲁而谋其国其命髙子必曰鲁可取则兼其国以广地鲁可存则平其乱以善邻非有安危继絶一定不可易之计也髙子至则平鲁难定僖公鲁人赖焉以为美谈至于乆而不絶曰犹望髙子也圣人美其明人臣之义得奉使之宜特称髙子以着其善其不曰齐侯使之者权在髙子也】十有二月狄入卫【卫康叔之后盖北州大国狄何以能入乎臣昔尝谓河南刘弈曰史氏记繁而志寡如班固书载诸王淫乱等事尽削之可也弈曰必若此言仲尼删诗如墙有茨鹑之奔奔桑中诸篇何以録于国风而不削乎臣不能答后以问延平杨时时曰此载卫为狄所灭之因也故在定之方中之前因以是说攷于歴代凡淫乱者未有不至于杀身败家而亡其国者也然后知古诗垂戒之大而近世有献议乞于经筵不以国风进读者殊失圣经之防矣】郑弃其师【按郑诗清人刺文公也髙克好利而不顾其君文公恶之而不能逺使克将兵御狄于境陈其师旅翺翔河上乆而不召众散而归髙克奔陈公子素恶髙克进之不以礼文公退之不以道危国亡师之本故作是诗观此则郑弃其师可知矣或曰髙克进不以礼曷不书其出奔以贬克为人臣之戒而独咎郑伯何也曰人君擅一国之名宠杀生予夺惟我所制尔使克不臣之罪已着按而诛之可也情状未明黜而逺之可也爱惜其才以礼驭之可也乌有假以兵权委诸境上坐视其失伍离散而莫之恤乎然则弃师者郑伯乃以国称何也二三执政股肱心膂休戚之所同也不能进谋于君协志同力黜逐小人而国事至此是谓危而不持颠而不扶则将焉用彼相矣晋出帝时景延广专权诸藩擅命及桑维翰为相出延广于外一制书所勅者十有五镇无敢不从者以五季之末维翰能之而郑国二三执政畏一髙克不能退之以道何政之为书曰郑弃其师君臣同责也】

</div>
    <div class="pagination">
<a href="皇王大纪_page11.html">上一页</a><span>...</span><a href="皇王大纪_page7.html">7</a><a href="皇王大纪_page8.html">8</a><a href="皇王大纪_page9.html">9</a><a href="皇王大纪_page10.html">10</a><a href="皇王大纪_page11.html">11</a><span class="current-page">12</span><a href="皇王大纪_page13.html">13</a><a href="皇王大纪_page14.html">14</a><a href="皇王大纪_page15.html">15</a><a href="皇王大纪_page16.html">16</a><a href="皇王大纪_page17.html">17</a><span>...</span><a href="皇王大纪_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
