<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 358 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 358 页/共 607 页
  </h1>
  <div class="content">
   河东路察访使李承之言：「饥民羸困老弱疾病及遗弃男女未有所归，虽日受官米，力不能自食，恐无以称朝廷赈恤之意。乞听本司存养，至闰四月终罢。」从之。
　　丙辰，诏都提举市易司遣官于麟府路博买耕牛，给借环庆、熙河路蕃部弓箭手。
　　沅州奏：「比建州学，今听读者已多，乞赐国子监书，庶一变旧俗，皆为礼义之民。」从之。
　　丁巳，诏韦城县至京回送泛使龙卫、虎翼军士特给口食，人日二升。以上批「萧禧未行，禁兵在外坐俟乏食，或犯法」故也。
　　诏：「闻诸路寄招兵士发遣赴京，道路饥死者觽，其令所过州县遇有追同行人不及者，日食别给，小历病疾，遣人医治。」
　　戊午，太白昼见。
　　己未，诏河北西路常平司出米三万石贷怀州武陟、卫州共城饥民，特免输息。
　　史馆修撰宋敏求言：「奉诏续修国朝会要，乞差著作佐郎馆合校勘林希、光禄寺丞李德刍为编修官。」诏以希充检阅文字，德刍有赃罪，令刑部定是与不是入己赃以闻。其后，刑部言德刍所犯系入己赃，不复差。
　　诏北使所过州、军、县、镇、监、驿，使臣不许差出。
　　是日，上谓王安石曰：「小人渐定，卿且可以有为。」又曰：「自卿去后，小人极纷纭，独赖吕惠卿主张而已。」因称吕惠卿兄弟不可得，安石曰：「诸兄弟皆不可得。和卿者，臣初不知其人，昨送臣至陈留，道中与语，极晓时事。」安石又曰：「臣父子蒙陛下知遇，所以向时每事消息盈虚，以待陛下深察，诚欲助成陛下盛德大业而已。小人纷纷，不敢安职。今陛下复召用臣，所以不敢固辞者，诚欲麤有所效，以报陛下知遇。然投老余年，岂能久事左右？欲及时麤有所效，望陛下察臣用心。」上曰：「固所望于卿。君臣之间，切勿存形迹，形迹最害事。」上问外事，安石具道虽胜往时，然监司未尽称职，上曰：「人材止如此。」安石曰：「诚是人材少，然亦多观望不尽力，缘尽力则犯觽怨，犯觽怨则中伤以法，而朝廷或不能察，不能察则反得罪，不如因循偷惰之可以自安。外官固未论，如吕嘉问，内则犯近习、贵戚，外则与三司、开封日夕办事，以守职事，行法至于置狱推究，奸罔具得，而嘉问乃以不觉察杂买务剩收入，情愿纳息钱二贯，降小处知州。若剩收息钱可罪，监官宜不免，监官以去官获免，则嘉问是因罪人以致罪，如何更有罪可科？且自来提辖场务诸省寺之属，何尝有坐辖下场务不觉察杖罪降差遣者？天下皆见尽力为朝廷守法立事如嘉问者不容，则孰肯尽力，不为因循偷惰之行？」上曰：「嘉问已与复差遣。」安石曰：「李直躬之徒作转运，却令嘉问提举便籴，此岂官人之宜。」上曰：「与移一路转运。」安石曰：「陛下必欲修市易法，则须却令嘉问领市易。」上曰：「恐□安持忌其来，又复失安持心。」安石曰：「臣以女嫁安持，固当为其审处。今市易事重，须嘉问与协力乃可济，不然他时有一阙失，必更上烦圣虑。」又荐嘉问及张安国可为宰属，上皆以为可。此据日录。安石复相，不知果用何日入对，此乃第一事，今备存之，更埙考详。恐安石对上非第一事，然观上所云「自卿去后，小人纷纷」及安石称不敢，固辞，则似初见时所说也。「独赖吕惠卿主张」，恐是安石托词，更须考详。李直躬，去年十二月十二日自提举籴便为淮东运使。
　　庚申，诏陈留县置龙卫带甲剩员两指挥，雍邱县置云骑带甲剩员一指挥，各以四百人为额，不给马，云骑请给视武骑。从枢密院请，以处龙卫、云骑退卒也。
　　中书言：「进士王致尧状：『伏睹条制，武举比科场开设。自来进士唱名后四五月间，方始差官兵部锁试发解。以此致进士两处投下文字，失解后旋看兵法，权习弓兵，意务苟进。就试日多怀匿文字，饰以虚辞，弓马不甚精习，不惟有误朝廷缓急使用，兼使学者不专其业。欲乞将来武举与进士同时差官锁试。』欲依所请。」诏自今武举与进士同时差官锁试。此据会要增入，元丰三年六月九日可考。
　　辛酉晦。召回谢辽国使沈括、副使李评对资政殿。括于枢密院阅案牍，得契丹顷岁始议地畔书，指古长城为分，今所争乃黄嵬山，相远三十余里，表论之。是日，百司皆出沐，上开天章阁门，召对资政殿，喜愕，谓括曰：「两府不究本末，几误国事。」上自以笔画图，使内侍李宪持诣中书、枢密院，切让辅臣，使以其图示敌使，议乃屈。上遣中贵人赐括银千两，曰：「微卿无以折边讼。」实录系召对沈括等于三月二十六日戊午【一二】，今移见二十九日辛酉晦，此据括自志，当考。又王安石日录：八年四月二日，上怒刘忱与契丹议地界不分明，余为上明忱无罪，乃吕大忠作图不分明有罪也。不知大忠所图如何不分明，当考。按戊午二十六日，别无假，故不知百司何缘皆出沐，当考。二十八日庚申亦无假，故应是二十九日辛酉晦也，今移见月末。恐括先以二十六日奏此，二十九日乃入对也。韩宗武作韩缜遗事云：沈括罢三司使，余于城外睳别，括曰：「君臣间难知，素日前犹见许大用。」宗武归具为缜道此，缜曰：「安有此事？三日前上云沈括误朝廷三事。」谓历法、地界、役法也。此事当考。括使还，附六月二十二日壬子。沈括乙卯入国奏请并别录，今附注此。二月二十六日，奏乞宣谕馆伴等俱晓分水岭本末事云：「臣等窃闻昨夜萧禧在驿，与馆伴将元执到白札子商量王吉地、义儿铺、黄嵬大山、古长城、瓦□坞等处已定，只是尚执分水岭未肯了当。臣等今有所见，虽不知是否，或恐有助对答折难之意如后：一，萧禧既承认黄嵬大山北面为界，则明知元不以雪山、黄嵬山、牛头山照望为界之意。自黄嵬之南，界至已定，乞令馆伴通晓，宜无稍及照望之语。一，萧禧坚执以分水岭为界，臣等以谓若令馆伴及定地界官依下项劈折，得事理分明，即除黄嵬大山一处已经定夺不可改移外，其余虽悉许以分水岭为界，亦无所妨。今具逐段地分如后，王吉地及瓦□坞见今标与北人处，已是分水岭，别无可争。鴈门寨，即今来移退义夷铺【一三】及三小铺处，已是分水岭，别无可争。西径寨地分第一、第二、第三、第四、第五远探、白草铺一带，便是分水岭，当初本朝为执定长连城为界，则分水岭是近里地分，今来既自白草、远探等铺一带照望古长城割与北人，即已是用分水岭。窃虑馆伴不见得此意，度尚惑牛头、雪山照望为分水岭，多方回避，却致北人猜疑。据三次国信文字，北人之意元不至此，欲乞子细宣谕馆伴及定地界官，令具晓本末，但指望定白草铺一带是分水岭，却明与此处，以分水岭为界不妨。」又三月二十八日，资政殿进呈所争界至地名白札子云：「一，蔚州地分，本朝元以秦王台、古长城为界，北人称以分水岭为界，所争地东西约七里以上。一，朔州地分，往前已经定夺，以黄嵬大山北脚为界，今来北人称以黄嵬大山分水岭为界，所争地南北约三十里。一，武州地分，本朝以烽火铺为界，北人称以瓦□坞分水岭为界，所争地南北十里以上。一，应州地分，本朝以长连城为界，北人称以水峪内分水岭为界，其分水岭即无山名，元不指定的实去处，后来因刘忱等累行问难，须要指定分水岭山名，后来梁颖【一四】等对答，称自雪山照望黄嵬大山、牛头山一带分水岭为界，所争地南北约十七八里【一五】。」贴黄：「治平二年，因北人侵越地分采木盖铺，代州累曾移牒北界，请严行戒约，却准顺义军牒称：『勘会图经，元载西自雪山南边岭至黄嵬大山，东北照望牛头山一带分水岭为界。』又上项治平二年顺义军牒内，又称：『贵州于当界地分赤泥泉、段家堡招诱户民，请射住佃，其长城自西陉口取黄嵬大山北面过赤泥泉、段家堡，并是当道近里地方，请先拆去。上项村堡当道，即于西陉、雁门口内长城北久远安立铺形。』又日后凡系与北人言语文字，且乞都不令涉鴲芦芽、雪山、牛头山照望之意，却恐缘此引惹词说。又所争处地里，只是略访问得定地界使臣口说，别未有文字照证。又耶律荣执到文字，内有以古长城为界，于地界第一册内签出。又萧禧执到文字，内有以古长城为界，于地界内第一册内签出。又梁颖称雪山照望牛头山文字，在河东路商量地界第五册内签出。臣等早来于资政殿进呈白札子一道，并续签贴到事节，谨具缴连进呈。」三月二十八日，又奏云：「臣等伏见朝廷近以北人邀请地界，累有文字，据理折难，断在不与。今来始闻圣慈为民敦好，欲议俯从。所降指挥，若复具存折难之言，然后与之，万一禧有难受之意，改之则愈损事体，不改又恐未即祗受，且契丹微弱，但当藐之，彼自不能窥测，使诏辞稍近平易，免致改易频数，则朝廷之体自重。」涿州牒雄州议括等使名，今附注在闰四月五日丙申，与四月五日丙寅及六月二十二日壬子并合参考。
　　注　　释
　　【一】斯见和成之义「成」原作「戒」，据宋会要蕃夷二之二三、治迹统类卷一六神宗朝议契丹地界改。
　　【二】古长城原作「石长城」，据阁本及本书卷二六五熙宁八年六月壬子条李焘注、宋史卷三三一沈括传、契丹国志卷九道宗纪、续通鉴卷七一改。下同。
　　【三】西上合门使「上」原作「城」，据宋会要蕃夷二之二四改。
　　【四】上批趣施行「趣」原作「取」，据阁本改。
　　【五】闰四月二日「二」原作「一」，据阁本及本书卷二六三熙宁八年闰四月癸巳条改。
　　【六】古名限寨「限」字原脱，据邵氏闻见前录卷四补。
　　【七】五百里之疆「五」字原脱，据同上书及治迹统类卷一六神宗朝议契丹地界补。
　　【八】初以秘书丞吕大忠为副使「初」字原脱，据邵氏闻见前录卷四补。
　　【九】陛下既以臣言为不然「不」字原脱，据同上书补。
　　【一○】沈括「沈」原作「忱」，据阁本及正文改。
　　【一一】于义无伤「义」原作「我」，据阁本及治迹统类卷一六神宗朝议契丹地界改。
　　【一二】实录系召对沈括等于三月二十六日戊午「于」下原衍「此」字，据文义与文例删。
　　【一三】义夷铺阁本作「义儿铺」，本书卷二六二熙宁八年四月甲子条注作「义儿马铺」。
　　【一四】梁颖原作「梁颍」，据活字本及治迹统类卷一六神宗朝议契丹地界改。下同。
　　【一五】所争地南北约十七八里原作「所争南北地约十七八里」，据阁本乙正。
续资治通鉴长编
卷二百六十二
卷二百六十二
　　起讫时间 起神宗熙宁八年四月尽其月
　　卷　　名 续资治通鉴长编卷二百六十二
　　帝　　号 宋神宗
　　年　　号 熙宁八年（乙卯，1075）
　　全　　文
　　夏四月癸亥，王安石白上曰：「契丹无足忧者，萧禧来是何细事，而陛下连开天章、召执政，又括配车牛驴骡，广籴河北刍粮，扰扰之形见于江、淮之间，即河北、京东可知，契丹何缘不知？臣却恐契丹有以窥我，要求无已。」上曰：「今中国未有以当契丹，须至如此。」安石曰：「惟其未有以当契丹，故不宜如此。凡卑而骄之，能而示之不能者，将以致敌也。今未欲致敌，岂宜卑而骄之，示以不能？且契丹四分五裂之国，岂能大举以为我害？方未欲举动，故且当保和尔。」上曰：「契丹岂可易也，以柴世宗之武，所胜者乃以彼睡王时故也。」安石曰：「陛下非睡王，契丹主非柴世宗，则陛下何为忧之太过。忧之太过，则沮怯之形见于外，是沮中国而生外敌之气也。」安石又言：「萧禧不当满所欲，满所欲则归而受赏，是开契丹之臣以谋中国求赏，非中国之利也。」又言：「外敌强则事之，弱则兼之，敌则交之。宜交而事之则纳侮，纳侮而不能堪则争，争则启难，故曰示弱太甚，召兵之道也。」然安石本谋，实主弃地，虽对语云尔，竟弗克行。邵伯温闻见录云：「敌争河东地界，韩琦、富弼、文彦博等答诏，皆主不与之论。会王安石再入相，独言「将欲取之，必固与之」，以笔画地图，命韩缜悉与之，盖东西弃地五百余里。韩缜承安石风旨，视刘忱、吕大忠诚有愧。苏氏龙川别志亦云：安石谓咫尺地不足争，朝廷方置河北诸将，后取之不难。据此，则弃地实安石之谋。今日录四月二日对语，乃谓许萧禧不当满其欲，与苏、邵所记持异，疑蔡卞等后来增加，实非当日对语也，今姑存之，仍略着安石本谋，庶后世有考云。吕惠卿家传载惠卿议，亦与安石略同，今附注在五日丙寅萧禧入辞下，合并考。
　　复以马军副都指挥使、利州观察使贾逵为昭信军留后，捧日左厢都指挥使、潮州刺史孙吉为彭州团练使，捧日左厢都指挥使、达州刺史张忠为文州团练使。逵等坐救三司火不以时降官，至是复之。
　　甲子，上批：「军器监初造军器，样制虽多，未应所用，朝廷间有须索，多无见在。可令计定河北三处合用名件所阙，少数制造，其无用者毋得妄费财力。」
　　又批：「刘忱等相视地界，画图不审，令具析以闻。」上初怒忱甚，王安石言：「画图不分明，此乃吕大忠罪，忱无罪也。」王安石所对，据实录乃初二日事。御集云不审，实录云不至审实，今从御集。两朝誓书册内有韩缜等所受御札，其一与刘忱相关，今附注此，当考。御札云：今日朝廷已有降去文字，卿等示与萧禧次，可先读与圣旨画一事，庶几便肯收接。今萧禧既坚执定以分水岭为界，卿等若依下项画一劈析，得逐项事理分明，即敌人自当无词，疆议遂决。一，李福蛮地及瓦薼坞，见今已擗拨于北界处，便为分水岭，更无可争。一，雁门寨，即今移退义儿马铺及三小铺处，其山头便是分水岭，已行擗割，更无可争。一，西径地方，第一、第二、第三、第四、第五远探、白草铺山头一带，便是分水岭。当初本朝为执定长连城为界，则分水岭为近里地方，今来既是白草、远探等铺一带分水岭取直，照望古长城擗割与北人，即以是用分水岭分画了毕，何处更有分水岭。窃虑卿等不见得此意，度尚惑牛头、雪山照望为分水岭，多方回护，却致敌人猜疑。盖据三次国信文字，北人之意元不至此，皆是刘忱等昏迷乱道。四月二十三日。按：四月二十三日，萧禧无缘犹在京师，此月日必误，或是四月二日，或是四月三日也，姑存之。两朝誓书册内又有付刘忱等两书【一】，不知是何年月，今姑附注此，须更考详。其一云：今月十三日申时，据李舜举备录到萧素等来牒，大抵止言不容他和同商量，及称再三令人来计会，并不应答等事。契勘今月十二日已有朝旨，令卿等速与相见，和会商量，许以见今两界铺屋中间分画为界。卿等见在遵禀依准商量，无信侥幸忿躁轻浅小人妄作使气，击触敌人，结成大衅。国事体大，不同小故，万一因兹引惹，无谓朝廷不曾预有此戒约，至时，卿等一身恐不可当其责矣。付刘忱等。其二云：李昭回等□率武人，不量国体，一向持强使气，极为不便，宜痛切戒约，令每见素等及来人，须存守礼容，温言谨恪，以欢心接之，则敌人虽欲凌我，料须销其半矣。所有素等差来计会事使臣，卿等亦宜厚与管待，不要失体辱慢，但命官优待，设以酒食，使其意乐，则诸事易为也。付刘忱等。
　　诏熙河路市易及茶场隶经略司，盐酒税、坑冶等隶秦凤路都转运司；都转运司阙钱，听于经略司辍市易净利钱应副。从知熙州高遵裕等请也。
　　上与王安石论理财，安石曰：「但审计无为小人所挠，令材士肯为陛下尽力，则财极有可理。」上道曾孝□语，以为使两人共事，适足相扰，不如专任一人。安石曰：「若参用小人，则诚扰君子；若皆君子，则共事者虽更多，乃相济成务。」又论河北事，安石以为募兵不如民兵，籴米不如兴农事。先是，安石在江宁，尝言兵少，乞募兵。于是，上举以问，安石曰：「今厢军诚少，禁兵亦不多，然须早训练民兵，民兵成则当减募兵。」上曰：「禁军无赖乃投募，非农民比，尽收无赖而厚养之，又重禄尊爵养其渠帅，乃所以弭乱。」安石曰：「臣在翰林，固尝论黥兵未可尽废，但要民兵相制。专恃黥兵，则唐末、五代之祸可见，且黥兵多则养不给，少则用不足，此所以须民兵也。」上言宋守约不可得，安石曰：「自守约死，军制已稍□弛。」上曰：「只为贾逵□弛。」安石曰：「为逵者逸乐，为守约者忧危，谓如守约宜箧劝，如逵者宜督责。」安石又言：「蕃兵当什伍之，设阶级部分，乃可用。今一凶岁，一路至费二十八万赈贷，而其丁壮老弱，有马无马，皆不敢阅实，不知何用此蕃部。或以为须丰熟乃可阅实，臣以为赈贷时正好阅实。」□充以为坐论则易，行则难。上曰：「此何难，但边帅不为耳。」
　　是日，四月三日。太常博士、秘阁校理陈睦兼监察御史，大理寺丞蔡承禧改太子中允、权监察御史里行。承禧，临川人也。实录于四月二十三日书此。按承禧奏议乞罢御史状，云熙宁八年四月三日入台，至十年四月三日二年，合满一任，月日甚明，实录误也。惟陈睦无可考证，并移入四月三日，削四月二十三日所书。
　　乙丑，诏减将作监□官十六员。后复增置主簿一员，八作司监修使臣二员。
　　丙寅，辽国信使萧禧等辞于紫宸殿，置酒垂拱殿。答辽主书曰：「两朝继好，六纪于兹，事率故常，谊存悠久。比承使指，谕及边陲，已约官司，偕从辨正。当守封圻之旧，以需事实之分，而信介未通，师屯先集，侵焚堠戍，伤射巡兵。举示力争，殊非和议。至欲当中独坐，位特改于臣工；设次横都，席又难于宾主【二】。数从理屈，纔就晤言。且地接三州【三】，势非一概，辄举西陉之偏说，要该诸寨之提封。屡索文凭，既无据验；欲同案视，又不准从。职用乖违，滋成濡滞。窃虑有司之失指，曾非与国之本谋。兹枉轺车，再垂函问，重加聘币，弥见欢悰。然论疆事之侵，尽置公移之显证；述边臣之议，独尤病告之愆期。深认事端，多非闻达。重念合天地鬼神之听，共立誓言；守祖宗疆土之传，各完生聚。不啬金缯之巨万，肯贪壤地之尺寻？特欲辨论，使无侵越，而行人留馆，必于分水以要求。枢府授辞，期以兴师而移拆，岂其历年之信约，遂以细故而变渝。已案舆图，遥为申画，仍令职守，就改沟封。遐冀英聪，洞加照悉。」参知政事吕惠卿之辞也。初，萧素、梁颖既与刘忱、吕大忠会议地界，久不能决，故遣禧复来，命韩缜、王师约馆伴。禧既致国书，又出其国札子一通以进，其大指如素、颖所言，且以忱等迁延为言。实录云：朝廷既遣忱、士元理辨疆界，忱以病不即至，又命大忠代士元。按大忠集，忱以六月七日往太原，九月十三日与士元会颖、素于大黄平，十一月二日乃以大忠代士元。彼书称忱等迁延，盖境上事在九月相见后，非未相见以前也。忱不即至，今削去。缜等日与禧论难，禧但执以分水岭为界，然亦不别白何处为分水岭也。诏谕以两朝和好年深，今既欲委边臣各加审视，尚虑忱等所奏未得周悉，已改差缜同张诚一乘驿诣境上，和会商量。令禧以此归报，禧不受命。又遣内侍李宪赍诏示之，许以长连城、六蕃岭为界，而徙并边远探铺舍于近里。长连城、六蕃岭，治平二年契丹尝于此置铺矣，边人以其见侵毁之，后不复来，至是许其即旧址置铺，而禧犹不从，执议如初。上不得已，议先遣沈括报聘，沈括充回谢在三月二十一日癸丑。于是枢密院言：「本朝边臣见用照证长连城、六蕃岭为界，公牒六十道，多是北界声说关口、把铺等处捉贼或交踪，并在长连城、六蕃岭之北【四】，内顺义军重熙二年重熙二年即明道二年。三月十八日牒称，南界送到于山后长连城两界分水岭上收捉贼人张奉远等，不合过界，准法断讫。又顺义军清宁九年两朝史称清宁九年即治平四年，误也。清宁九年乃嘉佑七年。十月牒，捉到截夺南界代州崞县赤□胶主户白友牛贼人事，既指长连城分水岭上为两界，并称白友系代州崞县主户，显见不以古长城并近里分水岭为界。治平二年起移北界铺舍，即无侵越地界。今圣旨只为两朝通和岁久，所以令于长连城、六蕃岭南依旧址修盖，已是曲敦和好。今禧更指分水岭为界，缘所在山岭水势分流，皆谓之分水岭。昨萧素等所执照证文字三道，除大石、义兴冶两寨已为北界侵越，不经治平年发遣，见不以长连城为界外，其西陉寨执张庆文字为据，言分水岭上有土陇，据所指处即无土陇。兼张庆文字指雁门寨地至北界遮虏军十一里，今雁门寨至长连城约八九里，长连城至遮虏军约二里，又证得长连城为界。兼忱等曾牒素等，令指定是何山名为分水，素等牒回，但称『沿边山名、地里、界至，南界足可自知，岂可移文会问』？显见原无指定去处。今禧所执，与素等同，全无照验文字。欲令沈括等到北朝日，将见用照证文字，一一闻达北朝。」诏：「国家与契丹通和年深，终不欲以疆埸细故有伤欢好大体。既许以治平年盖铺处依旧址修盖，务从和会，即更不论有无照证【五】，若不指定分水处，即恐检视之时，难为擗拨。一，李福蛮地，许以见开壕堑处分水岭为界。一，水峪内义儿马铺并三小铺，即挪移近南，以见安新铺山头分水岭为界。一，自西陉寨地方，以第一、第二、第三、第四、第五远探、白草铺山头分水岭向西接古长城为界【六】。一，黄嵬山地，已经仁宗朝差官与北界官吏于聂再友等已侵耕地外，标立四至讫。及天池庙，顺义军牒称地理系属宁化军，并无可商议。一，瓦薼坞地，前来两界官司商量未了，今已指挥韩缜等一就检视，擗拨处以分水岭为界。」上遣使者持报书示禧【七】，禧乃辞去，括候禧去乃行。故事使者留京不过十日，禧至以三月庚子，既入辞，犹不行，与缜等争论或至夜分，留京师几一月。实录云：禧至以三月庚子。戊辰踰期，不肯行。庚子，三月八日也；戊辰，乃四月七日。戊辰上当有是月事，盖禧以四月五日丙寅入辞，越一日戊辰，犹不肯行也，不知竟用何日。神宗正史契丹外传云：禧留京师几一月乃行。按：三月八日禧入见，四月七日犹不行，恰二十九日，此即传所云几一月也。传盖因实录，其行竟不知何日，然则所云几一月，亦未实，当考。张方平墓志云：萧禧当辞，偃蹇卧驿中不起，张方平谓□充曰：「禧不即行，使主者日致馈而勿问，且使边吏以其故檄敌中可也。」充启用其说，禧即日行。盖墓铭节说，禧自为疆事如志故去耳。张升之传云：萧禧议地界理屈，卧都亭驿不敢归。升之日致饔，授馆有常礼，过期曲留，宜即裁抑。禧渐沮，乃行。禧得所欲而归耳，所称理屈及惭沮，盖饰辞也。范育为薛向行状：朝廷遣刘忱、李舜举使河东，与敌人议地界，而敌以重兵压境，向密奏请令忱托疾缓行，以老其师。上密用向计，敌兵久戍食尽，乃引去，而大臣复有罪忱之缓行者，向谋可谓深远矣。此事当考。韩宗武记其父缜遗事云：六年，北人遣使萧禧议地界事，以公馆伴。公密伺知禧欲上殿奏事，面决可否，急令近珰奏知，神宗云：「但令来。」公又令奏：朝廷自来与北人议事，皆委自臣下，事有差误，易以改易；兼恐禧不肯便已，烦渎圣听，至时难以止约。禧既上，果如公议。至驿，神宗又令御药李舜举御前以朱笔画一图子以示禧，依此分发。舜举初不与公议，遽出图，未及详说，公急目舜举，遣左右密谕令怀之。禧已索看，公云：「李御药所言，乃与某商议事。」即已因自便门乞奏事，面陈疆界事，山川形势纤悉皆系利害，不可轻许。神宗云：「卿言大是，朕思虑初不至此。」地界事久不决，神宗令近珰刘惟简赍御笔责公，云：「疆界事，朕访问文彦博、曾公亮，皆以为南北通好百年，两地生灵得以休息，有所求请，当且随宜应副。朝廷已许，而卿犹固执不可，万一北人生事，卿家族可保否？」公具画：「北人无厌，累朝以来，尝患应接太遽，致令得遂狡谋，臣不敢以家族为虑，上误国事。」上察公忠荩，复令惟简温言抚谕，仍赐御服貂裘一。初，禧以不遂其请，固为迁延，过期不归，朝廷患之。公密奏：「今夏衣在近，乞自上旨令后苑依北人制度造夏衣赐之，示不催迫之意。」上大喜。既而颁衣，禧遂告辞。此事与他书不同，附见当考。吕惠卿集有回大辽国书二首，七年三月所回书「具达本国」下六句，与实录不同，今并附见此。回大辽国书二首：辱迂使指，来致函封，历陈二国之和，有若一家之义。固知邻宝，深睰信符。独论边鄙之臣，尝越封邮之守。欲令移徙，以复旧常。窃惟两朝，抚有万宇，岂重尺土之利，而轻累世之驩？况经界之间，势形可指；方州之内，图籍具存？当遣官司，各加覆视。倘事出夙昔，固难徇从；或诚有侵踰，何□改正？而又每岁封吏，令遵誓言。其有创生之事端，乃是疆埸之细故，已缘归使具达本国。自今已还，凡此之类，只委守臣之移檄，免烦使节之交驰，庶邦好之不渝，亦民疑之交释。暄和方季，保育是祈。忽迂贵使，来贶华缄，载观将意之勤，深喻睦邻之厚。恭聆寝膳，休有福祥，暄煦在辰，保颐为请。集又有中书、枢密院拟定关报国信使牒本。此以下参知政事曰，作枢密院奏：馆伴所申：「准枢密院札子，开坐到回答大辽国信使萧禧赍来理会地界文字内逐节事理，奉圣旨：『两朝和好年深，今既北朝皇帝遣使致书，欲委边臣各加审视。本朝前来虽据刘忱等所奏，尚虑未知周悉，见改差韩缜、张诚一乘递马前去计会北朝所差官司【八】，详来书云「各加审视」之意，躬亲诣地头，和会商量，疾速结绝去讫，仰馆伴所备录与北朝国信所，候到北朝，具此闻达。』本所请萧禧过位，分付上件圣旨、札子，禧不肯收受，及未肯朝辞，申取指挥。」看详北朝国书，云「早委边臣，各加审视，别安戍垒，俾返旧常」。已奉圣旨差韩缜等计会北朝所差官，同详来书「审视」之意，疾速结绝。朝廷为萧禧未晓所降指挥结绝之意，不肯收受，寻又差使臣持圣旨、札子：「代州等处地土，虽然照据甚是分白，缘两朝通好骞久，不欲以疆埸细故有伤欢好大体，所有治平二年起移北朝铺舍，已指挥边臣听北朝于长连城、六蕃岭南依旧址修盖。本朝见安置远探铺舍，已令挪移近里。其合立烽开壕、分定南北界至处所，今差韩缜等就地头计会北朝差来职官，同共指视擗拨去讫。」萧禧依前不肯祗受圣旨文字，及不朝辞，申取指挥者。枢密院勘会本朝边臣见凭用照证，以长连城、六蕃岭为界，公牒计六十道，其间多系北界声说关口、把铺等处捉贼或交踪。缘上件关口、把铺等处，并系在长连城、六蕃岭之北，内顺义军重熙二年三月十八日牒称，南界送到于山后长连城两界分水岭上收捉贼人张奉远等，不合过界，已准法断讫。及顺义军清宁九年十月中牒，当道捉到截夺到南界代州崞县赤□胶主户白友牛贼人事。既是捉贼、交踪处在长连城、六蕃岭之北，又指长连城、六蕃岭上为界，并称白友系代州崞县主户，以此显是久来以长连城、六蕃岭为界，即不是古长城并近里分水岭为界，事理明白。其治平二年起移却北界铺舍，即无侵越地界。今来圣旨只为两朝通好岁久【九】，所以欲于长连城、六蕃岭南依旧址修盖，即于当时萧括退移铺舍，今已得依旧。及国书内「别安戍垒，俾返旧常」之意，别无未得准从，已是曲敦和好。今萧禧又更指分水岭为界，缘所在山岭上水势分流处，即皆谓之分水。昨来萧素等所执照据文字三道，除大石、义兴冶两寨已为北界侵越，不经治平年发遣，见不以长连城为界无可理会外，其西陉寨执张庆文字为据所指去处，见今即无土□，刘忱等欲与萧素等同共检视，又不肯前去。兼张庆带去文字内指说雁门寨地分至北界遮虏军【一○】约二里以来，又显证得长连城为界分白。兼刘忱等曾牒萧素等，令指定是何山名为分水，萧素等回牒，称说「沿边一带山名、地理、界至去处，南界边上州界足可自知，其间若有所疑，应令就便询访，岂可却移公文会问？」兼张奉远文字该说长连城两界分水岭，元无指定去处，今萧禧执以分水岭为界，即与萧素等所执一般，全无照验文字，显是难以依从。欲令沈括等到北朝日，将本朝前后边臣见凭用照证文字，一一闻达北朝，令知本末。寻进呈，奉圣旨：「检会前后照证文字，虽是尽合以长连城、六蕃岭为界，甚是分白，其称以分水岭为界都无照验及无指定山名。缘两朝通好年深，终是不欲以疆埸细故有伤欢好大体，既许以治平年盖铺处依旧址修盖，务从和会，即更不论有无照验。若不以逐处地名指定分水去处，即恐检视之时，难以擗拨。一，李福蛮地，许于见开壕堑处分水岭为界。一，水峪内义儿马铺并三小铺，即挪移近南，以见安新铺山头分水岭为界。一，自西陉寨地分，以第一、第二、第三、第四、第五远探、白草铺山头分水岭向西接古长城上分水岭为界。一，黄嵬山地分，已经仁宗朝指挥，差官与北朝官吏于聂再友等已侵耕地外，标立四至讫。及天池庙，顺义军牒称地理系属宁化军，并无可商议。一，瓦薼坞地分，前来两界官司商量未了，今已指挥韩缜等一就检视，合行擗拨处分水岭为界。右已指挥韩缜等前去计会北朝所差官，依逐项事理擗拨结绝。所有合行标拨地内有见住人户处，即指挥挪移近来居泊外，仰馆伴所备录与北朝国信，听候到北朝具此闻达。」集又有进呈授旨与馆伴对答国信使言语：欲令馆伴韩缜等因请萧禧会食，说与朝廷以林牙再三不肯受馆伴所坐到圣旨、札子，朝辞难以奉强。又恐稽留北朝信好，已差沈括、李评充信使，令赍书亲见北朝皇帝，说今来改差官商量之意。林牙若要且住，亦请从便，因□曲说与禧，今来朝廷为改差官，为刘忱等已自取到前后文字看详，执守理道，与素、颖等如此抗议，教他亦难为回转，所以别差官，庶得通容商量。今来北界若论文字照证，案底尽在枢密，可以取观。只如张庆文字内说北至遮虏军及分水岭有土陇之类，北朝更有甚显据？只为本朝皇帝顾惜两朝欢好，不欲拒绝。若要擗拨些小田土，如不至妨本朝事，亦所不惜，所以须至差官就彼随处商量。今来许大疆界，若教本朝直降指挥，一例从分水岭为界，里面包多少堡寨、居住人户，教从甚处擗拨，则是此事断定教本朝难为依从。观北朝皇帝书，意亦知本朝难为便指挥，所以差边臣审视，兼北朝皇帝亦是顾惜盟好，必不肯固要做不可依从底事，便轻易绝好，所以专差使人具说此意，看禧如何答。却方便说与林牙今来特了此事，却被别差人了却，于林牙如何？今日须至说尽，并一行人莫非长策也，不惟如此下场，搅得两朝争闹，恐于林牙亦不为稳便，更请子细思量。禧若言只为圣旨、札子内无个分明指挥，所以难为受却，明言要教朝廷如何分明指挥，则是朝廷要擗割些土地，也须是有名始得，所以且令地头商量结绝。若于文字上便擗绝，将来至彼中，却为本朝事下场应副不得，事却难成，所以难于文字上分明说。若是本朝坚执不与，只消教忱前去，何必改差官？此意亦可见。待禧肯近里相就，即说与若如此，可待白与中书、枢密院，试于札子内添入似治平中起移了铺寨，许依旧修盖，如此所贵林牙回去有个确的凭据。虽是缜等如此商议，但未知朝廷肯如此否？其余令韩缜等临时更观禧意对答。集又有再改与大辽国书：「两朝继好，六纪于兹，事率故常，谊存悠久。比承使指，谕及边陲，已约官司，偕从辨正。当守封圻之旧，以需事实之分，而信介未通，师屯先集，侵焚堠戍，伤射巡兵。举示力争，殊非和议。至欲当中独坐【一一】，位特改于臣工；设次横都，席尤难于宾主。数从理屈，纔就晤言。且地接三州，势非一概，乃举西陉之偏说，要该诸寨之提封。屡索文凭，既无据验；欲同按视，又不准从。职用乖违，滋成濡滞。窃意有司之失指，曾非与国之本谋。兹枉轺车，再垂函问，重加聘币，弥见欢悰。然论疆事之侵，尽置公移之显证；述边臣之议，独尤病告之愆期。深认事端，多非闻达。重念合天地鬼神之听，共立誓言；守祖宗疆土之传，各完生聚。不啬金缯之巨万，肯贪壤地之尺寻？特欲辨论，使无侵越，而行人留馆，必于分水以要求。枢府授辞，每以兴师而移拆，岂期□约，遂尔渝欢！已按舆图，遥为申画，仍令职守，就改沟封【一二】。遐冀英聪，洞加照悉。方临炎燠，尚愿保颐。」此书与实录所载同，只有「岂期□约，遂尔渝欢」，改八字为十四字耳。集又有付宰臣韩绛等诏：「据韩缜下指使王宣回，称敌中任事蕃酋极欲生事，意外之变，实亦难保。契勘朝廷自景德与敌讲和之后，逮今七十余年。河北一方，人不知战，兵备寡弱，财用空虚，加之今骞旱灾，百姓流散，若因以师旅，作何枝梧？卿等均总国机，体同休戚，安危大计，所宜预图，其处画制胜之方，谓当此去朝夕讲求，以固社稷。付韩绛等。」惠卿家传云：是时，北使求地来。已而谍言契丹有渝盟入寇之谋，上手诏韩绛等议所以守御之方，吕惠卿曰：「守御未可遽为，待天下事仓卒，政须安详，今敌亦未必至此。藉令起事，以中国之大，急则急应，缓则缓应，不患无兵与财。但今幸其未然，当以渐为之耳。」「急则急应，缓则缓应」，与王安石六年十一日戊午对语略同。上欲与以所求，惠卿曰：「彼甚无礼，今须谕以本非我侵，特以通和之久，不欲深辨，与之而已。尚或不满所欲，则上下共怒，迫而后动，不得已而后起，使敌径出意外。举兵深入，亦未为长策，中国亦不患不能守。」上曰：「景德中，只为不能守。庆历西事，亦如此患。」惠卿曰：「臣观今日国势，虽未可征，若比景德、庆历，则必可以守矣。今萧禧以颜色来动吾国，遂取地去，归必受重赏，则彼国人谁不愿起事以侵侮我！既得河东，又取关南，天下至大，岂能自立？」上曰：「不与，须至用兵。」惠卿曰：「拒绝亦不可，遽与亦不可，『过犹不及』。春秋之法，许夷狄者不一而足。今且遣使许以治平堡铺，彼亦岂能拒绝，不过再遣往来须踰年，足以为备矣。必欲其速了，何耶？」上曰：「忽然生事如何，谁能保其无他？」惠卿曰：「未闻以千里畏人者。契丹虽东有辽，西有夏国，非不欲取，顾不能尔。董□在夏国之侧，亦不能取。盖取人国，人亦欲取其国，敌人岂不虑利害？澶渊之役，闻定州才有二三万人，澶州有二万人，所以敌敢如此。今有二十万正兵，又有保甲，恐未敢深入也。」□充曰：「周世宗一旅之觽，犹与之抗。」上曰：「五代之国，乃盗贼之大者，所以不惜。今日兴事，须是万全，岂可不畏？」惠卿曰：「此诚是。但譬之富者自爱其命，贫者不然。未必小国便不亡，政须计较利害尔。为天下不可太怯弱。」上曰：「契丹亦何足畏，但谁办得用兵？」惠卿曰：「陛下能使天下之民以为契丹可伐，恐必有敢为陛下用兵者。陛下平日虑事见千百年，人所不能，至于所以待敌人，实移圣度。」王安石曰：「陛下昨日言周世宗以睡王不恤国事，故能胜之。然睡王如此，不过取得三关。陛下今日政事，岂可反比睡王，何至遽畏之？立国必有形势，若形势为人所窥，即不可立矣。就令强盖堡铺如治平中，亦不至起兵。」上曰：「此事数与吕惠卿论之，如此则不须畏。」惠卿曰：「始乎阳常卒乎阴，使敌人初无用兵意，譬如两人相争，本无斗意，语言往复，遂至于斗。」安石曰：「诚如此，但朝廷当修政事而已。」上曰：「周礼司马教战法，但有坐作、进退、疾徐、疏数之节，而不及阵法，何耶？」惠卿曰：「中春教振旅，辨鼓铎镯铙之用；中夏教茇舍，辨弓矢之用；中秋教治兵，辨旗物之用。耳识金鼓，目识旌旗，又知号令与坐作、进退、疾徐、疏数之节，恐后世无以复加。若阵法，见于春秋则有鱼丽、鹅鹳之阵，当是临时为之。」上曰：「周礼伍、两、卒、旅、师、军，只是制军法。」惠卿曰：「此乃不可易者也。韩信、李靖，后世善用兵者，不过祖孙武，孙武不过祖黄帝、太公，其言：『全军为上，破军次之；全旅为上，破旅次之；全卒为上，破卒次之；全伍为上，破伍次之。』以次明其不可易。今制营阵，且当务合此，不当改此以就营阵也。」安石曰：「军法成于卒，然用车须一军乃可。但师御法久废，若以官募人习学，必有精其事者。」上曰：「古人坐席用俎豆，今日坐椅用碗楪，随时不同，车未必如骑之便。」安石曰：「马上弓矢不若车。」惠卿曰：「七十五人之将，三人在车上，非特弓矢，又以居高指麾。今若用军器监所造战棚车，甚便。」安石曰：「近曹诵、练定所造军器极良。」惠卿曰：「管仲以区区之齐少甲兵，以戟赎罪，甲兵乃足。以今天下之财，造甲兵固不难，但朝廷不督迫乃可办。」上曰：「齐之技击，魏之武卒，秦之锐士，威、文之节制。今天下兼有秦、晋、齐、魏列国之觽，当契丹不甚难。」沈括有乙卯入国奏请并别录，载萧禧不肯习仪及朝辞事颇详，须参考别修，今附注在四月五日丙申雄州移牒涿州下。又睡王一段，六年五月甲子王安石已尝言此，可参考。
　　萧禧之再来，上遣入内供奉官、勾当内东门司裴昱赐韩琦、富弼、文彦博、曾公亮手诏，曰：「朝廷通好北朝几八十年，近岁以来，生事弥甚。代北之地，素有定封，而辄造衅端，妄来理辨。比敕官吏，同加案行，虽图籍甚明，而诡辞不服，今横使复至，意在必得。朕以祖宗盟好之重，固将优容，敌情无厌，势恐未已，万一不测，何以待之？古之大政，必询故老，卿夙怀忠义，历相三朝，虽尔身在外，乃心罔不在王室，其所以待遇之要、御备之方，密具以闻，朕将亲览。」
　　琦言：
　　臣晚年多病，心力耗殚，日欲再乞残骸，保此颓暮。不意陛下以北敌生事，深思预防，记及孤愚，曲有询逮，敢不勉竭衰残，少塞圣问。
　　臣窃以契丹称强北方与中国抗者，盖一百七十余年矣。自石晋割地，并有汉疆，外兼诸戎，益自骄大，在祖宗朝屡常南牧，极肆凶暴。当是时岂不欲悉天下之力必与彼角哉？终爱惜生灵，屈就和好，凡疆埸有所兴作，深以张皇引惹为诫。以是七十年间，二边之民各安生业，至于老死，不知兵革战斗之事，至仁大惠不可加也。
　　臣观近年以来朝廷举事，则似不以大敌为恤。敌人素以久强之势，于我未尝少下，一旦见形生疑，必谓我有图复燕南之意，虽闻彼主孱而佞佛，岂无强梁宗属与夫谋臣策士引先发制人之说，造此衅端？故屡遣横使，以争理地界为名，观我应之之实如何耳。所以致彼之疑者，臣试陈其大略：
　　高丽臣属契丹，于朝廷久绝朝贡，向自浙路遣人招谕而来。且高丽小邦，岂能当契丹之盛？来与不来，国家无所损益，而契丹知之，谓朝廷将以图我，此契丹之疑也。
　　秦州古渭之西，吐蕃部族散居山野，不相君长，耕牧自足，未尝为边鄙之患。向闻强取其地建熙河一路，杀其老小以数万计，所费不赀。而河州或云地属董□，即契丹貋也，既恐辟地未已，岂不往诉？而契丹闻之，当谓行将及我，此又契丹之疑也。
　　北边地近西山，势渐高仰，不可为塘泊之处，向闻差官领兵篃植榆柳，冀其成长，以制敌骑。然兴于界首，无不知者，昔庆历慢书所谓「创立堤防，鄣塞要路」，无以异矣。然此岂足恃以为固哉，但使契丹之疑也。
　　河朔义勇、民兵，置之岁久，耳目已熟，将校甚整，教习亦精，而忽然团保甲，一道纷然。义勇旧人，十去其七，或拨入保甲，或放而归农，得增数之虚名，破可用之成法，此又徒使契丹之疑也。
　　自彼来辨理地界，河朔缘边与近里州郡，一例差官检讨，修筑城垒、开淘壕堑，赵、冀、北京展贴之功役者尤觽，敌楼、战棚之类，悉加完葺增置，防城之具，率令备足，逐处兵甲器械，累次差官检视，排□张盘，前后非一。又诸处创都作院，颁降新样，广谋造作，澶州等处创为战车。此皆觽目所睹，谍者易窥，且敌人未有动作，彼无秋毫之损，而我已费财殚力，先自困弊，此又徒使契丹之疑也。
　　近复置立河北三十七将，各专军政，州县不得关预。雄州地控极边，亦设将屯，其随军衣物，有令兵士已办者，有令本营增置者，有令官造给付者，以至预籍上户车马驴骡，准备随行，明作出征次第，不可盖掩，此又深使契丹之疑也。
　　夫北朝素为敌国，设如此，则积疑起事，不得不然，亦其善自为谋者也。今横使再至，初示偃蹇，以探视朝廷。况代北与雄州素有定界，若优容而与之，实虑彼情无厌，浸淫不已，诚如圣诏所谕，固不可与；或因而不许，彼遂持此以为已直，纵未大举，势必渐扰诸边，卒隳盟好。盖事有因缘而至此者，乃烦明诏访以待遇备御之要。自顾老朽，夙夜思之，其将何策上助圣算。然臣闻言未及而言谓之躁，言及而不言谓之隐。臣昔曾言散青苗钱不便事，而言者辄肆厚诬，非陛下之明，几及大戮。自此新法之下，虽其间有未协人情者，实避嫌疑不敢更有论列。今亲被诏问，事系国家安危，言及而隐，是大不忠，罪不容诛矣。
　　臣尝窃计，始为陛下谋者，必曰：「自祖宗以来，纪纲法度率多因循苟简，非变不可也。治国之本，当先有富强之术，聚财积谷，寓兵于民，则可以鞭笞四夷，尽复唐之故疆，然后制作礼乐，以文太平。」故始散青苗钱，使民出利，所得之利，复以为本，但务多取，岁增本钱，无有定数。又有免役之法，自上等以至下户，皆令次第出钱，募人应役。从来上户轮当衙前重难，故其间时有破败者，今上户一岁出钱不过三十余缗，安然无事，而令下户素无役者岁岁出钱，此则损下户而益上户，虽百端补救，终非善法。又役钱之内，每岁更纳□剩钱以备他用，此所谓富国之术者也。且农民送纳夏、秋税赋，一年两次，纳不前者始有科校之刑，今纳青苗与役钱，已是加赋，有过限者，亦依二税法科校，则是一户一岁之中，常负六次科校，民不胜骇矣。稍遇水旱，则逋负官钱，流移失业，是已着见，孰敢言者！又内外置市易务，尽笼天下商旅之货，官自取利，主以得利为功，锥刀必取，小商细民遂无所措手。加以新制日下，更改无常，州县官吏茫然不能详记，稍有违者，坐以徒刑，虽经赦降，去官不得原免。监司督责，以刻为明，簿法之苛，过于告缗，故州县之间，官吏惴惴然，日苟一日，皆以脱罪为幸。
　　夫农者，国之根本也；商者，能为国致财者也；官吏者，助朝廷之教化者也。今农者则怨于畎亩，商者则叹于道路，官吏则所在不安其职，恐陛下不能尽知也。夫欲攘捍四夷以兴太平，而先使邦本困摇，觽心离怨，振古以来，未闻能就此功者也。此则为陛下始谋者大误也。陛下有尧之仁、舜之聪，知其所误，能改不吝，圣人之大德也。
　　又今好进之人，不顾国家利害，但谓边事将作，富贵可图。献策以干陛下者，必云：「敌势已衰，特外示骄慢耳。以陛下神圣文武，若择将臣领大兵深入敌境，则幽蓟之地，一举可复。」此又未之思也。今河朔累岁灾伤，民力大乏；缘边、次边州郡刍粮不充；新选将官皆□勇；保甲新点，未经训练。若驱重兵顿于坚城之下，粮道不给，敌人四向来援，腹背受敌，欲退不可，其将奈何？此太宗朝虽曹彬、米信名德宿将，犹以致岐沟之败也。
　　臣愚，今为陛下计，谓宜遣使报聘，优致礼币，开示大信，达以至诚，具言朝廷向来兴作，乃修备之常，与北朝通好之久，自古所无，岂有他意，恐为谍者之误耳。且疆土素定，当如旧界，请命边吏退近者侵占之地，不可持此造端，欲隳祖宗累世之好，永敦信约，两绝嫌疑。望陛下将契丹所疑之事，如将官之类，因而罢去，以释彼疑。万一听服，则可迁延岁月，陛下益养民爱力，选贤任能，疏远奸谀，进用忠鲠，使天下悦服，边备日修，塞下有余粟，帑中有羡财，俟敌果有衰乱之形，然后一振威武，恢复旧疆，快忠义不平之心，雪祖宗累朝之愤，陛下功德赫然，如日照耀无穷矣。如其不服，决欲背约，则令河北诸州深沟高垒，足以自守，敌人果来入寇，所在之兵，可以伺便驱逐，大帅持重以全，取胜自此。彼来我往，一胜一负，兵家之常，不可前料，即未知何时复遂休息也。至于清野之法，则难尽行，盖事宜之际，不可率一境之民比户将牛马礟粮尽入城郭，盖至时或有往保山寨者，或有挈家渡河者，或有留人看守庄舍者，或有就近入居城郭者，当使人得自便，方保安全，固不可按图先定，必令入城郭而居，虽有严令，必不从也。在祖宗朝，屡经北人之扰，乡民避寇，率亦如此，愿朝廷不须一一处置。
　　臣历事三朝，十年辅相，官已极品，归荣故乡，万事无不足者，年将七十，宿疾在身，每思告老前去，庶全始终。比缘圣问之及，因敢一贡尽言，非嫉善，非求进，用是只以自信。今天下之人，渐不敢以直言为献，臣实不忍负累朝眷遇之恩，犹觊愚瞽一悟圣心，为宗社之盛福，惟陛下加察，赐以不疑，非独老臣幸甚，天下幸甚。
　　弼言：
　　臣素乏才业，忝尘二府，昔在壮时，精力尚不及人，今老日病，气志衰耗，何足备大政之问。然臣实无己见，今但举觽人所传闻者，录以上奏，惟圣明裁择。
　　臣五六年来，窃闻绥州、啰兀城、熙河、辰、锦、戎、泸、交趾咸议用兵，惟交趾中寝，其余诸路皆有攻讨，或□获，或丧失，即传播天下。而绥州、啰兀城、熙河始初兴举，便传闻云朝廷后必复灵夏，平贺兰，既又大传有人上平燕之策，此说尤盛。北人必寻已探知相继。彼复闻朝廷修完器甲，简练卒伍，增筑城垒，积聚刍粮，加之招致高丽为牵制之援，近又分置河北三十七将【一三】，按阅愈急，喧布渐久，事机参合，此敌人所以先期造衅，以有代北侵境之端，而不肯已也。其平贺兰、平燕之策，虚实固不可知，然传者既多且久，万口一词，谁复辨白？设有辨者，远夷何以取信？今衅端已成，代北各屯兵马境上，争议逾年未决，横使再至，事归朝廷。此边臣之职，而朝廷自当之，则恐理难□缓，便要可否，违之则兵立起而患速，顺之则河东斥堠窄狭，为患虽迟而久远，大为不便也。臣谓不若一委边臣，令其坚持久来图籍疆界为据，使其尽力交相诘难。然北人非不自知理曲，盖故欲生事，遂兴干戈，以气吞我，以势凌我，是欲夺我累年所作之事。彼非敢无故骤兴此端，实有以致其来也，惟陛下深省熟虑，不可一向独谓敌人造衅背盟也。彼若万一入寇，事不得已，我持严兵以待之，来则御战，去则备守，此自古中国防边之要也。若朝廷乘忿便欲深入讨击，臣虑万一有跌，其害非细，更或与西夏为犄角之势，则朝廷宵旰矣。事既至此，边奏警急，兵粮皆阙，窘于应用，须防四方凶徒必有观望者，谓国家方事外，虞其力不能制我，遂相聚啸，蜂猬而起，即事将奈何？臣愿陛下以宗社为忧，生民为念，纳污含垢，且求安静，更俟岁时丰稔，穷困稍苏，流亡渐归，民麤安业，税赋不失，仓廪不虚，恩信宣布，人心固结，然后别图万全之举，贵免一跌之失，此天下之愿也，亦臣之志也。
　　向又喧传陛下决为亲征之谋，中外益更忧惧，心陨胆落。陛下虽英睿天纵，必有成算，然太平天子与创业之君，事体绝异，尤未可慨然轻举。又恐朝廷且作声势，固无实心，事若如此，乃是我以虚声而邀彼实来也。张虚声者，必有疏略之虞；作实来者，必有周密之虑。以疏略之虞而当周密之计，其成败岂不灼然耶？假令入讨得志而还，此契丹一种事方自大，况又夏国、唃厮啰、高丽、黑水女真、达靼等诸蕃为之党援，其势必难殄灭，使无緃类，即由此结成边患，卒无已时，大非长辔远驭之道也。臣窃谓因横使之来，且可选人以其疑我者数事开怀谕与云：「朝廷凡所为武备，乃中国常事，非愿外兴征伐。向有用武之地，皆小蕃有过者，朝廷须合问罪。若吾二大邦，通好已是七十余年，无故安肯辄欲破坏？恐是奸人走作，妄兴斗谍，或是彼闻我整促边事，即疑我有所兴作，我既知之，岂免大为准拟，盖因此互相疑贰，养成衅隙，遂有今日事理。」朝廷更有可说诸事，但尽说之，须令释然无惑，乃一助也。横使如不纳，即遣报聘者于辽主前具道此意，庶几一听，必有所益。缘彼大藉朝廷岁与，方成国计，既有顾藉之心，岂无安静之欲？只以□疑未释，遂成倔强。若与开解明白，必肯回心向化，凡百蔕芥，尽可脱落。苟互相疑忌，两心不通，祸患日深，必成后悔。臣历观春秋洎战国时，诸侯递相征伐，两兵已合，飞矢在上，走使在下，其间辨说解释，遂各交绥而退，却复盟好者，比比皆是。况今衅端渐启，兵尚未合，且可多方以理解释，或能有济，与其用战征而决胜负，万不侔也。
　　此致疑及御戎二事，臣并得之髃论，非出匤臆，是皆目前觽所共知共见必然之理，必难事外别求奇异之策也。臣皆望陛下兼求博访，不宜专听一偏之说，恐有逆合圣意及畏避用事之人，不敢尽以实事上奏，有误国家大计。臣今所以及此者，窃闻去春以久旱，陛下特降手诏，许人极陈朝政得失，中外欢忭，咸谓圣情已大开悟，寻闻上章论列者甚多，随而或遭贬降，陛下殊不以手诏召人极陈为意而优容之，反令得罪，士大夫自此皆务钤结，忠荩之言不敢复出于口。臣谓下情不能上达者，乃朝政莫大之患也，愿陛下深思之，极虑之，早令天下受赐及朝廷无事，不胜大幸。此奏出于箶遽，又且欲事理明白，不敢少加文饰及援据古事，但直书利害而已。昔楚相子反谓区区之宋，尚有不欺人之臣，况中原大国，已与北人结隙，今若更不推诚以待之，则恐不能解疑释惑也。伏乞圣造特加裁恕。
　　彦博言：「敌人之情，贪利忘义，然自祖宗朝与之通好，息民几八十年，未□（□□□）□云□犯顺。惟庆历初乘我西事未弭，故有邀求，当时再立誓书，亦古寻盟之义。自数年前，累来妄理白沟馆地及要拆去铺屋。况誓书之中，明载雄州所管白沟，两朝遵守已久，且信誓之辞，质于天地神祗，告于宗庙社稷，此而可渝，何以享国！今萧禧重来，又决于雄州北亭交割礼物，其意欲以雄州北亭为界。原其贪心，亦因庆历初西事未平之际，来求黄嵬之地，朝廷容易弃与之耳。然中国御戎守信为上，必以誓书为证，彼虽诡辞，难夺正论。臣又以事理度之，事固有逆顺，理固有曲直，若敌人不计曲直利害，敢萌犯顺之心，朝廷固已严于预备之要，足食足兵，坚完城堡，保全人民，以战则胜，以守则固，止此而已。大抵中国之兵，利在为主，以主待客，以逸守劳，理必胜矣。窃料圣意重于举动，发言盈庭，容有异论，或曰先发制人，意在轻动；或曰乘其未备，袭取燕蓟。事不审处，恐将噬脐，非王师万全之举也，伏愿陛下垂意熟察之。今朝廷分置将官，整齐器械，固得之矣，然将校偏裨，更须遴择其人。又河朔荐饥，若兵连未解，物力殚屈，即金汤不守，先事而办，乃无后艰。」彦博集自注九年三月。按：彦博称三月者是也，若九年，则当云八年。 
　　公亮言：「国家以通和之策羁縻强敌，虽岁委金帛，而休兵息民逾七十年。近者数起衅端，盖欲自庇，不然，亦谋之舛谬。代北之地，详诏旨所谕，以为官吏按行图籍甚明，则虽欲包含，亦恐无名，与之无名，则无厌之欲后不可足，且敌人之情，畏强侮弱，要在控制得术耳。嘉佑以前，西夏颇守誓约。嘉佑元年，妄争麟府封疆，遂掳郭恩武，戡黄道元，朝廷姑务含容，无一言问罪。至治平二年，又妄认同家堡以为封境，杀掠属户弓箭手数千、牛马万数而去。已而检视同家堡地界，乃元昊时生蕃十九户所献，遂降诏谕之。诸司副使王无忌赍诏至境，拒而不纳，朝廷不欲深治，但命延州牒问，遂攻围大顺城，谅祚中流矢乃去。其后虽遣使奉贡，而屡入寇边，乃诏权罢岁予，方复恳求，待之如初，因而帖服者八九年。臣思北敌之情，恐不异此。臣之愚虑，欲乞朝廷选择谋臣报聘，谕与彼国生事，中国包含之意，至于疆界，案验既明，不可侵越，使敌主晓然，不为邀功之臣所惑，必未敢萌犯边之意。且中国今日之势，与雍熙、景德之间不同，河北之兵，既以倍增，又益之以民兵，及行阵训练多出睿算，以此待敌，不为无备。然尚须谋择将帅，北边久不用兵，虽有可用之人，或未之试也。若将帅得人，委之一面，使久其任，观其措置才略，足试后日之用。或谓河北久戍之卒，不经征讨，则陕西、河北近有战胜之兵，自可籍记，以备一旦调发。敌人万一犯边，愿先绝其岁赐，临之以良将精兵，彼亦自亡之时也。景德中，敌骑南牧，一遇亲征之师，狼狈请盟，若非真宗怜其投诚，许为罢兵，无遗类矣。况今日备御之势，又非昔时之比，但定州一路最为控扼，若入寇之初，勿犯其锋锐，俟其入界疲曳，以重兵夹攻，必无不克。敌若敢深入内地，则臣谓大河之险，可敌坚城数重、劲兵数十万，寇至北岸，前临大河之阻，后有重兵扼之，前不得进，后不得奔，王师仍列强弩于南岸待之，此百胜之势也。今者中国所以待敌人者，既极包容矣，若其生事不已，不使知惧，臣恐未易驯服。控制之柄，无使倒持，北敌知中国之不可窥，奸谋亦自息矣。」朱史云：琦等度上以敌为忧，故深指时事以为言，疏奏既无可施行，敌亦卒不动。今依新本，削去遣裴昱赐韩琦等四人诏。墨本系之七年十月八日壬申，并附见琦等疏。案诏语有云「横使复至」，则是萧禧再使，乃八年三月八日庚子入对，不应七年十月八日便云「横使复至」也。墨本既误，朱本因之，今移入八年四月萧禧去时，仍以萧禧再来冠其首，庶诏及疏议并无抵牾。
　　丁卯，辽主遣永州观察使耶律景熙、崇禄少卿韩诜，其母遣怀德军节度使耶律达、广州防御使刘从佑来贺同天节。
　　诏国子监屏内舍生陶临出学。初，吕惠卿引临为经义所检讨，母病，谒告归省，闻王安石召为相，枉道见之，安石还朝以闻，故屏之。既而御史蔡承禧复以为言，又诏殿三举。上问安石何故取临，安石曰：「初不见其过故取，今见其有罪故绌，政当如此耳。」日录云：自泗州倒行至临淮谒余。不知临乡里是何处，当考。
　　诏废州为县，废县为镇，即兼兵或县万户、镇千户以上，委转运司举知县、监镇官，余非初废，并铨院选差。
　　戊辰，赐西京昭孝禅院户绝田，仍免其税役。
　　管辖京东淤田李孝□言：「乞候矾山水至，开四斗门引水淤田，权罢漕运三二十日。」从之。以矾水涨水颇浊，可用以淤故也。
　　癸酉，上批：「熙河路【一四】全乏钱粮，恐误边计，可速议经画。」乃遣潍州团练推官杜常相度措置，增招弓箭手。欲以减戍兵，纾边馈也。后又诏与高遵裕裁减修造数。
　　诏罢给田募人充役，已就募人听如旧，其走死停替者勿补。先是，王安石为上言给田募役有十余害，上曰：「苟如此，初何以有此议？议者必言所利。」翌日，检初议，乃李承之言募弓手宜如弓箭手为便，遂作此法，余无所利。安石曰：「只以田募弓箭手，已不如募弓手之便。弓箭手虽选强壮，然即取足于一家，苟可以为强壮，则弗却也。弓手乃选强壮于无方，所募皆得真强壮者。」上乃令废以田募役法。据实录乃四月三日事，今因罢给田募役始着之。二月二十二日甲申，王庭老可考。王荆公安石当国，以徭役害农，而游手无所事，故率农人出钱募游手给役，则农役异业，两不相妨。行之数年。荆公出判金陵，荐吕惠卿参知政事。惠卿用其弟温卿之言，使役钱依旧，而拨诸路闲田募役。既而闲田少，役人多，不能均齐天下，方患其法之不可行，而中丞邓绾又言：「惠卿意在甲毁乙，故坏新法。」于是，不行温卿之言，而依旧给钱募役。此据魏泰东轩录。泰诚不知事实者，姑附以证其误。七年五月二十四日初降指挥，苏轼奏议在元佑元年四月六日，王岩叟等驳奏在二年三月末，当并考。
　　乙亥，龙图阁直学士、髃牧使李中师权发遣开封府。
　　右监门卫大将军仲铣领雅州刺史，手诏「仲铣廉静修洁，好学知分，近曾召对，可特迁官」故也。日录：十九日，上言：「与世居谋反者医人刘育尝迁岐王奏差，而岐王见其多事，不许。又干嘉王，仲铣言此人多事，不宜在王府，乃已。」上因言铣廉静好学知分，王安石曰：「此以知忠信寡欲之人，有补于世。」上曰：「良是。」今附此。三月四日，世居及育下狱；闰四月二十一日，断狱。
　　太常礼院言，已尊禧祖为太庙始祖，孟夏禘祭，当正东向之位，仍请自今禘祫着为定礼。诏恭依。
　　丙子，岐王颢复奏乞赐外第，诏答不允。
　　戊寅，枢密副使、右谏议大夫□充为检校太傅、行工部侍郎、枢密使。上批：「充久参机政，悉力职事。」故有是命。
　　提举河北西路籴便粮草、金部员外郎吕嘉问为检正中书户房公事。上批：「熙河路见阙钱谷，而将作调营缮材木数多，今三司修建将毕【一五】，京师造作又权罢七年，既无急用，即可权住采买，以纾边费。」时修三司材料既足，而通远军、凤翔府累岁所应输纳木犹积欠五十余万，中书请尽蠲之，而以见役兵继令采伐，从之。
　　诏江宁府昨借常平钱米修农田水利，如限满未足，更展一年。从宰相王安石请也。
　　都大提举黄、御等河公事程昉言：「乞自滹沱、葫芦两河引水淤溉滹沱南岸魏公、孝仁两乡瘠地万五千余顷，自永静军双陵道口引河水淤溉北岸曲淀等村瘠地万二千余顷，并俟明年兴工。」从之。正月二十五日可考。河渠志第二卷：滹沱河，本西山水，由真定、深州、干宁与御河合流。熙宁元年，河水涨溢，诏都水监、河北转运司疏治。六年，深州、祁州、永宁军修新河。八年正月，发夫五千人并葫芦河增治之。四月，程昉言：「诸引水溉南岸魏公等乡瘠地，凡一万五千顷；北岸曲淀等村瘠地，凡一万二千顷。」从之。明年，昉上淤田之劳，迁张逖为西京左藏库副使，张适为大理寺丞。自是，水利日兴而民受其赐。志第三卷又云：八年四月，程昉言：「深州静安县令任涎检踏滹沱河南岸，放水入两堤旧河，淤溉南岸魏公、孝仁两乡瘠薄咸地约一万五千余顷，乞明年收毕二麦，全放滹沱、葫芦两河水淤溉。」从之。
　　知广信军狄咏等言：契丹移新木、内城村两铺近边，欲以本军张瓜村、新河口两铺亦移近边，与彼相直。」诏河北沿边安抚司遣官相度，如全属南地，即如所请。知雄州王道恭言：「北界改移铺屋，见移文诘问，未敢再令毁拆。」诏候契丹防守人马退则毁拆。
　　环庆路经略司言：「已谕蕃部，因请贷粮各于手背刺寨名，选为三等，籍定姓名。」从之。
　　诏军头司呈试武艺人，及五人以上，或事体稍重，并取旨差官监试。
　　司农寺言：「州县百姓多舍施、典卖田宅与寺观，假托官司姓名。欲令所属榜谕，听百日自陈，改正为己业，仍依簿法通供敷纳役钱。」从之。
　　命新知代州周永清代张诚一，同韩缜分画地界。上以承旨司及合门阙官，故留诚一也。永清入对，言：「疆境不可轻以予人，臣职守土，不愿行。」因遣之。留诚一为承旨司及合门阙官，此据御集。六月二十八日，永清还代州。旧纪亦书知代州周永清代张诚一议疆事。新纪削去。
　　王安石为上言：「契丹大而无略，则多隙可乘，且并诸国及燕人为一，四分五裂之国也。」上曰：「中国兼燕、秦、楚、越万里之地，古所以胜外敌之国皆有之。能修政刑，则契丹诚不足畏。」安石曰：「中国如大物，要以大力操而运之耳。」又论兵民，安石曰：「既以民为兵，则宜爱惜得其心。如陛下前欲以义勇为募兵，认定牛驴，即极非所以得民心，事之安危，或兆于此。古人以民为贵，不可不察。」上矍然曰：「良是。」认定牛驴事，在十年十二月二十一日甲申。
　　是日，四月七日。进呈比扑马数，枢密院欲存牧监，又欲留监牧马，准备军行负马□犬。中书比扑，岁用三万贯买监牧所生马，数足，而岁可省官钱五十三万贯，地利在民，尚不计数。凡牧监岁牧马二百余匹【一六】，无色额马尽皆配军，亦止二百余匹，而中书擘画熙河买马，未及十个月【一七】，比旧已增九十余匹。上令中书施行，而□充固争，以为：「牧监不当废，若外敌旅拒，马不可买，中国如何得马？」上曰：「虽如此，牧马亦不济事。祖宗时，牧监但养大马，后来孳生，是非明白无可疑。」充曰：「向令认定驴牛，中书便云骚扰。今中书却要临时买驴以供负马□犬，岂不骚扰？」安石曰：「无事时，不问有无驴牛，须令五户或十户共认驴牛一头，不知此牛驴令谁作主？且无驴牛之人，须被配率出钱，此所以为骚扰。今中书计算，若遇要驴时，用见今第一等价上增一倍买驴，事定后更不收一钱。即每三年一次用兵，比养马以待用可省七十万贯。用第一等价上增一倍买驴，假令括买，亦不为亏损百姓，此所以易于预认。」上曰：「此利害分明，兼马皆生梗，岂可负马□犬也。」已见七年十二月甲申注，今修入正文。
　　安石又为上言：「去年体量放税，东南仓廪为之一空，非计也。此乃冯京故为此，与苏秦厚葬以明孝同意。」又进呈前借常平物与转运司修城堑之类，安石曰：「臣谓宜爱惜常平物，以待非常，不宜遽如此费出。」上以为然，乃令前降指挥勿行，以度僧牒还司农。前降指挥当考。闰四月十八日，安石又言放税事，可参照。
　　庚辰，提举成都府等路茶场司言：「雅州名山县发往秦、熙州等处茶，乞听官场尽买，不许商贩。」诏商人就官场买者听之，每马□犬纳长引钱千，指定州军货易。
　　蕃官副军主李默戬觉授三班借职、本族巡检，自言招安蕃部有劳也。
　　河北东路转运判官吕温卿言：「欲令造簿，县晓谕民供通户下自来漏帐田产，更不坐罪，积年税赋免追。」从之。
　　河北西路转运司言：「北兵过界，略真定府北寨横巡节级杜辛等。」上批：「此安抚司事也，转运司何预？令具析以闻。」
　　权御史中丞邓绾言：「奉诏看详世居家书简，有与世居亲密者案后收理。本台搜检世居家书简看详，各是寻常往还，人数不少，未敢一例收理。」诏于法有罪人即收坐。绾又言：「李逢、世居等起意皆因挟图谶祆妄书以相摇惑，伏详编敕，谶书之禁，虽坐流三千里，然非因事罥罣，无由发觉。所以法令徒设，人不知畏，士庶之家亦或收藏传说，不以为怪。乞下诸路，晓告收传图谶文书者立烧毁，或首纳入官，官为焚弃，过两月许人告，重赏之，犯人处死。」诏送编敕所立法以闻。其后立法：私有图谶及私传习者，听人告，赏钱百千。从之【一八】。绾又言：「世居纳匪人，论兵挟谶，访天文变异，伺国家休咎，出处架结，累年于兹，宗正不察，教官无状，其罪不可不治。又宗邸明有门禁，而逢等出入自恣，宫门无历案验，当正监门使臣之罪。」又言：「世居文字内有攻守图术一部，得于内臣，张宗礼尝勾当三馆，盗印官本遗之，虽各会赦去官，并乞特令案后收坐。」从之。
　　壬午，宣徽北院使张方平为中太一宫使。方平以同天节称贺礼毕，欲求近京一郡，乃有是除。
　　诏所考京朝官班行选人，试经书、律令大义、断案。上等，大理评事梁子野赐同进士出身，二人循资，并堂除；中等四十七人堂除；下等六十三人并与差遣，并注官。子野，适孙也。
  </div>
  <div class="pagination">
   <a href="续资治通鉴长编_page357.html">
    上一页
   </a>
   <span>
    ...
   </span>
   <a href="续资治通鉴长编_page353.html">
    353
   </a>
   <a href="续资治通鉴长编_page354.html">
    354
   </a>
   <a href="续资治通鉴长编_page355.html">
    355
   </a>
   <a href="续资治通鉴长编_page356.html">
    356
   </a>
   <a href="续资治通鉴长编_page357.html">
    357
   </a>
   <span class="current-page">
    358
   </span>
   <a href="续资治通鉴长编_page359.html">
    359
   </a>
   <a href="续资治通鉴长编_page360.html">
    360
   </a>
   <a href="续资治通鉴长编_page361.html">
    361
   </a>
   <a href="续资治通鉴长编_page362.html">
    362
   </a>
   <a href="续资治通鉴长编_page363.html">
    363
   </a>
   <span>
    ...
   </span>
   <a href="续资治通鉴长编_page359.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
