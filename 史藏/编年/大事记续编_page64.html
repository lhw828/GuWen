<!DOCTYPE html>
<html>
<head>
    <meta charset="UTF-8">
    <title>大事记续编 - 第 64 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 64 页/共 65 页</h1>
    <div class="content">　　丁丑唐主从珂至自懐州辛巳举室自焚死惟王淑妃许王从益免
　　解题曰后唐自庄宗同光元年称帝至废帝清泰三年亡凡十四年
　　晋主入洛阳甲申杀张延朗刘延皓刘延朗【以新纪通鉴脩】十二月乙酉朔晋主如河阳【以新纪脩】晋追废唐主从珂为庶人【以通鉴脩】丁亥晋冯道兼中书门下侍郎同平章事【以新纪脩】己丑晋曹州指挥使石重立杀刺史癸巳镇州牙将秘琼逐节度副使李彦珂【以新纪通鉴脩】辛丑唐安逺节度使卢文进奔吴【以通鉴脩】髙丽击破新罗百济东夷诸国皆附之【以吕祖谦标目脩】
　　【晋髙祖皇帝天福二年　南唐烈祖皇帝李升升元元年　南汉髙祖皇帝大有十年　闽帝王昶通文二年蜀秦国公孟昶明徳四年　楚王马希范　南平王髙从诲　吴越王钱元瓘　辽太宗皇帝耶律徳光防】
　　【同元年】春正月乙夘日有食之【通鉴】
　　解题曰通鉴目录曰本志正月乙夘朔晋正月甲寅朔盖用马重绩调元小厯五年而差通鉴考异又曰十国纪年蜀乙夘朔日食盖晋人避三朝日食改厯耳
　　晋以前招收指挥使安重荣为成徳节度使【以通鉴脩】晋范延光杀齐州防御使秘琼【以通鉴脩】戊寅晋兵部侍郎李崧为中书侍郎同平章事枢宻使【以新纪脩】三月庚辰晋主如汴州【以新纪脩】汉交州将皎公羡杀杨延艺而代之【以通鉴脩】夏五月晋追尊髙祖已下考妣为帝后【以通鉴脩】六月晋范延光反丁未以侍衞步军都指挥使杨光逺为魏府四面都部署东都巡检使张从賔副之从賔反遣奉国都指挥使侯益防圣都指挥使杜重威讨之从賔陷洛阳解题曰按新史列传髙祖取天下不顺常以此惭藩镇多务为姑息而藩镇之臣或不自安或心慕髙祖所为谓举事可成故在位七年而反者六起然皆不免也余见通鉴【反者范延光张从賔王晖李金全安从进安重荣也】
　　秋七月晋义成节度使符彦饶杀戍将侍衞马步军都指挥使白奉进甲寅戍将卢顺宻执彦饶诏杀之解题曰按新史列传范延光反白奉进以侍衞兵屯滑州兵士犯法奉进捕得五人其三人义成兵也并斩之彦饶怒明日奉进从数骑过彦饶谢不先告而杀彦饶曰军士各有部分义成兵卒岂公所得斩耶何无客主之礼也奉进怒曰军士犯法安有彼此且仆已谢过而公怒不息岂欲与延光同反耶拂衣而起彦饶不复留之其麾下大噪追奉进杀之彦饶不之止也已而屯驻军将马万等闻乱以兵擒彦饶送之京师遂以彦饶应延光反闻行至赤岗【秦宗权将张晊冦汴州屯北郊卢瑭屯万胜复徙就晊屯赤冈则赤冈盖在北郊也】髙祖使人杀之彦饶与晋初无衅隙以一旦之忿不能驭其军杀奉进已非其本意以反见诛非其罪也朱熹纲目书彦饶举兵反似与欧阳脩意异
　　乙夘晋以光逺为都招讨使辛酉重威克汜水关从賔走死【以新纪通鉴脩】晋安州将王晖杀节度使周瓌遣领军上将军李金全讨之晖寻伏诛【以新纪通鉴脩】冬十月甲申吴齐王徐诰废其主溥为让皇自称唐帝改元【以吕祖谦标目脩】解题曰杨行宻以景福元年为淮南节度使传三世而为徐诰所篡凡四十六年
　　十一月戊辰晋封吴越王元瓘为国王【以通鉴脩】十二月戊申蜀改明年元【以通鉴脩】
　　解题曰宋庠纪年通谱孟昶广政嗣位涉五年乃改元虽区区陋邦理均自郐然此之不省其何国之有
　　是嵗契丹改元国号大辽以赵延夀为枢宻使寻兼政事令【以吕祖谦标目脩】
　　【晋髙祖皇帝天福三年　南唐烈祖皇帝升元二年南汉髙祖皇帝大有十一年　蜀秦国公孟昶广政元年　闽帝王昶通文三年　楚王马希范　南平王髙从诲　吴越王钱元瓘　辽防同二年】春正月戊申朔日有食之【以通鉴考异脩】
　　解题曰通鉴目录晋本志正月戊申朔南唐正月己酉朔通鉴作己酉用南唐厯也
　　二月戊戌晋诸镇进助国物【以新纪修】
　　解题曰欧阳脩曰五代之民其何以堪之哉上输兵赋之急下困剥敛之苛自庄宗以来方镇进献之事稍作至于晋而不可胜纪矣其添都助国之物动以千数计至于来朝奉使买宴赎罪莫不出于进献而功臣大将不幸而死则其子孙率以家资求刺史其物多者得大州善地盖自天子皆以贿赂为事矣则其民何以堪之哉
　　秋七月辛酉晋作受命寳【以通鉴脩】八月晋上辽主徳光及太后尊号【以通鉴脩】九月范延光降晋以为天平节度使【以吕祖谦标目脩】辛未晋以杨光逺为天雄节度使【以通鉴脩】冬十月戊寅辽加晋主尊号【以通鉴脩】晋建东京于汴州以汴州为开封府东都为西京西都为晋昌军【以吕祖谦标目脩】晋杨光逺论执政过失桑维翰李崧罢枢宻使【以吕祖谦标目脩】杨延艺故将吴权杀皎公羡据交州【以通鉴脩】十一月丙午晋以闽主昶为闽国王【以十国纪年脩】晋以杨光逺为西京留守兼河阳节度使【以通鉴新史列传脩】辛亥晋升广晋府为邺都置彰徳军于相州以澶衞之置永清军于贝州以博冀之徙澶州城跨徳胜军【以吕祖谦标目脩】
　　解题曰按寰宇记徳胜本汉顿邱县地在魏州之南今县北古隂安城是也唐置州晋于此夹河造舟为梁汉干祐元年移就徳胜寨故基周又移今治
　　甲寅晋范延光以太子太师致仕【以通鉴脩】癸亥晋聴民自铸钱【以吕祖谦标目脩】唐弑让皇溥【以十国纪年余录脩】
　　解题曰通鉴考异据旧史唐余录皆云溥禅位逾年以幽卒刘恕十国纪年曰辛丑唐人弑让皇新史但云卒路振国志云溥能委运授终不罹篡杀之祸亦云溥卒今据薛史唐余录十国纪年书之从其多者也
　　【晋髙祖皇帝天福四年　南唐烈祖皇帝升元三年南汉髙祖皇帝大有十二年　蜀秦国公孟昶广政二年　闽帝王曦永隆元年　楚王马希范　南平王髙从诲　吴越王钱元瓘　辽防同三年】春正月甲寅晋以义成节度使冯晖为朔方节度使【以通鉴脩】解题曰唐地理志夏州朔方郡灵州灵武郡新五代史职方考灵州朔方节度
　　唐主诰复姓李更名升不受尊号【以吕祖谦标目脩】
　　解题曰按刘恕十国纪年帝欲祖太宗子吴王恪议者以恪诛欲祖髙宗子郑王元懿命有司检讨二王苗裔有司言吴王后宰相岘见于国史恪生琨琨生祎祎生岘岘生涣涣生倬倬生超超生志志生荣荣生帝乃为吴王苗裔余见通鉴【周世宗实录及五代史称升宗子永王璘苗裔徐江南录云宪宗子建王恪之孙蜀后主实录云唐嗣薛王知柔为剱南节度使卒官其子知诰流落江淮为徐温养子吴越备史云升本潘氏湖州人父为安吉呰将吴将李神福过湖州虏升归为徐温尝过神福求为养子按升曽祖超祖志乃与徐氏曽祖同名附防祖宗固非李氏吴越与唐仇亦非实录今存众説以备传疑】
　　夏四月甲申晋废枢宻院宰相分判【以吕祖谦标目脩】
　　解题曰按旧史职官志先是宰臣桑维翰兼枢宻使恳求免职只在中书遂以刘处让代之每有奏议多不称防及处让丁忧乃以枢宻院印付中书门下晁补之曰枢宻院自唐以宦者为之内持权胁制人主其患非一日之故也庄宗改用武臣而安重诲之徒实制朝廷髙祖夺以付宰相名实称矣虽其初宦者武臣不悦至于罢维翰等然卒废枢宻使不畀近习握兵之人自此始余见通鉴
　　秋七月庚子朔日有食之【通鉴】丙辰晋复禁铸钱【以新纪脩】闰月壬申晋桑维翰罢【以新纪脩】
　　解题曰去年维翰之罢枢宻使出于杨光逺之意也今年维翰之罢相又以光逺之疏也强蕃跋扈如此使贤相不得安于厥位国其能久乎事见通鉴
　　闽弑其主昶及后昶叔父延羲自称闽国王更名曦改元【以吕祖谦标目脩】
　　解题曰宋庠纪年通谱永隆本梁师都唐髙宗年号
　　八月河决晋博州【以新纪通鉴脩】
　　解题曰按新史职方考晋无薄州通鉴作薄州误也
　　辛丑晋冯道守司徒兼侍中【以通鉴脩】九月晋以唐许王李从益为郇国公奉唐祀【以新纪通鉴脩】十二月晋禁创造佛寺【以通鉴脩】
　　【晋髙祖皇帝天福五年　唐烈祖皇帝升元四年　南汉髙祖皇帝大有十三年　蜀秦国公孟昶广政三年闽帝王曦永隆二年　楚王马希范　南平王髙从诲　吴越王钱元瓘　辽防同四年】春二月
　　闽王曦攻建州刺史王延政吴越遣兵救之夏五月延政与闽合击吴越大破之【以吕祖谦标目脩】晋安逺节度使李全金叛附于唐六月癸夘唐将李承裕入之全金奔唐晋安逺节度使马全节大破承裕丁未克安州【以新纪通鉴脩】秋八月晋杨光逺杀范延光【以新纪脩】
　　解题曰按新史列传初秘琼杀董温而取其赀延光又杀琼而取之而终以赀为光逺所杀而光逺亦不能免也余见通鉴
　　九月辛未晋李崧奏仓粮有余晋主敬瑭曰法外税民罪同枉法痛惩之【以通鉴脩】甲申晋徙杨光逺为平卢节度使爵东平王【以通鉴脩】冬十月晋以闽王曦为闽国王【以朱熹纲目脩】
　　【晋髙祖皇帝天福六年　南唐烈祖皇帝升元五年南汉髙祖皇帝大有十四年　蜀秦国公孟昶广政四年　闽帝王曦永隆三年　楚王马希范　南平王髙从诲　吴越王钱佑　辽防同五年】春二月闽以建州为镇安军王延政为节度使【以十国纪年脩】夏六月晋安重荣执辽使者请击之晋主不能制【以通鉴脩】秋七月己巳晋以邺都留守刘知逺为河东节度使八月以天平节度使侍衞马步副都指挥使杜重威为都指挥使【以吕祖谦标目脩】
　　解题曰胡寅曰晋祖为杨光逺而出桑维翰为杜重威而出刘知逺此亡国之本也契丹之事维翰知逺任之有余矣委付不专则心不固施设不久则政不坚他日契丹入冦维翰无权而知逺顾望盖晋祖使然也事见通鉴
　　壬辰晋主如邺都【以吕祖谦标目脩】吴越王元瓘卒九月庚申子佐立【以吕祖谦标目脩】辛酉河决晋滑州【以通鉴脩】冬十月闽主曦称帝【以通鉴脩】十一月晋山南东道节度使安从进反丁丑以西京留守髙行周为都部署讨之监军张从恩大败从进于花山【以新纪通鉴脩】
　　解题曰按旧史李建崇传从进冦南阳张从恩焦继勲防建崇拒贼至湖阳县之花山遇从进军大败之
　　十二月晋安重荣反以杜重威为招讨使戊戌大败之于宗城【以新纪通鉴脩】汉主龚更名防【以通鉴脩】庚戍晋以吴越王佐为国王【以通鉴脩】
　　【晋髙祖皇帝天福七年　南唐烈祖皇帝升元六年南汉帝刘玢光天元年　蜀秦国公孟昶广政五年闽帝王曦永隆四年　楚王马希范　南平王髙从诲　吴越王钱佐　辽防同六年】春正月丁巳晋克镇州安重荣伏诛【以新纪脩】二月唐左丞相宋齐邱知尚书省事既而复罢【以通鉴脩】夏四月晋谏议大夫郑受益刑部郎中李涛等请诛右武衞大将军张彦泽止削阶降爵【以吕祖谦标目脩】丁丑汉主防薨子秦王玢立改元【以吕祖谦标目脩】五月晋尊太妃刘氏为皇太后【以新纪脩】晋主寝疾属防子重睿于冯道六月乙丑晋主敬瑭殂道与侍衞马步都虞候景延广奉其兄子齐王重贵即皇帝位丁夘尊皇太后曰太皇太后皇后曰皇太后【以吕祖谦标目脩】晋告哀于辽称孙不称臣自此有隙【以新纪稽古录脩】秋七月晋加景延广同平章事兼侍衞马步都指挥使【以通鉴脩】八月晋克襄州安从进伏诛【以吕祖谦标目脩】冬晋官自卖盐复収食盐钱【以吕祖谦标目脩】
　　【晋出帝石重贵天福八年　南唐元宗皇帝李璟保大元年　南汉中宗皇帝刘晟干和元年　蜀秦国公孟昶广政六年　闽帝王曦永隆五年　殷帝王延政天徳元年　楚王马希范　南平王髙从诲　吴越王钱佐　辽防同七年】春二月己未晋主如东京【以新纪脩】唐主昪薨【以吕祖谦标目脩】闽王延政称殷帝改元【以吕祖谦标目脩】三月己夘朔晋中书令赵莹罢以晋昌节度使桑维翰为侍中【以新纪脩】解题曰按孔平仲续世説出帝之初浸用景延广维翰恐与虏失欢上疏曰议者以陛下于契丹有所供亿谓之耗蠧有所卑逊谓之屈辱微臣所见则曰不然汉祖英雄犹输货于冒顿神尧武畧尚称臣于可汗此谓达于权变善于屈伸所损者微所利者大必若因兹遂成衅隙自此嵗嵗调发日日转输困天下之生灵空国家之府藏此为耗蠧不亦甚乎兵戈既起将帅擅权武吏功臣过求姑息邉藩逺郡得以骄矜外刚内柔上陵下替此为屈辱又非多乎议论虽不止此其揣度事势深切着明
　　唐齐王璟即帝位改元以镇南节度使宋齐邱为太保中书令【以通鉴脩】汉晋王熈弑其主玢自称帝更名晟改元应干【以吕祖谦标目脩】夏四月戊申朔日有食之【通鉴】晋旱蝗大起【以新纪通鉴脩】晋冯道罢【以新纪脩】秋七月己丑晋括民谷杀藏者【以新纪脩】冬十月戊申晋立吴国夫人冯氏为皇后【以通鉴脩】
　　解题曰冯氏叔母也新史世家契丹薄京师暴帝之恶于天下曰纳叔母于宫中乱人伦之大典虽闻者犹知愧而帝不知愧乎事见通鉴
　　十一月丁亥汉改元【以通鉴脩】十二月晋杨光逺反【以吕祖谦标目脩】唐宋齐丘罢【以通鉴脩】
　　【晋出帝开运元年　南唐元宗皇帝保大二年　南汉中宗皇帝干和二年　蜀秦国公孟昶广政七年　殷帝王延政天徳二年　闽王朱文政　楚王马希范南平王髙从诲　吴越王钱佐　辽防同八年】解题曰宋庠纪年通谱开运即位三年始改元与梁贞元同失
　　春正月甲戍朔辽主徳光冦晋晋以归徳节度使髙行周为北面都部署乙酉晋主如澶州甲午以刘知逺为幽州道招讨使辛丑知逺败辽兵于秀容二月丙午辽围行周于戚城晋主自将救之戊申前军都虞候李守贞败之于马家口三月癸酉朔辽逼澶州行周与战于戚城辽兵遁【以新纪通鉴脩】晋封刘知逺为太原王【以实录脩】乙酉闽都将朱文进弑其主曦自立【以吕祖谦标目脩】晋籍乡兵【以通鉴脩】夏四月甲寅晋主至自澶州【以新纪脩】辛酉晋景延广罢为西京留守以髙行周为侍衞马步都指挥使【以吕祖谦标目脩】晋括民财【以吕祖谦标目脩】五月戊寅晋命李守贞讨杨光逺【以吕祖谦标目脩】六月癸夘晋冯道罢【以通鉴脩】丙午晋复置枢宻院以桑维翰为中书令兼枢宻使【以吕祖谦标目脩】丙辰河决晋滑州【以新纪脩】戊午晋以府州刺史折从阮为团练使【以吕祖谦标目脩】秋七月辛未晋改元【以通鉴脩】八月辛丑朔晋以刘知逺为北面都统顺徳节度使杜重威为都招讨使督十三节度使以备辽【以吕祖谦标目脩】
　　解题曰按新史职方考镇州故曰成徳梁改武顺唐复成徳晋改顺徳汉复成徳通鉴以顺徳为顺国当攷
　　九月庚午朔日有食之【通鉴】冬十一月闽泉州指挥使留从效陷泉州殷漳汀二州亦降之闽遣兵攻之寻大败【以吕祖谦标目脩】十二月癸丑晋封知闽国事朱文进为王【以通鉴脩】丁巳晋莱州防御使杨承勲囚其父光逺以降【以新纪脩】殷攻闽唐代殷以救之【以吕祖谦标目脩】闰月晋杨光逺伏诛丙戌起复杨承勲汝州防御使【以吕祖谦标目脩】闽杀其主文进以降殷【以吕祖谦标目脩】辽主徳光冦晋屯元氏【以吕祖谦标目脩晋出帝开运二年　南唐元宗皇帝保大三年　南汉中宗皇帝干和三年　蜀秦国公孟昶广政八年　闽帝王延政天徳三年　楚王马希范　南平王髙从诲　吴越王钱佐　辽防同九年】春正月殷以同平章事王继昌镇福州【以十国纪年脩】辽陷晋泰州至相州而还
　　解题曰按乐史太平寰宇记保州莫州清苑县地蕃戎立泰州开运元年复二年陷
　　乙丑晋主如澶州【以新史脩】殷改号闽【吕祖谦标目】二月晋端明殿学士户部侍郎冯玉为户部尚书兼枢宻使【以吕祖谦标目脩】唐败闽兵围建州【以十国纪年脩】三月福州李逹杀王继昌己亥立僧卓岩明为帝奉晋正朔【以十国纪年脩】庚戍晋取泰州辽复入冦己未杜重威等败之于阳城甲子大败之于衞村
　　解题曰泽州有阳城县县有衞村
　　夏四月甲申晋主至自澶州【以新纪脩】晋封刘知逺为北平王【以实录脩】己丑晋以邺都为天雄军【通鉴】五月晋杜重威入朝桑维翰请废之不从【以吕祖谦标目脩】丁巳李逹杀卓岩明自称留后奉唐正朔【以十国纪年脩】六月癸酉晋以杜重威为天雄节度使【以通鉴脩】晋遣军将张晖奉表称臣于辽【以通鉴脩】秋八月甲子朔日有食之【通鉴】丙寅晋加冯玉中书侍郎同平章事【以新纪脩】唐克闽降王延政九月泉漳汀三州亦降【以南唐书脩】
　　解题曰宋庠纪年通谱王延政上距延钧僣号四主十四年通延翰审知王潮五主六十年
　　冬十二月晋桑维翰罢以开封尹赵莹为中书令李崧为枢宻使【以吕祖谦标目脩】
　　【晋出帝开运三年　南唐元宗皇帝保大四年　南汉中宗皇帝干和四年　蜀秦国公孟昶广政九年　楚王马希范　南平王髙从诲　吴越王钱佐　辽防同十年】春正月唐以镇海节度使宋齐邱为太傅中书令不预政事【以通鉴脩】二月壬戌朔日有食之【通鉴】夏五月留从効自领泉州【以十国纪年脩】六月丙寅晋以步军都指挥使冯晖为朔方节度使【以通鉴脩】辽冦晋己丑晋以李守贞为北面都部署【以新纪脩】秋七月河决晋杨刘【以通鉴脩】八月唐枢宻使陈觉使福州矫命攻李逹【以十国纪年脩】九月辽冦河东壬辰晋刘知逺败之于阳武谷【以通鉴脩】
　　解题曰方舆志忻口东北三十里至代州界阳武驿【实录作杨武又羊武谷】
　　甲午晋以李逹知闽国事【以通鉴脩】晋彰徳节度使都排阵使张彦泽败辽于新兴【以新纪列传脩】
　　解题曰入塞图云从晋阳西北一百八十里至新兴通典隋新兴郡改为忻州
　　唐克闽外城【以十国纪年脩】丙辰河决晋澶州【以通鉴脩】辽刘延祚诈以瀛州降冬十月晋以杜重威为北面都招讨使李守贞为兵马都监【以列传脩】壬午吴越救闽【以吕祖谦标目脩】十一月辽主徳光冦晋杜重威张彦泽等至中渡辽围之十二月壬戍奉国都指挥使王清战于滹沱河死之重威彦泽李守贞降辽
　　解题曰欧阳脩曰晋之事丑矣而恶亦极也其祸乱覆亡不暇盖必然之理尔使重威等虽不叛以降虏亦未必不亡然开虏之隙自一景延广而卒成晋祸者此三人也重威彦泽之死晋人至于争已戮之尸脔其肉剔其髓而食之撦裂蹈践斯须而尽何其甚哉此自古所未有也然当是时举晋之兵皆在北面国之存亡系此三人之胜败则其任可谓重矣盖天下恶之如彼晋方任之如此而终以不悟岂非所谓临乱之君各贤其臣者欤事见通鉴
　　癸酉彦泽入汴晋主重贵降辽彦泽杀开封尹桑维翰【以新纪通鉴脩】
　　解题曰按新史耶律徳光犯京师遣张彦泽遗太后书问维翰延广在否可使先来而帝以维翰尝议毋絶盟而已违之也不欲维翰见徳光因讽彦泽图之而彦泽亦利其赀产维翰坐府中彦泽以兵入问维翰何在维翰厉声曰吾晋大臣自当死国安得无礼耶彦泽股栗不敢仰视退而谓人吾不知桑维翰何如人今见之犹使人恐惧如此其可再见乎乃以帝命召维翰新史书此事最得晋出帝杀维翰之情旧史帝思维翰在朝时累贡谋画请与虏和虑戎主到京则显彰已过欲杀维翰以灭口因令张彦泽杀之范质陷蕃记亦云帝使彦泽羁縻桑维翰于侍衞司通鉴疑彦泽是时未必肯从出帝之命不取此説余见通鉴









　　大事记续编卷七十五
　　钦定四库全书
　　大事记续编卷七十六　　　明　王祎　撰
　　【汉髙祖皇帝刘暠天福十二年　南唐元宗皇帝保大五年　南汉中宗皇帝干和五年　蜀秦国公孟昶广政十年　楚王马希广　南平王髙从诲　吴越王钱倧　辽世宗皇帝耶律乌云天授元年】春正月丁亥朔辽主徳光入汴戊子杀杨承勲己丑杀张彦泽庚寅景延广自杀癸夘晋主重贵北迁【以通鉴吕祖谦标目脩】解题曰欧阳脩曰自古祸福成败之理未有如晋氏之明验也其始以契丹而兴终为契丹所灭方其以逆抗顺孤城被围外无救援而徒将一介之命能使契丹空国兴师应若符契出危解难遂成晋氏当是时维翰之力为多及少主新立衅结兵连败约起争发自延广然则晋氏之事维翰成之延广坏之二人之用心者异而受祸也同其故何哉盖本末不顺而与夷狄共事者常见其祸未见其福也可不戒哉事见通鉴【按通鉴契丹以晋主为负义侯置于黄龙府即慕容氏和龙城也汉干祐二年迁之建州去燕京一千一百里】
　　辽主徳光除诸镇节度使彰义史匡威不受代雄武何重建以秦成阶三州降蜀势稍沮晋昌节度使赵在礼自杀辽纵胡骑剽掠括借士民钱帛内外怨愤【以通鉴脩】刘知逺奉表于辽【以朱熹纲目脩】唐虞部员外郎韩熈载上疏请恢复【以吕祖谦标目脩】二月辽主徳光行朝贺礼【以通鉴脩】辽主徳光以赵延夀为恒州留守大丞相【以通鉴脩】辛未刘知逺即皇帝位于河东用晋天福年号
　　解题曰欧阳脩正统论曰梁唐晋汉周皆黜之而论者犹以汉为疑以谓契丹灭晋天下无君而汉起太原徐駈入汴与梁唐晋周其迹异矣而今乃一概可乎曰较其心迹小异而大同尔且知逺晋之大臣也方晋有契丹之乱竭其力以救难力所不胜而不能存晋出于无可奈何则可以少异乎四国矣契丹与晋战者三年矣汉独髙拱而视之如齐之视越人也卒幸其败亡而取之及契丹之北也以中国委之许王从益而去从益之势虽不能存晋然使忠于晋者得而奉之可以冀于有为也汉乃杀之而后入以是而较其心其异于四国者几何又曰梁太祖以干化二年遇弑明年末帝已诛友珪黜其鳯翼之号复称干化三年尚为有説至汉髙祖建国黜晋出帝开运四年复称天福三年者盖其于出帝无复君臣之义而幸祸以为利者其素心也宋庠纪年通谱汉髙祖既有天下而追用晋氏已往之元于义则非忠于礼则非孝进退无据其衰季乱制乎徐无党曰髙祖初建国无国号盖其制诏皆无明文故阙不书然称天福十三年则国仍号晋可知下书改国号汉则未改之前冝有所称可以推知也
　　知逺以弟河东马步军都指挥倧为特进太原尹武节都指挥使史肇攻代州杀其刺史王晖【以新纪九国志脩】三月丙戌朔辽主徳光行入閤礼【以通鉴脩】晋遣使安集农民保聚山谷者【以通鉴脩】吴越大败唐兵取福州闽地遂三分【以吕祖谦标目十国纪年脩】辽主徳光以其将萧翰为宣武节度使壬寅北还【以吕祖谦标目脩】夏四月晋主知逺以从弟北京马军都指挥使信为侍衞马军都指挥使史肇为亲军步军都指挥使都押衙杨邠权枢宻使蕃汉兵马都孔目官郭威权枢宻副使两使都孔目官王章权三司使【以新纪通鉴脩】
　　解题曰按新史列传王章财赋聚敛急刻旧制田税每斛更输二升谓之雀鼠耗王章始令更输二斗谓之省耗又按陶岳五代史补录后唐明宗幸仓场每石加二斗耗以雀防侵蠧谓之雀鼠耗仓场加耗自此始余见通鉴
　　癸亥晋立魏国夫人李氏为皇后【以新纪脩】甲子晋河东节度判官苏逢吉观察推官苏禹珪为中书侍郎同平章事【以新纪通鉴脩】
　　解题曰按新史列传是时制度草创朝廷大事皆出逢吉然素不学问随事裁决出其意见故汉世尤无法度而不施徳政民莫有所称焉髙祖既定京师逢吉与苏禹珪同在中书除吏多违旧制逢吉尤纳货赂市权鬻官谤者讙哗然髙祖方倚信二人故莫敢有告者事见通鉴
　　晋以折从阮为永安节度使【以通鉴脩】
　　解题曰按新史职方考府州晋置永安军汉罢之周复
　　晋史肇取潞州【以新纪脩】戊辰奉国指挥使武行徳以河阳来归【新纪】丙子辽主徳光道死其众入于恒州五月乙酉辽东丹王之子永康王乌云执赵延夀而自称帝【以吕祖谦标目脩】壬辰楚王希范卒其弟希广立【以吕祖谦标目脩】甲午晋以刘崇为北京留守【以新纪脩】丙申晋主知逺如汴京史肇取泽州【以新纪通鉴脩】萧翰北遁以郇国公李从益知南朝军国事从益遣使迎晋主知逺【以新纪通鉴脩】辽主乌云北归以安国节度使达尔玛守恒州【以吕祖谦标目脩】六月吴越国王佐卒其弟倧立【以吕祖谦标目脩】丙辰晋主知逺次洛阳杀李从益及王太妃于汴【以吕祖谦标目脩】
　　解题曰按新史列传契丹至京师赵延夀所尚明宗公主已死耶律徳光乃为延夀娶从益妹是为永安公主公主养于王淑妃妃至京师主婚礼徳光拜从益为彰信军节度使从益辞不之官与妃俱还洛阳徳光北归留萧翰守汴州汉髙祖起太原翰欲北去乃使使者迫之以东遂以从益权知南朝军国事从益御崇元殿翰率契丹诸将拜殿上晋羣臣拜殿下羣臣入谒太妃妃曰吾家子母孤弱为翰所迫此岂福邪祸行至矣乃以王松赵上交为左右丞相李式翟光邺为枢宻使燕将刘祚为侍衞亲军都指挥使翰留契丹兵千人属祚而去汉髙祖拥兵而南从益遣人召髙行周武行徳等为拒不至乃与王松谋以燕兵闭城自守妃曰吾家亡国之余安敢与人争天下乃遣人上书迎髙祖髙祖闻其尝召行周而不至遣郭从义先入京师杀妃母子妃临死呼曰吾家母子何罪何不留吾儿使毎嵗寒食持一盂饭洒明宗坟上闻者悲之余见通鉴
　　甲子晋主知逺至自太原戊辰改国号汉【以新纪吕祖谦标目脩】辽太后发兵拒辽主乌云兵败见囚乌云改元【以吕祖谦标目脩】秋七月甲午汉封马希广为楚王【以通鉴脩】天雄节度使杜重威天平节度使李守贞归命汉徙重威归徳节度使以归徳节度使髙行周代之防国节度使赵匡賛为晋昌节度使守贞代之闰月重威反庚午以行周为招讨使辛未杨邠郭威王章皆为正使【以新纪通鉴脩】庚辰汉立髙祖光武二庙追尊髙祖考妣以下为帝后凡六庙【以新纪通鉴脩】洺州归汉八月控鹤指挥使李荣等逐达尔玛以恒州归汉【以吕祖谦标目脩】汉敕盗皆抵死【以吕祖谦标目脩】汉封吴越王倧为吴越王【以通鉴脩】唐宋齐丘罢【以通鉴脩】南汉主晟杀其诸弟【以吕祖谦标目脩】
　　解题曰按路振九国志晟杀其弟浩昌等十四人防之诸子尽矣余见通鉴
　　九月甲戌汉以吏部尚书窦贞固守司空兼门下侍郎翰林学士李涛为中书侍郎同平章事【以新纪脩】庚寅汉主如魏州赵匡賛降蜀
　　解题曰匡賛延夀之子契丹所立也
　　冬十一月丁丑杜重威降汉以为太傅中书令【以通鉴吕祖谦标目脩】己夘汉史肇领归徳节度使兼马步都指挥使刘信领忠武节度使兼马步副都指挥使【以吕祖谦标目脩】解题曰宋州故属宣武军后唐曰归徳
　　十二月癸巳汉主至自魏州【以新纪脩】吴越诛李达【以十国纪年脩】汉鳯翔节度使侯益降蜀【以吕祖谦标目脩】
　　解题曰益契丹所署也
　　吴越将胡进思废其主倧立倧之弟俶【以新史世家脩】汉敕犯私盐麯皆抵死【以通鉴脩】
　　【汉髙祖皇帝干祐元年　南唐元宗皇帝保大六年南汉中宗皇帝干和六年　蜀秦国公孟昶广政十一年　楚王马希广　南平王髙保融吴越淮海王钱俶　辽天授二年】春正月乙夘汉改元【以新纪脩】赵匡賛侯益复降汉【以吕祖谦标目脩】己未汉主更名暠【以通鉴脩】汉以前威胜节度使冯道为太师【以通鉴脩】丁丑汉主大渐杨邠遣忠武节度使刘信之镇汉主暠殂【以新纪通鉴脩】
　　解题曰邠专辄之端见矣
　　庚辰汉诛杜重威及其三子二月辛巳朔皇子周王承祐即皇帝位丁亥尊皇后曰皇太后【以新纪通鉴脩】汉鳯翔巡检使王景崇及蜀人战于大散关败之【以新纪脩】三月汉永兴军将赵思绾据城李守贞反自称秦王【以通鉴脩】甲戌汉以王景崇为邠州留后不受命【以通鉴脩】辽节度使耶律忠弃定州遁晋末所陷州县皆复于汉【以吕祖谦标目脩】汉李涛请出杨邠郭威丁丑罢【以吕祖谦标目脩】夏四月汉以杨邠为中书侍郎同平章事兼枢宻使郭威为枢宻使王章同平章事【以新纪通鉴脩】
　　解题曰按新史列传是时汉方新造承契丹之后京师空乏而西三叛作周太祖用兵西方章供馈军旅未尝乏絶然征利剥下民甚苦之往时民租章増省耗緍钱出入皆以八十为陌章减其出者陌三县民诉田者必至州县覆之以括其陷田天下由此重困余见通鉴【沈括曰唐自皇甫镈为垫钱法至昭宗末乃定八十为陌汉王章又减三钱以七十七为陌输官仍用八十】
　　壬午汉以镇宁节度使郭从义为永兴都部署戊子保义节度使白文珂为河中都部署【以新纪旧传脩】
</div>
    <div class="pagination">
<a href="大事记续编_page63.html">上一页</a><span>...</span><a href="大事记续编_page59.html">59</a><a href="大事记续编_page60.html">60</a><a href="大事记续编_page61.html">61</a><a href="大事记续编_page62.html">62</a><a href="大事记续编_page63.html">63</a><span class="current-page">64</span><a href="大事记续编_page65.html">65</a><a href="大事记续编_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
