<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 157 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 157 页/共 334 页
  </h1>
  <div class="content">
   叉、腾持公卿议入，俄而得可，〔魏主可其奏也。〕夜中杀怿。于是诈为太后诏，自称有疾，还政于帝。幽太后于北宫宣光殿，宫门昼夜长闭，内外断绝，腾自执管钥，帝亦不得省见，〔省，悉景翻。见，贤遍翻。〕裁听傅食而已。太后服膳俱废，不免饥寒，乃叹曰：「养虎得噬，我之谓矣。」又使中常侍【章：十二行本「侍」下有「酒泉」二字；乙十一行本同；孔本同。】贾粲侍帝书，密令防察动止。叉遂与太师高阳王雍等同辅政，帝谓叉为姨父。叉与腾表里擅权，叉为外御，腾为内防，常直禁省，共裁刑赏，政无巨细，决于二人，威振内外，百僚重迹。〔重，直龙翻。言惧之甚，不敢妄举足而行，步步踏陈迹也。〕
朝野闻怿死，莫不丧气，〔丧，息浪翻。〕胡夷为之剺面者数百人。〔为，于伪翻。剺，里之翻。胡夷临丧，剺面而哭哀甚。〕游肇愤邑而卒。
8辛卯，魏主加元服，大赦，改元正光。
9魏相州刺史中山文庄王熙，英之子也，〔元英事魏孝文、宣武，数将兵有功。相，息亮翻。〕与弟给事黄门侍郎略、司徒祭酒纂，〔自曹魏以来，公府有东、西合祭酒。〕皆为清河王怿所厚，闻怿死，起兵于邺，上表欲诛元叉、刘腾，纂亡，奔邺。后十日，长史柳元章等帅城人鼓噪而入，〔帅，读曰率；下同。〕杀其左右，执熙、纂并诸子置于高楼。八月，甲寅，元叉遣尚书左丞卢同就斩熙于邺街，并其子弟。
熙好文学，有风义，〔好，呼到翻。〕名士多与之游，将死，与故知书曰：「吾与弟俱蒙皇太后知遇，兄据大州，弟则入侍，殷勤言色，恩同慈母。今皇太后见废北宫，太傅清河王横受屠酷，〔横，户孟翻。〕主上幼年，独在前殿。君亲如此，无以自安，故帅兵民欲建大义于天下。但智力浅短，旋见囚执，〔旋，反也。〕上惭朝廷，下愧相知。本以名义干心，不得不尔，流肠碎首，复何言哉！凡百君子，各敬尔仪，为国为身，善勖名节！」〔复，扶又翻。为，于伪翻；下为知、力为同。〕闻者怜之。熙首至洛阳，亲故莫敢视，前骁骑将军刁整独收其尸而藏之。〔骁，尧翻翻。骑，奇寄翻。〕整，雍之孙也。〔刁雍去晋入魏，着功淮、汝之间。〕卢同希叉意，穷治熙党与，〔治，直之翻。〕锁济阴内史杨昱赴邺，〔济阴郡，汉、晋属兖州，魏属西兖州。济，子礼翻。〕考讯百日，乃得还任。叉以同为黄门侍郎。
元略亡抵故人河内司马始宾，始宾与略缚荻茷夜渡孟津，诣屯留栗法光家，〔屯留县自汉、晋以来属上党郡。姓谱：栗姓，栗陆氏之后。汉长安富室有栗氏。师古曰：屯，音纯。〕转依西河太守刁双，匿之经年。时购略甚急，略惧，求送出境，双曰：「会有一死，所难遇者为知己死耳，愿不以为虑。」略固求南奔，双乃使从子昌送略渡江，〔从，才用翻。〕遂来奔，上封略为中山王。〔为略后还张本。〕双，雍之族孙也。叉诬刁整送略，并其子弟收系之，御史王基等力为辩雪，乃得免。
10甲子，侍中、车骑将军永昌严侯韦叡卒。〔五代志：零陵郡零陵县旧分置永昌县。谥法：服敌公庄曰严；威而不猛曰严。骑，奇寄翻。〕时上方崇释氏，士民无不从风而靡，独叡自以位居大臣，不欲与俗俯仰，所行略如平日。〔史言韦叡于事佛之朝，矫之以正，几于以道事君者。〕
11九月，戊戌，魏以高阳王雍为丞相，总摄内外，与元叉同决庶务。
12初，柔然佗汗可汗纳伏名敦之妻候吕陵氏，生伏跋可汗及阿那緕等六子。〔可，从刊入声。汗，音寒。緕，古回翻。〕伏跋既立，忽亡其幼子祖惠，求募不能得。有巫地万言祖惠今在天上，我能呼之，乃于大泽中施帐幄，祀天神，祖惠忽在帐中，自云恒在天上。〔恒，户登翻。〕伏跋大喜号地万为圣女，纳为可贺敦。〔柔然之主曰可汗，其正室曰可贺敦。〕地万既挟左道，复有恣色，伏跋敬而爱之，信用其言，干乱国政。如是积岁，祖惠浸长，语其母曰：「我常在地万家，未尝上天，上天者地万教我也。」〔长，知两翻。语，牛倨翻。上，时掌翻。〕其母具以状告伏跋，伏跋曰：「地万能前知未然，勿为谗也。」既而地万惧，谮祖惠于伏跋而杀之。候吕陵氏遣其大臣具列等绞杀地万；伏跋怒，欲诛列等。会阿至罗入寇，〔阿至罗，虏之别种，居北河之东，世附于魏。一曰：阿至罗，高车种。〕伏跋击之，兵败而还。〔还，从宣翻，又如字。〕候吕陵氏与大臣共杀伏跋，立其弟阿那緕为可汗。阿那緕立十日，其族兄示发帅众数万击之，〔帅，读曰率。〕阿那緕战败，与其弟乙居伐轻骑奔魏。〔骑，奇寄翻。〕示发杀候吕陵氏及阿那緕二弟。〔史言柔然乱。〕
13魏清河王怿死，汝南王悦了无恨元叉之意，以桑落酒候之，〔水经注：河东郡多徙民，民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名。香醑之色，清白若滫浆焉，别调氛氲，不与他同，兰熏麝越，自成馨逸，方土之贡，最为佳酌。自王公庶友牵拂相招，每云索郎，索郎返语为桑落也。更为藉征之隽句，中书之英谈。〕尽其私佞。叉大喜，冬十月，乙卯，以悦为恃中、太尉。悦就怿子亶求怿服玩，不时称旨，〔既迁延不以时纳，所纳者又不称悦意也。称，尺证翻。〕杖亶百下，几死。〔几，居依翻。〕
14柔然可汗阿那緕将至魏，魏主使司空京兆王继、侍中崔光等相次迎之，赐劳甚厚。魏主引见阿那緕于显阳殿，〔劳，力到翻。见，贤遍翻。〕因置宴，置阿那緕位于亲王之下。宴将罢，阿那緕执启立于座后，诏引至御座前，阿那緕再拜言曰：「臣以家难，〔难，乃旦翻。〕轻来诣阙，本国臣民，皆已逃散。陛下恩隆天地，乞兵送还本国，诛翦叛逆，收集亡散，臣当统帅遗民，奉事陛下。〔帅，读曰率。〕言不能尽，别有启陈。」仍以启授中书舍人常景以闻。景，爽之孙也。〔常爽见一百二十三卷宋文帝元嘉六年。〕
十一月，己亥，魏立阿那緕为朔方公、蠕蠕王，赐以衣服、轺车，〔蠕，人兖翻。轺，音遥。〕禄恤仪卫，一如亲王。时魏方强盛，于洛水桥南御道东作四馆，道西立四里：有自江南来降者处之金陵馆，三年之后赐宅于归正里；自北夷降者处燕然馆，赐宅于归德里；自东夷降者处扶桑馆，赐宅于慕化里；自西夷降者处崦嵫馆，赐宅于慕义里。〔四馆皆因四方之地为名：金陵在江南，燕然在漠北，扶桑在东，日所出，崦嵫在西，日所入。山海经曰：大荒之中，旸谷上有扶桑，日所出也。灰野之山有树，青叶赤华，名曰若木，日所入也；生昆仑西，鸟鼠山西南，曰崦嵫。淮南子曰：经细柳西方之地，崦嵫日所入也。十洲记曰：扶桑在碧海中，长数千丈，一千余围，两干同根，更相依倚，是以名扶桑。降，户江翻。处，昌吕翻；下同。燕，因肩翻。崦，依廉翻，又依检翻。嵫，音兹。〕及阿那緕入朝，以燕然馆处之。阿那緕屡求返国，朝议异同不决，〔朝，直遥翻。〕阿那緕以金百斤赂元叉，遂听北归。十二月，壬子，魏敕怀朔都督简锐骑二千护送阿那緕达境首，〔境首，犹言界首也。骑，奇寄翻。〕观机招纳。若彼迎候，宜赐缯帛车马礼饯而返；〔缯，慈陵翻。〕如不容受，听还阙庭。其行装资遣，付尚书量给。〔量，音良。〕
15辛酉，魏以京兆王继为司徒。
16魏遣使者刘善明来聘，始复通好。〔自齐明帝建元二年卢昶北归之后，魏不复遣使南聘，至是复通。复，扶又翻。〕
二年〔（辛丑、五二一）〕
1春，正月，辛巳，上祀南郊。
2置孤独园于建康，以收养穷民。〔古者鳏寡孤独废疾者有养。帝非能法古也，祖释氏须达多长者之为耳。〕
3戊子，大赦。
4魏南秦州氐反。
5魏发近郡兵万五千人，〔近郡，近辅诸郡也。〕使怀朔镇将杨钧将之，〔将，息亮翻；下同。〕送柔然可汗阿那緕返国。尚书左丞张普惠上疏，以为：「蠕蠕久为边患，今兹天降丧乱，〔丧，息浪翻。〕荼毒其心，盖欲使之知有道之可乐，革面稽首以奉大魏也。〔乐，音洛。稽，音启。〕陛下直安民恭己以悦服其心。阿那緕束身归命，抚之可也；乃更先自劳扰，兴师郊甸之内，投诸荒裔之外，救累世之勍敌，资天亡之丑虏，臣愚未见可也。〔勍，渠京翻。〕此乃边将贪窃一时之功，不思兵为凶器，王者不已而用之。〔用老子语意。〕况今旱暵方甚，圣慈降膳，〔暵，呼旱翻。〕乃以万五千人使杨钧为将，欲定蠕蠕，干时而动，其可济乎！脱有颠覆之变，杨钧之肉，其足食乎！〔用左传楚孙叔敖斥伍参语意。〕宰辅专好小名，〔好，呼到翻。〕不图安危大计，此微臣所以寒心者也。且阿那緕之不还，负何信义，臣贱不及议，〔汉自议郎以上皆得预朝廷大议，尚书二丞，于当时位不为卑，而以为贱不及议，盖自曹魏以后，朝廷大议止及八坐以上。〕文书所过，〔文书皆过尚书二丞之手。〕不敢不陈。」【章：十二行本「陈」下有「弗听」二字；乙十一行本同；孔本同；张校同。】阿那緕辞于西堂，诏赐以军器、衣被、杂采、粮畜，事事优厚，〔采，与彩同。畜，许救翻。〕命侍中崔光等劳遣于外郭。〔劳，力到翻。〕
阿那緕之南奔也，其从父兄婆罗门帅众数万入讨示发，破之，〔从，才用翻。帅，读曰率。〕示发奔地豆干，〔魏书曰：地豆干国在室韦西千余里。〕地豆干杀之，国人推婆罗门为弥偶可社句可汗。〔魏收曰：魏言安静也。〕杨钧表称：「柔然已立君长，〔长，知两翻。〕恐未肯以杀兄之人郊迎其弟。轻往虚返，徒损国威。自非广加兵众，无以送其入北。」二月，魏人使旧尝奉使柔然者牒云具仁〔牒云，姓；具仁，名。魏书官氏志，内入诸姓有牒云氏。奉使，疏吏翻。〕往谕婆罗门，使迎阿那緕。
6辛丑，上祀明堂。
7庚戌，魏使假抚军将军邴虬讨南秦叛氐。〔姓谱：邴即丙姓。〕
8魏元叉、刘腾之幽胡太后也，右卫将军奚康生预其谋，叉以康生为抚军大将军、河南尹，仍使之领左右。〔领仗身左右。〕康生子难当娶侍中、左卫将军侯刚女，刚子，叉之妹夫也，叉以康生通姻，深相委托，三人率多俱宿禁中，时或迭出，以难当为千牛备身。〔御左右有千牛刀，谓之防身刀。千牛刀者，利刃也，取庖丁解数千牛而芒刃不顿为义。千牛备身，执千牛刀以侍左右者也。〕康生性粗武，言气高下，叉稍惮之，见于颜色，〔见，贤遍翻。〕康生亦微惧不安。
甲午，魏主朝太后于西林园，文武侍坐，酒酣迭舞，〔朝，直遥翻。坐，徂卧翻。〕康生乃为力士飱，〔盖为勇士进退坐作之气势而舞也。飱，与舞同。〕及折旋之际，每顾视太后，举手、蹈足、瞋目、颔首，为执杀之势，〔折，之舌翻。瞋，七人翻。〕太后解其意而不敢言。〔解，户买翻。〕日暮，太后欲携帝宿宣光殿，侯刚曰：「至尊已朝讫，嫔御在南，〔宣光殿在洛阳北宫，元叉等幽胡太后于此，魏主与嫔御居南宫，故侯刚云然。嫔，毗宾翻。〕何必留宿！」康生曰：「至尊陛下之儿，随陛下将东西，更复访谁！」〔复，扶又翻。〕群臣莫敢应。太后自起援帝臂，〔援，于元翻，引也。〕下堂而去。康生大呼，唱万岁！〔呼，火故翻。〕帝前入合，左右竞相排，合不得闭。康生夺难当千牛刀，斫直后元思辅，〔直后，官名，直合之属也。〕乃得定。帝既升宣光殿，左右侍臣俱立西阶下。康生乘酒势将出处分，〔处，昌吕翻。分，扶问翻。〕为叉所执，锁于门下。〔以此知一夫之勇终受制于人也。〕光禄勋贾粲绐太后曰：「侍官怀恐不安，〔言其心怀恐惧也。绐，徒亥翻。〕陛下宜亲安慰。」太后信之，适下殿，粲即扶帝出东序，前御显阳殿，闭太后于宣光殿。至晚，叉不出，令侍中、黄门、仆射、尚书等十余人就康生所讯其事，处康生斩刑，难当绞刑。〔处，昌吕翻。〕叉与刚并在内，矫诏决之。康生如奏，难当恕死从流。难当哭辞父，康生慷慨不悲，曰：「我不反死，汝何哭也﹖」时已昏闇，有驱康生赴市，斩之；尚食典御奚混与康生同执刀入内，亦坐绞。〔尚食典御，唐为尚食奉御。进御必辨时禁，先尝之。〕难当以侯刚伲，得留百余日，竟流安州；〔魏显祖皇兴二年，置安州，治方城，领密云、广阳、安乐郡。〕久之，叉使行台卢同就杀之。〔魏太祖既得中山，将北还，虑中原有变，乃于邺、中山置行台，后因之。〕以刘腾为司空。八坐、九卿常旦造腾宅，〔坐，徂卧翻。造，七到翻。〕参其颜色，然后赴省府，亦有终日不得见者。〔「得」或作「能」，非也。〕【章：十二行本正作「能」；乙十一行本同；孔本同；张校同。】公私属请，〔属，之欲翻。〕唯视货多少，舟车之利，山泽之饶，所在榷固，刻剥六镇，交通互市，岁入利息以巨万万计，〔巨万，万万也；巨万万计者，万万万也。少，诗沼翻。榷，古岳翻。〕逼夺邻舍以广其居，远近苦之。
京兆王继自以父子权位太盛，固请以司徒让车骑大将军、仪同三光崔光，〔骑，奇寄翻。〕夏，四月，庚子，以继为太保，侍中如故，继固辞，不许。壬寅，以崔光为司徒，侍中、祭酒、著作如故。
9魏牒云具仁至柔然，婆罗门殊骄慢，无逊避心，责具仁礼敬；具仁不屈，婆罗门乃遣大臣丘升头等将兵二千随具仁迎阿那緕。五月，具仁还镇，〔还怀朔镇也。将，息浪翻；下同。〕其道其状，阿那緕惧，不敢进，上表请还洛阳。
10辛巳，魏南荆州刺史恒叔兴据所部来降。〔魏置南荆州，见一百四十七卷天监十一年。降，户江翻；下同。考异曰：梁帝纪，「七月叔兴帅众降」，盖记奏到之日，今从魏帝纪。〕
六月，丁卯，义州刺史文僧明、〔此义州当置于齐安郡木兰县界。萧子显齐志，木兰县属宁蛮左郡，唐省木兰县入黄冈县。以下文裴邃复义州观之，恐义州与边城皆置于安丰界。〕边城太守田守德〔沈约志，宋文帝元嘉十五年，以豫部蛮民立边城左郡。郦道元曰：安丰县故城，今边城郡治也。此时梁境未得至安丰；五代志，黄冈县界旧有边城郡，此正田守德所居之地。〕拥所部降魏，皆蛮酋也。〔酋，慈由翻。〕魏以僧明为西豫州刺史，守德为义州刺史。
12秋，七月，丁酉，以大匠卿裴邃为信武将军，假节，督众军讨义州，破魏义州刺史封寿于檀公岘，〔水经注：决水出庐江雩娄县大别山；注云：俗谓之檀公岘，盖大别之异名也。又北过安丰县东，安丰故城，今边城郡治也。此魏边城郡。岘，户典翻。〕遂围其城；寿请降，复取义州。〔复，扶又翻；下闻复同。〕魏以尚书左丞张普惠为行台，将兵救之，不及。〔考异曰：普惠传云「弃城走」，今从裴邃传。〕
以裴邃为豫州刺史，镇合肥。邃欲袭寿阳，阴结寿阳民李瓜花等为内应。邃已勒兵为期日，恐魏觉之，先移【章：十二行本「移」下有「魏」字；乙十一行本同；孔本同；退斋校同。】扬州云：「魏始于马头置戍，如闻复欲修白捺故城，〔马头置戍，盖即沈约志所谓马头太守治所而置之。白捺当在马头东北或东南。捺，奴葛翻。〕若尔，便相侵逼，此亦须营欧阳，设交境之备。今板卒已集，〔板干所以筑城。卒，士卒也。〕唯听信还。」扬州刺史长孙稚谋于僚佐，皆曰：「此无修白捺之意，宜以实报之。」录事参军杨侃曰：「白捺小城，本非形胜；邃好狡数，〔好，呼到翻。〕今集兵遣移，恐有他意。」稚大寤曰：「录事可亟作移报之。」侃报移曰：「彼之纂兵，〔纂，集也。〕想别有意，何为妄构白捺！『他人有心，予忖度之，』〔诗巧言之辞。度，徒洛翻。〕勿谓秦无人也。」〔左传秦大夫绕朝之言。〕邃得移，以为魏人已觉，即散其兵。瓜花等以失期，遂相告发，伏诛者十余家。稚，观之子；〔长孙观，道生之孙，见一百三十三卷宋郁林王元徽元年。〕侃，播之子。〔杨播见一百四十卷齐明帝建武二年。〕
13初，高车王弥俄突死，〔事见上卷天监十五年。〕其众悉归嚈哒；后数年，嚈哒遣弥俄突弟伊匐帅余众还国。伊匐击柔然可汗婆罗门，大破之，婆罗门帅十部落诣凉州，请降于魏。柔然余众数万相帅迎阿那緕，阿那緕表称：「本国大乱，姓姓别居，迭相抄掠。当今北人鹄望待拯，〔言鹄立而望魏拯救也。嚈，益涉翻。哒，当割翻，又宅轧翻。帅，读曰率。降，户江翻。抄，楚交翻。〕乞依前恩，给臣精兵一万，送臣碛北，抚定荒民。」〔碛，七迹翻。〕诏付中书门下博议，凉州刺史袁翻以为：「自国家都洛以来，蠕蠕、高车迭相吞噬，始则蠕蠕授首，〔谓佗汗也，事见一百四十七卷天监七年。〕既而高车被擒。〔谓弥俄突也。〕今高车自奋于衰微之中，克雪雠耻，诚由种类繁多，〔种，章勇翻。〕终不能相灭。自二虏交鬬，边境无尘，数十年矣，此中国之利也。今蠕蠕相继归诚，〔两主，谓阿那緕、婆罗门。〕虽戎狄禽兽，终无纯固之节，然存亡继绝，帝王本务。若弃而不受，则亏我大德；若纳而抚养，则损我资储；或全徙内地，则非直其情不愿，亦恐终为后患，刘、石是也。〔谓汉徙胡羯于内地，至于晋世，卒阶刘、石之乱。〕且蠕蠕尚存，则高车犹有内顾之忧，未暇窥窬上国；若其全灭，则高车跋扈之势，岂易可知！〔易，以豉翻。〕今蠕蠕虽乱而部落犹众，处处棋布，以望旧主，高车虽强，未能尽服也。愚谓蠕蠕二主并宜存之，居阿那緕于东，处婆罗门于西，分其降民，各有攸属。阿那緕所居非所经见，不敢臆度；婆罗门请修西海故城以处之。〔处，昌吕翻。度，徒洛翻。〕西海在酒泉之北，去高车所居金山千余里，〔此西海非王莽所置西海郡之西海，但言在酒泉之北，则别有西海故城也。按北史蠕蠕传，西海郡，即汉、晋旧鄣。袁翻又曰：直张掖西北千二百里。又按晋志，汉献帝兴平二年，武威太守张雅请置西海郡于居延，盖此即汉、晋旧鄣也。金山形如兜鍪，其后突厥居金山之阳，即此山。〕实北虏往来之冲要，土地沃衍，大宜耕稼。宜遣一良将，配以兵仗，监护婆罗门，〔将，即亮翻。监，工衔翻。〕因令屯田，以省转输之劳。其北则临大碛，野兽所聚，〔碛，七迹翻。〕使蠕蠕射猎，彼此相资，足以自固。外以辅蠕蠕之微弱，内亦防高车之畔援，〔韩诗云：畔援，武强也。郑玄云：跋扈也。〕此安边保塞之长计也。若婆罗门能收离聚散，复兴其国者，〔复兴，扶又翻。〕渐令北转，徙度流沙，则是我之外藩，高车勍敌，〔勍，渠京翻。〕西北之虞可以无虑。如其奸回反复，不过为逋逃之寇，于我何损哉﹖」朝议是之。〔朝，直遥翻。〕
九月，柔然可汗俟匿伐诣怀朔镇请兵，且迎阿那緕。俟匿伐，阿那緕之兄也。冬，十月，录尚书事高阳王雍等奏：「怀朔镇北吐若奚泉，原野平沃，请置阿那緕于吐若奚泉，〔吐若奚泉在怀朔镇北无结山下。〕婆罗门于故西海郡，令各帅部落，收集离散。阿那緕所居既在境外，宜少优遣．〔少，诗沼翻。〕婆罗门不得比之。其婆罗门未降以前蠕蠕归化者，悉令州镇部送怀朔镇以付阿那緕。」诏从之。〔为阿那緕、婆罗门皆叛去张本。〕
14十一月，癸丑，魏侍中、车骑大将军侯刚加仪同三司。〔骑，奇寄翻。〕
15魏以东益、南秦氐皆反，庚辰，以秦州刺史河间王琛为行台以讨之。琛恃刘腾之劫，〔琛求为刘腾养子，见上卷天监十七年。琛，丑林翻。〕贪暴无所畏忌，大为氐所败。〔败，补迈翻。〕中尉弹奏，〔弹，徒丹翻。〕会赦，除名，寻复王爵。
16魏以安西将军元洪超兼尚书行台，诣敦煌安置柔然婆罗门。〔敦，徒门翻。〕
三年〔（壬寅、五二二）〕
1春，正月，庚子，以尚书令袁昂为中书监，吴郡太守王暕为尚书左仆射。〔暕，古限翻。〕
2辛亥，魏主耕籍田。
3魏宋云与惠生自洛阳西行四千里，至赤岭，乃出魏境，〔赤岭在唐鄯州鄯城县西二百余里。〕又西行，再期，至干罗国而还。二月，达洛阳，得佛经一百七十部。〔魏遣宋云求佛经事，始上卷天监十七年。〕
4高车王伊匐遣使入贡于魏。〔匐，蒲北翻。使，疏吏翻。〕夏，四月，庚辰，魏以伊匐为镇西将军、西海郡公、高车王。久之，伊匐与柔然战败，其弟越居杀伊匐自立。
5五月，壬辰朔，日有食之，既。
6癸巳，大赦。
7冬，十一月，甲午，领军将军始兴忠武王憺卒。〔憺，徒敢翻，又徒滥翻。〕
8乙巳，魏主祀圜丘。
9初，魏世祖【章：十二行本「祖」作「宗」；乙十一行本同；孔本同。】以玄始历浸疏，〔宋文帝元嘉二十九年魏行玄始历。〕命更造新历。〔更，工衡翻。〕至是，著作郎崔光表取荡寇将军张龙祥【严：「龙」改「农」。】等九家所上历，候验得失，合为一历，以壬子为元，应魏之水德，应魏之水德，〔壬癸，水也。水旺于子，故以壬子为元。上，时掌翻。〕命曰正光历。丙午，初行正光历，大赦。〔考异曰：后魏律历志云：「历成，会孝明帝加元服，改元正光，因命曰正光历。」按帝纪，「正光元年七月辛卯加元服，三年十一月丙午行正光历」，今从之。〕
10十二月，乙酉，魏以车骑大将军、尚书右仆射元钦为仪同三司，〔骑，奇寄翻。〕太保京兆王继为太傅，司徒崔光为太保。
11初，太子统之未生也，上养临川王宏之子正德为子。正德少粗险，〔少，诗照翻。〕上即位，正德意望东宫。及太子统生，正德还本，赐爵西丰侯。〔沈约宋志临川郡有西丰县。〕正德怏怏不满意，常蓄异谋。〔怏，于两翻。〕是岁，正德自黄门侍郎为轻车将军，顷之，亡奔魏，自称废太子避祸而来。魏尚书左仆射萧宝寅上表曰：「岂有伯为天子，父作扬州，〔元年临川王宏为扬州刺史。〕弃彼密亲，远投他国！不如杀之。」由是魏人待之甚薄，正德乃杀一小儿，称为己子，远营葬地；魏人不疑，明年，复自魏逃归，〔复，扶又翻。考异曰：梁书正德传：「普通六年为轻车将军，顷之奔魏。七年自魏逃归。」魏书萧衍传：「正光二年弟子正德来奔。」南史正德传：「普通三年为轻车将军，顷之奔魏，又自魏逃归。六年，随豫章王北侵，辄弃军走。」北史萧宝寅传，正光四年表论考课后，乃云表论正德，后乃云莫折大提反。按大提反在正光五年。唯南北史年月前后相近，今从之。〕上泣而诲之，复其封爵。〔为后正德纳侯景张本。〕
12柔然阿那緕求粟为种，〔种，章勇翻。〕魏与之万石。
婆罗门帅部落叛魏，亡归嚈哒。魏以平西府长史代人费穆兼尚书右丞西北道行台，将兵讨之，〔魏收官氏志：西方费连氏，后改为费氏。〕柔然遁去。穆谓诸将曰：「戎狄之性，见敌即走，乘虚复出，若不使之破胆，终恐疲于奔命。」〔左传，巫臣遗子重、子反书曰：「吾必使汝疲于奔命以死。」奔命者，赴急之兵也。复，扶又翻。〕乃简练精骑，伏于山谷，以步兵之羸者为外营，〔骑，奇寄翻。羸，伦为翻。〕柔然果至，奋击，大破之。婆罗门为凉州军所擒，送洛阳。
四年〔（癸卯、五二三）〕
1春，正月，辛卯，上祀南郊，大赦。丙午，祀明堂。二月，乙亥，耕藉田。
2柔然大饥，阿那緕帅其众入魏境，表求赈给。〔帅，读曰率。赈，之忍翻。〕己亥，魏以尚书左丞元孚为行台尚书，持节抚谕柔然。孚，谭之孙也。〔魏孝昌元年，元谭为幽州都督，后此三年。按魏书，谭，太武之子。盖魏宗室多有同名者。〕将行，表陈便宜，以为：「蠕蠕久来强大，昔在代京，常为重备。今天祚大魏，使彼自乱亡，稽首请服。〔蠕，人兖翻。稽，音启。〕朝廷鸠其散亡，礼送令返，宜因此时善思远策。昔汉宣之世，呼韩款塞，汉遣董忠、韩昌领边郡士马送出朔方，因留卫助。〔事见二十七卷汉宣帝甘露三年。〕又，光武时亦使中郎将段彬置安集掾史，随单于所在，参察动静。〔事见四十四卷汉光帝建武二十六年。掾，俞绢翻。单，音蝉。〕今宜略依旧事，借其闲地，听其田牧，粗置官属，示相慰抚。〔粗，坐五翻。〕严戒边兵，因令防察，使亲不至矫诈，疏不容反叛，最策之得者也。」魏人不从。
柔然俟匿伐入朝于魏。〔朝，直遥翻。〕
3三月，魏司空刘腾卒。宦官为腾义息重服者四十余人，衰绖送葬者以百数，朝贵送葬者塞路满野。〔衰，仓回翻。塞，悉则翻。〕
4夏，四月，魏元孚持白虎幡劳阿那緕于柔玄、怀荒二镇之间。〔怀荒镇在柔玄镇之东，御夷镇之西。劳，力到翻。〕阿那緕众号三十万，阴有异志，遂拘留孚，载以辒车。〔应劭注汉书曰：轒辒，匈奴车。师古曰：辒，于云翻。〕每集其众，坐孚东厢，称为行台，甚加礼敬。引兵而南，所过剽掠，〔剽，匹妙翻。〕至平城，乃听孚还。有司奏孚辱命，抵罪。甲申，魏遣尚书令李崇、左仆射元纂帅骑十万击柔然。〔帅，读曰率。骑，奇寄翻。〕阿那緕闻之，驱良民二千、公私马牛羊数十万北遁，崇追之三千余里，不及而还。〔还，从宣翻，又如字。〕
纂使铠曹参军于谨帅骑二千追柔然，至郁对原，前后十七战，屡破之。〔铠，可亥翻。〕谨，忠之从曾孙也，〔于忠以保护胡太后，恃功专恣。从，才用翻。〕性深沈，有识量，涉猎经史。少时．屏居田里，不求仕进，〔沈，持林翻。少，诗照翻。屏，必郢翻。〕或劝之仕，谨曰：「州郡之职，昔人所鄙；〔后汉梁竦曰：州郡之职，徒劳人耳。〕台鼎之位，须待时来。」纂闻其名而辟之。后帅轻骑出塞觇候，属铁勒数千骑奄至，〔觇，丑廉翻，又丑艳翻。属，之欲翻。高车部，或曰敕勒，讹为铁勒。〕谨以众寡不敌，退必不免，乃散其众骑，使匿丛薄之间，又遣人升山指麾，若部分军众者。〔分，扶问翻。〕铁勒望见，虽疑有伏兵，自恃其众，进军逼谨。谨以常乘骏马，一紫一騧，〔騧，古花翻。〕铁勒所识，乃使二人各乘一马突阵而出，铁勒以为谨也，争逐之；谨余军击其追骑，铁勒遂走，谨因得入塞。
李崇长史巨鹿魏兰根说崇曰：「昔缘边初置诸镇，地广人稀，或征发中原强宗子弟，或国之肺腑，寄以爪牙。中年以来，有司号为『府户』，役同厮养，〔说，式芮翻。厮，音斯。养，余亮翻。〕官婚班齿，致失清流，而本来族类，各居荣显，顾瞻彼此，理当愤怨。宜改镇立州，分置郡县，凡是府户，悉免为民，入仕次叙，一准其旧文武兼用，维恩井并施。此计若行，国家庶无北顾之虑矣。」崇为之奏闻，事寝，不报。〔为后改镇为州无及于事张本。为，于伪翻。〕
5初，元叉既幽胡太后，常入直于魏主所居殿侧，曲尽佞媚，帝由是宠信之。叉出入禁中，恒令勇士持兵以自先后。〔恒，户登翻。先，悉荐翻。后，胡茂翻。〕时出休于千秋门外，施木栏楯，栏，槛也。楯，食尹翻。〕使腹心防守以备窃发，士民求见者，遥对之而已。其始执政之时，矫情自饰，以谦勤接物，时事得失，颇以关怀。既得志，遂自骄慢，嗜酒好色，贪吝宝贿，与夺任情，纪纲坏乱。父京兆王继尤贪纵，与其妻子各受赂遗，请属有司，〔好，呼到翻。遗，于季翻。属，之欲翻。〕莫敢违者。乃至郡县小吏亦不得公选，牧、守、令、长率皆贪污之人。〔守，式又翻。令，郎定翻。长，知两翻。〕由是百姓困穷，人人思乱。
武卫将军于景，忠之弟也，谋废叉，叉黜为怀荒镇将。〔将，即亮翻。宋白曰：后魏怀荒、御夷一镇皆在蔚州界。〕及柔然入寇，镇民请粮，景不肯给，镇民不胜忿，遂反，执景，杀之。未几，沃野镇民破六韩拔陵聚众反，杀镇将，改元真王，〔胜，音升。几，居岂翻。魏收曰：破六韩，单于之苗裔也。初，呼厨泉入朝于汉，为魏武所留，遣其叔父右贤王去卑监本国户。魏氏方兴，率部南转，去卑遣弟右谷蠡王潘六奚帅军北御，军败，奚及五子俱没于魏，其子孙遂以潘六奚为氏，后人讹误以为破六韩，又曰破洛汗。考异曰：魏帝纪：「正光五年破落汗拔陵反，诏临淮王或讨之，五月，或败，削官。」按令狐德棻周书贺拔胜传：「卫可孤围怀朔经年，胜乃告急于或。」然则拔陵反当在四年。盖帝纪因诏或讨拔陵而言之，非拔陵于时始反也。周书作「破六韩」，今从之。〕诸镇华、夷之民往往响应，拔陵引兵南侵，遣别帅卫可孤围武川镇，〔考异曰：北史「孤」作「緕」，今从周书。〕又攻怀朔镇。尖山贺拔度拔及其三子允、胜、岳皆有材勇，〔魏收志，尖山县属神武郡。薛居正五代史周密传，神武川属应州。令狐德棻曰：贺拔之先，与魏氏同出阴山。魏书官氏志，内入诸姓有贺拔氏。〕怀朔镇将杨擢度拔为统军，三子为军主以拒之。
6魏景明之初，世宗命宦者白整为高祖及文昭高后凿二佛龛于龙门山，〔龛，口含翻。此龙门山即伊阙山也。为，于伪翻；下复为同。〕皆高百尺。〔高，居报翻。〕永平中，刘腾复为世宗凿一龛，〔复，扶又翻。〕至是二十四年，凡用十八万二千余工而未成。
7秋，七月，辛亥，魏诏：「见在朝官，依令七十合解者，〔见，贤遍翻。七十而致事，合解所任。〕可给本官半禄，以终其身。」
8九月，魏诏侍中、太尉汝南王悦入居门下，与丞相高阳王雍参决尚书奏事。
9冬，十月，庚午，以中书监、中卫将军袁昂为尚书令，即本号开府仪同三司。〔本号，中卫将军号。〕
10魏平恩文宣公崔光疾笃，魏主亲抚视之，拜其子励为齐州刺史，为之撤乐，罢游眺。丁酉，光卒，帝临，哭之恸，为减常膳。〔以光拥立之功也。为，于伪翻。〕
光宽和乐善，〔乐，音洛。〕终日怡怡，未尝忿恚。〔恚，于避翻。〕于忠、元叉用事，以光旧德，皆尊敬之，事多咨决，而不能救裴、郭、清河之死，〔裴，郭死见上卷天监十四年。清河王怿死见上元年。〕时人比之张禹、胡广。
光且死，荐都官尚书贾思伯为侍讲。帝从思伯受春秋，思伯虽贵，倾身下士。〔下，遐稼翻。〕或问思伯曰：「公何以能不骄﹖」思伯曰「衰至便骄，何常之有！」当时以为雅谈。
11十一月，癸未朔，日有食之。
12甲辰，尚书左仆射王暕卒。〔暕，古限翻。〕
13梁初唯扬、荆、郢、江、湘、梁、益七州用钱，交、广用金银，余州杂以谷帛交易。上乃铸五铢钱，肉好周郭皆备。〔韦昭曰：肉，钱形也。好，孔也。杜佑曰：内郭为肉，外郭为好。孟康曰：周郭，周阋为郭也。肉，疾僦翻。好，呼到翻。〕别铸无肉郭者，谓之「女钱」。民间私用女【章：十二行本「女」作「古」；乙十一行本同；孔本同。】钱交易，禁之不能止，乃议尽罢铜钱。十二月，戊午，始铸铁钱。
14魏以洝南王悦为太保。
资治通鉴卷第一百五十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪六〔起阏逄执徐（甲辰），尽旃蒙大荒落（乙巳），凡二年。〕
高祖武皇帝六
普通五年〔（甲辰、五二四）〕
1春，正月，辛丑，魏主祀南郊。
2三月，魏以临淮王或都督北讨诸军事，讨破六韩拔陵。〔拔陵反见上卷上年。〕
夏，四月，高平镇民赫连恩等反，推敕勒酋长胡琛为高平王，〔酋，慈秋翻。长，知两翻。〕攻高平镇以应拔陵。魏将卢祖迁击破之，琛北走。〔将，即亮翻。〕
卫可孤攻怀朔镇经年，外援不至，杨钧使贺拔胜诣临淮王或告急。胜募敢死少年十余骑，夜伺隙溃围出，贼骑追及之，胜曰：「我贺拔破胡也。」〔少，诗照翻。骑，奇寄翻。伺，相吏翻。贺拔胜，字破胡。〕贼不敢逼。胜见或于云中，〔考异曰：胜传云：「至朔州见或。」按后魏地理志，云中，旧名朔州；及改怀朔镇为朔州，不容更以云中为朔州；今但云云中。按魏氏初都平城，北边列置诸镇，孝昌以后改镇为州，寻即荒废，其地漫不可考。杜佑以为魏都平城，于郡北三百余里置怀朔镇；又云：迁洛之后，于郡北三百余里置朔州；又云：后魏初，云中在郡北三百余里，定襄故城北。夫其曰皆在郡北三百余里，将是一处邪，将是三处邪﹖宋白曰：朔州马邑郡，东北至故云中二百六十里，后魏为畿内之地，亦曾为怀朔镇；孝文迁洛之后，于州北三百八十里定襄故城置朔州。又曰：后魏初，云中定襄故城是。则是朔州与后魏初云中共一处。通鉴此后书改怀朔镇为朔州，更命朔州为云州，此即魏志所谓云中旧名朔州之证也。是则怀朔镇与云中是两处矣。是后，李崇自崔暹白道之败，引还云中，后又自云中引还平城，其退师道里先后可见，而唐之云中郡乃魏之平城。详而考之，历代建置州郡，其名淆杂，难指一处为定也。〕说之曰：「怀朔被围，旦夕沦陷，大王今顿兵不进；怀朔若陷，则武川亦危，贼之锐气百倍，虽有良、平，不能为大王计矣。」或许为出师。胜还，复突围而入。钧复遣胜出觇武川，〔说，式芮翻。许为。于伪翻。复，扶又翻；下聊复同。觇，丑廉翻，又丑艳翻。〕武川已陷。胜驰还，怀朔亦溃，胜父子俱为可孤所虏。
五月，临淮王或与破六韩拔陵战于五原，〔五原，即汉五原郡地。魏收志，朔州治五原。杜佑曰：魏置朔州于怀朔镇，在唐朔州马邑郡北三百余里；今榆林九原即汉之五原郡地。盖汉之五原，壤地甚广，唐之丰、胜、朔三州，皆汉之五原郡地。魏收志，朔州附化郡有五原县；或与拔陵当战于此。〕兵败，或坐削除官爵。安北将军陇西李叔仁又败于白败，〔武川镇北有白道谷，谷口有白道城，自城北出有高阪，谓之白道岭。〕贼势日盛。
魏主引丞相、令、仆、尚书、侍中、黄门于显阳殿，问之曰：「今寇连恒、朔，逼近金陵，〔魏未迁洛以前，诸帝皆葬云中之金陵。恒，户登翻。近，其靳翻。〕计将安出﹖」吏部尚书元义请遣重臣督军镇恒、朔以捍寇，帝曰：「去岁阿那緕叛乱，遣李崇北征，崇上表求改镇为州，朕以旧章难革，不从其请。寻崇此表，开镇户非冀之心，致有今日之患；但既往难追，聊复略论耳。然崇贵戚重望，〔李崇，文成皇后兄诞之子，历方面，有时望。〕器识英敏，意欲遣崇行，何如﹖」仆射萧宝寅等皆曰：「如此，实合群望。」崇曰：「臣以六镇遐僻，密迩寇戎，〔杜佑曰：六镇并在今马邑、云中、单于界。〕欲以慰悦彼心，岂敢导之为乱！臣罪当就死，陛下赦之；今更遣臣北行，正是报恩改过之秋。但臣年七十，加之疲病，不堪军旅，愿更择贤材。」帝不许。修义，天赐之子也。〔天赐见一百三十三卷宋明帝泰始七年。〕
臣光曰：李崇之表，乃所以销祸于未萌，制胜于无形。魏肃宗既不能用，及乱生之后，曾无愧谢之言，乃更以为崇罪，彼不明之君，乌可与谋哉！诗云：「听言则对，诵言如醉，匪用其良，覆俾我悖，」〔诗桑柔之辞也。注云：见道听之言则应答之，见诵诗、书之言则冥卧如醉，不能用善，反使我为悖逆之行。〕其是之谓矣。
3壬申，加崇使持节、开府仪同三司、北讨大都督，〔使，疏吏翻。〕命抚军将军崔暹、镇军将军广阳王深皆受崇节度。深，嘉之子也。〔按魏收魏书作「广阳王渊」，李延寿北史作「广阳王深」，盖避唐讳，通鉴承用之。广阳王嘉见一百四十三卷齐东昏侯永元元年。考异曰：魏帝纪「深」作「渊」，今从列传及北史。〕
4六月，以豫州刺史裴邃督征讨诸军事以伐魏。
5魏自破六韩拔陵之反，二夏、幽、凉，寇盗蜂起。〔二夏，夏州及东夏州也。魏收地形志，夏州治统万，领化政、阐熙、金明、代名郡。东夏州领偏城、朔方、定阳、上郡。宋白曰：魏改统万镇为东夏州，后改延州。按魏克统万以为镇，太和十一年改夏州。延昌二年，置东夏州，治广武，唐始改为延州，治肤施。后魏太和元年，置广武县，后周改丰林县，隋分丰林、金明置肤施县，唐延州治焉。则魏东夏州治广武，非统万也。然魏收地形志以广武为太原鴈门之广武，亦误。皇兴二年，置华州于北地，太和十一年，改为班州，十四年为豳州，领北地、赵兴、襄乐郡。凉州领武安、临松、建昌、番和、泉城、武兴、武威、昌松、东泾、凉宁郡。夏，户雅翻。〕秦州刺史李彦，政刑残虐，在下皆怨，是月，城内薛珍等聚党突入州门，擒彦，杀之，推其党莫折大提为帅，〔莫折，虏复姓。帅，所类翻。〕大提自称秦王。魏遣雍州刺史元志讨之。〔雍，于用翻。〕
初，南秦州豪右杨松柏兄弟，数为寇盗，〔数，所角翻。〕刺史榑陵崔游诱之使降，引为主簿，接以辞色，使说下群氐，〔谤，音酉。说，式芮翻。〕既而因宴会尽收斩之，由是所部莫不猜惧。游闻李彦死，自知不安，欲逃去，未果；城民张长命、韩祖香、孙掩等攻游，杀之，以城应大提。大提遣其党卜胡袭高平，克之，杀镇将赫连略，行台高元荣。大提寻卒，〔卒，子恤翻。〕子念生自称天子，置百官，改元天建。
6丁酉，魏大赦。
7秋，七月，甲寅，魏遣吏部尚书元修义兼尚书仆射，为西道行台，帅诸将讨莫折念生。〔帅，读曰率。〕
8崔暹违李崇节度，与破六韩拔陵战于白道，大败，单骑走还。〔骑，奇寄翻。〕拔陵并力攻崇，崇力战，不能御，引还云中，与之相持。
广阳王深上言：「先朝都平城，〔上，时掌翻。朝，直遥翻。〕以北边为重，盛简亲贤，拥麾作镇，〔谓镇将也。〕配以高门子弟，以死防遏，非唯不废仕宦，乃更独得复除，〔高门子弟，谓其先世与魏同起于代北者，所谓大姓九十九。复，方目翻。〕当时人物，忻慕为之。太和中，仆射李冲用事，凉州土人悉免厮役；〔李宝自敦煌入朝于魏，至子冲亲贵，厚其乡人，故凉土之人悉免厮役。〕帝乡旧门，仍防边戍，自非得罪当世，莫肯与之为伍。本镇驱使，但为虞候、白直，〔杜佑曰：白直无月给。〕一生推迁，不过军主；然其同族留京师者得上品通官，在镇者即为清途所隔，或多逃逸。乃峻边兵之格，镇人不听浮游在外，于是少年不得从师，长者不得游宦，〔少，诗照翻。长，知两翻。〕独为匪人，言之流涕！自定鼎伊、洛，边任益轻，唯底滞凡才，乃出为镇将，转相模习，专事聚敛。或诸方奸吏，犯罪配边，为之指踪，政以贿立，边人无不切齿。及阿那緕背恩纵掠，〔敛，力赡翻。背，蒲妹翻。〕发奔命追之，十五万众度沙漠，不日而还。〔事见上卷上年。还，从宣翻，又如字。〕边人见此援师，遂自意轻中国。〔师速而疾，边人见其不能尽敌而反，意遂轻之。〕尚书令臣崇求改镇为州，抑亦先觉，朝廷未许。而高阙戍主御下失和，〔郦道元曰：赵武灵王既袭胡服，自代并阴山下至高阙为塞。山下有长城，长城之际，连山刺天。其山中断，两岸双阙云举，望若阙焉，故有高阙之名。自阙北出荒中，阙口有城，跨山结局，谓之高阙戍。拔陵杀之，遂相帅为乱，〔帅，读曰率。〕攻城略地，所过夷灭，王师屡北，贼党日盛。此段之举，指望销平；而崔暹只轮不返，臣崇与臣逡巡复路，〔复路者，还即旧路也。〕相与还次云中，将士之情莫不解体。今日所虑，非止西北，将死诸镇寻亦如此，天下之事，何易可量！」书奏，不省。〔为魏主思崇、深之言张本。易，以豉翻。量，音良。省，悉景翻。〕
9丁丑，莫折念生遣其都督杨伯年攻仇鸠、河池二戍，〔河池即今凤州河池县，有河池水。仇鸠亦当与河池相近。〕东益州刺史魏子建遣将军伊祥等击破之，斩首千余级。东益州本氐王杨绍先之国，〔天监五年魏克武兴，灭杨绍先之国，置东益州。〕将佐皆以城民劲勇，二秦反者皆其族类，请先收其器械，子建曰：「城民数经行阵，〔数，所角翻。行，户刚翻。〕抚之足以为用，急之则腹背为患。」乃悉召城民慰谕之，既而渐分其父兄子弟外戍诸郡，内外相顾，卒无叛者。〔卒，子恤翻。〕子建，兰根之族兄也。
10魏凉州幢帅于菩提等刺史宋颖，据州反。〔幢，传江翻。帅，所类翻。菩，薄乎翻。〕
11八月，庚寅，徐州刺史成景儁拔魏童城。〔童城，即下邳僮县城也。〕
12魏员外散骑侍郎李苗曰：「凡食少兵精，利于战；〔散，悉亶翻。骑，奇寄翻。上，时掌翻。少，诗沼翻。〕粮多卒众，事宜持久。今陇贼猖狂，非有素蓄，虽据两城，〔两城，谓天水及高平。〕本无德义，其势在于疾攻，日有降纳，〔降，户江翻。〕迟则人情离沮，坐待崩溃。夫飙至风举，逆者求万一之功；高壁深垒，王师有全制之策。但天下久泰，人不晓兵，奔利不相待，逃离不相顾，〔难，乃旦翻。〕，将无法令，士非教习，不思长久之计，各有轻敌之心。如令陇东不守，汧军败散，〔汧军，谓元志之军也。汧在陇阪之东。将，即亮翻。汧，口坚翻。〕则两秦遂强，〔两秦，谓莫折念生及张长命等。〕三辅危弱，国之右臂于斯废矣。宜敕大将坚壁勿战，别命偏裨帅精兵数千出麦积崖以袭其后，〔麦积崖，在今秦州天水县东百里，状如麦积，故名。裨，宾弥翻。帅，读曰率。〕则汧、陇之下，群妖自散。」〔妖，于骄翻。〕
魏以苗为统军，与别将淳于诞俱出梁、益，【章：十二行本「益」下有「隶魏子建」四字；乙十一行本同；孔本同；张校同；退斋校同。】未至，莫折念生遣其弟高阳王天生将兵下陇。甲午，都督元志与战于陇口，〔陇口，陇坻之口也。〕志兵败，弃众东保岐州。〔魏岐州雍城。〕
13东西部敕勒皆叛魏，附于破六韩拔陵，魏主始思李崇及广阳王深之言。丙申，下诏：「诸州镇军贯〔贯，籍也。〕非有罪配隶者，皆免为民。」改镇为州，以怀朔镇为朔州，更命朔州曰云州。〔魏先置朔州于云中之盛乐，以汉五原郡地为怀朔镇；今以怀朔为朔州，改旧朔州为云州，因云中郡而得名也。按后广阳王深自五原拔军向朔州，则怀朔镇虽置于汉五原郡地，与五原别为两城。宋白曰：汉五原故城，在唐胜州榆林县界，后魏孝文于唐朔州北三百八十里定襄故城置朔州。更，工衡翻。〕遣兼黄门侍郎郦道元为大使，抚慰六镇。〔使，疏吏翻。〕时六镇已尽叛，道元不果行。
先是，代人迁洛者，多为选部所抑，不得仕进。〔先，悉荐翻。选，须绢翻。〕及六镇叛，元叉乃用代来人【章：十二行本「人」上有「寒」字；乙十一行本同；孔本同；张校同；退斋校同。】为传诏以慰悦之。廷尉评代人山伟奏记，称叉德美，叉擢伟为尚书二千石郎。〔廷尉评，即汉之廷尉平，魏、晋以来，「平」旁加「言】，今大理评事即其职也。后汉尚书有二千石曹，魏置二千石郎。魏收官氏志：内入诸姓，土难氏后改为山氏。〕
  </div>
  <div class="pagination">
   <a href="资治通鉴注_page156.html">
    上一页
   </a>
   <span>
    ...
   </span>
   <a href="资治通鉴注_page152.html">
    152
   </a>
   <a href="资治通鉴注_page153.html">
    153
   </a>
   <a href="资治通鉴注_page154.html">
    154
   </a>
   <a href="资治通鉴注_page155.html">
    155
   </a>
   <a href="资治通鉴注_page156.html">
    156
   </a>
   <span class="current-page">
    157
   </span>
   <a href="资治通鉴注_page158.html">
    158
   </a>
   <a href="资治通鉴注_page159.html">
    159
   </a>
   <a href="资治通鉴注_page160.html">
    160
   </a>
   <a href="资治通鉴注_page161.html">
    161
   </a>
   <a href="资治通鉴注_page162.html">
    162
   </a>
   <span>
    ...
   </span>
   <a href="资治通鉴注_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
