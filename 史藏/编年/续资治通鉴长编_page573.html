<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 573 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 573 页/共 607 页
  </h1>
  <div class="content">
   壬戌，龙图阁直学士、权知开封府蒋之奇为翰林学士，试吏部侍郎邢恕权吏部尚书，户部侍郎□居厚权户部尚书，试吏部侍郎李南公为宝文阁直学士、知永兴军，宝文阁待制、知瀛州路昌衡权知开封府。
　　诏陕西路添置蕃落马军十指挥，每指挥各以五百人为额，并支马七分；于永兴军、河中、凤翔、同华州各置两指挥，并隶住营州、军将下统制训练，委逐路所属都总管司选官招人。初，三省、枢密院同呈，以太仆牧租钱于陕西置蕃落马军十指挥，以五百人为额，支马七分【五】。初欲以牧地募民养马，久而未集，曾布以为不若增骑兵为简便，兼土兵乃劲兵，又诸路出戍者已竭。及建此议，觽翕然皆以为允，上亦欣然从之。盖牧租见存者七百万，岁额一百七万，而十指挥之费二十五万而已，故可与募人养马之法兼行也。
　　甲子，观文殿大学士、西太一宫使【六】、右银青光禄大夫韩缜乞致仕，诏不允，已而特授太子太保，依前充观文殿大学士致仕。（十六日叶祖洽云云。曾布云：叶祖洽言缜交结张茂则、梁维简及元佑初附会改更法度事，不当降诏不允。遂除太子太保致仕，不用受遗恩例也。）
　　翰林学士蒋之奇兼侍读。
　　诏陈衍男慥特送南恩州编管。衍并梁惟简屋宅、产业、园地、钱物并根括籍没入官，在京者拨与后苑房廊所，京城外者拨与提举常平司，在外州县者拨与转运司，如有隐漏减落，许人陈告，罪赏依户绝法。（旧录云：「诏陈衍男慥特送南恩州编管。衍并梁惟简屋宅、产业、园地、钱物并根括籍没入官，在京者拨与后苑房廊所，京城外者拨与提举常平司，在外州县者拨与转运司，如有隐漏减落，许人陈告，罪赏依户绝法。」以惟简引用陈衍，交通执政，变乱朝廷也。新录曰：「交通执政、变乱朝廷之语，意皆诬罔宣仁圣烈，今删去十六字。改删去『诏陈衍男慥特送南恩州编管，衍并梁惟简并籍没物产』【七】。」）
　　左司谏郭知章言：闻诸路守臣尝于秋夏之间以雨足岁丰为奏，或灾歉遂不敢以闻，伏望特降睿旨，下诸路州军，严行约束，虽已奏丰稔而或继有非常水旱者，并具灾伤上闻。从之。
　　朝奉郎安师文言：「近缘边修筑城寨，西贼举觽入寇泾原，败衄而去。今困于点集，渐已穷蹙。窃闻诸路广行招纳，切中事机。向日归明朱智用，久已向汉，然为夏国各有把截卓望口铺，无缘遂达中土。后因事至邈川，先与溪心手下首领作般擦到熙州，密谕归顺之意，后合家间行归汉。盖邈川与吐蕃部落杂处，又斫龙、讲朱等处日有博易，人情狎熟，易为传道语言。乞委熙河经略司差谙晓蕃情使臣告谕邈川首领及蕃商等，如能诱至、指引夏人归顺，每名优给茶彩。如此，则右厢之人必自吐蕃而至者觽。然自来吐蕃与西夏心相睽贰，外示和好，更乞密行经画。」诏熙河兰岷路经略司，密切从长相度施行。（六月丁未，曾布论师文上殿。）
　　鄜延路经略司言：「保安军顺宁寨蕃官巡检、供备库副使刘延庆，遣使均凌凌诈投西界，招诱到左厢，密约归汉。元系左班殿直、保安军顺宁寨蕃官，元佑六年投蕃，今复归汉。已书填空名宣补充右侍禁依旧住坐。其刘延庆及均凌凌乞优与推恩。」诏刘延庆转一官，均凌凌与下班殿侍，仍支钱十万。
　　乙丑，淮南转运副使陈佑甫言：「向任外都水监，值澶州小□埽黄河抹岸，臣与都水监丞苏液均被罪黜。后臣复叨任使，官亦随进，而液退居里闬，不复出仕，逮今十五余年，蒙圣恩擢提举开封府界常平，其寄禄官尚仍旧秩。欲望检详苏液转承议郎迄今年月，还其合该磨勘官□。」诏令吏部并与磨勘。（新削。）
　　丙寅，诏以归信、容城知县、左侍禁廉嗣复为合门祗候；县尉、左班殿直王楹转一官，更减三年磨勘；指使三班差使杨齐转一官；百姓张保、桂俨并与三班借使。先是，有北贼三十余人入界为扰，保、俨告嗣复等尽掩杀之，故有是命。
　　枢密院言：「陕西、河东逐路经略司并提点熙河兰岷等路汉、蕃弓箭手教阅等事今看详，欲汉、蕃弓箭手委将官及所属州、县、城、寨官司，常切训练，不限定所习事艺名目，惟务精熟及习知出入战阵次第，其有马者须调习驰骤。每遇农隙，委经略司选官或躬亲推排点阅支赏。又汉、蕃弓箭手并令分为四等：以胆勇武艺卓然者为奇兵，有战功、武艺精熟人为第一等，以未曾立功、事艺精熟人为第二等，以武艺生簄人为第三等。委逐首领人员依格推排等第，置籍钞记单名。遇有增减，于簿内开收。又点阅止随所习事艺按试，如第三等内出觽者，升为第二等，候点阅讫，等第支赏。」从之。（新本削去。）
　　丁卯，枢密院言：昨兴复卫州淇水第二马监、颍昌府单镇马监，日有死损，费刍秣，减租课，官吏俸给，所用不赀。诏：「卫州淇水第二马监、颍昌府单镇马监，并宜废罢。内淇水第二监马，尽数起发赴太仆寺，单镇监据现管马，均给永兴军、秦凤等路都总管司应副新招换蕃落军兵。所有牧地，仰太仆寺措置以闻。」又言：「太仆寺桩留堪配军马五百匹，准备朝廷缓急支用。院监见管合配军马八百二十三匹，诸军班阙马不少，太仆寺见管杂马又过于桩留之数，虚费人兵看管。」诏令太仆寺今后桩留堪配军马及杂使马共四百匹，每院各养一百匹外，仰尽数支使，辄于数外占留者，坐之。（新删旧，今用之。）
　　泾原路都总管司言：「本路诸军支填七分官马外，内新马未堪披带，外日有死损。乞将诸路就粮马军，权支填八分马，候事宜息日，依旧条支填。」从之。（新无。）
　　戊辰，给事中叶祖洽为吏部侍郎，江、淮、荆、浙路发运使吕嘉问为宝文阁待制、知青州。（正月十九日为发运，九月末李深云云。）
　　翰林学士林希言：乞出官使臣亦依进士试策三道。从之。（林希以学士改知枢，在四年闰二月，此不应犹称学士。当此时，蔡京为承旨，蒋之奇为学士。）
　　己巳，给事中叶祖洽言：「伏见韩缜在垂帘之初，首被擢用，位登宰相，中外皆以为缜是张茂则、梁惟简所引，若非阴有交结，何以得此？其迹着明，当时物论已为不平。缜当以罪废，遭遇先帝特加拔擢，致位枢长，其恩可谓厚矣。而缜不顾廉耻，附会中贵，遂于垂帘之初，与司马光并处台席。光等更改先帝法度，略不闻缜有力争之言，惟务谄事光等，以持禄养交，可谓不忠于先帝也，终缘言者排击而去。然缜终元佑之间，保身将相，穷极富贵，莫敢指议。若非内有所附，声势足以动人，岂能偷安如是之久耶？臣窃以士人在元佑间，非与权要贵近有所干涉，则美官要职从何而得？臣尝见绍圣时政记亦有此论。故近来朝廷察当时有所附会而得差遣者，虽寺、监之类，尚能罢去，缜于是时出将入相，风采气焰，终元佑之际不衰，天下士大夫指以为漏网。而朝廷待遇恩礼，始终与元勋故老无异，士之有识者莫不怪之。夫附会司马光等，得寺、监丞之类，尚不容于今日，而附会茂则、惟简之人，致身将相，却容幸免，参酌轻重，典刑不均，非公朝所以示天下也。所有『不允致仕』录黄，臣未敢书读。」中书舍人蹇序辰言：「窃观叶祖洽缴驳韩缜录黄，谓缜专以奸慝保全名位，乞特加削夺，放归田里。臣不知朝廷以祖洽所论为是，或以为非。若以为非，则因祖洽之言，已罢降『不允』之诏矣；若以为是，则太子太保乃是前宰相致仕例所除官，兼庞籍【八】、梁适旧不兼大学士而缜得兼之，未有罪恶之大如祖洽所陈而恩命反过前比也。臣以祖洽所言，考朝廷所行，名实义理俱为未称，是以未敢具草【九】。」诏令沈铢命词行下。（邵伯温云：韩缜有心术，章惇畏之。凡在元佑执政从官，惇必以事中之，独不敢及缜。方迁谪诸公时，缜以节度使知颍昌，观文殿大学士领宫祠。盖惇虑缜能害己也。至缜死，方使叶祖洽言不与赠谥而已。新录辨诬曰：按韩缜虽致位将相，无可纪述，以为不顾廉耻附会中贵，则无所据。至云士人在元佑间，非与权要贵近有所干涉【一○】，则美官要职何从而得，意在讥切垂帘之政，今并削去。）
　　三省言：「按梁惟简、陈衍在元佑时，内挟党类，外交权臣，邪谋诡计，无所不至。赖宣仁圣烈诚心德意，不能动摇，皇太后、皇太妃保佑拥护，朝夕备至，故惟简、衍不得逞其奸心。原其罪恶，族灭为宜。陛下□仁，止从投窜。然闻惟简、衍尚有亲戚供职禁中，此曹私心各怀危惧，何可更充内侍？伏乞圣断，索惟简、衍亲戚并素所厚善者，屏逐出外。」诏入内内东头供奉官、寄内殿承制苏舜民，入内内东头供奉官冯章，入内内侍殿头韩侁、刘渊，入内内侍高品曾焘，内冯章、曾焘各降一官，并送吏部添差远地监当。入内内东头供奉官、寄内殿崇班邓舜贤降见寄官，送内侍省。入内内侍殿头苏慥，入内内侍黄门邵琦、窦瑛，入内贴祗候内品胡宗杰，入内内西头供奉官李世长、冯说，已上并本官送内侍省。内侍省高品杨偁追两官勒停，送全州编管；张继安与远小处监当。入内使臣黄定国、王遘，与依见寄官转出；霍肃、王昭安、周珣，并以本官送内侍省。（旧录云：三省言：「按梁惟简、陈衍在元佑时，内挟党类，外交权臣，邪谋诡计，无所不至。赖宣仁圣烈诚心德意，不能动摇，皇太后、皇太妃保佑拥护，朝夕备至，故惟简、衍不得逞其奸心。原其罪恶，灭族为宜。陛下□仁，止从投窜。然闻惟简、衍尚有亲戚供职禁中，此曹私心，各怀危惧，何可更充内侍？伏乞圣断，索惟简、衍亲戚并素所厚善者，屏逐出外。」新录辨诬曰：此一段虽推尊东朝，归罪阉尹，原其诬谤之意，尤为深切。今删去七十六字【一一】。旧录诬谤孰不知？今悉依旧录。曾布尔日录：丙寅，许将以三省札子示曾布，云中人有与陈衍、梁惟简亲党及素相厚善者，皆当斥逐。上遂具十余人姓名送三省，自编管至送前省降官，凡数等。将云：「莫可同进呈否？」布曰：「三省列章，安用西府同呈？兼三省前后施行梁惟简等，密院皆不预。」遂已。既而又有四人者，御批付密院施行，前后凡二十四人。壬申，布又同林希进呈三省施行中人事，因言：「臣等昨准御批：『梁惟简、陈衍儿男有尚居省籍，可除名羁管。』臣等遂下两省取索，云『各有一男随行，外更无。』遂施行讫。乃不知更有亲党及素相厚善者。亦闻三省因陈慥者理会房钱于开封，文字至都省，遂将上籍没两家赀产。」上曰：「亦知之。」又指数中已施行人曾焘、冯章两人，令更降一官。前此，蔡卞又云：「前日因章惇留身，退便令草此札子。亦尝问之，云：『必是相公曾奏。』惇曰：『然。』」御集五月十三日手札两道，姓名与此同。惟郑详以旧官送内侍省，此独无有。）
　　庚午，诏：「诸路沿边州军，除帅臣所在外，若公使于例册外馈送，并依缘边城堡镇寨条施行。朝廷遣使及监司例外受供馈者，仍取旨。委经略、安抚、钤辖、转运、提刑、提举司，常切觉察劾奏。」以三省言兰州违法馈送也。（沿边城堡镇寨条，见二年正月十八日。）
　　注　　释
　　【一】惠卿二十三年不磨勘「二十三年」原作「二十二年」，据阁本、活字本及下文改。
　　【二】自此虽有进筑「进」原作「远」，据阁本、活字本改。
　　【三】上极然之阁本作「上极笑之」。
　　【四】又改正刺举指挥「挥」字原脱，据阁本补。
　　【五】支马七分「马」原作「为」，形似而讹，据阁本及本卷上下文改。
　　【六】西太一宫使「使」字原脱，据宋史卷三一五韩缜传补。
　　【七】改删去诏陈衍男慥特送南恩州编管衍并梁惟简并籍没物产「改删去」三字与上下文不相合，疑有讹误。
　　【八】庞籍「籍」原作「藉」，据阁本及宋史卷三一一庞籍传改。
　　【九】是以未敢具草「具」原作「与」，据阁本、活字本改。
　　【一○】非与权要贵近有所干涉「要」字原脱，据阁本及文义补。
　　【一一】今删去七十六字按删去文字，当自「赖宣仁圣烈」至「各怀疑惧」止，经就正文与小字注所载原文分别计算，两者均为七十四字，疑作「七十六字」有误。
续资治通鉴长编
卷四百八十八
卷四百八十八
　　起讫时间 起哲宗绍圣四年五月辛未尽其月
　　卷　　名 续资治通鉴长编卷四百八十八
　　帝　　号 宋哲宗
　　年　　号 绍圣四年（丁丑，1997）
　　全　　文
　　五月辛未，中书舍人蹇序辰言：「吏房送到□居厚除权户部尚书词头，诏令臣命词行下。按居厚顷于元丰间被知先帝，自朝散郎除天章阁待制，充京东路都转运使，先帝亲为褒诏，称居厚『将命一道，不辱使指，无黩乎上，不扰乎下，不諠乎闻。于二三年间，坐致财用数百万计，前日县官窘迫，一朝变为□舒。求之内外主财之臣，政绩着验，顾未有出其右者』，至于迁官赐服数次。及司马光用事，务快宿憾，改更废黜先朝政事、人物，故刘挚等附会，首论居厚。而言多无实，不待服罪，责为散官。考其所坐，悉缘公事，本无赃私、废弃显状，一被谴斥，首尾十年，至绍圣亲政，始复收用。察其元犯，已与除落，今自户部侍郎除权尚书，计其资历，无甚超越，而议者尚以前事为言。臣若苟随流俗，心怀顾避，既虑给事中封驳，又恐谏官、御史奏论，相与协心，终不命词，反致先帝初则失人，次则失言，以矫诬在天之威灵，而助成司马光、刘挚等之素志，则是臣怀利朋奸，没身无以塞责。是以闻命审思，即草词讫。盖以其心非附朝廷以为同，非反同列以为异，非交私居厚以为朋党，而区区之忠所深虑者，累先帝知人之明，违今日绍述之志也。望降臣此章，与居厚除命行下，明示好恶，以风四方。则非独于臣幸甚！」诏榜示朝堂：「朕以眇躬，获承先构【一】，永惟休烈盛美，欲以昭示万世。而顷遭髃奸，同逞宿憾，兴讹造讪，力肆诋排，政事人材，废毁殆尽！夙夜悼惧，靡敢遑宁。思与卿士大夫共承厥志，庶几德业传信无穷。念今在廷之臣，鲜知事君之义，崇乡原以为善士，造虚誉以进无能。以交私合党相先，以奉法守公为讳。材智胜任，则阘茸共嫉；趣向至正，则颇侧深仇。端亮劲挺有特立之操者，不见容于觽人；媕阿回遹持两可之说者，必得名于流俗。沉溺忘返，险薄可嗟！乃阴怀私恩，显废公议。以奸臣所斥逐为当罪，所变更为得宜；以先帝所建立为不然，所褒擢为非当。借誉余党，幸复甄收，务令旧章，未能淳一。扇为是非不定之论，欲开善否更用之端。浸长小人之道于难知之中，以疑天下之听于未孚之际。幸时事之中变，庶人情之翕从。每怀及兹，良用慨叹！朕察言观事，灼见邪心，欲正典刑，当申儆诫。继自今日，尔其自新，式惩厥愆，毕趋于正。示以好恶，非曰苟然，其或怙终，必罚无赦。咨尔在位，尚克钦承。」
　　元佑初，章惇争论役法札子，有云：「役法可以缓改，非如京东铁马、福建茶盐，不改一日则有一日之害也。」及蔡卞与序辰谋共作诏榜，虑惇不从，乃持惇元佑札子以胁之曰：「若谓居厚京东所行非是，则先帝褒诏亦非是矣。」惇噤不能语。于是从序辰所请降诏榜云。（今实录元佑元年二月章惇论役法札子亦无此「不改一日则有一日害」等语。盖崇宁史臣阴为惇讳，绍兴史臣不能检讨增益之也。）
　　诏起居郎兼权中书舍人沈铢不当以无根缴奏□居厚，特罚铜二十斤【二】。铢再论「居厚顷使京东，坐聚敛罢，不可以长地官。」即改命蹇序辰，仍令铢分析。序辰既草制，铢因被罚。（壬戌除居厚，铢缴词头，甲子再缴，戊辰改付序辰，辛未罚金。旧录云：□居厚除户部尚书，铢以居厚领使京东，坐聚敛罢，不可以长地官。诏铢具实状，不能对，罚金。新传因之。居厚实状有何难对，政坐以元佑为讳耳。史臣媕阿莫辨，可叹也。）
　　翌日，枢密院奏事，曾布曰：「窃闻沈铢近以缴□居厚词得罪。」上曰：「止罚金。」布曰：「又闻有敕榜。」上曰：「止降诏。」布曰：「居厚初除待制，叶祖洽亦尝缴奏，陛下听之。今沈铢既罚金，又降诏榜告，以□居厚、蹇序辰为君子，以沈铢为小人，恐人情不服。」上曰：「不曾指名。」布曰：「闻三省行遣，先坐沈铢缴状词，次用蹇序辰章疏降诏，如此亦指名也。古人以逆人主指为逆鳞，以谓撄之者死。然挺特自守之士，以义理自守，议论之际，虽死不避。傥欲使觽论以小人为善人，君子为小人，虽日杀人，亦不可夺，况出榜乎？臣以谓诏榜无益于事，兼如此乃是欺罔圣听。」上曰：「序辰因何却与居厚一般？」布未及答，林希进曰：「此已行之命，无可论者，曾布所陈极当，望陛下知察耳。」上唯阿而已。（布录在壬申，今附此日。）
　　后数日，（布录在丙子。）布又言：「臣前日论居厚事，喋喋烦圣听，然圣问以为序辰何以与居厚一般？臣仓卒未及对。陛下知居厚事状否？元丰中，先帝欲按阅河北保甲，患用度不足，居厚即献绢三十二万。及措置籴便陕西边事，居厚皆有所献。此时先帝不得不悦，财利之臣，能举职如此，不得不銟。然京东岁有羡余一二百万，非取之于民，何所从出？前日之京东，今日之京东，与居厚在彼时，宜无以异，不知居厚何术独能致此羡余？居厚之所经营，如民间禁补修旧铁器，一一要从官买，其它掊敛细碎，大约类此。」上曰：「事皆虚，当时不曾根勘，但人言如此耳。」布曰：「居厚京东之事，人人共知，恐不虚。如铁器事，尝为优人所玩，安可谓无？兼章惇元丰末章疏，曾论居厚云：『京东之人恨不食其肉。』此语莫不虚否？然居厚不足论，掊敛之事，害及一路而已。若序辰者，则害天下。其为害盖百倍于居厚，何止一般？何以言之，序辰凡所议论，不复顾义理，若三省所悦，虽凶慝小人，必多方主张庇护，害政之大，无大于此。今但言流俗之人党助元佑奸党，冀其复用。臣固尝开陈，以为君子小人皆不当有此意。诚令与三省异论之人皆是小人，缘小人用心，惟利是视，岂可舍今日权要大臣不肯附丽，却一向党附海外编管安置之人，冀其复用，以求官职，希进用，其术无乃太簄乎？小人怀利，必不应颠倒如此。但知义理自守之士，不肯为三省变易天下公议，雷同欺罔尔。兼居厚昨除待制，叶祖洽亦尝缴词，陛下伸祖洽之言，罢居厚之命，中外鼓舞称诵。今日沈铢所缴，乃与祖洽无异，而铢独罚金，又出敕榜，此臣所不晓。
　　又如吕嘉问欲除卿，陛下以为不可；欲除侍郎，陛下以为不可；过都门欲一见，陛下亦以为不可。今忽除待制，莫不骇闻。缘权侍郎四年方即真，又一年乃得待制，今比之侍郎，乃更速五年矣。臣固疑近日政事，更非前日之比也。亦尝自陈，凡所欲言，隐忍者十有八九，而其所陈已喋喋不胜其多，臣犹自厌，况陛下乎？」上曰：「大臣所见，岂可不言，言之何害！」布曰：「臣每蒙陛下开纳如此，益不敢循默，然愿陛下更赐采纳。臣自初秉政，即尝奏陈，以谓先帝听用王安石，近世罕比，然当时大臣异论者不一，终不斥逐者，盖恐上下之人与安石为一，则人主于民事有所不得闻矣。此何可忽也？」上曰：「冯京辈皆是。」布曰：「非独京辈，先帝曾谕臣：『王珪虽不言，亦未必不腹诽也。』今三省无一人敢与惇、卞异论者，许将辈见差除号令有不当，但郁悒而已。如序辰辈多端劫持惊恐在位之人，使不敢与三省违戾。只如有文字云：『元佑大臣，非其死党，不得为执政。』许将见此一语，为之破胆。」上曰：「不记得有此文字。」布曰：「序辰但于文字中，以一两句微词惊恐许将辈，非公然排击许将，宜其陛下不记也。今上下人情如此，愿陛下以先帝御安石之术为意。」上又问「林希用心如何？」布曰：「臣累曾言希有学问识见，若不为利害所怵，于义理不患不晓。今致身至此，实不肯附丽人，议论极向正。」上曰：「于卿处则然，未知他处何如尔？」布曰：「或不至此。」布又问上：「近日论议者莫亦以臣为党助元佑之人否？」上曰：「岂有此理！卿何可加以此。」布曰：「臣固自知于元佑之人无一毫干涉，然见其变乱是非如此，臣亦不敢自保。」上笑曰：「无之，岂得有此！」（布录在丙子，今附此【三】。许将时为中书侍郎。陈瓘尊尧集理财总论曰：按安石初为从官，即倡理财之说，及至参知政事，故行其所言。今考日录第一，安石于未执政前，七对神考，并无一言及于理财。至于执政供职之第一日，即伪书对上之言曰：『人主当以成礼义廉耻之俗为急，若宣着为利之实，而礼义廉耻之俗坏，则天下不胜其弊。孟子耻言利，曰：『亦有仁义而已矣。』然其卒曰：『未有义而后其君者。』人人不敢后其君，此乃人主大利也。』鸣呼！安石著书首撰此语，却思孟子之说，其于前日所行，不可谓之无悔也。年运而往，虽悔可追，悔而不改，济以欺伪，作为诬书，阴授蔡卞。卞，绍圣用事之初，专述熙宁，及哲宗既怒常立，然后骤述元丰，始与序辰谋作盖抹之事矣。事之本末，臣请□而论之：「臣闻绍圣三年，尚书右丞蔡卞引选人常立为假通直郎、崇政殿说书。又力荐之，赐对之明日，复请躐除侍从官。哲宗问卞曰：『立诋神考而卿荐之，何也？』又顾丞相惇曰：『卿不见其语乎？』惇谢不知，因请其语。哲宗怒曰：『语在常秩行状，其语云：「自安石罢相以来，民在涂炭。」又云：「自秩与安石去位，而识者知政事必败。」其谄厚安石而诋薄神考如此，卞荐之何也？』即命中使史院取秩行状，哲宗亲指『涂炭』『必败』四字以示宰执，惇等皆顿首谢罪，请贬立监寿州酒。给事中叶祖洽驳曰：『立诋毁先烈，谪轻近地。』乃改立永州监酒，而撰常秩行状者赵飻特勒停。初，太学博士林自用卞之意，倡其言于太学曰：『神考知荆公不尽，尚不及滕文公之知孟子也。』士大夫固骇其言矣。自哲宗既怒常立，卞始惶骇改意。而林自『滕文公』之说，亦自此不敢言于觽，卞于是与序辰等始用盖抹之术矣。」又论曰：日录载安石之言曰：「人君为天地万物主，须是盖抹得事过，乃能济天下。」绍圣中，蔡卞用盖抹之术，在既窜常立之后，安排之序，的然可指。臣请稽其本末而论之：「熙宁九年，邓绾落御史中丞，安石亦相继罢去，退居钟山，着此讪书以授蔡卞，卞当元佑之时，增光润色。九年笔削，恩怨分明，回互妨嫌，以睰觽好，照顾本末，以全私美。书行于绍圣之始，嫁祸与造书之人，惇等醉迷，例遭嫁卖，不知宗庙之遭诋诬也。天实使之荐常立，哲宗皇帝灼见奸伪，窜悖臣于远方。卞惟伪迹寖彰，于是屈己改图，而用盖抹之术矣。盖卞之初意，讥薄神考元丰之政，专务绍述安石熙宁之事。至是知其不可，则与蹇序辰同谋以神考褒劝□居厚手诏榜于朝堂。其迹则善述熙宁，深赞元丰，其心开脱安石，诋诬宗庙。夫诏褒居厚，乃神考驾驭监司之意尔。元佑初，章惇争论役法札子云：『役法可以缓改，非如京东铁马、福建茶盐，不改一日则有一日之害也。』及卞、序辰共作敕榜之时，先以章惇元佑札子胁持宰相，曰：『昔以「居厚京东盐马之事，不改一日则有一日之害」，是以理财之诏为非也。』惇计无所出，噤不能语。于是亦以敕榜为是矣。且安石初欲理财，自谓合于经术，谓司马光之徒皆不晓孟子义利之说，岂以理财为不美哉？及退而著书，则于初作参知政事第一日，便造安石奏上之言曰：『孟子耻言利，若宣着为利之说，则恐坏风俗。』又造安石奏上之言曰：『陛下但好理财者，则汲汲而用，至于讲道，则不以为急。』又曰：『以理财为先，则人将机巧趋利。』又曰：『若以理财为先务，又召致无行义之人，则恐天下观听不足。』盖安石舍觽自用，造法于得君之初，追悔著书于十年之后，归过宗庙，图盖已愆，是可忍也，复何议哉！又其归过之言曰：『臣尝劝陛下不须多张法。』又论榷铁则曰：『官自鼓铸则必与汉同弊。』此所以讥元丰之政也。卞及序辰谋取神考驾驭监司之诏榜于朝堂，岂为一□居厚而已哉！欲实安石诋讥之语而杜塞天下爱君之言耳！夫有舒有惨，天道所以变通；一弛一张，文武所以相济。神考圣训曰：『什一而税足矣。』又曰：『今税敛已重。』此则理财之正论，圣主之本心也。至于诏銟居厚，则所以銟有劳之臣耳，孰敢以为非乎？卞等揭视一诏，便谓安石所讳理财之事，可以移过于宗庙。而日录诬伪之言，可以取信于天下后世。盖卞等所谓盖抹者如此。」』
　　御史蔡蹈言：「臣伏睹圣旨指挥，以权中书舍人沈铢缴还新除户部尚书□居厚词头，令具析闻奏者。臣窃以中书舍人之职，专掌书命，朝廷除授未允公议，则王命之出不可不审。况有义当论列，若论失其实而上罔朝廷，即铢被罪黜可也，不当更令具析，待之以不信，而使在廷之臣以此为戒，它日无敢言者。且居厚之为京东都转运使，牟利殃民，觽所备闻。近者朝廷初复居厚待制矣，是时尝有缴还词头者，朝廷为罢其命，不闻有令具析闻奏之旨。今居厚超迁踰等，又非待制之比，而铢之所论，公议翕然，不可不察也。臣愚欲望圣慈追寝令铢具析指挥，庶存近侍论思事体。 
　　又言：「伏见圣旨指挥，以权中书舍人沈铢缴还新除权户部尚书□居厚词头，令具析闻奏。既又罚铜二十斤放，并今月十九日尚书省降到敕一道，臣僚上言辨雪□居厚事，令本台榜朝堂者。臣谨按，居厚奉使京东，征利苛急，惟务羡余，以赴功赏，而创置铁冶等非义取民，一方愁怨，声动朝野。在元丰末年，左右大臣已尝论奏其恶而责守庐州矣，其大臣及同时被遇先帝之人，莫非公心以救正朝廷法度，以此见居厚非本无过者。若谓悉皆缘公，本无赃法，则人臣奉使一方，不能致朝廷之德意下究，而万口嗷嗷，不胜其怨，其为失职，何必赃私？设或弃瑕甄录，出自宸聪，则臣下所不敢知。其如中书舍人当行职事，其所见缴还词头未为过也。而敕旨勒令具析事状，既而罚金以加其罪，亦已太甚，宜乎觽所骇闻也。盖居厚事状，天下共知，若谓论者厚诬，是欺天下也。天下之不可欺，以有公议存焉。公议不恤，虽圣训谆谆，申儆具寮，恐无补也。孔子曰：『天下有道，则庶人不议。』今朝廷清明，陛下仁孝，习先朝故事，固已纯一，庶人无知，且犹无所议，况士大夫乎？天下既无异议，而止缘中书舍人缴还词头，便为异议如此，则一切不问，无缴还者，谓之其志同，可乎？臣愚伏望圣慈更加省察沈铢缴还□居厚词头实协公议，特赐原宥，庶使在廷之臣不以言为戒矣。天下幸甚！」
　　河东路经略司言：「内殿崇班王安静昨出界讨击青鱼河贼，所部杀获最多。昨与折克行子侄一例，同减半推恩，依格合转三官，更减四年磨勘。除正推恩外，有转一官、减四年半磨勘未赏。」诏王安静特依格更与转一官，仍减四年磨勘。
　　观文殿大学士、守太子太保致仕韩缜卒。上为辍朝，成服于后苑，赠司空。
　　壬申，起居郎、权中书舍人沈铢乞罢中书舍人职事，诏从之。仍改差起居舍人龚原兼权。
　　枢密院言：「去秋西贼举觽入寇鄜延，除环庆系邻路差那兵将前去策应外，其余路分，并曾出兵牵制。内泾原入界破荡没烟新寨，广有斩获。熙河乘此进筑安西城毕，以此稍沮贼气。比累据环庆等路探报，贼界今年秋点集河北诸监军司人马，虽已降朝旨下诸路，过为堤备，窃虑西贼并兵寇犯一路，其余路分临时却有观望，不出兵牵制，被寇路分难以枝梧【四】，若西贼分兵侵犯诸路，即逐路兵力足以随宜应敌，捍御掩击。如并兵寇犯一路，其邻路除合行策应外，如可以侧近去处，据险设伏，出奇掩击，或扼其归路，或旁出间道，邀击辎车，或广张旗帜，多设疑兵，使贼顾望，难于进退。因其留滞困怠，可以追粘尾击。或乘其退散之际，痛行掩杀，即选委统制兵将带领得力将佐及精锐人马前去。其牵制路分若去被寇路分不远，亦依此施行。或道路隔邈，难以前去，即精加控讨，发兵入界掩击团聚兵马，或讨荡贼界诸州、或监军司、或郊野住坐部落族帐。或于本路有合展拓城寨，乘时间隙，便行进筑。如此，则西贼于分兵并兵皆无以得志。假如蹂践一路边面，即诸路讨荡或进筑，彼所丧失不少，使贼兵于分合之际，无不受害，进退左右，无以为谋。贼势自须困敝，诸路边鄙常须获利。此最为备边困贼之要。惟在帅臣公心体国，不怀畏避、因循、观望之意，预与兵将官讲议，博尽觽论，广设方略，则临时可以乘机择利，应变出奇，万全取胜。及戒约激厉将佐，令知纪律，不敢临时逗挠。及应千战守凡百应接方略，论议素定。及令将佐人人通晓，贵免临敌仓卒，措置乖方，滋长边患。」诏陕西、河东诸路详具措置方略以闻。（新本删修云：枢密院言：去秋西贼举觽寇鄜延，除环庆系邻路差那兵将前去策应外，其余路分，并曾出兵牵制【五】。内泾原入界破荡没鞕新寨，广有斩获。熙河乘此进筑安西城毕，稍沮贼气。比累据环庆等路探报，贼界今年秋点集河北诸监军司人马，已降朝旨下诸路过为堤备。窃虑西贼并兵寇犯一路【六】，其余路分观望，不为出兵牵制，被寇路分难以枝梧。若西贼分兵侵犯诸路，合行策应【七】。如此，则西贼于分兵并兵皆无以得志。此最为备边困贼之要。诏陕西、河东诸路详具措置方略以闻。）
　　广西经略司言：「据知南丹州莫世忍牒，男公鞫与弟公佞自成唇吻，前去归明，乞在本路安泊。公鞫称曾入贡，授银青光禄大夫、检校太子宾客、兼御史大夫武骑尉，带到妻男等二十一人。同归明人闲劳共六人，内闲劳亦曾授银青光禄大夫、检校国子祭酒、兼监察御史武骑尉，并乞换班行名目。本司今相度，欲差人伴送前去吉、鄂州，给田产安泊。」诏：「莫公鞫，与鄂州团练副使，不签书公事；闲劳，与吉州长史，并不支请受。仍令广西经略司差人伴押前去鄂州交割，令于本州岛一处居住，候到，给与系官堪耕种田土。仰本州岛常切羁縻。」
　　甲戌，诏以眉州进士家素为锦州司户参军，充眉州州学教授。用翰林学士承旨蔡京荐也。
　　又诏故左班殿直金明寨主何鲠已与两资恩泽，更与一名三班差使，母王氏封县太君。以鲠死事故也。
　　乙亥，都提举汴河堤岸贾种民言：「元丰年导洛通汴，遂改汴口为洛口。止系通放洛河清水，遂名汴河为清汴，间或水小，即以柜内清水添助行流。自元佑年，却于黄河拨口分引浑水，令自达上流入洛口，比之清洛，难以调节。乞将汴河依元丰年已修狭河身丈尺深浅，检计合用物力，具数申尚书省，复元丰清汴，立限修浚，通放洛水，复为清汴。及乞依元丰年例，复置洛斗门，依旧通放西河官私舟船。」从之。闰二月十九日，初差种民同杨琰相度。
　　先是，曾布尝为上言：「昨李仲欲废清汴，当时若非臣在河阳，清汴几废。然仲以开御河遂复用，臣窃以为用人当如此。凡可以吏事驱策之人，何可责以名节！陛下尝宣谕，以谓不可以一言废人，臣尝称诵德音，以为不可易之论。以仲等附丽之人，何足深责！当时只以王岩叟经过，语仲以『但建此议，朝廷必行。』仲遂决然只以数句语言，便欲废清汴。当时□安持在都水，臣既令通判往再相度得不可废，遂以申都水。都水乃责问河阳，云：『二者之言，孰为是非？』臣遂申都水，云通判之言允当，事方寝。前日因贾种民来白清汴事，臣尝及之。种民亦能笑云『都水不敢决可否，乃责河阳』。」上曰：「岩叟用心极可罪，当时贬蔡确意不在确，盖有倾摇之意。」布曰：「此臣所不知，此必有人言蔡确定策有功，逐确则有废立之意。」上又曰：「梁焘亦然。」又言：「先帝作清汴，又为天源河，有深意。元佑中几废。种民云：『若尽复清汴，不用浊流，乃当世灵长之庆。』」布曰：「先帝以天源河为国姓福地，此觽人所知，此何可废。」上曰：「□安持亦不佳。」布曰：「朝廷每欲屏元佑党人而安持独进，安持在元佑中附丽大防，大防临行，犹且荐之，而绍圣中独进用，臣所不晓。」（此据曾布壬申日录所附见。绍圣三年四月十七日，前都水丞李仲提举开导御河。）
　　熙河兰岷路经略安抚、陕西路转运司言：「岷州钱监自来应副六路用兵支费，和顾龏乘，道里阻远。今相度，欲以舟船般运至熙、兰二州极边使用，兼河亦有古道，可以修治，安置递铺，直至熙河北玛尔巴山等路。一自岷州城外装船，于洮河内驾放般载钱物，至中路上衬，地名噶勒斡，河水湍急，并山硖石碛至下衬，计六十有余里不可行船。今既沿河见有古道，可行开修，自上衬摆置六铺，勒铺兵二人陆路般运至下衬，地名章龙峡石，却用熙州船装载，直至熙路或临洮堡下卸。其上下衬各置监官一员，量行修廨舍、库屋，卸纳装破，并往来催督水陆路般运钱物。」从之。（新无，可削。）
　　丁丑，三省言：「降授左朝议大夫致仕韩维，本以先帝东宫旧臣，在元丰末朋附司马光最为尽力，仍于奏状内称止为上谢太皇太后特赐褒谕，更不奏谢皇帝，显有无君之心。」诏韩维责授崇信军节度副使致仕，于筠州居住。维诸子乞尽纳己官，听父居里。诏以维先朝旧臣，年八十一，特许之。其实诸子告章惇，云「父执政与司马光议论多不合」，故得免行。（维子宗孺、宗质。此据维本传并邵伯温辨诬。新录曰：韩维历事三朝，耆哲老臣，而云有无君之心，实为诬谤，今删去「仍于奏状」以下三十二字。按三省所言，其为诬谤审矣，若削去此三十二字，则不见当时所以行遣，今复存之。邵伯温辨诬云：范纯仁责永州，其子正平、正思闻韩维责筠州，维诸子告章惇以维执政与司马光议论不合，得免行，亦欲以纯仁昔与光议役法不同为言求归，先白纯仁，纯仁曰：「吾用君实荐至宰相，昔同朝论事不合即可，汝辈以为今日之言不可也。有媿心而生者，不如无媿心而死。」二子遂止。维谢表云：「臣言，五月二十九日递到告一道，责授臣崇信军节度副使致仕，筠州居住。寻进发上道，至汝州汝坟镇，准颍昌府牒，备坐尚书吏部符，准敕；三省同奉圣旨，以臣八十一岁，特免筠州居住者。负罪之臣，方怀于震惕；好生之德，遽轸于衰残。祗服异恩，交流感涕。伏念臣才非应务，智弗周身，举遭遇于盛时，遂冒尘于显仕，疲驽自竭，绩效无闻。先帝贷其狂愚，屡加保护；陛下怜其勤旧，首预甄收。赋命屯奇，操心迂拙，蒙东朝之访逮，条当世之便宜。独贡谢章，实垂例程。缘久从于簄外，致有阙于讲求，敢怠肃恭，自干诛殛？仰系圣度，特屈明刑，止降冗员，仍干善地。杖槁体而祗役，冒溽景以缠痾，抚己自怜，吁天无所。忽颁诏旨，许复里居。招惊魂于散亡，尚迷归路；顾旧庐而错愕，怳若异身。举宗至于欢呼，行人为之嗟叹。此盖皇帝陛下德均慈父，泽并阳春。察臣夙禀冥顽，未忍伏之鈇锧；愍臣久婴疲瘵，恐其毙于道途。特贷衰年，俾终余日。退安穷约，甘自比于编民；追省愆尤，更当期于没齿。」奏状称上谢太皇特垂褒谕，更不谢皇帝。汪应辰尝为焘言：「韩家子弟以为当时太皇谓维：『自今当呼卿等为公。』故维有此奏。」据维谢免行表，则云「条当世之便宜」，初不及呼卿为公等事，须求韩氏家传细考之。）
　　中大夫、提举崇福宫范子奇为太中大夫，依前充宝文阁待制致仕，从其请也。
　　两浙转运副使张绶知洪州，知苏州贾青权两浙转运副使。先是，三省谓绶不职，议以青代之。曾布、林希言：「绶亦无它，但尝牒陈次升，问周穜索钱，故三省恶之。兼青苛刻，前在福建起狱，所按官吏，有至除名，其后理雪，乃实无罪。今又使之使一路，不合物论。京东有吕升卿，两浙有青，数路人情汹汹不安矣。」上然之。既而卒从三省议。
　　诏赐陕西、河东银绢百三十万。上颇吝内帑物，曾布请以牧租钱给之【八】，乃许。章惇曰：「内帑本以待边费。」上不答。
　　戊寅，诏高班梁敦特降一官，勒归班。敦尝管勾颍川郡王北宅，月当得俸一万五千，而敦告上不尽其数，侥求差使，故有是责。其入内内侍省指挥，更不施行。
　　故入内副都知赵世长系随龙，特与恩泽五资。
　　辛巳，诏：「太史局言六月朔，日有食之。天着厥异，朕甚惧焉。其日可罢视事，仍令有司具素膳。公卿等更宜勉思所戒，以辅不逮，仍差翰林学士承旨蔡京祭告太社。日未出，百司守职，其合行事，太常寺疾速施行。」
　　先是，枢密院奏事，上谕曾布以太史言日食，欲避殿。布曰：「近例正阳月乃避。」上曰：「天变所当警惧。」布曰：「若出自圣意，欲祗畏天戒，亦不必故事。」上悦。退而语三省，而三省实不闻之。章惇曰：「须正阳月乃避，莫不须如此。」布顾黄履曰：「圣意如此，寅畏天变，虽过不妨。」履亦然之。既而诏书出，莫不称诵，而惇意终不悦，然亦莫敢不实时颁行也。
　　泸南缘边安抚司言：「蕃官播州夷界都巡检杨光荣乞献纳播州疆土，准朝旨，南平军不得擅便招诱光荣叔侄献纳地土，若逐人因事出官，即婉顺和解，仍从长处置。寻下南平军施行，经今二年，不见二酋出官，又报文广身死，其弟文翰与光荣不相和解。（文广是光荣何亲？当明着之。旧本如此，必有脱字。）光荣势微弱，欲倚汉界为苟安之计，所以南平军令诱献纳疆土，本军不候朝廷指挥，便行接纳，虽已敦遣光荣等归本族，万一为文翰攻侵，无所借助。或却凭付罗氏鬼主窥图文翰【九】，深恐夷界别致生事。其杨光荣已令权播州都巡检，掩其过恶，但言不切钤束部族，致害文广，特与放罪，正行补授。所有文翰遭罹变故，虽然难以尽行承袭，亦乞特与殿直，并充巡检。今来杨光震元系播州夷界都巡检，光荣系同巡检，光震被害后，本司前官已令光荣权都巡检，难以却行贬损，况文翰合承袭，亦难处光荣之下。所以据逐酋元管村族着望，乞以播州东南地分作两面，并权充都巡检。其杨光荣、杨文翰，仍望以巡检、祭酒名目降告施行。夷界巡检，自从宣命指挥。」从之。仍各与带银青光禄大夫、检校国子祭酒、兼监察御史、武骑尉。
　　是月，章惇欲禁河北盐，语同列曰：「论者以谓祖宗有诏旨不可禁，要之，皆吾民，何独河北为不可禁乎？」曾布曰：「相传太宗时，河北人诣行在泣诉，乞免禁盐，太宗许之。遂于税额中增盐钱。其后仁宗时，有议欲禁盐者，三司使张方平以太宗时语白仁宗，仁宗矍然为降手诏，云：『朕不忍令河朔之人斗食贵盐。』议遂格，至今刻石在北京。」惇曰：「此只是文彦博刻石，何故独不忍河北人食贵盐？今太学诸生，岂可云只照管某斋举人？此非通论。」许将徐曰：「北京石刻见在，乃夏竦所刻也。」布曰：「冲元尝守北都，固当知之。」觽遂默然。（曾布尔日录在辛巳，今附月末。）
　　监察御史权殿中侍御史蔡蹈言：「臣伏睹近降敕旨施行宣德郎窦纳奏乞河北路官卖盐者。臣窃以河北诸州盐法，自五代以及本朝，尝禁榷矣，不旋踵仍旧通行。熙宁中，先帝尝问王安石曰：『著作佐郎张端言榷河北盐事如何？』安石对：『恐亦可为，但未详见本末尔。』先帝曰：『理财节用，自足致富，如此等事，虽不为可也。』先帝隆眷安石，言听计从，而于此独断以不疑，非灼见利害，不至于是。其后虽有计议之臣，请稍更法，随即寝罢。由此观之，河北盐法，若官可自卖，何俟今日？然则先帝之深恩长虑，至仁广惠，固可见矣。伏愿陛下留神省览，推原先帝圣语所谓『如此等事，虽不为可也』，其意安在？臣伏睹元降朝旨，令本路提刑、提举、转运、安抚司，同共相度【一○】，今来止有都转运司保明，深恐觽议必有未协，况民情乎？欲望圣慈速赐睿旨，且令河北盐法依旧施行，庶不生事。一方安堵，天下幸甚！」（盐禁后何如，当考。）
　　注　　释
　　【一】获承先构「构」原作「造」，避宋高宗讳改，今改回。
　　【二】特罚铜二十斤「二十」，宋会要职官三之一六作「三十」。
　　【三】今附此「今」原作「本」，据上下文义改。
　　【四】被寇路分难以枝梧此句上原有「不惟使」三字，据本条注文及宋会要兵二八之四三删。
　　【五】并曾出兵牵制「并」原作「近」，据阁本及上文改。
　　【六】窃虑西贼并兵寇犯一路「并兵」原互倒，据阁本及正文乙正。
　　【七】合行策应此句上宋会要兵二八之四三有「即逐路随宜应敌捍御如并兵寇犯一路邻路」十八字，是。
　　【八】曾布请以牧租钱给之「牧」，阁本作「收」。
　　【九】或却凭付罗氏鬼主窥图文翰按文义疑「付」当作「附」。
　　【一○】同共相度「相」原作「臣」，据文义改。
续资治通鉴长编
卷四百八十九
卷四百八十九
　　起讫时间 起哲宗绍圣四年六月尽是年七月
　　卷　　名 续资治通鉴长编卷四百八十九
　　帝　　号 宋哲宗
　　年　　号 绍圣四年（丁丑，1997）
　　全　　文
　　六月癸未朔，日有食之，阴翳不见，髃臣具表贺。
　　丙戌，三省、枢密院同班致词，贺不见亏蚀。上顾三省曰：「卿等更当修政事，以进贤退不肖为意。」章惇曰：「朝廷未尝不以进贤退不肖为事，然觽所谓贤者未必贤，须考实；若全以虚名进退人，则却于政事有害。」曾布曰：「陛下以进贤退不肖为戒，则政事无足为者，贤不肖各得其所，则政事岂有不修者乎！人固难知，然君子小人之分，无以逃天下公议，若不顾公议，则是非贸乱，何以辨明？匡章，通国以为不孝，孟子犹礼貌之。有孟子在下然后知匡章为非不孝，天下人亦信服，岂可觽谓之不孝者皆孝？谓之孝者皆是不孝？恐无此理。臣以为君子小人，有天下公议在，诚不难分别。」惇曰：「若尽要为君子，谁为小人者？」布曰：「臣不敢以小人自处，若无君子之心，何可居此地？若有小人在朝廷，以义理言之，于陛下前，虽同列不可为之隐。」上笑云：「同列莫难相指。」布曰：「为陛下分别是非，何所不可？章惇为宰相，若同列中有小人，为陛下言之，亦职事也。况在下之人，邪正淑慝，何可有隐？只有近日进呈□居厚，谓之弃瑕录用则可，谓之当进则非也。」惇曰：「自侍郎迁尚书，有何不可，谓之当进则非也，兼是使能。」上曰：「只是使能。」布曰：「谓之使能则亦庶几，然尚书地势不轻，未宜以匪人处此。」惇曰：「尚书侍郎亦不争，若作执政则不可也。」布曰：「执政固不在论议，然为尚书亦已过矣。又如贾青，所至官守踰滥，及作监司，按吏起狱，有至除名编管者，后按之皆无罪。如此等人，岂可付之一方？」惇曰：「官所踰滥者，何止贾青？」布曰：「不知为谁，何不按治？」惇曰：「青所至，职事修举。今但欲以有虚名者为监司、为从官，则政事皆弛矣。」布曰：「神宗每称汉宣帝循名责实，而臣为小官时，尝上疏言风俗之敝，以为士盗虚名，吏习偷惰，王安石以为名言。然亦未可以有虚名者便可废也。」布与惇反复，其语甚多，觽皆默然，惟论贾青时，许将及黄履曰：「青在福建诚过当。」布又曰：「若谓贾青为先帝所用，则元丰末自犯法勒停。」惇曰：「青自为贾珠子【一】。」布谓惇此言尤无理趣也。
　　再对，布因言：「前日日食，陛下一发德音，退托不逮，亏蚀为之不见。天人之际，其应如响。臣等待罪政府，临事既不能有所建明，及陛下侧躬畏变，责臣等以勉思所戒，亦莫知所报称。又不能引咎辞位，以避贤路，其罪已不可胜诛。及进谢，陛下又以进贤退不肖为戒。臣伏听德音，虽尧、舜、禹、汤之言，无以过此。大臣既无以将顺，臣忠愤所激，不免喋喋烦圣听。然臣所陈居厚、青等皆小人，岂所当进？今邪慝之人，变乱是非，以邪为正，以直为曲，实中外之所不平。左右之臣，有正人端士，愿陛下更赐辨察。臣固常恐小人党与，相与为一，壅蔽聪明。外议皆以为言事官议论，多与三省大臣不同，恐不得安职：或假以美名，徙之他官；或加以罪戾废黜。如董敦逸作侍御史，若擢为权侍郎，则可谓峻迁，然已罢言职。其它言者皆恐似此迁除，则与大臣异者皆去言路，必尽引门下朋比谗慝之人，充塞要地，则差除有不公，号令有不当，陛下虽欲有所闻，不可得矣！」上曰：「却不曾有此议论。」布曰：「中外所忧如此，臣不敢不陈。陛下临事之际，思虑先定，谨听而审处之尔。」（十二月五日敦逸自侍御史责知兴国军，竟不曾权侍郎。）
　　录故巩州土刺史皇甫欢孙部为银青光禄大夫、检校国子祭酒，充巩州土刺史。（初一日事，今附此。）
　　诏修国史院录欧阳修所撰濮庙议一本进入。
　　诏：「详定重修敕令所删修官、朝请郎徐发，朝奉郎锺正甫各与升一任，堂除差遣；编排官、宣德郎董嗣之与升一任，堂除差遣；朝请大夫许介卿与减二年磨勘。仍依元丰年例，选留删定官四员、检阅官一员，令本所具功力轻重分等第，关司勋拟赏，申尚书省。」
　　丁亥，诏兵部支降神臂弓五百张，付环庆路经略司。（新无。）
　　戊子，武昌军节度使、检校司徒、开府仪同三司、嗣濮王宗楚卒，车驾临奠，辍视朝三日。赠太师，追封惠王，谥曰僖节。
　　府州观察使、同知大宗正事仲御为镇宁军留后，开州防御使仲聘为同州观察使。
　　己丑，诏蕃官作坊使栋怀义，特赠东上合门使、忠州防御使，赐银绢缗钱各一百；男殿侍溪栋巴半之，仍令经略司各具其孤以闻。以泾原战没也。
　　诏赐兰州增展金城关入役厢禁军、弓箭手、蕃汉兵民特支有差。
　　户部状：「检准治平二年三月四日中书札子节文：『三司奏，「欲应今日已前及今后客人批钞茶税钱，五分依元指定住卖去处，内荆湖南路贩茶限一年八个月，荆湖北路限一年六个月，江南东路、两浙、淮南限一年四个月送纳了足；余五分，并与展限半年。如更有客人陈乞展限，从省司勾追勘断。」奉圣旨：依。』本部看详治平元立法意，已□商旅，又立定不详展限刑名，故拘收课入有准，不误国计。元佑中，王岩叟奏请，只凭商旅以罢水磨茶剩数为说，更要展限，奏请不用祖宗已来条约。既送户部，亦不检引元条申明，遂降指挥展限一季，显见日限大□，走失课入。兼自元佑二年沿此后来内外茶税钱，本部置簿，每年春季违限，倍罚税钱。今点检簿内白龏未勾销者一千七百四十三件；并已有销了，却使元送纳处文字到省、部月日销到者一千三百四十八件，既无元送纳月日，则无以勾考违限。窃缘每年茶税钱约七十余万贯，经今十年，失于检察，更元佑中非理展限，恐官司上下别有情弊。今欲乞外处委提刑司、府界委提举司选官一员，在京于本部选郎官一员，各一年取索照证文字驱磨施行。」尚书省勘会：元佑二年六月权展朝旨，系一时指挥，今来自不合行用外诏依户部所申。
　　辛卯，权殿中侍御史蔡蹈言：「近太仆寺主簿李撰，遇皇太后幸池道侧不引避，罚金冲替；太学正林虡，衫帽乘马行道，望上仪卫不即敛退，其不恭略同，而特旨以赎论。是大臣子势可挠陛下法，非所以示至公。」诏虡特差替。虡，希子也。
　　枢密院言：「累据环庆等路探报，贼界七月一日点集河南、北人马。已降指挥，令逐路讲措置备御应敌方略。西贼夏秋之交，恐未能点集，多以虚声疑我，因得稍自休息。然诸路亦不可过为堤备，但不宜辄自劳扰。仍令诸路帅臣，阴为持重安静之计，而明行文字指挥，令诸将各整齐兵马，为大举次第，其间如有利可乘，自不妨随宜出入讨荡，惟以严重养成士气为上。」诏札付诸路帅臣。（此月末泾原章楶云云，可考。）
  </div>
  <div class="pagination">
   <a href="续资治通鉴长编_page572.html">
    上一页
   </a>
   <span>
    ...
   </span>
   <a href="续资治通鉴长编_page568.html">
    568
   </a>
   <a href="续资治通鉴长编_page569.html">
    569
   </a>
   <a href="续资治通鉴长编_page570.html">
    570
   </a>
   <a href="续资治通鉴长编_page571.html">
    571
   </a>
   <a href="续资治通鉴长编_page572.html">
    572
   </a>
   <span class="current-page">
    573
   </span>
   <a href="续资治通鉴长编_page574.html">
    574
   </a>
   <a href="续资治通鉴长编_page575.html">
    575
   </a>
   <a href="续资治通鉴长编_page576.html">
    576
   </a>
   <a href="续资治通鉴长编_page577.html">
    577
   </a>
   <a href="续资治通鉴长编_page578.html">
    578
   </a>
   <span>
    ...
   </span>
   <a href="续资治通鉴长编_page574.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
