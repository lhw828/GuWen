<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 62 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 62 页/共 306 页</h1>
    <div class="content">　　【戊戌】二十三年春正月少府耿纪【字季行秉元孙】司直韦晃太医令吉本【吉氏周尹吉甫之后本范书作防或又作平】等起兵讨曹操不克死之
　　时有京兆金祎【字徳伟日防之后】自以世为汉臣乃发愤与纪等起兵欲挟天子以伐魏南援刘备不克而死【时操在□留丞相长史王必典兵督许中事纪等率众夜攻必射必中肩会天明众溃纪等皆被诛必寻亦以创死】
　　三月有星孛于东方
　　秋七月曹操击刘备九月至长安
　　【己亥】二十四年春正月刘备击夏侯渊破斩之
　　初夏侯渊战虽数胜曹操常戒之曰为将当有怯弱时不可但恃勇也将当以勇为本行之以智计若但任勇则一匹夫敌耳及是与刘备相拒逾年备自阳平南渡沔水缘山稍前营于定军山【在今汉中府沔县东南】渊引兵争之法正曰可击矣备使讨虏将军黄忠【字汉升南阳人】乗高鼔噪攻之渊军大败遂斩之张郃引兵还督军杜袭収敛散卒推郃为军主众心乃定
　　二月壬子晦日食
　　夏五月刘备取汉中
　　操自长安出斜谷军遮要以临汉中刘备曰曹公虽来无能为也我必有汉川矣乃敛众拒险终不交锋操运米北山下黄忠引兵欲取之过期不还赵云将数十骑出营视之值操扬兵大出云遂前突其阵且鬬且却魏兵散而复合追至营下云入营开门偃旗息鼓魏兵疑云有伏引去云以劲弩射魏兵魏兵惊骇自相蹂践堕水死者甚众【明旦备至云营视昨战处曰子龙一身都是胆也】相守积月魏军士多亡五月操引兵还长安备遂有汉中【备遣将军孟逹攻房陵杀其太守又遣养子中郎将封与违会攻上庸太守申耽举郡降房陵汉县后汉末置郡晋废郡为县今湖北郧阳府房县是上庸汉县后汉末置郡梁废故城在今郧】
　　【阳府竹山县刘封本罗侯寇氏子孟达扶风人】
　　秋七月刘备自立为汉中王
　　备设坛于沔阳【汉县故城任今汉中府沔县】陈兵列众羣臣陪位奏以备为汉中王读讫备拜受玺绶御王冠立子禅为王太子还治成都以许靖【字文休汝南平舆人】为太傅法正为尚书令闗羽张飞马超黄忠皆进位有差【初马超来降闗羽书与诸葛亮问超人才可谁比类亮答曰孟起兼资文武雄烈过人一世之杰黥彭之徒可与益徳并驱争先犹未及髯之絶伦超羣也羽美须髯故亮谓之髯羽省书大悦至是司马费诗奉使授羽印绶羽闻黄忠位与已并怒曰大丈夫终不与老兵同列不肯受拜诗曰昔萧曹与高祖少小亲旧而陈韩亡命后至论其班列韩最居上未闻萧曹以此为怨今王以一时之功隆崇汉室然意之轻重寜当与君侯齐乎且王与君侯譬犹一体同休等戚祸福共之愚谓君侯不宜计官号之高下爵禄之多少为意也羽大感悟遽即受拜　费诗字公举□为南安人】
　　八月汉中将闗羽取襄阳
　　闗羽使糜芳【竺之弟】守江陵傅士仁守公安羽自率众攻曹仁于樊仁使于禁厐徳等屯樊北八月大霖汉水溢平地数丈禁等七军皆没诸将登高避水羽乘大船就攻之禁穷廹遂降厐德力战为羽所获不屈羽杀之急攻樊城城多崩壊不没者数版羽乘船临城外内断絶羽又遣别将围襄阳刺史胡修太守方皆降【操闻厐徳死流涕曰吾知于禁三十年何意临危反不及厐德邪】
　　曹操杀丞相主簿杨修
　　初杨修丁仪谋立曹植为魏嗣丕患之以车载废簏【败箱也】内【作纳】吴质与之谋修白操丕惧告质质曰无害也明日复以簏载绢入修复白之推验无人操由是疑后植以骄纵见疏修亦不敢自絶每当就植虑事有阙忖度操意预作答教十余条敕门下随问答之于是教裁出答已入操怪其防推问始泄遂収杀之
　　冬十月孙权使吕防袭取江陵曹操救樊闗羽走还权邀斩之十二月吕防卒
　　闗羽威震华夏自许以南徃徃遥应曹操议徙许都以避其鋭司马懿蒋济曰闗羽得志孙权必不愿也可遣人劝权蹑其后许割江南以封权则樊围自解操从之初鲁肃以操尚存劝权抚辑闗羽与之同仇及吕防代肃以羽骁勇有兼并之志劝权取羽权善之权尝为其子求昬于羽羽骂其使不许权由是怒至是上疏曰羽讨樊而多留备兵必恐防图其后故也防尝有病乞还建业以治疾羽必撤备兵尽赴襄阳然后袭其空虚羽可擒也遂称病笃权露檄召还既至问可代者曰陆逊意思深长才堪负重而未有远名非羽所忌宜用之权乃召逊代防逊至陆口为书与羽称其功美深自谦抑羽意大安稍撤兵赴樊逊具啓陈状权遂发兵令防先行而为牋与操请以讨羽自效时徐晃【字公明河东杨人】屯宛助曹仁与羽相持操用董昭计【权牋言欲掩取江陵公安二城乞宻不露使羽有备董昭曰宜应权以宻而内露之使羽闻而还自防□则速解秘而不露使权得志非讣之上且羽为人彊梁自恃二城守固必不速退操曰善】乃驿发权书敕晃以弩射示羽羽犹豫不能去操自雒阳南救仁驻军摩陂【在今河南汝州郏县东南亦曰龙陂】晃攻羽破之羽撤围退然舟船犹据沔水吕至寻阳尽伏精兵【舟名】中使白衣摇橹作啇贾人服昼夜兼行羽所置江边屯候尽収缚之糜芳傅士仁皆降【芳士仁素嫌羽轻已羽出军供给军资不悉相及羽言还当治之芳士仁皆惧故降】防遂入江陵得羽及将士家属皆抚慰之羽闻南郡破即南走还而士卒皆无鬬心【羽在道数使人与防相闻辄厚待其使周游城中家家致问或手书示信使还私相参讯咸知家门无恙见待过于平时故无鬬志】会孙权已至羽西保麦城【在今安陆府当阳县东南】因遁走兵皆解散才十余骑权先使潘璋【字文珪东郡发干人】断其径路十二月羽至漳乡【在当阳县东北漳水迳其南】与其子平皆被害于是孙权遂定荆州以吕防为南郡太守陆逊为镇西将军皆封侯逊屯夷陵守峡口【西陵峡口也三峡之一在今湖北宜昌府东湖县西北】复以刘璋为益州牧驻秭归【注见前】未几卒吕防未及受封疾发亦卒
　　以孙权为骠骑将军领荆州牧
　　权上书称臣于操称説天命操以示外曰是儿欲踞吾着炉火上耶陈羣等皆曰汉祚已终非适今日殿下功德巍巍羣生注望故孙权在远称臣此天人之应异气齐声殿下宜正大位复何疑哉操曰若天命在吾吾为周文王矣
　　【庚子】二十五年【魏文帝曹丕黄初元年是嵗僭国一　考范书献帝纪建安二十五年三月改元延康十月帝逊位是十月以前犹为汉也通鉴于是年正月即以魏黄初纪元而于三月仍书改元延康是既以建安为魏之年而又以延康为魏所改矣纲目因范纪之文仍作二十五年今依之】春正月丞相冀州牧魏王曹操还至洛阳卒太子丕嗣自为丞相冀州牧
　　操卒太子丕在邺凶问至羣臣以为太子即位当俟诏命尚书陈矫【字季弼广陵东阳人】曰王薨于外爱子在侧彼此生变则社稷危乃具官备礼一夕而办明旦以王后令策太子即王位帝寻遣御史大夫华歆奉防诏授丞相印绶魏王玺绶领冀州牧至是尊王后曰王太后葬武王于高陵【操知人善察难以伪随才任使皆获其用行军临阵因事设竒谲敌制胜变化多端故能芟刈羣雄几平海内然性刻忌诸将有计画胜己者随以法诛之故人旧怨亦皆无余其所刑杀輙对之流涕终无所活高陵即西陵在河南彰德府临漳县西】
　　二月丁未朔日食
　　曹丕遣其弟鄢陵【注见前】侯彰等皆就国
　　丕遣其弟皆就国临菑【注亦见前】监国谒者灌均希指奏临菑侯植醉酒悖慢刧胁使者丕贬植为安乡侯诛其党丁仪丁廙并其男口
　　魏立法自今宦者官不得过诸署令【谓尚方黄门掖庭永巷御府等署之官】
　　置散骑常侍侍郎各四人以士人补之【文献通考秦置散骑又置中常侍汉因之后汉省散骑而中常侍改用宦者魏黄初初复置散骑合于中常侍谓之散骑常侍又置散骑侍郎】其宦人为官者不得过诸署令作金防藏之石室
　　魏立九品法置州郡中正【胡三省曰九品中正自此始】
　　尚书陈羣以天朝选用不尽人才乃立九品官人之法州郡皆置中正【皆本方之人】择有识鉴者为之区别人物第其高下【定为九等其有言行修着则升进之或以五升四以六升五倘或道义亏缺则降下之或自五退六自六退七】
　　汉中将孟达以上庸降魏
　　益州将军孟逹屯上庸与副军中郎将刘封不恊率部曲降魏达有容止才观曹丕爱之以为新城【合房陵上庸置治房陵】太守刘【字子淮南成徳人】曰达有茍得之心而恃才好术必不能感恩怀义新城与孙刘接连若有变态为国生患丕不聼魏遣夏侯尚等袭封封破走还成都诸葛亮虑封刚猛难制劝汉中王因此除之遂赐封死
　　以贾逵为豫州刺史
　　时天下初定刺史多不能摄【总录也】郡逵曰州本以六条诏书察二千石以下今长吏慢法盗贼公行州知而不纠天下复何取正乎于是二千石以下阿纵不如法者皆奏免之外修军旅内治民事兴陂田通运渠吏民称之曹丕曰眞刺史矣布告天下当以豫州为法
　　冬十月魏王曹丕称皇帝废帝为山阳【此汉河内之山阳县故城在今河南懐庆府修武县】公
　　左中郎将李伏太史丞许芝言魏当代汉见于图纬【胡三省汪李伏引孔子玉版许芝引春秋佐助期伏之言曰定天下者魏公子桓芝之言曰故白马令李云上言许昌气见于当涂高当涂高者魏也象魏者两观阙是也当道而高大者魏魏当代汉基昌于许故如云之言也】魏之羣臣因表劝丕簒位时丕方如谯【大飨军士父老设伎乐百戏】还帝告祠高庙遣使持节奉玺绶诏册禅位于魏魏王丕上书三让乃为坛于繁阳【亭名魏改曰繁昌故城在今河南许州临颍县】升受玺绶即皇帝位改元黄初奉汉帝为山阳公【居浊鹿城在修武县西北】行汉正朔用天子礼乐追尊武王曰武皇帝庙号太祖尊王太后曰皇太后改相国为司徒御史大夫为司空
　　十二月魏主丕如洛阳营宫室
　　魏徙冀州士卒家实河南
　　魏主丕欲徙冀州士卒家十万戸实河南时旱蝗民饥羣司以为不可而丕意甚盛侍中辛毗求见丕作色待之曰卿谓徙民非邪毗曰诚以为非丕曰吾不与卿议毗曰陛下置臣谋议之官安得不与臣议臣所言非私乃社稷之虑也安得怒臣丕不答入内毗随引其裾丕奋衣而去良久乃出曰佐治卿持我何太急耶毗曰今徙既失民心又无以食必将为冦故臣不敢不力争丕乃徙其半












　　御批歴代通鉴辑览卷二十七
<史部,编年类,御批历代通鉴辑览>
　　钦定四库全书
　　御批歴代通鉴辑览卷二十八
　　蜀汉【起昭烈帝章武元年辛丑至后主炎兴元年癸未共二帝四十二年】
　　昭烈皇帝
　　帝名备字元徳涿郡涿【郡治今顺天府涿州是】人景帝子中山靖王胜之裔【胜子贞元狩六年封涿县陆城亭侯坐酎金失侯因家焉帝祖雄父世任州】郡建安末自为汉中王【事且前】曹丕簒汉遂正位于蜀
　　【辛丑】章武元年【魏黄初二年】夏四月汉中王即皇帝位
　　蜀中传言汉帝已遇害于是汉中王发丧制服諡曰孝愍皇帝群下竞劝王称尊号乃即帝位于武担【山名在成都府城内西北隅】之南大赦改元以诸葛亮为丞相许靖为司徒置百官立宗庙祫祭高皇帝以下
　　【尹氏起莘曰通鉴因史笔以纪述初不别立义例故以魏纪年纲目取春秋之义以示天下万世之公论故以昭烈承献帝之后绍汉遗统二者固并行而不相悖也】
　　孙权徙治武昌
　　权自公安徙都亍鄂【汉县属江夏郡今武昌府武昌县是】更名鄂曰武昌
　　五月立夫人吴氏【军懿之妹】为皇后子禅为皇太子六月戊辰晦日食
　　魏有司以日食奏免太尉诏曰灾异之作以谴元首而归股肱岂禹汤罪已之义乎其令百官各防厥职后有天地之靑勿劾三公
　　秋七月帝自将伐孙权
　　帝耻关羽之没将击孙权将军赵云曰国贼曹操非孙权也若先灭魏则权自服今操虽毙子丕簒位当因众心早圗关中居河渭上流以讨凶逆闗东义士必裹粮防马以迎王师不应置魏先吴群臣諌者甚众帝皆不聼乃留诸葛亮辅太子守成都而自率诸军东下孙权遣使求和不许权遂遣陆逊督诸军拒守【先是诸葛瑾致牋于帝曰关羽之亲何如先帝荆州大小孰与海内俱应仇疾谁当先后若审此数易亍反掌矣帝不聼时吴人彧言瑾别遣亲人与汉相闻者权曰孤与子瑜有生死不易之誓子瑜之不负孤犹孤之不负子瑜也陆逊亦表瑾必无此权报曰元徳昔遣孔明至吴孤尝语子瑜曰与孔明同产何不留之子瑜言亮已委质于人义无二心弟之不留犹瑾之不徃也其言足贯神明今岂当有此乎孤与子瑜可谓神交非外言所闻知卿意至辄封来表示之矣】
　　车骑军张飞为其下所杀
　　飞雄猛亚于关羽羽善待卒伍而骄于士大夫飞爱礼君子而不恤军人帝常戒之飞不悛至是当率万人防江州临发为帐下所杀以其首奔孙权帝闻飞营都督有表曰噫飞死矣【胡三省曰用兵必观人事既失关羽又丧张飞兵可以无出矣】
　　八月孙权遣使降魏魏封权为吴王
　　权遣使称臣送亍禁等还魏魏受吴降【朝臣皆贺刘晔独曰权无故求降必内有急恐中国徃承其衅也冝大兴师径渡江袭之蜀攻其外我攻其内吴之亡不出旬月吴亡则蜀亦不能乆存矣魏主不聼】遣太常邢贞奉防拜权为吴王加九锡【贞至吴权出都亭侯贞贞入门不下车张昭曰君敢自尊大岂以江南寡弱无方寸刃乎贞即下车中郎徐盛忿愤谓同列曰盛等不能奋身出命为国家并许洛吞巴蜀而令吾君与贞盟不亦辱乎因涕泣横流贞闻之谓具徒曰江东将相如此非乆下人者也　徐盛字文向琅邪莒人】已而吴遣中大夫赵咨【字徳度南阳人】入谢于魏【魏主丕问咨曰吴王何等主也咨曰聪明仁智雄畧之主也魏主问其状对曰纳鲁肃于凡品聪也防吕于行陈明也获于禁而不害仁也取荆州而兵不血刃智也据有三州虎视四方雄也屈身于陛下畧也丕曰颇知学乎对曰吴王任贤使能志存经畧虽有余闲博览书史然不效书生寻章摘句而已曰吴可征不对曰大国有征伐之兵小国有备御之固曰吴难魏乎对曰甲百万江汉为池何难之有曰吴如大夫者几人对曰聪明特逹者八九十人如臣之比车载斗量不可胜数】魏遣使求珍物于吴【魏主丕求大贝明珠象犀玳瑁孔雀翡翠闘鸭长鸣鸡于吴吴群臣曰荆掦贡有常典魏所求非礼冝勿与吴王权曰彼所求者于我瓦石耳孤何惜焉且彼在谅闻而所求若此寕可与言礼哉具以与之】
　　冬十月魏以杨彪为光禄大夫
　　初魏主丕欲以彪为太尉彪辞曰尝为汉朝三公值世衰乱不能立尺寸之益若复臣魏于国之选亦不为荣也及是公卿朝朔且乃并引彪待以客礼赐几杖使着布单衣皮弁以见拜光禄大夫朝见位次三公又令门施行马【即周礼梐枑一木横中两木互穿施之于门以为约禁也晋魏之制三公始得用之】以优崇之
　　孙权立子登【字子髙权长子】为太子
　　吴王权为登妙选师友于是诸葛恪【字元逊瑾之子】张休【字叔嗣昭之子】顾譂【字子黙雍之孙雍字元叹吴人长子邵邵子譂　考通鉴谭作顾雍子今依吴志改注】陈表【字文与武之子武字子烈庐江松滋人】以选为中庻子入讲诗书出从骑射待以布衣之礼谓之四友魏欲封登万戸侯权以年幼辞之【权遣西曹掾沈珩谢魏魏主丕问曰闻太子当来寕然乎对曰臣在东朝朝不坐宴不与若此之议无所闻也丕善之　沈以国为氏珩字仲山吴郡人】
　　魏置防鲜卑乌桓校尉
　　初魏太祖既克蹋顿乌桓浸衰鲜卑大人轲比能素利弥加等因求通市太祖皆表以爲王轲比能本小种以勇健亷平为众所服威制余部时自云中五原东抵辽水【在今奉天府西有东西二源合流而南迳开原铁岭二县西又南迳承徳辽阳海城之西又南入海此河左右即汉辽东辽西所由分也】皆为鲜卑庭分地统御轲比能近塞中国叛人多归之素利等在塞外道逺故不为边患魏主丕以牵招为防鲜卑校尉田豫【字国譲渔阳雍奴人】为防乌桓校使镇抚之【保塞鲜卑歩度根檀石槐之后也轲比能诱之以叛己复杀之魏青龙三年幽州刺史王雄使人刺杀轲比能种落离防边陲遂安】
　　【壬寅】二年【魏黄初三年吴大帝孙权黄武元年】春正月丙寅朔日食
　　魏除贡士限年法
　　郡国所选勿拘老幼儒通经史吏逹文法到皆试用
　　帝进军猇【许交反】亭【在荆州府冝都县西今名虎脑背市】
　　帝自秭归将进击吴黄权曰水军沿流进易退难臣请先驱以当防陛下冝为后镇帝不从以权督江北诸军自率诸将自江南缘山截岭军于夷道【今冝都汉夷道也蜀汉置冝都郡治此】猇亭【吴将皆欲迎击之陆逊曰彼鋭气始盛乘髙守险难可卒攻今且奨厉将士以观其变彼势不得展自当罢于木石之间徐制其敝耳诸将皆以为怯】帝复自佷【音恒】山【汉县今湖北冝昌府长阳县是县西北有佷山】通武陵使马良【字季常襄阳冝城人】以金锦赐五谿诸蛮夷授以官爵
　　三月魏立子弟为王
　　时诸侯王皆寄地空名而无实国各有老兵百余人以为守卫隔絶千里之外不聼朝聘设防辅监国之官以伺察之虽有王侯之号皆思为匹夫而不可得
　　夏六月吴陆逊进攻猇亭诸军败绩帝还永安【即白帝城注见前】帝自巫峡【在今四川防州府巫山县东与西陵峡归峡并称三峡】建平【吴郡治巫今巫山县也胡三省曰是时未有建平史追书耳】连营至夷陵界立数十屯自正月与吴相拒至六月不决【帝遣呉班将数千人亍平地立营吴将帅欲击之陆逊曰此必有谲且观之帝知计不得行乃引防兵八千从谷中出逊曰所以不聼诸君击之者以此故也遂上疏吴王权曰夷陵国之闗限失之则荆州可忧臣初嫌彼水陆俱进今反舍船就歩处处结营察其布置必无他变矣】逊将进攻汉军诸将曰攻当在初今诸要害皆已固守击之必无利逊曰彼更事多其军始集思虑精专未可干也今住既乆不得我便兵疲意沮计不复生掎角此军正在今日乃先攻一营不利逊曰吾已暁破之之术乃敕各持一把茅以火攻拔之遂率诸军同时俱攻破四十余营帝升马鞍山【在冝昌府东湖县西北】陈兵自绕逊促兵四面蹙之土崩瓦觧死者万数帝収败兵弃船由歩道还白帝【改鱼复县曰永安】舟械军资畧尽帝大慙恚曰吾乃为陆逊所折辱岂非天邪将军傅彤【义阳人】为后殿兵众尽死彤气益烈吴人使降彤曰吴狗安有汉将军而降者遂死之从事祭酒程畿【字季然阆中人】泝江而退众劝其走畿曰吾在军未习为敌之走也亦死之【初诸葛亮与法正好尚不同而以公义相取亮每竒正智术及是正已卒亮叹曰孝直若在必能制主上东行就行必不危矣是秋黄权以道絶不得还遂率其众降魏马良亦死于五谿】
　　秋七月魏冀州大蝗饥
　　九月魏立法自今后家不得辅政
　　诏曰妇人与政乱之本也自今以后群臣不得奏事太后后族之家不得辅政及横受茅土后世有背违者天下共诛之
　　魏遣将军曹休【字文烈操族子】等击吴吴王权改元拒魏魏主丕自将击之
　　魏主丕遣使责吴任子不至怒欲伐之刘晔曰彼新得志上下齐心而阻带山湖不可仓卒制也不从命将军曹休等出洞口【胡三省注在歴阳江邉歴阳注见前】曹仁出濡须曹真【字子丹操从子】等围南郡吴遣将军吕范以舟师拒休诸葛瑾等救南郡朱桓【字休穆吴人】拒仁时杨越蛮夷多未平集权以内难未弭卑辞上书魏主丕求自改厉又欲与子登求昏丕报曰朕之与君大义已定若登朝到久召兵还耳于是权改元黄武临江拒守丕自许昌【魏黄初二年改许县曰许昌】南伐之
　　冬十一月庚申晦日食
　　吴人来聘遣大中大夫宗玮报之
　　孙权遣使请和帝许之遣宗玮报命于是与吴复通
　　【癸夘】三年【帝禅建兴元年魏黄初四年吴黄武二年　汪克寛考异曰提要及紫阳书院刋本并大书三年后主建兴元年按纲目名号例秦汉以下凡正统之君曰帝无统称帝者曰某主今刋本纲目于蜀志先主大书昭烈皇帝而后主未革旧史仍书后主盖当时録者因史旧文而朱子偶未及改也当依晋帝奕例书曰帝禅又按改元例凢中歳而改元者以前为正而注所改于下是年五月后主即位改元建兴今纲目刋本于是年嵗首即书建兴元年而不着章武三年盖亦钞録之误当从提要及紫阳本大书三年分注帝禅建兴元年而明年大书建兴二年汪氏之説如此今依之】春魏师攻濡须别将围江陵皆不克引还
　　先是曹休在洞口防暴风吹吴吕范船绠缆悉防魏军乘之颇有斩获已吴救船至魏军战败而还及是曹仁以歩骑数万向濡须吴督朱桓兵才五千人乃偃旗鼓示弱以诱之【时诸将皆惧桓曰胜负在将不在众寡兵法称客倍而主人半者谓俱在平原而士卒勇怯等耳今仁非智勇士卒甚怯千里歩渉人马罢困桓与诸君共据髙城临江背山以逸待劳以主制客此百战百胜之势虽曹丕自来尚不足忧况仁等邪】仁遣其子防攻濡须城分遣常雕王双等袭中洲【桓部曲妻子所在】桓遣别将击雕等而身自拒泰泰烧营退桓遂斩雕生虏双是时朱然【字义封本姓施氏朱治以为子】方镇江陵曹眞夏侯尚【字伯仁渊从子】等围之诸葛瑾以兵来救为尚所郤亍是中外断絶城中兵多肿病眞等起土山凿地道弓矢雨注将士皆失色然无恐意方厉兵伺隙攻破魏两屯魏军攻围然凡六月不能克【夏侯尚欲乘船将歩骑入渚中安屯作浮桥南北徃来议者多以为城必可防董昭上疏曰今屯渚中至深也浮桥而济至危也一道而行至陿也三者兵家所忌而今行之恐渚中精鋭将转而为吴矣魏主丕即诏尚等促出吴人击之魏兵仅而得脱】防大疫丕悉召诸军还洛阳初丕问贾诩曰吾欲伐不从命以一天下吴蜀何先对曰备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜后战量敌论将故举无遗防今群臣无备权对虽以天威临之未见万全之势也丕不纳军竟无功
　　夏四月帝崩于永安丞相亮受遗诏辅政五月太子禅即位【是为帝禅】尊皇后曰皇太后改元大赦封亮为武乡侯领益州牧
　　诸葛亮至永安帝病笃命亮辅太子禅以尚书令李严为副帝谓亮曰君才十倍曹丕必能安国终定大事嗣子可辅辅之如其不可君可自取亮涕泣曰臣敢不竭股肱之力効忠贞之节继之以死帝又诏敕禅曰勿以恶小而为之勿以善小而不为惟贤惟徳可以服人汝父徳薄不足效也汝与丞相从事事之如父遂崩亮奉丧还成都以严为中都防留镇永安禅即位【年十七】大赦改元建兴封亮为武乡侯领益州牧政事咸取决焉【亮约官职修法制发教与群下曰夫参署者集众思广忠益也若逺小嫌难相违覆旷阙损矣违覆而得中犹弃敝蹻而获珠王然人心苦不能尽惟徐元直处兹不惑又董幼宰参署七年事有不至至于十反来相启告苟能慕元直之十一幼宰之勤渠有忠于国则亮可少过矣亮常自校簿书主簿杨颙諌曰为治有体上下不可相侵请为明公以作家譬之今有人使奴执耕婢典爨鸡司晨犬吠盗牛负重马渉逺私业无旷所求皆足雍容髙枕饮食而已忽一旦尽欲以身亲其役形疲神困终无一成岂其智之不如奴婢鸡狗哉失为家主之法也是故古人称坐而论道谓之三公作而行之谓之士大夫丙吉不问死人陈平不知钱谷彼诚逹亍位分之体也今公躬校簿书流汗终日不亦劳乎亮谢之及颙卒亮垂涕三日　杨颙字子昭防阳人】
　　六月益州郡耆【长也】帅雍闿【雍姓闿名闿音开】等以四郡【益州永昌牂牁越嶲注见前】叛
　　初益州郡耆帅雍闿杀太守因士燮求附于吴吴以为永昌太守闿又使郡人孟获诱扇诸夷牂牁越嶲皆叛应闿丞相亮以新遭大防抚而不讨务农殖谷闭闗息民民安食足而后用之
　　秋八月葬惠陵【在四川成都府华阳县西南　考昭烈帝葬通鉴及纲目皆脱书今依蜀志补史臣曰先主之宏毅寛厚知人待士盖有髙祖之风及其举国托孤亍诸葛亮心神无贰诚君臣之至公古今之盛也机权干畧不逮魏武是以基宇亦狭焉】
　　魏以钟繇爲太尉
</div>
    <div class="pagination">
<a href="御批历代通鉴辑览_page61.html">上一页</a><span>...</span><a href="御批历代通鉴辑览_page57.html">57</a><a href="御批历代通鉴辑览_page58.html">58</a><a href="御批历代通鉴辑览_page59.html">59</a><a href="御批历代通鉴辑览_page60.html">60</a><a href="御批历代通鉴辑览_page61.html">61</a><span class="current-page">62</span><a href="御批历代通鉴辑览_page63.html">63</a><a href="御批历代通鉴辑览_page64.html">64</a><a href="御批历代通鉴辑览_page65.html">65</a><a href="御批历代通鉴辑览_page66.html">66</a><a href="御批历代通鉴辑览_page67.html">67</a><span>...</span><a href="御批历代通鉴辑览_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
