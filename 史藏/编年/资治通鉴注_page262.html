<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 262 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 262 页/共 334 页
  </h1>
  <div class="content">
   2临泾镇将郝玼〔玼，音此，又且礼翻。〕以临泾地险要，水草美，吐蕃将入寇，必屯其地，言于泾原节度使段佑，〔考异曰：旧传作「段佐」，新传作「佑」今从实录。〕奏而城之，自是泾原获安。〔安、史乱后，原州没于吐蕃，是后遂以临泾为理所。〕
3二月，戊寅，咸安大长公主薨于回鹘。〔蓬州，咸安郡。德宗贞元四年，咸安公主下嫁回鹘，见二百三十三卷。长，知亮翻。〕三月，回鹘腾里可汗卒。
4癸巳，郇王总薨。〔总，上弟也。〕
5辛亥，御史中丞卢坦奏弹前山南西道节度使柳晟、前浙东观察使阎济美违赦进奉。〔弹，唐于翻。弹其违是年正月癸巳之赦也。考异曰：旧晟传曰：「罢镇入朝，以违诏进奉为御史元稹所劾；诏宥之。」今从实录。旧济美传：「自福建观察使复为浙西观察使。」新传曰，「自福建观察使徙浙西。」罢浙西也，方遇见诏而贡献无所还，故帝为言之。今据实录云：「离越州后，方见赦文。」则是浙东。新、旧传误也。〕上召坦褒慰之，曰：「朕已释其罪，不可失信。」坦曰：「赦令宣布海内，陛下之大信也。晟等不畏陛下法，柰何存小信弃大信乎！」上乃命归所进于有司。
6夏，四月，上策试贤良方正直言极谏举人，伊阙尉牛僧孺、陆浑尉皇甫湜、〔陆浑县，春秋陆浑戎所居也。东魏置川郡，领南陆浑县，隋开皇初废，改县曰伏流，大业初改曰陆浑，唐属洛州。〕前进士李宗闵皆指陈时政之失，无所避；〔李宗闵擢进士，调华州参军，故曰前进士。〕吏部侍郎杨于陵、〔于，音乌。〕吏部员外郎韦贯之为考策官，贯之署为上第。上亦嘉之，诏〔【章：十二行本「诏」上有「乙丑」二字；乙十一行本同；孔本同；退斋校同；张校同，云无注本亦无。】〕中书优与处分。〔处，昌吕翻。分，扶问翻。〕李吉甫恶其言直，〔恶，乌路翻。〕泣诉于上，且言「翰林学士裴垍、王涯覆策。〔审考为覆。〕湜，涯之甥也，涯不先言，垍无所异同。」上不得已，罢垍、涯学士，垍为户部侍郎，涯为都官员外郎，贯之为果州刺史。后数日，贯之再贬巴州刺史，涯贬虢州司马。〔旧志：果州，至京师二千五百二十八里；巴州，二千三百六十里；虢州，四百二十里。〕乙亥，以杨于陵为岭南节度使，亦坐考策无异同也。僧孺等久之不调，〔调，徒钓翻。〕各从辟于藩府。僧孺，弘之七世孙；〔牛弘相隋。〕宗闵，元懿之玄孙；〔郑王元懿，高祖之子。〕贯之，福嗣之六世孙；〔韦福嗣见一百八十二卷隋炀帝大业九年。韦贯之本名淳，避上名改焉。〕湜，睦州新安人也。〔新安，汉仃县地。江左置新安郡，隋废郡为县，大业初改为雉山，唐文明元年复为新安，开元二十年改为还淳，永贞元年避上名改为清溪。此云新安，史依旧县名。〕
7丁丑，罢五月朔宣政殿朝贺。〔唐制：元正、冬至于正牙受朝贺。至贞元七年，敕每年五月一日御宣政殿与文武百寮相见，京官九品以上，外官因朝奏在京者，并宜就列。本以五月一日阴生，臣子道长，君父道衰，非善月也，因创是日相见之仪。〕
8以荆南节度使裴均为右仆射。均素附宦官得贵显，为仆射，自矜大。尝入朝，踰位而立；中丞卢坦揖而退之，均不从。坦曰：「昔姚南仲为仆射，位在此。」均曰：「南仲何人﹖」坦曰：「是守正不交权幸者。」坦寻改右庶子。〔裴均恶之也。〕
9五月，翰林学士、左拾遗白居易上疏，以为：「牛僧孺等直言时事，恩奖登科，而更遭斥逐，并出为关外官，〔牛僧孺等从辟于藩府，故以为关外官。〕杨于陵等以考策敢收直言，裴垍等以覆策不退直言，皆坐谴谪。卢坦以数举职事黜庶子。〔数，所角翻。〕此数人皆今之人望，天下视其进退以卜时之否臧者也。〔否，音鄙。〕一旦无罪悉疏弃之，上下杜口，众心汹汹，陛下亦知之乎﹖且陛下既下诏征之直言，索之极谏，〔索，山客翻。〕僧孺等所对如此，纵未能推而行之，又何忍罪而斥之乎！昔德宗初即位，亦征直言极谏之士，策问天旱，穆质对云：『两汉故事，三公当色；卜式着议，弘羊可烹。』德宗深嘉之，自畿尉擢为左补阙。〔京兆府除两赤县外，余为畿县。唐制：凡置都，其郭下县为赤县，余县亦为畿县。〕今僧孺等所言未过于穆质，而遽斥之，臣恐非嗣祖宗之道也！」质，宁之子也。〔穆宁与颜真卿同讨安禄山。〕
10丙午，册回鹘新可汗为爱登里啰汨密施合毗伽保义可汗。
11西原蛮酋长黄少卿请降；六月，癸亥，以为归顺州剌史。〔黄少卿反见二百三十四卷德宗贞元十年。〕
12沙陀劲勇冠诸胡，吐蕃置之甘州，〔沙陀降吐蕃见二百三十三卷贞元六年。冠，古玩翻。〕每战，以为前锋。回鹘攻吐蕃，取凉州；吐蕃疑沙陀贰于回鹘，欲迁之河外。沙陀惧，酋长朱邪尽忠与其子执宜谋复自归于唐，〔复，扶又翻。〕遂帅部落三万，循乌德鞬山而东。〔帅，读曰率；下同。乌德鞬山在回鹘牙帐之西，甘州东北。史照曰：唐历云即郁督军山，虏语两音也。鞬，居言翻。〕行三日，吐蕃追兵大至，自洮水转战至石门，〔水经注：洮水至枹罕入河。枹罕，唐为河州。石门水，在高平县西八十里，唐于此置石门关，在原州平高县界。〕凡数百合；尽忠死，士众死者太半。执宜师其余众犹近万人，骑三千，诣灵州降。〔近，其靳翻。考异曰：赵凤后唐懿祖纪年录曰：「懿祖讳执宜，烈考讳尽忠，自曾祖入觐，复典兵于碛北。德宗贞元五年，回纥葛禄部及白眼突厥叛回纥忠贞可汗，附于吐蕃，因为乡导，驱吐蕃之众三十万寇我北庭。烈考谓忠贞可汗曰：『吐蕃前年屠陷灵、，闻唐天子欲与赞普和亲，可汗数世有功，尚主，恩若骄儿，若赞普有宠于唐，则可汗必无前日之宠矣。』忠贞曰：『若之何﹖』烈考曰：『唐将杨袭古固守北庭，无路归朝，今吐蕃、突厥并兵攻之，傥无援助，陷亡必矣。北庭既没，次及于吾，可汗得无虑乎！』忠贞惧，乃命其将颉干迦斯与烈考将兵援北庭。贞元六年，与吐蕃战于碛口，颉干迦斯不利而退。烈考牙于城下以援袭古，吐蕃攻围经年，诸部继没。十二月，北庭之众劫烈考降于吐蕃，由是举族七千帐徙于甘州，臣事赞普。贞元十三年，回纥奉诚可汗收复凉州，大败吐蕃之众，或有间烈考于赞普者云：『沙陀本回纥部人，今闻回纥强，必为内应。』赞普将迁烈考之牙于河外。时懿祖年已及冠，白烈考曰：『吾家世为唐臣，不幸陷虏，为他效命，反见猜嫌，不如乘其不意，复归本朝。』烈考然之。贞元十七年，自乌德鞬山率其部三万东奔。居三日，吐蕃追兵大至，自洮河转战至石门关，委曲三千里，凡数百战，烈考战没，懿祖挟护灵舆，收合余众，至于灵州，犹有马三千骑，胜兵一万。时范希朝为河西、灵盐节度使，闻懿祖至，自帅师蕃界，应接而归，以事奏闻。德宗遣中使赐赐诏慰劳，赏锡数十万，因于盐州置阴山府，以懿祖为都督，授特进、骁卫将军同正。宪宗即位，诏懿祖入觐。元和元年七月，帝自振武至长安，授特进、金吾卫将军，留宿卫。时范希朝亦征为金吾上将军。二年，吐蕃诱我党项部，寇犯河西，天子复命希朝为灵盐节度，命懿祖将兵佐之。贼平，戍西受降城。」据德宗实录，贞元十七年无沙陀归国事。范希朝传，德宗时为振武节度使，元和二年乃为朔方、灵盐节度使，诱致沙陀。元和元年亦无沙陀朝见。纪年录恐误。今从实录、旧传、新书。〕灵盐节度使范希朝闻之，自帅众迎于塞上，置之盐州，为市牛羊，广其畜牧，善抚之。〔为子伪翻。诏置阴山府，以执宜为兵马使。未几，尽弟葛勒阿婆又帅众七百诣希朝降；〔几，居岂翻。〕诏以为阴山府都督。自是，灵盐每有征讨，用之所向皆捷，灵盐军益强。〔为沙陀强盛得中夏张本。〕
13秋，七月，辛巳朔，日有食之。
14以古庶子卢坦为宣歙观察使。苏强之诛也，〔苏强，刘辟之伲也，元年，以逆党诛。〕兄弘在晋州幕府，自免归，人莫敢辟。坦奏：「弘有才行，不可以其弟故废之，请辟为判官。」上曰：「向使苏不死，果有才行，犹可用也，〔行，下孟翻。〕况其兄乎！」坦到官，值旱饥，谷价日增，或请抑其价。坦曰：「宣、歙土狭谷少，所仰四方之来者；若价贱，则商船不复来，益困矣。」既而米斗二百，商旅辐凑。〔【章：十二行本「凑」下有「民赖以生」四字；乙十一行本同；退斋校同；孔本同；张校同。】后人用此策以救荒者，卢坦发之也。仰，牛向翻。复，扶又翻。〕
15九月，庚寅，以于拐为司空，同平章事如故；加右仆射裴均同平章事，为山南东道节度使。
淮南节度使王锷入朝。锷家巨富，厚进奉及赂宦官，求平章事。翰林学士白居易以〔【章：十二行本「以」上有「上言」二字；乙十一行本同；孔本同；张校同；退斋校同。】〕为：「宰相人臣极位，非清望大功不应授。昨除裴均，外议已纷然，〔裴均，亦要结宦官者也。〕今又除锷，则如锷之辈皆生冀望。若尽与之，则典章大坏，又不感恩；不与；则厚薄有殊，或生怨望。幸门一启，无可柰何。且锷在镇五年，〔德宗贞元十九年，锷为淮南帅。〕百计诛求，货财既足，自入进奉。若除宰相，四方藩镇皆谓锷以进奉得之，竞为刻剥，则百姓何以堪之！」事遂寝。〔考异：按旧李藩、权德舆传、白居易集、李绛论事集，皆有谏加王锷平章事事。观其辞意，各是一时。居易所论者，云「淮南百姓，日夜无憀，」又云「锷归镇与在朝，望并不除宰相」，则是自淮南入朝未除河中时也。权、李同在中书受密旨，云「可兼宰相」，则初除河中时也。李司空论事云「至太原一二年间，财力赡足」，则是除太原以后六年十一月李绛作相前也。今附居易疏于初除太原之时。又旧锷传云在淮南四年，元和二年入朝。按实录，锷以贞元十九年镇淮南。居易状云「五年诛求」，又云「昨日裴均除平章事」，故置此。〕
16壬辰，加宣武节度使韩弘同平章事。
17丙申，以户部侍郎裴垍为中书侍郎、同平章事。上虽以李吉甫故罢垍学士，〔是年四月，罢垍学士。〕然宠信弥厚，故未几复擢为相。
初，德宗不任宰相，天下细务皆自决之，由是裴延龄辈得用事。上在藩邸，心固非之；及即位，选擢宰相，推心委之，尝谓垍等曰：「以太宗、玄宗之明，犹藉辅佐以成其理，〔谓藉房、杜姚、未以成贞观、开元之治也。理，治也。〕况如朕不及先圣万倍者乎！」垍亦竭诚辅佐。上尝间垍：「为理之要何先﹖」对曰：「先正其心。」旧制，民输税有三：一曰上供；二曰送使；三曰留州。建中初定两税，货重钱轻；是后货轻钱重，民所出已倍其初，其留州、送使者，所在又降少目估，就实估以重敛于民。〔省估者，都省所立价也。敛，力赡翻。〕及垍为相，奏：「天下留州、送使物，请一切用省做；其观察使，先税所理之州以自给，不足，然后许税于所属之州。」由是江、淮之民稍苏息。先是，执政多恶谏官言时政得失，〔先，悉荐翻。恶，乌路翻。〕垍独赏之。垍器局峻整，人不敢干以私。尝有故人自远诣之，垍资给优厚，从容款狎。其人乘间求京兆判司，〔从，千容翻。间，古苋翻。凡州府诸曹参军，皆谓之判司。〕垍曰：「公不称此官，〔称，尺证翻。〕不敢以故人之私伤朝廷至公。他日有盲宰相怜公者，不妨得之，垍则必不可。」
18戊戍，以中书侍郎、同平章事李吉甫同平章事，充淮南节度使。〔考异曰：旧吉甫传曰：「初，裴均为仆射，判度支，交结权悻，欲求宰相。先是制试直言极谏科，其中有讥刺时政，忤犯权幸者，因此均党扬言皆执政教指，冀以摇动吉甫，赖谏官李约、独孤郁，李正辞、萧俛密疏陈奏，帝意乃解。吉甫早岁知奖羊士谔，擢为监察御史。又司封员外郎吕温有词艺，吉甫亦眷接之。宝群初拜御史中丞，奏请士谔为侍御史，温为郎中，知杂事。吉甫怒其不先关白，而所请又有超资者，持之数日不行，因而有隙。群遂伺得日者陈克明出入吉甫家，密捕以闻。宪宗诘之，无奸状。吉甫以裴垍久在翰林，宪宗亲信，必当大用，遂密荐垍代已，因自图出镇。其年九月，拜淮南节度仗，在扬州，每有朝廷得失，皆密疏论列。」按牛僧孺等指陈时政之失，吉甫泣诉，故贬考覆官。裴均等虽欲为谗，若云执政自教指举人诋时政之失，岂近人情邪！吉甫自以诬构郑絪，贬斥裴垍等，盖宪宗察见其情而疏薄之，故出镇淮南。及子德裕秉政，掩先人之恶改定实录，故有此说耳。〕
19河中、晋绛节度使邠宣公社黄裳薨。
20冬，十二月，庚戍，置行原州于临泾，〔唐原州本治平高县，广德元年没于吐蕃，泾原节度使马璘表置行原州于灵台之百里城，贞元十九年徙治平凉，至是，徙治临泾。未白曰：临泾，本隋之湫谷县。〕以镇将郝玼为刺史。〔玼，音此，且礼翻。〕
21南诏王异牟寻卒，子寻阁劝立。
四年〔（已丑、八〇九）〕
1春，正月，戊子，简王遘薨。〔遘，代宗子。〕
2渤海康王嵩璘卒，子元瑜立，改元永德。
3南方旱饥。庚寅，命左司郎中郑敬德等为江、淮、二浙、荆、湖、襄、鄂等道宣慰使，赈恤之。将行，上戒之曰：「朕宫中用帛一匹，皆籍其数，惟赒救百姓、则不计费，卿辈宜识此意，勿效潘孟阳饮酒游山而已。」〔事见元年。〕
4给事中李藩在门下，制敕有不可者，即于黄纸后批之。〔批，匹迷翻。〕吏请更连素纸，藩日：「如此，乃状也，何名批敕！」裴垍荐藩有宰相器。上以门下侍郎、同平章事郑絪循默取容，二月，可卯，罢絪为太子宾客，擢藩为门下侍郎、同平章事。藩知无不言，上甚重之。
5河东节度使严绶，在镇九年，〔贞元十七年，严绶镇河东，见上卷。〕军政补署一出监军李辅光，绶拱手而已。裴垍具奏其状，请以李墉代之。三月，乙酉，以绶为左仆射，以凤翔节度使李墉为河东节度使。
6成德节度使王士真薨，其子副大使承宗自为留后。〔为讨王承宗张本。〕河北三镇，相承各置副大使，以嫡长为之，父没则代领军务。〔长，知两翻。〕
7上以久旱，欲降德音，翰林学士李绛、白居易上言，〔考异曰：李司空论事及居易集皆有此奏，语虽小异，大指不殊，盖同上奏耳。〕以为「欲令实惠及人，无如减其租税。」又言「宫人驱使之余，其数犹广，事宜省费，物贵徇情。」〔冗食宫中，岁费给赐，则非省费矣。内多怨女，则非徇情矣。〕又请「禁诸道横敛以充进奉。」又言「岭南、黔中、福建风俗，多掠良人卖为奴婢，乞严禁止。」闰月，已酉，制降天下系囚，蠲租税，出宫人、绝进奉，禁掠卖，皆如二人之请。已未，雨。绛表贺曰：「乃知忧先于事，故能无忧；〔先，悉荐翻。〕事至而忧，无救于事。」
8初，王叔文之党既贬，〔事始见上卷永贞元年。〕有诏，虽遇赦无得量移。〔量，音良。〕吏部尚书、盐铁转运使李巽奏：「郴州司马程异，吏才明辨，请以为杨子留后。」〔扬州扬子县，自大历以来，盐铁转运使置巡院于此，故置留后。〕上许之。巽精于督察，吏人居千里之外，战栗如在巽前。异句检簿籍，又精于巽，卒获其用。〔句，音钩。为程异以理财进用张本。卒，子恤翻。〕
9魏征玄孙稠贫甚，以故第质钱于人，平卢节度使李师道请以私财赎出之。上命白居易草诏，居易奏言：「事关激劝，宜出朝廷。师道何人，敢掠斯美！望敕有司以官钱赎还后嗣。」上从之，出内库钱二千缗赎赐魏稠，仍禁质卖。〔程大昌曰：魏征宅在丹凤坊，直出南面永兴坊内。会要曰：元和四年，上嘉魏征谏诤，诏访其故居，则质卖已更数姓，析为九家矣。上出内库钱二百万赎之，以还其家，禁其质卖。〕
10王承宗叔父士则以承宗擅自立，恐祸及宗，与幕客刘栖楚俱自归京师；〔考异曰：旧传：「栖楚为吏镇州，王承宗甚奇之。」今从实录。〕诏以士则为神策大将军。
11翰林学士李绛等奏曰：「陛下嗣膺大宝，四年干兹，而储闱未立，典册不行，是开窥觎之端，乖重慎之义，非所以承宗庙、重社稷也。伏望抑撝谦之小节，行至公之大典。」丁卯，制立长子邓王宁为太子。宁，纪美人之子也。
12辛未，灵盐节度使范希朝奏以太原〔【章：十二行本「原」下有「防秋」二字；乙十一行本同。】〕兵六百人衣粮给沙陀；许之。
13夏，四月，山南东道节度使裴均恃有中人之助，于德音后进银器千五百余两。〔是年正月，赦天下，禁无得进奉。〕翰林学士李绛、白居易等上言：「均欲以此尝陛下，愿却之。」上遽命出银器付度支。〔度，徒洛翻。〕既而有旨谕进奏院：「自今诸道进奉，无得申御史台；有访问者，辄以名闻。」白居易复以为言，〔考异曰：居易集奏状曰：「伏见六七日来，向外传说，皆云有进止，令宣与诸道进奏院：『自今已后，应有进奉，并不用申报御史台；如有人勘问，便录名奏来者。』内外相传，不无惊怪。臣伏料此事多是虚传，且有此闻，不敢不奏，」云云。又曰：「若此果虚，即望宣示中外，令知圣旨，使息虚声。」按禁止进奉，前后制敕非一，不止于昨闰三月德音也。去年三月，柳晟、阎济美违赦进奉，已为卢坦所弹。宪宗云「济美离越州，乃逢赦令，释其罪。」今裴均所进，假使在德音前，亦赦后矣，又云「赦书未到前已在道舍其过。」是则宪宗深惑于左右之言，外示不受献，内实欲其来献也。然则居易所闻，不为虚矣；若其虚，必辩明也。实录及李司空论事皆以此为宪宗之美。今故直之。复，扶又翻。〕上不听。
14上欲革河北诸镇世袭之弊，乘王士真死，欲自朝廷除人；不从则兴师讨之。裴垍曰：「李纳跋扈不恭，〔李纳之罪，以兴元赦令，遂蒙含贷。〕王武俊有功于国，〔谓与李抱真破朱滔也。〕陛下前许师道，〔言许李师道承袭。〕今夺承宗，沮劝违理，彼必不服。」由是议久不决。上以问诸学士，李绛等对曰：「河北不遵声教，谁不愤叹，然今日取之，或恐未能。成德自武俊以来，父子相承四十余年，〔自建中三年王武俊始有恒冀，至是二十八年。〕人情贯习，不以为非。〔贯，读曰惯。犹言惯熟。〕况承宗已总军务，一旦易之，恐未必奉诏。又范阳、魏博、易定、淄青以地相传，与成德同体，彼闻成德除人，必内不自安，阴相党助，虽茂昭有请，亦恐非诚。〔【章：十二行本「诚」下有「所以然者」四字；乙十一行本同；孔本同；张校同；退斋校同。】张茂昭宿与王武俊有隙，故请代承宗。〕今国家除人代承宗，彼邻道劝成，进退有利。若所除之人得入，彼则自以为功；若诏令有所不行，彼因潜相交结；在于国体，岂可遽休！须兴师四面攻讨，彼将帅则加官爵，士卒则给衣粮，按兵玩寇，坐观胜负，而劳费之病尽归国家矣。〔自大历、贞元以来，用兵之弊正如此。〕今江、淮水，公私困竭，军旅之事，殆未可轻议也。」
左军中尉吐突承璀〔璀，七罪翻。〕欲布上意，夺裴垍权，自请将兵讨之。〔【章：十二行本「之」下有「上疑未决」四字；乙十一行本同；孔本同；张校同；退斋校同。】〕宗正少卿李拭奏称：「承宗不可不讨。承璀亲近信臣，宜委以禁兵，使统诸军，谁敢不服！」上以拭状示诸学士曰：「此奸臣也，知朕欲将承璀，故上此奏。卿曹记之，自今勿令得进用。」〔示诸学士者，盖以此时凡入翰林者，即日辅佐之选也。故使知其姓名，勿得拟用。然帝知李拭之迎逢，而卒将承璀，何邪！欲将，即亮翻。上，时掌翻。〕
昭义节度使卢从史遭父丧，朝廷久未起复；从史惧，因承璀说上，〔说，式芮翻。〕请发本军讨承宗。壬辰，起复从史左金吾大将军，余如故。
15初，平凉之盟，〔见二百三十二卷德宗贞元三年。〕副元帅判官路泌、会盟判官郑叔矩皆没于吐蕃。其后吐蕃请和，泌子随三诣阙号泣上表，乞从其请；〔路随表请和蕃，情切于其亲也。号，户刀翻。〕德宗以吐蕃多诈，不许。至是，吐蕃复请和，〔复，扶又翻。〕随又五上表，诣执政泣请，裴垍、李藩亦言于上，请许其和；上从之。五月，命祠部郎中徐复使吐蕃。
16六月，以灵盐节度使范希朝为河东节度使。朝议以沙陀在灵武，迫近吐蕃，〔朝，直遥翻。近，其靳翻。〕虑其反复，又部落众多，恐长谷价，〔长，知两翻。〕乃命悉从希朝诣河东。希朝选其骁骑千二百，号沙陀军，置使以领之，而处其余众于定襄川。于是〔【章：十二行本「是」下有「朱邪」二字；乙十一行本同；孔本同；退斋校同。】〕执宜始保神武川之黄花堆。〔神武川在汉代郡桑干县界，后魏置神武郡，后周废郡为神武县，属朔州。此时其地在马邑善阳县界。处，昌吕翻。〕
17左军中尉吐突承璀领功德使，〔唐初，置寺观监，天下僧、尼、道士、女官皆属鸿胪寺。武后以僧尼属祠部。开元十四年，以道士、女官属宗正寺。天宝二载，以道士属司封，崇玄馆置大学士，以宰相为之，领两京玄元宫及道院。贞元四年，崇玄馆罢大学士，置左右街大功德使、东都功德使，修功德，使总僧尼之籍及功役。元和二年，以道士、女官属左、右街功德使。〕盛修安国寺，〔唐会要：安国寺在长乐坊，景云元年舍龙潜旧宅为寺，便以本封安国为名。程大昌曰：长乐坊，在朱雀街东第四街。〕奏立圣德碑，高大一准华岳碑，〔玄宗立华岳碑于华岳祠前，高五十余尺。华，户化翻。〕先构碑楼，请敕学士撰文，且言「臣已具钱万缗，欲酬之。」上命李绛为之，绛上言：「尧、舜、禹、汤，未尝立碑自言圣德，惟秦始皇于巡游所过，刻石高自称述，未审陛下欲何所法！且叙修寺之美，不过壮丽观游，岂所以光益圣德！」上览奏，承璀适在旁，上命曳倒碑楼。〔曳，读作拽，音以列翻；史照音以制切，非。〕承璀言：「碑楼甚大，不可曳，请徐毁撤。」冀得延引，乘间再论，〔间，古苋翻。〕上厉声曰：「多用牛曳之！」承璀乃不敢言。凡用百牛曳之，乃倒。
唐纪五十四〔起屠维赤奋若（己丑）七月，尽玄默执徐（壬辰）九月，凡三年有奇。〕
《宪宗昭文章武大圣至神孝皇帝上之下》
元和四年〔（己丑、八〇九）〕
1秋，七月，壬戌御史中丞夷简弹京兆尹杨凭，前为江西观察使贪污僭侈；丁卯，贬凭临贺尉。〔临贺，汉县，属苍梧郡，以临贺水，故名。唐带贺州。〕夷简，元懿之玄孙也。〔郑王元懿，高袓之子。〕上命尽籍凭资产，〔财物田园，人资以生，谓之资产。〕李绛谏曰：「旧制，非反逆不籍其家。」上乃止。
凭之亲友无敢送者，栎阳尉徐晦独至蓝田与别。〔栎，音药。〕太常卿权德舆素兴晦善，谓之曰：「君送杨临贺，诚为厚矣，无乃为累乎！」〔累，良瑞翻。〕对曰：「晦自布衣蒙杨公知奖，今日远谪，岂得不兴之别！借如明公他日为谗人所逐，晦敢自同路人乎！」德舆嗟叹，称之于朝。〔朝，宜遥翻。〕后数日，李夷简奏为监察御史。晦谢曰：晦平生未尝得望公颜色，公何从而取之！」夷简曰：「君不负杨临贺，肯负国乎！」
2上密问诸学士曰：「今欲用王承宗为成德留后，割德、棣二州更为一镇以离其势，并使承输二税，请官吏，一如师道，何如﹖」〔李师道事，见上卷元年。〕李绛等对曰：「德、棣之隶成德，为日已久，〔贞元初，王武俊破朱滔，取德、棣。〕今一旦割之，恐承宗及其将士忧疑怨望，得以为辞。况其邻道情状一同，各虑他日分割，或潜相构扇；万一旅拒，倍难处置，愿更三思〔旅，众也。旅拒者，挟众而拒上命也。处，昌吕翻。三，息暂翻，又如字。〕所是。二税、官吏，愿因吊祭使至彼，自以其意谕承宗，令上表陈乞如师道例，勿令知出陛下意。如此，则幸而听命，于理固顺，若其不听，体亦无损。」
上又问：「今刘济、田季安皆有疾，若其物故，〔物故注已见汉纪。史曰：颜师古曰：物故，死也，言其同于鬼物而故也。一曰，不欲斥言，但云其所服用之物皆已故也。〕岂可尽如成德付授其子，天下何时当平！议者皆言『宜乘上此际代之，不受则发兵讨之，时不可失。』如何﹖」对曰：「群臣见陛下西取蜀，东取吴，〔蜀，谓刘辟。吴，谓李锜。〕易于反掌，〔易，以豉翻；下同。〕故谄躁竞之人〔躁，轻也。竞，争也。〕争献策画，劝开河北，不为国家深谋远虑，〔为，于伪翻。〕陛下亦以前日成功之易而信其言。臣等夙思之，河北之势与二方异。何则﹖西川、浙西皆非反侧之地，其四邻皆国家臂指之臣。〔臂指，用贾谊语意，言其顺使也。〕刘辟、李锜独生狂谋，其下皆莫之与，辟、锜徒以货财啖之，大军一临，则涣然离耳。故臣等当时亦劝陛下诛之，以其万全故也。成德则不然，内则胶固岁深，外则蔓连势广，〔胶固，如胶之附着坚固也。蔓连，如蔓草之曼衍连属也。〕其将士百姓怀其累代煦妪之恩，〔煦，吁句翻。妪衣遇翻。郑玄曰：气曰煦，体曰妪。〕不知君臣逆顺之理，谕之不从，威之不服将为朝廷羞。又，邻道平居或相猜恨，及闻代易，必合为一心，盖各为子孙之谋，亦虑他日及此故也。万一余道或相表里，兵连祸结，财尽力竭，西戎、北狄乘间窥窬，〔西戎，谓吐蕃；北狄，谓回鹘。间，古苋翻；下同。〕其为忧患可胜道哉！〔胜，音升。〕济、季安与承宗事体不殊，若物故之际，有间可乘，当临事图之；于今用兵，则恐未可。太平之业，非朝夕可致，愿陛下审处之。」〔处，昌吕翻。〕
时吴少诚病甚，绛等复上言：「少诚病必不起。〔复，扶又翻。上，时掌翻〕淮西事体与河北不同四旁皆国家州县，不与贼邻，无党援相助；朝廷命帅，〔帅，所类翻。〕今正其时，万一不从，可议征讨。臣愿舍恒冀难致之策，就申蔡易成之谋。脱或恒冀连兵，事未如意，蔡州有衅，势可兴师，南北之役俱兴，财力之用不足。傥事不得已，须赦承宗，〔绛等之言，后无不验。〕则恩德虚施，威令顿废。不如早赐处分，〔处，昌吕翻。分，扶问翻。〕以收镇冀之心，〔此时未改恒州为镇州，史以后来所改州名书之耳。〕坐待机宜，必获申蔡之利。」既而承宗久未得朝命，颇惧，累表自诉。八月，壬午，上乃遣京兆少尹裴武诣真定宣慰，〔恒州，□□定。承宗受诏甚恭，曰：「三军见迫，不暇俟朝旨，请献德、棣二州以明恳款。」
3丙申，安南都护张舟奏破环王三万众。〔林邑国，至德后改号环王。〕
4九月，甲辰朔，裴武复命。庚戌，以承宗为成德节度使、恒?冀?深?赵州观察使，德州刺史薛昌朝为保信军节度、德?棣二州观察使。〔考异曰：李司空论事：「初武衔命使镇州，令论王承宗割德、棣两州归朝廷。武飞表上言，一如朝廷意旨，逐除昌朝德、棣节度。及旌节至德州，而昌朝寻已追到镇州，朝命逐不行。比及武回，事宜与先上表参差。」按实录：「甲辰，武至自镇州。庚戌，除昌朝。」非武未还据所上表除之也。论事集误，今从实录。〕昌朝，嵩之子，〔薛嵩亦安、史旧将，代宗初来降。〕王氏之伲也，故就用之。田季安得飞报，先知之，使谓承宗曰：「昌朝阴与朝廷通，故受节钺。﹂承宗遽遣数百骑驰入德州，执昌朝，至真定，囚之。中中使送昌朝节过魏州，季安阳为宴劳，留使者累日，比至德州，已不及矣。〔劳，力到翻。比，必利翻，及也。〕
上以裴武为欺罔，又有谮之者曰：「武使还，〔使，疏吏翻。还，音旋。〕先宿裴垍家，明旦乃入见。」上怒甚，以语李绛，〔见，贤遍翻。语，牛倨翻。〕欲贬武于岭南，绛曰：「武昔陷李怀光军中，守节不屈，〔盖贞元初李怀光据河中时也。岂容今日遽为奸回！盖贼多变诈，人未易尽其情。承宗始惧朝廷诛讨，故请献二州；既蒙恩贷，而邻道皆不欲成德开分割之端，计必有〔【章：甲十一行本「有」下有「阴行」二字；乙十一行本同；孔本同；张校同；退斋校同。】〕间说诱而胁之，使不得守其初心者，〔李绛可谓洞见田季安、王承宗之情。间，古苋翻。说，式芮翻。诱，音酉。〕非武之罪也。今陛下选武使入逆乱之地，使还，一语不相应，遽窜之遐荒，臣恐自今奉使贼庭者以武为戒，苟求便身，率为依阿两可之，〔史照曰：依阿，谓不特立其说，常附顺人言。两可，谓无所可否。〕莫肯尽诚具陈利害，如此，非国家之利也。且垍、武又处朝廷，〔处，昌吕翻。〕谙练事体，〔谙，乌含翻。〕岂有使还未见天子而先宿宰乎！臣敢为陛下必保其不然，〔为，于伪翻。〕此殆有谗人欲伤武及垍者，愿陛下察之。」上良久曰：「理或有此。」遂不问。
6左神策军吏李昱贷长安富人钱八千缗，满三岁不偿，〔贷，吐得翻，假贷也。〕京兆尹许孟容收捕械系，立期使偿，曰：「期满不足，当死。」一军大惊。中尉诉于上，上遣中使宣旨，付本军，孟容不之遣。中使再至，孟容曰：「臣不奉诏，当死。然臣为陛下尹京畿，〔京兆以长古、万年为京县，余属县为畿县。〕非抑制豪强，何以肃清辇下！钱未毕偿，昱不可得。」上嘉其刚直而许之，京城震栗。
7上遣中使论王承宗，使遣薛昌朝还镇；〔使之遣还德州。〕承宗不奉诏。冬，十月，癸未，制削夺承宗官爵，以左神策中尉吐突承璀为左．右神策、河中、河阳、浙西、宣歙等道行营兵马使、招讨处置等使。〔歙，书涉翻。开元二十年置诸道采访处置使，专以观省风俗、黜陟幽明；其后伐叛讨有罪，则置招讨处置使。处，昌吕翻。
翰林学士白居易上奏，以为：「国家征伐，当责成将帅，近岁始以中使为监军。自古及今，未有征天下之兵，专令中使统领者也。今神策军既不置行营节度使，则承璀乃制将也；〔制将，言诸军进退皆受制于承璀。将，即亮翻。〕又充诸军招讨处置使，则承璀乃都统也。〔都统，谓都统诸军，唐中世以后，专征之任。〕臣恐四方闻之，必窥〔【章：甲十一行本「窥」作「轻」；乙十一行本同；孔本同；张校同。】〕朝廷；四夷闻之，必笑中国。〔白居易之言自春秋书「多鱼漏师」，左传「夙沙卫殿齐师」来。况吐突承璀以寺人专征乎！崇、观间，金人有所侮而动正如此。〕陛下忍令后代相传云以中官为制将、都统自陛下始乎！臣又恐刘济、茂昭及希朝、从史乃至诸道将校皆耻受承璀指麾，心既不齐，功何由立！此是资承宗之计而挫诸将之势也。陛下念承璀劝劳，贵之可也；怜其忠赤，富之可也。至于军国权柄，动关理乱，朝廷制度，出自祖宗，陛下宁忍徇下之情而自隳法制从人之欲而自损圣明，何不思于一时之间而取笑于万代之后乎！」时谏官、御史论承璀职名太重者相属，〔属，之欲翻。〕上皆不听。戊子，上御延英殿，度支使字元素、盐铁使李墉、京兆尹许孟容、御史中丞李夷简、〔【章：甲十一行本「简」下有「谏议大夫孟简」六字；乙十一行本同；孔本同；张校同；退斋校同。】〕给事中吕元膺、穆质、右补阙独孤郁等极言其不可；〔考异曰：旧承璀传曰：「谏官、御史上疏相属，皆言自古无中贵人为兵马统帅者。补阙独孤郁、段平仲尤激切。」吕元膺传：「元膺与给事中穆质、孟简、兵部侍郎许孟容等八人抗论不可。」若据承璀传，则是九人，又平仲时为谏议大夫，非补阙，恐误。今从实录□〕上不得已，明日，削承璀四道兵马使，改处置为宣慰而已。
李绛尝极言宦官骄横，〔横，户孟翻〕侵害政事，谗毁忠贞，上曰：「此属安敢为谗！就使为之，朕亦不听。」绛曰：「此属大抵不知仁义，不分枉直，惟利是嗜，得赂则誉跖、蹻为廉良，怫意则毁龚、黄为贪暴，〔李奇曰：跖，秦大盗也。楚之大盗为庄蹻。师古曰：庄周云：跖，柳惠之弟。盖寓言也。龚、黄，龚遂、黄霸也。誉，音余。蹻，居略翻。怫，符弗翻。能用倾巧之智，构成疑似之端，朝夕左右浸润以入之，陛下必有时而信之矣。自古宦官败国者，〔败，蒲迈翻。〕备载方册，陛下岂得不防其渐乎！」
己亥，吐突承璀将神策兵发长安，命恒州四面藩镇各进兵招讨。
8初，吴少诚宠其大将吴少阳，名以从弟，〔从，才用翻。〕署为军职，出入少诚家亲，累迁申州刺史。少诚病，不知人，家僮鲜于熊儿诈以少诚命召少阳摄副使、知军州事。少诚有子元庆，少阳杀之。十一月，己已，少诚薨，少阳自为留后。
9是岁，云南王寻阁劝卒，子劝龙晟立。
10田季安闻吐突承璀将兵讨王承宗，聚其徒曰：「师不跨河二十五年矣，〔自德宗讨田悦不克王师不复跨河。〕今一旦越伐赵；赵虏，魏亦虏矣，计为之柰何﹖」其将有超伍而言者，〔超，伍出位而言也。盖超出俦伍之中而言。〕曰：「愿借骑五千以除君忧。」季安大呼曰：「壮哉！兵决出，格沮者斩！」〔呼，火故翻。格，音阁。〕
幽州牙将绛人谭忠为刘济使魏，〔为，于伪翻。使，疏吏翻。〕知其谋，入谓季安曰：「如某之谋，是引天下之兵也。何者﹖今王师越魏伐赵，不使耆臣宿将而专付中臣，〔耆，老也。宿，旧也。〕不输天下之甲而多出秦甲，〔关中之地，古秦地也。故谓关中之兵为秦甲。〕君知谁为之谋﹖此乃天子自为之谋，欲将夸服于臣下也。〔夸服，谓欲自衒于算略，以服臣下之心。〕若未叩赵而先碎于魏，是上之谋反不如下，且〔【张：「且」作「其」。】〕能不耻于天下！乎既耻且怒，必任智士画长策，仗猛将练精兵，毕力再举涉河，鉴前之败，必不越魏而伐赵，校罪轻重，必不先赵而后魏，〔先，悉荐翻。后，户遘翻。〕是上不上，下不下，当魏而来也。」季安曰：「然则若之何﹖」忠曰：「王师入魏，君厚犒之。于是悉甲压境，号曰伐赵；而可阴遗赵人书曰：〔犒，苦到翻。遗，唯季翻；下遗魏同。〕『魏若伐赵，则河北义士谓魏卖友；魏若与赵，则河南忠臣谓魏反君。卖友反君之名，魏不忍受。执事若能阴解陴障，遣魏一城，魏得持之奏捷天子以为符信，此乃使魏北得以奉赵，西得以为臣，〔长安堑魏西。为臣，言能承上命，不悖臣道。〕于赵有角尖之耗，〔角尖，言所耗者小。〕于魏获不世之利，执事岂能无意于魏乎！』赵人脱不拒君，是魏霸基安矣。」季安曰：「善！先生之来，是天眷魏也。」遂用忠之谋，与赵阴计，得其堂阳。〔堂阳，汉县，属巨鹿郡，唐属冀州，在州西南。〕
忠归幽州，谋欲激刘济讨王承宗；会济合诸将言曰：「天子知我怨赵，今命我伐之，〔今，当作必。〕赵亦必大备我。伐与不伐孰利﹖」忠疾对曰：「天子终不使我伐赵，赵亦不备燕。」济怒曰：「尔何不直言济与承宗反乎！」命系忠狱。使人覝成德之境，果不为备；后一日，诏果来，令济「专护北疆，勿使朕复挂胡忧，而得专心于承宗。」〔复，扶又翻。〕济乃解狱召忠曰：「信如子断矣；〔解狱，谓释其囚也。断，丁乱翻。〕何以知之﹖」忠曰：「卢从史外亲燕，内实忌之；外绝赵，内实与之。此为赵画曰：〔为，不伪翻。〕『燕以赵为障，虽怨赵，必不残赵，不必为备。』一且示赵不敢抗燕，二且使燕获疑天子。赵人既不备燕，潞人则走告于天子曰：〔卢从史镇潞州，故谓之潞人。『燕厚怨赵，赵见伐而不备燕，是燕反与赵也。』此所以知天子终不使君伐赵，赵亦不备燕也。」济曰：「今则柰何﹖」忠曰：「燕、赵为怨，天下无不知。〔自朱滔以来，燕、赵交恶。〕今天子伐赵，君坐全燕之甲，一人未济易水，此正使潞人以燕卖恩于赵，败忠于上，〔言燕本忠于上而卢从史以计败之。败，补迈翻。〕两皆售也。〔卖物去手曰售。〕是燕贮忠义之心卒染私赵之口，不见德于赵人，恶声徒嘈嘈于天下耳。〔贮，丁吕翻。卒，子恤翻。嘈，昨劳翻。〕惟君熟思之！」济曰：「磿知之矣。」乃下令军中曰：「五日毕出，后者醢以徇！」〔谭忠颇有战国说士之风，而心为唐。〕
五年（庚寅，八一〇）
1春，正月，刘济自将兵七万人击王承宗，时诸军皆未进，济独前奋击，拔饶阳、束鹿。
河东、河中、振武、义武四军为恒州北面招讨，会于定州。会望夜，军史以有外军，请罢张灯。张茂昭曰：「三镇，官军也，〔三镇，谓河中、河东、振武。〕何谓外军！」命张灯，不禁行人，不闭里门，三夜如平日，亦无敢喧哗者。〔唐制：两京及诸州、县街巷率置逻卒，晓暝传呼，以禁夜行，惟元夕张灯，弛禁前后各一日。〕
丁卯，河东将王荣拔王承宗洄湟镇。吐突承璀至行营，威令不振，与承宗战屡败；左神策大将军郦定进战死。定进，骁将也，〔郦定住，擒刘辟，有骁名。〕军中夺气。
2河南尹房式有不法事，东台监察御史元稹奏摄之，〔唐制：御史分司东都，谓之东台。摄，收也。〕擅令停务；朝廷以为不，罚一季俸，召还西京。至敷水驿，〔华州华阴鲧西二十四里有敷水渠。九域志：华阴鲧有敷水镇。〕有入侍后至，破驿门呼骂而入，以马鞭击稹伤面；〔考异曰：实录云「中使仇士良与稹争厅」。按稹及白居易传皆云「刘士元」，而实录云「仇士良」，恐误。今止云内侍。〕上复引稹前过，贬江陵士曹。〔复，扶又翻。前过，谓擅令河南尹停务。上知曲在中官，故引前过以贬稹。〕翰林学士李绛、崔群言稹无罪。白居易上言：「中使陵辱朝士，中使不问而稹先贬，恐自今中使出外益暴横，〔横，户孟翻。〕人无敢言者。又，稹为御史，多所举奏，不避权势，切齿者众，恐自今无人肯为陛下当官执法，疾恶绳愆，〔为，于伪翻。〕有大奸猾，陛下无从得知。」上不听。
3上以河朔方用兵，不能讨吴少阳。三月，己未，以少阳为淮西留后。〔果如李绛之言。〕
4诸军讨王承宗者久无功，白居易上言，以为：「河北本不当用兵，今既出师，承璀未尝苦战，已失大将，〔谓郦定进战死也。〕与从史两军入贼境，迁延进退，不惟意在逗留，亦是力难支敌。希朝、茂昭至新市镇，竟不能过；〔新市，汉县名，属中山郡。唐初，新市县属观州，武德五年废州，并废新市为镇，属九门县。〕刘济引全军攻围乐寿，久不能下。〔按刘济时军瀛州而攻桨寿。桨寿时属深州，在瀛州南六十里。〕师道、季安元不可保，察其情状，似相计会，各收一县，遂不进军。〔谭忠之为田季安计者，白居易已窥见之矣。〕陛下观此事势，成功有何所望！以臣愚见，须速罢兵，若又迟疑，其害有四：可为痛惜者二，可为深忧者二。何则﹖
若保有成，即不论用度多少；既的知不可，即不合虚费赀粮。〔赀，财也；或曰：当作资。〕悟而后行，事亦非晚。今迟校一日则有一日之费，更延旬月，所费滋多，终须罢兵，何如早罢！以府库钱帛、百姓脂膏资助河北诸侯，转令强大。此臣为陛下痛惜者一也。〔为，于伪翻；下同。〕
臣又恐河北诸将见吴少阳已受制命，〔言制以吴少阳为淮西留后。〕必引事例轻重，同词请雪。承宗若章表继来，即义无不许。请而后舍，体势可知，转令承宗胶固同类。如此，则与夺皆由邻道，恩信不出朝廷，实恐威权尽归河北。此为陛下痛惜者二也。
今天时已热，兵气相蒸，至于饥渴疲劳，驱以就战，人何以堪！纵不惜身，亦难忍苦。况神策乌杂城市之人，例皆不惯如此，忽思生路，〔【章：甲十一行本「路」下有「或有奔逃」四字；乙十一行本同；孔本同；张校同；退斋校同。】连兵不解，不死于又屯，必思逃奔溃散为求生之路。〕一人若逃，百人相扇，一军若散，诸军必摇，事忽至此，悔将何及！此为陛下深忧者一也。
臣闻回鹘、吐蕃皆有细作，〔细作，古之谍者。〕中国之事，小大尽知。今聚天下之兵，唯讨承宗一贼，自冬及夏，都未立功，则兵力之强弱，资费之多少，岂宜使西戎、北虏一一知之！忽见利生心，乘虚入寇，以今日之势力，可能救其首尾哉！兵连祸生，何事不有！万一及此，实关安危。此其为陛下深忧者二也。」〔「其」字衍。考异曰：白氏集云「五月十日进」，据此疏云：「从史虽经接战，与贼胜负略均。」则是未就缚也。此月戊戌，从史已流驩州，疑「五月」当为「四月」。故移于此。〕
5卢从史首建伐王承宗之谋，〔事见上卷上年五月。〕及朝廷兴师，从史逗留不进，阴与承宗通谋，令军士潜怀承宗号；〔凡行军各有号，以相识别。〕又高刍粟之价以败度支，〔时吐突承璀总行营兵屯邢、赵界。邢州，昭义巡属也。度支刍粟，不能远致以给行营，就昭义市王籴，故卢从史得高其价以牟利。度，徒洛翻。〕讽朝廷求平章事，诬奏诸道与通，不可进兵。上甚患之。
会从史遣牙将王翊元入奏事，裴垍引与语，为言为臣之义，〔为言，于伪翻。〕微动其心，翊元遂输诚，言从史阴谋及可取之状．垍令翊元还本军经营，复来京师，〔复，扶又翻。〕遂得其都知兵马使乌重胤等款要。〔款，诚也。〕垍言于上曰：「从史狡猾骄很，必将为乱。今闻其与承璀对营，视承璀如婴儿，往来都不设备；失今不取，后虽兴大兵，未可以岁月平也。」上初愕然，熟思良久，乃许之。
从史性贪，承璀盛陈柯玩，视其所欲，稍以遗之；〔遗，唯季翻。〕从史喜，益相昵狎。〔昵，尼质翻。〕甲申，承璀与行营兵马使李听谋，召从史入营博，伏壮士于幕下，突出，擒诣帐后缚之，内车中，驰诣京师。〔考异曰：承璀传曰：「承璀出师经年无功，乃遣密人告王承宗，令上疏待罪，许以罢兵为解；仍奏昭义节度使卢从史素与贼通，许为承宗求节钺。乃诱潞州牙将乌重胤谋，执从史送京师。」今从裴垍等传。〕左右惊乱，〔从史之左右。〕承璀斩十余人，谕以诏旨。从史营中士【章：甲十一行本「士」有「卒」字；乙十一行本同。】闻之，皆甲以出，操兵趋哗。〔操，七刀翻。趋哗，言趋走而喧哗也。〕乌重胤当军门叱之曰：「天子有诏，从者赏，敢违者斩！」士卒皆敛兵还部伍。会夜，车疾驱，未明，已出境。重胤，承洽之子；〔新书作「承玼之子」；韩愈乌氏先庙碑亦作「承玼」。一本云，「玼」或作「洽」。〕听，晟之子也。
6丁亥，范希朝、张茂昭大破承宗之众于木刀沟。〔新唐书地理志：定州新乐县东南二十里有木刀沟，有民木刀居沟旁，因名之。〕
7上嘉乌重胤之功，欲即授以昭义节度使；李绛以为不可，请授重胤河阳，以河阳节度使孟元阳镇昭义。会吐突承璀奏，已牒重胤句当昭义留后，〔句，古候翻。当，丁浪翻。〕绛上言：「昭义五州据山东要害，〔五州，泽、潞、邢、洛、磁。要害者，于我为要，于敌为害。〕魏博、恒、幽诸镇蟠结，〔魏博一镇，恒一镇，幽一镇；谓之河朔三镇。〕朝廷惟恃此以制之。邢、磁、洺入其腹内，〔邢州临赵境，磁、洺临魏境，其界犬牙相入。〕诚国之宝地，安危所系也。向为从史所据，使朝廷旰食，今幸而得之，承璀复以与重胤，〔复，扶又翻。〕臣闻之惊叹，实所痛心！昨国家诱执从史，虽为长策，已失大体。〔不能明底从史之罪而行天讨，乃诱执之，是为失体。〕今承璀又以文牒差人为重镇留后，为之求旌节，〔为，于伪翻〕无君之心，孰甚于此！陛下昨日得昭义，人神同庆，威令再立；今日忽以授本军牙将，物情顿沮，纪纲大紊。校计利害，〔校，数也，考也。计，算也，度也。〕更不若从史为之。何则﹖从史虽蓄奸谋，已是朝廷牧伯。重胤出于列校，〔校，户教翻。〕以承璀一牒代之，窃恐河南、北诸侯闻之，无不愤怒，耻与为伍；且谓承璀诱重胤逐从史而代其位，彼人人麾下各有将校，能无自危乎！傥刘济、茂昭、季安、执恭、韩弘、师道继有章表陈其情状，〔张茂昭、田季安、程执恭、李师道。〕并指承璀专命之罪不知陛下何以处之﹖〔处，昌吕翻。〕若皆不报，则众怒益甚；若为之改除，〔为，于伪翻。〕则朝廷之威重去矣。」上复使枢密使粱守谦密谋于绛曰：〔复，扶又翻〕「今重胤已总军务，事不得已，须应与节。」对曰：「从史为帅不由朝廷，〔事见二百三十六卷德宗贞轧二十佃。帅，所类翻；下同。〕故吞其邪心，终成逆节。今以重胤典兵，即授之节威福之柄不在朝廷，何以异于从史乎！重胤之得河阳，已为望外久之福，岂敢更为旅拒！况重胤所以能执从史，本以杖顺成功；一旦自逆诏命，安知同列不袭其迹而动乎！重胤军中等夷甚多，必不愿重胤独为主帅。移之他镇，乃惬众心，〔惬，苦謟翻。〕忧其致乱乎！」上悦，皆如其请。壬辰，以重胤为河阳节度使，元阳为昭义节度使。
戊戌，贬卢从史驩州司马。
8五月，乙巳，昭义军三千余人夜溃，奔魏州。〔溃奔者，卢从史之党也。〕刘济奏拔安平。
9庚申，吐蕃遣其臣论思邪热入见，〔见，贤遍翻。〕且归路泌、郑叔矩之柩。〔平凉劫盟，泌、叔矩没于吐蕃。柩，巨救翻。郑注曰：在床曰尸，在枯曰柩。〕
10甲子，奚寇灵州。
11六月，甲申，白居易复上奏，以为：「臣比请罢兵，〔易，以豉翻；下同。复，扶又翻；下同。上，时掌翻；下上言同。比，毗至翻。〕今之事势，又不如，前不知陛下复何所待！」是时，上每有军国大事，必与诸学士谋之；尝踰月不见学士，李绛等上言：「臣等饱食不言，其自为计则得矣，如陛下何！陛下询访理道，〔理道，治道也。〕开纳宜言，实天下之幸，岂臣等之幸！」上遽令「明日三殿对来」。〔三殿，麟德殿也；殿有三面，故曰三殿。三殿之西即翰林学士院。对来者，言明日当召对，可前来也。时召对廷臣，诏旨率有对来之语。〕
白居易尝因论事，言「陛下错」，上色庄而罢，密召承旨李绛，〔唐置翰林学士之始，无承旨。永贞元年，上始命郑絪为承旨，大诰令、大废置、丞相之密画、内外之密奏、上之所甚注意者，莫不专受专对。翰林学士凡十厅，南厅五间，北厅五间，中隔花笂道，承旨居北厅东第一间。〕谓「白居易小臣不逊，〔「白」当作「曰」。〔【章：甲十一行本正作「曰」；张校同。】〕须令出院。」〔欲出居易，不令复入翰林。〕绛曰：「陛下容纳直言，故群臣敢竭诚无隐。居易言虽少思，〔少思，犹今人言久入思虑也。少，诗绍翻。〕志在纳忠。陛下今日罪之，臣恐天下各思箝口，〔箝，其廉翻。〕非所以广聪明，昭圣德也。」上悦，待居易如初。〔考异曰：旧居易传曰：「吐突承璀为谏承璀事切，上颇不悦，谓李绛曰：『白居易小子是朕拔擢，而无礼于朕，朕实难柰。』绛对曰：『居易所以不避死亡之诛，事无巨细必言者，盖欲酬陛下特力拔擢耳。陛下欲开谏诤之路，不宜阻居易言。』上曰：『卿言是也。』由是多见听纳。」今从李司空论事。〕
上尝欲近猎苑中，至蓬莱池西，〔蓬莱池在蓬莱殿之北，一曰太液池，池中有蓬莱山。自蓬莱池西出玄武门，入重元门，即苑中。重元门苑之南门，南对宫城玄武门。〕谓左右曰：「李绛必谏，不如且止。」
12秋，七月，庚子，王承宗遣使自为卢从史所离间，〔数，所角翻。考异曰：实录：「淄青、幽州累有章表，请赦承宗。」按刘济素与成德有怨，攻之最力。白居易请罢兵状云：「刘济近日情似近忠，今忽罢兵，虑伤其意。又岂缘刘济一人惆怅而不顾天下远图！」〔然则济岂肯请赦承宗！今不取。〕朝廷亦以师久无功，丁未，制洗雪承宗，以为成德军节度使，复以德、棣二州与之；〔复，扶又翻。〕悉罢诸道行营将士，共赐布帛二十八万端匹；〔唐制：布帛六丈为端，四丈为匹。〕加刘济中书令。
13刘济之讨王承宗也，以长子绲为副大使，〔长，知两翻。绲，古本翻。〕掌幽州留务。济军瀛州刺史，济署行营都知兵马使，使屯饶阳。济有疾，总与判官张閗、〔閗，墟里翻。〕孔目官成国宝谋，诈使人从长安来，曰：「朝廷以相公逗留无功，已除副大使为节度使矣。」明日，又使人来告曰：「副大使旌节已至太原。」又使人走而呼曰：〔呼，火故翻。〕「旌节已过代州。」举军惊骇。济愤怒，不佑所为，杀大将素与绲厚者数十人，追绲诣行营，以张閗兄皋代知留务。济自朝至日昃不食，渴索饮，〔索，山客翻。〕总因置毒而进之。七卯，济薨。绲行至涿州，〔涿州，南至莫州一百六十里。莫州，南至瀛州八十里。〕总矫以父命杖杀之，遂领军务。
14岭南监军许遂振以飞语毁节度使杨于陵于上，上命召于陵还，除冗官。〔杨于，音乌；召于同。冗官，散官也。冗，而陇翻。〕裴曰：「于陵性廉直，陛下以遂振故黜藩臣，不可。」丁巳，以于陵为吏部侍郎。遂振寻自抵罪。
15八月，乙亥，上与宰相语及神仙，问：「果有之乎﹖」〔宪宗信方士之心已露于此。〕。李藩对曰：「秦始皇、汉武帝学仙之效，具载前史，〔事各见本纪。〕太宗服天竺僧长年药致疾，〔事见二百一卷高宗总章二年。〕此古今之明戒也。陛下春秋鼎盛，方励志太平，宜拒绝方士之说。苟道盛德充人安国理，何忧无尧、舜之寿乎！」
16九月，己亥，吐突承璀自行营还，〔自讨王承宗还也。还，从宣翻，又如字。〕辛亥，复为左卫上将军，充左军中尉。裴垍曰：「承璀首唱用兵，〔事见上卷上年四月。〕岂得全不贬黜以谢天下乎！」给事中段平仲、吕元膺言承璀可斩。李绛奏称：「陛下不责承璀，他日复有败军之将，何以处之﹖〔复，扶又翻。处，昌吕翻。〕若或诛之，则同罪异罚，彼必不服；若或释之，则谁不保身而玩寇乎！愿陛下割不忍恩，行不易之典，〔有功必赏，败军必诛，此古今不易之典。〕使将帅有所惩劝。」间二日，〔间，如字。〕上罢承璀中尉，降为军器使；〔唐中世以后，置内诸司使，以宦官为之，军器库使其一也。宋白曰：军器本属军器监，中世置军器使，贞元四年废武库，其器械隶于军器使。〕中外相贺。
17裴垍得风疾，上甚惜之，中使候问旁午于道。〔一纵一横为旁午〕
18丙寅，以太常卿权德舆为礼部尚书、同平章事。
19义武节度使张茂昭请除代人，欲举族入朝。河北诸镇互遣人说止之，〔说，输芮翻。〕茂昭不从，凡四上表；上乃许之。以左庶子任迪简为义武行军司马。茂昭悉以易、定二州簿书管钥授迪简，遣其妻子先行，曰：「吾不欲子孙染于污俗。」
茂昭既去，十月，戊寅，虞侯杨伯玉作乱，囚迪简。辛巳，义武将士共杀伯玉。兵马使张佐元又作乱，囚迪简，迪简乞归朝。既而将士复杀佐元，奉迪简主军务。〔复，扶又〕时易定府库罄竭，闾阎亦空，〔周礼：五家为比，五比为闾。阎，里中门也。〕迪简无以犒士，乃设粝饭与士卒并食之，〔粝，卢达翻，脱粟饭也。〕身居戟门下经月；〔藩镇府门列戟，因谓之戟门。〕将士感之，共请迪简还寝，然后得安其位。上命以绫绢十万匹赐易定将士；壬辰，以迪简为义武节度使。〔宪宗用任迪简而得易定，穆宗用张夕靖而失幽燕，节镇命代，可不谨哉！〕甲午，以张昭为河中、慈、隰、晋、绛节度使，从行将校皆拜官。
20右金吾大将军伊慎以钱三万缗赂右军中尉第五从直，求河中节度使；从直恐事泄，奏之。十一月，庚子，贬慎为右卫将军，坐死者三人。
初，慎自安州入朝，〔入朝，见上卷元和元年。〕留其子宥主留事，朝廷因以为安州刺史，未能去也。〔去，羌吕翻。〕会宥母卒于长安，宥利于兵权，不时发丧。鄂岳观察使郗士美遣僚属以事过其境，宥出迎，因告以凶问，〔凶问，母卒之问也。〕先备篮舆，即日遣之。〔即今之轿也。〕
21甲辰，会王纁薨。〔纁，上弟也。薨，呼肱翻。〕
22庚戌，以前河中节度使王锷为河东节度使。上左右受锷厚赂，多称誉之，〔誉，音余。〕上命锷兼平章事，李藩固执以为不可。权德舆曰：「宰相非序进之官。唐兴以来，方镇非大忠大勋则跋扈者，朝廷或不得已而加之。今锷既无忠勋，朝廷又非不得已，何为遽以此名假之！」上乃止。〔考异曰：旧李藩传曰：「锷以钱数千万赂遗权侍，求兼宰相。藩与权德舆在中书，有密旨曰：『王锷可兼宰相，宜即拟来。』藩遂以笔涂『兼宰相』字，却奏上云：『不可。』德舆失色曰：『纵不可，宜别作奏，岂可以笔涂诏邪！』曰：『势迫矣，出今日，使不可止，日又暮，何暇别作奏。』事果寝。」会要：『崔铉曰：「此乃不谙故事者之妄传，史官之谬记耳。既称奉密旨，宜拟状中陈论，固不假以笔涂诏矣。凡欲降白麻，若商量于中书、门下，皆前一日进文书，然后付翰林草麻。」又称：藩曰：「势迫矣，出今日，使不可止」尤为疏阔。盖由史氏以藩有直亮之名，欲委曲成其美，岂所谓直笔哉！旧德舆传曰：「初，锷来朝，贵幸多誉锷者，上将加平章事，李藩坚执以为不可，德舆继奏云云，乃止。」今从之。〕
锷有吏才，工于完聚。范希朝以河东全军出屯河北，〔谓讨王承宗也。〕耗散甚众；锷到镇之初，兵不满三万人，马不过六百匹，岁余，兵至五万人，马有五千匹，器械精利，仓库充实。又进家财三十万缗，上复欲加锷平章事，李绛谏曰：「锷在太原，虽颇着绩效，今因献家财而命之，若后世！」上乃止。〔复，扶又翻。〕
  </div>
  <div class="pagination">
   <a href="资治通鉴注_page261.html">
    上一页
   </a>
   <span>
    ...
   </span>
   <a href="资治通鉴注_page257.html">
    257
   </a>
   <a href="资治通鉴注_page258.html">
    258
   </a>
   <a href="资治通鉴注_page259.html">
    259
   </a>
   <a href="资治通鉴注_page260.html">
    260
   </a>
   <a href="资治通鉴注_page261.html">
    261
   </a>
   <span class="current-page">
    262
   </span>
   <a href="资治通鉴注_page263.html">
    263
   </a>
   <a href="资治通鉴注_page264.html">
    264
   </a>
   <a href="资治通鉴注_page265.html">
    265
   </a>
   <a href="资治通鉴注_page266.html">
    266
   </a>
   <a href="资治通鉴注_page267.html">
    267
   </a>
   <span>
    ...
   </span>
   <a href="资治通鉴注_page263.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
