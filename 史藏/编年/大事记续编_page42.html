<!DOCTYPE html>
<html>
<head>
    <meta charset="UTF-8">
    <title>大事记续编 - 第 42 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 42 页/共 65 页</h1>
    <div class="content">　　隋高祖文皇帝开皇九年春正月乙丑朔贺若弼济自广陵韩擒虎济自横江甲申若弼败陈师于蒋山攻宫城擒虎执陈主叔宝丙戌晋王广至建康施文庆沈客卿等皆伏诛癸巳遣巡抚陈州郡周罗防等亦降陈亡【以陈隋本纪举要厯补遗王通元经修】
　　解题曰陈自武帝霸先至后主叔宝五世凡三十三年王凝问于王通曰元经书陈亡而具五国何也曰江东中国之旧也衣冠礼乐之所就也永嘉之后江东贵焉而卒不贵无人也齐梁陈于是乎不与其为国也及其亡也君子犹怀之故书曰晋宋齐梁陈亡具五以归其国且言其国亡也呜呼弃先王之礼乐以至是乎凝曰晋宋亡国久矣今具之何谓也曰晋衣冠文物之旧君子不欲其先亡宋尝有树晋之功有复中国之志亦不欲其先亡也故具齐梁以归其国也其未亡则君子夺其国焉曰中国之礼乐安在其已亡则君子予其国焉曰犹我中国之遗人也观通之抑扬感嘅其志亦可悲也已
　　二月丙申置乡正里长【以本纪修】陈湘州刺史岳阳王叔慎起兵败死【以吕祖谦标目修】遣柱国韦洸安抚岭外降之【以隋纪修】解题曰安抚之名始于此
　　平建康城于石头城置蒋州【以吕祖谦标目修】夏四月己亥帝幸骊山劳还师乙巳献俘太庙赏赐将士故陈境内给复十年余州免租赋一年己未流孔范王瑳等于边以江总为上开府仪同三司陈都督鲁广达死之【以通鉴修】解题曰胡寅曰孔范等亡陈之臣也帝既知之当戮之江南以谢三吴之人既贷其死又置诸边刑寛而义不类矣江总身为宰相惟以诗酒陪从邪慝盖孔宁仪父之徒楚子不杀仲尼所非者也乃宠以爵禄是训臣子败人家国而无后忧也岂不惜哉事见通鉴
　　秦王俊为杨州总管四十四州军事【以通鉴修】壬戌诏寝兵【以吕祖谦标目修】六月吏部苏威为右仆射闰月以荆州总管杨素为纳言【以本纪修】秋七月羣臣请封禅弗许【以本纪修】冬十二月诏太常牛参定雅乐【以本纪修】
　　隋高祖文皇帝开皇十年春二月庚申帝幸并州夏四月至自并州【以本纪修】出李德林为湖州刺史【以吕祖谦标目修】五月乙未诏军人悉属州县【以本纪吕祖谦标目修】
　　解题曰按本纪诏曰魏末丧乱寓县分役车岁动未遑休息兵士军人权置坊府南征北伐居处无定家无完堵地罕苞桑恒为流寓之人竟无乡里之号朕甚愍之凡是军人可悉属州县垦田籍帐一与民同军府统领宜依旧式罢山东河南及北方縁边之地新置军府叶适曰按李繁家传载苏绰初置府兵与此利害优苦殊不同然诏文乃当时实事盖绰虽创始而地狭民寡加以长征不归故未能尽行其説至平陈后乃修完成法尔
　　六月辛酉制民年五十免役収庸【以本纪修】秋七月癸卯杨素为内史令【以本纪修】冬十一月辛卯帝幸国学【以本纪修】有事于南郊【本纪】江南盗起遣杨素讨平之【以本纪及吕祖谦标目修】并州总管晋王广为扬州总管秦王俊为并州总管【以通鉴修】畨禺夷反给事郎裴矩讨平之高凉洗氏置幕府【以通鉴及吕祖谦标目修】
　　隋高祖文皇帝开皇十一年春二月丙子以临颍令刘旷为莒州刺史【以本纪修】辛巳晦日有食之【以本纪修】秋八月壬申杀弟滕王瓒【以通鉴修】
　　解题曰按列传瓒见高祖执政羣情未一恐为家祸阴有图高祖之计余见大建十二年周天元帝殂解题
　　上柱国沛达公郑译卒【以纪传修】
　　隋高祖文皇帝开皇十二年秋七月乙巳苏威免官爵礼部尚书卢恺除名【以本纪及吕祖谦标目修】有事于太庙【本纪】壬申晦日有食之【以本纪修】八月甲戌制死罪令大理覆治【以本纪通鉴修】冬十二月乙酉杨素为右仆射与高颎专掌朝政【以吕祖谦标目修】免右领军大将军贺若弼官【以吕祖谦标目修】府藏皆满免河东北功调减田租一年【以通鉴修】
　　解题曰李焘曰古今之富者莫如隋而所以卒为隋祸者亦惟其富尔夫帝王之所谓富而教之者岂曰盈其仓廪则羣黎百姓徧为尔德也哉惟在布大利于天下而吾无所私焉使斯民安居乐业养生丧死而无憾相与从事于孝弟忠信之际则吾之礼乐刑政可以四达而不悖矣高祖躬履俭约而户口日滋此固致富之道始高祖疾山东之巧伪重谪其正长而开相纠之科以出齐民隐户于是丁口益增而高颎复为输籍法使豪强不能以容其奸此隋之所以富也君臣方自以为得计而不知其恶殆与贼虐者无异高祖在位虽省徭寛赋然取之者固已深而推以予之者盖未数数然也不然何天之于隋遽泯然弃而不知耶
　　遣使均田【以朱熹纲目修】
　　隋高祖文皇帝开皇十三年春正月壬戌帝幸岐州二月作仁寿宫三月至自岐州【以本纪及吕祖谦标目修】禁藏谶纬【以本纪修】
　　解题曰按列传著作郎王邵表言符命又引民间歌謡引图书谶纬依约符命捃摭佛经撰皇灵感书三十卷奏之上令宣示天下劭集诸州朝集使焚香而读之上益喜赏赐优洽其所令反其所好而民不从其是之谓矣事见通鉴
　　秋七月戊辰晦日有食之【以本纪修】
　　隋高祖文皇帝开皇十四年夏四月乙丑行新乐【以本纪修】六月丁卯给公卿以下职田【以本纪及吕祖谦标目修】秋七月乙未以苏威为纳言【以吕祖谦标目修】关中大旱帝幸洛阳【以本纪修】
　　解题曰李焘曰古者三年耕而后有一年之储九年耕而后有三年之储以三十年之通制国用则虽有凶旱水溢民无菜色今隋之为隋仅十余年而粟帛之入至于仓廪府库已无所容然而一有天灾则关中之民至于屑豆杂糠而食流离迁徙救死不暇然则隋之所谓富者独其仓廪府库而余食遗货之在天下者殆无几尔为富不仁谅其然矣事见通鉴
　　冬闰十月甲寅诏给北齐梁陈祭祀器物【以本纪修】齐州刺史卢贲除名【以本给通鉴修】羣臣请封禅十二月乙未帝东狩【以本纪通鉴修】
　　隋高祖文皇帝开皇十五年春正月壬戌帝幸齐州庚午以岁旱谢咎泰山【以本纪及稽古録修】二月丙辰収天下兵器【以本纪修】三月乙未至自东方【以本纪修】丁亥帝幸仁寿宫【以本纪修】解题曰通鉴考异隋书北史皆曰宫成上令高颎前视奏称颇伤绮丽大损人丁帝不悦杨素惧即于北门啓独孤后曰帝王法有离宫别馆今天下太平造一宫何足损费后以此理谕上上乃解今从唐书然唐书所载不如隋史北史为得其实事见通鉴
　　夏六月庚寅焚相州所贡绫文布于朝堂【以朱熹纲目修】秋七月戊寅至自仁寿宫【以本纪修】冬十月戊子以吏部尚书韦世康为荆州总管与并杨益州为四总管【以通鉴及吕祖谦标目修】十一月辛酉帝幸温汤乙丑还宫【以本纪修】十二月戊子勅盗边粮一升皆斩【以本纪修】己丑诏文武官四考受代【以本纪修】汴州刺史令狐熙考绩为天下最赐帛旌之【以通鉴修】隋高祖文皇帝开皇十六年夏六月甲午制工商不得仕进【以通鉴修】秋八月丙戌诏死罪三覆奏【以通鉴修】
　　解题曰刑者侀也成也一成而不可变故君子尽心焉文帝初有隋国遂定新律尽除魏周苛刻以从寛简初令死罪大理覆治又令死罪三奏然后行刑诚得古帝王好生恶杀之意矣然盗边粮一升以上者皆斩一钱以上者弃市则虽三奏而后行亦何补哉
　　冬十月帝幸长春宫十一月还以公主妻吐谷浑可汗【以通鉴修】
　　隋高祖文皇帝开皇十七年春二月癸未遣太平公史万岁讨南宁羌平之【以本纪修】帝幸仁寿宫【以通鉴修】桂州俚帅反遣兵讨平之以令狐熙为桂州总管【以本纪及吕祖谦标目修】三月丙辰诏诸司得于律外杖属官【以通鉴目録修】令盗一钱以上弃市【以通鉴及吕祖谦标目修】夏四月戊寅颁张胄厯【以本纪修】秋七月桂州人反遣右武侯大将军虞庆则讨平之【以本纪修】丁亥并州总管秦王俊免【以本纪及吕祖谦标目修】以宗女公主妻突厥突利可汗【以通鉴目録修】九月帝至自仁寿宫【以通鉴修】冬十二月杀虞庆则【以本纪修】
　　隋高祖文皇帝开皇十八年春正月辛丑诏江南民船长三丈者入官【以本纪修】二月高丽冦辽西乙巳遣汉王谅讨之遇疫秋九月己丑师还【以本纪及吕祖谦标目修】
　　解题曰隋伐高丽始于此
　　冬十二月置离宫于仁寿宫道上【以本纪修】南宁羌复反史万岁坐除名【以通鉴修】
　　隋高祖文皇帝开皇十九年春二月遣汉王谅为元帅三道伐突厥都蓝可汗都蓝与达头可汗袭突利破之夏四月突利来降诸军大破突厥兵【以通鉴修】六月杀凉州总管王丗则【以通鉴修】秋八月高颎除名【以纪传修】九月乙丑以太常卿牛为吏部尚书【以本纪修】
　　解题曰按通典开皇七年制诸州岁贡三人工商不得入仕十八年又诏京官五品以上及总管刺史并以志行修谨清平干济二科举人牛为吏部尚书高搆为侍郎最为称职当时尚书举其大者侍郎铨其小者则六品以下官吏咸吏部所掌自一命以上之官州郡无复辟署矣【自北齐以来州郡僚佐已多为吏部所授至隋一切归省司】杜佑曰文帝素非学术盗有天下不欲权分罢州郡之辟废乡里之举内外二命悉归吏曹才厠班列皆由执政则执政参吏部之职吏部总州郡之权罔征体国推诚代天理物之本意是故铨综失叙受任多滥岂有万里封域九流丛凑论材授职仰成吏曹以俄顷之周旋定材行之优劣求其无失不亦谬欤尔后有司尊贤之道先于文华辩论之方择于书判所以阅佐号为倒拔征词同乎射覆置循资之格立选数之制压例示其定限平配絶其逾涯或糊名考覈或十铨分掌茍济其末不澄其源诚宜详酌古今拯勘刓实为大政可不务乎
　　冬十月甲午以突利为啓民可汗处之五原遣杨素等击都蓝可汗十二月都蓝为其下所杀达头立为步迦可汗【以吕祖谦标目修】
　　隋高祖文皇帝开皇二十年夏四月壬戌突厥步迦可汗犯塞晋王广等击之太平公史万岁大破之【以本纪修】六月丁丑秦王俊以忧薨废其国【以吕祖谦标目及朱熹纲目修】晋王广结杨素赞帝废立冬十月乙丑废太子勇及其诸子为庶人己巳杀左卫大将军元旻等素又谮杀史万岁十一月戊子立广为皇太子天下地震【以本纪修】禁毁佛天尊及神像【以朱熹纲目修】
　　隋高祖文皇帝仁寿元年正月乙酉朔改元【以本纪修】杨素苏威为左右仆射【以本纪修】二月乙卯朔日有食之【以本纪修】夏六月废太学四门及州县学前殿内将军刘谏不听【以吕祖谦标目修】冬遣杨素击突厥【以通鉴修】
　　隋高祖文皇帝仁寿二年春三月杨素大破步迦可汗【以通鉴修】秋七月征蜀王秀还【以列传修】八月己巳皇后独孤氏崩【以本纪修】
　　解题曰按后妃传序开皇二年着内官之式畧依周礼减省其数嫔三员世妇九员女御三十八员又采汉晋旧仪置六尚六司六典初文献皇后怀嫉妬之心虚嫔妾之位不设二妃防其上逼自嫔以下置六十员又抑损其服章降其品秩文献崩后始置贵人三员增嫔九员世妇二十七员御女八十一员贵人等闗掌宫闱之务六尚以下皆分焉帝参详典故制嘉名著之于今贵妃淑妃徳妃为三夫人顺仪顺容顺华修仪修容修华充仪充容充华为九嫔婕妤十二员美人才人十五员为世妇寳林二十员御女二十四员采女三十七员为女御总一百二十又有承衣刀人皆趋侍左右又増置女官准尚书省以六局管二十四司叶适曰六尚六司六典掌宫中之政此汉晋旧事也至炀帝置女官准尚书省则出于创建内外分庭人臣不得分毫预矣晋杨后以立惠基乱而天下为之分裂者数百年隋独孤后以立炀稔祸而编氓十丧八九诗首二南有以也夫
　　九月大水【以本纪修】冬闰十月甲申诏修五礼【以本纪修】十二月癸巳废蜀王秀为庶人【以吕祖谦标目修】诏杨素三五日一入省论大事【以通鉴修】交州俚帅反遣瓜州刺史刘方为行军总管平之【以通鉴修】
　　隋高祖文皇帝仁寿三年秋九月壬戌置常平官【以本纪修】是岁龙门王通献太平防罢归教授于河汾之间【以举要补遗修】
　　解题曰通字仲淹河汾人文帝征之不至大业元年一征又不至乃续诗书正礼乐修元经赞易道朱熹曰通见识高明説治体甚高特本领欠阙如古人明德新民至善等处固未之讲也【李遘曰文中子之言圣人之徒也传之者非其人为之痈创而已耳世诮房魏辈不称师也未尝以为师也盖文中子教授河汾迹未甚显没后门人欲尊宠之故扳太宗时公卿以欺后世耳】
　　突厥步迦可汗降于啓民可汗啓民归碛石【以吕祖谦标目修】解题曰按元和郡县志丰州东受降城北至碛口八百里中城至碛口五百里西城至碛口三百里碛口至囘纥衙帐一千五里
　　隋高祖文皇帝仁寿四年春正月甲子帝幸仁寿宫夏四月不豫秋七月命兵部尚书柳述黄门侍郎元岩召故太子勇太子广囚述岩丁未弑帝乙卯即皇帝位杀勇八月丁卯丧还京师【以本纪及吕祖谦标目修】
　　解题曰胡寅曰述岩亲逢事防则当白帝倂召杨素杨广入閤质问陈夫人正其罪而废广出诸外熟论故太子可立则召之否则别命子孙之贤者素若不从降诏以军法从事登时而宗社定矣乃出閤为诏出以示素反受制贼手俄顷之间福祸判焉述岩死有余辜矣事见通鉴
　　汉王谅起兵于晋阳以杨素为并州总管讨之素执谅以归杀之【以本纪吕祖谦标目修】
　　解题曰胡寅曰举兵必有其名立事不可行诈隋文之崩当时中外颇有异论谅独不闻耶借曰未审而所被玺书不如高祖所约则可用此声问晏驾不明之故以十九州附从之众用王頍长駈之防既近京师则情实必彰天不共戴死生以之岂不忠孝两得乎而诡言为素反举兵是诈也诈而无名是自为逆也可乎事见通鉴
　　冬十月己卯葬文皇帝于太陵庙号高祖【以本纪马总通厯修】解题曰苏辙曰昔者三代之君享国长久后世莫能及然而亡国之暴未有如秦隋之速二世而亡者也夫秦隋之亡其果安在哉自周失其政诸侯用事而秦独得山西之地不过千里韩魏压其冲楚胁其肩燕赵伺其北而齐掉其东秦人被甲持兵七世而不得解寸攘尺取至始皇然后合而为一秦人见其取天下若此其难也而以为不急持之则后世且复割裂以为敌国是以销名城杀豪杰铸锋镝以絶天下之望其所以备虑而固之者其密如此然而海内愁苦无聊莫有不忍去之意是以陈胜项籍因民之不服长呼起兵而山泽皆应由此观之岂其重失天下而防之太过之弊欤今夫隋文之世亦见天下之久不定而重失其定也盖自东晋以来刘聪石勒慕容苻坚姚兴赫连之徒纷纷而起者不可胜数至于元氏并吞灭取畧已尽矣而南方未服元氏自分而为周齐周并齐而授之隋隋文取梁灭陈而后天下为一彼亦见天下之久不定也是以既得天下之众而恐其失之享天下之乐而惧其不久立于万民之上而常有猜防不安之心以为举世之人皆有曩者英雄割据之怀制为严法峻令以杜天下之变谋臣旧将诛灭畧尽而独死于杨素之手终于炀帝之际天下大乱涂地而莫之救由此观之则夫隋之所以亡者无以异于秦也悲夫
　　除妇人及奴婢部曲之课令男子二十成丁【以通鉴修】十一月乙未帝幸洛阳【以本纪修】丙申掘堑自龙门至临清关度河抵上洛【以本纪修】壬子陈叔宝卒赠长城炀公【以吕祖谦标目修】癸丑以洛阳为东京【以吕祖谦标目修】









　　大事记续编卷四十七
　　钦定四库全书
　　大事记续编卷四十八　　　明　王祎　撰
　　隋炀皇帝大业元年春正月壬辰朔改元【以本纪修】立妃萧氏为皇后【以本纪修】废总管府【以吕祖谦标目修】丙申立晋王昭为太子【以本纪修】二月己卯杨素为尚书令【以本纪修】诏天下公除【以通鉴修】三月营东京徙商贾数万家以实之【以本纪修】营显仁宫【以本纪修】开通济渠自河入淮自防沟入江置离宫造龙舟【以本纪通鉴修】
　　解题曰按寰宇记开济渠开封府开封县南二里隋以汴水迂曲自大梁城西南凿渠引汴水入号通济渠【郑樵通志防沟东北通射阳湖西北至末口入淮末口在今楚州山阳然此乃旧通江淮之道后以湖道多风晋永和中陈敏改由津湖兴宁中又自湖之南沿东岸穿渠二十里入北口即末口也然犹有淮患至宋复穿令径达盱眙广陵志唐扬子县在江都县南十五里旧临江故防沟自扬子入江】
　　夏四月将军刘方破林邑【以吕祖谦标目修】五月筑西苑【以通鉴修】解题曰按杜宝大业杂记苑内造山为海周十余里水源数丈中有方丈蓬莱瀛洲诸山相去各三百步山高出水百余尺
　　秋七月丙午徙卫王集于边【以本纪修】八月壬寅帝御龙舟幸江都【以本纪及吕祖谦标目修】契丹冦营州遣通事谒者韦云起防突厥兵讨之【以本纪修】是岁西突厥处罗可汗击铁勒铁勒叛之自立为莫何可汗【以吕祖谦标目修】
　　隋炀皇帝大业二年春正月辛酉东京成【本纪】
　　解题曰按洛诰周公将宅洛邑使召公先相宅乃卜涧水东瀍水西所谓王城今宫城西唐苑内故城是也周平王都之周公又卜瀍水东谓之成周今河南府东故洛阳城也周敬王居焉后汉魏晋隋初并都之炀帝始徙新都东去故城十八里唐以来皆都之元和郡县志按华延隽洛阳记洛阳城东西七里南北九里城内宫殿台观府藏寺舍凡一万一千二百一十九自刘曜入洛官署里闾鞠为茂草后魏孝文太和十七年幸洛阳定迁都而经营洛京炀帝尝登邙山观伊阙顾曰此非龙门耶自古何因不建都于此苏威对曰自古非不知以俟陛下帝大悦遂议都焉诏杨素营之大业二年成徙都之其宫北据邙山南直伊阙之口洛水贯都有河汉之象其宫室台殿皆宇文恺所创恺巧思絶伦制造颇穷奢丽前代都邑莫之比焉余见通鉴【大业记洛南九十六坊洛北三十坊大街小陌纵横相对】
　　丁卯倂省州县【以本纪修】二月丙戌作舆服仪卫【以本纪通鉴修】解题曰大业杂记辇路舆车并朱丝碧油网络装以金玉填以杂宝珠珰红翠极天下竒妙文物羽仪自三代以降书记未有也
　　夏四月庚戌帝还东京【以本纪修】六月壬子杨素为司徒【以本纪修】秋七月建进士科制百官不得计考增级【以通典本纪修】解题曰萧子显曰自宋谢灵运顔延年以文章彰于世谢庄袁淑又以才藻继之衣冠莫不仰其风流竞为诗赋之事而五经文句无复通其义者朱熹曰进士更唐三百年以至国初大抵皆尚文辞事见通鉴
　　甲戌太子昭薨【以吕祖谦标目修】
　　解题曰按大业杂记始太子与杨素同侍宴帝深忌素因宴寘毒太子及素并起二杯同至侍酒者误进太子饮三日而毒发下血太子知之叹曰吾乃代杨素死乎命也数日而薨后素亦以毒毙余见通鉴
　　乙亥楚景武公杨素薨【以本纪通鉴修】冬置洛口囘洛仓【以吕祖谦标目修】
　　解题曰杜佑曰隋西京太仓东京含嘉仓洛口仓华州永丰仓陜州太原仓储粟多者千万石少者不减数百石天下义仓又皆充满京都及并州库布帛各数千万亦魏晋以降之未有余见通鉴【按元和郡县志洛水东经洛汭北对郎官渚入河渭之洛口亦名什谷张仪説秦王塞什谷之口即此也】
　　集天下散乐【以吕祖谦标目修】
　　解题曰按隋志有鱼龙烂漫俳优侏儒山车巨象拔井种瓜杀马剥驴等竒怪异端百有余物名为百戏余见通鉴
　　隋炀皇帝大业三年春正月突厥啓民可汗来朝【以通鉴修】丙子长星竟天【本纪】二月己丑彗星见【以本纪修】三月辛亥帝还西京【以本纪修】杀故太子勇之子八人【以吕祖谦标目修】夏四月甲申颁新律【以本纪修】
　　解题曰牛刘修律令尝从容问曰周礼士多而府史少今令史百倍于前判官减则不济其故何也曰古人委任责成岁终考其殿最案不重校文不繁悉府史之任掌要目而已今之文簿恒虑覆治锻链若其不密万里追证百年旧按故谚云老吏抱按死事繁政职此之由又问魏齐之时令史从容而已今则不遑宁舍其事何由曰齐氏立州不过数十三府行台递相统领文字行下不过十条今州三百一也往者州唯置纲纪郡置守丞县唯令而已其所具僚则长官自辟受诏赴任毎州不过数十今大小之官悉由吏部纎芥之迹皆属考功二也省官不如省事省事不如清心官事不省而望从容可得乎善其言而不能用胡寅曰之答是矣而未尽也其不敢正言耶夫令史数多而不遑宁处者良由隋文之治皆吏道也繁文有覆治之虑旧按有追证之虞官尽属铨曹事悉循条例则权必归于令史而簿书日多簿书既多则令史势必加众欲其简省从容何可得也然后知隋文勤劳旰食者大抵法律文按而已此乃老胥吏用以困长官者而以人主之重自精神其末流如所问固宜也
　　壬辰改州为郡【以本纪修】改上柱国以下官为大夫增省台寺监十六府废伯子男爵【以北史本纪修】丙申帝北巡六月戊子次榆林郡丁酉突厥啓民可汗及公主皆来朝【以吕祖谦标目修】
　　解题曰榆林郡今胜州北距黄河五里
　　秋七月筑长城【以吕祖谦标目修】
　　解题曰发丁男百余万筑长城西距榆林【胜州为榆林郡兰州河南有大小榆谷唐置榆林军若自胜州至紫河太近此榆林盖兰州也】东至紫河【隋地里志紫河在定襄郡大利东西相距千余里定襄忻州也通典金河在榆林郡与紫塞河自马邑善阳县界流入】一旬而罢死者十五六至明年秋又发丁男十余万筑长城自榆谷而东大业杂记长城北边自昆仑塞【肃州有昆仑山】以东有居延【甘州删丹有居延海路博德所筑遮虏障也】五原【丰州或曰九原】鸡鹿【水经注朔方郡浑窳县北有路出鸡鹿塞后汉窦宪耿秉出朔方鸡鹿塞】高阙【水经注河水出朔方郡窳浑县故城东道迳高阙南史记赵武灵自代并阴山下至高阙为塞山下有长城长城之际连山刺天其山中断两岸双阙自阙北至荒中阙口有城跨山结势谓之高阙戍】渔阳【蓟州】鴈门【代州】楼烦【岚州】柳城【营州】西南又有龙勒【敦煌郡有汉龙勒县故地】总十塞并筑城置镇镇兵五百人【通典灵州懐逺县大业长城在县界河外】余见通鉴
　　丙子杀太常卿高颎礼部尚书宇文防光禄大夫贺若弼免苏威【以本纪吕祖谦标目修】八月帝厯云中乙酉幸突厥啓民可汗帐见高丽使者吏部侍郎裴矩请胁其王入朝壬寅至太原营晋阳宫九月己巳还东京【以皇极经世吕祖谦标目修】冬以裴矩为黄门侍郎使通西域【以吕祖谦标目修】
　　隋炀皇帝大业四年春正月己巳开永济渠自河通涿郡【以皇极经世修】
　　解题曰御河之役王通闻之曰人力尽矣按列传将兴辽东之役自洛口开渠达于郡以通运漕殿内丞阎毗董其役【元和郡县志魏武在淇水口为堰遏淇水合入白渠以开运漕白沟水本名白渠隋导为永济渠自黎阳入澶州临河县西北东北入魏州界永济渠南自汲郡引清淇二水入白沟入魏州洹水魏馆陶永济县阔一百七十尺深二丈四尺入临清县汉武时河决馆陶分为屯氏河东北入海此渠盖屯氏古渎今自恩冀仓州干宁军东北入潮河合流县东独流口入海西通于雄霸等州水路】
　　三月帝幸五原巡长城【本纪】夏四月营汾阳宫帝幸之【以本纪修】
　　解题曰按大业杂记勅于汾州北四十里临汾水起汾阳宫即管涔山汾河所出之地在岚州静乐县
　　秋七月辛巳筑长城【以通鉴修】翊卫大将军宇文述破吐谷浑郡县其地【以吕祖谦标目修】九月戊寅彗星见【以本纪修】冬十月将军薛世雄降伊吾城之【以吕祖谦标目修】
　　隋炀皇帝大业五年春正月丙子改东京为东都【以本纪修】突厥啓民可汗来朝【以通鉴修】癸未诏均田【以本纪修】戊子帝西还三月己巳自西京西狩夏五月击吐谷浑六月壬子至燕支山西域诸国来朝献地癸丑置西海河源鄯善且末等郡谪罪人戍之
　　解题曰燕支山即焉支山属凉州天宝县【唐杨炎燕支山神祠碑西北巨镇曰燕支本匈奴王庭昔汉武纳浑邪置武威张掖而山界二郡之间积高之势四向千里】按隋书地理志西海古伏俟城吐谷浑国都河源古赤水城鄯善古楼兰城且末古且末城通典汉武帝置西海郡在今酒泉郡【肃州】北千二百里又曰今西平郡【鄯州】之西张掖【甘州】酒泉郡之北隋置西海且末河源等郡
　　是时郡一百九十县一千二百五十五户八百九十万有竒隋氏之盛极于此矣【以本纪通鉴修】
　　解题曰杜佑曰后周静帝有户三百九十九万九百六十四至平陈得户五十万及是才十六七年直增四百八十万七千九百三十二炀帝承其全盛遂肆荒淫登极之初即建洛邑毎月役丁二百万人导洛至河及淮又引沁水达河北通涿郡筑长城东西千余里皆征百万余人丁男不充以妇人兼役而死者大半及亲征吐谷浑驻军青海遇雪士卒死者十二三又三驾征辽皆兴百余万众餽运者倍之又逆征数年之赋穷奢极侈举天下之人十九为盗贼身丧国灭实自取之
　　秋九月癸未帝还西京冬十一月丙子幸东都【以本纪通鉴修】是岁民部侍郎裴蕴奏令貌阅户口凡进丁二十四万三千新附口六十四万有竒【以通鉴吕祖谦标目修】
　　解题曰朱黼曰隋氏貌阅户口至大业初富庶之盛几汉元始而裴蕴献议犹以民间版籍脱漏户口诈增老小为言复令貌阅一人不实则官司解职纠得一丁令代赋役于是进丁二十四万有竒其以老癃为丁壮废疾为平人必矣唐世聚敛之臣多以括丁为急务民益无聊可不监哉事见通鉴
　　擢蕴御史大夫与宇文述裴矩内史侍郎虞世基参掌机密【以通鉴列传吕祖谦标目修】突厥啓民可汗死子始毕可汗立【以吕祖谦标目修】杀司隷大夫薛道衡【以吕祖谦标目修】
　　隋炀皇帝大业六年春正月丁丑以蕃酋毕集于端门街盛陈百戏【以本纪修】遣将破流求【以本纪修】二月乙卯诏旧五等爵非有功者除之【以本纪修】庚申以散乐配太常【以朱熹纲目修】三月癸亥帝幸江都宫以郡丞王世充领宫监【以吕祖谦标目修】冬十二月穿江南河【以吕祖谦标目修】
　　解题曰陆游曰京口至钱塘梁陈以来不通漕至隋始凿渠八百里皆阔十丈
　　是岁始令从驾者戎衣着紫绯緑袍【以吕祖谦标目修】
　　隋炀皇帝大业七年春二月乙亥帝御龙舟入通济渠夏四月庚午至临朔宫征天下兵防涿郡伐高丽【以通鉴修】解题曰按唐志临朔宫在幽州蓟县
　　秋山东河南大水【以本纪修】冬十月乙卯底柱崩拥河逆流【以本纪修】裴矩诱西突厥酋射匮逐处罗可汗十二月处罗来朝更号为曷娑那可汗常从巡幸【以吕祖谦标目修】羣盗起漳南窦建德举兵【以吕祖谦标目修】
　　解题曰漳南属今恩州厯亭县
　　隋炀皇帝大业八年春正月壬午伐高丽兵发凡一百十三万人【以吕祖谦标目修】三月围辽东城弗克夏六月右翊卫大将军来防儿水军败于平壤城秋七月左翊卫大将军宇文述等溃于萨水癸卯帝班师九月庚寅至东都冬十一月诸将除名【以本纪通鉴修】
　　解题曰平壤在安东府即汉辽东郡襄平城寰宇记以为即汉乐浪郡王险城非也自慕容皝来伐后徙国内城移都此城其地后汉时南北二千里至后魏才千余里至隋东西六千里萨水去平壤城三十里
　　是岁大旱疫【以本纪修】前御史大夫张衡伏诛【以吕祖谦标目修】隋炀皇帝大业九年春正月丁丑征天下兵募民为骁果集涿郡【以本纪及吕祖谦标目修】己亥命刑部尚书卫文升辅代王侑守西京【以通鉴修】二月复宇文述等官爵【以本纪修】三月丁丑城太兴【以本纪修】戊寅帝伐高丽命吏部尚书樊子盖辅越王侗守东都【以通鉴修】齐郡丞张须陀击羣盗破之【以吕祖谦标目修】夏四月庚午帝渡辽水遣宇文述等趣平壤【本纪通鉴】解题曰按水经寰宇记大辽水源出靺鞨西南山南流至安市入海小辽水出辽山西南入大辽水
　　六月乙巳礼部尚书杨感反于黎阳蒲山公李密説以防不从丙辰围东都庚午帝班师遣宇文述等讨感秋七月余杭刘元进起兵应感壬辰感趣潼关八月败死杀其党三万余人【以本纪通鉴吕祖谦标目修】
</div>
    <div class="pagination">
<a href="大事记续编_page41.html">上一页</a><span>...</span><a href="大事记续编_page37.html">37</a><a href="大事记续编_page38.html">38</a><a href="大事记续编_page39.html">39</a><a href="大事记续编_page40.html">40</a><a href="大事记续编_page41.html">41</a><span class="current-page">42</span><a href="大事记续编_page43.html">43</a><a href="大事记续编_page44.html">44</a><a href="大事记续编_page45.html">45</a><a href="大事记续编_page46.html">46</a><a href="大事记续编_page47.html">47</a><span>...</span><a href="大事记续编_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
