<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 531 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 531 页/共 607 页
  </h1>
  <div class="content">
   中书舍人彭汝砺依前朝奉郎、知徐州，坐营救蔡确，并不草确与盛陶等责词，故黜之。（杂录第二册有汝砺责词，乃王岩叟所作，亦是五月十八日得旨，今实录系之十九日，误也。政目云：「汝砺封还确词，乞加□贷，臣僚言其不忠，落职知徐州。」）
　　中书舍人曾肇为宝文阁待制、知颍州。肇除给事中，辞不拜，请补外，从之。亦坐谏官不言也。（曾肇传云：「当时宰相范纯仁、左丞王存与肇三人论议多合，或者欲尽去之，会有以故相蔡确安州诗上，谏官交章以为谤讪，确谪新州，纯仁及存争不能得，同时罢去。先是，肇与汝砺约，当制者极论。曾肇除给事中，未拜，汝砺当制，论甚力。谏官乃言汝砺实肇使之，诬以卖友。肇辞新命，请外，章四上，除宝文阁待制、知颍州。」按：言者言肇卖友【一七】，乃六年八月，肇再除中书舍人时。肇此出，亦缘吴安诗论肇不自言，而教汝砺使言，刘安世论肇附范纯仁故也。）
　　朝散郎、集贤校理、权发遣颍州韩川为太常少卿。（王岩叟云：「川复以太常少卿召。」去年闰十二月十七日，除少卿。）
　　诏今后差除及责降告令，吏部并依见任官职差遣进入。（政目十八日云：「明堂前三日，皇帝致斋于垂拱【一八】。」当是礼官建请，实录既不书，政目又不详，姑存之。）
　　庚寅，诏：「今后岁拣禁军节级，虽年六十已上，筋力精神壮健，武艺不退，堪任披带部辖者，许依旧存留；如及六十五岁，并减充剩员。」从枢密院请也。（新本削去。）
　　皇城使李嗣徽加荣州刺史。诏以秦国庄孝大长公主之后未有显者，嗣徽能自立，故旌之也。
　　路昌衡既有潭州之命，右正言刘安世言：「臣近累具论奏路昌衡前后罪状，不堪擢用，及已罢广州，当追贴职，至今未奉指挥。臣之所言，得于公议，章累十数，迁延五月，是非可否，终无定论，内外疑惑，实害政体。况潭州守臣，自来亦无必带馆职之例，岂可因缘差误，轻授小人？伏望圣慈省察事理，明诏执政，早令追改，使朝廷判别邪正之道，信于天下。如昌衡辈诚何足惜，惟陛下断之不疑。」
　　又言：「臣近以累具状论列王子韶、路昌衡差除不当，至今未蒙施行。议者谓子韶记问该博，昌衡吏事强敏，其才可用，不欲终废，臣窃惑焉。朝廷取人，固必有道，若大节已善，或有小疵，才难求全，理当抡擢，此传所谓『不以一眚掩大德』者是也。其或素行邪僻，大义已亏，虽有小才，固无足取，此少正卯之行僻而坚，言伪而辨，顺非而泽，所以不能逃孔子之诛也。按子韶上罔先帝，下欺长贰，为臣不忠，清议所弃。昌衡执亲丧曾无哀戚，肆行邪秽，绝灭天性，为子不孝，典法所诛，岂谓斯人，反蒙褒进？再三惟虑，不得其说。臣窃谓朝廷差除，固有当否；言者议论，不无是非。既不以子韶为太常少卿，又追还昌衡广州之命，则前日所差为不当，而臣之言则是矣；继而罢少常者更迁卫尉正卿，免南海者依旧贴职，以为潭帅，则臣之议论孰是孰非，朝廷差除孰当孰否？数日之间，反复若此，传播天下，岂不疑惑？昔魏太祖有言曰：『荀令君之进善，不进不休；荀军师之去恶，不去不止。』今昌衡、子韶可进之善小，可去之恶大，黜之有励于薄俗，用之无补于圣时，何为遂非，惮于追改？臣闻三军可以夺帅，匹夫不可以夺志。臣虽愚陋，敢忘素守？惟陛下无惜反汗之嫌，自遗养虎之患，检会累奏事理，早赐指挥。」
　　又言：「臣近以王子韶、路昌衡差除不当，前后共十一次论列，未蒙施行。议者谓君命已行，难于反汗，臣窃以为不然。国家良法善政，天下以为便者，大臣当为陛下协力而守之，不可变也。至于进退人物，间有差失，但不吝于改过，犹无害于得人。今朝廷政事之可行者，往往不能固执初议，屡有变更，以惑乱天下之视听。至其引用奸恶，以致人言，则反遂非自用，不恤公议，而徒以不欲反汗为说，臣所未谕。议者又谓言者好求人之过，而执政惟用人之才，诚难求备，要当录其大而略其细，则无弃人矣。今子韶之为臣不忠，昌衡之为子不孝，清议之所共疾，典法之所不赦，虽区区之记问、吏事有足称者，然而可取之善小，可弃之恶大，用之有害于名教，黜之无损于圣朝，而大臣谓之才，亦过矣。臣闻近日除吏之际，每患言者弹驳，以谓数有追改，则恐差除不行。臣窃谓朝廷不知其不可而使之，则罪在耳目之官；苟知其恶而不去，则咎将谁执？与其用人之后，恶台谏之多言，曷若未用之前，少加审择，而使之无可言者乎？臣非敢以所论未行，忿而求胜，直欲以天下公议，上达圣聪，庶几退斥奸邪，奖进良善，为国家开觽正之路，立太平之基。惟陛下察臣之志，力主公道，罢子韶、昌衡之命，以为天下臣子之戒。」
　　又言：「臣近以王子韶、路昌衡差除不当，前后十二次论列，未蒙施行。臣条奏二人罪状，固已详悉，皆中外之所共知，非敢以难明之事而妄加之也。朝廷取其小才而遗其大恶，苟非私意，何以至此？臣所以反复论列，不能自屈者，特以圣明在上，与天下之公议为可恃尔。伏望陛下力主正道，更加详察，以臣所言子韶、昌衡事状下御史台体量，如皆有实，非臣厚诬，即乞特降睿旨，疏其罪恶而显黜之，以戒天下之为臣不忠、为子不孝者；若有一事稍涉虚妄，臣亦不敢苟避罔上之戮。惟祈圣鉴，早决是非，使枉直不至于两存，奸慝不容于幸进，愚臣愿望，实在于此。」
　　辛卯，朝散大夫、卫尉卿王子韶权知沧州。（二月二十六日，除卫尉卿。）
　　朝奉郎、金部员外郎孙升为殿中侍御史。
　　权发遣荆南唐义问言：「鼎州团练推官余卞论废渠阳军，备述本末，上合朝廷好生恶杀、省费敦本、休兵息民之意，谓宜少有旌别。」诏吏部候卞到部，申中书省取旨。
　　故朝散大夫、右司郎中李师中追复天章阁待制。师中在先朝，坐上书责降和州团练副使、本州岛安置，至是，其子偁诉于朝，乃有是命。（旧录云：「李师中追复天章阁待制。师中在先朝上书自言：『臣愚不肖，亦未忘旧学。陛下欲为富国强兵之事，则有禁暴丰财之术【一九】；欲为代工熙载之事，则有利用厚生之道。有臣如此，陛下其舍诸？』先帝批：『师中敢肆诞谩，辄求大用，朋邪罔上，愚弄朕躬，识其奸邪，所宜显黜。』责授检校水部员外郎、和州团练副使、本州岛安置。」新录辨曰：「此事已载神宗皇帝实录，今改云：『师中在先朝上书，责授和州团练副使。』尽删去上项一百九十一字。」）
　　壬辰，鸿胪寺言：「三佛齐国进奉判官、保顺郎将地华加啰至雍邱县以疾卒。欲依董毡进奉入内大首领萨卜赛身亡，支赐季赠绢体例，减半给绢五十疋。」从之。
　　三省言：「大中大夫以上，每岁以十科举士。近据所举到官，多不系现在任人，虑致游谒奔竞，有伤风教。」诏应所举十科，除草泽外，其余并须举见任及资序应格人。（编类条贯四年五月二十三日敕。）
　　癸巳，诏范镇所进乐法，内有可行事件，参定闻奏。礼部、太常寺言：「范镇乐法自系一家之学，与见行乐制不同，难以摘取于见行乐内相参增损。」（此事更须详考追附。）
　　吏部言：「元佑编敕：官员赴任，违限满一年，不许放上。窃缘沿边使臣差遣，有见阙处，若候一年方别注人，有妨职事。欲以远近添立日限，无故违限者，论如之官不赴律。满一年、沿边主兵官满半年，不以有无事故，本处三十日报所属别差官；系奏举者【二○】，报元举奏处，并不得放上。未申报间到任者，听上。候到吏部，并降一等差遣；无等可降者，降一年名次，仍与远小处。」从之。
　　大宗正司言：「宗室近来多以合经本司管勾事务，明知碍法，或无例难行，规避越诉约束，却令外官宗室，或母宗妇乳母，经执政或他司陈状，难以齐一。欲乞宗室表状直于御前唐突，及差人于诸处投下，或三省、枢密院出头者，并断罪勒住起居，□罚俸钱。」从之。（新削。）
　　左谏议大夫梁焘奏：「今月二十四日，有本职公事，同右正言刘安世延和殿进呈。」蒙太皇太后宣谕：「近日行遣蔡确，只为官家及社稷，不为自家。卿等言事尽忠，太皇太后与官家总知，今后常如此方好。」上曰：「只为臣僚初时甚好，才到富贵，便须改节。」焘遂复奏曰：「小人但务奸邪，以保富贵，故多改节，惟正人事上，能始终直道，非惟补报朝廷，亦可保其富贵。」太皇太后曰：「如能以直道始终，所得富贵更是长久，尤好也。」（十八日，焘与□安诗同对，太皇已有奖谕，今两存之。）
　　注　　释
　　【一】责授滁州团练副使「责」字原脱，据尽言集卷九论蔡确作诗讥讪事补。
　　【二】事关君亲「关」原作「罔」，据长编纪事本末卷一○七蔡确诗谤及宋会要职官六七之一改。
　　【三】臣子难于轻议「臣」原作「君」，据同上二书改。
　　【四】处厚乃为王珪掌笺奏「笺」原作「践」，据长编纪事本末卷一○七蔡确诗谤及宋宰辅编年录卷九改。
　　【五】率断其足筋「筋」原作「肘」，据阁本及宋史卷三二八蒲宗孟传改。
　　【六】资政殿「政」原作「正」，据阁本及宋会要职官六七之四改。
　　【七】仍设五帝之坐及五帝五官之神位「位」字原脱，据文义补。
　　【八】右司谏□安诗「右」原作「左」，据本书本卷辛巳条及长编纪事本末卷一○七蔡确诗谤、宋会要职官六七之三改。下同。
　　【九】仍免决配「配」字原脱，据阁本及尽言集卷九论蔡确作诗讥讪事补。
　　【一○】臣闻赏罚者人君之大柄「罚」字原脱，据同上书补。
　　【一一】协力营救者「者」字原脱，据同上书补。
　　【一二】责建宁军节度副使「副使」二字原倒，据宋会要职官六六之三四及宋史卷四七一吕惠卿传乙正。
　　【一三】沿路州军「路」原作「边」，据下文及长编纪事本末卷一○七蔡确诗谤改。
　　【一四】如无承务郎以上「如无」二字原倒，据阁本及同上书乙正。
　　【一五】乞住将理「住」原作「往」，据同上书改。
　　【一六】乃从来常事「乃」原作「仍」，据文义改。
　　【一七】言者言肇卖友「友」原作「交」，据阁本及上文改。
　　【一八】皇帝致斋于垂拱「斋」原作「祭」，据阁本改。
　　【一九】则有禁暴丰财之术「术」原作「武」，据阁本改。
　　【二○】系奏举者「者」原作「日」，据阁本改。
续资治通鉴长编
卷四百二十八
卷四百二十八
　　起讫时间 起哲宗元佑四年五月甲午尽其月
　　卷　　名 续资治通鉴长编卷四百二十八
　　帝　　号 宋哲宗
　　年　　号 元佑四年（己巳，1089）
　　全　　文
　　五月甲午，尚书省言：「保甲出身补借差以上，初该磨勘，已降指挥用举主，或无，即展二年磨勘；如已曾磨勘，改转准此。其补授殿侍或军大将之类，即未有该说。」诏候至借差以上该磨勘日，并依借差初该法。
　　三省言：「太中大夫已上奏举到知州，见在部人数甚多，盖为每岁令举，致差注不行；及经明行修人，系每遇科场奏举。」诏：「今后并遇降诏方许奏举，所有岁举知州人及每遇科场奏举经明行修指挥，并不施行。」（实录删修本文，颇失事实，今存本文。）
　　京西转运司言：「韩城村人物繁盛，场务系百姓扑买，欲乞改为镇，创酒税务，置监官一员。」从之。（新无。）
　　乙未，朝奉大夫、知□州马默为卫尉卿。朝散郎、权发遣两浙路转运副使叶伸为都官员外郎。朝散郎、权提点河北西路刑狱田子谅为驾部员外郎。
　　丙申，刑部言：「诸路断流配罪已当，若本案内徒以下罪有出入，未审合与不合奏裁。」诏令奏裁。又言：「其出入笞、杖及半年徒，乞从本部下所属改正施行，官吏更不驳勘。」从之。
　　丁酉，吏部尚书苏颂为翰林学士承旨。翰林学士许将兼吏部尚书。（许将兼吏书，据政目增入。）朝奉郎、新除礼部员外郎贾易为殿中侍御史。
　　于阗国贡使李养星、鄂丹威格以下续贡珠玉、象牙、珊瑚、药物等。
　　先是，左谏议大夫梁焘言：「臣恭闻太皇太后亲立皇帝，嗣兴大业，功德明被，天下共知，所以垂帘之日，中外归心。窃闻蔡确辈贪天之功，以为己力，扬言籍籍，自号有社稷大功，当时清议已不能容。太皇保护圣躬，今踰五年，而奸党又阴相造作语言，反复诞妄，自以为功，以动摇国家顺理安常之势。故忠臣义士不胜其愤，建言乞深治其事，明正其罪，以昭太皇陛下之功德，臣谓可以立辨，不待究治而后见也。臣昨被召过河阳【一】，见知州事邢恕，臣语次问恕云：『闻皇帝即位前，太皇抱官家登先帝御榻，问肆赦云与皇子转官，先帝颔之，则是太皇圣虑已决，知否？』（此事是臣任京西提刑日【二】，在颍昌府传闻。又云：「太皇不忍明言上为太子，故云转官。」）恕云：『此事亦闻。』恕又云：『知当时十日以前，太皇于宫中大计已定。』臣以恕素为蔡确所厚，臣遂又问云：『是时大臣曾入未？』恕云：『未曾入。』臣云：『如此，则是事本出于太皇也。』恕云：『是如此。恕兼曾见一书，具说本末皆出太皇。』臣又问得之何人，恕云：『得之甚详，不须问。』又臣问其书语，恕不肯尽道，但及其略云：『旬浃以前，大计已定。』此书必在宫中，可考虚实，伏望圣慈指挥检寻降出；或失其书，乞下恕取索副本进入，复以付外，明示廷臣。仍勒恕具析此事所得因依，以其书付史馆，书之国史，更为别本，藏之宫中，择谨厚宫人掌之。近来邢恕对司马康等欺罔诬诞，语言反复，此事甚大，不可不早辨。」贴黄：「臣谓蔡确等久误先帝至诚听委，叨窃富贵，先帝后知其恶，未及施行。今日陛下以至公柄任贤者，尽逐造乱之人，以嗣成先帝之志，小人恐失名位，百计怀奸，交结诞妄，无所不至，无复媿耻忌惮，以幸复进。早来虽蒙皇帝陛下宣谕云『当时事甚分明』，在臣以为在太皇则不可不早辨明，使奸人诡计不复敢萌于心。伏望圣慈详察其语与恕之人，其真实忠正，可以嘉赏，欲乞因此特与推恩奖录；恕之罪亦乞加察，恕书中如果有此语，即与恕在外扬言确有社稷之功事迹不同，可以见恕反复之奸，乞加诘责，重置严宪，上以明皇帝孝德，昭明太皇大公至正策立之功，下以绝髃凶诬诞之奸。」（邢恕「旬浃以前，大计已定」，此书当考究竟。张舜民作梁焘行状云：「焘尝面奏：『蔡确崄巇凶狡，在先朝屡起大狱，倾挤善良，冒窃相位，挟奸持权，人莫敢指，欺罔之罪，中外共知。两宫临御之初，言者交攻，陛下置其过恶，使补近郡，体貌之礼，不损故事。弟硕盗用官钱以数万计，确居相位，蒙蔽圣明，确但落职移小郡，上辜大恩，不务循省，犹敢鼓唱奸谋，贪天之功，以为己力，今作诗谤讪，罪之小者也。恭惟官家，先帝之长子也；先帝，太皇之长子也。先帝预使皇子尝侍宴，出见髃臣，明示天下，中外归属。太皇亲立圣孙，嗣兴洪业，为宗社万世之安。臣尝闻先帝服药时，太皇亲抱官家登先帝御榻，太皇谓先帝曰：「与皇子转官。」先帝颔之。太皇不欲遽言上为太子【三】，故云转官。臣又见邢恕言当时大臣都不知策立事，恕又言：「自十日以前，太皇于宫中已定大计。」是时，大臣犹未入，大臣何尝预定策也？恕又称尝有书上两宫云：「旬浃之前，大计已定。」确岂不知太皇陛下圣德清明畏谨，古无与比，所以敢妄为不臣之语，非所拟伦，盖欲造为他日诬诞祸基，上欺天地社稷，以此张本。故臣前日面奏谓确怀奸包藏，其诗什为轻也。』太皇曰：『当时次序，官家尽记得，太妃、宫嫔皆在左右。』焘又曰：『先帝立子，大统既顺，大臣何功之有？』两宫谓焘曰：『皆如卿言。』」行状云云，盖与焘此疏语同，但说蔡确作诗谤讪罪小，则疏无此语，又所载太皇云「当时次序，官家尽记得，太妃、宫嫔皆在左右」，要当表而出之。）
　　右正言刘安世亦言：
　　臣今月二十四日延和殿进对，尝论蔡确朋党事，虽粗陈大燍，而臣内有诚恳，未能尽达天听，事体至重，不可不忧，惟陛下不惮烦而详览焉。
　　臣闻蔡确、章惇、黄履、邢恕四人者，在元丰之末，相为交结，号为死党。惇、确执政，唱之于内；履为中丞，与僚属和之于外；恕立其间，往来传送。天下之事，在其掌握，公然朋比，傍若无人，以至先帝厌代，圣上嗣统，四人者以为有定策之功，眩惑中外，无敢与辨。及司马光被用，奸人惧其为己之害，乃使惇于上前极口诋毁，陛下以惇无人臣之礼，逐之于外。确又以弟硕赃污事发，亦罢宰相。履、恕坐事，相继外补。既而惇在苏州肆为不法，强以贱价夺民之产。确在安陆不自循省，作为诗什，谤讪君亲。臣窃谓惇、确所以桀骜很愎，无所畏惮者，盖由从来更相称誉，自谓社稷之臣，心有所恃，故敢如此。若不早为辨正，以解天下之惑，臣恐异日必为朝廷之患。
　　臣迹虽簄远，不知先帝传位之详，然搢绅士大夫间亦尝讲闻其略，今试条析为陛下言之。臣闻元丰七年秋宴之日，今上皇帝出见髃臣，都下喧传【四】，以为盛事。明年三月，神考晏驾，觽谓前日之出，已示与子之意，其事一也。先帝违豫，岐、嘉二王日诣寝殿候起居，及疾势稍增，太皇太后实时面谕，并令还宫，非遇宣召，不得辄入。有以见圣心无私，保佑慎重，其事二也。建储之际，大臣未尝启沃，而太皇太后内出皇帝为神考祈福手书佛经，宣示执政，称美仁孝发于天性，遂令草诏诞告外廷。盖事已先定，不假外助，其事三也。陛下听政之初，首建亲贤之宅，才告毕工，二王即日迁就外第，天下之人，莫不服陛下之圣明，深得远嫌之理，其事四也。臣之所闻，大略如此。实太皇太后圣虑深远【五】，为宗庙社稷无穷之计，彼四人者，乃敢贪天之功，以为己力，臣虽愚陋，心常疾之。
　　近司马康赴阙，邢恕邀之至河阳，燕语之次，称赞确等不已，窥其微意，类皆捭阖，盖欲康来京师传达在位，阴与确等谋为复用之计。朋奸害正，一至于此！臣窃谓惇、确用事十年，小人党与，内外固结，造作奸言，欺惑愚觽，臣恐岁月寖久，邪说得行，离间两宫，有伤慈孝，则确辈万死何补于事？伏望陛下起福于无形，防患于未兆，明诏执政及当时受遗之臣，同以亲见策立今上事迹，作为金縢之书，藏之禁中；又以其事之本末，着之实录，然后明正四凶之罪，布告天下。除蔡确近已贬窜外，所有章惇、黄履、邢恕欲乞并行废斥，屏之远方，终身不齿，所贵奸豪弭息，他日无患。惟陛下取臣千虑之一得，少赐留听，不胜幸甚！（安世此章以五月二十四日以后方上【六】，章云「蔡确近已贬窜」，盖指新州也。十八日既有新州之命，安世并及邢恕等，恕寻被责。恕责必不与确新州同是十八日，当在二十四日以后或五月末也。旧录载确事极不详，并取责恕事附十八日。新录虽增益安世此章，却改二十四日为「昨日」，盖缘不能详考始末，别加修撰，姑删润旧文趣奏篇耳。今掇出责恕事，具安世所上章下，仍须广求证验，重与笔削乃善。据王岩叟所记，责恕乃二十八日。如蔡确分析何足具载，旧录具载，其意固有在，而新录仍之；当时台谏弹劾及宰执议论，却都泯没，不少概见，谓新录非疏略，可乎？安世等论章惇、黄履、邢恕及确凡四人，恕与确相继贬责，而惇、履独不坐，当考。据王岩叟所记，中丞傅尧俞先论邢恕乃确腹心，乞行遣此一人，余勿问。侍御史朱光庭亦论之。右正言刘安世疏事可明者四，皆二十八日以前事。）御史中丞傅尧俞、侍御史朱光庭言：「邢恕乃蔡确死交，其奸状觽所共知。确既贬窜，其徒不能无反侧，若重责恕，其它一切置之，则天下服而觽心安矣。」又言：「恕违孔、孟之学，效苏、张之辩，与确结交厚善。今确毁谤君亲，已行诛窜，恕自来引誉鼓唱，中外士大夫颇为之惑，若不明责，窃恐无以镇遏浮议。」又言：「恕及确在元丰之末，相与结交，号为死党，中外唱和，公然朋比。确罢宰相，恕造作奸言，荧惑中外，语皆捭阖，无所忌惮，阴与确谋，为复用之计。确已贬窜，恕乞行废斥，所贵奸谋弭息，他日无患，明示天下。」（三奏据杂录第二册，当时坐此行遣，不知谁所奏。考王岩叟所记，此即傅尧俞、朱光庭之章也。）
　　是日，诏丁忧人前朝奉郎、直龙图阁邢恕候服阕日，落直龙图阁，降授承议郎，添差监永州在城盐仓兼酒税务。中书舍人郑雍行词，云：「言行坚伪，王者之所必诛；谗殄震惊，圣人之所不赦。邢恕诵古训典，服儒衣冠，不师孔、孟之言，专鼓仪、秦之舌，假善类如市道，结大奸为死交，倡为邪谋，眩惑髃听。曩从迁贬，未即悛回，肆兴捭阖之言，阴图冀幸之福。凶人既窜，余焰未消，盍正典刑，以清丑駆。汝之自贻伊戚，其又何辞焉？吾于屈法伸恩，可谓无负矣。往服宽典，尚盖尔愆。」
　　先是，恕自襄州移河阳，专抵邓州见蔡确，相与谋日者所造定策事。及司马康始除丧赴阙，恕特招康道河阳，因言确有大功不可掩，劝康作书称确，为他日全身保家之计。康与恕同年登科，又以恕出其父光门下，信之不疑，作书如恕言，留恕所。恕本意必得康书者，盖以谓司马光之子云尔，则确定策事，可取信于世不疑。既而梁焘自潞州以左谏议大夫召，焘已道温县入朝，恕亦使人要焘出河阳。焘与恕有旧，既至，恕连日夜论确定策功不休，且以康与确书为证，焘不悦。及当言路，会□处厚奏确诗，焘因是遂与刘安世等共请诛确。确既贬窜，恕亦坐责。康初欲从恕招，邵雍之子伯温谓康曰：「公休除丧未见君，不宜枉道先见朋友。」康纯直，不意恕欺己，且曰：「已诺之矣。」伯温曰：「恕倾巧，或以事要公休，公休若从之，则必为异日之悔矣。」公休，康字也。及焘等论确、恕罪，亦指康分析，康乃悔之。（邵伯温辨诬云：「元佑三年春，申公辞相位，拜司空、平章军国事，吕大防自门下侍郎拜左仆射，范纯仁自同知枢密院拜右仆射。邢恕自襄州移知汝州【七】，特往邓州见蔡确，再谋定策功。恕又移知河阳。次年春，吕申公薨，时知汉阳军□处厚得蔡确在安州日题车盖亭诗十首，笺注奏上，以为谤讪。盖处厚自寺监丞确辟为山陵司掌笺奏官，既罢，处厚欲确以故例除馆职【八】，确不为言而出之，以此怨确。先是，温公之子康服除赴阙，邢恕招之由河阳入朝。伯温素知恕之谋，乃谓康曰：『公休免丧未见君，不可枉道先见朋友。』康，纯德之士，以恕出温公门下，又同年登第，信之不疑，谓伯温曰：『已诺之矣。』伯温曰：『若事不可者，公休或从之，必为异日之悔。』康卒往。恕见康，盛称蔡确策立大功不可掩，劝康作书称确之功，为他日全身保家之地。康果不违，作书如恕之言，留恕所。盖恕意欲得司马温公之子尚称确功，足以取信朝廷、天下之士矣。是时，梁焘自潞州以谏议大夫召，焘已取温县路赴阙，恕亦使人要之出河阳。焘与恕有旧，焘既至，连日夜论说蔡确定策功不休，恕果以司马康与确书亦称其功为证，焘不说。焘还朝，适□处厚奏确诗至，遂与司谏□安诗、正言刘安世、侍御史朱光庭等论确罪，亦言司马康与蔡确书事。朝廷下康分析，康方悔之。」此段已修入长编，仍存本书于后。自随移汝，政目在元年十一月二十四日，汝移襄未得其时，自襄移河阳则在三年九月十八日。确知邓在三年二月二十四日。王巩随手杂录载司马康不肯证邢恕语言，已附五月二日辛未，与邵伯温所记颇不同，当考。绍圣元年五月十八日，恕以朝奉郎、管勾灵仙观复直龙图阁、知徐州。）
　　右谏议大夫范祖禹言：「臣伏见蔡确已责降英州别驾、新州安置，臣知陛下宸谋远虑，断在不疑，除去大奸，实为宗庙社稷之计，非以陛下一心私喜怒也。忍于一人，所以不忍于天下之人；不爱一人，所以爱天下之人也。然确以凶德，叨窃相位，作威作福，欺罔先帝，屡起大狱，排陷善良，故闻确名者，无不震畏。以朝廷名器为己私物，市恩结党，故贪私之士，多为确用。今佐佑确者，不过怀其旧恩，尝与之相济为恶，或畏其复起，不敢结怨；不然，则所见偏谬，谓确以诗得罪，欲薄其责，不出此三者而已。臣闻尧刑一人而天下服，书曰：『歼厥渠魁，胁从罔治。』古之明王，征讨叛逆，亦不过诛其元恶，余皆赦而不问，使之自新。若穷治支党，滋蔓不已，惧罪者觽，则人情不安，必有过刑，滥及无辜，此先王之所深戒也。夫圣人之道，不过得中；天下之事，不可极意。一时极意，后必有悔。用刑宁失之于宽，不可失之于急；宁失之于略，不可失之于详。自干兴贬丁谓以来，不窜逐大臣六十余年。今已用大刑，四方闻之，无不震耸，然人无愚智，皆以确之得罪为当，不宜更有惊骇物听。且丁谓见在相位，故朝廷有党，不可不黜；今确已罢相数年，陛下所用，多非确党。其有素怀奸心为觽所知者，固不逃于圣鉴；自余偏见异论者，若皆以为党确而逐之，臣恐刑罚之失中，人情之不安也。」后因登对，劝上以辨邪正，曰：「邪必害正，正必去邪，自古未有邪正并立而可以为国者也。比年以来，大臣以兼容小人为宽，好恶不明，邪正不分，所引进者不尽得人。宰相以进贤退不肖为职，而邪正不分，岂不负国？伏望陛下戒饬大臣，各以公心求贤，多引鲠正之人，以重朝廷，无使小人得位，为他日之患。」
　　祖禹又言：「臣伏闻开修京城壕，日役三四千人。虽和雇夫力，调发不及民，其钱不属户部，然财出于民一也，岂可不计较爱惜而枉费用之？臣闻开濠深一丈五尺、阔二百五十一步，广于汴河三倍，自古未闻有此城池也。新城，周世宗所筑，太祖因之，建都于此，百三十年，无山川之险，所恃者在修德，在用人，在得民心，此三者，累圣所以遗后嗣子孙也。神宗时，宋用臣提举修京城，大兴土功，版筑过当。小人之情，唯欲广用民力，多费国财，上则徼幸爵赏，次则隐盗官物，故役无有不大，费无有不广，此固奸臣之所利，本非先帝意也。陛下始初听政，散遣修城役夫，百姓皆欢呼鼓舞。今欲终成前功，但葺之而已可也，何必广作无益，以害有益乎？又京城外门，正门即为方城，偏门即为瓮城，其外门皆用纯铁裹之，此祖宗时所无有也。瓮城乃边城之制，非所以施于京师。今东、西、南三面偏门，亦欲为瓮城，臣不知大臣以何见而为此谋也。必以为威北敌也，使北敌果渝盟南向，大臣将坐守此受敌乎？自修城浚池以来，议者皆以为无戎而城，无寇而沟公宫，此言不可不畏。其北门城瓮城已就，改之重劳，臣欲乞降指挥，东、西、南三面偏门止为方城，其壕广阔可减三分之二【九】，稍正王城之体，以惜民力，以省国用。」不听祖禹又再言之，讫不听。（祖禹二疏，先以五月二十八日上，后以七月十四日上。旧录于六月二十六日，载右谏议大夫祖禹言开修京城壕曰：「日役三四千人，其北门瓮城已就外，乞指挥东、西、南三面偏门止为方城，其壕广阔可减三分之二，以惜民力。」改先帝修都城之制也。都城，元丰已有定制，已城者七八，至是奸党妄欲改制。「六月二十六日」字合删去，今并移入五月末。六月六日、七月六日，梁焘云云可考。）
　　戊戌，右谏议大夫范祖禹言：「臣伏见知枢密院事安焘位次宰相，辅政累年，窃恐相位有阙，陛下过听，以次用之，臣不敢不先事而言。焘有不可相者三：素无人望，此不可一也；姿性闇很，遂非不回，此不可二也；朋比蔡确、章惇，若在相位，必引小人聚于朝廷，此不可三也。陛下不过以焘先朝执政，不欲尽罢，故以圣度兼容之。自陛下更张觽事以来，所用之人，所行之政，皆非焘所欲。臣窃意焘常怀不平，他日害国政者，必在于焘。万一相之，必致议论纷纭，喧渎圣听。方今小人犹倚焘为根本，岂宜久居宥密之地？焘二亲皆老，若其请去，伏望陛下勿复留之，上可以弭国家之患，次可以全君臣之恩。臣前奏云『其有素怀奸心为觽所知者，固不逃于圣鉴』，指谓焘也。焘虽无营救蔡确之迹，其实确、惇之党也。」
　　先是，右谏议大夫梁焘言：「伏以宰相之任，与上同德。阴怀二三，是亏忠节，顾何以谋王体而断国论，示天下以大公也。谨按右仆射范纯仁阴很回邪，强愎矫诞，本缘家世，薄有虚名，及在相位，大失士望。唯诺苟且，人不以取信；举止轻脱，觽指以为狂。不能守正，而翻覆是非；专务徇私，而侵乱纲纪。播在物议，皆有显状，迷谬如此，自合出罢，臣窃以为未足论及，惟党蔡确一事，最为不忠，无爱君报国之诚，有挟邪朋奸之迹，按状原心，首当退斥。近者蔡确怨望作诗，忠臣义士扼腕切齿，如纯仁身为宰相，荷国厚恩，当发愤攻击，急于仇雠，率先百辟，请加诛殛。而乃出死力以主张，文奸言以辨解，数对宾客，伤嗟惋恨，以为不宜罪人于诗什之间，又谓确无罪可治，朝廷必欲行之，则当罚金而已。闻者骇愕，什百相传，皆以为确之悖逆，天下共弃，推之公议，万死犹轻，使纯仁都不知有忠孝则已，如少闻君亲之义，则岂不知确罪在不赦，宜正典刑？臣谓纯仁亦心知确罪，度朝廷必须施行，乃妄作邪说，纵为欺罔，冀幸眩惑聪明，以申私欲，外为好言，使确闻之，收恩于己，及其终有刑罚，则使归怨于上，是无爱君报国之心明矣。古今深于诗者，或章句之间，意存讥刺，托兴政事，感寤时君，如此之类，诚亦多矣。未有如确密藏大恶之志，发为不祥之语，傲慢不敬，很贼无惮也。使纯仁都不知有诗则已，如稍辨文义，则岂不知确之言甚于汉之杨恽？是有挟邪朋奸之迹明矣。大臣者，同国休戚，是宜竭忠励敬，倡率髃臣，夙夜在公，以上报礼者也。今设心积虑，背戾如此，岂可复使入侍清光，预闻机政，对立表仪之地哉？伏乞圣慈特赐明察，重行窜逐，以清朝廷。」贴黄：「仁祖用夏竦为宰相，谏官言其奸邪，一章罢免。近年左丞李清臣，御史论其不才，寻亦罢去。今纯仁兼有奸邪、不才之实，又附下罔上，罪恶大过于夏竦、李清臣，诚不足爱，若不速赐罢斥，何以使知警惧？纯仁自同知枢密院，蒙圣眷拔擢为相，不思恩遇，殊常尽节奉公，以图报暛，乃自附奸人之党，出力济恶，坐视悖逆，了如无事，及有行遣，更加救解，不顾君臣之义，其不知恩分如此！」（焘奏此无月日，当在五月十二日贬蔡确后。）
　　又言：「臣风闻范纯仁尝与亲宾言蔡确事，自谓其父仲淹【一○】在明肃时，专攻帘中之过，亦不顾流俗是非。客言：『今日事与当时不同，今来是蔡确怨望讥讪，即不是太母有阙失也。如确者，天下恨不食其肉。』谓纯仁何故主张此事，大错。纯仁私于党确，敢为大恶，乃以朝廷行遣为过失，欲以宰相之力，强持威断，使事不得行。不恤公议，妄自比其父之敢为，可谓不忠矣。又闻纯仁二子漏语与确私人云：『解得已有次第，只是太皇怒。』朝廷方治确事，纯仁备位宰相，略不畏避嫌疑，阴与奸人相结，以济其恶，令子交通确之私人，屡以朝廷意旨告语，收恩在己，归怨于上，不可谓忠也。纯仁之罪，亦已明白，不可复留相位，伏乞圣明省察，早赐黜罢，去邪勿疑，愿留宸断。」贴黄：「今来奸党既失确之势，专以纯仁为恃赖，纯仁不去，则奸人趋附，日夜相与为谋，别致生事，恐终为朝廷之忧。伏乞圣明留神深虑，早赐施行。」（五月二十四日，焘奏此。）
　　又言：「臣窃闻右仆射范纯仁、左丞王存十六日留身论救。蔡确之罪恶，天下共弃，圣造赐之更生，已为天地厚恩，至于窜逐，无容议论。范纯仁充位宰相，不知爱君；存备位执政，不知体国。但于奸邪，知为死党，阴相交结，显为蔽援，率先鼓噪邪说，必为移夺公议。上赖聪明，洞照欺罔，竟从威断，慰快中外。纯仁等违道失职，自合引避，贪禄固位，了无媿畏，出入外廷，取笑多士。大臣如此，国家何赖？夫内无忠实，外无廉隅，何以陪辅上德，仪型四方也？伏望圣明加察，并赐黜罢，以戒比周交结之风。」（五月二十四日巳时，焘又奏此。）
　　又言：「臣近论奏右仆射范纯仁、左丞王存营救蔡确，违道失职，并乞黜罢，至今未蒙施行。臣窃以君德之明，在别邪正。正人者，直情径行，一致而易见也；邪人者，矫情饰诈，百端而莫测也。夫独立而无朋，敢为而不倚；不徼委曲之福，不冒侥幸之利；以孝友为祥，而爱其亲，以忠孝为吉，而敬其君；行必端，不敢以好恶乱天下之正，言必信，不敢以憎爱变天下之公，此正人之大燍也，明君必察焉。夫简弱簄斥而附强倾侧，顾义畏缩而临利果敢；触害而转，至改素节以求合，附奸而抗，至出死力以为党；不以孝友为祥，而忘其亲，不以忠信为吉，而后其君；咈公议而肆己之爱憎，违正道而徇己之好恶；此邪人之大燍也，明君必察也。臣窃考纯仁与存之踪履，求之正人焉，无有其一也；求之邪人也，数者略备矣。大臣而躬邪行，下比凶人，忽君亲大义，而腹诽面谩，岂可以当辅弼之任哉？伏望圣慈明察，特赐指挥，早赐黜罢，以厌伏中外人心。」（五月二十八日，焘奏此。）
　　右正言刘安世言：「臣窃谓丞相者，人君之腹心，所与共承宗庙，燮理阴阳，典领百僚，协和万国之职，莫或重焉。惟是道德修明，器识宏远，正身率下，忧国如家，任贤使能，彰善瘅恶，同心协力，庶几有成，苟非其人，必败国事。范纯仁凭借门阀，素无他长，矫情饰诈，善取名誉，久在闲局，觽以为贤，陛下擢于□散之间，不踰三岁，任以宰辅。谓宜极尽智力，上报天恩，而位过其才，名浮于实，略无爱国之志，惟有朋奸之心，轻肆于行列之间，猖狂于论议之际，广引私党，变乱旧章，护短遂非，附下罔上，皆有实迹，播在佥言。以臣观之，犹未足论，惟是近日营救蔡确之事，最为公议之所不容，辄具弹文，仰祈睿断。乃者，确在安陆作诗讪上，悖逆不道，天下共疾。纯仁备位宰相，固宜以君亲为念，而显助奸慝，极力救解。每对宾客，语及确事，则恻怛嚬蹙，悯其非辜；论至处厚，则攘臂切齿，谓长告讦。教导汝砺，使之上疏；及见不肯草制，则与王存再三嗟赏，以为天下乃有此人。又闻进对之际，屡有宽贷之请。宰相如此，朝廷何赖焉？臣窃谓纯仁自为枢密之日，因司马光久在病假，遂以国用不足为说，上惑圣聪，申明常平旧敕，巧言附会，却令州县于存留一半钱斛之外，依旧散青苗息钱，天下之人，莫不疑惑。光闻其事，力疾入见，以死争之，又于上前亲自禀奏云：『不知是何奸邪之人，劝陛下为此事。』纯仁汗颜畏缩，不敢仰视，寻得圣旨，尽令寝罢。光谓臣曰：『纯仁自为执政，言行反复，阴怀顾望，止为全身之谋，以为取人以名，其弊至此。』已上皆光之语言，臣不敢有一字增损。陛下诚用此以观纯仁，则其秉心不一，事上不忠，取悦大奸，徼幸异日，怀谖迷国，亦已久矣。诚不足以敦厚风俗，宣明教化，永保国家。伏望陛下考详典宪，早行罢黜，使邪正辨别，朝廷清明，天下幸甚！」（韩瓘录刘安世语云：「范尧夫欲行七色钱，稍复免役，温公方病，自力而出，帘前对言：『小人欲以乏财动朝廷，稍复免役之法，不知谁谓。』尧夫失色却立，卒不敢出语。后来尧夫之去，盖因安世章疏且及前事也。」据安世章疏，则瓘所录盖误，当从章疏。）
　　安世又言：「臣近尝劾奏范纯仁秉心不一，事上不忠，营救蔡确，徼幸异日，乞行罢免，未蒙施行。臣闻自□处厚缴进确诗，后来纯仁与王存互持异论，不欲明正典刑，以至三省进对之际，吕大防等已退，惟二人者独于帘前密为申理。若纯仁等所陈果是公论，自当对觽显言，无可讳者；惟其内蓄奸意，旁畏同列，是以辄敢留身，阴进邪说。虽圣明在上，断之不疑，而中外人情，恶其奸妄，询考朝市，不谋而同。臣窃谓确之罪恶，天下之所共疾，使纯仁等不知事理之重轻，冒昧公议，奋力救解，则可以谓之愚矣，知其不可救而救之，则志在于奸矣。用愚夫为执政，固已不可，况使奸人处腹心之地乎？伏望圣慈为宗社之大计，以臣前奏降付外廷，罢纯仁宰相之职，免存丞辖之任，使是非邪正，不至淆乱，天下幸甚！」贴黄称：「臣闻言路亦有纯仁亲党，窃恐妄托义理，以谓元恶既去，余可勿治。此等议论，臣愿陛下切勿过听。昨司马光既为宰相，亦尝逐奸恶之太甚者，止为不能去其根本，故使确辈敢至于此。今纯仁及存居辅弼之地，阴怀二心，若不罢免，将甚于前日。惟圣心先定，去邪勿疑，不胜惓惓之至。」
　　又言：「臣近再具状劾奏范纯仁、王存阴持两端，营救蔡确，乞行罢免，未蒙施行。臣窃谓人主之于大臣，义均一体，虽议论取舍，小或不同，而要其大致，必至于善。使确平日操履，觽以为贤，偶有一眚，不足以掩其大德，如是而纯仁等救之可也。或谤起于茫昧难明之际，不加考验，遽至深文，如是而纯仁等救之可也。今确之奸邪罪恶，天下所知，怨谤君亲，情理切害，事迹明着，按覆有实，凡戴天履地者，莫不共疾而同弃之。陛下特示优容，俾全首领，已出天地父母再生之赐，而纯仁等冒昧公议，犹为解救，操心颇僻，处事颠倒，谓主于善，其可信乎？诚不足以谋王体而断国论，运枢极而重朝廷，伏望圣慈考察佥言，审详事理，以臣两奏付之外廷，诛其奸意，并解机务。使天下晓然识邪正之道，实在此举。惟陛下断之不疑，天下幸甚！」
　　又言：「臣近以三次劾奏范纯仁、王存，乞行罢免，未蒙施行。臣所以屡进瞽言，上烦天听者，非敢固执偏见，生事近名，特以二圣临御，仰成辅弼，惟是同心同德之人，乃可以委政事。今纯仁等忘君亲之大义，畏奸豪于异日，有附下罔上之意，无体国徇公之心，不乘此时收还印绶，则朋奸之觽，又将倚以复兴，是蔡确之害尚在朝廷，此臣所以汲汲弹击，至于再三而不能已也。臣闻去草者当绝其本，养虎者自遗其患，一失机会，后将难图。伏望陛下特奋干刚，博考公议，以臣累奏付之外廷，正纯仁等不忠之罪，亟令罢黜，使履正奉公者，有以坚其志，背道妄行者，不能长其恶，天下幸甚！」
　　右谏议大夫范祖禹言：「臣伏见谏官言宰相范纯仁营救蔡确，乞行罢免，闻纯仁已请避位。宰相进退，系国大体，臣之所见，不敢不陈。纯仁为相一年，日失人望，异口同辞，皆以为政事乖方，除授失当，公道不立，私意多行。臣近日上殿札子二道，所言邪正不分及修城开壕等事，皆是议者指为纯仁。政事如特置权尚书，除谢景温，寻以人言而罢，改知郓州，复以尚书告赐之，祖宗以来，无此故事。又韩宗古自曹州移知潞州，无故加宗古馆职，亦致人言，景温、宗古皆自不敢当。纯仁情涉私徇，此为甚者。陛下若以此责之，固宜罢免。其营救蔡确，即不知纯仁以何为说。当确为相时，纯仁流落在外，不闻受确私恩。纯仁之进，本不由确，此止是所见偏谬。凡朝廷有大诛赏，亦容大臣出所见论议，难以责其尽同。陛下本以人望用纯仁，今以不协人望退之，不失朝廷公正之体，亦足以风厉大臣，使不敢不尽心于政事也。以臣愚见，窃谓以政事罢纯仁，公议为允。」
　　右司谏□安诗言：「蔡确讥讪君亲，罪在不赦，免其死而窜之岭表矣；彭汝砺不草词头，盛陶等阴持两端，又皆逐之矣。奸邪灭迹，朝廷肃清，诚宗社无疆之福也。数日来，风闻范纯仁当处厚缴进确诗之初，及朝廷商量行遣之际，纯仁屡加营救，又欲归罪处厚，致汝砺等承望风旨，敢为异论。」又言：「王存亦尝助纯仁救蔡确，今来纯仁理当黜罢，王存亦不可独免。」（编类章疏五月二十一日奏，今附此。）又言：「范纯仁、王存营救蔡确，若使前日纯仁等之言少惑圣聪，则蔡确之事变矣。」贴黄：「勘会臣往年监西京左藏库，范纯仁为京西转运使，曾荐臣；及为执政，臣亦曾屡见称奖臣。然今来所以乞罢纯仁者，以公议责之，不敢怀其私恩也。」（编类章疏五月二十八日奏，今附此。）
　　己亥，晦，诏以谏官、御史所劾范纯仁、王存章付门下省。（此据王岩叟所记，御史劾纯仁、存章，当考。）
　　吕大防言：「内降台谏官傅尧俞等弹奏宰臣范纯仁、左丞王存不合留身营救蔡确事，宜使思省引罪，自为去就。辄已封留弹章，更不转示逐人。」（此据编类章疏所载吕大防札子，今附见五月末。）
　　注　　释
　　【一】臣昨被召过河阳「被」原作「夜」，据阁本及长编纪事本末卷一○七蔡确诗谤改。
　　【二】臣任京西提刑日「任」原作「在」，据同上书改。
　　【三】太皇不欲遽言上为太子「太」原作「天」，据阁本及上文改。
　　【四】都下喧传「下」原作「中」，据阁本及尽言集卷九论蔡确作诗讥讪事改。
　　【五】实太皇太后圣虑深远「太皇」二字原脱，据同上书补。
　　【六】安世此章以五月二十四日以后方上「章」原作「事」，据下文改。
　　【七】邢恕自襄州移知汝州按：下文及长编纪事本末卷一○七蔡确诗谤皆作「自汝移襄」，宋史卷四七一邢恕传称恕「黜知随州，改汝、襄」，疑「襄」与「汝」二字舛误。
　　【八】处厚欲确以故例除馆职「馆」原作「官」，据阁本及上引长编纪事本末改。
　　【九】其壕广阔可减三分之二「减」字原脱，据阁本及下文补。
　　【一○】自谓其父仲淹「自」原作「因」，据阁本及长编纪事本末卷一○七蔡确诗谤改。
续资治通鉴长编
卷四百二十九
卷四百二十九
　　起讫时间 起哲宗元佑四年六月尽其月
　　卷　　名 续资治通鉴长编卷四百二十九
　　帝　　号 宋哲宗
　　年　　号 元佑四年（己巳，1089）
　　全　　文
　　六月庚子朔，范纯仁、王存并出居于外，上章乞罢，皆留中不出，亦不批答，亦不封还，亦不遣使宣押。文彦博同执政入对，遂定议。其夕，锁院。
　　甲辰，宣制：以大中大夫、守尚书右仆射范纯仁依前官为观文殿学士、知颍昌府，（政目于四日书纯仁观学、知颍昌，今从实录，以纯仁附五日。）中大夫、守尚书左丞王存为端明殿学士、知蔡州。
  </div>
  <div class="pagination">
   <a href="续资治通鉴长编_page530.html">
    上一页
   </a>
   <span>
    ...
   </span>
   <a href="续资治通鉴长编_page526.html">
    526
   </a>
   <a href="续资治通鉴长编_page527.html">
    527
   </a>
   <a href="续资治通鉴长编_page528.html">
    528
   </a>
   <a href="续资治通鉴长编_page529.html">
    529
   </a>
   <a href="续资治通鉴长编_page530.html">
    530
   </a>
   <span class="current-page">
    531
   </span>
   <a href="续资治通鉴长编_page532.html">
    532
   </a>
   <a href="续资治通鉴长编_page533.html">
    533
   </a>
   <a href="续资治通鉴长编_page534.html">
    534
   </a>
   <a href="续资治通鉴长编_page535.html">
    535
   </a>
   <a href="续资治通鉴长编_page536.html">
    536
   </a>
   <span>
    ...
   </span>
   <a href="续资治通鉴长编_page532.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
