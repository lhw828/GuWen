<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 222 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 222 页/共 334 页</h1>
    <div class="content">苏良嗣遇僧怀义于朝堂，怀义偃蹇不为礼；良嗣大怒，命左右捽曳，批其颊数十。〔捽，昨没翻。批，蒲列翻，击也，又匹迷翻。〕怀义诉于太后，太后曰：「阿师当于北门出入，〔阿，乌葛翻。〕南牙宰相所往来，勿犯也。」
太后托言怀义有巧思，〔思，相吏翻。〕故使入禁中营造。补阙长社王求礼上表，〔长社，汉县，隋改曰颍川，武德四年复旧，带许州。上，时掌翻。〕以为：「太宗时，有罗黑黑善弹琵琶，太宗阉为给使，使教宫人。陛下若以怀义有巧性，欲宫中驱使者，臣请阉之，庶不乱宫闱。」表寝不出。
7秋，九月，丁未，以西突厥继往绝可汗之子斛瑟罗为右玉钤卫将军，袭继往绝可汗押五弩失毕部落。
8己巳，雍州言新丰县东南有山踊出，〔雍，于用翻。考异曰：统纪在十二月，今从实录。程大昌曰：武后改新丰为庆山县，其说曰：时因雷雨踊出一山，故取以为名。而其何以辄踊也，不言其以也，此即在位小人共加傅会也。至两京道里志则言其详矣，曰：庆山踊出，初时六、七尺，渐高至三百尺，则非一旦骤为三百尺也。自六、七尺，日日累增至三百尺，是积力为之，非一夜雷雨顿能突兀如许也。此为人力所成，大不难见。〕改新丰为庆山县。〔新丰自汉以来属京兆。〕四方毕贺。江陵人俞文俊上书：〔江陵县带荆州。〕「天气不和而寒暑并，人气不和而疣赘生，地气不和而灯阜出。〔疣，音尤。赘，之芮翻。灯，都回翻。〕今陛下以女主处阳位，反易刚柔，故地气塞隔，〔塞，悉则翻。处，昌吕翻。〕而山变为灾。陛下谓之『庆山』，臣以为非庆也。臣愚以为宜侧身修德以答天谴；不然，殃祸至矣！」太后怒，流于岭外，后为六道使所杀。〔六道使见后二百五卷长寿二年。使，疏吏翻。〕
9突厥入寇，左鹰扬卫大将军黑齿常之拒之；至两井，遇突厥三千余人，见唐兵，皆下马擐甲，常之以二百余骑冲之，〔擐，音宦。骑，奇寄翻。〕皆弃甲走。日暮，突厥大至，常之令营中然火，东南又有火起，虏疑有兵相应，遂夜遁。
10狄仁杰为宁州刺史。右台监察御史晋陵郭翰巡察陇右，所至多所按劾。〔监，古衔翻。劾，户概翻，又户得翻。〕入宁州境，耆老歌刺史德美者盈路；翰荐之于朝，〔朝，直遥翻。〕征为冬官侍郎。
唐纪二十〔起强圉大渊献（丁亥），尽重光单阏（辛卯），凡五年。〕
则天顺圣皇后上之下
垂拱三年〔（丁亥、六八七）〕
1春，闰正月，丁卯，封皇子成美为恒王，〔睿宗时为帝，故成美等皆为皇子。恒，户登翻。考异曰：唐历、旧本纪、新传皆作「成义」。今从实录。〕隆基为楚王，隆范为卫王，隆业为赵王。
2二月，丙辰，突厥骨笃禄等寇昌平，〔昌平，后汉县，属广阳国，隋属涿郡，唐属幽州。〕命左鹰扬大将军黑齿常之帅诸军讨之。〔帅，读曰率。〕
3三月，乙丑，纳言韦思以谦以太中大夫致仕。
4夏，四月，命苏良嗣留守西京。〔守，式又翻。考异曰：实录、新旧本纪、统纪，皆无良嗣出守西京年月。今据唐历。〕时尚方监裴匪躬检京苑，〔光宅改少府监为尚方监。京苑，西京之苑。〕将鬻苑中蔬果以收利。良嗣曰：「昔公仪休相鲁，犹能拔葵、去织妇，〔董仲舒曰：公仪休相鲁，之其家，见织帛，怒而出。其妻食于舍而茹葵，愠而拔其葵。曰：「吾已食禄，又夺园夫红女利乎！」相，息亮翻。去，羌吕翻。〕未闻万乘之主鬻蔬果也。」〔乘，绳证翻。〕乃止。
5壬戌，裴居道为纳言。
五月，丙寅，夏官侍郎京兆张光辅为凤阁侍郎、同平章事。
6凤阁侍郎、同凤阁鸾台三品刘祎之窃谓凤阁舍人永年贾大隐曰：〔永年，本汉曲梁县。魏为广平郡治所，隋废郡为广平县，后改为鸡泽；仁寿元年改曰永元〔年〕，避太子广讳也；唐带洺州。〕「太后既废昏立明，安用临朝称制！〔朝，直遥翻。〕不如返正【章：十二行本「正」作「政」；乙十一行本同；退斋校同。】以安天下之心。」大隐密奏之，太后不悦，谓左右曰：「祎之我所引，〔刘祎之自北门学士至为相，故云然。〕乃复叛我！」或诬祎之受归诚州都督孙万荣土，〔贞观二十二年，以契丹别部置归诚州，属松漠都督府。复，扶又翻。〕又与许敬宗妾有私，太后命肃州刺史王本立推之。本立宣敕示之，祎之曰：「不经凤阁鸾台，何名为敕！」太后大怒，以为拒捍制使；〔使，疏吏翻。〕庚午，赐死于家。
祎之初下狱，睿宗为之上疏申理，〔下，遐嫁翻。为，于伪翻。上，时掌翻。〕亲友皆贺之，祎之曰：「此乃所以速吾死也。」临刑，沐浴，神色自若，自草谢表，立成数纸。麟台郎郭翰、〔光宅改秘书郎为麟台郎。〕太子文学周思钧〔太子宫司经局有太子文学一人，正六品，掌侍奉文章。〕称叹其文。太后闻之，左迁翰巫州司法，思钧播州司仓。〔贞观八年，以辰州龙标县置巫州；九年，以隋牂柯郡牂柯县置播州。旧志：巫州，京师四千一百九十七里，东都三千九百里。播州，京师南四千四百五十里，东都四千九百六十里。〕
7秋，七月，壬辰，魏玄同检校纳言。
8岭南俚户旧输半课，交趾都护刘延佑使之全输，俚户不从，延佑诛其魁首。其党李思慎等作乱，攻破安南府城，〔高宗调露元年，改交州都督府为安南都护府。俚，音里。〕杀延佑。桂州司马曹玄静将兵讨思慎等，斩之。〔将，即亮翻。考异曰：旧书冯元常传云：「元常自眉州刺史转广州都督。属安南首领李嗣仙杀都督刘延佑，剽陷州县，敕元常诛之，帅士卒济南海，先驰檄示以维恩，喻以祸福，嗣仙徒党多相帅归降，因纵兵诛其魁首，安慰居人而旋。」今从实录。〕
9突厥骨笃禄、元珍寇朔州，遣燕然道大总管黑齿常之击之，〔燕，因肩翻。〕以左鹰扬大将军李多祚为之副，大破突厥于黄花堆，〔意即黄瓜堆。按朔州有黄花堆，在神武川。〕追奔四十余里，突厥皆散走碛北。〔走，音奏。碛，七迹翻。〕多祚世为靺鞨酋长，〔靺鞨，音末曷。酋，慈由翻。长，知两翻。〕以军功得入宿卫。黑齿常之每得赏赐，皆分将士；有善马为军士所损，官属请笞之，常之曰：「柰何以私马笞官兵乎！」卒，火问。〔卒，子恤翻。〕
10九月，己卯，虢州人杨初成诈称郎将，〔将，即亮翻；下同。〕矫制于都市募人迎庐陵王于房州；事觉，伏诛。
11冬，十月，庚子，右监门卫中郎将爨宝璧与突厥骨笃禄、元珍战，全军皆没，宝璧轻骑遁归。〔监，古衔翻。骑，奇寄翻。〕
宝璧见黑齿常之有功，表请穷追余寇。诏与常之计议，遥为声援。宝璧欲专其功，不待常之，引精卒万三千人先行，出塞二千余里，掩击其部落；既至，又先遣人告之，使得严备，与战，遂败。太后诛宝璧；改骨笃禄曰不卒禄。〔卒，子恤翻。〕
12命魏玄同留守西京。〔守，手又翻。〕
13武承嗣又使人诬李孝逸自云「名中有兔，兔，月中物，当有天分。」〔谓有分为天子。分，扶问翻。〕太后以孝逸有功，十一月，戊寅，减死除名，流儋州而卒。〔儋州，旧儋耳县，武德五年置儋州。旧志：儋州至京师七千四百四十二里。儋，徒甘翻。卒，子恤翻。考异曰：新纪：「天授元年五月己亥，杀梁公李孝逸。孝逸初封梁郡公，以平徐敬业功，改封吴国公；垂拱三年，减死除名，配流儋州，当削爵矣。」新传云：「流儋州薨。」纪、传自相违。唐历云：「四月十一日诛益州长史李孝逸。亦旧任也。」统纪，「诛李孝逸并其党崔元昉、裴安期。」唐历，「并其党崔知贤、董元昉、裴安期等。」今从实录及旧传。〕
14太后欲遣韦待价将兵击吐蕃，〔考异曰：实录，「十二月壬辰，命待价为安息道大总管，督三十六总管以讨吐蕃。」不言师出胜败如何。至永昌元年五月，又云「命待价击吐蕃，七月败于寅识迦河。」按本传不云两曾将兵，今删此事。〕凤阁侍郎韦方质奏，请如旧制遣御史监军，〔监，古衔翻。〕太后曰：「古者明君遗将，阃外之事悉以委之。比闻御史监军，〔比，毗至翻。〕军中事无大小皆须承禀。以下制上，非令典也；且何以责其有功！」遂罢之。
15天下大饥，山东、关内尤甚。
四年〔（戊子、六八八）〕
1春，正月，甲子，于神都立高祖、太宗、高宗三庙，四时享祀如西庙之仪。〔西庙，西京宗庙也。〕又立崇先庙以享武氏祖考。太后命有司议崇先庙室数，司礼博士周悰请为七室，〔光宅改太常曰司礼。史言周悰之请，希旨迎合。〕又减唐太庙为五室。春官侍郎贾隐奏：「礼，天子七庙，诸侯五庙，百王不易之义。今周悰别引浮议，广述异闻，直崇临朝权仪，〔朝，直遥翻。〕不依国家常度。皇太后亲承顾托，光显大猷，其崇先庙室应如诸侯之数，国家宗庙不应辄有变移。」太后乃止。
2太宗、高宗之世，屡欲立明堂，诸儒议其制度，不决而止。及太后称制，独与北门学士议其制，不问诸儒。诸儒以为明堂当在国阳丙巳之地，三里之外，七里之内。太后以为去宫太远。二月，庚午，毁干元殿，于其地作明堂，以僧怀义为之使，〔使，疏吏翻。〕凡役数万人。
3夏，四月，戊戌，杀太子通事舍人郝象贤。〔唐制，太子通事舍人正七品下，掌导引宫臣辞见及劳问之事。〕象贤，处俊之孙也。
初，太后有憾于处俊，〔谓上元二年谏高宗也。〕会奴诬告象贤反，太后命周兴鞫之，致象贤族罪。象贤家人诣朝堂，讼冤于监察御史乐安任玄殖。〔乐安郡，棣州。朝，直遥翻。监，古衔翻。〕玄殖奏象贤无反状，玄殖坐免官。象贤临刑，极口骂太后，发扬宫中隐慝，夺市人柴以击刑者；金吾兵共格杀之。太后命支解其尸，发其父祖坟，毁棺焚尸。自是终大后之世，法官每刑人，先以木丸塞其口。〔塞，悉则翻。〕
4武承嗣使凿白石为文曰：「圣母临人，永昌帝业。」末紫石杂药物填之。庚午，使雍州人唐同泰奉表献之，〔隋京兆郡，武德元年改曰雍州。雍，于用翻。〕称获之于洛水。太后喜，命其石曰「宝图」。擢同泰为游击将军。五月，戊辰，诏当亲拜洛，受「宝图」；有事南郊，告谢昊天；礼毕，御明堂，朝群臣。〔朝，直遥翻。〕命诸州都督、刺史及宗室、外戚以拜洛前十日集神都。乙亥，太后加尊号为圣母神皇。
5六月，丁亥朔，日有食之。
6壬寅，作神皇三玺。〔玺，斯氏翻。〕
7东阳大长公主削封邑，并二子徙巫州。〔公主，太宗之女。长，知两翻。〕公主适高履行，太后以高氏长孙无忌之舅族，故恶之。〔恶，乌路翻。〕
8江南道巡抚大使、冬官侍郎狄仁杰以吴、楚多淫祠，奏焚其一千七百余所，独留夏禹、吴太伯、季札、伍员四祠。〔员，音云。〕
9秋，七月，丁巳，赦天下。更命「宝图」为「天授圣图」；洛水为永昌洛水，〔更，工衡翻。〕封其神为显圣侯；加特进，禁渔钓，祭祀比四渎。〔唐制，岳渎为中祀。〕名图所出曰「圣图泉」，泉侧置永昌县。又改嵩山为神岳，封其神为天中王，拜太师、使持节、神岳大都督，禁刍牧。〔使，疏吏翻。〕又以先于泛水得瑞石，改泛水为广武。〔泛水，汉之成皋县，属河南郡；后魏为成皋郡，置东中府；隋开皇十八年改成皋为泛水，属郑州。县界有广武，楚、汉对垒处。后改县名以协其姓。泛，音祀。〕
太后潜谋革命，稍除宗室。绛州刺史韩王元嘉、青州刺史霍王元轨、邢州刺史鲁王灵夔、豫州刺史越王贞〔豫州，汉汝南郡地，后魏置豫州，唐因之；然唐之豫州非能尽得汉汝南郡之地。〕及元嘉子通州刺史黄公譔、〔譔，士免翻，又音铨。〕元轨子金州刺史江都王绪、虢王凤子申州刺史东莞公融、灵夔子范阳蔼、贞子博州刺史琅邪王冲，在宗室中皆以才行有美名，〔行，下孟翻。〕太后尤忌之。元嘉等内不自安，密有匡复之志。〔考异曰：旧传，「垂拱三年七月」，误也。今从实录。〕
譔谬为书与贞云：「内人病浸重，当速疗之，若至今冬，恐成痼疾。」及太后召宗室朝明堂，〔朝，直遥翻。〕诸王因递相惊曰：「神皇欲于大飨之际，使人告密，尽收宗室，诛之无遗。」譔诈为皇帝玺书与冲云：「朕遭幽絷，诸王宜各发兵救我。」冲又诈为皇帝玺书云：「神皇欲移李氏社稷以授武氏。」〔玺，斯氏翻。〕八月，壬寅，冲召长史萧德琮等令募兵，〔考异曰：实录作丙午，盖据奏到之日也。旧传、本纪作壬寅。按冲以戊申死，而实录又云「冲起兵七日而败」，然则壬寅是也，今从之。〕分告韩、霍、鲁、越及贝州刺史纪王慎，令各起兵共趣神都。〔趣，七喻翻。〕太后闻之，以左金吾将军丘神绩为清平道行军大总管以讨之。〔博州有清平县，汉贝丘县也，隋更名。〕
冲募兵得五千余人，欲渡河取济州；先击武水，〔武水，汉东郡阳平县地；隋改为清邑，又分清邑置武水县，唐属博州。济，子礼翻。〕武水令郭务悌诣魏州求救。莘令马玄素〔莘，亦汉阳平县地。后齐改曰乐平，隋开皇六年复曰阳平，八年改曰清邑，十六年置莘州；大业初，州废为莘县，唐属魏州。〕将兵千七百人中道邀冲，恐力不敌，入武水，闭门拒守。冲推草车塞其南门，〔推，吐雷翻。塞，悉则翻。〕因风纵火焚之，欲乘火突入；火作而风回，冲军不得进，由是气沮。堂邑董玄寂〔堂邑，汉县，后魏废，隋分清阳县复置，属博州。〕为冲将兵击武水，〔为，于伪翻。〕谓人曰：「琅邪王与国家交战，此乃反也。」冲闻之，斩玄寂以徇，众惧而散入草泽，不可禁止，惟家僮左右数十人在。冲还走博州，〔走，音奏。〕戊申，至城门，为守门者所杀，〔考异曰：丘神绩传云：「为勋官吴希智、白丁孟青棒所杀。」今从实录及冲传。〕凡起兵七日而败。丘神绩至博州，官吏素服出迎，神绩尽【章：十二行本「尽」上有「挥刃」二字；乙十一行本同；孔本同，云「尽」下脱「挥刀」二字。按十二行本「刀」作「刃」，二字在「尽」上，两校微异。】杀之，凡破千余家。
越王贞闻冲起，亦举兵于豫州，遣兵陷上蔡。〔上蔡县，汉属汝南郡。后魏曰临汝，隋开皇初改曰武津，大业初曰上蔡，唐属豫州。九域志，在州北五十五里。〕九月，丙辰，命左豹韬大将军曲崇裕为中军大总管，岑长倩为后军大总管，将兵十万以讨之，〔将，即亮翻；下同。〕又命张光辅为诸军节度。削【章：十二行本「削」下有「贞」字；乙十一行本同；张校同，云无注本亦无。】冲属籍，更姓虺氏。〔更，工衡翻；下更其同。〕贞闻冲败，欲自锁诣阙谢罪，会所署新蔡令傅延庆〔新蔡县，自汉以来属汝南郡，唐属豫州。九域志，在州东一百六十里。〕募得勇士二千余人，贞乃宣言于众曰：「琅邪已破魏、相数州，〔相，息亮翻。〕有兵二十万，朝夕至矣。」发属县兵共得五千，分为五营，使汝南县丞裴守德等将之，〔汝南县，旧曰上蔡，隋大业初改曰汝阳，带豫州。〕署九品以上官五百余人。所署官皆受迫胁，莫有鬬志，惟守德与之同谋，贞以其女妻之，〔妻，七细翻。〕署大将军，委以腹心。贞使道士及僧诵经以求事成，左右及战士皆带辟兵符。曲崇裕等军至豫州城东四十里，贞遣少子规及裴守德拒战，兵溃而归。〔少，诗照翻。〕贞大惧，闭合自守。崇裕等至城下，左右谓贞曰：「王岂可坐待戮辱！」贞、规、守德及其妻皆自杀。〔考异曰：实录，「庚戌，贞举兵，九月，丙寅，豫州平。」又云，「举兵二十日而败。」庚戌至丙寅纔十七日，盖皆据奏到之日耳。〕与冲皆枭首东都阙下。〔枭，坚尧翻。〕
初，范阳王蔼遣使语贞及冲曰：〔使，疏吏翻。语，牛倨翻；下我语同。〕「若四方诸王一时并起，事无不济。」诸王往来相约结，未定而冲先发，惟贞狼狈应之，诸王皆不敢发，故败。
贞之将起兵也，遣使告寿州刺史赵緕，緕妻常乐长公主〔常乐公主，高祖女。使，疏吏翻；下同。乐，音洛。长，知两翻。〕谓使者曰：「为我语越王：〔为，于伪翻；下似为同。语，牛倨翻。〕昔隋文帝将篡周室，尉迟迥，周之甥也，犹能举兵匡救社稷，〔事见一百七十四卷陈宣帝太建十四年。尉，纡勿翻。〕功虽不成，威震海内，足为忠烈。况汝诸王，先帝之子，岂得不以社稷为心！今李氏危若朝露，汝诸王不舍生取义，尚犹豫不发，欲何须邪！〔须，待也。〕祸且至矣，大丈夫当为忠义鬼，无为徒死也。」
及贞败，太后欲悉诛韩、鲁等诸王，命监察御史蓝田苏簔按其密状。簔讯问，皆无明验，或告簔与韩、鲁通谋，太后召簔诘之，簔抗论不回。〔监，古衔翻；下同。簔，式亮翻。诘，去吉翻。〕太后曰：「卿大雅之士，朕当别有任使，此狱不必卿也。」乃命簔于河西监军，更使周兴等按之，〔更，工衡翻；下同。〕于是收韩王元嘉、鲁王灵夔、黄公譔、常乐公主于东都，迫胁皆自杀，〔考异曰：旧传：「灵夔流振州，自缢死。」今从实录。〕更其姓曰「虺」，亲党皆诛。
以文昌左丞狄仁杰为豫州刺史。〔光宅改尚书左丞为文昌左丞。〕时治越王贞党与，〔治，直之翻。〕当坐者六七百家，籍没者五千口，司刑趣使行刑。〔司刑寺即大理寺。趣，读曰促。〕仁杰密奏：「彼皆诖误，〔诖，户卦翻。〕臣欲显奏，似为逆人申理；知而不言，恐乖陛下仁恤之旨。」太后特原之，皆流丰州。道过宁州，宁州父老迎劳之曰：「我狄使君活汝邪﹖」〔劳，力到翻。仁杰刺宁州，见上卷垂拱二年。〕相携哭于德政碑下，设斋三日而后行。
时张光辅尚在豫州，将士恃功，多所求取，仁杰不之应。光辅怒曰：「州将轻元帅邪﹖」〔将，即亮翻。帅，所类翻。〕仁杰曰：「乱河南者一越王贞耳，〔河南，当作汝南。〕今一贞死，万贞生！」光辅诘其语，仁杰曰：「明公总兵三十万，所诛者止于越王贞。城中闻官军至，踰城出降者四面成蹊，〔降，户江翻。〕明公纵将士暴掠，杀已降以为功，流血丹野，非万贞而何！恨不得尚方斩马剑，加于明公之，虽死如归耳！」光辅不能诘，归，奏仁杰不逊，左迁复州刺史。〔自紧州左迁上州，且自近州迁远州也。旧志：豫州，去京师一千五百四十里，至东都六百七十里；复州，京师东南一千八百里，至东一千五百一十八里。〕
10丁卯，左肃政大夫骞味道、夏官侍郎王本立并同平章事。
11太后之召宗室朝明堂也，东莞公融密遣使问成均助教高子贡，〔朝，直遥翻。莞，音官。使，疏吏翻；下同。〕子贡曰：「来必死。」融乃称疾不赴。越王贞起兵，遣使约融，融苍猝不能应，为官属所逼，执使者以闻，擢拜右赞善大夫。〔唐东宫左、右善大夫，正五品上，掌传令、讽过失、赞礼仪、以经教授诸郡王。〕未几，为支党所引，〔几，居岂翻。〕冬，十月，己亥，戮于市，籍没其家。高子贡亦坐诛。
济州刺史薛顗、顗弟绪、绪弟驸马都尉绍，皆与琅邪王冲通谋。〔济，子礼翻。顗，鲁岂翻。〕顗闻冲起兵，作兵器，募人；冲败，杀录事参军高纂以灭口。〔唐武德初改州主簿为录事参军，掌正违失，麘符印。〕十一月，辛酉，顗、绪伏诛，绍以太平公主故，杖一百，饿死于狱。〔绍以主伲免殊死。〕
十二月，乙酉，司徒、青州刺史霍王元轨坐与越王连谋，废徙黔州，〔旧志：黔州，京师南三千一百九十三里，至东都三千二百七十七里。黔，音琴。〕载以槛车，行至陈仓而死。江都王绪、殿中监郕公裴承先皆戮于市。承先，寂之孙也。〔裴寂，武德开国功臣。〕
12命裴居道留守西京。〔守，式又翻。〕
13左肃政大夫、同平章事骞味道素不礼于殿中侍御史周矩，屡言其不能了事。会有罗告味道者，敕矩按之。矩谓味道曰：「公常责矩不了事，今日为公了之。」〔为，于伪翻。〕乙亥，味道及其子辞玉皆伏诛。〔考异曰：御史台记：「味道陷周兴狱。」今从传。〕
14己酉，太后拜洛受图，〔受唐同泰所献伪石也。〕皇帝、皇太子皆从，〔从，才用翻。〕内外文武百官、蛮夷【章：十二行本「夷」下有「酋长」二字；乙十一行本同；张校同，云无注本亦无。】各依方叙立，珍禽、奇兽、杂宝列于坛前，文物卤簿之盛，唐兴以来未之有也。
15辛亥，明堂成，高二百九十四尺，方三百尺。凡三层：下层法四时，各随方色。中层法十二辰；上为圆盖，九龙捧之。上【章：十二行本「上」上有「上层法二十四气，亦为圆盖」十一字；乙十一行本同；孔本同；退斋校同。】施铁凤，高一丈，〔高，居傲翻。〕饰以黄金；中有巨木十围，上下通贯，栭栌橕?藉以为本；〔栭，音而，梁上柱，说文曰：屋枅上标。栌，音卢，柱上柎曰丯栌，广韵，枅也，又曰柱也。橕，抽庚翻，叙柱也。?，婢脂翻，屋梠也。〕下施铁渠，为辟雍之象。〔以铁为渠以通水。〕号曰万象神宫。宴赐群臣，赦天下，纵民入观。改河南为合宫县。又于明堂北起天堂五级以贮大像；〔怀义所作夹纻大像也。贮，丁吕翻。〕至三级，则俯视明堂矣。〔考异曰：旧薛怀义传云：「明堂大屋凡三层，计高三百尺；又于明堂北起天堂，广袤亚明堂。」今从小说及通典。〕僧怀义以功拜左威卫大将军、梁国公。〔考异曰：实录云：「怀义监造明堂，以功擢授左武卫大将军，固辞不拜。时有右玉钤卫将军王慈征、长上果毅元肃然，请与怀义为儿，既而阴有异图，欲奉之为主，怀义密奏其状；由是慈征等坐斩，进拜怀义辅国大将军，封卢国公，赐物三千段；又表辞不受。」今从旧传。〕
侍御史王求礼上书曰：「古之明堂，茅茨不翦，采椽不斲。今者饰以殊玉，涂以丹青，铁鷟入云，〔上，时掌翻。鷟，士角翻。鸑鷟者，凤也。〕金龙隐雾，昔殷辛琼台，夏癸瑶室，无以加也。」〔殷辛，纣也；夏癸，桀也。〕太后不报。
16太后欲发梁、凤、巴蜑，〔蜑，徒旱翻。〕自雅州开山通道，出击生羌，因袭吐蕃。〔贞观五年，太宗置西雅州以处生羌；八年，去「西」字。吐，从暾入声。〕正字陈子昂上书，〔上，时掌翻。〕以为：「雅州边羌，自国初以来未尝为盗。今一旦无罪戮之，其怨必甚；且惧诛灭，必蜂起为盗。西山盗起，〔西山在成都西。松、茂二州都督府所统诸州，皆西山羌也。〕则蜀之边邑不得不连兵备守，兵久不解，臣愚以为西蜀之祸，自此结矣。臣闻吐蕃爱蜀富饶，欲盗之久矣，徒以山川阻绝，障隘不通，势不能动。今国家乃乱边羌，开隘道，使其收奔亡之种，为乡导以攻边，是借寇兵为贼除道，举全蜀以遗之也。〔种，章勇翻。乡，读曰向。为贼，于伪翻。遗，于季翻。〕蜀者国家之宝库，可以兼济中国。今执事者乃图侥幸之利以事西羌，〔饶，工尧翻。〕得其地不足以稼穑，财不足以富国，徒为糜费，无益圣德，况其成败未可知哉！夫蜀之所恃者险也，〔夫，音扶。〕人之所以安者无役也；今国家乃开其险，役其人，险开则便寇，人役则伤财，臣恐未见羌戎，已有奸盗在其中矣。且蜀人両劣，〔両，乌黄翻，弱也。〕不习兵战，山川阻旷，去中夏远，〔夏，户雅翻。〕今无故生西羌、吐蕃之患，臣见其不及百年，蜀为戎矣。国家近废安北，拔单于，弃龟兹，放疏勒，〔废安北，拔单于，以突厥畔援也；弃龟兹，放疏勒，以吐蕃侵逼也。单，音蝉。龟兹，音丘慈，又音屈佳。〕天下翕然谓之盛德者，盖以陛下务在养人，不在广地也。今山东饥，关、陇弊，而徇贪夫之议，谋动甲兵，兴大役，自古国亡家败，未尝不由黩兵，愿陛下熟计之。」既而役不果兴。
永昌元年〔（己丑、六八九）〕
1春，正月，乙卯朔，大飨万象神宫，太后服衮冕，搢大圭，执镇圭为初献，〔周礼注：大圭长三尺，杼上，终葵首，天子服之。镇圭尺有二寸，天寸守之。镇圭饰四镇山，象其高；圭中约以组，防其坠。齐人谓槌为终葵。圭首六寸为槌，以下杀之。〕皇帝为亚献，太子为终献。先诣昊天上帝座，次高祖、太宗、高宗，次魏国先王，〔魏国先王，武士彟也。〕次五方帝座。太后御则天门，赦天下，改元。丁巳，太后御明堂，受朝贺。〔朝，直遥翻。〕戊午，布政于明堂，颁九条以训百官。己未，御明堂，飨群臣。
2二月，丁酉，尊魏忠孝王曰周忠孝太皇，妣曰忠孝太后，文水陵曰章德陵，咸阳陵曰明义陵。〔武氏之先葬文水，士彟及其妻葬咸阳。〕置崇先府官。戊戌，尊鲁公曰太原靖王，北平王曰赵肃恭王，金城王曰魏义康王，太原王曰周安成王。
3三月，甲子，张光辅守纳言。
4壬申，太后问正字陈子昂，当今为政之要。子昂退，上疏，〔上，时掌翻。〕以为「宜缓刑崇德，息兵革，省赋役，抚慰宗室，各使自安。」辞婉意切，其论甚美，凡三千言。
5癸酉，以天官尚书武承嗣为纳言，张光辅守内史。
6夏，四月，甲辰，杀辰州别驾汝南王炜、连州别驾鄱阳公諲等宗室十二人，徙其家于巂州。炜，恽之子；諲，元庆之子也。〔蒋王恽，太宗子；道王元庆，高祖子也。炜，于鬼翻。諲，音因。恽，于粉翻。〕
己酉，杀天官侍郎蓝田邓玄挺。玄挺女为諲妻，又与炜善。諲谋迎中宗于庐陵，以问玄挺；炜又尝谓玄挺曰：「欲为急计，何如﹖」玄挺皆不应。故坐知反不告，同诛。
7五月，丙辰，命文昌右相韦待价为安息道行军大总管，击吐蕃。
8浪穹州蛮酋傍时昔等二十五部，先附吐蕃，至是来降；〔酋，慈由翻。降，户江翻。〕以傍时昔为浪穹州刺史，令统其众。〔南诏六部号为六诏，浪穹诏其一也。〕
9己巳，以僧怀义为新平军大总管，〔考异曰：旧传：「为清平道大总管。」今从实录。余按：新平，豳州。军出豳州而北伐也。〕北讨突厥。行至紫河，〔隋志，定襄郡大利县有阴山，有紫河，即太宗遣思摩建牙之地。杜佑曰：胜州榆林县有金河、紫河，自马邑郡善阳县界流入。〕不见虏，于单于台刻石纪功而还。〔还，从宣翻，又如字。〕
10诸王之起兵也，贝州刺史纪王慎独不预谋，亦坐系狱；秋七月，丁巳，槛车徙巴州，更姓虺氏，行及蒲州而卒。〔纪王慎徙巴州，盖令取道相、卫，自河北路西上，不得至东都，历绛至蒲而卒。更，工衡翻。卒，子恤翻。〕八男徐州刺史东平王续等，相继被诛，〔被，皮义翻。考异曰：旧传云：「慎长子和州刺史东平王续，最知名，早卒。」今从实录。〕家徙岭南。
女东光县主楚媛，幼以孝谨称，适司议郎裴仲将，相敬如宾；姑有疾，亲尝药膳；接遇娣姒，皆得欢心。〔杜预曰：兄弟之妻相谓曰姒。盖妯娌相呼，以身年长少为名，年长为姒，少为娣，不以夫之长幼也。俗以兄之妻为姒，弟为娣，非也。尔雅曰：长妇谓稚妇为娣妇，娣妇谓长妇为姒妇。媛，于眷翻。〕时宗室诸女皆以骄奢相尚，诮楚媛独俭素，曰：「所贵于富贵者，得适志也；今独守勤苦，将以何求﹖」楚媛曰：「幼而好礼，今而行之，非适志欤！观自古女子，皆以恭俭为美，纵侈为恶。辱亲是惧，何所求乎；富贵傥来之物，何足骄人！」众皆凓服。及慎凶问至，楚媛号恸，呕血数升；〔好，呼到翻。号，户高翻。〕免丧，不御膏沐者垂二十年。
11韦待价军至寅识迦河，〔据旧书待价传，寅识迦河当在弓月西南。〕与吐蕃战，大败。【章：十二行本「败」下有「会大雪，粮运不继」七字；乙十一行本同；孔本同；退斋校同。】待价既无将领之才，〔将，即亮翻。〕狼狈失据，士卒冻馁，死亡甚众，乃引军还。太后大怒，丙子，待价除名，流绣州，〔绣州，汉阿林县地，至隋犹属郁林郡；唐武德四年分置林州，六年改曰绣州；去长安六千九十里，至东都五千五百里。〕斩副大总管安西大都护阎温古。安西副都护唐休璟收其余众，抚安西土，〔璟，俱永翻。〕太后以休璟为西州都督。
12戊寅，以王本立同凤阁鸾台三品。
13徐敬业之败也，〔事见上卷光宅元年。〕弟敬真流绣州，逃归，将奔突厥。过洛阳，〔厥，九勿翻。〕洛州司马弓嗣业、〔孙愐曰：弓，姓也。〕洛阳令张嗣明资遣之；至定州，为吏所获，嗣业缢死。〔缢，于计翻。〕嗣明、嗣真多引海内知识，云有异图，冀以免死；于是朝野之士为所连引坐者甚众。〔朝，直遥翻。〕嗣明诬内史张光辅，云「征豫州日，私论图谶、天文，阴怀两端。」〔谓征越王贞时。〕八月，甲申，光辅与敬真、嗣明等同诛，籍没其家。
乙未，秋官尚书太原张楚金、陕州刺史郭正一、凤阁侍郎元万顷、洛阳令魏元忠，并免死流岭南。〔陕，失冉翻。〕楚金等皆为敬真所引，云与敬业通谋。临刑，太后使凤阁舍人王隐客驰骑传声赦之。声达于市，当刑者皆喜跃谨呼，〔骑，奇寄翻。讙，读如諠。〕宛转不已；元忠独安坐自如，或使之起，元忠曰：「虚实未知。」隐客至，又使起，元忠曰：「俟宣敕已。」既宣敕，乃徐起，舞蹈再拜，竟无忧喜之色。是日，阴云四塞，既释楚金等，天气晴霁。〔塞，悉则翻。考异曰：唐历：「七月二十四日，张楚金绞死；八月二十一日，郭正一绞死。」年代纪，「七月甲戌，楚金绞死；八月辛亥，郭正一绞死。」新书纪：「八月辛丑，杀郭正一。」今据实录，楚金等皆流配未死。旧书楚金、正一、万传，皆云流岭南。御史台记云：「元忠将刑，至于市，神色自若。则天以扬楚功免死流放，复叙授御史中丞。复陷来俊臣狱，复至市，将刑，神色如初；其傍诸王子戮者三十余尸，重迭委积，元忠顾视曰：『大丈夫少选居此积矣。』曾不介怀。会凤阁舍人王隐客驰骑传呼，敕罢刑，复放岭南。」又云「前后坐弃市、流放者四」。旧传云「前后三被流」。今从旧传。〕
14九月，壬子，以僧怀义为新平道行军大总管，将兵二十万讨突厥骨笃禄。〔将，即亮翻。〕
15初，高初之世，周兴以河阳令召见，〔河阳县，自汉以来属河内郡，唐属怀州，又属孟州。见，贤遍翻。〕上欲加擢用，或奏以为非清流，罢之。〔周与发身于尚书都事，流外官也。〕兴不知，数于朝俟合。〔数，所角翻。朝，直遥翻。〕诸相皆无言，〔相，息亮翻。〕地官尚书、检校纳言魏玄同，时同平章事，〔光宅改户部地官。〕谓之曰：「周明府可去矣。」〔唐人呼县令为明府。〕兴以为玄同沮己，衔之。玄同素与裴炎善，时人以其终始不渝，谓之耐久朋。周兴奏诬玄同言：「太后老矣，不若奉嗣君为耐久。」〔为，于伪翻；下为长同。〕太后怒，闰月，甲午，赐死于家。监刑御史房济谓玄同曰：「丈人何不告密，冀得召见，可以自直！」〔见，贤遍翻。〕玄同叹曰：「人杀鬼杀，亦复何殊，〔复，扶又翻。〕岂能作告密人邪！」乃就死。又杀夏官侍郎崔慽于隐处。〔光宅改兵部为夏官。〕自余内外大臣坐死及流贬者甚众。
彭州长史刘易从〔彭州，汉繁县之地，宋置晋寿郡，故城在州北三里；梁置东益州，后魏置天水郡，仍改繁县为九陇县，仍置蒙州；隋省，唐武德初复置，寻省并益州，垂拱二年复分置彭州。易，以豉翻。〕亦为徐敬所引；戊申，就州诛之。易从为人，仁孝忠谨，将刑于市，吏民怜其无辜，远近奔赴，竞解衣投地曰：「为长史求冥福。」〔为，于伪翻。〕有司平准，直十余万。
周兴等诬右武卫大将军燕公黑齿常之谋反，征下狱。〔燕，因肩翻。下，遐嫁翻。〕冬，十月，戊午，常之缢死。〔缢，于计翻。〕
己未，杀宗室鄂州刺史嗣郑王璥等六人。〔鄂州，春秋夏汭之地。江夏记云：一名夏口，一名鲁口。吴始筑郡城，晋末始立郢州；隋平陈，改为鄂州，因鄂渚为名。璥，居影翻。璥，郑王元懿之子。考异曰：唐历云「抚州别驾」，旧传「璥」作「敬」。今从新本纪。〕庚申，嗣滕王修琦等六人免死，流岭南。〔考异曰：统纪云：「元婴男修瑶等五人免死配流。」今从旧传。〕
16丁卯，春官尚书范履冰、凤阁侍郎邢文伟并同平章事。
17己卯，诏太穆神皇后、文德圣皇后宜配皇地祇，忠孝太后从配。〔太后尊其母为忠孝太后。从，才用翻。〕
18右卫冑曹参军陈子昂〔唐诸卫府皆有冑曹参军，掌戎仗、器械及公廨兴造、决罚之事。〕上疏，以为：「周颂成、康，汉称文、景，皆以能措刑故也。〔上，时掌翻。〕今陛下之政，虽尽善矣，然本平之朝，上下乐化，不宜有乱臣贼子，日犯天诛。比者大狱增多，逆徒滋广，〔朝，直遥翻。乐，音洛。比，毗至翻。〕愚臣顽昧，初谓皆实，乃去月十五日，陛下特察系囚李珍等无罪，百僚庆悦，皆贺圣明，臣乃知亦有无罪之人挂于疏网者。陛下务在宽典，狱官务在急刑，以伤陛下之仁，以诬太平之政，臣窃恨之。又，九月二十一日敕免楚金等死，初有风雨，变为景云。臣闻阴惨者刑也，阳舒者德也；圣人法天，天亦助圣，天意如此，陛下岂可不承顺之哉！今又阴雨，臣恐过在狱官。凡系狱之囚，多在极法，道路之议，或是或非，陛下何不悉召见之，自诘其罪！〔诘，去吉翻。〕罪有实者显示明刑，滥者严惩狱吏，使天下咸服，人知政刑，岂非至德克明哉！」
天授元年〔（庚寅、六九○）是年九月方改元天授。〕
1十一月，庚辰朔，日南至。太后享万象神宫，赦天下。始用周正，改永昌元年十一月为载初元年正月，以十二月为腊月，夏正月为一月。以周、汉之后为二王后，舜、禹、成汤之后为三恪，〔古者建国，有宾有恪，二王之后，宾也，待以客礼。师古曰：恪，敬也，待之加敬，亦如宾也。郑玄以二王、三恪通为五代，后人多祖其说。唐本以后周及隋后为二王后，今改之。〕周、隋之嗣同列国。〔此周谓后周。〕
2凤阁侍郎河东宗秦客，〔河东，蒲州。〕改造「天」「地」等十二字以献，〔十二字：「照「为「曌」，「天」为「僐」，「地」为「凢」，「日」为「僼」，「月」为「囝」，「星」为「○」，「君」为「冮」，「臣」为「僟」，「人」为「僡」，「载」为「兠」，「年」为「儍」，「正」为「麿」。又有「证」为「冸」，「圣」为「儫」二字。〕丁亥，行之。太后自名「曌」，改诏曰制。〔避后名也。〕秦客，太后从父姊之子也。〔从，才用翻。〕
3乙未，司刑少卿奏除唐亲属籍。
4腊月，辛未，以僧怀义为右卫大将军，赐爵鄂国公。
5春，一月，戊子，武承嗣迁文昌左相，岑长倩迁文昌右相、同凤阁鸾台三品，凤阁侍郎武攸宁为纳言，邢文伟守内史，左肃政大夫、同凤阁鸾台三品王本立罢为地官尚书。攸宁，士彟之兄孙也。〔彟，一虢翻。〕
时武承嗣、三思用事，宰相皆下之。〔下，遐嫁翻。〕地官尚书、同凤阁鸾台三品韦方质有疾，承嗣、三思往问之，方质据床不为礼。或谏之，方质曰：「死生有命，大丈夫安能曲事近戚以求苟免乎！」寻为周兴等所构，甲午，流儋州，籍没其家。〔儋，都甘翻。〕
6二月，辛酉，太后策贡士于洛殿。〔六典，洛城南门之西有丽景夹城，自此潜通上阳宫；洛城南门之内有洛城殿。〕贡士殿试自此始。
7丁卯，地官尚书王本立薨。〔考异曰：新纪：「丁卯，杀王本立。」御史台记：「本立为周兴所诛。」今从实录。〕
8三月，丁亥，特进、同凤阁鸾台三品苏良嗣薨。
9夏，四月，丁巳，春官尚书、同平章事范履冰坐尝举犯逆者下狱死。〔考异曰：「新纪五月，戊子，杀范履冰。」今从实录、唐历。〕
10醴泉人侯思止，〔醴泉，汉池阳、谷口之地。后魏置宁夷县，隋开皇十八年改曰醴泉，属雍州。〕始以卖饼为业，后事游击将军高元礼为仆，素诡谲无赖。恒州刺史裴贞杖一判司，〔唐谓州曹诸司参军为判司，韩愈诗所谓「判司卑官不堪说，未免棰楚尘埃间」是也。恒，户登翻。〕判司使思止告贞与舒王元名谋反，秋，七月，辛巳，元名坐废，徙和州，〔旧志：和州，京师东南二千六百八十三里，至东都一千八百一十一里。〕壬午，杀其子豫章王亶；贞亦族灭。擢思止为游击将军。时，告密者往往得五品，思止求为御史，太后曰：「卿不识字，岂堪御史！」对曰：「獬豸何尝识字，但能触邪耳。」〔异物志：东北荒中有兽名獬豸，一角，性忠直，见人鬬，则触不直者，闻人论，则咋不直者。獬，胡买翻。豸，宅买翻。〕太后悦，即以为朝散大夫、侍御史。〔朝，直遥翻。散，悉亶翻。〕他日，太后以先所籍没宅赐之，思止不受，曰：「臣恶反逆之，〔恶，乌路翻。〕不愿居其宅。」太后益赏之。
衡水人王弘义，素无行，〔行，下孟翻。〕尝从邻舍乞瓜，不与，乃告县官，瓜田中有白兔；县官人搜捕，蹂践瓜田立尽。〔蹂，人九翻。践，息浅翻。〕又游赵、贝，见闾里耆老作邑斋，遂告以谋反，杀二百余人。擢授游击将军，俄迁殿中侍御史。或告胜州都督王安仁谋反，敕弘义按之。安仁不服，弘义即于枷上刎其首；又捕其子，适至，亦刎其首，函之以归。道过汾州，司马毛公与之对食，须臾，叱毛公下陛，〔下，遐嫁翻。〕斩之，枪揭其首入洛，见者无不震栗。〔揭，其谒翻。〕
时置制狱于丽景门内，〔唐六典曰：洛城南门之西有丽景夹城，自此潜通于上阳宫。又曰：洛阳皇城西面二门，南曰丽景，北曰宣耀。〕入是狱者，非死不出，弘义戏呼曰「例竟门」。〔竟，尽也，言入此门者，例尽其命也。刘昫曰：言入此门者，例皆竟也。〕朝士人人自危，相见莫敢交言，道路以目。或因入朝密遭掩捕，每朝，辄与家人诀曰：「未知复相见否﹖」〔朝，直遥翻。复，扶又翻。〕
时法官竞为深酷，唯司刑丞徐有功、杜景俭〔司刑丞，即大理丞。考异曰：实录及新纪、表、传，皆作「景佺」，盖实录以草书致误，新书因承之耳。今从旧纪传。〕独存平恕，被告者皆曰：「遇来、侯必死，遇徐、杜必生。」
有功，文远之孙也，〔徐文远见一百八十五卷高祖武德元年。〕名弘敏，以字行。初为蒲州司法，〔唐制：法曹司法参军，掌鞫狱、丽法、督盗贼、知赃贿没入。〕以宽为治，〔治，直吏翻。〕不施敲朴。吏相约有犯徐司法杖者，众共斥之。迨官满，不杖一人，职事亦修。累迁司刑丞，酷吏所诬构者，有功皆为直之，〔为，于伪翻；下右为同。〕前后所活数十百家。尝廷争狱事，太后厉色诘之，〔诘，去吉翻。〕左右为战栗，有功神色不挠，〔挠，奴教翻。〕争之弥切。太后虽好杀，〔好，呼到翻。〕知有功正直，甚敬惮之。景俭，武邑人也。〔武邑，汉县，属信都郡、后汉、晋属安平郡，后魏属武邑郡，隋、唐属冀州。〕
司刑丞荥阳李日知亦尚平恕。少卿胡元礼欲杀一囚，日知以为不可，往复数四，元礼怒曰：「元礼不离刑曹，此囚终无生理！」日知曰：「日知不离刑曹，此囚终无死法！」竟以两状列上，〔离，力智翻。上，时掌翻；下同。〕日知果直。
11东魏国寺僧法明等撰大云经四卷，表上之，〔撰，士免翻。〕言太后乃弥勒佛下生，当代唐为阎浮提主，〔释氏以人世为阎浮提。〕制颁于天下。
</div>
    <div class="pagination">
<a href="资治通鉴注_page221.html">上一页</a><span>...</span><a href="资治通鉴注_page217.html">217</a><a href="资治通鉴注_page218.html">218</a><a href="资治通鉴注_page219.html">219</a><a href="资治通鉴注_page220.html">220</a><a href="资治通鉴注_page221.html">221</a><span class="current-page">222</span><a href="资治通鉴注_page223.html">223</a><a href="资治通鉴注_page224.html">224</a><a href="资治通鉴注_page225.html">225</a><a href="资治通鉴注_page226.html">226</a><a href="资治通鉴注_page227.html">227</a><span>...</span><a href="资治通鉴注_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
