<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 283 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 283 页/共 334 页</h1>
    <div class="content">24初，兵部尚书卢携尝荐高骈可为都统，至是，骈将张璘等屡破黄巢，乃复以携为门下侍郎、平章事，凡关东节度使，王铎、郑畋所除者，多易置之。〔为卢携倚高骈以误国张本。〕
25是岁，桂阳贼陈彦谦陷柳州，杀刺史董岳。
广明元年（庚子、八八○）
1春，正月，乙卯朔，改元。
2沙陀入鴈门关，寇忻、代。二月，庚戌，沙陀二万余人逼晋阳，辛亥，陷太谷。〔宋白曰：太谷县，本汉阳邑县，隋开皇十八年，改名太谷，四县西太谷为名。〕遣汝州防御使博昌诸葛爽帅东都都防御兵救河东。〔博昌，汉古县名，后魏置乐安郡及乐安县，隋时改乐安县为博昌县，唐时属青州。帅，读曰率。〕
3河东节度使康传圭，专事威刑，多复仇怨，强取富人财。遣前遮虏军苏弘轸击沙陀于太谷，至秦城，遇沙陀，战不利而还，传圭怒，斩弘轸。时沙陀已还代北，传圭遣都教练使张彦球将兵三千追之。壬戌，至百井，〔百井镇，在太原阳曲县。〕军变，还趣晋阳。〔趣，七喻翻。〕传圭闭城拒之，乱兵自西明门入，杀传圭；监军周从寓自出慰谕，乃定，以彦球为府城都虞候。朝廷闻之，遣使宣慰曰：「所杀节度使，事出一时，各宜自安，勿复忧惧。」〔复，扶又翻。〕
4左拾遗侯昌业以盗贼满关东，而上不亲政事，专务游戏，赏赐无度，田令孜专权无上，天文变异，社稷将危，上疏极谏。上大怒，召昌业至内侍省，赐死。〔考异曰：续宝运录云：「司天少监侯昌业上疏，其略曰，『陛下不维李蔚、杜希敖之谏；』又曰，『臣乃明祗五道，暗祝冥官，悚息于班列之中，愿早过阎浮之世；』又曰，『受爵不逢于有德之君，立戟每佐于无道之主；』又曰，『又不望尧、舜之年，得同先帝之日；』又曰，『明取尹希复指挥，暗策王士成进状，强夺波斯之宝贝，抑取茶店之珠珍，浑取匮坊，全城般运；』又曰，『莫是唐家合尽之岁，为复是陛下寿足之年；』又曰：『伏惟陛下，蹔停戏赏，救接苍生，于殿内立揭谛道场，以无私财帛仆养诸佛，用资世禄，共力攘灾。』表奏，圣上龙威震怒，侍臣惊悸。宣徽使宣云：『侯昌业付内侍省，候进止。』翌日午时，又内养刘季远宣口敕云：『侯昌业出自寒门，擢居清近，不能修慎，妄奏间词，乩谤万乘君王，毁斥百辟卿士，在我彝典，是不能容！其侯昌业宜赐自尽。』北万琐言曰：「唐自广明后，阉入擅权，置南北废置使，军容田令孜有回天之力，中外侧目；而王仙芝、黄巢剽掠江、淮，朝廷忧之。左拾遗侯昌业上疏极言时病，留中不出，命于仗内戮之。后有传侯昌业疏词不合事体，其末云，『请开揭谛道场以销兵厉，』似为庸?为饥@也。必若侯昌业以此识见犯上，宜其死也。」今从之。〕
5上好骑射、剑槊、法算，〔唐国子监有算学博士，掌教九章、海岛、孙子、五曹、张丘【建、夏侯】阳、周髀、五经算、缀术、缉古，为专业，皆法算也。好，呼到翻；下同。〕至于音律、蒱博，无不精妙；好蹴鞠、鬬鸡，与诸王赌鹅，鹅，一头至五十缗。〔考异曰：新田令孜传：「帝冲騃，喜鬬鹅，一鹅至直五十万钱。」按鹅非可鬬之物，至直五十万钱，亦恐失实，新传误也。今从续宝运录。〕尤善击球，尝谓优人石野猪曰：「朕若应击球进士举，须为状元。」对曰：「若遇尧、舜作礼部侍郎，恐陛下不免驳放。」〔驳，纠驳也。放，黜也。驳放者，纠驳其非是而放黜之也。驳，北角翻。〕上笑而已。
6度支以用度不足，奏借富户及胡商货财；敕借其半。盐铁转运使高骈上言：「天下盗贼蜂起，皆出于饥寒，独富户、胡商未耳。」乃止。
7高骈奏改杨子院为发运使。〔杨子院旧置留后，今改为发运使。宋朝江淮发运使本此。〕
8三月，康午，以左金吾大将军陈敬瑄为西川节度使。敬瑄，许州人，田令孜之兄也。〔甸令孜本姓陈，咸通中，隋义父入内侍省为宦者，遂冒田姓。〕
初，崔安潜镇许昌，〔许昌，许州也，忠武节度治所。〕令孜为敬瑄求兵马使，安潜不许。敬瑄因令孜得隶左神策军，收岁，累至大将军。令孜见关东群盗日炽，阴为幸蜀之计，奏以敬瑄及其腹心左神策大将军杨师立、牛勖、罗元杲镇三川，上令四人击球赌三川，敬瑄得第一筹，〔凡击球，立球门于场，设赏格。天子按辔入球场，诸将迎拜。天子入讲武榭，升御座，诸将罗拜于下，各立马于球场之两偏以俟命。神策军吏读赏格讫，都教练使放球于场中，诸将皆駷马趋之，以先得球而击过球门者为胜。先胜者得第一筹，其余诸将再入场击球，其胜者得第二筹焉。〕即以为西川节度使，代安潜。
9辛未，以门下侍郎、同平章事郑从谠同平章事，充河东节度使。康传至圭既死，河东兵益骄，故以宰相镇之，使自择参佐。从谠奏以长安令王调为节度副使，前兵部员外郎、史馆修撰刘崇龟为节度判官，前司勋员外郎、史馆修撰赵崇为观察判官，前进士刘崇鲁为推官。〔进士及第而于时无官，谓之前进士。〕时人谓之小朝廷，言名士之多也。崇龟、崇鲁，政会之七世孙也。〔刘政会，唐初功臣。〕时承晋阳新乱之后，日布杀掠，从谠貌温而气劲，多谋而善断，〔断，丁乱翻。〕将士欲为恶者，从谠辄先觉，诛之，奸轨惕息。〔惕，他历翻。〕为善者抚待无疑，如〔【章：十二行本「如」作「知」；乙十一行本同；孔本同；张校同。】〕张彦球有方略，百井之变，非其本心，独推首乱者杀之，召彦球慰谕，悉以兵柄委之，军中由是遂安。彦球为从谠尽死力，〔为，于伪翻。〕卒获其用。〔卒，子恤翻。〕
10淮南节度使高骈遣其将张璘等击黄巢屡捷，卢携奏以骈为诸道行营〔【章：十二行本「营」下有「兵马」二字；乙十一行本同；孔本同；张校同。】〕都统。〔考异曰：续寇运录载骈上表及答诏云：「今以卿为诸道都统，应行营将士兵马，悉受指挥。」诏旨未到之间，朝廷猜贰，续敕：「却不许行军，只令固守封强，不得擅行征讨。」于是高骈乃引淮水绕江都城三重，坐甲不讨，黄巢自此转盛。旧纪、传，王铎出镇荆南，亦为诸道行营都统，而实录及新纪、表，皆云「为南面行营都统。」旧纪：「干符四年六月，以骈为镇海节度使、江西招讨使。六年十月，以骈为淮南节度使、江南行营招讨使。广明元年三月，朝廷以铎统众无功，及授骈诸道行营兵马都统。」骈传：「四年，为镇海节度使，寻授诸道兵马都统。六年冬，徙淮南节度使，兵马都统如故。」卢携传曰：「及王铎失守，罢都统，以高骈代之。」实录：「五年六月，骈移镇海。六年正月，以骈为诸道行营兵马都统，」仍赐诏如宝运录所载都。八月骈上表亦如之。十月骈徙淮南，依前充都统。按骈表请追郎幼复备守浙西，则是在镇海时也。诏云「周旋六镇」，则是骈已移淮南后也。六镇，谓安南、天平、西川、荆南、镇海、淮南也。又诏云，「今以卿为诸都统」，则似移淮南后方为都统也。疑骈在浙西方为招讨使，既数破巢军，仍以灭巢为己任，上表请布置诸军，自攻巢于广州。乃王铎败，卢携遂以骈代之。携欲重其权，故为诸道都统。若骈先为诸道都统，铎但为南面都统，则铎已在骈统下，可以指挥，表不须云「乞降敕指挥铎」也。且铎自宰相都统诸将讨贼，故立都之名，不应同时有两都统也。其在浙西领江西招讨使者，时黄巢方掠虔、吉、饶、信故也。今从旧纪及卢携传。〕骈乃传檄征天下兵，且广召募，得土客之兵共七万，〔土兵，谓淮南之兵也；客兵，谓诸道之兵也。〕威望大振，朝廷深倚之。〔为朝廷为骈所误张本。〕
11安南军乱，节度使曾衮出城避之，诸道兵戍邕管者往往自归。
12夏，四月，丁酉，以太仆卿李琢为蔚、朔等州招讨都统、行营节度使。琢，听之子也。〔听，李晟之子。考异曰：「琢」作「瑑」者，误也。〕
13张璘渡江击贼帅王重霸，降之；〔帅，所类翻。重，直龙翻。〕屡破黄巢军，巢退保饶州，别将常宏以其众数万降。〔降，户江翻。〕璘攻饶州，克之，巢走。时江、淮诸军屡奏破贼，率皆不实，宰相已下表贺，朝廷差以自安。〔贾谊有言：厝火积薪之下，火未及肋，因谓之安。唐则薪已然矣，尚可以自安邪！〕
14以李琢为蔚朔节度使，仍充都统。
15以杨师立为东东川节使，牛勖为山南西道节度使。〔田令孜之志也。〕
16以诸葛爽为北面行营副招讨。
17初，刘巨容既还襄阳，〔还襄阳见上年。〕荆南监军杨复光以忠武都将宋浩权知府事，泰宁都将段彦劚以兵守其城；诏以浩为荆南安抚使，彦警耻居其下。浩禁军士翦伐街中槐柳，彦警部卒犯令，浩杖其背，彦警怒，挟刃驰入，并其二子杀之。复光奏浩残酷，为众所诛；诏以彦警为朗州刺史，以工部侍郎郑绍业为荆南节度使。
18五月，丁巳，以汝州防御使诸葛爽为振武节度使。
19刘汉宏之党浸盛，侵掠宋、兖；甲子，征木方诸道兵讨之。〔东方诸道，宣武、忠武、义成、天平、泰宁、平卢、感化也。〕
20黄巢屯信州，遇疾疫，卒徒多死张璘急击之，巢以金啖璘，〔啖，徒滥翻。〕且致书请降于高骈，求保奏；骈欲诱致之，许为求节钺。〔降，户江翻。诱，音酉。为，于伪翻。〕时昭义、感化、义武等军皆至淮南，骈恐分其功，乃奏贼不日当平，不烦诸道兵，请悉遣归；朝廷许之。贼诇知诸道兵已北渡淮〔诇，翾正翻，又火迥翻。〕乃告绝于骈，疽请战。骈怒，令璘击之，兵败，璘死，巢势复振。〔复，扶又翻。考异曰：旧纪，是岁春末，「贼在信州，疫疠，其徒多丧。淮南将张潾急击之，贼惧，以金啖潾，仍致书高骈乞保明归国。骈信之，许求节钺。时昭议、武宁、义武等军兵马数万，赴淮南，骈欲收功于己，乃奏贼已将殄灭，不假诸道之师，并遣还淮北。贼知诸军已退，以求节钺获，暴怒，与骈绝，请战。骈怒，令张潾整军击之，为贼所败，临阵杀潾。贼遂乘胜渡江，攻天长、六合等县，骈不能拒，但自固而已。朝廷闻贼复振，大恐。」高骈传曰：「广明元年夏，黄巢自岭表北趋江、淮，由采石渡江，潾勤兵天长，欲击之。」黄巢传曰：「巢乃渡淮，伪降于骈，骈遣将张潾率兵受降于天长镇，巢擒潾，杀之。实录，五月潾已为巢所杀，七月巢乃过江。其言潾所以死与旧纪同，新纪、传皆与实录同。据旧传，则潾死在江北也。旧纪及实录、新纪、传，潾死在江南也。按潾既死，巢又陷睦州、婺州、宣州，然后渡江。潾死在江南是也。〕
21乙亥，以枢密使西门思恭为凤翔监军。丙子，以宣徽使李顺融为枢密使。皆降白麻于合门，出案与将相同。〔唐制，凡拜将相，先一日，中书纳案，迟明，降麻，于合门出案。会要：凡将相，翰林学士草制，谓之白麻。韦执谊翰林故事曰：故事，中书省用黄白二麻，为纶命重轻之辨。近者所出，独得黄麻；其白麻皆在翰林院，自非国之重事，拜授将相、德音赦宥，则不得由于斯。史言唐末宦官恣横，监军与枢密使，恩数埒于将相。程大昌曰：凡欲降自麻，若商量于中书门下省，皆前一日进文书，然后付翰林草麻制。注已见前。〕
22西川节度使敬瑄素微贱，报至蜀，蜀人皆惊，莫知为谁。有表城妖人乘其声势，帅其党诈称陈仆射，〔【章：十二行本「射」下有「止逆，旅，呼巡虞候索白马甚急」十二字；乙十一行本同；张校同；张校同；退斋校同。】表城县，汉江源县地，南齐置齐基县，后周改为青城，以县西北三十二里有青城山也，唐属蜀州。九域志：县在州北五十里。帅，读曰率。〕马步使睢大夫觉其妄，〔马步使，掌马步军，盖唐末节度牙前职也。〕执之，沃以狗血，即引服，悉诛之。六月，庚寅，敬瑄至成都。〔考异曰：锦里耆旧传云：「敬瑄九月二十五日上任。」按实录，敬瑄除西川在三月庚午。又云南事状，敬瑄与布燮之以下牒云：「芋谬膺朝寄，获授藩条，以六月八日到镇上讫。」今从之。〕
23黄巢别将陷睦州、婺州。〔睦、婺相去一百八十里。〕
24卢携病风不能行，谒告；〔谒告，谓请假居私第养疾也。〕己亥，始入对，敕勿拜，遣二黄门掖之。携内挟田令孜，外倚高骈，上宠遇甚厚，由是专制朝政，高下在心。〔朝，直遥翻。〕既病，精神不完，事之可否决于亲吏杨温、李修，货赂公行。豆卢瑑无他材，专附会携。崔沆时有启陈，常为所沮。〔沮，在吕翻。〕
25庚子，李琢奏沙陀二千来降。琢时将兵万人屯代州，〔降，户江翻。将，即亮翻；下同。〕与卢龙节度使李可举、圣谷浑都督赫连铎共讨沙陀。李克用遣大将高文集守朔州，自将其众拒可举于雄武军。铎遣人说文集归国，〔说，式芮翻。〕文集执克用将傅文达与沙陀酋长李友金，萨葛都督米海万、安庆都督史敬存皆降于琢，开门迎官军。〔酋，慈由翻。长，知两翻。萨，桑葛翻。考异曰：实录六月云：「国昌遣文达守蔚州。」十月云：「李琢、赫连铎奏破沙陀于蔚州，降傅文达等。」薛居正五代史记：「武皇令军使傅文达起兵于蔚州，高文集等缚送李琢。」按国昌时在蔚州，何必令文达□之！今从薛史。〕友金，克用之族父也。
26庚戌，黄巢攻宣州，陷之。
27刘汉宏南掠申、光。
28赵宗政之还南诏也，西川节度使崔安潜表庂崔澹之说为是，〔崔澹议见上五年。〕且曰：「南诏小蛮，本云南一郡之地；〔刘蜀分建宁、永昌置云南郡。〕今遣使与和，彼谓中国为怯，复求尚主，〔复，扶又翻。〕何以拒之！」上命宰相议之。卢携、豆卢瑑上言：「大中之末，府库充实。自咸通以来，蛮两陷安南、邕管，一入黔中，四犯西川，〔咸通元年，蛮陷安南；二年，陷邕州；四年，又陷安南，进逼邕管；明年，又围邕州；十四年，寇黔中；咸通二年，寇巂州；四年，寇西川；六年，陷巂州；十五年，寇西川；明年，逼成都；干符元年，寇西川。事并见前纪。〕征兵连粮，天下疲弊，踰十五年，租赋太半不入京师，三使、内库由兹空竭，〔度支、户部、盐铁，谓之三使。〕战士死于瘴疠，百姓困为盗贼，致中原榛杞，皆蛮故也。前岁各，蛮不为寇，由赵宗政未归。去岁各，蛮不为寇，由徐云虔复命，蛮尚有觊望。今安南子城为叛卒所据，节度使攻之未下，〔节度使，谓曾衮。〕自余戍卒，多已自归，〔事见上三月。〕邕管客军，又减其半。冬期且至，傥蛮寇侵轶，何以枝梧！不若且遣使臣报复，纵未得其称臣奉贡，且不使之怀怨益，坚决犯边，则可矣。」乃作诏赐陈敬瑄，许其和亲，不称臣，〔考异曰：实录：「六月，丙申，陈敬瑄奏请遣使和蛮。丁酉，中书奏请令百官集议。由辰，百官议定。壬子，中书奏遣使。按敬瑄此月八日上；丙申，乃十四日也，奏报岂能遽至！今不取。新传：「先是，南诏知蜀强，故袭安南，陷之。会西川节度使陈敬瑄申和亲议，时卢携复转政，与豆卢瑑皆厚高骈，乃议通和。」今从云南事状。云南弗状又曰：「中书奏：『玄宗册蒙归义为云南王，其子合罗凤降于吐薐，其孙异牟寻却归朝廷，自请改元南书牒，或称鹤拓，或称大封人。云南事状不着撰入名，似是卢携奏草也。〕今敬瑄录诏白，井移书与之，仍增赐金帛。以嗣曹王龟年为宗正少卿充使，以徐云虔为副使，别遣内使，共赍诣南诏。〔内使，即中使。〕
29秋，七月，黄巢自采石渡江，围天长、六合，〔采石戍，在宣州当涂县西北，渡江即秋州界。天宝元年，分江都、六合、高邮三县地，置千秋县，天宝七载，改为天长。六合，汉堂邑县地，东晋属秦郡，北齐改秦州，后周改方州，隋为六合县，唐并属扬，州。宋白曰：六合县，抇秋时楚，以棠邑为县。九域志：天长在扬州西一百一十里。六合在真州西北七十里。〕兵势甚盛。淮南将毕师铎言于高骈曰：「朝廷倚公为安危，今贼数十万众乘胜长驱，〔谓乘杀张璘之胜势也。〕若涉无人之境，不据险要之地以击之，使踰长淮，不可复制，〔复，扶又翻；下同。〕必为中原大患。」骈以诸道兵已散，张璘复死，自度力不能制，〔度，徒洛翻。〕畏怯不敢出兵，但命诸将严备，自保而已，且上表告急，称：「贼六十余万屯天长，去臣城无五十里。」先是，卢携谓「骈有文武长才，〔先，悉荐翻。〕若悉委以兵柄，黄巢不足平。」朝野虽有谓骈不足恃者，然犹庶几望之。〔几，居，希翻。〕及骈表至，上下失望，人情大骇。诏书责骈诸道兵，致贼乘无备渡江。骈上表言：「臣奏闻遣归，亦非自博。今臣竭力保卫一方，必能济办；但恐贼迤逦过淮，〔迤，移尔翻。逦，力纸翻。〕宜急敕东道将士善为御备。〔东道，谓关东诸道。〕遂称风痹，不复出战。〔痹，必至翻。考异曰：旧骈传：「骈怨朝议有不附己者，欲贼纵棋河、洛，令朝廷耸振，则从而诛之，大将毕师铎说骈云云。骈骇然曰：『君言是也。』即令出军。有爱将吕用之者，以左道媚骈，骈颇用其言，用之惧师铎等立功，即夺己权，从容谓骈曰：『相松勋业高矣，妖贼未殄，朝廷已有间言。贼若荡平，则威望震主，功居不赏，公安税驾邪！为公良画，莫若观衅，自求多福。』骈深然之，乃止。诸将但握兵保境而已。」惊听录：「朝廷议骈以文以武，国之名将，今此黄巢，必丧于淮海也，寻淮南表至云：『今大寇忽至，入臣封巡，未肯绵伏狼狐，必能晦沈大众。但以山东兵士屯驻扬州，然曰武经，与贼交锋，已当数阵，粗成胜捷，不落奸谋，固护一方，臣必能了。但虑寇设深计，支梧官军，迤逦过淮，彼岸无敌，即东道将士以至藩臣，系朝廷速下明诏，上委中书门下，速与商量。』表至，中书咸有异议，遂京国士庶浮谤日兴，云淮南与巢衷私通连，自固城池，放贼过淮也。」妖乱志曰：「广明元年七月，黄巢自采石北渡，直抵天长。时城内土客诸军尚十余万，皆良将劲兵，议者虑狂寇有奔犯关防之患，悉愿尽力死战。用之等虑其立功之后，侵夺己权，谓勃海曰：『黄巢起于群盗，遂至横行，所在雄藩，望风瓦解，天时入事，断然可知。令公既统强兵，又居重地，只得坐观成败，不可更与争锋。若稍损威名，则大事去矣。』勃海深以为然，竟不议出军。巢遂至北焉。初，巢寇陵也，江东诸侯以勃海屯数道劲卒，居将相重任，巢江海一逋逃耳，固可掉折棰而擒之，乃闻安然渡淮，由是方镇莫不解体。」按骈宿将，岂不知贼过淮之后不可复制！若怨朝议不附己者，则尤欲破贼立功，以间执谗慝之口。若纵贼过淮，乃适足实议者之言，非所以消谤也。借使骈实有意使贼震惊朝廷，从而诛之，则贼入汝、洛之后，当晨夜追击以争功名，岂得返坐守淮南数年，逗留不出兵乎！又旧传吕用之云「恐成功不赏」，妖乱志云「恐败衄稍损威名」，夫大功既成，则有不赏之惧；岂有未战不知胜负，豫忧威望震主乎！盖骈好骄矜大言，自恃累有战功，谓巢乌合疲弊之众，可以节钺诱致淮南，坐而取之。不意巢初无降心，反为所欺，张潾骁将，一战败死，巢奄济采石，诸军北去，见兵不予，狼狈惴恐，自保不暇，故敛兵退缩，任贼过淮，非故欲纵之，实不能制也。卢据闇于知人，致中原覆没；骈先锐后怯，致京邑丘墟；吕用之妖妄奸回，致广陵涂炭；皆人所深疾，故众恶归焉，未必实然也。又唐未见闻录：「广明二年十二月五日，广巢倾陷京国，转牒云：「屯军淮甸，牧马颍陂。」则似在淮南时，非入长安后。又续宝运录云：「王仙芝既叛，自称天补均平大将军兼海内诸豪帅都统，传檄诸道，」其文与此略同，末云：「愿垂听知，谨告，干符二年正月三日。」此盖当时不逞之士伪作此文，托于仙芝及巢以讥斥，时病，未必二人实有此檄牒也。〕
30诏河南诸道发兵屯冢水，泰宁节度使齐克让屯汝州，以备黄巢。
31辛酉，以淄州刺史曹全晸为天平节度使、兼东面副都统。
32刘汉宏请降；戊辰为宿州刺史。〔考异曰：实录：「汉守寇扰荆、襄，王铎遣前濠州刺史崔锴招之，至是，始归降。辛未，汉宏奏请于濠州倒戈归降，优诏褒之。」按铎奔襄阳，汉宏始掠江陵叛去。铎寻分司，盖未分司时遣阶招之。又戊辰汉宏除宿州，云至是始降，是降也。辛未又元请于濠州归降者，朝廷闻其降，戊辰已除官，而辛未汉宏表方至也。〕
33李克用自雄武军引兵还击高文集于朔州，李可举遣行军司马韩玄绍邀之于药儿岭，〔药，儿岭，在雄武军西。大破之，杀七千余人，李尽忠、程怀信皆死；〔尽忠、怀信，与克用同起兵于蔚、朔者也。〕又败之于雄武军之境，杀万人。〔败，补迈翻。〕李琢、赫连铎进攻蔚州，李国昌战败，部众皆溃，独与克用及宗族北入达靼。〔宋白曰：达靼者，本东北方之夷，盖靺鞨之部也。贞元、元和之后，奚、契丹渐盛，多为攻劫，部众分散，或投属契丹，或依于勃海，渐流徙于阴山，其俗语讹，因谓之达靼。唐咸通末，有首领每相温、于越相温部，帐于漠南，随草畜牧。李克用为吐浑所困，尝往依焉。达靼善待之。及授鴈门节度使，二相温帅族帐以从克用，收复长安，逐黄巢于河南，皆从战有功，由是俾牙于云、代之间，恣其畜牧。〕诏以铎为云州刺史、大同军防御使；吐谷浑白义成为蔚州刺史；〔「白义成」，一作「白义诚」。〕萨葛米海万为朔州刺史；加李可举兼侍中。
达靼本靺羯之别部也，居于阴山。〔欧阳修曰：靺鞨本在奚、契丹东北，后为契丹所攻，部族分散，居阴山者自号达靼。洪景卢曰：蕃语以华言译之，皆得其近似耳。天竺，语转而为捐笃、身毒；秃发，语转而为吐蕃；达靼，乃靺鞨也。契丹之读如吃，惟新唐书有音。冒顿读如墨突，惟晋书音义有之。〕后数月，赫连铎阴赂达靼，使取李国昌父子，李克用知之，时与其豪帅游猎，置马鞭木叶，或悬针射之，无不中，〔帅，所类翻；下同。射，而亦翻。中，竹仲翻。〕豪帅心服。又置酒与饮，酒酣，克用言曰：「吾得罪天子，愿效忠而不得。今闻黄巢北来，必为中原患，一旦天子若赦吾罪，得与公辈南向共立大功，不亦快乎！人生几何，谁能老死沙碛邪！」达靼知无留意，乃止。〔赫连铎盖说诱达靼豪帅，以李克用父子才勇，久留达靼，必将并有其部落，故使杀之。而克用与其豪帅言，欲与之南向勤王，达靼豪帅知其志大，决不肯久居阴山，图并其部落，彼既无图我之心，我何苦杀之，于是遂止。〕
34八月，甲午，以前西川节度使崔安潜为太子宾客、分司。〔卢携恶之也。〕
35九月，东都奏：「汝州所募军李光庭等五百人自代州还，过东都，烧安喜门，焚掠市肆，由长夏门去。」〔烧洛城东北门，由东南门去。〕
36黄巢众号十五万，曹全晸以其众六千与之战，颇有杀获；以众寡不敌，退屯泗上，〔泗上，即泗州。〕以俟诸军至，并力击之；而高骈竟不之救，贼遂击全晸，破之。
37徐州遣兵三千赴冢水，过许昌。徐卒素名凶悖，〔悖，蒲妹翻，又蒲没翻。〕节度使薛能，自谓前镇彭城，〔干符初，能镇徐州，今镇许。〕有恩信于徐人，馆之球场。〔馆，古玩翻。〕及暮，徐卒大噪，能登子城楼问之，对以供备疏阙，慰劳久之，方定；〔劳，力到翻。〕许人大惧。时忠武亦遣大将周岌诣冢水，〔岌，逆及翻。〕行未远，闻之，夜，引兵还，比明，入城，〔比，必利翻。〕袭击徐卒，尽杀之；且怨能之厚徐卒也，遂逐之。能将奔襄阳，乱兵追杀之，并其家。岌自称留后。汝、郑把截制置使齐克让恐为岌所袭，引兵还兖州，〔齐克让本泰宁节度使，引兵还镇。〕诸〔【章：十二行本「诸」上有「于是」二字；乙十一行本同；孔本同；张校同。】〕道屯冢水者皆散。黄巢遂悉众渡淮，所过不虏掠，惟取丁壮以益兵。〔志在攻长安。〕
38先是征振武节度使吴师泰为左金吾大将军，以诸葛爽代之。〔先，悉荐翻。〕师泰见朝廷多故，使军民上表留己。冬，十月，复以师泰为振武节度使，以爽为夏绥节度使。〔夏，户雅翻。〕
39黄巢陷申州，遂入颍、宋、徐、兖之境，所至吏民逃溃。
40群盗陷澧州，杀刺史李询、判官皇甫镇。镇举进士二十三上，不中第，〔上礼部者二十三，而不中第，可谓老于场屋矣。上，时掌翻。中，竹仲翻。〕询辟之。贼至，城陷，镇走，问人曰：「使君免使﹖」曰：「贼执之矣。」镇曰：「吾受知若此，去将何之！」遂还诣贼，竟与同死。〔士为知己死，皇甫镇有焉。料举之设，乌足以尽天下之士哉！〕
唐纪七十〔起〕上章困敦〔（庚子）〕十一月，尽玄黓摄提洛〔（壬寅）〕四月，凡一年有奇
僖宗惠圣恭定孝皇帝中之上
广明元年〔（庚子、八八零）〕
1十一月，河中都虞候王重荣作乱，剽掠坊市俱空。〔重，直龙翻。剽，匹妙翻。〕
2宿州刺史刘汉宏怨朝廷赏薄，〔汉宏降见上卷七月。赏盗而盗怨其赏薄，彼固有以窥朝廷也。〕甲寅，以汉宏为浙东观察使。〔为汉宏为钱镠所灭张本。〕
3诏河东节度使郑从谠以本道兵授诸葛爽及代州刺史朱玫，使南讨黄巢。〔玫，莫杯翻。〕乙卯，以代北都统李琢为河阳节度使。〔代北己定，李琢内徙，亦以备黄巢也。〕
4初，黄巢将渡淮，豆卢瑑请以天平节钺授巢，〔黄巢初求天平节，豆卢琭欲以是中其欲。〕俟其到镇讨之。卢携曰：「盗贼无厌，〔厌，于盐翻。〕虽与之节，不能止其剽掠，〔剽，匹纱翻。〕不若急发诸道兵扼泗州，汴州节度使为都统，贼既前不能入关，必还掠淮、浙，偷生海渚耳！」从之。既而淮北相继告急，携称疾不出，〔考异曰：惊听录曰：「宰臣豆卢琢奏：『缘淮南九驿便至泗州，恐高骈固守城垒，不遮截大寇；黄巢必若过淮，落寇之计。又征兵不及，须且诱之，请降节旄，授郓州节度使，候其至止，讨亦不难。』宰臣卢携言之不可，奏以『黄巢为国之患久矣，昨与江西节制，拥节而行，攻劫荆南。郄夺其节，但征诸道骁勇，把截泗州，』因此不发内使，罢建只旌，乃发使臣诸道而去。寻汴州、徐州两道告急到京，报黄巢过淮，卢携托疾不出。」按朝廷未尝以江西节与巢，借使与之，安可复夺！此惊听录不足信也。〕京师大恐。庚申，东都奏黄巢入汝州境。
5辛酉，以王重荣权知河中留后，以河中节度使同平章事李都为太子少傅。〔以王重荣作乱不能制，故召李都，以河中授之。〕
6汝郑把截制置都指挥使齐克让奏黄巢自称天补大将军，转牒诸军，云，「各宜守垒，勿犯吾锋！吾将入东都，即至京邑，自欲问罪，无预众人。」〔言自欲问罪于朝廷，于众人无预也。〕上召宰相议之。豆卢瑑、崔沆请发关内诸镇及两神策军守潼关。壬戍，日南至。上开延英，对宰相泣下。〔大盗将至，无以御之，君相相对洒泣，果何益哉！〕观军容使田令孜奏：「请选左右神策军弓弩手守潼关，臣自为都指挥制置把截使。」上曰：「侍卫将士，不习征战，恐未足用。」令孜曰：「昔安禄山构逆，玄宗幸蜀以避之。」崔沆曰：「禄山众纔五万，比之黄巢，不足言矣。」豆卢瑑曰：「哥舒翰以十五万众不能守潼关，〔事见玄宗、肃宗纪。〕今黄巢众六十万，而潼关又无哥舒之兵。若令孜为社稷计，三川帅臣皆令孜腹心，〔谓陈蒺瑄、杨师立、牛勖也。帅，所类翻。〕比于玄宗则有备矣。」上不怿，〔僖宗虽曰童昏，此时此意，岂不知高枕京邑之为乐，越在草莽之为可忧也哉！祸至而后忧之，则无及矣。古之明主居安而思危，所以能常有兴安也。〕谓令孜曰：「卿且为朕发兵守潼关。」〔为，于伪翻。〕是日，上幸左神策军，亲阅将士。令孜荐左军马军将军张承范为兵马先锋使兼把截潼关制置使，师会为制置关塞粮料使，珂为句当寨栅使，〔句，古候翻。当，丁浪翻。〕令孜为左右神策军内外八镇及诸道兵马都指挥制置招讨等使，飞龙使杨复恭为副使。
癸亥，齐克让奏：「黄巢己入东都境，臣收军退保潼关，于关外置寨。将士屡经战鬬，久乏资储，州县残破，人烟殆绝，东西南北不见王人，冻馁交逼，兵械刓弊，〔刓，吾官翻，钝也。〕各思乡闾，恐一旦溃去，乞早遗资粮及援军。」上命选两神策弩手得二千八百人，令张承范等将以赴之。〔将，即亮翻。〕
丁卯，黄巢陷东都，留守刘允章帅百官迎谒；巢入城，劳问而已，〔帅，读曰率。劳，力到翻。〕闾里晏然。允章，乃之曾孙也。〔刘乃见二百三十卷德宗兴元元年。允章可谓恭厥祖矣。〕田令孜奏募坊市人数千以补两军。
辛未，陕州奏杽都已陷。壬申，以田令孜为汝、洛、晋、绛、同、华都统，将左、右军东讨。〔左、右神策军。陕，失冉翻。华，户化翻。〕是日，贼陷虢州。〔九域志：虢州东北至陕州八十五里。〕
7以神策将罗元果为河阳节度使。〔罗元果亦田令孜之腹心。〕
8以周岌为忠武节度使。〔周岌既杀薜能，遂以忠武节授之。岌，逆及翻。〕初，薜能遣牙将上蔡秦宗权调发至蔡州，〔调，徒吊翻。自元和末，废彰义军，以蔡州属忠武军，故得而调发之。〕闻许州乱，托云赴难，〔难，乃旦翻。〕选募蔡兵，遂逐刺史，据其城。及周岌为节度使，即以宗权为蔡州刺史。〔为秦宗权以蔡州称兵僭号张本。〕
9乙亥，张承范等将神策弩手发京师。〔将，亮翻。〕神策军士皆长安富家子，赂宦官窜名军籍，厚得禀赐，〔禀，给也。禀赐，犹言给赐也。〕但华衣怒马，〔怒马者，鞭之以发其怒而疾驰也。〕戚势使气，未尝更战陈；〔更，工衡翻。陈，读曰阵。〕闻当出征，父子聚泣，多以金帛雇病坊贫人代行，〔唐置病坊于京城以养病人。会要：开元五年，宋璟等奏：「悲田病坊，从长安已来置使专知，乞罢之。」至二十二年，京城乞儿有疾病，分置诸寺病坊。至德二年，两京市各置普救病坊。病坊之置，其来久矣。〕往往不能操兵。〔操，七刀翻。〕是日，上御章信门楼临遣之。〔考异曰：新传曰：「帝饯令孜章信门，赉遣丰优。」按令孜虽为招讨都统，赐节赉物，其实不离禁闼，是日所遣者承范等耳。新传厔饯令孜，误也。〕承范进言：「闻黄巢拥数十万之众，鼓行而西，齐克让以饥卒万人依托关外，复遣臣以二千余人屯于关上，又未闻为馈饷之计，以此拒贼，臣窃寒心。愿陛下趣诸道精兵早为继援。」〔趣，读曰促。〕上曰：「卿辈第行，兵寻至矣！」丁丑，承范等至华州。会刺史裴虔余徙宣歙观察使，军民皆逃入华山，城中索然，〔华，户化翻。索，昔各翻。〕州库唯尘埃鼠迹，赖仓中犹有米千余斛，军士裹三日粮而行。
十一月，庚辰朔，承范等至潼关，搜菁中，〔菁中，草茂密处也。史照曰：林菁。〕得村民百许，使运石汲水，为守御之备；与齐克让军皆绝粮，未卒莫有鬬志。是日，黄巢前锋军抵关下，白旗满野，不见其际，克让与战，贼小郄，俄而巢至，举军大呼，声振河、华。〔呼，火故翻。华，户化翻。华山临河。言黄巢军声之盛，撼振河山也。〕克让力战，自午至酉始解，士卒饥甚，遂谊噪，烧营而溃，克让走入关。关左有谷，平日禁人往来，以榷征税，〔榷，讫岳翻。〕谓之「禁坑」。贼至仓猝，官军忘守之，〔忘，巫放翻。〕溃兵自谷而入，谷中灌木寿藤茂密如织，〔灌木，丛生之木。寿藤，即今之万岁藤。〕一夕践为坦涂。承范尽散其辎囊以给士卒，〔辎囊，谓辎重、囊橐也。辎重，随军之物。囊橐，私装也。〕遣使上表告急，称：「臣离京六日，〔离，力智翻。〕甲卒未增一人，馈饷未闻影响。到关之日，臣寇已来，以二千余人拒六十万众，外军饥溃，踼开禁坑。〔蹋，与踏同。〕臣之失守，鼎镬甘心；朝廷谋臣，愧频何寄！或闻陛下已议西巡，〔谓议幸蜀。〕苟銮舆一动，则上下士崩。臣敢以犹生之躯奋冒死之语，愿与近密及宰臣熟议，〔章：十一行本「议」下有「未可轻动」四字；乙十一行本同；孔本同；张校同。〕〔近密，谓两中尉、两枢密。〕急征兵以救关防，则高祖、太宗之业庶几犹可扶持，〔几，居依翻。〕使黄巢继安禄山之亡，微臣胜哥舒翰之死！」
辛巳，贼急攻潼关，承范悉力拒之，自寅及申，关上矢尽，投石以击之。关外有天堑，贼驱民千余人入其中，掘土填之，〔堑，七艳翻。掘，其月翻。填，亭年翻。〕须臾，即平，引兵而度。夜，纵火焚关楼俱尽。承范分兵八百人，使王师会守禁坑，比至，〔比，必利翻。〕贼已入矣。壬午旦，贼夹攻潼关，关上兵皆溃，师会自杀，承范变服帅余众脱走。至野狐泉，遇奉天援兵二千继至，承范曰：「此辈何功而然，我曹反冻馁！」遂掠之，更为贼乡导〔乡，读曰向。〕以趣长安。〔趣，七喻翻。〕
贼之攻潼关也，朝廷以前京兆尹萧廪为东道转运粮料使；廪称疾，请休宫，贬贺州司户。〔贺州，汉苍梧郡之临贺县，吴置临贺郡，唐置贺州，京师东南四千一百三十里。〕
黄巢入华州，留其将乔钤守之。〔钤，其廉翻。〕河中留后王重荣请降于贼。〔降，户江翻。〕癸未，制以巢为天平节度使。
甲申，以翰林学士承旨、尚书左丞王徽为户部侍郎，翰林学士、户部侍郎裴淯为工部侍郎，并同平章事。以卢携为太子宾客、分司。田令孜闻黄巢已入关，恐天子贵己，乃归罪于携而贬之，荐徽、澈为相。是夕，携饮药死。澈，休之从子也。〔裴休见二百四十九卷宣宗大中六年。〕
百官退朝，闻乱兵入城，布路窜匿。〔布路，分路也。朝，直遥翻。〕令孜帅神策兵五百奉帝自金光门出，〔帅，读曰率；下同。长安城西面三门，北来第一门曰开远门，第二门曰金光门，第三门曰延平门。〕惟福、穆、寿四王及妃嫔数人从行，〔从，才用翻；下皆同。〕百官皆莫知之。上奔驰昼夜不息，从官多不能及。车驾既去，军士及坊市民竞入府库盗金帛。
晡时，黄巢前锋将柴存入长安，金吾大将军张直方帅文武数十人迎巢于霸上。巢乘金装肩舆，其徒皆被发，约以红缯，衣锦绣，执兵以从，甲骑如流，辎重塞涂，〔被，皮义翻。衣，于既翻。骑，奇寄翻。重，直龙翻。塞，悉则翻。〕千里络绎不绝。民夹道聚观，尚让历谕之曰：「黄王起兵，本为百姓，〔为，于伪翻。〕非如李氏不爱汝曹，汝曹但安居无恐。」巢馆于田令孜第，其徒为盗久，不胜富，〔馆，古玩翻。胜，音升。〕见贫者，往往施与之。〔施，式鼓翻。〕居数日，各出大掠，焚市肆，杀人满街，巢不能禁；尤憎官吏，得者皆杀之。
10上趣骆谷，〔趣，七喻翻。〕凤翔节度使郑畋谒上于道次，〔考异曰：续宝运录：「戍子，帝至骆谷伲水驿，乃下讱与牛颛、杨师立、陈敬瑄，云今月七日，已次骆谷伲水驿。」按此月庚辰朔，戊子九日，而诏云七日，「九」误为「七」也。实录：「辛卯，车驾次凤翔，郑畋候谒于路。」旧畋传云候驾于斜谷。新纪：「辛卯，次凤翔。丁酉，至兴元。」按甲申上离长安，幸卯始次凤翔，太缓，丁酉已至兴元，太远。又路出骆谷则不过凤翔及斜谷。盖车驾涉凤翔之境，而畋往见耳，非凤与斜谷也。实录：「贼以数万众西追车驾。」而不言追不及，又不言为谁所拒而还。诸书皆无之。今不取。〕请车驾留凤翔。上曰：「朕不欲密迩巨寇，且幸兴元，征兵以图收复。卿东扞贼锋，西抚诸蕃，纠合邻道，勉建大勋。」畋曰：「道路梗枧，奏报难通，请得便宜从事。」许之。戊子，上至伲水，〔九域志：洋州兴道县有伲水镇，相传云仙人唐公昉尽室升天，其伲不得偕升，遂以名水；诞矣。〕诏牛勖、杨师立、陈敬瑄，谕以京城不守，且幸兴元，若贼势犹盛，将幸成都，宜豫为备拟。
庚寅，黄巢杀唐宗室在长安者无遣类。辛卯，巢始入宫。壬辰，巢即皇帝位于含元殿，画皁缯为衮衣，击战鼓数百以代金石之乐。登丹凤楼，下赦书；国号大齐，改元金统。谓广明之号，去唐下体而着黄家日月，以为己符瑞。〔着，侧略翻。言「唐」字去「□」「口」而着「黄」字为「广」字，合「日」「月」为「明」字也。〕唐官三品以下悉停任，四品以下位如故。以妻曹氏为皇后。〔考异曰：实录、巢传，立妻曲氏为皇后。今从新传。〕以尚让为大尉兼中书令，赵璋兼侍中，崔璆、杨希古并同平章事，孟楷、盖洪为左右仆射、佑左右军事，〔盖，古盍翻。黄巢自以其军分左右耳。〕费傅古为枢密使。〔费，父沸翻，姓也。〕以太常博士皮日休为翰林学士。〔陆游老学庵笔记曰：该闻录言皮日休陷黄巢为翰林学费，父沸翻，姓也。〕以太常博士皮日休为翰林学士。〔陆游老学庵笔曰：该闻录言皮日休陷黄巢为翰林学士，巢败，被诛；今唐书取其事。按尹师鲁作大理寺丞皮子良墓志称：「曾祖日休，避广明之难，徙藉会稽，依钱氏，官太常博士，赠礼部尚书。祖光业，为吴越丞相。父璨，为元帅府判官。三世皆以文雄江东。」据此，则日休未尝陷黄巢为其翰林学被也。小说谬妄，无所不有。师鲁文章传世，且刚正有守，非欺后世者。〕璆，邠之子也，〔崔邠，郾之兄也，德宗朝为右补阙，尝论裴延龄，有直声。「子」恐当作「孙」。〕时罢浙东观察使，在长安，巢得而相之。〔璆之在浙东也，固与巢信使往来，又为之表奏朝廷。〕
诸葛爽以代北行营兵屯栎阳，黄巢将砀山朱温屯东渭桥，〔砀山，在汉砀县界，后魏置安阳县，治麻城，隋开皇十八年改名砀山，唐属宋州。九域志：在单州东南九十里。砀，徙郎翻。朱温始此。〕巢使温诱说之，〔说，式芮翻。〕爽遂降于巢。温少孤贫，与兄昱、存随母王氏依萧县刘崇家，崇数笞辱之，〔按五代史，温凶悍无赖，崇惠太祖慵惰不作业，数笞资之。独崇母怜之，时时自为栉沐，戒家人曰：「朱三非常人也，宜善遇之。」数，所角翻。〕崇母独怜之，戒家人曰：「朱三非常人也，汝曹善遇之。」〔朱温第三。〕巢以诸葛爽为河阳节度使，爽赴镇，罗元杲发兵拒之，士卒皆弃甲迎爽，元杲逃奔行在。
11郑畋还凤翔，召将佐议拒贼，皆曰：「贼势方炽，宜且从容以俟兵集，〔从，千容翻。从容，舒徐不迫之貌。言欲以缓图之。〕乃图收复。」畋曰：「诸君劝畋臣贼乎！」因闷绝仆地，甃伤其面，〔郑畋以将佐怠于劝王，忠愤之气一时郁勃，至于闷绝而僵仆于地，故甃伤其面。甃，则救翻，甓也。〕自午至明旦，尚未能言。会巢使者以赦书至，监军袁敬柔与将佐序立宣示，代畋草表署名以谢巢。监军与巢使者宴，乐奏，将佐以下皆哭，使者怪之，幕客孙储曰：「以相公风痹不能来，故悲耳。」〔痹，必至翻。〕民间闻者无不泣。畋闻之曰：「吾固知人心尚未厌唐，贼３授首无日矣！」乃刺指血为表，遗所亲间道诣行在，〔刺，七亦翻；下同。间，古苋翻。〕召将佐谕以逆顺，皆听命，复刺血与盟，〔复，扶又翻。〕然后完城堑，缮器械，训士卒，密约邻道合兵讨贼，邻道皆许诺发兵，会于凤翔。时禁兵分镇关中者尚数万，〔禁兵分镇关中，即神策八镇兵也。〕闻天子幸蜀，无所归，畋使人招之，皆往从畋，畋分财以结其心，军劫大振。
12丁酉，车驾至兴元，讱诸道各出全军收复京师。〔悉所统之军皆行，谓之全军。〕
13己亥，黄巢下令，百官诣赵璋第投名衔者，复其官。〔名衔，题官位姓名也。〕豆卢瑑、崔沆及左仆射于琮、右仆射刘邺、太子少师裴谂、御史中丞赵蒙、刑部侍郎李溥、京兆尹李汤扈从不及，匿民间，巢搜获，皆杀之。广德公芏曰：「我唐室之女，誓与于仆射俱死！」执贼刃不置，贼并杀之。发卢携尸，刃之于市。将作监郑綦、库部郎中郑系义不臣贼，举家自杀。〔唐屡更丧乱，至于广明，举家殉国犹不乏人，恩义有结之素也。〕左金吾大将军张直方虽臣于巢，多纳亡命，匿公卿于复壁；巢杀之。
14初，枢密使杨复恭荐处士河间张浚，拜太常博士，〔处，昌吕翻。〕迁度支员外郎。黄巢逼潼关，浚避乱商山。上幸兴元，道中无供顿，汉阴令李康以骒负糗粮数百驮献之，〔汉阴，汉中安阳县地，晋武帝改为安康县，唐至德二载更名汉阴县，属金州。九域志：在州西北一百六十五里。驮，徒何翻。以驴马负物为驮。唐递驮，每驮一百斤。〕从行军士始得食。上问康:「卿为县令，何能如是﹖」对曰:「臣不及此，乃张浚员外教臣。」上召浚诣行在，拜兵部郎中。〔唐诸司郎中，从五品上;员外郎，从六品上。〕
15义武节度使王处存闻长安失守，号哭累日，〔号，户高翻。〕不俟诏命，举军入援，遣二千人间道诣兴元卫车驾。
16黄巢遣使调发河中，〔调，徒钓翻。〕前后数百人，吏民不胜其苦。〔胜，音升。〕王重荣谓众曰：「始吾屈节以纾军府之患，〔屈节，谓臣贼也。纾，商居翻，缓也。〕今调财不已，又将征兵，吾亡无日矣！不如发兵拒之。」众皆以为然，乃悉驱巢使者杀之。巢遣其将朱温自同州，弟黄邺自华州，合兵击河中，重荣与战，大破之，获粮使四十余船，遣使与王处存结盟，引兵营于渭北。〔考异曰：旧王处存传曰：「时李都守河中，降贼。会王重荣斩伪使，通使于处存，乃同盟誓，营于渭北。时巢贼僭号。天下藩镇多受其伪命，惟郑畋守凤翔，郑从谠守太原，处存、王重荣首倡义举。俄而郑畋破贼前锋，王铎自行在至，故诸镇翻然改图，以出勤王之师。」按铎中和二年始至，于时未也。王重荣传曰：「初，重荣为河中马步都虞候，巢贼据长安，蒲帅李都不能拒，称臣于贼，贼伪授重荣节度副使。重荣以贼征求无已，欲拒之，都曰：『吾兵征力寡，绝之立见其惠，愿以节钺假公。』翌日，都归行在，重荣知留后事，乃斩贼使，求援邻藩。」北梦琐言曰：「重荣始为牙将，黄巢犯阙，元戎李都奉伪，畏重荣，附者多，因荐副使。一日，忽谓都曰：『令公助贼，陷一邦于不忠，而又日加箕敛，众口纷纭，冚忽变生，何以遏也。』遽命斩其伪使。都无以对，因以军印授重荣而去。及都至行在，朝廷又以前京兆尹窦潏间道至河中代都，重荣迎之。潏前为京兆尹，有惨酷之名，时谓之『垛垒』。及至，翌日，进军校于庭，谓曰：『天子命重臣作镇将，遏贼冲，安可轻议斥逐令北门出乎！且为恶者必一两人而已，尔等可言之。』潏不知军校皆重荣之亲党也，众皆不对。重荣乃屏肃佩剑历阶而上，谓潏曰：『为恶者非我而谁！』遂召潏之仆吏控马及阶，请依都前例，乃云『速去！』潏不敢仰视，跃马复由北门而出。」新传取之。按十一月辛亥朔，重荣已作乱，掠坊市。辛酉，以重荣为留后，都为太子少傅，则都已去河中矣。及黄巢犯阙，都何尝奉伪，亦未尝闻以潏代都。今不取。〕
17陈敬瑄闻车驾出幸，遣步骑三千奉迎，表请幸成都。时从兵浸多，兴元储偫不丰，〔偫，丈里翻。〕田令孜亦劝上；上从之。
中和元年〔（辛丑、八八一）是年七月方改元〕
1春，正月，车驾发兴元。加牛勖同平章事。陈敬瑄以扈从之人骄纵难制，〔从，才用翻。〕有内园小儿先至成都，〔唐时给役于坊貛及内园者，皆谓之小儿。〕游于行宫，笑曰：「人言西川是蛮，今日观之，亦不恶！」敬瑄执而杖杀之，〔考异曰：新传曰：「敬瑄杀五十人，尸诸衢。」锦里耆旧传曰：「有内园小儿三个连手行，遶行宫数，内一人笑云云。巡者乱打，执之。敬瑄咄之曰：『今日且欲棒杀汝三五十辈，必不令错。』」按三五十辈者，敬瑄语也，非实杀五十人也。新传误。〕由是众皆肃然。敬瑄迎谒于鹿头关。辛未，上至绵州，东川节度使杨师立谒见。〔东川治梓州，北至绵州一百六十八里。见，贤遍翻。〕壬申，以工部侍郎、判度支萧遘同平章事。
2郑畋约前朔方节度使唐〔章：十二行本「唐」作「田」；乙十一行本同；孔本同；退斋校同。〕夕夫、冱原节度使程宗楚同讨黄巢。巢遣其将王晖赍诏召畋，畋斩之，遣其子凝绩诣行在，凝绩追及上于汉州。〔自绵州西南至汉州一百九十里。〕
3丁丑，车驾至成都，〔自汉州西南至成都八十五里。〕馆于府舍。〔馆，古玩翻。就西川府舍为行宫。〕
4上遣〔章：十二行本「遣」下有「中」字；乙十一行本同；孔本同；张校同。〕使趣高骈讨黄巢，〔趣，读曰促。〕道路相望，骈终不出兵。上至蜀，犹冀骈立功，诏骈巡内刺史及诸将有功者，自监察至常侍，听以墨敕除讫奏闻。
5裴澈自贼中奔诣行在。时百官未集，乏人草制，右拾遣乐朋龟谒田令孜而拜之，由是握为翰林学士。张浚先亦拜令孜。令孜尝召宰相及朝贵饮酒，〔朝，直遥翻。〕浚耻于众中拜令握为翰林学士。张浚先亦拜令孜。令孜尝召宰相及朝贵饮酒，〔朝，直遥翻。〕浚耻于众中拜令孜，乃先谒令孜谢酒。及宾客毕集，令孜言曰：「令孜与张郎中清浊异流，尝蒙中外，〔中外，谓舆之相表裹。〕既虑玷辱，何惮改更，〔更，工衡翻。〕今日于隐处谢酒则又不可。」浚惭惧无所容。
6二月，乙〔严：「乙」改「己」。〕卯朔，以太子少师王铎守司徒兼门下侍郎、同平章事。
7丙申，加郑畋同平章事。
8加淮南节度使高骈东面都统，加河东节度使郑从谠兼侍中，依前行营招讨使。代北监军陈景思〔考异曰：实录作「掠斯」，今从薜居正五代史。〕帅沙陀酋长李友金及萨葛、穴庆、吐谷浑诸部入授京师。〔帅，读曰率。酋，慈由翻。长，知两翻。萨，桑葛翻。〕至绛州，将济河；绛州刺史瞿稹，亦沙陀也，〔瞿，权俱翻。稹，止忍翻。〕谓景思曰：「贼势方盛，未可轻进，不若且遇代北募兵。」遂与景囮俱还鴈门。
9以枢密使杨复光为京西南面行营都监。
10黄巢以朱温为东南面行营都虞候，将兵攻邓州；三月，辛亥，陷之，执刺史赵戒，〔章：十二行本「戒」作「戎」；乙十一行本同；孔本同；退斋校同。〕因戍邓州以扼荆、襄。〔九域志：邓州南至襄州一百八十里，襄州南至荆州四百五十七里。〕
11壬子，加陈敬瑄同平章事。甲寅，敬瑄奏遣左黄头军使李鋋将兵击黄巢。〔西川黄头军，崔安潜所置也，事始见上卷干符六年。鋋，时延翻。〕
12辛酉，以郑畋为京城四面诸军行营都统。赐畋诏：「凡蕃、汉将士赴难有功者，〔难，乃旦翻。〕并听以墨敕除官。」畋奏以冱原节度使程宗楚为副都统，前朔方节度使弘夫为行军司马。黄巢遣其将尚让、王播帅众五万寇凤翔，〔「王播」，新书作「王璠」。〕畋使弘夫伏兵要害，自以兵数千，多张旗帜，疏陈于高冈。〔陈，读曰阵。〕贼以畋书生，轻之，鼓行而前，无复行伍，〔行，户刚翻。〕伏发，贼大败于龙尾陂，〔新、旧书皆作「龙尾坡」，惟旧纪作「陂」。凤翔府岐山县，唐初治张堡，武德七年移治龙尾城，在平阳故城之东北。〕斩首二万余级，伏尸数十里。
13有书尚书省门为诗以嘲贼者，尚让怒，应在省官及门卒，悉抉目倒悬之；〔抉，于决翻。〕大索城中能为诗者，〔索，山客翻。〕尽杀之，识字者给贱役，凡杀三千余人。
14瞿稹、李友金至代州，募兵踰旬，得三万人，皆北方杂胡，屯于崞西，〔代州崞县之西也。崞，音郭。〕犷悍暴横，〔犷，古猛翻。悍，下罕翻，又侯干翻。横，户孟翻。〕稹与友金不能制。友金乃说陈景思曰：〔说，式芮翻。〕「今虽有众数万，苟无威信之将以统之，终无成功。吾兄司徒父子，勇略过人，为众所服；骠骑诚奏天子赦其罪，召以为帅，〔李国昌以平庞勋功检校司徒。骠骑，唐制武散阶极品。唐自高力士以来，宦官多官至骠骑，故以称景思。〕则代北之人一麾响应，狂贼不足平也！」景思以为然，遣使诣行在言之；诏如所请。友金以五百骑赍诏诣达靼迎之，〔李克用入达靼，见上卷广明元年。军镇。」薜居正五代史：「先是，景思与李友金发沙陀诸部五千骑南赴京师。友金，即武皇之族父也。中和元年二月，友金军至绛州，将渡河，刺史瞿稹谓景思曰：『巢贼方盛，不如且还代北，徐图利害。』四月，友金旋军鴈门，瞿稹至代州，半月之间，募兵三万，营于崞县之西，其军皆北边五部之众，不闲军法，睢稹、李友金不能制。友金谓景思云云，景思然之，促奏行在。天子乃以武皇为鴈门节度使，仍令以本军讨贼。李友金发五百骑赍诏召武皇于达靼，武皇即帅达靼诸部万人趋鴈门。」按景思谓赦国昌父子，而独克用至者，盖国昌已老，独使克用来耳。是岁，克用但攻掠太原，又陷忻、代二州。明年十二月，始自忻、代留后除鴈门节度使。盖此际止赦其众，复为大同防御使。及陷忻、代，自称留后，朝廷再召之，始除鴈门。薜史误也。新表，「中和二年，以河东忻、代二州隶鴈门节度，更大同节度为鴈门节度，治代州。」此其证也。〕
15群臣追从车驾者稍集成都，南北司朝者近二百人，〔朝，直遥翻。近，其靳翻。〕诸道及四夷贡献不绝，蜀中府库充实，与京师无异，赏赐不乏，士卒欣悦。
16黄巢得王徽，逼以官，徽阳瘖，不从；月余，逃奔河中，遣人间道奉绢表诣行在。〔间，古苋翻。〕诏以徽为兵部尚书。
17前夏绥节度使诸葛爽复自河阳奉表自归，〔去年葽巢入关，诸葛爽降之。〕即以为河阳节度使。
18宥州刺史拓跋思恭，〔开元十六年，以六胡州残人置宥州，干元元年，理经略军，后移治长泽县。长泽，汉朔方邵三封县地。考异曰：欧阳修五代史作「拓跋思敬」，意谓薜史避国讳耳。按旧唐书、实录皆作「思恭」。实录：「天复天年九月，武定军节度使李思敬以城降王建。思敬本姓拓跋，鄜夏节度使思恭、保大节度使思孝之弟也。思孝致仕，以思敬为保大留后，遂升节度，又徙武定军。」新唐书党项传曰：「思恭为定难节度使，卒，弟思谏代为节度。思孝为保大节度，以老，荐弟思敬为保大留后，俄为节度。」然则思恭、党项以姓别为部落，而拓跋氏最强。〕纠合夷、夏兵会鄜延节度使李孝昌于鄜州，司盟讨贼。〔夏，户雅翻。鄜，音夫。〕
奉天镇使齐克俭遣使诣郑畋求自效。甲子，畋传檄天下藩镇，合兵讨贼。时天子在蜀，诏令不通，天下谓朝廷不能复振，及得畋檄，争发兵应之。贼惧，不敢复窥京西。〔复，扶又翻。〕
19夏，四月，戊寅朔，加王铎兼侍中。
20以拓跋思恭权知夏绥节度使。〔为拓跋氏强盛遂跨据西夏张本。〕
21黄巢以其将王玫为邠宁节度使，邠州通塞镇将朱玫起兵诛之，〔玫，莫杯翻。〕让别将李重古为节度使，自将兵讨巢
</div>
    <div class="pagination">
<a href="资治通鉴注_page282.html">上一页</a><span>...</span><a href="资治通鉴注_page278.html">278</a><a href="资治通鉴注_page279.html">279</a><a href="资治通鉴注_page280.html">280</a><a href="资治通鉴注_page281.html">281</a><a href="资治通鉴注_page282.html">282</a><span class="current-page">283</span><a href="资治通鉴注_page284.html">284</a><a href="资治通鉴注_page285.html">285</a><a href="资治通鉴注_page286.html">286</a><a href="资治通鉴注_page287.html">287</a><a href="资治通鉴注_page288.html">288</a><span>...</span><a href="资治通鉴注_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
