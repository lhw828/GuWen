<!DOCTYPE html>
<html>
<head>
    <meta charset="UTF-8">
    <title>大事记 - 第 39 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 39 页/共 51 页</h1>
    <div class="content">　　杀博士正先
　　解题曰按汉书京房传昔附于赵髙用事有正先者非刺髙而死髙威自此成故秦之乱正先趣之孟康曰姓正名先秦博士也今载于杀李斯之后
　　九月章邯大破楚军定陶杀项梁
　　解题曰此秦再振诸侯再衰之时也本根旣蹶虽形有起伏兵有利钝亦何关于大势哉史记正义云今曹州定陶县
　　彭城
　　解题曰今徐州彭城县
　　后九月
　　解题曰文颍曰卽闰九月也时律歴废不知閠谓之后九月顔师古曰文説非也若以律歴废不知閠者则当径谓之十月不应有后九月盖秦之歴法应置闰者縂致之于歳末观其此意当取左传所谓归余于终耳何以明之据汉书表及史记汉未改秦歴之前迄至髙后文帝屡书后九月是知故然非厯废也
　　章邯击赵大破之围赵王钜鹿
　　解题曰按本纪章邯使王离渉间围钜鹿章邯围其南筑甬道而输之粟【应劭曰恐敌抄辎重故筑墙垣如街巷也史记正义云括地志云钜鹿邢州平乡县城】余见通鉴
　　宋义
　　解题曰按荀恱汉纪项梁轻秦故楚令尹宋义谏梁不听然则怀置宋义为元帅者非特喜其知兵亦以楚之耆旧大臣故尊任亲信之也【史记汉书不载义尝为楚令尹荀氏所据必楚汉春秋诸书也】
　　秦二世皇帝三年冬十二月项籍为诸侯上将军解题曰救赵诸侯也
　　赵陈余亡居南皮
　　解题曰邯郸围觧陈余与张耳初相见卽弃将印亡去当载于此月表所以八月书赵王歇留国陈余亡居南皮特欲见二人俱不从楚入关故并书耳非余至八月始亡也南皮今沧州南皮县
　　棘原
　　解题曰史记正义云张晏云在漳河晋灼云在钜鹿南按南钜鹿城在漳水之南
　　章邯请益兵赵髙不许
　　解题曰赵髙用事于中虽章邯力战于外终不免为降虏诗曰侯谁在矣张仲孝友
　　楚项籍大破章邯污水上
　　解题曰所以趣其降也
　　赵髙弑帝于望夷宫
　　解题曰按李斯传本纪二世入上林弋猎有行人入上林中二世自射杀之赵髙教其女壻咸阳令阎乐劾不知何人贼杀人移上林髙乃谏二世曰天子无故贼杀不辜人此上帝之禁也鬼神不享天且降殃当逺避宫以禳之二世乃出居望夷宫赵髙使其弟郎中令赵成为内应令乐将吏卒千余人至望夷宫殿门防卫令仆射曰贼入此何不止卫令曰周庐设卒甚谨【前汉百官表卫尉秦官掌宫门卫屯兵属官有公车司马卫士旅贲三令丞顔师古曰汉旧仪云卫尉寺在宫内胡广云主宫阙之门内卫士于周垣下为区庐区庐者若今之仗宿屋矣汉官仪云公车司马掌殿司马门夜彻宫中裴骃曰凢言司马门者宫垣之内兵卫所在四靣皆有司马上武事总言之外门为司马门章邯使长史欣请事留司马门卽此门也】乐遂斩卫令郎宦者死者数十人【郎亦宦者也后汉何进白太后请尽诛诸常侍选三署郎入守宦官庐则郎在外宦者在内也】二世自杀余见通鉴
　　诛赵髙
　　解题曰班固曰子婴度次得嗣冠玉冠佩华绂车黄屋从百官谒七庙小人乘非位莫不恍惚失守偷安日月独能长念却虑父子作权近取于戸牖之间竟诛猾臣为君讨贼髙死之后賔婚未得尽相劳餐未及下咽酒未及濡唇楚兵已屠关中真人翔覇上河决不可复壅鱼烂不可复全吾读秦纪至于子婴车裂赵髙未尝不徤其决怜其志婴死生之义备矣
　　楚义帝元年冬十月刘邦至覇上秦王子婴降
　　解题曰按本纪子婴为秦王四十六日楚将沛公至覇上【顔师古曰覇水上故曰覇上应劭曰覇上在长安东三十里古曰滋水秦穆公更名覇】使人约降子婴子婴卽奉天子玺符节【通典曰秦以印称玺以玉不通臣下用制乘舆六玺曰皇帝行玺皇帝之玺皇帝信玺天子行玺天子之玺天子信玺又始皇得蓝田白玉为玺螭虎钮文曰受命于天旣夀永昌史记正义曰汉官仪云子婴上始皇蓝田玉玺因服御之代代传授号云汉传国玺说文云符汉制以竹长六寸分而相合释名云节毛上下相重取象竹节】降轵道旁【蘓林曰轵亭名在长安东三十里】秦嬴姓帝颛顼之苖裔柏翳【卽伯益】之后周孝王封非子为附庸邑之秦周平王封襄公为诸侯自襄公至子婴凢三十四世按前汉地理志秦地东井舆鬼之分野也其界自农故关以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有牂柯越嶲益州皆宜属焉于禹贡时跨雍梁二州诗风兼秦两国昔后稷封斄公刘处大王徙文王作酆武王治镐其民有先王遗风好稼穑务本业故诗言农桑衣食之本甚僃有鄠杜竹林南山檀柘号称陆海为九州膏腴始皇之初郑国穿渠引泾水漑田沃野千里民以富饶五方杂厝风俗不纯其世家则好礼文富人则商贾为利豪杰则游侠通奸濒南山近夏阳多阻险轻薄易为盗贼常为天下剧天水陇西山多林木民以板为室屋及安定北地上郡西河皆迫近戎狄修习战僃髙上气力以射猎为先故秦诗曰在其板屋又曰王于兴师修我甲兵与子偕行及车辚四臷小戎之篇皆言车马田狩之事民俗质木不耻防盗巴蜀广汉本南夷秦并以为郡土地肥羙有江水沃野山林竹木疏食果实之饶南贾滇僮西近卭筰马旄牛民食稻鱼亡凶年忧俗不愁苦而轻易滛泆柔弱褊阨秦地天下三分之一而人众不过什三然量其富居什六
　　遂西入咸阳封府库还军覇上
　　解题曰秦二世元年九月立为沛公收沛子弟二三千人攻胡陵方与还守丰二年十月秦泗川监平将兵围丰二日出与战破之令雍齿守丰十一月杀泗川守壮防薛十二月雍齿以丰降魏正月沛公见楚王景驹请兵攻丰二月攻砀拔之三月击丰不下闻项梁兵众徃请击丰四月项梁益沛公卒攻丰防之雍齿奔魏六月沛公如薛共立楚怀王七月沛公从项梁救田荣东阿章邯败沛公项羽追北破秦军濮阳东屠城阳八月沛公与项羽西畧地斩三川守李繇于雍丘九月沛公项羽方攻陈留闻项梁死还军从懹王军于砀后九月怀王以沛公为砀郡长封武安侯遣沛公西入关自砀至阳城与杠里【阳城属汝南郡】攻秦军壁破其二军三年十月沛公攻破东郡尉于成武十二月沛公引兵至栗二月沛公从砀北攻昌邑遇彭越越助攻昌邑未下过髙阳用郦食其说袭陈留防之三月攻开封未防与秦将杨熊【伍被谓淮南王安曰大将军材能非直章邯杨熊然则杨熊亦秦之名将与】战白马破之四月南攻颍川屠之因张良遂畧韩地时赵别将司马卬方欲渡河入闗沛公乃北攻平阴絶河津南战雒阳东军不利从轘辕【瓒曰险道名也在缑氏东南】至阳城六月与南阳守齮战犨东大破之南阳守走保城守宛沛公围宛七月南阳守降【张良传云沛公之从雒阳南出轘辕良引兵从沛公下韩十余城击破杨熊军沛公乃令韩王成留守阳翟与良俱南攻下宛】沛公旣定南阳至丹水还攻胡阳【韦昭曰南阳县】遇番君别将梅鋗与偕攻析郦【索隠曰析属农郦属南阳左传云析一名白羽析今邓州内乡县郦今内乡县菊潭镇】皆降所过无得卤掠【此髙帝王业之始也范増曰沛公居山东时贪财好色】遣魏人寗昌使秦八月沛公攻武关入秦【应劭曰武关秦南关通南阳文颍曰武关在析西百七十里索隠曰左传云楚司马起营析以临上雒谓晋人曰将通于少习杜预以为商县武关也今属商州商洛县】秦相赵髙恐乃杀二世使人来欲约分王关中沛公不许九月秦王子婴诛灭赵髙遣将将兵距峣关【李竒曰在上洛北蓝田南武关之西】沛公引兵绕峣关逾蒉山击秦军【史记世家曰沛公欲以兵二万人击秦峣下军良说曰秦兵尚未可轻臣闻其将屠者子贾竖易动以利愿沛公且留壁使人先行为五万人具食益为张旗帜诸山上为疑兵令郦食其持重寳防秦将秦果欲连和良曰不如因其觧击之前辈谓此事不类子房平日所为然年表载子房封侯功状曰言上张旗帜秦王恐降则汉人以为大功也】大破之蓝田南遂至蓝田又战其北秦兵大败【曹参世家曰前攻秦军蓝田南又夜击其北秦军大破遂至咸阳】汉元年冬十月沛公至覇上【在长安东三十里】秦王子婴降轵道旁【在长安东十三里】遂西入咸阳还军覇上此髙帝自起沛至入关所歴也
　　项籍将诸侯兵四十余万
　　解题曰诸侯兵从项羽入关其可见者楚柱国共敖赵相张耳赵将司马卬齐将田都【都叛田荥从项羽】故齐王建孙田安【安下济北从项羽救赵】燕将臧荼【从楚救赵因従入关】瑕丘公申阳番君吴芮魏王豹韩王成【月表书从项羽畧入关】若秦之降卒则司马欣将之为乡导不在四十万之数
　　新安
　　解题曰史记正义曰在洛州渑池县东今属河南府
　　鸿门
　　解题曰史记正义曰姚察云鸿门今新丰古城东未至戯水道南有断原南北洞开卽是也
　　怀王曰如约
　　觧题曰义帝初为项梁所立特従民望耳梁名为臣实则君也章邯旣击杀梁遂以楚为不足虑虽楚国之众亦皆惴恐不知死所矣帝乃并吕臣项羽军以収主权自盱台进都彭城以张国埶置宋义诸将之上而不敢不服拒项羽入关之请而不敢不从至于独遣沛公扶义而西则所见又有大者焉可谓天下之英主矣不幸宋义得志而骄为项羽所乘羽旣得志存钜鹿降章邯拥诸侯四十万之众入咸阳威震天下帝块然寄坐虽庸人亦数日而知亡矣及羽使人致命使汉献唐昭处之必低首下心惟羽是狥帝不慑不屈报之曰如约帝岂不知羽之不从哉正其义而已矣此眞主天下之约者也死生祸福帝如彼何哉
　　项籍为天下主命徙义帝江南都郴分楚为四自立为西楚霸王封楚将英布为九江王楚共敖为临江王番君吴芮为衡山王分秦为四封沛公刘邦为汉王迁之汉中封秦降将章邯为雍王司马欣为塞王董翳为翟王三分关中以距汉分齐为三徙齐王田市为胶东王封齐将田都为齐王田安为济北王分赵为二徙赵王赵歇为代王封赵相张耳为常山王分燕为二徙燕王韩广为辽东王封燕将臧荼为燕王分魏为二徙魏王豹为西魏王封赵将司马卬为殷王分韩为二韩王成如其故封楚将申阳为河南王
　　解题曰项羽王梁楚地九郡都彭城【所谓梁楚地九郡者徙义帝于郴徙魏王于平阳而夺之也义帝称楚故项羽称西楚孟康曰旧名江陵为南楚吴为东楚彭城为西楚或咎羽不从韩生之计殊不知天时不如地利地利不如人和以羽之暴虽王关中无并也】英布王九江都六【按本传项籍破秦军降章邯等楚兵常胜功冠诸侯诸侯兵皆服属楚者以布数以少败众也项籍之引兵西至新安又使布等夜击阬章邯秦卒二十余万人至关不得入又使布等先从间道破关下军遂得入至咸阳史记正义云九江以九江故因名郡六城在夀州安丰县南本六国偃姓臯陶之后所封也黥布亦臯陶之后】共敖王临江都江陵【孟康曰本南郡改为临江国顔师古曰卽今之荆州江陵县】吴芮王衡山都邾【文颍曰县名属江夏史记正义云括地志云故邾城在黄州黄冈县东南春秋时邾国】沛公王巴蜀汉中四十一县都南郑【今为兴元府南郑县郦道元水经注云耆旧传云南郑之号始于郑桓公桓公死于犬戎其民南奔故以南为称卽汉中郡治也汉髙祖入秦项羽封为汉王萧何曰夫汉羙郡也遂都南郑大城周四十二里城内有少城南慿北结环雉金墉漆并皆汉所修筑】章邯王雍都废丘【孟康曰县名今槐里是韦昭曰卽周时犬丘懿王所都秦欲废之更名废丘】司马欣王塞【韦昭曰在长安东名桃林塞顔师古曰取河华之固为完塞耳非桃林也】都栎阳董翳王翟【文頴曰本上郡秦所置项羽以董翳为王更名为翟】都髙奴【顔师古曰今在鄜州界】齐王田市王胶东都即墨田都王齐都临菑田安王济北都博阳赵王歇王代都代张耳王常山【更名赵为常山】都襄国【史记正义曰邢州城本汉襄国】韩广王辽东都无终臧荼王燕都蓟魏王豹王西魏都平阳【羽封诸侯欲有梁地乃徙豹于河东都平阳】司马卬王殷都朝歌【史记正义云以商帝盘唐国殷中之地改商为殷在相州安阳县旣北冡殷虚南去朝歌百三十六里故号殷王都朝歌】韩王成不徙封都阳翟【按世家张良引兵从沛公下韩十余城击破杨熊军沛公乃令韩王成留守阳翟是韩王成未为项羽畧入关之时已得阳翟也】楚将申阳王河南都洛阳项羽自逐其君而据其地亦令诸侯之臣逐其君而据其地主约如此虽防田荣陈余亦岂得奠居乎彼章邯司马欣董翳卖秦子孙二十万以求利父老方欲倳刃其腹羽乃使之王关中以距塞得人心之汉王何其愚也
　　沛公欲攻西楚萧何諌乃止
　　解题曰项籍欲击沛公项伯止之汉王欲攻项羽萧何止之世皆非项伯而是萧何以羽之防虐虽能除沛公亦岂得免乎非羽存亡之所系也
　　罢戏下
　　解题曰史记索隠曰戱音戯水名也按正文云项羽入至戯西鸿门是羽初停军于戯水之下后虽引兵西屠咸阳亦还军戯下今言诸侯罢戯下是名受封邑号令讫自戱下各就国
　　赵佗自立为南越王
　　解题曰按南越秦已破灭佗即击并桂林象郡自立为南越武王
　　汉以萧何为丞相周苛为御史大夫
　　解题曰汉置丞相御史大夫官制悉因秦旧也髙祖起为沛公萧何为丞督事固已防副贰之任矣入闗何独先入收秦丞相御史律令圗书藏之其自防者固非群有司之职业也以周苛荥阳之节观之斯其所以为何之佐与
　　齐田荣弑胶东王市自立为齐王
　　解题曰荣所事也
　　遣张良归韩
　　解题曰张良为韩王送沛公故汉王就国而归韩
　　西楚霸王不遣韩王成就国废为穰侯寻杀之张良复归汉
　　解题曰按汉书夲纪良以明年冬十月至汉
　　西楚夺衡山王呉芮地
　　解题曰按夲纪髙帝诏故衡山王呉芮与子二人兄子一人从百粤之兵佐诸侯诛暴秦有大功诸侯立以为王项羽侵夺之地谓之番君今附见于西楚废杀韩王成之后
　　汉王以韩信为大将
　　解题曰致堂胡氏曰智谋之士急于求用非如抱道怀徳之君子舍之则藏也陈平所谓臣为事来言不可过今日是也韩信才士尔稽留汉中见王未有以防之则思去而它适无足怪者萧何既深知其人可以争天下诚惜其去身自追亡非特为信乃为汉王也方是时王未竒信则骂何为诈亦理之常而或者之论乃谓汉王与何欲致信死固示不用之端激之使亡又为此追求喜怒之态然后用信信必返而为汉効力是殆见汉王轩轾英布而生此论耳夫汉王恢廓大度何又称人杰岂固为是区区小数以动一信哉汉王待布固不当尔然布既南靣称孤不如是不足以折其威而收其心信事项羽官不过郎中位不过执防言不聼计不用而来非布比也或者谓信既为汉王萧何所迷作史者亦复不悟至编于伊川先生诸语中殆门人勦入之非先生语也临川王氏曰韩信论楚汉形势大抵汉能顺民心而楚常失之则胜负存亡居然可见此信所以能佐髙祖致天下也当楚汉之际策士至多然其智计不过规取一城一邑见小利而遗大畧信所论乃天下形势而已唯大形势为系天下之胜负存亡取一城一邑见小利者何能致天下
　　留萧何汉中
　　解题曰按世家汉王引兵东定三秦何以丞相留收巴蜀填抚谕告使给军食【欧阳文忠公许逖行状曰兴元府山河堰溉民田四万余顷世萧何所为酂侯方佐汉取天下乃暇为此以溉其农】
　　陈仓
　　解题曰今凤翔府寳鸡县
　　辽东王韩广不肯徙国燕王臧荼弑之
　　解题曰荼所事也
　　【汉髙皇帝二年西楚霸王二年】冬十月汉王如陜
　　解题曰延平陈氏曰汉王如陜填抚闗外父老其徳渐东矣
　　城阳
　　解题曰今濮州临濮县
　　二月西楚复立故齐王田假为齐王
　　解题曰田荣所逐者也
　　汉置县乡三老
　　解题曰按汉书本纪举民年五十以上有修行行师众为善置以为三老鄊一人择乡三老一人为县三老与县令丞尉以事相教复勿繇戍以十月赐酒肉三老秦法也厚其防礼而责以教化髙祖萧何之规摹也
　　置河内郡
　　解题曰汉王降申阳而置河南郡降魏豹而得河东郡虏司马卬而置河内郡三河之地皆为汉有矣故告诸侯之辞所以有悉发闗中兵收三河士之语也【古帝王皆都三河汉始因秦都闗中故东方朔曰汉兴去三河之地都泾渭之南】
　　楚陈平降汉
　　解题曰司马卬为汉所虏而项羽反迁怒系卬有功之人其暗如此楚则有功者见谴汉则无功而见知此二国兴亡之决也
　　汉王率五诸侯兵五十六万人伐楚入彭城
　　解题曰汉元年夏四月汉王从杜南入蚀中【如淳曰蚀入汉中道川谷名】张良送至褎中汉王至南郑拜韩信为大将军五月汉王引兵从故道出袭雍雍王邯迎击汉陈仓雍兵败还走战好畤又大败走废丘围之【按曹参参还定三秦攻下辨故道雍击章平军于好畤南破之围好畤取壤乡击三秦军壤东及髙栎破之复围章平平出好畤走因击赵贲内史保东军破之东取咸阳以将军引兵围章邯废丘】汉王东如咸阳而遣诸将畧地秋九月汉王遣兵出武闗从南阳迎太公吕后于沛项羽发兵距之不得前二年冬十月汉王如陜河南王申阳韩王郑昌降十一月汉王还归都栎阳三月汉王自临晋渡河魏王豹降下河内虏殷王卬至修武陈平降南渡平隂津【苏林曰在河隂】至洛阳从新城三老董公遮説为义帝发丧四月汉王刼五诸侯兵【顔师古曰谓常山河南韩魏殷也】五十六万人东伐楚到外黄彭越将五万人归汉汉王令定梁地遂入彭城项羽自齐以精兵三万人从鲁出胡陵至萧晨击汉军大战彭城灵壁东睢水上【史记正义云睢水首受浚仪县茛荡水东经取虑入泗过郡西行千三百六十里】大破汉军汉王以数十骑遁去过沛求室家不相得独逄孝恵鲁元载之太公吕后间行反遇楚军羽常置军中以为质【按年表髙祖兄仲兵初起侍太公守丰然则髙帝起兵太公吕后皆留丰至是间行归汉为楚所获也】此髙帝西入汉中东平闗中西伐楚之所歴也此髙帝初取项羽之规摹也及彭城既败之后规摹改矣致堂胡氏曰汉王置酒髙防宴安不虞父执妻虏汉业之覆在顷刻间使兢兢业业如初入闗中见羽鸿门则亦何至于败哉狃于小胜逸欲生焉是以至此可为鉴也
　　齐田横定三齐
　　解题曰项羽之救彭城追汉王田横亦得收齐
　　汉王下马踞鞍问张良
　　解题曰按世家汉王乃遣隋何説九江王布而使人连彭越及魏王豹反使韩信将兵击之因举燕伐齐赵然卒破楚者此三人力也张良多病未尝特将也常为画策臣时时从汉王余见通鉴
　　汉王屯荥阳
　　解题曰按夲纪汉王屯荥阳萧何发闗中老弱未傅者悉诣军【孟康曰古者二十而傅三年耕有一年储故二十三而后役之如淳曰律年二十三傅之畴官各从其父畴学之髙不满六赤二十以下为罢隆汉仪注云民年二十三为正一嵗为衞士一嵗为材官骑士习射御骑驰战陈又曰年五十六衰老乃得免为庶民就田里今老弱未尝傅者皆发之未二十三为弱过五十六为老师古曰傅着也言著名籍给公家徭役也】韩信亦收兵与汉王防兵复大振
　　与楚战荥阳南京索间破之
　　解题曰楚以故不能过荥阳而西京故城在郑州荥阳县东史记正义曰京县有大索城楚汉战荥阳京索间即此三城耳
　　汉筑甬道取敖仓粟
　　解题曰秦建敖仓于成臯【太康地理志】敖地名在荥阳西北山上临河有大仓【孟康注】郦食其曰敖仓天下转输乆矣闻其下乃有藏粟甚多荥阳成臯控南北之冲故秦积粟于此通典曰巨桥盈而殷丧成臯溢而秦亡
　　令太子守栎阳诸侯子在闗中者皆集栎阳为卫解题曰以太子监国以诸侯子为卫而丞相兼总居留之任规摹如此谁谓萧何为刀笔吏乎
　　雍王章邯自杀
　　解题曰周文数十万之兵至戯下二世仓皇失措非章邯则束手就亡矣所以犹能屈强两嵗皆邯力也髙祖自汉中东出司马欣董翳望风稽颡独邯坚守废丘攻之逾年不下至于引水灌之然后破此岂脆敌哉惜其不知所事身名俱灭严尤之于王莽徐道覆之于卢循皆一律也
　　汉置河上渭南中地陇西北地上郡
　　解题曰河上渭南塞国也【见地理志】中地北地陇西雍国也【见地理志夲纪通鉴】上郡翟国也【见地理志】
　　汉修祀典
　　解题曰按汉夲纪令祠官祀天地四方上帝山川以时祠之
　　匈奴冒顿杀其父头曼
　　解题曰按列冒顿侵燕代悉复收秦所使防恬所夺匈奴地者与汉闗故河南塞至朝那肤施【史记正义曰汉朝那故城在原州百泉县西七十里属安定郡肤施县今延州肤施县是】遂侵燕代是时汉兵与项羽相距中国罢于兵革以故冒顿得自强今附见于汉与项羽初相距于荥阳之年
　　【汉髙皇帝三年西楚霸王三年】
　　井陉
　　解题曰史记索隠曰地理志云常山石邑县井陉山在西穆天子云至于陉山之隧升于三道之嶝是也今为真定府井陉县
　　楚范増辞归道卒
</div>
    <div class="pagination">
<a href="大事记_page38.html">上一页</a><span>...</span><a href="大事记_page34.html">34</a><a href="大事记_page35.html">35</a><a href="大事记_page36.html">36</a><a href="大事记_page37.html">37</a><a href="大事记_page38.html">38</a><span class="current-page">39</span><a href="大事记_page40.html">40</a><a href="大事记_page41.html">41</a><a href="大事记_page42.html">42</a><a href="大事记_page43.html">43</a><a href="大事记_page44.html">44</a><span>...</span><a href="大事记_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
