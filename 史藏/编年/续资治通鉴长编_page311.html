<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 311 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 311 页/共 607 页</h1>
    <div class="content">　　戊辰，诏大名府路州军灾伤县分衙前、公人、百姓等欠负官物，如本户放税及五分以上，实贫阙者，权住催理，候夏税丰熟送纳。
　　三班院言殿直雷珣乞试六韬、孙、□兵书义十道，仍试骑射，中选。诏免珣使【一八】，权边寨监押、巡检，代还，依武举人例差注。三班使臣乞试兵书自珣始也。旧纪书初听三班使臣试兵书。新纪削去。
　　改南北作坊为东西作坊，其使副名额亦然。
　　军头司言：「备军元额千九百六十人，今阙千一百九十八人。」诏以千人为额，如阙白直，以步军司剩员代之。
　　己巳，侍御史知杂事谢景温兼考校诸路转运使、提点刑狱课绩。
　　置荆湖南北、江南东西路转运司主管文字官各一员。
　　编修中书条例所言：「内外职员人吏遇大礼加恩，并加勋、阶、检校官、宪衔；及军员、诸班、殿直、殿侍，自来加恩，或加功臣、食邑，盖袭唐末弊法，紊乱名分，并乞寝罢。其将校带遥郡以上系中书给敕告者，即因迁官改职任就与加恩。」从之。仍诏将校未经加恩者，遇大礼与加。十一月乙未，条例所初建请，今行之。
　　诏京东路提点刑狱、提举常平官分诣灾伤州军体量，昨检放税赋有未尽分数【一九】，致人户艰于输纳处，今据见欠数，并倚阁。
　　是日，十三日己巳，此据御集。知太原府吕公弼【二○】言，种谔申乞下麟府军马司【二一】。发兵，与谔会银、夏州收接归顺蕃族，望朝廷明降指挥。诏公弼一听宣抚司处分。枢密使文彦博等又奏，欲令公弼如谔所请，速差麟府军马司元定得力将官，领兵会谔，仍多募乡导，远设斥堠，无致堕贼奸计。诏依此与约束。
　　庚午，宣抚司言：「延、庆、环三州义勇节级已上，系第三等户有田瘠薄无力买马者，并乞官给马一匹。若死，即令自备偿。」从之。
　　权成都府路转运使、兵部员外郎、直集贤院范纯仁为陕西、河东宣抚判官。韩绛引纯仁自助，枢密院得旨，差至中书，寝不行，王安石恶纯仁不附己也。
　　泾原路经略司言：「夏人夜引轻骑过边壕，钞掠镇戎军三川寨、独冢堡，弓箭手巡检赵普伏兵壕外，邀其归，击之，获马十二匹而还。」上批：「观其应敌，颇有智数，可迁普一资。」旧纪：夏人寇镇戎军，巡检赵普败之。新纪不书。
　　右谏议大夫宋敏求为史馆修撰。敏求既罢知制诰，以本官奉朝请，逾七月，乃有是命。四月壬午二十二日，敏求罢制诰，四年九月加集学。
　　录故宰相卢多逊孙戒为试将作监主簿。
　　壬申，右谏议大夫宋敏求等言：「淳化二年诏，正月一日御殿，皇帝更衣再坐，执圭。俟太尉进酒，差官受圭，第四盏毕【二二】，进圭。其后有司失于奏请，再坐上寿，遂不执圭。今欲如旧仪，正、至御殿，朝臣自太子中舍、洗马以上及摄南班官，皆得赴坐，赐酒。惟宗室大将军以上至率府副率不与坐，亦无侍立明文。当赐酒时，徘徊阶陛，班列不肃。缘是日，宗室正任以上亦皆赴坐，今欲令将军以上赴坐；率府副率以上【二三】，随班上寿讫，先退。」并从之。
　　广南西路经略司言：「交趾使人李继元乞进方物，今其兵丁劫掠省地，乞令先归所掠人口，乃许依例引伴进奉人赴阙。」
　　是日，召枢密使文彦博等对资政殿。彦博等上在京、开封府界及京东等路禁军数，上亦自内出治平中兵数，参照顾问久之，遂诏殿前司：「虎翼除水军一指挥外，存六十指挥【二四】，各以五百人为额，总计三万四百人。在京增广勇五指挥，共二千人；开封府界定六万二千人；京东五万一千二百人；两浙四千人；江东五千二百人；江西六千八百人；湖南八千三百人；湖北万二千人；福建四千五百人；广南东、西各千二百人【二五】；川峡三路共四千四百人为额。在京其余指挥并河东、陕西、京西、淮南路，前已拨并，其河北以人数尚多，须后议。」治平四年闰三月二十二日，熙宁元年十月末、二年十月十二日、三年十一月二十三日，并合参考。
　　癸酉，诏：「闻福建路灾伤，不魜放税赋，物价踊贵。令发运使罗拯以巡按为名，乘驿往体量。」
　　丙子，韩绛言：「方委种谔乘机进取，乞免令赴阙。」从之。此据御集。谔，十月六日令赴阙。于是绛驻延州，命谔往城啰兀城，听以便宜招纳讨击，领兵二万出无定川【二六】，四路经略司皆毋得干预，诸将听谔节制。权宣抚判官赵□极言大举非策，且曰：「啰兀城孤绝亡水草，粮道阻绝，不早弃，徒资寇耳！」绛不从。初，绛檄河东发兵与谔会银州，有不如期，令谔斩其将。然河东兵由麟州神木砦趋生界，度十五日仅得至银州，谔但与期五日，河东兵恟恟以为言。□指图白绛曰：「麟、银地里，非五日可至。且深入贼境，猝遇贼，奈何？此谔奸谋，诡称横山民欲归汉，先制青巾二万，金帛称是，以待降者，其实诞谩，阴籍河东兵驱迫河外石州部族来降，指为横山之民也。」绛忧之，欲追谔【二七】，恐不禀命。□谓绛：「宜檄谔趣领觽自银州趋中路迎接河东兵，揣谔必不敢践生界，顾自违节制，其敢复斩人！」绛从之。谔果不行，而河东兵竟踰半月始会银州。此据种谔本传，并范百禄所为赵□墓铭。□权宣判，此据范百禄墓铭及□本传，皆称诏旨，然实录并御集并无其事，疑是绛辟范纯仁不从，朝廷暂委□也。当考。
　　龙图阁直学士吕居简【二八】卒。
　　丁丑，天章阁待制李师中为龙图阁直学士、知河南府，代王陶也；以陶知汝州。
　　主客员外郎、监宣州盐税蒋之奇权福建路转运判官。之奇初责道州，以表哀谢，上览表，知其有母而怜之，诏移近地，遂改宣州，居道州才五月也。于是擢付漕事，盖使行新法云。
　　诏宣徽使郭逵序位参知政事、枢密副使之下。逵被召赴阙，自言：「故事，参知政事、枢密副使、宣徽使以入先后为序，今请立其下。」故从之。
　　侍御史知杂事谢景温言知瀛州、龙图阁直学士张焘军政不修，燕饮无度。诏监司体量以闻。寿寻以母丧去。
　　诏广南摄官月俸钱三千，可增二千，仍支实钱。先是，中书请广南摄官委转运司二年一次差官考试，分五场，每试公案五道，每道刑名五七件，取合格人差摄；不中者许再试。故增俸以励之。新纪书增广南摄官俸。旧纪文繁，合从新纪。
　　又诏：「审官东西院、三班院、流内铨主簿看详本司条制，有未便事，如何裁定，删去繁复，务令明白，可以经久施行。其簿书如何增损，具画一条上【二九】。」
　　又诏：「近指挥陕西、河东诸路，如有夏国投来蕃部，不以多少，并令接纳，厚加存抚。近日惟鄜延、环庆屡奏投来人户，而诸路并不知有无，可询具实封以闻【三○】。」
　　河北屯田司言：「保州闭北奇水口，居民张用、张吉、张澄鸣鼓集觽遮止，乞流配。」中书拟配用卫州、吉怀州、澄澶州编管，上批：「配过河与淮南。」朱本以此段事小，削去。新本复存之。
　　戊寅，虞部员外郎苏澄、驾部员外郎马堒并通判河南府。时初行免役法，欲省西京诸县，特选澄等委之。马堒十月十八日赴宣司【三一】，备提举义勇。
　　太子中允李定为崇政殿说书。定固辞，寻改授集贤校理、检正中书吏房公事。定固辞改授据会要，并附此月二十二日，当考。明年四月二十一日，乃以集校检吏。
　　赐西蕃董□诏并衣服【三二】，鞍马。先是，秦凤路言：「昨夏人聚兵犯环庆，谍报西蕃董□尝乘虚深入其境，虏获甚多。」朝廷下其事，令韩缜参验。既而上批：「蔡挺所奏董□事，与缜探报颇同，可赐诏銟激之，仍遣使臣押赐。」故有是诏。
　　己卯，三司言：「仪鸾司阙条□三千，乞下河东制造。」上批：「前日提举司言，物料库、牛羊司所蓄□毛，旧以给宗室嫁娶，昨一例折支钱，今已委积数万斤，皆同粪壤。三司不以见在物料为之，而远勤民力于河东，可令据见在并自今所收白羊毛鲟造。其褥骨之类，即许用黑毛代之。」
　　庚辰，命王安石提举编修三司令式并敕及诸司库务岁计条例。翰林学士元绛、权三司使李肃之、权发遣盐铁副使傅尧俞、权户部副使张景宪、度支副使王靖、同修起居注李寿朋、集贤校理陈绎，并同详定。太子右赞善大夫吕嘉问、光禄寺丞杨蟠、崇文院校书唐垧、权许州观察推官王觌、三司推勘公事乔执中、检法官李深、勾当公事张端、著作佐郎赵蕴周直孺、均州军事判官孙亶，并为删定官。觌，秦州人也。孙亶、周直孺、赵蕴、张端已见。李深、乔执中已见。王觌，秦州人。唐垧已见。吕嘉问已见。李寿朋已见。傅尧俞已见。王靖，旦孙，已见。张景宪，师德子，已见。
　　枢密都丞旨李评等上本院吏收补校试赏罚之法，诏依所定。
　　上批：「陕西缘边修葺城寨，所役厢军数不少。本路厢军近年逃亡颇多，役使不足，兼累有重难般运粮草之类，极为疲乏。可勘会诸河功役，当于陕西、河东、京东差者，并权罢，令并力以完边备。」
　　诏：「京朝官合入川、广、福建，如祖父母笃疾无兼侍，虽年未及七十，许召保官与家便差遣。」
　　辛巳，编修中书条例所言：
　　人臣非有罪恶致仕而去，人君视遇之如在位之时，礼也。近世致仕者并与转官，盖以士多昧利，而少知退之人，欲加优恩，以示劝銟。推行已久，且合依例施行。至于旧例，两省正言以上官、三班使臣、大使臣、横行、正任等，并不除为致仕官，及致仕带职者并须落职，而复优迁其官，看详别无义理，但致恩例不均。如谏议大夫不可改给事中，并转工部侍郎，乃是超转两资。又如吏部、工部尚书并除太子少保，乃是超转六资。至知制诰、待制，官卑者除卿监，缘知制诰、待制待遇，非与卿监为比，今他官致仕皆得迁官，此独因致仕更见退抑。以至供奉官、侍禁本八品，除率府副率，并同六品。诸司副使、承制、崇班七品，除将军，乃三品。至于节度使除上将军，防御团练使、刺史并除大将军，缘诸卫名额不一，至有刺史除官高于防御使者。今若令文武官带职人致仕者，并许依旧带职，止转一官，及文臣正衔【三三】、武臣借职以上，皆得除为致仕官，即不致轻重不等。以至选人令录以上并除朝官，经恩皆得封赠，荫及数世，旁支例得赎罪、免役。又京官致仕，亦止迁一官，若光禄寺丞致仕，有出身除秘书省著作佐郎，无出身除大理寺丞，而令录、职官乃除太子中允或中舍，殊未为当。及进纳出身人例除京官，至有经覃恩迁至升朝官者，颇多兼并有力之家【三四】，皆免州县色役及封赠父母。如京官七品，除衙前外，亦免余色役，尤为侥幸。条例繁杂，无所适从。如录事参军，或除卫尉寺丞，或除大理评事，或除奉礼郎，恩例不同，可以因缘生弊。
　　今定：凡文臣京朝官以上，各转一官，带职仍旧条，不许转官乞亲属恩泽者，依旧条【三五】。选人依本资序转合入京朝官，进纳及流外人判、司、簿、尉，除别驾【三六】。在京诸司勒留官，依主簿、尉。以上亲、贤、劳、旧合别推恩者，取旨。历任有入己赃，不得乞亲戚恩泽，仍不迁官。其致仕官，除中书、枢密院外，并在见任官之上。致仕及三年以上，元非因过犯，年未及七十，不曾经□封及陈乞亲戚恩泽，却愿仕官【三七】，并许进状□述；并有人荐举者，各依元资序授官。其才行为觽所知，朝廷特任使，不拘此法。从之。自此宰相以下并带职致仕，议者不以为是。「自此宰相以下并带职致仕，议者不以为是。」元佑史官之论也。绍圣本已削去，新本复存之，今从新本。元佑史官不以为是，当考。新纪书许致仕官仍带职，旧纪不书。
　　诏令都水监，每年直牒三班、审官院差使臣监淘公私河渠，更不逐年降宣。
　　壬午，辽主遣秦州观察使萧遵道、太常少卿直干文阁杨规训，其母遣奉国军节度使耶律宁、起居郎知制诰成尧锡，来贺正旦。
　　癸未，宣抚使韩绛言：「陕西用兵之际，切要准备缘边粮草，而又盐马一司，颇失规例，钞法益轻。伏见薛向通知关陕钱盐移用之术，乞增差充陕西都转运使，候事息，复令管勾东西财利。」诏以向为陕西、河东路宣抚副使。中书言：「知制诰吕大防见为判官，职在待制上，恐亦当改副使。」上批：「宰相充使，自来班着降一等者，惟参知政事、枢密副使及宣徽使。今大防与向止是知制诰、待制，可并充判官，向领发运如故。」未至京师，复诏还职。
　　京西转运司言：「许州长社等县有牧马草地四百余顷，先为不堪牧放，权听人租佃。今相度可收入官【三八】，决邢山潩河石限等水溉种稻田。」从之。
　　以下溪州彭师晏所归仕羲侵地为镇溪寨。仍赐知辰州、文思副使张宗义敕书奖谕，及银绢各五十，以宗义招纳师晏及筑镇溪寨有劳也；寻又迁左藏库副使。宗义迁官在明年正月二十八日，今并书于此。九年正月乙卯，师晏降。
　　诏：「原渭州、德顺军自今三年买马三万匹，买马官以十分为率，买及六分七厘转一官，余三分三厘均为三等，每增一等更魜磨勘一年。岁给三司及成都府、梓利州三路纳绢共十万，与陕西卖盐钱相兼偿马价。」初，三州军买马，三年共万七千一百匹，而髃牧判官王诲言：「嘉佑六年以前，秦州上京券马，岁不下万四五千匹。嘉佑七年置买马司于原、渭、德顺三州军，皆选良马售以高价，于是券马法坏，类多死损，枉费钱帛。请令原、渭、德顺增买岁共一万匹，使臣优加酬奖，及出钱帛以偿马价。」故有是诏。
　　司马光奏疏曰：臣以不材，误承朝廷委用，待罪长安，兼领一路十州兵民大柄。朝辞之日，伏蒙陛下面谕以凡边防事机及朝廷得失，有所闻见，令一一奏闻。臣受命以来，且愧且惧：所愧者圣恩深厚，责任至重；所惧者知识浅短，无以堪称。夙夜疚心，不敢宁居。
　　臣自入境以来，见流移之民，道路相望，询访闾里，皆云今夏大旱，禾苗枯瘁，河渭以北，绝无所收，独南山之下，稍有所存。而入秋霖雨，经月不霁，禾虽有穗，往往无实，虽有实，往往无米，虽有米，率皆细黑【三九】。一斗之粟，舂簸之后，不过得米三四升。谷价踊贵，民间累年困于科调，素无蓄积，不能相赡，以此须至分房魜口，就食西京、襄邓商虢等州，或佣赁客作【四○】，或烧炭采薪，或乞□剽窃，以度朝夕。当此之际，国家惟宜镇之以静，省息诸事，魜节用度，则租税自轻，繇役自少，逋负自宽，科率自止。四患既除，民力自足，民财自饶，闾里自安，流亡自还，固不待陛下忧勤于中，宰相劬劳于外，然后人人得其所也。苟或不然，国家虽欲轻租税、宽逋负，其所费之财何由可得？虽欲少繇役、止科率，其所营之事何由可成？四患不除，虽日下恩泽之诏，民犹不免于流移转死也。盖欲止沸者莫若绝薪，欲安民者莫若省事，此目前之验，非难知也。
　　臣到官以来，伏见朝廷及宣抚等司指挥，分义勇作四番，欲令以次于缘边戍守，选诸军骁锐及募闾里恶少以为奇兵；造干粮、刍□少饭、布囊、力车【四一】以备馈运，而悉取岁赐秉常之物散给缘边诸路，又竭内地府库【四二】甲兵财物以助之。且以永兴一路言之，所发人马，甲八千副，钱九万贯，银二万三千两，银曂六千枚，其余细琐之物，不可胜数。动皆迫以军期，上下相驱，急于星火。官吏狼狈，下民惊疑，皆云国家将以来春大举六师，长驱深入，以讨秉常之罪。臣以疏贱，不得预闻庙堂之议，未知兹事为虚为实。昨者亲承德音，以为方今边计，惟宜严谨守备。俟其入寇，则坚壁清野，使之来无所得，兵疲食尽，可以坐收其敝。臣退而思念，圣谋高远，深得王者御戎狄之道，实天下之福。及到关中，乃见凡百处置，皆为出征调度。臣不知有司在外，不谕圣意，以致有此张皇，将陛下默运神算不令愚贱之臣得闻其实也？臣不胜惶惑，昼则忘食，夜则忘寝，心寒股栗，窃为陛下危之。
　　夫兵者凶器，圣人不得已而用之。自古以来，国家富强，将良卒精，因人主好战不已，以致危乱者多。况今公私困竭，将愚卒懦，乃欲驱之塞外，以捕狡悍之寇，其无功必矣。岂惟无功，兼后患甚多，不可尽言也。若朝廷初无出征之意，则何为坐散府库之财，疲生民之力，讫无分毫之事？万一将来敌骑入寇，府库已竭，民力已困，将何以御之？臣先任御史中丞日，朝廷将兴绥州之役，臣曾上言：国家先当举百职，修庶政，安百姓，实仓库，选将帅，立军法，练士卒，精器械，八事皆备，然后可以征伐四夷。今此八事未有一者胜于曩时，而况关中饥馑，十室九空，为贼盗者纷纷已多，县官仓库之积，所余无几，乃欲轻动大觽，横挑猛敌，此臣之所大惧也。或者又云，国家未讨秉常，先欲试兵，诛一小族。若果如此，尤为不可。何则？今者竭关中之财力，大兴师觽，乃舍有罪之强寇，诛无辜之小种，胜之不武，不胜为笑，将无以复号令戎狄矣。此二策者，皆为不可。
　　伏望陛下深鉴安危之机，消之于未萌，救之于未形，速下明诏抚谕关中之民，以朝廷不为出征之计；其义勇更不分番于缘边戍守，亦不选募奇兵；凡诸调发为馈运之具者，悉令停罢；爱惜内地仓库之储【四三】，以备春深赒救饥穷之人。如此，岂惟生民之幸，亦社稷之福也。臣不胜忧迫，直输赤诚，惟陛下裁察。此疏不得其时。光以十月十九日面谢于崇政殿，又永兴谢上表云：今月十四日到任。表称「今月」，必十一月也。疏称「今夏大旱」，盖三年夏也。又称「今春大举」，则当是四年春矣。既先称「今夏」，即不当更称「今春」，疑「今春」字当作「来春」，此疏或以十一月末或十二月间上也。姑附十二月末，更须详考。
　　富弼言：弼所言据札子，集见于此。「窃知陕西用武，诸路入讨，至今已是数月，调发输敛，不无劳费。陛下躬亲万务，勤于访逮。臣所恨未能一效死力，少□陛下西顾之忧。且念灵、夏数州，自太宗割赐之后，几及百年，所存惟是空垒而已。今所得城壁，切恐未偿所费，既已克下，又须守御，自此劳费，卒无已时。臣又有愚虑者，伏缘西夏与北敌，视朝廷常为犄角之势。盖北敌山前、后十八州，每恐朝廷有复取之意，庆历初，因元昊叛，仁宗不免讨伐，而北敌遂有嫚书兴割地之隙。其书大意，自谓我与西夏是舅甥之国，南朝不合加兵。臣不能尽记其辞，惟记一句云「殊无忌器之嫌」，此大可见其意也。臣其时两使北廷，每见元昊遣人在彼，密令询问，云「来借兵」。此皆臣始末亲经目睹，不是剽闻。以昔校今，不敢谓必无此事。今北敌亦须疑朝廷既平西夏，即移兵北伐，必有借助西夏之谋，不可不过虑及此也。更或二敌相应，两下起事，即国用人力如何枝梧其间，军情民心须常加防察，不可使至于此极也。况今天威已振，王师已捷，或且令退修边备，讲守御之策，更俟表里完葺【四四】，别图后举，以为万全之计，亦为未晚。伏乞陛下特赐详择而审处之。」四年二月五日，弼已为赵济所劾，六月二十一日，罢使相。此札子首云：臣自去冬十一月乞罢使相，三诏不允。「去冬」盖指二年，则此札子必三年事。但所称「王师之捷」，不审是何处。今臆度附司马光疏后。韩绛既出师，其初亦必屡以捷闻，但实录不详耳。
　　是岁，宗室子赐名授官者四十五人，断大辟三千五百二十三人。新、旧纪并书：是岁，河北、陕西旱饥，诏赈□之。交趾入贡，广源、下溪州蛮内附。下溪见十二月二十七日，余各见本月日，此不别书。
　　注　　释
　　【一】止移文往来「止」原作「上」，据宋会要职官四一之一九改。
　　【二】淮南河北兵士阁本作「京东所差兵士」，疑是。
　　【三】道路艰梗「梗」原作「便」，据阁本及宋史卷一九六兵志改。
　　【四】供奉官「供」原作「共」，据阁本、活字本改。
　　【五】虚食缘边粮草「食」原作「实」，据阁本改。
　　【六】具利害原作「利害具」，据阁本及宋会要食货七之二二乙正。
　　【七】或人户例不该差役之人「该」原作「诗」，「役」原作「杀」，据阁本、活字本及宋会要食货七之二二改。「户」上原脱「人」字，亦据同上宋会要补。
　　【八】五月原作「三月」，据阁本及本书卷二二三熙宁四年五月丙申条改。
　　【九】但推以上皆充宋会要兵二之五作「但二丁以上皆充」。长编纪事本末卷七一保甲作「十五以上皆充」。宋敏求春明退朝录上谓律令中「丁推」当是「丁稚」。此处「推」疑是「稚」字之误。
　　【一○】于保分内往来巡警「分内」原倒，据阁本及宋会要兵二之六乙正。
　　【一一】论如伍保律「伍」原作「五」，宋史卷一九二兵志此语作「依律伍保法」，宋会要兵二之六作「并依从伍保法科罪」，据改。
　　【一二】别为附保系籍外「为」原作「无」，据宋会要兵二之六改。
　　【一三】则募兵反不足以应敌「以」字原脱，据阁本及长编纪事本末卷七一保甲、髃书考索卷四一补。
　　【一四】黥兵「黥」原作「黔」，据同上二书改。
　　【一五】二十二日原作「二十一日」，据本书卷二二○、二三○改。
　　【一六】二十二日原作「一十二日」。本书卷二一九熙宁四年正月戊申条注有「免衙前归农者八百三十余人」之记载，戊申是二十二日。阁本亦作「二十二日」，据改。
　　【一七】勿替初终也阁本、活字本均同。疑「终」为「衷」字之误。
　　【一八】诏免珣使宋会要选举一七之一二作「诏免短使」。
　　【一九】昨检放税赋有未尽分数「昨」原作「非」，「检」下原衍「校」字，据阁本及宋会要食货七○之一六九改删。
　　【二○】吕公弼「公」字原脱，据下文及宋史卷三一一吕公弼传补。
　　【二一】麟府军马司「麟」原作「鄜」。按宋史卷八六地理志，「麟府」属河东路，下文亦有「麟府军马司」，因据改。
　　【二二】第四盏毕宋会要礼五六之八其下有「漤」字。
　　【二三】率府副率以上同上书「以上」作「以下」。
　　【二四】存六十指挥「十」原作「千」，据通考卷一五三兵考、玉海卷一三五、宋史卷一八七兵志改。
　　【二五】广南东西各千二百人通考卷一五三兵考、宋史卷一八七兵志均无「各」字。
　　【二六】无定川「川」原作「州」，据阁本及宋史卷三三五种谔传改。
　　【二七】欲追谔「追」原作「迫」，据阁本改。
　　【二八】吕居简「居」字原脱，据阁本、活字本及宋史卷二六五吕蒙正传补。
　　【二九】具画一条上「具」原作「其」，据阁本改。
　　【三○】可询具实封以闻「具」原作「其」，据阁本改。
　　【三一】宣司原作「官司」，据阁本、活字本改。
　　【三二】衣服阁本及宋会要蕃夷六之七均作「衣带」。
　　【三三】文臣正衔宋会要职官七七之四六、宋史卷一七○职官志均作「文臣正言」。
　　【三四】颇多兼并有力之家「兼并」二字原倒，据宋会要职官七七之四六、宋史卷一七○职官志乙正。「颇」，二书均作「类」。
　　【三五】依旧条「依」原作「条」，据阁本及宋会要职官七七之四七、宋史卷一七○职官志改。
　　【三六】进纳及流外人判司簿尉除别驾同上二书均作「进纳及流外人判司簿尉除司马，令录除别驾」，疑此处有脱文。
　　【三七】仕官疑当作「仕宦」。
　　【三八】今相度可收入官「收」原作「牧」，据阁本及宋会要食货七七之二二改。
　　【三九】虽有米率皆细黑「虽有米」三字原脱，据司马光温国文正司马公文集卷四三谏西征疏补。
　　【四○】或佣赁客作「赁」原作「债」，据同上书改。
　　【四一】力车「力」原作「刀」，据同上书及宋史卷一九一兵志改。
　　【四二】府库「库」原作「军」，据同上书改。
　　【四三】爱惜内地仓库之储「爱」原作「忧」，据阁本及温国文正司马公文集卷四三谏西征疏、宋史卷一九一兵志改。
　　【四四】完葺「完」原作「定」，据阁本、活字本改。
续资治通鉴长编
卷二百十九
卷二百十九
</div>
    <div class="pagination">
<a href="续资治通鉴长编_page310.html">上一页</a><span>...</span><a href="续资治通鉴长编_page306.html">306</a><a href="续资治通鉴长编_page307.html">307</a><a href="续资治通鉴长编_page308.html">308</a><a href="续资治通鉴长编_page309.html">309</a><a href="续资治通鉴长编_page310.html">310</a><span class="current-page">311</span><a href="续资治通鉴长编_page312.html">312</a><a href="续资治通鉴长编_page313.html">313</a><a href="续资治通鉴长编_page314.html">314</a><a href="续资治通鉴长编_page315.html">315</a><a href="续资治通鉴长编_page316.html">316</a><span>...</span><a href="续资治通鉴长编_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
