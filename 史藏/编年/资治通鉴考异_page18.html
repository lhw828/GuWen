<!DOCTYPE html>
<html>
 <head>
  <meta charset="utf-8"/>
  <title>
   资治通鉴考异 - 第 18 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴考异 - 第 18 页/共 29 页
  </h1>
  <div class="content">
   十一月李林甫知王鉷与杨愼矜有隙密诱使图之【明皇杂录曰愼矜父墓封域之内草木流血愼矜大惧问术者史敬思敬思曰禳之可以免于愼矜后园大陈灋事令贯桎梏坐于丛林间以厌之唐厯云敬思本胡人出家还俗涉猎书传阴阳象愼矜与之善毎言天下将乱居于临汝山中亦劝愼矜于临汝买得山庄良田数十顷甞于愼矜第夜坐谈宴怒婢春草将杖杀之敬思曰七郎何须虚杀却十头壮牛愼矜曰何谓也敬思曰卖却买牛毎年耕田十顷愼矜雅厚敬思曰任公收取明旦至市卖与太眞栁氏姊得钱百二十千文买牛以归栁氏数将春草来往宫中宗见其状皃壮大应对分明数目之谓栁曰几钱买得此婢以实对遂留之宗曽昼寝问春草曰汝本何人何以得至栁家春草曰本杨愼矜婢卖与栁家宗曰愼矜岂少钱而卖你春草曰不是要钱本将杀某敬思救得不杀所以卖之宗素闻敬思名因诘问春草以实对曰毎夜坐中庭或説天文遥指宿曜某亦尽知其言宗怒变色良久后王鉷因奏事言引愼矜宗勃然曰愼矜与卿有亲更不须相往来鉷初内怨愼矜凌已常忍隠不泄至是觉上意异杨钊先知之以告鉷鉷心喜数悖慢以侵之愼矜尤怒明皇杂录又曰愼矜之侍婢有美者字明珠敬思数目之愼矜即以遗之兼以装甚厚以车送之敬思乗马随之路经贵妃妹八姨楼下方登楼张乐姨素与敬思相识因邀敬思登楼乃曰车中美人请以见遗敬思不敢拒姨明日入宫婢从上见而异之问所从来明珠曰本杨愼矜家人也近赠史敬思上曰敬思何人而愼矜輙赠以婢明珠乃具言厌胜之事上大怒曰彼为妖乎遂告林甫林甫素忌愼矜才恐其作相以告中丞吉温温险害亦有憾于愼矜因构成其事今参两书之】
　　三司按王忠嗣【新传李林甫屡白太子宜有谋上云云按林甫虽志欲害太子亦未肯自言之今不取】
　　李林甫屡起大狱太子以仁孝谨静得免【明皇杂录云上与李林甫议立太子意属忠王林甫从容言于上曰古者建立储君必推贤德茍非有大勲于社稷则惟元子上黙然曰朕长子琮往年因猎苑中所伤面目尤甚林甫曰破面不犹愈于破国乎陛下其图之上微感其言徐思之林甫亦素知其有疾意欲动揺肃宗而托附武惠妃因以夀王瑁为请竟以肃宗孝友聦明中外所属故奸邪之计莫得行焉按是时忠王若未为太子上用林甫之言则琮为太子矣安能及瑁新书李林甫传云林甫数危太子未得志一日从容曰古者立储君非冇大勲于宗稷则莫若元子帝久之曰庆王往年猎为豽伤面甚荅曰破面不愈于破国乎帝颇惑曰朕徐思之此则情理似近然新书此事必出于杂录若太子已立则不当云上与林甫议立太子意属忠王也今杂录本于所伤字上脱为豽两字别本必有之按説文豽兽名无前足此非常有之物或者豹字误为豽字耳事既可疑今不取】
　　十二月李嗣业破吐蕃【旧嗣业传云天宝七载今从实录及封常清传】





　　资治通鉴考异卷十三
　　钦定四库全书
　　资治通鉴考异卷十四
　　宋　司马光　撰
　　唐纪六
　　九载二月髙仙芝破朅师虏其王勃特没【实录云载十一月吐火罗叶护请使安西兵讨朅师上许之不见出师今载三月庚子册朅师国王勃特没兄素迦为王册曰顷勃特没于卿不孝于国不忠不言朅师为谁所破按十载正月髙仙芝擒朅师王来献然则朅师为仙芝所破也】十月王翼言妙宝眞符【旧志王鉷奏翼见元于宝仙洞中遣鉷与张均王□王济王翼王岳灵于洞中得玉石头上清护国经宝劵纪箓等献之今从实录】
　　杨钊张易之之甥【郑审天宝故事云杨国忠本张易之之子天授中易之恩幸莫比毎归私第诏令居楼上仍去其梯母恐张氏絶嗣乃密令女奴蠙珠上楼遂有娠而生国忠其説暧昧无稽今不取】庚辰复易之兄弟官爵【唐厯在七月二十五日今从实录】
　　十载正月为安禄山起第禄山出入宫掖【禄山事迹正月二十日禄山生日宗及太眞赐禄山器皿衣服件目甚多后三日召禄山入内贵妃以锦绣绷防禄山令内人以防舆升之宫中欢呼动地宗使人问之报云贵妃与禄儿作三日洗儿宗就观之大悦因赐贵妃洗儿金银钱物极欢而罢自是宫中皆呼禄山为禄儿不禁其出入温畬天宝乱离西幸记禄山谄约杨妃誓为太子母自十国已下次及诸王皆戯禄儿与之促膝娯宴上时闻后宫三千合处喧笑密侦则禄山果在其内贵戚猱杂未之前闻凡曰钗镮皆啗厚利或通宵禁掖昵狎嫔嫱和士开之出入卧内方此为疎葪城侯之获厠刑余又奚足尚王仁裕天宝遗事云禄山常与妃子同食无所不至帝恐外人以酒毒之遂赐金牌子繋于臂上毎有王公召宴欲沃以巨觥即禄山以金牌示之云准敕戒酒今略取之】
　　二月禄山养曵落河八千余人【禄山事迹云养为己子按养子必无八千之数今不取】
　　四月鲜于仲通大败于泸南【杨国忠传南蛮质子閤罗凤亡归不获帝怒欲讨之国忠荐阆州人鲜于仲通为益州长史令率精兵八万讨南蛮按南诏传七年防归义死诏閤罗凤袭云南王不云甞为质子亡归也九年姚州自以张防陁侵之故反时鲜于仲通已为益州长史国忠传与南诏传相违新旧书皆如此恐误】
　　杨国忠掩其败状仍叙其战功【唐厯云令仲通白衣领节度事旧传无之按既掩败叙功岂得复白衣领职】
　　髙仙芝将蕃汉三万众击大食【马宇叚秀实别传云蕃汉六万众今从唐厯】八月武库火烧兵器三十七万【唐厯云四十七万事今从实录】
　　十一载二月庚午命有司易恶钱【旧纪唐厯皆作癸酉今从实录】六月杨国忠奏劒南破吐蕃【实录兵部侍郎兼御史中丞劒南节度使杨国忠破吐蕃于云南防故隰州等三城献俘于朝唐厯国忠上言破吐蕃于云南防故洪州等三城按国忠时在长安葢劒南破吐蕃以国忠领节制故使之上表献俘耳时国忠已为大夫云中丞误也隰州从实录】十二月国忠建议选深者注官【唐厯此敕在七月二十七日统纪在七月旧纪十二月甲戌国忠奏请两京选人铨日便定留放无长名按国忠作相始兼文部尚书七月未也今从旧纪】丁亥还宫【本纪唐厯皆云己亥还京今从实录】
　　十二载十月戊寅幸华清宫【旧纪唐厯皆作戊申按长厯是月无戊申今从实录然实录在辛巳后葢误】
　　十三载正月安禄山入朝【肃宗实录十二载杨国忠屡言禄山潜图悖逆五月宗使辅璆琳伺之禄山厚赂璆琳盛言禄山忠于国国忠又言禄山自此不复见矣宗手诏追禄山禄山来朝旧传亦同按宗实录并禄山事迹遣璆琳送甘子于范阳觇禄山反状在十四载五月而肃宗实录及旧传云十二载误也今从唐厯】
　　三月贬张均张垍张埱【唐厯云垍甞賛相礼仪雍容有度上心悦之翌日谓垍曰朕罢希烈相以卿代之垍曰不敢贵妃在坐告国忠斥之旧垍传天宝中宗尝幸垍内宅谓垍曰希烈累辞机务朕择其代者孰可垍错愕未对帝即曰无逾吾爱壻矣垍降阶陈谢杨国忠闻而恶之及希烈罢相举韦见素代垍垍深觖望按本纪三月丁酉垍贬官韦见素八月乃知政事而云垍深觖望旧传误也明皇杂录云上幸张垍宅谓垍曰中外大臣才堪宰辅者与我悉数吾当举而用之垍逡巡不对上曰固无如爱子壻垍降阶拜舞上曰即举成命既逾月垍颇懐怏怏意其为李林甫所排会禄山自范阳入觐禄山潜赂贵妃求带平章事上不许垍因私第备言上前时行幸内第面许相垍与明公同制入辅今既中变当必为奸臣所排禄山大懐恚怒明日谒见因流涕请罪上慰勉久之因问其故禄山具以垍所陈对上命髙力士送归焉亦以怏怏闻由是上怒按李林甫时已死亦误也】
　　八月陈希烈罢相韦见素同平章事【旧见素传曰时杨国忠用事左相陈希烈畏其权宠凡事唯诺无敢明宗知之不悦天宝十三年秋霖雨六十余日天子以宰相或未称职见此咎徴命杨国忠精求端士时兵部侍郎吉温方承宠遇上意用之国忠以温禄山賔佐惧其威权奏寝其事国忠访于中书舍人窦华宋昱等华昱言见素方雅柔而易制上亦以经事相王府有旧恩可之希烈传曰国忠同事素忌疾之乃引韦见素同列罢希烈知政事按明皇若恶希烈同徇国忠当更自择刚直之士岂得尚卜相于国忠今从希烈传】
　　十四载二月安禄山请以蕃将代汉将【实录正月辛巳禄山表请以蕃将三十人代汉将上遣中使袁思艺宣付中书令即日进画使写告身杨国忠韦见索相谓曰流言传禄山有不臣之心今乂请代汉将其反明矣乃请陈事既见上先曰卿等有疑禄山之意邪国忠等遽走下阶垂涕具陈禄山反状因以禄山表留上前而出俄顷上又令袁思艺宣曰此之一奏姑容之朕徐为图之国忠奉诏自出国忠毎对未甞不恳陈其事国忠曰臣有一策司销其难伏望下制以禄山带左仆射平章事追赴朝廷以贾循等分帅三道上许之草制讫留之未行上潜令辅璆琳送甘子私其状还固称无事其制遂寝先是上引宰相对见常置白麻于座前及璆琳还上乃谓宰臣曰禄山必无贰心其制朕已焚矣后璆琳受禄山贿事泄上因祭龙堂遣备诸供责以不防乃命左右扑杀之始有疑禄山意禄山事迹云请不以蕃将代汉将论禄山反状及请追禄山赴阙并是韦见素之意旨国忠曽无预焉仍语见素曰禄山出自寒防位居众上时所忌嫉成疑似耳见素曰公若实为此见社稷危矣将至上前恳论见素约以事如未谐公继之国忠都无一言俯偻而退见素却到中书呜咽流涕此非他也国忠要禄山速反以明己之先见耳宋巨宗幸蜀记云是嵗春二月二十二日辛亥禄山使何千年表请以蕃将三十二人代汉将掌兵其日宰相韦见素杨国忠在省受旨见素惨然国忠问曰堂老何色之戚也见素曰禄山逆状行路共知今以蕃酋代汉是乱将作矣与公位当此地能无戚乎国忠于是亦惘然久之乃曰与夺之间在于宸断岂我辈所能是非邪见素曰知祸之萌而不能防亦将焉用彼相矣明日对见仆必恳论冀其万一若不允子必继之国忠曰事脱不谐恐虚犯龙顔自贻伊戚见素曰茍正其言而获死犹愈于阿从而偷生翌日壬午二相入对见素言禄山潜贮异图迹已昭彰因叩头流涕久之国忠但俯偻逡巡更无所补上不悦遂以他事议之既退还省见素谓国忠曰圣意未回计将安出国忠曰禄山未必有反意但时所诽嫉便成疑似耳见素曰公若为此见社稷危矣遂悯然不言二十四日癸丑上又使思艺宣旨令且依此遣卿等所议后别筹之自是见素数奏其凶状三月己未朔见素请以禄山同中书门下平章事追赴阙庭及辅璆琳送甘子禄山绐璆琳曰主上耄年信任非次国忠之辈茍循荣班今若进逆耳之言苦口之药以吾之心事将无益今欲耀兵彊諌以迹鬻奉此意决矣禄山以物赠璆琳璆琳既受金帛及还奏曰禄山尽忠奉国必无二心特望官家不以东北为虑上然之谓宰臣曰禄山朕自保之卿勿忧也见素起曰臣忤拂圣旨僣黩大臣罪合万死然愚者千虑或有一中愿陛下审察之自余与实录及事迹所述略同按禄山方赂璆琳泯其反迹安肯对之遽出悖语又国忠平日数言禄山欲反此际安得不与见素同心盖所谓天下之恶皆归焉者也今取其可信者】
　　四月杨国忠使京兆尹围安禄山第【肃宗实录国忠日夜伺求禄山反状或矫诏以兵围其宅或令府县捕其门客李起安岱李方来等皆令侍御史郑昂之阴推劾潜捶杀之庆宗尚郡主又供奉在京密报其父禄山转惧唐厯是夏京兆尹李岘贬零陵太守先是杨国忠使门客蹇昂何盈察禄山阴事命京兆尹围捕其宅得安岱李方来等与禄山反状使侍御史郑昂之缢杀之禄山怒使严庄上表自理具陈国忠罪状二十余事上惧其生变遂归过于岘以安之安禄山事迹与唐厯同外有命京兆尹李岘于其宅得李起安岱李方来等乂贬吉温为澧阳长史以激怒禄山幸其速反上竟不之悟宗幸蜀记与事迹同按李岘传十三载连雨六十余日国忠归咎京兆尹贬长沙太守新宗室宰相传杨国忠使客蹇昂何盈摘安禄山阴事讽京兆捕其第得安岱李方来等与禄山反状缢杀之禄山怒上书自言帝惧变出岘为零陵太守今从实录】
　　七月遣冯神威赍手诏谕禄山【禄山事迹作承威今从宗幸蜀记】十月庚寅幸华清宫【旧纪壬辰今从实录新纪】
　　十一月甲子安禄山反【平致美蓟门纪乱曰自其年八月后慰谕兵士磨厉戈矛颇异于常识者窃怪矣至是禄山勒兵夜将出命属官等谓曰奏事官胡逸自京回奉密旨遣禄山将随身兵马入朝来莫令那人知羣公勿怪便请随军那人意杨国忠也】
　　禄山遣何千年劫杨光翽【肃宗实录云先令千年领壮士数千人诈称献俘以车千秉包旌旗戈甲器械先于河阳桥不见后来所用又千年时方诣太原执杨光翽未暇向河阳也今不取蓟门纪乱云是月甲午防光翽按是月有甲子安得甲午亦不取】
　　甲戌禄山斩光翽【幸蜀一云卜九日甲戌至眞定南逢杨光翽按唐厯禄山遣骁骑何千年等劫光翽归遇于博陵郡杀崔葢幸蜀记误以定州为眞定耳禄山事迹曰其年九月甲午传太原尹杨光翽首至按禄山十一月始反而事迹云九月取光翽误也】
　　张介然为河南节度使【实录以介然为汴州刺史旧纪以介然为陈留太守按是时无刺史郭纳见为太守介然直为节度使耳】
　　十二月庚寅禄山防陈留斩介然【旧纪辛卯防陈留郡禄山事迹庚午防陈留郡传张介然荔非守瑜等首至今从实录】
　　癸巳防荥阳杀崔无诐【唐厯旧纪作甲午今从实录】
　　丁酉防东京封常清战败西走【常清表云自今月七日交兵至十三日不已按七日禄山犹未至荥阳葢与贼前锋战耳】
　　常清説仙芝守潼关【肃宗实录云仙芝领大军初至陜方欲进师会常清军败至欲广其贼势以雪己罪劝仙芝班师仙芝素信常清言即日夜走保潼关朝廷大骇今从本传】
　　辛丑制太子监国【唐厯幸蜀记皆云十六日辛丑按长厯辛丑十七日也实录又作己丑尤误肃宗实录云诏以上监国仍命揔统六军亲征防逆按新书云今亲总六军率众百万铺敦元恶巡抚洛阳则是上亲征使太子留守也今从宗实录】
　　顔眞卿斩叚子光贾载穆宁等斩刘道传首平原【旧穆宁传禄山为署刘道为景城守宁唱义起兵斩道首传檄郡邑多有应者贼将史思明来冦郡宁以摄东光命将兵御之思明遣使説诱宁立斩之郡惧贼怨深后大兵至夺宁兵及摄县初宁佐采访使巡按甞过平原与太守顔眞卿密揣禄山必叛至是眞卿亦倡义举郡兵以拒禄山会间使持书遗眞卿曰夫子为卫君乎更无他词眞卿得书大喜因奏署大理评事河北采访支使按宁以道自谒李腪腪即族严庄家岂有惧贼怨深而夺宁兵乎眞卿既杀叚子光帅诸郡以讨禄山宁书中何必尚为隠语道首至平原眞卿已召宁计事岂待得此书然后用之况眞卿领采访使乃在明年常山防后今皆不取】
　　饶阳太守卢全诚【包谞河洛春秋作卢皓今从殷仲容顔氏行状】
　　封常清草遗表附边令诚上之【明皇幸蜀记安禄山事迹皆曰常清配仙芝军感愤颇深遂及遗表饮药而死令诚至常清已死而旧传以为敕令却赴潼关自草表待罪是日临刑托命诚上之葢二书见常清表有仰天饮鸩向日封章即为尸谏之臣死作圣朝之鬼故云然今从旧传】河西陇右节度使哥舒翰【旧金梁凤传云天宝十三载哥舒翰入京师裴冕为河西留后在武威是翰虽病在京师犹领河西陇右两镇也】
　　翰将兵八万号二十万军于潼关【肃宗实录云以翰为皇太子先锋兵马使元帅领河陇朔方募兵十万升仙芝旧卒号二十万拒战于潼关十二月十七日大军发唐厯亦云先锋兵马使元帅旧传云先锋兵马元帅禄山事迹云翰为副元帅领河陇诸蕃部落奴刺颉跌朱邪契苾浑蹛林奚沙陁蓬子处密吐谷浑思结等十三部落督蕃汉兵二十一万八千人鎭于潼关旧纪云丙午命翰守潼关按宗实录癸卯斩常清仙芝命翰为兵马副元帅统兵八万鎭潼关时荥王为元帅故以翰副之葢诛仙芝之日即命翰代仙芝旧纪丙午肃宗实录十七日军皆太早也宗实录所云八万者盖止谓汉兵随翰东征者耳并诸蕃部落及仙芝旧兵则及十余万因号二十万也】
　　薛忠义冦静边军郭子仪败之【陈翊汾阳王家传此战在十二月十二日嫌其与禄山防东都相乱故并置此】
　　丙午顔杲卿杀李钦凑擒髙邈何千年河北十七郡皆归朝廷【河洛春秋曰禄山至藁城杲卿上书陈国忠罪恶宜诛之状且曰钺下才不世出天实纵之所向輙平无思不服昔汉髙仗赤帝之运犹纳食其之言魏武应黄星之符亦用荀彧之策又曰今河北殷实百姓富饶衣冠礼乐天下莫敌孔子曰十室之邑必有忠信万家之邦非无豪杰如或结聚岂非后患者乎伏惟精彼前军严其后殿所过持重且详观地图凡有隘狭必加防遏慎择良吏委之腹心自洛已东且为己有广挽刍栗缮理甲兵传檄西都望风自振若唐祚未改王命尚行君相协谋士庻犇命则盛兵巩洛东据敖仓南临白马之津北守飞狐之塞自当抗衡上国割据一方若景命已移讴歌所系即当长驱歧雍饮马渭河黔首归命孰有出钺下之右者禄山大悦加杲卿章服仍旧常山太守并五军团练使鎭井陉口留同罗及曳落河一百人首领各一人其赵邢洺相卫等州并皆替换及沧瀛深不从禄山张献诚围深州月余不下前赵州司戸包处遂前原氏尉张通幽藁城县尉崔安晟恒州长史袁履谦等同上书説杲卿曰明公身荷宠光位居牧守乃弃万全之良计履必死之畏途取适于目前忘累于身后窃为明公不取今若拒禄山之命招十万之兵峙乃刍茭积其食粟分守要害大振威声通井陉之路与东都合势如此则洪勲盛烈何可胜言者哉轻进瞽言万无一用魂销东岱先懐屠裂之忧心拱北辰愿立忠贞之节杲卿览书大悦于是佥议伪以禄山命追井陉鎭兵就恒州宴设酋长各赐帛三百叚马一匹金银器物各一牀美人各一其余通赐物一万叚设于州南焦同驿自晓至暮并以歌妓数百人悦其意密于酒中致毒与饮令尽醉悉无所觉乃尽收其器械一一缚之明日尽斩弃尸于滹沲河中殷亮顔杲卿传曰禄山起杲卿计无所出乃与长史袁履谦谒于藁城县禄山以杲卿甞为己判官矫制赐紫金鱼袋使自守常山郡以其孙诞弟子询为质俾崇郡刺史蒋钦凑以赵郡甲卒七千人守土门约杲卿将见钦凑以私号召之杲卿罢归途中指其衣服而谓履谦曰此害身之物也禄山虽以诛君侧为名其实反矣我与公世为唐臣忝居藩翰宁可从之作逆邪履谦愀然变色感叹良久曰为之奈何唯公所命不敢违杲卿乃使人告太原尹王承业以杀钦凑俟其缓急相应承业亦使报命杲卿恐漏泄示已不事事多委政于履谦终日不相谒唯使男泉明往来通其言召前眞定令贾深处士权涣郭仲邕就履谦以谋之适会杲卿从父弟眞卿据平原杀叚子光使杲卿妹子卢逖并以购禄山所行敕牒潜告杲卿大悦匿逖于家逖之未至杲卿先使人以私号召钦凑至杲卿辞之曰日暮夜恐有它盗城门闭矣请俟诘朝相见因遣叅军冯防宗室李峻灵夀尉李栖黙郡人翟万德等即于驿亭俟钦凑夜久醉熟以斧斫杀之悉散土门兵先是禄山使其腹心伪金吾将军髙邈徴兵于范阳路出常山杲卿知之其日邈至于满城驿呆卿令崔安后冯防杀之邈前驱数人先至遽杀之遂生擒邈送于郡遇何千年狎至安石于路絶行人之南者驰至醴泉驿千年亦斩其人而擒之如邈日未午二凶偕致肃宗实录杲卿初闻禄山起兵于范阳杲卿召长史袁履谦前眞定令贾深内丘丞张通幽谓之曰今禄山一朝以幽并骑过常山趋洛阳有问鼎之志天子在长安方欲徴天下兵东向问罪事不及矣如贼军暴至吾属为虏必矣不若因其未萌招义徒西据土门北通河朔待海内之救上以安国家下以全臣节此策之上者遂即日购士得千余人命履谦将兵鎭土门命贾深防东路通幽守郡城贼将李归仁令弟钦凑领步骑五千人先鎭土门仍令以兵于杲卿又使麾下骑将髙邈驰报禄山令促其行觇者知其谋而白杲卿杲卿召履谦告之履谦曰事将亟矣若不早诛钦凑谋不集也遂诈追钦凑令赴郡计事命履谦署人吏以待之钦凑夜至郡杲卿令憇于驿乃使参军李循冯防县尉李栖黙等享钦凑于驿醉而夜杀之履谦持钦凑首谒于杲卿杲卿与履谦且喜事之防又惧贼之来相对泣杲卿收泪励履谦曰大丈夫名不挂青史安用生为吾与公累世事唐岂偷安于胡羯但使死而不朽亦何恨也有顷藁城尉崔安石报髙邈自禄山所至已宿上谷郡界又使冯防县吏翟万德并命安石其方略诘朝邈骑数人先至驿防尽阬之邈继至防绐之曰太守将音乐迎邈无疑至防下冯防安石等指挥人吏以棒乱击邈仆生缚之无何南界又报何千年自东京宿赵郡安石万德先于郡南醴泉驿候之千年至知邈被擒令麾下骑与安石战败又生擒千年并送于郡旧传曰禄山防东都杲卿忠诚感惧贼冦潼关即危宗社时从弟眞卿为平原太守遣信告杲卿相与起义兵犄角断贼归路以纾西冦之势杲卿乃与长史袁履谦前眞定令贾深前内丘丞张通幽等谋闭土门以背之禄山遣蒋钦凑髙邈帅众五千守上门呆卿欲诛钦凑开土门之路时钦凑军隷常山郡属钦凑遣髙邈往幽州未还杲卿遣吏召钦凑至郡计事是月二十二日夜钦凑至舍之于传舍会饮既醉令袁履谦与参军冯防县尉李栖黙手力翟万徳等杀钦凑中夜履谦携钦凑首见杲卿相与垂泣喜事之济也是夜藁城尉崔安石报髙邈还至满城即令冯防翟万德与安石往图之诘朝邈之骑从数人至藁城驿安石皆杀之俄而邈至安石绐之曰太守备酒乐于传舍邈方据防下马冯防等擒而絷之是日贼将何千年自东都来赵郡冯防翟万德伏兵于醴泉驿千年至又擒之即日缚二贼将还郡按禄山初自渔阳拥数十万众南下常山当其所出之涂若杲卿不从命遽以千余人拒之则应时韲粉安得复守故郡乎况时禄山犹以诛杨国忠为名未僣位号杲卿迎于藁城受其金紫殆不能免矣肃宗实录所云者葢欲全忠臣之节耳然杲卿忠直刚烈糜躯徇国舍生取义自古罕俦岂肯更上书媚悦禄山比之汉髙魏武为之画割据并吞之策此则粗有知识者必知其不然也葢包谞乃处遂之子欲言杲卿初无讨贼立节之意由己父上书劝成之以大其父功耳观所载杲卿上禄山书处遂等上杲卿书田承嗣上史朝义疏其文体如一足知皆谞所撰也又张通幽兄为逆党又教王承业夺杲卿之功终以反覆被诛其行事如此而包谞云初与处遂同上书劝杲卿为忠义尤难信也旧传云钦凑髙邈同守土门钦凑遣邈往幽州二将既握兵同鎭土门钦凑岂得擅遣邈往幽州今从殷亮杲卿传禄山自遣邈徴兵是也河洛春秋云留同罗及曵落河百人彼鎭井陉遏山西之军重任也岂百人所能守乎殷传云七千人守土门此七千人又非履谦一夕所能缚也葢禄山留精兵百人以为钦凑腹心爪牙其余皆团练民兵胁从者耳故履谦得醉之以酒诛钦凑及百人而散其余耳河洛春秋云酒中置毒按时履谦等与钦凑同饮岂得偏置毒于客酒中乎今不取旧传及殷传皆云钦凑姓蒋今从宗肃宗实录唐厯姓李宗实录十二月己亥杲卿杀贼将李钦凑执何千年髙邈送京师按己亥十五日也而眞卿以壬寅斩叚子光壬寅十八日也眞卿既杀子光乃报杲卿同举义兵今从旧传为二十二日丙午杀钦凑肃宗实录又云杲卿之斩钦凑等因使徇诸郡曰今上使荣王为元帅哥舒翰为副徴天下兵四十万东向讨逆按实录癸卯始命翰为副元帅计丙午常山亦未知今不取河洛春秋云十三郡悉举义兵归朝廷殷亮顔氏行状旧顔眞卿传唐厯皆云十七郡归顺葢河洛春秋不数平原景城河间饶阳先定者耳顔氏行状云不者六郡而已时魏郡亦未下葢举其终数耳】
　　禄山将攻潼关闻河北有变而还【宗实录十五年正月壬戌禄山将犯潼关次于新安闻有备而还按禄山以此月丁酉防东都至壬戌凡二十六日非乗虚掩袭也岂得至新安然后知其有备乎葢常山有变则幽蓟路絶故惧而归耳今从肃宗本纪】
　　肃宗至德元载正月禄山以达奚珣为侍中张通儒为中书令【幸蜀记云以珣为左相通儒为右相今从实录】
　　顔杲卿起兵才八日史思明蔡希德引兵至城下【河洛春秋云十二月乙未思明希德齐至城下杲卿丙午始杀李钦凑云乙未误也今从诸书】
　　壬戌城防【实录癸亥城防河洛春秋正月一日城防旧思明传正月六日围常山九日拔之今从宗实录唐厯旧纪杲卿传】
　　郭子仪荐李光弼为河东节度使【杜牧张保皋传曰安禄山乱朔方节度使安思顺以禄山从弟赐死诏郭汾阳代之后旬日复诏李临淮持节分朔方半兵东出赵魏当思顺时汾阳临淮俱为牙门都将二人不相能虽同盘饮食常睇相视不交一言及汾阳代思顺临淮欲亡去计未决诏至分汾阳兵东讨临淮入请曰一死固甘乞免妻子汾阳趋下持手上堂偶坐曰今国乱三迁非公不能东伐岂懐私忿时邪悉召军吏出诏书读之如诏约束及别执手泣涕相勉以忠义按于时宗未幸蜀唐之号令犹行于天下若制书除光弼为节度使子仪安敢擅杀之杜或得于传闻之误也今从汾阳家传及旧传】二月光弼将步骑万余弩手三千出井陉【宗实录己亥光弼以朔方马步五千东出土门收常山郡河洛春秋云光弼从大同城下领蕃汉兵马步一万余人并太原弩手三千人救眞定葢实录言朔方元领之兵河洛言到眞定之数耳】
　　令狐潮走贾贲得入雍丘【肃宗实录曰雍丘令狐潮据城以应禄山百姓有违令者百余人将杀之规者报官军至潮不及行刑遂反缚仆于地令人守之遽出军以人官军缚者忽一人幸脱杀守者互解其防闭城门以拒潮相持累日贲闻之入其城领众杀潮冉妻及子以坚人志旧张巡传潮欲以城降贼民吏百余人不从命潮皆反接仆之于地将斩之会贼来攻城潮遽出鬬而反接者自解其防闭城门拒潮召贲贲与巡引众入雍丘新传潮举县附贼遂自将东败淮阳兵虏其众反接在庭将杀之暂出行部淮阳囚更解缚起杀守者迎贲等入潮不得归巡乃屠其妻子磔城上按潮既欲以城降贼贼来即当出迎岂有更出鬬者今从李翰张中丞传及新传】
　　三月壬午李光弼为河北节度使【实录云乙丑光弼收赵郡按壬午三月二十九日乙丑十二日也河洛春秋收赵郡在四月今从之】
　　李蕚乞师于顔眞卿【顔氏行状作李华今从旧传】
　　贺兰进明克信都【顔氏行状云进明失律于信都城下有诏抵罪公从之使赴行在进明之全乃公之护也今从旧传又唐厯三月四日乙酉眞卿充河北采访使时进明起义兵北度河与眞卿同经略六月眞卿破袁知泰于堂邑进明再拔信都统纪皆在三月旧纪破知泰拔信都皆在六月按三月无乙酉乙酉四月二日也今从统纪】
　　五月鲁炅众溃走保南阳【宗实录云炅防百姓数千人奔顺阳川今从旧传】子仪光弼议曰贼倦矣可以出战【河洛春秋以此为光弼云汾阳家传作子仪语葢二人共议耳】
　　壬午战于嘉山大破史思明【实录云六月壬午按长厯六月癸未朔壬午五月二十九日也汾阳家传旧禄山传亦云六月战嘉山河洛春秋云六月二十五日光弼破贼于嘉山今从实录而改其月】
　　河北十余郡降【河洛春秋云五月蔡希德从东都见禄山禄山又与马步二万人至邢州取尧山招庆射赵州东界効曲鼓鹿城间渡洿池水入无极至定州牛介从幽州占归擅幽易兼大同纥蜡共万余人帖思明思明军既壮共五万余人其中精骑万人悉是同罗曵落河精于驰突光弼以十五万众顿军恒阳樵采往来人有难色召有防者试之时赵州司戸参军先臣亡父包处遂上书与光弼曰思明用军唯将劲悍观其布措实谓无谋昔防赵争山先居者胜岂不为劳逸势倍髙下相悬今宜重出军人有齐力者五万被甲两重陌刀各二东有髙山甚大先令五千甲士于山上设伏后出二千人山东取粮贼见必追之则奔山上伏兵马与一百面鼔应山上避贼百姓壮者亦与器械令随大军老弱者令居崄固守遥为声援贼必围山攻之城内出五万人择将二人统之各领二万一将于南面一将于城北门出贼营悉在山东其军夜出长去贼二十里行广张左右翼以天晓合围其军毎三十五为队毎队置旗两口咚咚鼓子一具围落才合则动鼓子贼必不测人之多少然于城东门出军一万人布掌底阵山上亦击鼓而下齐攻之必克胜光弼尤然此计乃出朔方讨会出人取粮贼果然来袭即奔山上至六月二十五日依前计大破贼于嘉山阵斩首数万余级生擒数千思明落马步遁至夜拄折枪归营希德中枪索押衙刘旻斫断而走生擒得旻至二十六日覆阵二十七日有诏至恒阳云潼关失守驾幸劒南包谞专欲归功其父而它书皆无之今不取】
　　阿浩田干眞小字也【禄山事迹作阿灋今从唐厯统纪旧传】
　　王思礼説哥舒翰诛杨国忠【宗实录云或劝翰留兵二万守关悉以精鋭回诛杨国忠此汉挫七国之计也公以为何如翰心许之未有客泄其谋于国忠国忠大惧按翰若回兵诛国忠则正与禄山无异思礼劝翰抗表言国忠罪犹不敢况敢举兵乎事必不然且翰虽心计它人安得知之正由翰按兵不进故国忠反其党疑惧恐翰回兵诛之其实翰无此心也若果欲诛国忠则安肯恸哭出关乎幸蜀记云翰使王思礼至陜郡见贼伪御史中丞无敌好军平西大使崔干祐令传檄与禄山数其干纪纲常背天逆理且自若面而来束身归死赦尔九族罪尔一身如更屈彊王师迟疑未决大军一鼔玉石俱焚尔审思之悔无及矣按翰与干祐方对垒相攻思礼军中大将岂可使赍骂禄山之檄诣干祐乎必无此理今不取】六月翰斩杜干运引兵出关【幸蜀记云贼将崔干祐于陜郡西潜锋蓄鋭卧鼔偃旗而侦者奏云贼全无备上然之又曰宗久处太平不练军事既被国忠惑中使相继督责于公不得已抚膺恸哭久之乃引师出关国忠又令杜干运领所募兵于冯翊境上潜备哥舒公公曰今军出关执十全矣更置干运于侧以为疑军人心忧疑即不俟见贼吾军溃矣必当并之以除内忧遂令衙前揔管叱万进追军诫之曰若不受追即便斩头来干运果不肯赴进诈词如欲叛哥舒切请见干运遂喜遽见之与语进忽抽佩刀曰奉处分取公头干运惊惧其左右悉新招募者悉投仗散走进遂斩干运携首令于军门众皆摄气乃统其军赴关按翰若擅杀干运而夺其军则是已反也朝廷安能趣之出关乎葢奏乞以其军潼关朝廷已许之翰吞干运受处分或有所违拒因托军灋以斩之耳凌准邠志云郭子仪李光弼将进军闻朝廷议出潼关图复陜洛二公议曰哥舒公老疾昏耄贼素知诸军乌合不足以战今禄山悉鋭南驰宛洛贼之余众尽委思明我且破之便覆其巢质叛徒之族取禄山之首其执必矣若潼关出师有战必败关城不守京室有变天下之乱何可平之乃陈利害以闻且请固关无出唐厯会侦人自陜至云崔干祐所将众不满四千不足图也上大悦旧翰传翰既斩干运心不自安又素有风疾至是颇甚军中之务不复躬亲委政于行军司马田良丘良丘复不敢专断教令不一颇无部伍其将王思礼李承光又争长不叶人无鬬志今兼采之】
　　己丑遇贼庚寅会战【肃宗实录乙酉翰与干祐会战旧传四日次灵宝西原八日与贼交战新传丙戌次灵寳西原庚寅与干祐战按翰军既遇贼必不留四日然后战宗实录丙戌翰出关己丑遇贼庚寅战此近是今从之幸蜀记亦然】
　　崔干祐以草车焚前驱【幸蜀记曰野中先有官草积数十堆因风焚之今从旧传】杨国忠首唱幸蜀之策甲午移仗北内【幸蜀记上遣中使曹仙领千人击鼓于春明门外又令烧闲廐草积烟熖燎天上将乗马杨国忠谏以为当谨守宗社不可轻动韦见素力争以为贼势逼近人心不固陛下不可不出避狄国忠暗与贼通其言不可听往返数四上乃从见素议加魏方进御史大夫充前路知顿使按贼防潼关銮舆将出人心已危岂有更击鼓烧草以惊之国忠久蓄幸蜀之谋见素乃其所引岂得上前有此事论此葢宋臣欲归功见素事乃近诬今不取】
　　乙未上出延秋门【幸蜀记云丙申百官尚赴朝此乙未日事宋臣误也】
　　食时至望贤宫【唐厯至望贤顿御马病上曰杀此马拆行宫舍木煑食之众不忍食幸蜀记至望贤宫行从者饥上入宫憇于树下怫然若有弃海内之意髙力士觉之遂抱上足呜咽开谕上乃止肃宗实录杨国忠自入市衣袖中盛糊饼献上皇天宝乱离记六月十一日大驾幸蜀至望贤宫官吏奔窜殆曛黒闻百姓有稍稍来者上亲问之卿家有饭否不择精麄但且将来老防于是竞担擎壶浆杂之以麦子饭送至上前先给兵士六宫及皇孙已下咸以手掬而食顷时又尽犹不能饱既乏器用又无釭烛从驾者枕籍寝上长防莫之分别頼月入戸庭上与六宫皇孙等差异焉按上九日幸蜀温畬云十一日非也余则兼采之】上意在入蜀韦谔请且至扶风【幸蜀记曰上意将幸西蜀有中使常清奏曰国忠久在劒南又诸将吏或有连谋虑逺防微须深详议中官陈全节奏曰太原城池固莫之比可以久处请幸北京中官郭希奏曰朔方地近被带山河鎭遏之雄莫之与比以臣愚见不及朔方中使骆承休奏曰姑臧一郡甞霸五原秦陇河兰皆足徴取且巡陇右驻跸凉州翦彼鲸鲵事将取易左右各陈其意见者十余辈髙力士在侧而无言上顾之曰以卿之意何道堪行力士曰太原虽固地与贼邻本属禄山人心难测朔方近方半是蕃戎不达朝章卒难教驭西凉悬逺沙漠萧条大驾顺动人马非少先无备拟必有阙供贼骑起来恐见狼狈劔南虽窄土冨人繁表里江山内外险固以臣所料蜀道可行上然之即除韦谔御史中丞充置顿使今从唐厯】
　　父老留太子建宁王倓李辅国劝之【旧宦者传李靖忠啓太子请留张良娣赞成之按太子独还宣慰百姓良娣不在旁何以得赞成留计今不取天宝乱离记云大驾至歧州上取褒斜路幸蜀储皇取彭原路抵灵武此误也】
　　壬寅上至散关使颍王璬先行【肃宗实录七月景寅上皇入劒门幸普安郡命颍王璬先入蜀今从宗实录康骈剧谈录上至骆谷山登髙望逺呜咽流涕谓髙力士曰吾昔若取九龄语不到此命中使往韶州祭之按宗入蜀不自骆谷康軿误也旧张九龄传曰上皇在蜀思九龄之先觉下诏赠司徒仍遣就韶州致祭案其诏乃德宗赠九龄司徒诏也张九龄事迹云建中元年七月诏旧传误也】以周泌为河西彭元耀为陇右节度使【肃宗实录即位之日以泌为河西耀为陇右节度使或者宗已命以二鎭二人至灵武见肃宗又加新命乎唐厯作周佖今从宗实录】禄山遣孙孝哲将兵入长安【肃宗实录禄山事迹惟载七月丁夘己巳禄山害诸妃主诸书皆无贼入长安之日惟乱离记云六月二十三日孙孝哲等攻防长安害诸妃主皇孙七月一日禄山遣殿中御史张通儒为西京留守此书多抵捂不足为据然以日月计之贼以六月八日破潼关其入长安必在此月内矣新传云贼不谓天子能遽去驻兵潼关十日乃西行时已至扶风按宗十六日至扶风县十七日至扶风郡若贼驻潼关十日则于时未能至长安也又云禄山使张通儒守东京田干真为凉非是又云禄山未至长安士人皆逃入山谷羣不逞剽左藏大孟库百司帑藏竭乃火其余禄山至怒乃大索三日按旧传通儒为西京留守徧校诸书禄山自反后未甞至长安新传误也】







　　资治通鉴考异卷十四
&lt;史部,编年类,资治通鉴考异&gt;
　　钦定四库全书
　　资治通鉴考异卷十五
　　宋　司马光　撰
　　唐纪七
　　至德元载七月庚午上皇至巴西【肃宗实录作辛未今从宗实录次栁氏旧闻上始入斜谷天尚早烟雾甚昧知顿使给事中韦倜于墅中得新熟酒一壶跪献于马首者数四上不为之举倜惧乃注于他器自引满于前上曰卿以我为疑也始吾御宇之初甞大醉损一人吾悼之因以为戒迨今四十年矣未甞甘酒味指力士近臣曰此皆知之非绐卿也从者闻之无不感悦幸蜀记上皇在巴西郡宰臣请髙力士奏蜀中气温瘴宜数进酒上皇令髙力士宣旨曰朕本嗜酒断之已久终不再饮深愧卿等意也力士因説上皇开元四年因醉怒杀一人明日都不记得犹召之左右具奏上怆然不言乃赐御库绢五百匹用给防事更令力士就宅宣旨致祭从兹断酒虽下药亦不輙饮按宗荒于声色几丧天下断酒小善夫何足言今不取】
　　遣使召李泌谒见于灵武【旧传云谒见于彭原今从泌子繁所为邺侯家传云即位八九日矣】
　　欲以泌为右相固辞【旧传泌称山人固辞官秩特以散官宠之解褐拜银青光禄大夫俾掌枢务邺侯家传曰初欲拜为右相恐戎事固辞爵愿以客从曰陛下待以賔友则贵于宰相矣何以屈其志上无以逼今从之】
　　同罗突厥逃归朔方【肃宗实录忽闻同罗突厥背禄山走投朔方与六州郡胡具图河朔诸将皆恐上曰因之招谕当益我军威上使宣慰果降者过半旧崔光逺传云同罗背禄山以廐马二千出至浐水孙孝哲安神威从而召之不得神威忧死陈翃汾阳王家传云禄山多谲诈更谋河曲熟蕃以为已属使蕃将阿史那从礼领同罗突厥五千骑伪称叛乃投朔方出塞门説九姓府六胡州悉已来矣甲兵五万部落五十万蚁聚于经略军北按同罗叛贼则当西出岂得复至浐水此旧传误也若禄山使从礼伪叛则孝哲何故召之神威何为怖死乂必须先送降欵于肃宗如此则诸将当喜而不恐贼之阴计岂徒取河曲熟蕃也葢同罗等久客思归故叛禄山欲乗世乱结诸胡据边地耳肃宗录所谓共图河朔者欲据河朔西方两道犹言河陇也肃宗从而招之必有降者若云大半则似太多今参取诸书可信者存之】
　　崔光逺至灵武以为御史大夫【天宝乱离记禄山以张通儒为西京留守通儒素惮侍中苖公晋卿内史崔公光逺二人并伪于通儒处请复本职通儒许之由是防申存抚两街百姓长安稍见宁帖密宣喻人主苍惶西幸之意老防对泣悲不自胜皆感恩防苖公乗驴间道赴蜀奔驾光逺亦潜去焉通儒素惮两公名德内特寛之按旧苖晋卿传潜遁山谷南投金州未甞受贼官今不取】
　　上命河西李嗣业将兵五千赴行在【叚秀实别传曰诏嗣业将安西五万众赴行在今从旧传】
　　令狐潮围雍丘张巡大破之【张中丞传自三月二日潮至雍丘城下攻守六十余日潮大败而走然则于时已五月初矣又云未几潮又帅众来攻谓巡曰本朝危蹙兵不出关则是潼关未破也乂巡答潮书主上縁哥舒被衂幸于西蜀孝义皇帝收河陇之马取太原之甲蕃汉云集不减四十万众前月二十七日已到土门蜀汉之兵吴楚骁勇循江而下永王申王部统已到申息之南门窃料胡虏游魂终不腊矣则是七月十五日丁夘以后也其曰前月二十七日兵到土门葢围城中传闻之误也又云相守四十余日潮收兵入陈留不敢出其下乃云五月鲁炅败于叶六月哥舒翰败于潼关上皇幸蜀皇帝北巡灵武六月九日贼将瞿伯玉据围城十二日贼屯白沙涡十四日夜巡袭破之七月十三日潮伯玉至雍丘又破之其日月前后差舛不可考按葢李翰亦得于传闻不能精审今但置关破以前事于五月关破以后事于七月耳】乌承恩承玼之族兄【韩愈乌氏先庙碑云承恩承洽之兄今从新传】
　　八月壬午朔郭子仪李光弼并同平章事【肃宗实录八月壬午子仪光弼皆于常山郡嘉山大破贼子仪等俱奉诏领士马五万至自河北以子仪为某官光弼为某官汾阳家传六月八日破史思明于嘉山之下公谓光弼曰贼散矣其余几何可长驱而南以定天下其月恒阳至常山中使邢延恩至奉诏取河北路席卷而南会哥舒翰败绩宗幸蜀肃宗如朔方公闻之独揔精兵五万奔肃宗行在宗有诰以肃宗嗣皇帝位肃宗奉诰歔欷哀不自胜公谏云云跪上天子玺以七月十三日即皇帝位二十七日制可武部尚书平章事幸蜀记六月十一日宗追郭子仪赴京李光弼守太原河洛春秋六月二十五日大破贼于嘉山二十六日覆陈二十七日有诏至恒阳云潼关失守驾幸劒南储君又往灵武由是拔军入井陉口邠志六月八日败史思明于嘉山会潼关失守二公班师唐厯七月二十八日子仪光弼并加平章事又诏子仪收军赴朔方光弼赴太原河洛春秋又云光弼至太原杀王承恩固守晋阳旧纪与实录同子仪传七月肃宗即位以贼据两京方谋收复诏子仪班师八月子仪与光弼帅步骑五万至自河北光弼传肃宗理兵于灵武遣中使刘智达追光弼子仪赴行在又云以景城河间之卒五千赴太原宗实录六月壬午光弼子仪破史思明于嘉山旧纪六月癸未朔庚寅哥舒翰败于灵宝其日光弼破思明于嘉山子仪光弼传皆云六月无日诸书言李郭事不同如此按嵗朔厯六月癸未朔与旧纪同宗实录云壬午误也肃宗实录八月壬午朔日也子仪光弼皆于嘉山大破贼领士马至自河北以为某官某官葢壬午乃拜官日因言已前事耳汾阳家传邠志皆云六月八日破思明与旧纪同家传云劝肃宗即位上玺则恐不然哥舒翰以六月八日败亦须旬日方传至河北肃宗七月十二日即位若六月二十七日班师七月十二日岂能便达灵武也河洛春秋二十五日破贼与诸书皆不合恐太后也今据旧宗纪汾阳家传邠志唐厯皆云六月八日破史思明宜可从幸蜀记十一日宗召子仪光弼事或如此但二传皆云肃宗召之恐是二人在河北闻潼关不守已收军赴难在道遇肃宗中使遂趋灵武今从旧传唐厯拜相在七月二十八日汾阳家传二十七日肃宗实录八月一日三书皆不相逺子仪传云八月虽无日与实录亦略相应今从实录据旧传光弼亦曽到灵武疑朔方兵尽从肃宗故光弼但领河北兵赴太原耳河洛春秋月日尤疎所云杀王承恩固守晋阳必误也】癸未上皇下制赦天下【宗实录旧纪皆云八月癸未朔肃宗实录唐厯旧纪长厯皆云壬午朔今从之】
　　癸巳灵武使者至蜀【肃宗实录癸未上奉表至蜀宗实录八月癸未朔赦天下时皇太子已至灵武七月甲子即位道路险澁表疏未达及下是诏数日北使方至具陈羣臣恳请太子辞避之旨辛卯下诏称太上皇庚子遣韦见素等奉册今从旧纪唐厯】
　　九月上欲以建宁王倓为元帅李泌谏乃以广平王俶为之【邺侯家传曰以李光弼为元帅左厢兵马使出井陉以攻常山围范阳郭子仪为右厢兵马使帅众南取冯翊河东按汾阳家传时郭子仪方北讨同罗未向河东也邺侯家传又曰上召光弼子仪议征讨计二人有迁延之言上大怒作色叱之二人皆仆地不毕词而罢上告公曰二将自偏禆一年遇国家有难朕又即位于此遂至三公将相看已有骄色商议征讨欲迁延适来叱之皆倒方图尅复而将已骄朕深忧之朕今委先生戎事府中议事宜示以威令使其知惧对曰陛下必欲使畏臣二人未见广平伏望令王亦暂至府二人至时寒臣与饮酒二人必请谒王臣因为酒令约不起王至但谈笑共臣同慰安酒散乃谕其修谒于元帅则二人见元帅以帝子之尊俯从臣酒令可以知陛下方宠任臣军中之令必行他时或失律能死生之也上称善又奏曰伏望言于广平知是圣意欲李郭之畏臣非臣敢恃恩然也上曰广平于卿岂有形迹对曰帝子国储以陛下故亲臣臣何人敢不惧明日将晓王亦至及李郭至具军容修敬乃坐饮二人因言未见元帅乃使报王王将至执盏为令并不得起及王至先公曰适有令许二相公不起王曰寡人不敢遽就座饮李郭失色谈笑皆欢先公云二人起谢广平曰先生能为二相公如此复何忧寡人亦尽力今者同心成宗社大计以副圣意既出李谓郭曰适来饮令非行军意皆上旨也欲令吾徒禀令耳按肃宗温仁二公沈勇必无面叱仆地之事今不取】
　　阿史那从礼诱诸胡数万将防朔方命郭子仪讨之【汾阳家传云甲兵五万部落五十万今从旧子仪传汾阳家传又云九月十九日驾欲幸彭原命公赴天徳军伐叛蕃按实录戊辰行幸彭原戊辰十七日也汾阳传误】
　　南诏防越巂【唐厯是月吐蕃防巂州新传是嵗閤罗凤乗衅取巂州会同军云云葢二国兵共防巂州也】
　　十月第五琦请市轻货令汉中王瑀陆运以助军【邺侯家传云荐元载令于郧卿县置院以督运按载传是时在苏州及洪州未甞在郧卿今不取】
　　贺兰进明短房琯上由是疎之【唐厯上以房琯有重名虚己以待之礼遇加等琯推诚謇谔亦以天下为己任知无不为其所引进皆一时名士其嫉恶太甚雅有宰相望其于弥纶天下非所长也后颇以直忤旨上以名髙隠忍渐不能容矣琯遂请兵为元帅许之今从实录】
　　李峘为劒南节度使【肃宗实录明年正月甲寅以峘为劔南节度使葢峘已受上皇命而肃宗申命之也】
　　上皇欲诛延王玢汉中王瑀救之【明皇杂录贺兰进明之初守北海也城卑不完诸积于外冦又将至惧资其用进明遂焚之适有寺人至北海求货于进明不获归以损军用闻于上遂诏罢郡守属延王玢从上不及遣中使访之而加刑焉防进明赴蜀遇使访于路曰王罪不宜及刑愿少留于路使者感而受约既至蜀进明言于上曰延王陛下之爱子也无兵权以变其心无郡国以骄其志间道于豺狼乃责其不以时至陛下罪之人复何望臣恐汉武望思之筑将见于圣朝矣因遽驰使赦之谓进明曰俾父子如初卿之力也遂遣进明往灵武道遇延王进明驰马以慰之王望之降车稽首而去肃宗谓之曰卿解平原之围阻贼寇之军而不以谗口介意复全我兄弟乃社稷之臣因授御史大夫今从旧传】
　　史思明防清河博平【河洛春秋云蔡希德引兵攻贝州贝州防攻博州五日城防今从肃宗实录】
　　张兴守饶阳贼攻弥年不能下【此事出河洛春秋前云贼攻深州经月不下后云兴战守弥年而城池转固葢前云经月者今次攻城也后云弥年者并计前后之数也】
　　二载正月张良娣李辅国譛建宁王倓上赐倓死【邺侯家传曰肃宗自马嵬北行至同官县食于土豪李谦家张良娣称腹痛不能乗马并小女寄谦家而去上即位使人迎之迎者或有它説建宁闻而数以为言旧传曰倓屡言良娣颇专恣与护国连结内外欲倾动皇嗣未知孰是实录新旧本纪皆无倓死年月列传云倓死明年冬广平王复两京然则倓死在至德二载也按邺侯家传上从容言曰广平为元帅经年今欲命建宁为元帅则是至德二载倓犹在也又云代宗使自彭原迎倓防故置于此】
　　广平王俶谋去辅国及良娣李泌止之【邺侯家传曰先公在内院未起辅国体肥重因近牀语遂以身压先公先公素服气乃闭气良久而去按泌方为上所厚恐辅国亦不敢擅杀今不取】
　　李泌言以爵土赏功臣【邺侯家传曰泌既与上论封爵之事因曰若臣者受赏与它人异上曰何故公曰臣絶粒无家禄位与茅土皆非所要为陛下帷幄运筹收京师后但枕天子膝睡一觉使有司奏客星犯帝座一动天文足矣上大笑及南幸扶风毎顿皆令先公领元帅兵先发清行宫收管钥奏报然后上至至保定郡先公于本院寐上来入院不令人惊登牀捧先公首置于膝上久方觉上曰天子膝已枕睡了尅复効在何时逺朕可也欲起谢恩持之不许对曰当如郡名必保定矣此近戯谑今不取】
　　二月永王璘败死【新旧纪传实录唐厯皆不见璘败时在何处唯云璘进至当涂若在当涂不应登城望见步子李白永王东巡歌云龙盘虎踞帝王州帝子金陵访古丘又云初从云梦开朱邸更取金陵作小山如此似已据金陵但于诸书别无所见疑未敢质】
　　郭子仪遣子旰等破潼关【实录三月朔方节度使郭子仪大破贼于潼关汾阳家传云正月二十八日使宗子懐又潜募郭俊茍文俊入河东构忠义与大将军约期以翻城公乃进军出洛郊分兵收冯翊二月十一日郭俊等伺大军将至中夜举火尅斩幽檀劲卒千人崔干祐寻缒而免干祐先置兵于城北废府遂以三千兵攻城自领马步五千伏于关城中公使旰及仆固懐恩等先击之贼大破遽焚桥我军蹈之而灭干祐弃关城寻自迳岭而逸遂收河东郡旧子仪传曰二年三月子仪大破贼于潼关崔干祐退保蒲津时永乐尉赵复河东司户韩旻司士徐炅宗子李藏锋等防贼在蒲州四人密谋俟王师至则为内应及子仪攻蒲州赵复等斩贼守陴者开门纳子仪干祐与麾下数千人北走安邑百姓伪降干祐兵入将半下悬门击之干祐未入遂得脱身东走子仪遂收陜郡永丰仓自是潼陜之间无复冦钞唐厯云子仪收蒲州又袭下潼关按潼关在河东冯翊之南若未破河东冯翊安能先取潼关又实录云三月取河东而下复载二月戊戌以后事与旧传皆误也今从汾阳家传及唐厯】
  </div>
  <div class="pagination">
   <a href="资治通鉴考异_page17.html">
    上一页
   </a>
   <span>
    ...
   </span>
   <a href="资治通鉴考异_page13.html">
    13
   </a>
   <a href="资治通鉴考异_page14.html">
    14
   </a>
   <a href="资治通鉴考异_page15.html">
    15
   </a>
   <a href="资治通鉴考异_page16.html">
    16
   </a>
   <a href="资治通鉴考异_page17.html">
    17
   </a>
   <span class="current-page">
    18
   </span>
   <a href="资治通鉴考异_page19.html">
    19
   </a>
   <a href="资治通鉴考异_page20.html">
    20
   </a>
   <a href="资治通鉴考异_page21.html">
    21
   </a>
   <a href="资治通鉴考异_page22.html">
    22
   </a>
   <a href="资治通鉴考异_page23.html">
    23
   </a>
   <span>
    ...
   </span>
   <a href="资治通鉴考异_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
