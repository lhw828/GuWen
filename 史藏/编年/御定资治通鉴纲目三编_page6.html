<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 6 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 6 页/共 73 页</h1>
    <div class="content">　　发明【前月甫诏臣民言事实封达御前矣至是遂置通政司考职官志通政司凡在外之题本奏木在京之奏本并受之于早朝彚而进之有径自封进者则参驳午朝引奏臣民之言事者有机密则不时入奏然其后奸嵩弄权以私人赵文华为通政劾疏至皆预为计则其壅蔽甚矣夫日理万防出纳之司固不可废然惟宜收逓以时戒其沈滞而尤在人主之明察勤于访览若明之中叶左右大臣召觐且希羣臣虽哓哓廷讼褎如塞纩引奏之典既虚喉舌之权积重安能无弊哉】
　　始遣御史巡按州县
　　【俾询民间疾苦亷察风俗申明教化所按藩服大臣府州县官诸考察举劾尤専大事奏裁小事立断按临所至必先审录罪囚吊刷文卷有故出入者理辩之】
　　八月改建大祀殿于南郊
　　【帝感齐居隂雨览京房灾异之説谓分祭天地情冇永安欲举合祀之典命即圜丘旧址为坛以屋覆之曰大祀殿】
　　九月以胡惟庸为左丞相汪广洋为右丞相
　　【帝以惟庸才可倚宠遇日盛独相数年生杀黜陟不奏径行内外诸司上封事必先闗白四方蹂进之徒及功臣武夫失职者争走其门馈遗金帛名马玩好不可胜数广洋浮沈守位而已】
　　冬十一月卫国公邓愈卒
　　【愈征吐蕃还卒于寿春年四十一追封寜河王諡武顺愈事母孝抚弟之幼孤有恩敬礼儒士简重慎密有士君子之行云】
　　丁亥冬至合祀天地于奉先殿
　　【以大祀殿工未成也】
　　免河南陜西广东湖广田租
　　十二月乙巳朔日有食之
　　【戊午】十一年春正月封子五人为王
　　【椿为蜀王栢湘王桂豫王模汉王植卫王其后桂改封代楧改封肃植改封辽】质实【椿帝第十一子郭惠妃生封成都栢第十二子胡顺妃生封荆州桂第十三子郭惠妃生封大同楧第十四子母郜无名号封甘肃植第十五子韩妃生封广寜】
　　征天下布政使及知府来朝
　　【命吏部课其殿最称职无过者为上赐坐宴有过称职者为中宴而不坐有过而不称职者为下不预宴序立于门宴毕然后退朝觐考覈自此始】
　　三月诏秦王樉晋王防之国燕王棣周王橚楚王桢齐王榑驻凤阳
　　诏奏事毋先白中书省
　　夏四月元阿裕实哩达喇卒
　　【子特古斯特尔穆嗣帝两遣使往吊自为文祭之十月归故元平章旺札勒布哈于丞相鲁尔谕以通好十一月大同白羊镇巡检张文焕遇敌兵于焦山战殁其妻开之同日死一子贫寒十指俱堕帝命取至京师月给米一石以终其身】质实【白羊口在大同东北天镇县北少西三十里焦山砦在广灵县东北　旺札勒布哈旧作完者不花今改】
　　存问苏松嘉湖被水灾民
　　【济饥民六万二千八百余户户赐米一石蠲逋租六十五万二千有竒十二月以苏松嘉湖杭屡被水灾罢五府河泊所以其利与民】
　　六月五开蛮叛杀靖州指挥佥事过兴以辰州指挥杨仲名为总兵官讨平之
　　【五开洞蛮吴面儿等作乱靖州卫指挥佥事过兴以兵三百捕之兴父子为赋所执俱被害诏以辰州指挥使杨仲名为总兵官讨之十月遣内官吴诚往谕仲名且观兵十一月仲名破诸蛮面儿逺遁帝复遣尚履奉御吕玉诣军阅胜是役帝两使内官至军云帝尝读唐书至鱼朝思为观军容使谓侍臣曰汉末宦官虽骄纵尚无兵权唐以兵柄授之驯至刦胁天子废兴在其掌握朕深鉴前辙左右服从之外重者传命四方而已】质实【靖州卫在州城内】
　　秋七月苏松扬台海溢遣使振之
　　质实【台州唐置元路明改府今因之】
　　八月免应天太平镇江寜国广徳诸府州秋粮
　　冬十月河决兰阳
　　【诏免其租】
　　十二月遣僧宗泐等使西域
　　【帝以佛经遗佚遣宗泐偕其徒往求之十四年冬还额埒苏军民元帅府拜哲万户府俱遣使随宗泐朝贡】质实【宗泐字季潭临海人　额埒苏旧作俄力思拜哲旧作巴者今并改】
　　【己未】十二年春正月始合祀天地于南郊
　　【帝亲作大祀文并歌九章】
　　遣征西将军沐英击洮州番大破之
　　【洮州十八族番酋三副使汪舒朶儿瘿嗉子乌都儿等叛据纳麟七站地帝命英讨之复命李文忠往筹军事英至洮州旧城冦遁去追击大破之擒三副使等筑城东笼山南川置洮州卫文忠言官军守洮州饷艰民劳帝曰洮州西控番戎东蔽湟陇汉唐以来备边要地今番冦既斥弃之不守数年后将复为患虑小费而忘大虞岂良防哉卒置卫守之】质实【纳麟七站在今洮州防西洮州旧城在洮州西南七十里即古洮阳城也后汉书西羌传诸羌退聚洮阳即此东笼山在洮州东番人耕种于此洮州卫明属临洮府今为防属巩昌府】
　　平羌将军丁玉击松州番平之
　　【先是四川威茂土司董贴里叛以玉为平羌将军讨之玉至威州贴里降指挥胡渊童胜击降汶州叛酋杨者七等诏置茂州卫仍命渊等从玉军征松州及是松州平玉遣指挥髙显城之遂并藩州于松州置松藩卫时眉县彭普贵作乱知县顾师胜捕之为所害贼等焚掠十四州县玉回师讨平之明年帝以松州逺在山谷屯种不给命罢之未防指挥耿忠经畧其地言松州为番蜀要害地军卫不可罢乃命复置】质实【松州唐置元属吐蕃宣慰司明洪武十一年置松州潘州二卫寻并为松潘卫今松潘防属龙安府威州唐维州宋改威州元明因之今裁归保县属茂州茂州唐置明属成都府今直州汶川县晋置明属茂州今因之旧潘州在松潘衞北七百五十里本吐蕃潘罗支地宋崇寜中生番纳土分潘州为上中下三州今漳腊营即故下潘州地眉县西魏眉州元属嘉定路明洪武九年降县十三年复为直州今因之丁玉河中人初名国珍后赐名玉】
　　二月给天下贫民钞
　　【又命审京民孤幼者户给盐十五斤孤寡者户十斤】
　　夏四月给致仕官诰勅复其家
　　【秩三品以上仍旧四品以下各加一级给诰勅八月又命致仕者复其家终身无所与其居乡与宗族亲党相见序尊卑如家人礼异姓无官者相见不答礼庶民则以官礼谒见】
　　蠲北平田租
　　六月遣都督佥事马云征大寜平之
　　秋七月以李文忠领大都督府事
　　冬十二月赐汪广洋死
　　【广洋与胡惟庸同相惟庸所为不法广洋知而不言占城贡方物使者至省部不以时奏帝以为壅蔽切责宰相广洋惧御史中丞涂节言刘基遇毒死广洋宜知状帝问之对曰无有帝怒责广洋欺罔贬海南舟次大平遣使勅责广洋自缢死】质实【涂节进贤人】
　　征元吏部侍郎巴延资中不至饮鸩卒
　　【巴延资中初为元建昌教授江西盗起授分省都事使守赣州而陈友谅兵已破赣巴延资中间道走闽陈友定素知之辟为行省员外郎巴延资中出竒计收复建昌浮海如元都献捷累迁至吏部侍郎持节发广东何真兵救闽至则真已降于廖永忠已延资中堕马求死不得折其一足永忠释之乃变姓名浪迹江湖间帝求之不得簿录其妻子巴延资中竟不出常赍鸩自随誓不复仕至是江西布政使沈立本言于朝以币聘巴延资中慨然曰死晚矣为歌七章哭其祖父师友饮鸩死】质实【巴延资中西域人祖父仕江西因家焉建昌宋置军元路明改府赣州宋置元路明改府今皆因之　巴延资中旧作伯顔子中今改】
　　【庚申】十三年春正月胡惟庸谋反及其党陈寜涂节等皆伏诛
　　【惟庸贪贿弄权无所畏忌刘基徐达吴伯宗韩宜可皆尝言之其定逺旧宅井中忽生石笋出水髙数尺谀者争言瑞应又言其祖父塜上夜有光惟庸益喜自负有异谋吉安侯陆仲亨自陜西归擅乗传平凉侯费聚奉命招降防古无功帝皆切责之二人惧惟庸因以权利胁诱之令在外收辑军马又与陈寜坐省中阅天下军马籍令都督毛骧取卫士刘遇贤亡命魏文进等为心膂太仆寺丞李存义者太师善长弟惟庸兄女婿李佑父也惟庸令隂説善长善长惊悸曰尔言何为者若尔九族皆灭后十余日惟庸又令存义告善长善长不能制惟庸乃遣指挥林贤下海招倭与期防又遣元故臣封绩致书称臣于元请兵为外应事皆未发防惟庸子驰马于市坠死车下惟庸杀挽车者帝怒命偿其死惟庸请以金帛给其家不许惟庸惧乃与御史大夫陈寜中丞涂节等谋起事寜性严酷其子孟麟数谏寜怒杖之死帝恶其不情曰寜忍于其子奚有君父耶寜惧遂与惟庸通谋方汪广洋之赐死也广洋妾陈氏从死帝询之乃入官陈知县女怒曰浸官妇女给功臣家文臣何以得给勅法司取勘惟庸及六部咸当坐罪至是涂节遂上变告时中丞商髙谪为中书省吏亦以惟庸隂事告帝大怒命羣臣更讯词达寜节廷臣言节本预谋见事不成始上变告不可不诛乃诛惟庸寜并及节善长仲亨等置不问惟庸既死其反状犹未尽露至十八年李存义为人首告十九年林贤狱成二十三年善长仲亨家奴皆首发词所连及坐诛者三万余人迄数年未靖云】质实【明纪事本末正月戊戌惟庸诡言第中井出醴泉邀帝临幸帝许之驾出西华门内使云竒冲跸道勒马衔言壮气方勃舌鴃不能达意帝怒左右挝捶乱下云竒右臂将折垂毙犹指贼臣第勿为痛缩上悟登城望其第藏兵复壁间刀槊林立即发羽林掩捕考掠具状磔于市与明史及实录不同按实录正月癸巳朔甲午御史中丞涂节告左丞相胡惟庸等谋反戊戌赐惟庸等死若然则正月二日惟庸已被告发不应戊戌尚有邀帝幸第之事盖传闻异词云韩宜可字伯时山隂人官监察御史封绩何南人故元臣来归命之官不受遣还乡不去谪戍于边】
　　罢中书省更定六部官秩改大都府为五军都督府【帝惩惟庸乱政罢丞相以政归六部部设尚书一人秩正二品分大都督为中左右前后五府征调则兵部二十八年勅谕羣臣国家罢丞相设府部院寺分理庶政事权归于朝廷立法至为详善以后嗣君毋得议置丞相臣下敢以请者寘重典】质实【初设尚书正三品侍郎正四品仍中书省十三年陞尚书正二品侍郎正三品五军都督府正一品】
　　始南北更调用人
　　【北平山东山西陜西河南四川人于浙江江西湖广直隷用之浙江江西湖广直人于北平山东山西陜西河南四川广东广西福建用之广东广西福建人亦于山东山西陜西河南四川用之考覈不称职及以事降谪者不分南北悉于广东广西福建汀漳江西龙南安逺湖广栁州之地选用】质实【直隷明都江南后以北平为直隷此为南直隷汀州唐置元路明府今因之龙南县南唐置安逺县萧齐置明俱属赣州府今皆因之】
　　发明【考覈不称职以事降谪者悉选用两广闽楚等处犹是唐宋迁谪之意耳然三年吏部请谪有罪于儋崖帝不许曰天下一家若风俗未淳宜更择良吏治之何此制之不符也不称职而令治荒逺岂良法哉】
　　三月减苏松嘉湖粮额
　　【初帝平呉怒苏松嘉湖为张士诚守乃籍诸豪族及富民田以为官田按私租簿为税额杨宪为司农卿又以地膏腴増其赋亩加二倍视他方倍蓰亩税有二三石者苏最重嘉湖次之杭又次之已而诏减四府极重田租之半然重者犹征至七斗以上至是复命户部裁其额亩科七斗五升至四斗四升者减十之二四斗三升至三斗六升者槩征三斗五升其以下仍旧时苏州一府秋粮二百七十四万六千余石额与浙江通省埒其重犹如此】
　　燕王棣之国
　　【给赐燕山中左二防卫侍从将士五千七百七十人钞二万七千七百七十一锭】
　　沐英袭元将托和齐等于额齐讷路擒之
　　【元国公托和齐知院按珠屯和林帝命英率陜西兵击之英至灵州侦知托和齐等在额齐讷路遂度黄河经寜夏歴贺兰山涉流沙七日夜至其境去敌营五十里分军为四乗夜衔枚而进合围擒之托和齐额苏尽获其部曲以归都督濮英又袭元栁城王虏之至白城获平章瑚图克特穆尔至赤斤站获豳王额琳沁及其部曲千四百人】质实【额齐纳路见五年灵州汉灵洲县后魏置灵州唐灵武郡元复为州明改灵州所今州属寜夏府贺兰山在寜夏府西六十里流沙方舆纪要在沙州卫西今炖煌县西又州北有白城子今安西州北赤斤站元州地明永乐中建赤斤防古卫今玉门县属安西州濮荚庐州人　托和齐旧作脱大赤阿苏旧作爱足瑚图克特穆尔旧作怱都帖木儿额琳沁旧作亦怜真今并改】
　　夏四月命羣臣各举所知
　　【应举至京者八百六十余人授职各有差】
　　五月雷震谨身殿大赦
　　【诏洪武十三年五月初三日以前罪无大小咸除之山西民为军者二万四千余户悉还为民释在京及临濠屯田输作者】
　　诏免天下今年田租
　　【凡官员以罪黜罢情非实犯者还其职从征士卒老疾者许以子代寡独者有司资遣还乡】
　　六月雷震奉天门
　　【帝避正殿省愆罢王府工役榜示天下凡军民嫁娶丧祭之物舟车丝布之类皆无税罢天下抽分竹木场】
　　置谏院官
　　【左右司谏各一人秩正七品左右正言各二人从七品】
　　秋八月诏天下学校师生日给廪膳
　　【米人日一升鱼肉盐醘之类皆官给之】
　　九月置四辅官
　　【帝以密勿论思不可无人乃建四辅官以四时为号诏天下举贤才户部尚书范敏荐耆儒王本等召至告于太庙以本及杜佑龚斆为春官杜斆赵民望吴源为夏官秋冬官缺以本等摄之俱兼太子賔客一月内分司上中下三旬位列公侯都督之次勅以协赞政事均调四时既而斆等相继罢本坐事诛复召安然李干何显周等代之然寻卒干出为知府显周亦罢此职遂废】质实【范敏闾乡人王本不详里籍杜佑安邑人龚斆沿山人杜斆字致道壶闗人赵民望藁城人吴源莆田人李干绛州人何显周内黄人】
　　发明【明祖置四辅官责以变理隂阳之事曰是年自春徂秋天灾叠见秋暮天气尚暄谕本等沐浴致齐精勤国务以均调四时本等奉命尽诚边立冬朔风酿寒以成冬令感应之机如响云云所谓务虚名而非实政也所举诸人不过饰老更引年之典何足以膺凝丞辅弼之任旋各诛罢亦自知其无益矣】
　　冬十月安置翰林学士承防宋濓于茂州道卒
　　【濓傅太子十余年一言动必以礼法讽谕使归于道至有关政教及前世兴亡事必拱手曰当如是不当如彼太子每敛容嘉纫其孙慎坐胡惟庸党被刑籍其家械濓至京帝怒欲诛之皇后以濓亲教授太子诸王乞赦其死帝意解发茂州安置明年五月行至夔州以疾卒濓于学无所不通一代礼乐制作多所裁定四方求文者非其人不与日本使尝奉勅请文以百金为献却不受帝问之对曰天朝侍从而受小夷金非所以崇国体也海外诸国朝贡至者必问濓安否其卒也朝野惜之】
　　【辛酉】十四年春正月元兵侵边命徐违御之
　　【先是十三年冬十一月元平章旺札勒布哈鼐尔布哈入桃林口犯永平指挥刘广战殁千户王辂裹创击败之擒旺札勒布哈至是命达率汤和等讨鼐尔布哈达率诸将出塞傅友徳夜袭灰山克之沐英等获全宁四部以归达仍镇北平自是每嵗春出冬暮召还以为常】质实【桃林山在永平府北六十里有桃林闗灰山方舆纪要在故大寜城东北刘广罗田人　鼐尔布哈旧作乃儿不花今改】
　　定赋役籍
　　【诏天下编赋役黄册以一百十户为一里推丁粮多者十户为长余百户为十甲嵗役里长一人甲首十人董一里一甲之事城中曰坊近城曰厢乡都曰里凡十年一周先后以丁粮多寡为序里编一册册首为图鳏寡孤独不任役者附十里后为畸零册有四一进户部其三布政司府县各留一焉每十年有司更定其册以丁粮増减而升降之二十年复命国子生分行州县随粮定区区设粮长四人量度田亩方圆次以字号编类为鱼鳞册黄册以户为凖鱼鳞册以土田为凖鱼鳞册为经土田之讼质焉黄册为纬赋役之法定焉】
　　二月以郑湜为福建布政司左防议
　　【郑氏素以孝义闻累世同居几三百年有诉其家交通胡惟庸者湜兄弟六人争欲行湜曰弟在其忍累诸兄乎自诣吏仲兄濓先以赋长在京师湜至迎谓曰吾家长当任其罪湜曰兄年老吾自辨之万一不直当服辜二人争入狱帝闻之召见劳勉之曰有人如此肯从人为非乎擢湜为参议十九年濓坐事当逮从弟洧曰吾家称义门吾可不代兄死乎诣吏自诬服斩于市】质实【郑湜字仲持濓字仲徳洧字仲宗金华浦江人宋郑绮八世孙绮载宋史孝义传六传至文嗣旌为义门载元史孝友传】
　　三月大赦
　　【诏曰朕抚育黔黎十有四年狱讼未清良由委任非人致陷刑辟今大赦天下与民更始】
　　秋八月遣赵庸讨闽广盗平之
　　【先是广东右卫百户翁显讨山冦房文广力战死之倭屡冦海上郡县帝命南雄侯赵庸往镇之至是平阳春盗奏捷诏以俘囚数多命戮其魁散遣余众庸又平南靖海阳程乡诸盗海冦攻掠东莞南海及肇翁原诸府县庸率步骑舟师八道击破之擒贼二万余贼属八千有竒斩馘五千余获兵器万九千船一千二百招降番禺等县民三千三百余户奏籍蜑户万人为水军】质实【阳春县梁置明属肇庆府府靖元南胜县后改南靖明属漳州府海阳县晋置明为潮州府治今皆因之程乡县萧齐置明属潮州府今改嘉应直隷州东莞县唐置明属广州府南海秦郡隋县明广州府治西翁源县梁置明属韶州府番禺秦县明广州府东治今皆因之翁显建昌新城人诏赠昭勇将军都指挥佥事】
　　河决原武
　　【并决祥符中牟有司请兴筑帝以为天灾令防旧堤而已勿重困民明年春复决陜西朝邑其秋又决荥泽禺武】质实【原武汉县明属开封府今属懐庆府中牟汉县明属开封府今因之朝邑县西魏置明属同州今属同州府荥泽县隋置属属郑州今属开封府阳武汉县明属开封府今因之】发明【御灾捍患经国之要务也苟恤民力则内发帑金以工代食何伤焉诿之天灾而不亟筹补救以为勿重困民防于因噎废食矣其后连年被水患至二十四年河决原武之黑阳山逼开封城仅五里而旧道遂淤岂非因循不塞之贻害哉】
　　九月遣传友徳等征云南
　　【帝以云南自恃险远遣使招谕輙为所害乃以友徳为征南将军蓝玉为左副将军沐英为右副将军率步骑三十万往征之谕曰朕览舆图识云南阨塞当先遣骑将率一军自永寜向乌撒而大军自辰沅入普定分据要害然复进师曲靖曲靖云南咽喉彼必并力于此以抗我师既下曲靖一将军向乌撒以应永寜之师大军直捣云南破之必矣云南破分兵径趋大理可毋顿刃也】质实【永寜元州寻废明复置今属贵州安顺府乌撒宋鸟撒部元路明军民府今改威寜州属贵州大定府沅州唐置元路明改州属辰州府今改沅州府普定元路明府寻改卫今为安顺府治曲靖本唐曲州靖州地元并为路明改府今因之大理段氏有南诏地称大理国元收附置路明改府今因之】
　　冬十月壬子朔日有食之
　　制法司录囚防翰林春坊官给事中集议以闻
　　【防议平允然后复奏论决】
　　免应天等五府秋粮
　　【应天太平广徳镇江寜国五府秋粮官田半征民田全免又免开封祥符等八县及陈州被水田租】
　　十二月命翰林春坊官考验诸司章奏
　　【令编修检讨典籍同左春坊左司直郎正字赞读考驳诸司奏启平允则署其衔曰翰林院兼平驳诸司文章事某官某列名书之】质实【此翰林平驳之始至成祖初以解缙黄淮等七人直文渊阁预机务则翰林入阁之始司直郎从六品正字从九品赞读不常设余详十八年更定官制条】
　　傅友徳下曲靖元梁王巴咱尔斡尔密走晋寜自杀蓝玉沐英遂克云南
</div>
    <div class="pagination">
<a href="御定资治通鉴纲目三编_page5.html">上一页</a><a href="御定资治通鉴纲目三编.html">1</a><a href="御定资治通鉴纲目三编_page2.html">2</a><a href="御定资治通鉴纲目三编_page3.html">3</a><a href="御定资治通鉴纲目三编_page4.html">4</a><a href="御定资治通鉴纲目三编_page5.html">5</a><span class="current-page">6</span><a href="御定资治通鉴纲目三编_page7.html">7</a><a href="御定资治通鉴纲目三编_page8.html">8</a><a href="御定资治通鉴纲目三编_page9.html">9</a><a href="御定资治通鉴纲目三编_page10.html">10</a><a href="御定资治通鉴纲目三编_page11.html">11</a><span>...</span><a href="御定资治通鉴纲目三编_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
