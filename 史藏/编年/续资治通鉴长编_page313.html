<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 313 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 313 页/共 607 页
  </h1>
  <div class="content">
   枢密院言：「逐房所行差官宣卷，其闲职同而约束异，详略失中，前后参错，欲送承旨司，集逐房副承旨同参详条目删定，各为画一进呈，遇差官即颁降遵守。其差官宣命直坐所差职事，略去繁文，以保制诏之体。」从之。
　　赏平渝州巴县夷贼功，以兵马使杜安行为右侍禁，王泰为三班奉职，余各等第推恩。僧居一赐紫衣，度其童行二人。初五日辛酉，检正中书户房公事曾布奏：近言刑统刑名、义理多所未安，乞加刊定。准朝旨令臣看详，今逐一条析。刑统疏义繁长鄙俚，及其闲条约今所不行可以删除外，所驳义乖谬舛错凡百余事，厘为三卷上进。诏曾布更切看详，刑统内如有未便事理，续具条析以闻。实录有此，中书时政记亦有之。实录盖因时政记也。已附见三年八月二十一日戊寅，乃附注于此，要合削此。
　　壬戌，韩绛乞用陕西路提点刑狱韩铎权河东转运使。上曰：「铎暴刻，恐河东新经疮痍之后，未可用。」文彦博曰：「韩绛要铎了边事，今不用铎用他人，恐败事。」冯京曰：「铎好希向时事。」王安石亦言铎反复。上曰：「如肯希向时事，虽小过当扰人，犹胜陈汝羲、张问故意坏事。」安石曰：「故意坏事与希向扰人，皆不可也。」因言：「铎初助行常平法，后闻臣将罢政事，遂一切沮坏，如此人恐难任以边事。」上曰：「当察之。」安石曰：「恐察得时已害事。」上曰：「别未有人，张问等必难留在任，且用铎，如何？」安石曰：「善。」遂从绛请。此据日录。三年九月，张问为河东漕，四年三月二十一日，问责知光化。四月二十一日，孙坦以开封判官为河东漕。
　　上又与安石论河东城寨非不可修，转运司不应故意沮坏乃专欲罢修。安石曰：「臣在翰林，陛下问裴度，臣时奏对，非度讨蔡州，以为未能治朝廷，乃用兵于方镇，虽幸有功，不足多。其后，陛下问宣王即位何以便攘戎夷，臣时奏对，以为宣王内修政事，然后外攘戎夷，陛下深以臣言为然。陛下擢臣在此位，一夫失所，臣任其责。自闻河东骚扰，臣寝食不安，岂敢于陛下不尽所怀。河东经略司、转运司已令分析及体量，要治其沮坏之罪，须其辞服乃可行罚。」上曰：「只将宣抚司、经略转运司前后文字参较，便见事实。」安石曰：「未可见，但令各具分析，若实无理，无缘妄说得行。陛下非是不晓吏文，此事不难见曲直。」上曰：「须以意穷究。」安石曰：「但当令各尽其所言，则曲直自见。若有意则有适莫，犹当自竭所怀，恐他人观望陛下意所在，即便失事实。」冯京言：「范育回自见。」范育体量河东，在正月十三日。安石曰：「范育回恐亦未得事实。」上曰：「范育诚未足信，须更令人体量。若张问辈果用意沮坏，则不可容。」安石曰：「用意沮坏，固不可容，就令失错，所害至大，亦非可施轻典。今失入死罪三人，已是除名编管。今困一路生灵，只自缢杀者已不啻三人，何可恕？但其辞未尽，未可轻用典刑，须穷究到底，令其无辞，则法行而人服。」及范育奏转运司科扰事，安石请如育奏。乃令育详具转运司乖方事状，并令转运司分析。上犹疑问等用意坏事。安石曰：「不问用意与不用意，皆可罪。或是自为计太过虑，缘乏军兴得罪，故颠错至此耳！」上以为然。
　　育又奏：「臣自到河东，凡语劳费之状，无不归转运使，以调发之烦，驱率之暴，文书约束之峻，皆转运司所出，而宣抚使又出牓告谕以非己意故也。比臣取索到转运使承禀移文及遵行节次，并经略司出兵事状，乃知皆起于宣抚司妄举重兵，军须暴并，而成于转运司仓卒应命，计虑不精，使一路务本勤俭之民，荡析生业，濒于死亡之患。上轸宵旰忧怀，下启四方愤叹，罪固有处。臣昨自环庆路勾当回，抵宣抚司，欲令诸道进攻，窃料足以困贼，犹冀朝廷中外合谋成就大计。而臣亦不敢更起高远之论，以沮格定算，愤乱疾仇，虑实同国。今宣抚司韩绛率麟、府万兵，九日后至啰兀城，无所定胜取当。而三十万之民转饷于道，其资费五六百万，又将聚兵役四寨，调敛纷纷百出，国计民财，戕坏未已。于彼虑无一分之损，使收威完力，潜形远遁，鼓气畜怒，徐为后图。而绛不明此理，欲困西贼，夫岂虑大忧深知兵者哉！臣历访修寨利害，议者以为八寨齐兴，堡障布列，然后有守之势，计官私财力，决不可成；纵或成之，于边防有小利，于国计有大害。小利者，使绥、麟、府路通，内省沿河屯守之备，外收西贼所恃茶山、铁冶、竹箭财用之府。大害者，前日城荒堆三泉，民力已困，今继兴三寨诸堡，度境愈远，费什于前，何以供亿？虽严刑驱胁，力屈不继，将见逃溃失职之民，啸呼转聚而为盗，则患不独在边，而更在中州矣！兼频岁河东竭二十州之力，以供麟、府、丰三州，役人疲于转输，酒户困于折纳，税夫穷于和籴。今更增四寨，臣恐民不堪命，为河东万世之害。加以贼失所恃，必竭国死力来争，边祸之大，必自此始。伏望清衷，更赐深讲，顾大害损小利，以定安危至计。」
　　同知大宗正丞李德刍言：「欲乞自今后皇亲应有内外亲族吉凶吊省合出入事件编成则例，更不逐旋奏知及日申本司，只令勾当使臣置历钞上，赴大宗正司签押，其牓子每月类聚奏闻。」从之。
　　癸亥，陕西河东宣抚判官、度支员外郎、知制诰吕大防知延州，权发遣延州、右司谏、直龙图阁赵焑权发遣庆州，知庆州、工部郎中、宝文阁待制王广渊知永兴军。大防以使事未毕，纳敕宣抚司不拜，焑与广渊踰月皆复故。复故在三月十日，今豫见于此。
　　焑始视事，蕃汉健兵皆领于种谔，丁壮妇女裹送粮糗，惟老小在焉。谔怙权自用，无复纪律，须资粮皆以军兴法促办，毁撤边障楼橹以充新城，帅府不与知。焑随宜缮补以备不虞，因悉条上，且言：「谔轻进无策，啰兀城孤远终难保。今不患西夏内侵，而患纪律不正；不患城池难守，而患威柄倒持，变起斯须，动失机会。望改择贤帅，以宽西顾。」此据墓志，附见十八日抚宁堡陷，合参考。
　　司农寺言：「陵州籍县民愿请青苗钱，常平仓无现钱，本州岛以盐并课【一四】兑支。转运司辄劾擅支之罪。乞释官吏，而劾转运等司罪以闻。」从之。究竟如何。
　　甲子，太子中允、集贤校理、直舍人院、检正中书户房公事曾布检正五房公事。布每事白王安石即行之。或谓布当白两参政，指冯京及王珪也。布曰：「丞相已议定，何问彼为！俟敕出令押字耳！」布三年九月十五日为户房检正，五月三日详定编敕，其直舍人院在此月五日。
　　御史中丞杨绘言：「近者进奏院班下四方及流内铨牓示条贯，其首但云据某房检正官申具，其末又云进呈奉圣旨依检正官所定，首末并以检正官为文。若不曾经中书、门下，殊失朝廷号令之体。」又言：「臣常论朝廷号令之体不当首末止作检正官名目，寻闻先已改更，只作诸房者。臣窃疑犹未当理。夫奉圣旨指挥颁下者，即朝廷之政令，诸房乃胥吏之曹名，今作检正官名目尚谓失体，况止作某房名目，则天下之人岂不讶其所出乎！况已经中书、门下参定，则可只作中书、门下，何必须曰某房哉！臣又闻诸房检正官每有定夺文字，未申上闻，并只独就宰臣王安石一处商量禀复，即便径作文字申上，其冯京等只是据已做成申上者文字签押施行。臣窃谓国家并建辅弼，不惟凡事欲集长以详处其当，亦欲防权柄专归于一门也。今检正官等皆朝廷选用之人，不识体如此【一五】，是致外议哗然，咸谓虽涂注亦有只是宰臣王安石与都检正官曾布商议，而参知政事冯京、王珪或有不先预闻者。臣亦料此说非实，然安得家至户到而晓之乎？伏乞陛下特赐诫励检正官等，每有定夺文字，须是篃行禀复；并指挥冯京、王珪等，令各振其职，无苟且焉。」
　　诏借内藏库钱六十万缗为淮南、江东常平籴本，令江、淮发运司以合拨河东、陕西折斛钱兑还。
　　乙丑，枢密院言：「宣抚司勾当公事宋迪请差使臣押伴李崇贵赴军前。」上批：「宣抚使不久回，李崇贵更勿遣。」此据御集，可见神宗已有罢兵意，故特书之。二月庚辰，迪改陕州。
　　丁卯，著作佐郎、崇文院校书朱明之为太子中允、集贤校理，崇政殿说书兼管国子监。明之固辞，复为故官。明之辞新官，复故官，乃二月二十二日，今并书。林希云云，附注八月己卯王雱为说书时【一六】。
　　馆阁校勘，同判登闻鼓蒲宗孟权检正中书孔目房公事，编修中书条例邓润甫权检正中书户房公事。
　　诏诸道进奏院以知银台司官提举，其勾当进奏院官，罢三班使臣，令枢密院选差京朝官二员【一七】，臣寮之家，不得陈乞子弟勾当。御集丁卯十一日，有河东经略奏事。
　　戊辰，赐恩州防御使宗晟芳林园宅一区，计口给屋。御集二年十二月十三日，赐宗愈手札可参考。
　　赐交子十万缗为梓州路常平籴本。
　　诏陕西转运司劾永兴军官吏擅止绝兴修万年县灞、浐水溉田因依以闻。要见后如何。
　　又诏河北转运、提点刑狱司，体量少雨雪州县，民乏食者赈□之，残税权行倚阁。
　　知太原府吕公弼言：「岚、石、隰州都巡检康从领兵入西界，多为西贼邀遮战没，止称趁队不及，乞特依阵亡例赙□。」从之；军员即具析子孙以闻；康从仍冲替，令转运司劾罪。又言：「西贼冲突，修寨处难为施功，愿且罢役，严诫边吏，专为坚壁清野之计。」上乃诏宣抚司速修第一寨，贼至则坚守之，候贼界放散重兵，徐图前进，次修中堡。其第二寨渐为修筑之备，候第一寨毕，奏取指挥。坚守第一寨，御集在二月十七日，今从实录。吕公弼言西贼于麟府修寨处作过，御集在二月十一日，今从实录，是十二日。
　　诏：自今在京官司各举官【一八】，并先关牒所属，勘会历任，于条无碍，方许奏举。
　　是日，上对辅臣言向来茶法之弊。文彦博曰：「非茶法弊，盖昔年用兵西北，调边食急，用茶偿之，其数既多，茶不售则所在委积，故虚钱多而坏法也。」王安石曰：「榷茶所获利无多。」□充曰：「仁宗朝茶法极弊时，岁犹得九十余万缗，亦不为少，茶法因用兵而坏，彦博所言是矣。然立法之初，许商人入刍粟边郡，执交钞至京师，或使钱、银、绸、绢，或香药、象牙惟所欲，商人便之，故法大行。至祥符初，限以三税之法，定立分数，不许从便，客旅拘制；又茶官多买茶之下者，苟足课额，商人得之，往往折阅；又法数变，而民不信，此其所以大坏。如边鄙无事，法令不为小利轻变易，自无不行之法。」王安石曰：「茶法本亦不善，须挟见钱、香药等乃能售，盖见钱、香药等已足办边籴，而茶乃更为贾人之累，以此小贾不能入中，惟大贾能之；惟大贾始能，则边籴之权制于大贾，此所以籴价常高，而官重费也。」
　　庚午，于阗贡方物。
　　上批：「殿前、马步军司差发外，余兵数不多，京师根本之重，于理非便。其治平四年、熙宁元年差出之人，可契勘抽回。」
　　又手诏付枢密院曰：「昨李复圭擅易诏命，出师侵敌，遂致西鄙用兵。广南守臣亦以强为招纳，引惹蛮寇。夔、峡夷户本止羁縻，近者用觽讨除，元恶尚未授首。前日又据河东边吏奏，北敌聚兵，虽未测虚实，恐边臣有以启之者。况今朝廷政事之弊，方议修理，国财民力，穷乏可知。平时无事，尚虞天灾流行无以待之，若四方有警，何以支梧，恐边臣未悉朝廷之计，宜密戒谕之。」
　　先是，宣抚使奏夏人点集不起，或云往绚赛西蕃。上曰：「此何意也？」王安石曰：「彼或先并力讨西蕃，弹压已定，乃来与中国争。缘今便与中国争，亦未见其利。」上曰：「能如此，乃是有谋。」安石曰：「前见梁氏委计于诸首领，或恐诸首领计虑及此。」
　　冯京又言：「或闻就契丹借兵。」上疑契丹不肯【一九】。安石曰：「夏贼若果借兵于契丹，即不为得计，恐其不至如此。」及是，探报契丹阴发腹里兵三十万往西界，不令中国知。上曰：「果有此否？」安石曰：「虽有此不足怪。陛下即位，即经营绥州，又取银州，取银州当考。破其唇齿之势。彼以为中国若已服夏国，当觇幽燕；若乘中国有事之时，能挠我权，则其庸多矣。夏国主幼，妇人用事，忿而无谋，或请师于契丹，则为契丹计，虽许之，何为不可？可以挠中国，而无损于我，契丹优为之，但恐其无远略，不能出此。」上曰：「果及此，则奈何？」安石曰：「陛下诚以静重待之。虽加一契丹，于边事亦不至狼狈。若欲进取，非臣所知。且我坚壁清野，积聚刍粮以待敌，则敌未能深为我患。而彼两国集于境上，其刍粮何以持久？我所患者，在于刍粮难继而已！爱惜刍粮，无伤民力，而以静重待敌之衅，则外患非所恤也！」冯京曰：「恐其如庆历时事。」安石曰：「庆历自是朝廷失节，以致嫚侮。」京曰：「去告彼，令说与夏国，彼便承当，以为此极小事。」上曰：「契丹前后极有机会可乘，朝廷自失之。如真宗末年，欲托后嗣，朝廷却宜与承当。」安石曰：「此亦何补？若其后嗣强桀，岂以此故肯屈服；若孱懦，虽无此亦何难屈服。且胜夷狄，只在闲暇时修吾政刑，使将吏称职，财谷富，兵强而已。虚辞伪事，不足为也。」真宗末年，欲托后嗣，此事当考。
　　上患陕西财用不足。安石曰：「今所以未举事者，凡以财不足，故臣以理财为方今先急。未暇理财，而先举事，则事难济。臣固尝论天下事如奕澙，以下子先后当否为胜负。又论理财，以农事为急，农以去其疾苦，抑兼并，便趣农为急，此臣所以汲汲于差役之法也。」
　　辛未，诏：自今丞郎给谏分司致仕，遗表恩比见任第降一等，其武臣令枢密院施行。堂后官魏默言：「前此误依见任例与京官，故改之。」上曰：「默可赏！」王安石曰：「且与上簿。」上曰：「自合上簿，宜特与赏。」安石曰：「与减二年磨勘。」上曰：「善。」安石曰：「陛下及此甚善。人主于觽事，安能尽察，付之觽人耳目心力，而以赏罚殴之，使各自尽，即无遗策，何事不成？」
　　上谓辅臣曰：「昨定州路安抚使捕安肃军北客坐收杂户妇人生子系狱，其弟邀国信使李立之等自诉，因此惊起北客三十余人。此事行遣，自有旧例，何至如此纷纷？皆边臣不体朝廷意，妄有生事。虽已施行，更宜戒谕诸路将官。」
　　又曰：「方今国财民力皆困匮，纪纲政事正宜修理，卿等更勉图其宜。」王安石曰：「昔魏征有言：『中国既安，远人自服。』此实至理。自古未有政事修而财用不足、远人不服者。」□充曰：「诗有之：『惠此中国，以绥四方。』盖先于治内尔。」冯京曰：「手敕处分，切中机会，天下闻之，固当鼓舞圣德。」安石请明降诏书处分。上曰：「但欲边臣知此意，若宣布之，亦或缘而生奸。」乃已。
　　壬申，山南西道节度使、检校太尉、同平章事、高密郡王【二○】頵为保信、保静等军节度使，进封嘉王。仍诏大敕系衔文彦博上。上初疑頵少，未可加两镇。王安石曰：「皇弟恩不可杀也。」从之。邵氏闻见录：二王出合，冯浩对王问章辟光云云，可因浩等三月二日改正王府官为诸王府官附见。新、旧纪并书进封高密郡王頵为燕王。新纪于頵初封不书官，此乃书爵，非例也。
　　遣户部副使、司勋郎中张景宪，枢密都承旨、东上合门使李评按视啰兀城、抚宁城。赵焑及李宪屡言其不可守也。先是，王安石请用亲信内臣与一朝士大夫俱往。上不可，曰：「用宰相宣抚，令内臣审覆，于体不便。」欲用曾布，皆逡巡莫答。上曰：「布宰属，其可也。」□充请用谢景温，安石谓景温恐不能识利害。文彦博请用景宪，冯京曰：「韩绛曾举景宪，且与绛亲。」上良久曰：「亦无伤。」又欲令评俱往，佥以为善。宪初以入内西头供奉官擢永兴、太原走马承受，数论边事合旨，祥符人也。要见李宪当此时是何官职，当是太原承受也。本传殊不详。景宪受命，即奏曰：「二城不可守，臣固不待到而后知。」行未半道，抚宁已陷。至鄜延上言，啰兀城距绥德百余里，邈然孤城，凿井无水，无可守之理。且条奏道路所见百姓憔悴，师旅咨嗟之状，愿罢徒劳之役，废无用之城，严敕诸将大为守备而已。种谔首误国，乞正典刑。又言：「边郡诱生户，小者与之金帛，大者授之官，恐黠羌多诈，缓急为内应，宜亟止之。」评使还，亦言入鄜延界询求啰兀城利害，无一人言便者，乞速毁废，以解一路之患。抚宁十八日甲戌陷。熊克九朝通略有景宪，师德子也。
　　诏河东陕西诸路经略安抚、转运、钤辖司：「日者守边将吏，或贪功生事，妄起衅端，以开边隙。虽以体量黜责，尚虑未能尽体朝廷镇四夷之意，须议特行戒谕。除夏国作过不许朝贡外，宜令逐路帅臣，自今遵守约束，各务安静，觉察缘边将吏，无令引惹生事。如稍有违，当行诛责。」
　　癸酉，诏审官院：「定差知州军监人，并赴中书审察，其人堪任，即引见取旨。臣寮有丧解官，或因使不许持服，旧制并云与免持服，仍入衔。人臣之在忧恤，以君命夺情使之从政，非其所欲，不当谓之免。自今宜降指挥不许持服，仍不入衔。」
　　诏自今文臣两省、武臣横行以上，中外权时差遣，给奉使印，余皆给铜记，其文以「奉使朱记」为名。以枢密院言前此不以官之高下，事之大小，皆给印，无所甄别，兼印数不足故也。
　　上曰：「朝廷诏令，比来州郡奉行多不谨。如河北教阅法，枢密院于资政殿进呈定议乃行，而定州、顺安军等即架阁之，都不遵行。亳州属县不散青苗钱，提举官诘之，乃云：『虽有朝廷指挥，柰相公不令支散。』岂可如此！」文彦博曰：「大臣若见朝廷法令不便，自合论列，岂得沮格不行？」
　　先是，御史范育言：「河东民夫送材木至麟州，留月余不使之纳。」上曰：「河东两转运使恐须早责降，因其措置乖方，一路为之劳扰，人不能堪，至自贼杀者甚觽。若论法，不过不应为。」王安石曰：「此在陛下特断，岂系法官。兼自来断命官罪，皆以特旨，非以法，虽赦亦有所不用。陛下前谓失入一人死罪，得罪不轻，今此坏一路，岂有轻赦之理。」上曰：「据理，虽使人偿死可也。」安石曰：「已令穷核其事，候见实事，固当深责之。朝廷既欲重行，尤宜详审。」
　　诏自今州县如有荒地、逃田召人请射或归业，有连状分请全户地者，并须相保，如起纳税人逃亡，同保人认纳。初，太常少卿、知唐州赵丙言「州县招诱人户佃荒地，起二税，其闲颇有隐昧，虽有起税之名，而无纳税之实，侥幸之人以为劳绩，乞约束」故也。49甲戌，召监单州酒税、太常丞、集贤校理赵彦若归馆，管勾画天下州、府、军、监、县、镇地图。先是，中书差图画院待诏绘画，上批：恐须差有记问朝臣一人稽考图籍，庶不失真。故命彦若领之。彦若前通判淄州，狱有失火、伪印者，法当死。彦若曰：「在律杂犯死罪，亲年九十无兼养，应上请。」与知州解宾王议异，遂独剡奏，二人皆得贷死。宾王慊之，因讼彦若不过厅，故坐谪。张舜民志彦若墓，云宾王寻有旨勒停事。
　　诏编敕所：「应删定官觽议有不同，即各具所见，令详定官参详。如尚未安，申中书裁下。」二年五月十七日，三年七月二十一日，十月十九日可考。
　　赐讨杀渝州夷贼梁承秀、李光吉、王笃等一行兵丁特支钱，仍遣使抚问。
　　三司使李肃之言，乞织造圆坛地衣。礼院检典礼并南郊仪无地衣制度，诏罢之。元年八月二十八日，王荀龙请造地衣。
　　检正公事所言：「近据大宗正司奏，为宗悌等奏称，自嘉佑五年十二月内磨勘转官，至今已是十年，依得诏条磨勘转官。检会至和二年诏书，即无今后指挥，近正月所降圣旨并系特命，即非定制。今据宗厚【二一】等奏状，攀引克继体例及称治平四年正月赦书节文：『文武职官并与转官，合磨勘者仍不隔磨勘。』看详上项赦书，称合磨勘者不隔磨勘。缘宗室即无立定磨勘年限，其昨降敕文，称祖宗元孙磨勘至观察使止。缘自有十年取旨指挥以来，宗室合转官者即亦须磨勘，前来授官年月及有无过犯，有过犯即合展年【二二】，故亦谓之磨勘，即与外官立定磨勘年限事体不同。其克继昨来转官，显是有司误有行遣。缘克继已得旨，与减五年转官年限，若依旧降指挥，更候一年方合改官。今来合与不合追夺，系自朝廷指挥。所引令缓转官告词内称宗室以十载为定，缘元降诏命，自无今后指挥，岂得攀引告词为据？其宗厚等所乞转官，欲下大宗正司告示，依前降指挥知委【二三】。」诏克继去转官日限，只少一年，更不追夺，余依【二四】。正月二十三日李德刍云云，可考。
　　是日，西贼攻抚宁堡，陷之。贼攻抚宁堡，实录不书，据赵焑神道碑。二月未望，焑言：啰兀城必不可守。后五日抚宁陷，啰兀城亦弃不守，因附见。十八日或十八日初攻，更二日乃陷，故三月二日朝廷始闻其事也。
　　先是，赵焑奏：「种谔又欲修配岗及义合镇。谔贪狡，所为皆取谋折继世。继世庸奴，利在兵兴营私计。谔恣睢屠戮，务以立威，凶德参会，恐贻近忧。啰兀城必不守，宾草、抚宁悉未有绪，遽兴配岗之役，至以被边为近里，亟彻守具，以苟难必之功。篱落堕坏，人民单残，甚于寇至。劲兵良将咸隶偏裨，臣之所管城郭斗讼而已。既修义合，又规配岗，辽邈相望，足明欺罔。」时二月未望，后五日，抚宁陷，啰兀城寻亦弃不守。此据焑墓志，附见。
　　上尝问宣徽南院使郭逵曰：「种谔取啰兀城、抚宁二寨，或闻夏人复欲取之，当何如？」逵曰：「愿速备抚宁，则啰兀城无患。」上曰：「何也？」逵曰：「昔夏人取灵武，先击清远，然后灵州失守。今抚宁地平而城小，戍兵不多，万一用前策，则必先取抚宁。抚宁破，啰兀城随之矣！」上深以为然，未及往备，而抚宁已陷，遂弃啰兀城。此据逵墓志，弃啰兀城在三月十八日癸卯。二月七日癸亥逵云云，当考。
　　丁丑，分命辅臣祈雨。
　　兵部郎中陈经为成都府路转运使，新知果州，度支员外郎、秘阁校理雍子方提点成都府路刑狱兼常平等事。仍令经等密体量监司范纯仁、谢景初、李杲卿、薛繗燕饮踰违事以闻。先是，权发遣同提点刑狱李元瑜言「纯仁等更相会饮，用妓至夜深，至有掷砖石者，不敢根究，而景初、杲卿尤无仪检，尝有踰违事」故也。冯山与范纯仁书，可考。
　　诏权发遣夔州路提点刑狱、屯田员外郎段绎徙京西路，职方员外郎、权发遣京西路同提点刑狱李周送审官院，差通判解州。绎以亲老辞夔州之命，而周在京西与同奉使者异议，或谓周不任职，故使绎代周。周，冯翊人，以孙固荐得召见，上欲用为御史，会执政不悦，乃止。
　　周在陕西，或请酾湍河为六渠，以溢钳卢陂水，云可以溉田，计工八十万。周诘言者曰：「湍河原高委下，完堤障御，犹患决溢，若又导之，必为民害。」言者畏周沮格，建请专委转运、提举常平司主其事。周曰：「吾为部使者，利害今在一路，虽不吾与，吾不可以不言。」即奏云：「今并开六渠，成未可必，费已不赀。请凿一渠试之，傥可以足钳卢之用，当省其余以宽民力。如未足用，以次疏导不为晚。」从之。渠卒无功。其后湍河溢灌邓城，不没数板，邓人始思周前议。段绎已见。李周凿渠事，据张舜民墓志，或可削。
　　夺龙图阁直学士、刑部侍郎、知徐州韩贽一官，坐三举官皆不当也。
　　诏：近降指挥借内藏库钱六十万缗充河东、陕西折斛钱，宜令于数内先拨钱三十万缗赴河东。
　　诏增开修漳河役兵及万人，并力于四月以前毕功。上患财用不足。文彦博曰：「要丰财，安百姓，须省事，如漳河累年不开何所妨？漳河不在东边即在西边，其利害一也。今盛发夫开河，只移得东边河，却掘西边民田，空劳民，何所利？」王安石曰：「若使漳河不由地中行，则或东或西，为害一也；若治使行地中，则有利而无害。若或东或西，利害一也，则禹何须浚川，尽力沟洫？劳民诚不可轻，然以佚道使民，虽劳不可不勉。」上笑。日录载此于二十一日，今附见增兵开漳河后。三年八月十七日甲戌，相度开漳河。实录漳河下有「沣河」二字，恐二字是衍文，今删去。五月乙未，刘贽、杨绘云云。
　　上论王猛，王安石曰：「猛宰政公平，流放尸素，拔幽滞，显贤能，无罪而不刑，无才而不任，兵强国富，垂及升平。猛至微浅，然不如是，亦不能济此功。」上曰：「流放尸素，诚为先急。」安石曰：「但尸素尚宜以流放为先急，况又沮坏时事，固所不容。臣观王猛临终与苻坚所言，尤知猛有智虑。苻坚志大而不见几，好功而不忍，内有慕容垂之徒不诛，而外欲伐晋，此其所以亡也。猛知坚不能除垂之徒，故劝以勿伐晋。不然，以秦之强，而欲取晋，何难之有？」上曰：「先知害，乃可言利。今内困于财用，则不可以有事北狄，亦犹内有慕容垂之徒未诛，则不可以有事于晋也。」冯京曰：「臣常言天下事不可急。」安石曰：「有一日行之而立见效者，亦不可不急，若流放尸素之类是也。如用兵于强敌，乃当待时而为之不可过。」日录载此于二十一日，今从之。
　　戊寅，淮南节度使、守司徒、兼侍中韩琦改永兴军节度使，再任判大名府。初，王安石论琦再任当加恩。上曰：「恐琦不肯受。」安石曰：「大名，近制不当加恩，然琦两朝顾命大臣，若欲留之，再任不可不加恩。」琦卒辞永兴军节度使不拜。
　　诏成都府路转运使陈经、提点刑狱雍子方，利州路提点刑狱李瑜，体量成都府、利州路州县给散常平钱不如法事以闻。
　　宣抚使韩绛言：「河东所修四寨，皆难得水泉；又其田膏腴，乃必争之地，向去必难固守。已追还大兵，先于近里进筑堡子。令吕大防往，专相度弃守利害次上。」上批：今既第一寨追回大兵，必难守御，其修堡亦恐枉费工力，且未得兴役，别候指挥，仍令大防候到本路并相度以闻。范育云云，附月末或移入此后。
　　赵焑言：「顺宁寨有西贼入寇，知保安军景思立不问贼马多少，即往救应，时诸将败，思立幸独全。」上批：边城斥堠如此簄略，思立不顾军城事重，□□火离所守远去，不取禀经略司处分，岂不篅事！令逐路将守，自今并归经略司节制。始，韩绛宣抚陕西、河东，凡兵事惟绛指挥，经略司节制不得行于所部，议者不以为便，于是复故。顺宁寨，南至本军四十里。思立，安岳人，修治平寨时已见。
　　诏河北缘边屯田务，水陆田并令民租佃，本务兵士令逐州军收为厢军，监官悉罢。从河北屯田司请也。初，河北屯田司每岁以丰熟所入不偿所费，屡以为言。至是，乃从之。元年六月二十三日，李若愚同制置。
　　诏司天监印卖历日，民闲毋得私印，以息均给本监官属。后自判监已下凡六十八员皆增食钱，判监月七千五，官正三千，见卖历日官增食钱外，更支茶汤钱三千。时，初罢司天监官监在京库务及仓草场门，而中书议增其俸，故有是诏。司马光日记云：王安石为政，欲理财富国，人言财利者□□火赏之。旧制，太府寺造斗升，用火印，颁于天下诸州卖之。禁民私造升斗，其法甚严。熙宁四年诏：自今官司止卖印板，令民自造升斗以省钉鐷之费，于是量法坏矣。又民侯氏世于司天监请历本印卖，民闲或更印小历，每本直一二钱，至是尽禁小历，官自印卖大历，每本直钱数百，以收其利。又京东提刑王居卿上言：天下官酒务皆令作连醦以省薪苏，朝廷从之，画图颁于天下。又有班行上言：天下马铺，每匹令日收粪钱一文，亦行之。其营利如此。而城绥州，筑啰兀城，散青苗钱，所用官钱动以数十百亿计。卖斗秤印板等当考月日。王居卿为京东提刑在四年二月十一日，不入长编。
　　庚辰，庆州兵乱。初，韩绛宣抚陕西，奏王文谅为指使。文谅本夏国用事臣讹庞家奴，得罪自归延州，累官右侍禁。王安石荐其才，加合门祇候。绛先遣文谅专节制督蕃将赵余庆等西讨。文谅与余庆约会于金汤川结明萨庄，不至者斩。及期文谅至金汤故寨，去结明萨庄尚二十余里，文谅已见贼人马即引归，及余庆率兵往，不见文谅，使人候望，知文谅已归，乃返。文谅恐余庆发其事，遂诬余庆失期，绛囚余庆于狱。上手敕绛释余庆，责后效。绛执奏久之，乃以诏释之。绛又遣文谅出界，凡官军斩级，多夺与蕃兵，至掘冢戮尸为级。邠宁广锐都虞候□逵尝与文谅争买马，文谅怨之。是役也，逵率觽力战，用铁连枷杀贼首领，文谅使部曲夺之，诬以夜至野侬，会与贼斗，呼逵不至及扇摇军士。宣抚司追逵，送庆州狱四十余日。绛至庆州，将斩逵，部卒喧呼，欲剚刃于绛。知庆州王广渊入白之，乃复送狱。
　　绛离庆州数日，贼攻啰兀城甚急，绛命庆州出兵牵制，兵亟出，人不堪命，将授甲，广锐两指挥军士谋拥逵为乱，约抚手而发，会雨作不授甲，乃止。是夕遂焚北城，大噪纵掠，斩关而出，其觽二千。逵所以反，由文谅激之也。王广渊亟召五营屯兵御贼，北路都巡检林广守南城，贼据北城，广自楼上望其觽进退不一，广曰：「是不举兵乱也。」乃挺身缒城出其后，说以逆顺，多投降者。时逵已拥觽出，余党三百人犹在城下，广谕降者曰：「乱首去矣，尔曹本非同恶，且听我，听我不惟得活，且有功。」因集得百余人，入其营，坐军校厅事，激励约束，授以兵器，令反攻。城下兵禽戮皆尽，北城遂平。王广渊传云：□逵领觽二千斩关以出。林广传云：乱兵三百人出城去，广收集听命者百余人，攻城下兵，禽戮殆尽。实录云：斩获二百，余觽拥□逵出安西门。今以诸书参考，□逵拥觽出安西门，广渊传所云二千人是也。林广传所云乱兵三百人出城去，此三百人，盖非逵所领以出安西门者，特其余党耳。虽不从逵去，亦不投降，故犹在城下。林广授投降者兵，尽攻杀之，即实录所称斩获二百余人也。林广传误以城下所禽戮为拥□逵以去者，故兵数多少不同。其实，□逵领觽二千斩关以出；据北城者，犹四百余人，林广招集得百余人，禽戮几三百人，实录但云二百余人耳。
　　柔远、三都戍卒闻难，欲应贼，不果。广渊阳劳之，遣归旧戍，潜戒赵余庆，以所部蕃兵八千闲道邀袭，尽戮之。叛兵初谋入据州城，东路都巡检姚兕以亲兵守西门，贼不得入，乃散保耀之石门山，兕追及贼，谕以大义，贼感泣罗拜，誓不复为乱。林广与贼遇，语贼曰：「速降尚可全。」贼不听，广曰：「是将夜走。」分两将扼其先路，纵兵尾击之。贼迫遽，乃诣两将降。广曰：「不从吾言，今窘就死，非降也。」至朝天驿，皆斩之。此据姚兕及林广传附见。按张玉以杀降责官，而林广独见，不知何故。又姚兕所追贼，盖与广同至石门山，兕独受贼降，而广杀之，所不可晓。兼张玉所杀降卒，亦在朝天驿，不知与广有无同事，皆所未详。
　　诏：「凡子为父母、为人后者为所后父母起服，遇宴依令给假；期已下服，公式假未满，遇宴听不赴，其职事侍立祇应人阙，即权差人祇应。」从编修合门仪制宋敏求等请也。此段或可削。
　　乙酉，废广济军为定陶县，以属曹州。新记不书。
　　是月，范育言：「臣到河东，访闻昨宣抚司发麟、府军马出界，觽传过铁冶川，尽日行狭隘中，若遇数百人邀击，则只轮不返矣。所幸乘虚骤进，贼不及计，故得完师以还。然万兵奔驱，九日方至啰兀城，一无所施，束手疲饿，不识此举出于何策？以为通路，则既过之后，贼以严师为备，许咸吉等却出陕西界，回兵以为攻讨，则未尝逢贼，及归，止筑荒堆三泉一寨，而河东官司财力竭矣。兼始议欲修四寨，计一寨之役，用费宪州河外诸堡故财及并、汾以西十余州供辨，仅能集事。若四寨齐兴，更傍增堡障，及于石州对岸多列亭垒，表里相维，然后粗有守势。其不可就者有三：一寨为费，敝已如此，更加三倍，敝将若何？一不可也；三泉去敌才数十里，昨缮筑之时，贼以数万争占，诸将几至败耱，今入境亦深，未知地利，设遭掩伏，必丧师徒，二不可也；传闻葭芦山已北一带，茶铁财用之饶，贼界所恃，必极力来争，我怠贼奋，进必无功，三不可也。以河东公私素匮之力，出三不可之大害者，徼万一之小利，其是非可不较而定。今闻朝廷已止诸寨之役，远近无不欢快。止诸寨之役，乃二十二日事。议者止为三泉一寨亦不可守，盖孤城深寄贼巢，兵多则转饷难给，兵少则捍御不足。平日麟、府、丰三州百费内出，为河东大患，今更增一寨，患愈深矣。臣询访踰月，万口一辞，不出此议。伏念朝廷招携怀远之道既不至，而伐叛侮亡之谋又不赡。臣恐边祸浸淫未得息，生民扰攘未得安，而圣心未得优游于帝皇之事，臣愚不胜忧愤。伏愿陛下佥谋公卿，蚤决大议，敕韩绛令备陈已修啰兀城及河东第一寨经久可守之策，以付两路，如不可守，即陈如何弃置御边之术，裁之睿断，以定安危之计。」育言据育集，不得其时，附二月末【二五】。朝廷止诸寨之役，乃二十二日事，或移此附二十二日。
　　注　　释
　　【一】其礼部所增进士奏名止取五路进士充数阁本、活字本均同。宋会要选举三之四四作「其南省新添进士奏名，仍具令别作一项，止取上件京东等五路应进士人并府、监、诸路曾应诸科改应进士人充数」。
　　【二】后以论语孟子附本经止三场「止」原作「正」，据阁本、活字本改。
　　【三】两月日阁本同。本书卷二一八乙丑条载中书言开封府优轻场务召人承买事，有「仍限两月内许诸色人实封投状」语，注文并有「四年二月一日、三月十四日，并合参考」语，疑此处「日」为「内」字之误。
　　【四】编录册「册」原作「删」，据本书卷二一七熙宁三年十一月甲午条、二一八熙宁三年十二月乙丑条注文改。
　　【五】宣抚司宋会要兵二八之九作「陕西安抚司」，下文「宣抚司」作「本司」。
　　【六】定胡县「胡」原作「远」，据同上书及宋史卷八六地理志改。
　　【七】首尾百七十里同上宋会要作「首尾一百五十七里」。
　　【八】与原作「于」，据同上书改。
　　【九】定胡克胡原作「定远客户」，同上书作「定胡克胡」。九域志卷四、宋史卷八六地理志载，石州有定胡县，县有定胡寨；临泉县有□胡寨。因据改。
　　【一○】诏移知许州不起阁本、活字本均同。宋史卷三三六司马光传作「徙知许州，趣入觐，不赴」。疑「不赴」是。
　　【一一】不忍轻绝而预言之阁本、活字本及名臣奏议卷一七六均同。邵氏闻见前录卷一一「预」作「显」。
　　【一二】陛下之所谓谗慝者也同上诸本及同上书均同。续通鉴卷六八「陛下」作「安石」，疑是。
　　【一三】未能用其言与否同上诸本及治迹统类卷一四，「未能」均作「未论」，邵氏闻见前录卷一一作「未能用其言」。疑作「未论」是。
　　【一四】盐并课阁本、活字本均同。疑「并」为「井」之误字。
　　【一五】不识体如此「识」原作「职」，据阁本改。
　　【一六】王雱原作「王雩」，据本书卷二二六熙宁四年八月己卯条改。
　　【一七】令枢密院选差京朝官二员宋会要职官二之四六其下有「替见任官年满阙」数字。
　　【一八】自今在京官司各举官「各」原作「令」，据宋会要选举二八之八改。
　　【一九】上疑契丹不肯「上」原作「士」，据阁本、活字本改。
　　【二○】高密郡王「高」原作「商」，据阁本、活字本及宋会要帝系一之三七、宋史卷一五神宗纪改。
　　【二一】宗厚宋会要帝系四之二五同，职官一一之二○作「宗弟」，上文「宗悌」职官一一之一九亦作「宗弟」。
　　【二二】有过犯即合展年宋会要帝系四之二五、职官一一之二○均无「有过犯」三字。
　　【二三】欲下大宗正司告示依前降指挥知委宋会要职官一一之二○作「欲乞下大宗正司告示，依前降指挥」。
　　【二四】余依同上书其下有「所定」二字。
　　【二五】附二月末「末」原作「宋」，据阁本、活字本及上文戊寅条注「范育云云附月末」改。
续资治通鉴长编
卷二百二十一
卷二百二十一
　　起讫时间 起神宗熙宁四年三月尽其月
　　卷　　名 续资治通鉴长编卷二百二十一
　　帝　　号 宋神宗
　　年　　号 熙宁四年（辛亥，1071）
  </div>
  <div class="pagination">
   <a href="续资治通鉴长编_page312.html">
    上一页
   </a>
   <span>
    ...
   </span>
   <a href="续资治通鉴长编_page308.html">
    308
   </a>
   <a href="续资治通鉴长编_page309.html">
    309
   </a>
   <a href="续资治通鉴长编_page310.html">
    310
   </a>
   <a href="续资治通鉴长编_page311.html">
    311
   </a>
   <a href="续资治通鉴长编_page312.html">
    312
   </a>
   <span class="current-page">
    313
   </span>
   <a href="续资治通鉴长编_page314.html">
    314
   </a>
   <a href="续资治通鉴长编_page315.html">
    315
   </a>
   <a href="续资治通鉴长编_page316.html">
    316
   </a>
   <a href="续资治通鉴长编_page317.html">
    317
   </a>
   <a href="续资治通鉴长编_page318.html">
    318
   </a>
   <span>
    ...
   </span>
   <a href="续资治通鉴长编_page314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
