<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 33 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 33 页/共 115 页</h1>
    <div class="content">　　壬戌直秘阁知雅州李革为狭府西路转运判官 废梅州为程乡县隶潮州又废长乐县为镇时梅州之北四百余里地不耕种人无室庐而长乐户口不满数百故用诸司请而废之十四年复梅州 诏太平州编管人范焘移惠州编管焘初以上书诋诬昭慈圣献皇后夺官编置至是复献书张浚诋毁大将故窜之此恐是言刘光世当考 是日日中有黑子 
　　癸亥张浚遣左承议郎行府书写机宜文字计有功来奏事后二日除直秘阁遣还初赵鼎得政首引浚共事其后二人稍有异议宾客往来其间遂不协及杨沂中奏捷鼎即求去位上不许鼎因曰臣始初与张浚如兄弟近因吕祉辈离间遂尔暌异今同相位势不两立陛下志在迎二圣复故疆当以兵事为重今浚成功淮上其气甚锐当使展尽底蕴以副陛下之志如臣但奉行诏令经理庶务而己浚当留臣当去其势然也浚朝夕还俾臣奉身而退则同列之好俱无所伤他日或因物议有所去留则俱失之矣上曰朕自有所处卿勿为虑鼎曰万一议论纷纷曲直殽乱是时陛下必不秘今日之言臣狼狈无疑矣陛下即位以来命相多矣未有一人得脱者岂不累陛下考慎之明乎上徐曰俟浚归议之浚奏车驾宜乘时早幸建康鼎与折彦质并议回跸临安以为守计上许之朱熹撰张浚行状云公未至平江时鼎等已议回跸临安公入见之次日具奏云上翻然从公计今掇取附此 吕中大事记建炎二年幸扬州三年幸杭州此汪黄为之也然自明州而航海幸越幸平江亦汪黄为之乎自绍兴八年定都临安不复进都此秦桧为之也六年浚独相乃有建康之幸七年鼎独相已有驻跸临安之议亦桧为之乎胡寅有言陛下父兄在金中日夕南望曰吾有子弟为中国帝王吾之归有日矣痛为愁苦屈辱之中发此念为此言于今三年日迫日切而献谋奉虑之人方导陛下南狩日远日忘遂无复讐之心别求建都之地臣所未谕不得已则如张浚所谓都建康则北望中原常怀愤惕可也今乃息心于一隅何义哉 故左武大夫贵州防御使郝仲连赠中侍大夫明州观察使更与七资恩泽始录河中死事之劳也事见建炎元年五月 江南东路提举茶盐常平公事吴序宾乞去岁本路三州旱歉流移归业之人与免差役一次从之 
　　十有一月乙丑朔进士詹叔霆特免文解一次仍赐帛三十匹叔霆玉山人尝投匦上书且献平定策枢密院检详诸房文字王迪言其可采故旌录焉 太常谥故赠少保种师中曰庄愍 
　　丙寅故中大夫范纯礼再赠资政殿学士其合得恩泽依数贴还以其家有请也后谥恭献纯礼元符尚书右丞党籍执政苐二十二人徐州居住 权主管殿前司公事杨沂中言近剿杀刘猊贼马尽净生擒签军万余人已将强壮之人团结入队天寒无衣诏有司制绵裘四千授之 
　　丁卯左司郎中耿自求言杀人者死古今不易之典也吏缘为奸迎合时好希觊赏典不以情实例奏可悯苟尽原贷生者即幸矣奈死者冤抑何愿诏监司州郡今后详究可悯之理谓所以伤人不应致死偶而致死者方为可悯若因斗争毁詈复有用棒刃手足等杀人致死则相犯各有轻重尚何情之可悯乎仍乞诏宪司州郡如案情疑虑误用法意能雪活人命自合依旧日赏典施行庶几绝官吏希觊之望使生者死者均被圣明平允之泽诏刑部看详申省 太常谥王岩叟曰恭＜闲＞以其孙右迪功郎循友有请也 
　　戊辰左宣奉大夫守尚书右仆射同中书门下平章事兼知枢密院事都督诸路军马兼提举详定一司敕令张浚特迁左光禄大夫以禄秩成书也浚固辞不许请回授其兄右承事郎直徽猷阁滉于是资政殿学士提举临安府洞霄宫沈与求乞以经修一官回授兄右迪功郎梦求上皆许之中兴后辅臣以进书恩回授亲属自此始浚乞回授在是月甲申与求乞回授在十二月甲辰 诏应转对官如有疾故许寔封投进文字更不引对 起居舍人吕本中引疾再请奉祠不许本中言自古中兴必有根本之地以制四方之地必有根本之兵以制四方之兵今都邑未定禁卫单弱望谕大臣先求二者之要而力行之 武经郎合门秪候知寿春府孙晖特迁武功郎合门宣赞舍人录坚守水寨之劳也晖言本府进士金觉赞画有方乃以觉为下州文学 
　　己巳右奉议郎知濠州韩元杰以军储无阙迁一官 停官人郑漻上书言用兵急切边机利害二策诏漻叙故官为左从政郎 右宣教郎苏籕知大宗正丞籕辙孙也起居郎权给事中张焘言比罢待阙寺监等官二百余人盖欲慎选才能天下莫不拭目以观新除而籕乃以专事驰骛干请权贵无耻而得之士论纷然以为不可遂罢其命 
　　庚午诏张浚召还行在所令学士院降诏上又别赐手书遣内侍劳问仍以端石砚笔墨刀剑犀甲赐之 
　　辛未中书舍人兼直学士院兼侍讲陈与义为翰林学士赵鼎事实曰张浚既因群小离间遂有见逼之意会中书舍人陈与义不乐于鼎遂倾心附之乃以资善引范冲之说告之浚以为奇货刘子羽与闻其事尝为人言之 左司谏陈公辅请措置宫庙之官毋使太滥曾任侍从以上俸给优者捐之曾经除名编置罪恶重者罢之百官禄料米麦数多亦当酌中例与折减诏堂除宫观依已得旨除见任郡守前侍从外非吏部格者令御史台弹奏 
　　癸酉湖北京西宣抚副使岳飞奏依奉处分往江州屯驻上曰淮西既无事飞自不湏更来赵鼎曰此有以见诸将知尊朝廷凡所命令不敢不从上曰刘麟败北朕不足喜而诸将知尊朝廷为可喜也熊克小历先是诏湖北京西招讨使岳飞驻江州癸酉飞奏已至按此止是飞起发未至江州也上语云飞自不湏臾来则必止其行矣当考 
　　丙子左朝请大夫直秘阁新知宣州李健右中大夫直秘阁新知袁州汪召嗣并降一官放罢健等为刘光世军中谋议官金之入犯也自庐州遁归且劝光世退保采石至是张浚言健等久在军中坐食厚禄仓皇南渡上下解体故罢之中书舍人董弅奏二人议罪施行当坐军法今日正大明赏罚以警中外之时不容轻贷乃又降一官 
　　丁丑观文殿学士行宫同留守孟庾自临安来朝翌日辞还 都督行府关立定回易库官赏格凡本钱万缗岁中收息及六分赏钱二百千递增及十分赏钱千缗本钱五万缗已上各更转一官不及六分令检察司取戒饬不及五分申行府当议酌情行遣仍勒令陪还从之 左文林郎新敕令所删定官郑刚中引对刚中言陛下临御十年宽刑罚省科徭戒贪赃恤饥穷严警备每一诏下丁宁恳恻而德泽未遍者盖天下有虚文之弊臣愿为士大夫下励精之诏许自今宣布实德视斯民利害如在其家不得以虚名文具欺罔朝廷使陛下之诚意被覆赤子之身而不在于官府文书之上翌日辅臣进呈上曰近所引对多是人才朕虽得珠玉珍玩不足为实但冀一岁之闲得十数辈人物乃足为宝也又翌日以其言令学士降诏出榜朝堂遂以刚中为左宣教郎充枢密院编修官上语在是月戊寅降诏在己卯刚中改官在辛巳今联书之 
　　戊寅右司谏王缙言切见朝廷抛降军湏之类诸路州县承受鲜有不均之民闲者缘朝廷有不许科敷之文监司不敢任科敷之责而责之属部知通复不敢任责而委之属县令佐欲避其名则付之胥吏奸毙百出无不至矣若自今以后应和籴粮斛之类有不免均之人户者逐县各具承受之数以编户计之少则均及上户逐等分上中下三等各若干多则用物力或苗税通计每若干贯石当若干零数与免逐乡开人户姓名逐户具合买数目并官给价钱真书大字榜之通衢使民间知其无广抛之数则胥吏无所容其奸豪右不得计嘱而幸免善弱下户无倍出之患矣从之 诏诸路宣抚司属官许本司奏辟或朝廷差除内京官并以二年为任愿留再任者取旨时议者以为自兵兴以来士大夫一入军中便窃议而鄙笑之指为浊流皆缘朝廷未知审择一听其辟差故所用之人或坐罪废或报私恩或因应副或出干求贪利觅官略无去就之节有更十年而不退者故条约焉 右宣教郎知虔州信丰县彭合转一官俟任满日与升擢差遣合庐陵人守臣孙佑奉诏荐其材略有余盗不入境故有是命 故左朝议大夫孙谕特赠左中奉大夫以其曾孙右朝奉郎致仕伟乞以覃恩一官回授也伟光见建炎二年谕为吏廉绍圣初引年告老有司以谕子孙皆□不许荫补遂绝禄仕湖北诸司上其事请官其曾孙伟以为天下廉吏之劝奏可著为令 封嘉陵江神为善济侯江自凤州之梁泉历兴利阆果合恭以入大江川狭宣抚副使吴玠言正系饷军漕运水路望加封爵故也 
　　庚辰上谕大臣曰司马光隶字真似汉人近时米芾辈所不可仿佛朕有光隶字五卷日夕寘之座隅每取展玩又所书乃中庸与家人卦皆修身治家之道不特玩其字而已赵鼎曰如光所谓动容周旋中礼而无纤毫遗恨者也 诏韩世忠驻军淮上简练有方金豫畏服不敢轻犯令学士院降诏遣内侍卢祖道往军前抚问仍以银合茶药赐之 右修职郎赵卫特赐同进士出身为诸州教授以荐对也 
　　壬午左从事郎黄丰为敕令所删定官丰初见建炎元年二月 四川制置大使席益上漕运六策令学士院降诏奖谕初宣抚副使吴玠以水运稽留欲从陆运而都转运使赵开以其费大难之上命益措置至是益言蜀中民已告病而军尚乏食详观毙源图所以救之不一而足所以奏请转般欲于上流水涩之时并运在阆利近处春水生后一发运至军前庶免如今年夏秋顿至阙绝一也又奏请于利阆州就籴入中庶免如今年多支脚钱而运远路之贵米二也又于泸叙嘉黔等州打造运船及自用收拾水流木斫伐官地木造船庶免向来掳船之毙致客旅逃避弃毁其船官失指准三也秋初于阆州急籴万斛以应军前急阙又遣官于军前计议梁洋就籴十万石庶免如向来陆运之毙人民役死田菜多荒又得军前早有粮饷四也行下三路漕司任责起发合运之米自五月后来至今在仓米数起发将尽庶免如向来积米在仓军前告乏五也又差本司属官赍钱物往泸叙恭涪依私下籴买新米就近发赴军前却于西路水运冣远去处兑桩米数省水运舟船之费而民无科籴之苦六也时开已召而未去亦言制司就果阆市军储非是己见今年八月癸卯议者又谓伐木造舟于边禁非宜李弼直奏请而玠与益相疑事亦竟止是冬复行陆运名曰支移民间率费七十千而致一斛粮夫死者甚众支移事以明年七月冯康国所奏修入 
　　乙酉诏陇右郡王赵怀恩令四川制置大使司月支供给钱百千先是怀恩自熙河入蜀依阆州宣抚司及司废席益奏徙居成都久之乃有是命 
　　丙戌起居舍人吕本中兼权中书舍人时有监阶州仓草场苗亘者以赃获罪黥之本中奏曰近岁官吏犯赃多抵黥罪且既名士人行法之际宜有所避况四方之远或有枉滥何由尽知若遽施此刑异时察其非辜虽欲深悔亦无所及矣论者皆以严刑上法祖宗夫祖宗之时临机制变事有不得已也然自神宗而降宽大之政久已成风累圣相承不敢輙易今一旦尽改成法欲用祖宗权宜之制将重失人心臣未见其可也又此刑既用臣恐后世不幸奸臣弄权必且借之以及无罪直言私议亦不能免何者用之已熟彼得藉口不以为异也使国家此刑不绝则绍圣以来憸人盗柄搢绅遭此殆无遗类矣愿酌处常罚以称陛下仁厚之意疏再上从之苗亘事日历不载会要矜贷门亦无之今以本中奏议附入按本中明年四月罢去此事必在数月之间故因其兼权书命书之当求他书别系本日 
　　丁亥日中黑子没 
　　戊子诸王宫大学生不徵特迁一官不徵濮安懿王后南班官士夽子也母病割股肉为羹以进故褒之 
　　己丑故翰林侍读学士王洙之孙楚老献仁宗皇帝所赐飞白字及御书赐银帛百匹两洙在翰林仁宗问今岁科举内中合要奏告文宣王及诸贤表章赵鼎奏此事不见于他书上曰祖宗留意人材如此天下安得不治 直秘阁京东淮东宣抚处置使司参谋官王＜日奂＞兼都督行府随军转运副使 
　　庚寅湖北京西宣抚司参议官李若虚以所擒伪知镇汝军薛亨等赴行在上引对进若虚官赐章服仍释亨罪命以官付飞军中使唤后四日擢若虚荆湖北路转运判官若虚除漕在十二月甲午今联书之其迁官赐服日历不书又日历止云薛亨放罪而岳侯传云上赦薛亨等赐银绢并各人官资上更赐一官付侯军中使唤故附此若虚迁官赐服以周秘劾疏修入 
　　辛卯秘书省正字朱敦儒兼权兵部郎中行在供职 进士朱昉应诏上书谓地震咎由失信中书后省奏其言明切有补治道诏永免文解仍赐帛三十匹昉无锡人也　　壬辰上书大成殿榜赐成都府学官用左迪功郎新府学教授范仲殳请也仲殳成都人奏疏言本府学殿建于东汉之初平汉人以大隶记其修筑岁月刻于东楹至今九百四十三年盖天下栋宇之古无过于此者上从其请命仲殳就持以归 左承议郎知邵武军赵子木至官言利害诏特减二年磨勘日历不载子木阶官今以武阳志增入 高丽将入贡先遣持牒官金稚圭刘待举来朝廷惧其与金人为闲是月诏赐稚圭等银帛各百匹两及衣带器币而遣之于是稚圭至明州而反日历无此今以会要及吴芾奏议参考修入 初刘麟等既败归金人遣使问刘豫之罪豫惧废猊为庶人以谢之于是金人始有废豫之意矣熊克小历于是金废豫之意决矣此盖因张汇节要所云也考之诸书金人前此未有废豫之意今略修润附入豫之初出师也伪知临汝军宋著部夫后至麟斩之纳其女于豫继斩使臣赵倚语人曰吾已去赵宋矣识者曰赵宋如是不可去矣麟竟败去豫又免伪知济南府刘复官徙知淮阳军刘观为东路留守其妻弟翟纶为南路留守 
　　建炎以来系年要录卷一百六 
　　建炎以来系年要录卷一百六金人地名考证 
　　阿哩雅贝勒原书作讹里也孛堇与金史同并误今改正 


●建炎以来系年要录卷一百七 
　　宋 李心传 撰 
　　绍兴六年十有二月甲午朔德音降庐光濠州寿春府杂犯死罪已下囚释流已下制曰朕以眇质获承至尊念国家积累之基遭外侮侵陵之患诚不足以感移天意德不足以绥靖乱源致彼叛臣乘予厄运频挟敌势来犯边隅直渡淮滨将窥江浒所赖诸将协力六师争先虽逆雏暂逭于天诛而匹马莫还于贼境载循不道深恻于心俾执干戈皆朕中原之赤子重为驱役亦有本朝之旧臣迫彼暴虐之威陷兹锋镝之苦繇予不德使至于斯申戒官司务优存没知朕兴怀于兼爱本非得巳而用兵宜锡茂恩以苏罢俗赦文学士朱震所草也 诏行宫留守秦桧令赴行在所奏事张浚以桧在靖康中建议立赵氏不畏死有力量可与共天下事一时仁贤荐桧尤力遂推引之林泉野记云桧知温州碌碌无治声张浚为相上幸平江抚军浚以桧柔佞易制荐入使备员乃除行宫留守今不取赵鼎既与浚不咸左司谏陈公辅因奏劾鼎至是德音既下鼎复求去上愀然不乐曰卿只在绍兴朕他日有用卿处 是日临安火所燔几万家诏以米一千斛赐被火之家贫乏者 
　　乙未诏左修职郎陈最已降温州军事判官指挥勿行初最既为端明殿学士知温州李光所辟而侍御史周秘言令太中大夫知州带一路钤辖许辟本州官一员格军事判官差从事郎已上为一陈最而废二法岂今日之所宜若谓光为侍从可以创乞则今待制以上典藩者尚多为众起例尤为不可乃罢之 右宣义郎通判邓州党尚友充湖北京西宣抚司干办公事用岳飞奏也 
　　丁酉诏权户部侍郎刘宁止赴行在本部供职仍旧总领措置应副四大军钱粮 
　　戊戌右司谏王缙入对论签书枢密院事折彦质之罪大略谓彦质于敌马南向之时倡为抽军退保之计上则几误国事下则离间宰臣乞赐罢黜先是张浚自江上还平江随班入见上曰郤敌之功尽出右相之力于是赵鼎惶惧复乞去浚入见之次日具奏曰获闻圣训惟是车驾进止一事利害至大天下之事不倡则不起不为则不成今四海之心孰不想恋王室金豫相结胁之以威虽有智勇无由展竭三岁之间赖陛下一再进抚士气从之而稍振民心因之而稍回正当示之以形势庶几乎激忠起懦而三四大帅者亦不敢怀偷安苟且之心夫天下者陛下之天下也陛下不自致力以为之先则被坚执锐履危犯险者皆有解体之意今日之事存亡安危所自以分六飞傥还则有识解体内外离心日复一日终以削弱异日复欲下巡幸诏书谁为深信而不疑者何则彼知朝廷姑以此为避地之计寔无意于图回天下故也论者不过曰万一有警难于远避夫将士用命扼淮而战破敌有余苟人有离心则何地容足又不过曰当秋而战及春而还此但可以纾一时之急年年为之人皆习熟难立国矣又不过曰敌占上流顺舟可下今襄汉我有舟何自来使敌有余力水陆偕进陛下深处临安亦能安乎上翻然从其计浚因独对乞乘胜取河南地擒刘豫父子又言刘光世骄惰不战不可为大将请罢之上问尝与赵鼎议否浚曰未也浚见鼎具道其故鼎曰不可豫机上肉耳然豫倚金人为重不知擒灭刘豫得河南地可遂使金不内侵乎光世将家子将率士卒多出其门下若无故罢之恐人心不可浚不悦鼎复言强弱不敌宜且自守未可以进繇是与彦质俱罢云 是日京东淮东宣抚处置使韩世忠引兵攻淮阳军败之此据赵甡之遗史国史及世忠碑志皆无之日历绍兴七年正月十六日戊寅京东淮东宣抚处置使司差右武大夫刘宽赍捷报前来行在所投进有旨刘寅特与转一官回授即此事也余见七年正月辛巳 
　　己亥赐刘光世岳飞诏曰国家以叛逆不道狂狡乱常遂至行师本非得已并用威怀之略不专诛伐之图盖念中原之民皆吾赤子迫于暴虐之故来犯王师自非交锋何忍轻戮庶几广列圣好生之德开皇天悔祸之衷卿其明体朕怀深戒将士务恢远驭不专尚威凡有俘擒悉加存抚将使戴商之旧益坚思汉之心蚤致中兴是为伟绩毋或贪杀负朕训言枢密院奏光世之将马钦飞之将寇成等捕掠各五百人并行处斩巳诘问钦成故有是诏 翰林侍读学士范冲入见因引疾求去不许 
　　庚子进士耿镃詹叔霆等八人伏阙上书镃等所上书未见或是留赵鼎当考叔霆巳见十一月乙丑尚书省勘会朝廷设检鼓院以来天下之言前后禁止伏阙指挥非不丁宁今月七日进士耿镃等不遵禁约率众伏阙显是故有违戾切虑军事之际因致摇动人情理宜惩诫诏耿镃令平江府差人伴押赴绍兴府府学听读叔霆差人押归本贯信州并具已收管文状申省仍令尚书省榜谕 龙图阁学士知绍兴府孙近兼沿海制置使徽猷阁待制知明州仇悆改兼管内安抚使 直秘阁主管台州崇道观陈兖充淮西宣抚司参议官用刘光世奏也 
　　辛丑以时雪赐沿江诸军柴炭钱四宣抚司各万五千缗殿前行司八十缗 诏筑南寿春城 贵州助教唐斌升循州文学斌连州人元符末为太学生坐上书诋诬送本贯自讼斋听读至是特奏名入五等从例乞推恩特录之 
　　壬寅尚书左仆射同中书门下平章事兼知枢密院事都督诸路军马兼监修国史赵鼎充观文殿大学士两浙东路安抚制置大使兼知绍兴府制曰粤惟入辅之初密赞亲征之议力与同列共济多虞协股肱心膂之为张貔虎熊罴之气捷方奏而祈去章屡却而复来其词学士朱震所草也诏鼎辞日令上殿出入如二府仪朱胜非秀水闲居录云赵鼎张浚争权浚自谓有却敌之功兴复之策当独任国事讽侍从台谏及其党与攻鼎出之按绍兴九年四月殿中侍御史谢祖信论鼎初罢相词命之臣欺主以保交乞不为贬责之词盖指此事然是时陈公辅章疏既不降出则恐不应为责词姑附此更湏参考 召资政殿学士提举临安府洞霄宫张守赴行在将代折彦质也 翰林侍读学士兼史馆修撰资善堂翊善范冲充龙图阁直学士提举江州太平观冲再疏求去乃有是命龙图阁学士知绍兴府孙近试吏部尚书熊克小历载近此除在甲午盖误 命右司员外郎范直方宣谕川狭诸州及抚问吴玠一行将士三省言顷遣宣谕五使川狭独不及故命直方往劳军且察官吏能否上召见赐御宝手历而遣之如有违戾诏条者许先次改正 江东宣抚使张俊遣参议官直徽猷阁史愿降授左朝奉大夫郗渐来奏事且献所获伪统领官杜斌等上贷斌罪进愿一职渐一官遣还 
　　癸卯诏岳飞行军襄汉正当雪寒令学士院降诏抚谕一行将士 
　　甲辰尚书司封员外郎苏符兼资善堂赞读赴行在代范冲也 资政殿学士成都等路安抚制置大使兼知成都府席益升资政殿大学士 命吏部侍郎都督行府参议军事吕祉往建康措置移跸事务 
　　乙巳上与宰执语唐开元之治曰姚崇为相尝选除郎吏明皇仰视屋椽崇惊愕久之后因力士请问知帝所以专任之意人主任相当如此张浚曰明皇以此得之亦以此失之杨李持柄事无巨细一切倚仗驯致大乱吁可戒焉上曰不然卿知所以失否在于相非其人非专委之过也浚曰明皇方其忧勤贤者获进逮其逸乐小人遂用此治乱之所以分陛下灼见本末天下幸甚 尚书左司郎中耿自求引疾求去罢为直显谟阁知严州直宝文阁知临安府李谟与本府二通判火作地分兵官皆贬秩坐不即救火也历是日赵鼎入辞熊克小历载鼎罢相在此日盖误鼎既专任之意人主任相当如此张浚曰明皇以此得之亦以此失之杨李持柄事无巨细一切倚仗驯致大乱吁可戒焉上曰不然卿知所以失否在于相非其人非专委之过也浚曰明皇方其忧勤贤者获进逮其逸乐小人遂用此治乱之所以分陛下灼见本末天下幸甚 尚书左司郎中耿自求引疾求去罢为直显谟阁知严州直宝文阁知临安府李谟与本府二通判火作地分兵官皆贬秩坐不即救火也历是日赵鼎入辞熊克小历载鼎罢相在此日盖误鼎既行上趣令之镇鼎力辞新命且言臣才疎智短昧于周防无补毫分徒招怨咎是宜引分屏迹山林诏不许鼎在越惟以束吏恤民为务每言不束吏虽善政不能行盖除害然后可以兴利易之豫利建侯行师乃所以致豫解公用射隼于高墉之上谓射隼而去小人乃所以致解鼎之学得于易者如此至是奸猾屏息又场务利入之源不令侵耗财赋遂足 
　　丙午秦桧入见 端明殿学士签书枢密院事兼权参知政事折彦质以旧职提举临安府洞霄宫赵鼎既去位彦质引疾求退章累上乃有是命 崇信奉宁军节度使开府仪同三司江南东路宣抚使张俊加少保镇洮崇信奉宁军节度使仍旧宣抚使龙神卫四厢都指挥使密州观察使权主管殿前司公事杨沂中为保城军节度使殿前都虞候主管殿前司公事先是右司谏陈公辅言前日贼犯淮西诸将用命捷音屡上边土稍宁盖庙社之灵而陛下威德所至然行赏当不踰时庙堂必有定议臣闻濠梁之急浚遣杨沂中来援遂破贼兵此功固不可掩刘光世不守庐州而濠梁戍兵辄便抽回如涡口要地更无人防守若非沂中兵至淮西焉可保哉光世岂得无罪此昭然无可疑者又沂中之胜以吴锡先登光世追贼王德尤为有力是二人当有崇奖以为诸军之劝若韩世忠屯淮东贼不敢犯岳飞进破商虢扰贼腹胁二人虽无淮西之功宜特优宠使有功见知则终能为陛下建中兴之业朝廷以俊沂中功尤著遂优赏之沂中时年三十五也 
　　丁未手诏曰朝廷设官分职本以为民比年以来重内轻外殊失治道之本朕甚不取可自今监司郡守秩满考其善状量与迁擢治效著闻即除行在差遣其郎官未历民事者效职通及二年复加铨择使之承流于外仍令中书御史台籍记姓名俟到阙日检举引对参考善否取旨升黜庶几天下百姓蒙被实惠以称朕意时张浚专任国政首言亲民之官治道所急而比年以来内重外轻祖宗之法尽废流落于外者终身不获用经营于内者积岁得美官又官于朝者不历民事利害不明诏令之行职事之举岂能中理民多被其害遂条具以闻故有是诏明年三月癸未所书可参考 尚书省言湖南制置大使吕颐浩江西制置大使李纲抚存饥馑招集流亡甚称朝廷委寄之意并赐诏书奖谕仍令江东西湖南帅臣监司于旱伤州县将奉行优劣各比较三两处申省取旨赏罚 福建市舶司言蕃舶纲首蔡景芳招诱舶货自建炎元年至绍兴四年共收息钱九十八万缗诏补景芳承信郎 
　　戊申手诏曰朕惟养兵之费皆取于民吾民甚苦而吏莫之恤夤缘军需掊歛无艺朕甚悼之监司郡守朕所委寄以惠养元元者也今漫不加省复何赖焉其各勤乃职察吏之侵渔纳贿者劾按以闻已戒敕三省官间遣信使周行诸路苟庇覆弗治流毒百姓朕不汝贷自今军事所湏并令州县揭榜晓谕余依绍兴元年五月二十四日诏旨施行无或违戾 观文殿学士醴泉观使兼侍读秦桧令行在所讲筵供职观文殿学士行宫同留守孟庾充行宫留守诏川狭进士将来省试令四川制置大使司依旧例施行其合预殿试人并赴行在仍给五人衙门驿券自是为例 都官员外郎冯康国言四川州县税色轻重不同祖宗以来正税重者折科稍轻正税轻者折科稍重折科权衡与税平准所以无偏重偏轻之患四川地狭民贫行之百有余年常产之民甚以为安近年川狭宣司随军漕臣与总司官属贪应办之赏矜措置之能悉将祖宗两税旧法折科輙肆改易反覆纽折取数务多折科一改遂为永例弃业逃移由兹而致天听高远声何由闻此蜀民之大患朝廷之所未知也伏望并行住罢一遵旧例诏如康国请行下仍令宪臣察其不如法者 
　　己酉诏自今前宰相到阙并许张盖为秦桧故也 左从事郎江西制置大使司干办公事许忻特改合入官堂除见阙知县令中书籍记姓名俟满日考其治状与内外升擢差遣忻翰弟上召对而命之 
　　庚戌诏官职如在职二年已上知县资序人与除大郡通判通判资序人除知州军任满到阙令合门引见上殿当参考治状善否取旨升黜仍令中书省御史台籍记姓名 
　　辛亥资政殿大学士提举临安府洞霄宫张守自常州入见即日除参知政事 诏监司守贰委寄非轻除授非人百姓受毙比年员多阙少致有除代数政尚虑选择失当其间不无望实未副之人可令中书省开具已除监司守贰姓名送中书后省御史台今后遇阙到前半年并加铨量如有不可任用之人具诣实闻奏与改作自陈宫观 三省言知通等阙近来往往取作堂除致吏部员多缺少差注不行诏知通除依旧格堂除并量留外余阙并寺监正丞博士登闻检鼓进奏官告文思诸司诸军粮审院仓场库务局所法寺官外路学官并令吏部按法差注吕颐浩秦桧之共政也尝以寺监丞以下阙归吏部绍兴二年四月旋又复之赵鼎为政稍取诸郡倅阙堂除五年闰二月至是复以内外百阙隶铨曹然不能久也 诏枢密院都督府效士并令附来年春选人类试所就试时务策一道分优平两等优等人再令学士院召试访以时务文理优异者取旨推恩 
　　壬子诏张守兼权枢密院事 江州进士孙复礼投匦讼德安令黄觌不法御笔令监司究寔上谕大臣曰复礼亦湏知管如体究所讼不寔即痛与惩诫检鼓院止许士庶陈献利害傥挟私怨有所中伤不惟长告讦之风亦非求言本意 司农少卿提领江淮营田樊宾等言淮南自兵火之后肥饶之地今多荒芜盖因民户稀少艰于广行召募深恐所阙田土不至大叚增广今诸大帅屯戍淮上而濒淮之地旷土千里贼马远遁边境肃清欲望特降睿旨令诸大帅摽拨系官空闲无主荒田仿古屯田之制斟酌多寡于所部军兵内以十分为率摘那下等一分或二分置立屯堡使就田作仍差谙晓农事将领主管使臣监辖依已降指挥官给牛具借贷之类其所收斛＜豆斗＞除桩出次年种子官与力耕之人中停均分请给衣粮并不裁减其官中所得分数内支四厘充主管官六厘充监辖使臣职田如遇军事警急则权住作田并充军用候至岁终比较以所收斛＜豆斗＞从本司保明申奏优异推赏如蒙俞允乞以田五十顷为一屯作十庄差主管将领一员监辖使臣五员军兵二百五十人如次年地熟人力有余愿添田听从其便诏三大帅相度可否行之 伪通直郎刘駜自耀州脱身来归以为右修职郎 
　　乙卯右司谏王缙言风俗颓弊起于士大夫贪□无耻不可不革今有不用举主不问考第因近臣荐对即改官升擢者用此以待才能之高而廉退自守固善也如亦与人不相远或事请谒而得之闻者歆羡安得不驰骛乎初改官略资序差通判者用此以待治状著闻奖擢示劝固善也如亦碌碌夤缘干托而得之人皆有求进之心而惮于作县安得不驰骛乎故欲息奔竞必在朝廷有以息之不澄其源虽降约束无益也欲乞明诏大臣自今除贤能之人宜擢用者待以不次外其余并依吏部格法则各安分守职业交修颓风复振贤才辈出矣诏三省遵守 
　　丙辰镇南军节度使开府仪同三司荆湖南路安抚制置大使兼知潭州吕颐浩为两浙西路安抚制置大使兼知临安府仍赴行在奏事讫之任 宝文阁学士新知襄阳府刘洪道知潭州充荆湖南路安抚使仍兼都督府参谋军事 新荆湖北路兵马钤辖张旦仍旧知襄阳府尚书礼部员外郎都督府主管机宜文字杨晨为夔州路转运判官用丙午诏也初命词给告仍诏自今视此 侍御史周秘请内责之户部外责之漕司搜括失陷裁损冗费以每岁所入者专充经常之费以向所泛取者留为不时之用诏赴户部 诏淮北之民皆朝廷赤子迫于暴虐使犯兵威怜其无辜死于锋镝可更遣官于藕塘镇设黄箓醮三昼夜追荐之 故武节郎刘广特赠武翼大夫合门宣赞舍人与三资恩泽广张俊部曲淮西之役死焉 
　　丁巳少保武宁保静宁国军节度使淮南西路兼太平州宣抚使刘光世为护国镇安保静军节度使光世以王德追贼之劳乃有是命 翰林学士朱震乞以自古循吏传编成一书遇守令有治行者赐之上曰不若有治行者或进官或擢用无治行者随轻重责罚赏罚既行自有惩劝赐循吏传恐无补于治 诏诸路监司今后分上下半年开具所部知县有无善政显著缪懦不职之人申尚书省时巡幸随军都转运使梁汝嘉言国家方重县令之任然近在辇毂之侧耳目所接无虑数十邑尚有不能戢吏爱民以副轸念元元之意望督责监司俾之按察故有是旨 右朝奉大夫主管台州崇道观家彦投匦献川狭边防利害且言宣抚司自王似卢法原后便宜转行朝议大夫至四十五员皆非殊功异绩特以请求贿赂而得之诏制置大使席益取索杂功改转之人速行改正彦眉山人也 
　　戊午诏自今吏部注拟知通守令并选择非老病及不曾犯赃与不缘民事被罪之人仍申中书门下省审察旬具注拟人脚色关御史台如非其人许本台弹奏用中书请也既而行宫吏部请曰民事犯徒巳上罪人如今诏吏部奏在七年六月己酉自祖宗以来以公私赃三等定天下之罪至是始增民事律焉 
　　己未兵部尚书兼权吏礼部尚书刘大中充龙图阁直学士知处州免朝辞赵鼎既罢政大中引疾求去位疏再上乃命出守大中又言臣以戆愚积多仇怨优职便郡岂臣可堪至于直降指挥免辞天陛进退之际臣窃有疑重念臣父左宣教郎湜见任处州州学教授有此妨嫌不敢隐默乞一在外宫观诏不许中书勘会湜合该避亲乃命湜易婺州州学教授 左司谏陈公辅言朝廷所尚士大夫因之士大夫所尚风俗因之此不可不慎也国家嘉祐以前朝廷尚大公之道不营私意不植私党故士大夫以气节相高以议论相可否未尝互为朋比遂至于雷同苟合也当是时是非明毁誉公善恶自分贤否自彰天下风俗岂有党同之毙哉自熙丰以后王安石之学著为定论自成一家使人同巳蔡京因之挟绍述之说于是士大夫靡靡党同而风俗坏矣仰惟陛下天资聪明圣学高妙将以痛革积毙变天下党同之俗甚盛举也然在朝廷之臣不能上体圣明又复辄以私意取程颐之说谓之伊川学相率而从之是以趋时竞进饰诈沽名之徒翕然胥效倡为大言谓尧舜文武之道传之仲尼仲尼传之孟轲轲传颐颐死无传焉狂言怪语淫说鄙喻曰此伊川之文也幅巾大袖高视阔步曰此伊川之行也能师伊川之文行伊川之行则为贤士大夫舍此皆非也臣谓使颐尚在能了国家事乎取颐之学令学者师焉非独营私植党复有党同之毙如蔡京之绍述且将见浅俗僻陋之习终至惑乱天下后世矣且圣人之道凡所以垂训万世无非中庸非有甚高难行之说非有离世异俗之行在学者允蹈之而已伏望圣慈特加睿断察群臣中有为此学相师成风鼓扇士类者皆屏绝之然后明诏天下以圣人之道著在方册炳如日星学者但能参考众说研穷至理各以巳之所长而折中焉惟不背圣人之意则道术自明性理自得故以此修身以此事君以此治天下国家无乎不可矣毋执一说遂成雷同使天下知朝廷所尚如此士大夫所尚亦如此风俗自此皆知复祖宗之时此今日之务若缓而急者辅臣进呈张浚批旨曰士大夫之学宜以孔孟为师庶几言行相称可济时用览臣寮所奏深用怃然可布告中外使知朕意先是范冲既去位公辅以冲所荐不自安会耿镃等伏阙上书或者因指公辅靖康鼓唱之谤公辅惧见上求去因上此疏诏公辅朕所亲擢非由荐引可令安职毋得再请时朱震在经筵不能诤论者非之熊克小历略载此事于明年正月旦云上因语学者当以孔孟为师按日历此日无圣语但于公辅奏后书有旨云云则是大臣批旨也今从日历 湖北经略安抚使王庶乞令澧辰沅靖四州以闲田共招刀弩手三千五百人沅州千五百辰州千人澧靖州各五百余田召人承佃从之四郡刀弩手旧额万人靖康末调赴河东少还者至是朝廷命庶相度招填故有是请也 诏宗室添差不厘务者皆作宫观岳庙 尚书驾部员外郎张宇知抚州宇守兄避亲嫌也 权户部侍郎王俣请申严截留允借上供及右曹钱物执奏不行之法诏自今非有军期急速不得辄有陈乞支借余从之 
　　辛酉诏张浚监修国史 御笔徽猷阁直学士知镇江府胡世将为给事中上谓参知政事张守曰本不须亲批恐卿以乡人为嫌守曰臣蒙恩备位政地才旬日未有一毫以慰中外首召世将必谓臣私于乡党寔以常州多士时有进用者臣顷在庙堂屡遭此谤凡恶臣者皆以藉口上曰擢用人才岂可以嫌自疑世将之贤朕固知之守曰如世将人才诚不易得臣顷固尝论荐亦不敢以臣之私妨嫌贤者但世将虽陛下亲擢恐远近不能户晓上曰无虑也 诏以山阴至长沙四十县并作堂除浙西之邑十四浙东九江东八江西福建各四湖南一先是上既诏铨择郎官补外而左司谏陈公辅言县令之职尤为近民望将寺监丞簿编删六院官已改秩未历民事之人各与铨择取繁难大邑近见阙作堂除一次还日升黜如诏旨诏见是月丙午事下左右司至是都司请以编删已下尝历州县未满三考之人堂除大邑俟去替半年未有堂除之人即于本路注拟从之 直徽猷阁知庐州赵康直进职二等敌之寇淮西也康直乘城不动民赖以安故有是命 赐故安化郡王王禀家建康田十顷银帛五百匹两禀守太原死节事见靖康元年九月丙寅其子忠训郎庄等流寓贵州前是枢密院言其忠召庄至行在以为枢密院准备差遣至是又优恤焉伪齐刘豫密知金人有废已之谋是冬遣皇子府参谋冯长宁请于金欲立淮西王麟为太子以尝其意金主亶谓之曰先帝所以立尔者以尔有德于河南之民也尔子还有德耶我未之闻也徐当遣人咨访河南百姓以定之夏国主乾顺遣兵渡河自天德军至塔坦取所亡马而归不假道于金时左监军萨里罕在云中不敢诘伪齐录有刘豫谢封曹王表云俄知废罢之议愈坚措画之心是金人废之之意豫盖先知也今略采取附见 
　　是岁枢密院始空名给据许诸军代名之人赴军书填一切不问绍兴九年九月辛卯所书可参考 两浙转运司始取婺秀平江岁计宽剩钱二十二万缗自是以为例 右奉议郎河北军前通问使魏行可为金所拘至是九年或谓行可尝上金帅书警以不戢自焚之祸以谓大国举中原与刘豫刘氏何德赵氏何罪哉若亟以还赵氏贤于奉刘氏万万也是岁行可卒未几其副右武大夫果州团练使郭元迈亦卒于金中行可十四年正月丁酉赠官 
　　建炎以来系年要录卷一百七 
　　建炎以来系年要录卷一百七金人地名考证 
　　塔坦原书作鞑靼误改见卷五十八 
　　萨里罕原书作撒离喝误改见卷十一 


　　●建炎以来系年要录卷一百八 
　　宋 李心传 撰 
　　绍兴七年岁次丁巳 金熙宗亶天会十五年伪齐刘豫阜昌八年春正月癸亥朔上在平江手诏曰朕获奉丕图行将一纪每念多故惕然于心属叛逆以来侵幸以时而克定重念两宫征驾未还于殊俗列圣陵寝尚隔于妖氛黎元多艰兵革靡息永惟厥咎在予一人其敢即安弥忘大业将乘春律往临大江驻跸建康以察天意播告遐迩俾迪朕怀时左司谏陈公辅亦劝上幸建康甚力公辅尝言臣熟思今日恢复之策不出攻守二事攻者以我攻彼也守者防彼攻我也以我攻彼则乘机而动量敌而进可速可迟其势皆在我也防彼攻我则突然长驱忽尔入犯有莫测之变有难当之锋其势皆在彼也以彼我之势论之攻虽为难而守之为尤难攻虽在所急而守之尤在所急今朝廷分委大将各提重兵天威震叠士气鼓勇所谓攻之之策庙堂有成算主师有远略臣不得而议也唯守之之策臣请详言之陛下已诏移跸建康前临大江俯近伪境非若临安之比也防守之备可不严乎又况豫贼虽屡败而未曾殄灭事穷势逼必须求救金人我之所患不在豫贼唯防金人虽尝逆料金人不争土地唯利金帛知吾国家所有不如往时彼无所贪必不妄动然原其所以立豫之意非唯使我中国自相屠戮亦欲为其藩篱今闻车驾进跸建康有北向之意若渐逼中原豫贼难立金人必须援之矧河北便是敌区驱兵而入计亦不远吾岂可不过为计哉勿信探报之言谓敌势已衰不足深虑宁守之而不来不可俟其来而不守也臣窃见淮东州县相连道里不远楚泗两州城壁坚牢大军分屯烽堠相望此其势不易犯也唯淮西路分阔远止有一军今将移跸建康则其地尤重于淮东矣臣愚欲乞措置淮西先选大臣以临之更增兵将以实之要害之处不可空虚使西连岳鄂东接楚泗皆有犄角之形仍令诸大将缓急相援首尾相应则虽敌骑之来不足畏矣公辅又言议者皆以兵少为忧臣独以兵多为忧望谕诸大将据见在兵数择羸弱者别项差使老病者去之仍罢诸般私占尽以壮强日赴阅习则虽少而精可以取胜又言诸将或邀求无厌以至各为异议轻视朝廷此无他御之未得其道愿加之以威处之以法苟有恶不问有罪不治且将肆其桀骜又安敢望其立功邪 置御前军器局于建康府岁造全装甲五千矢百万以中侍大夫岷州观察使行营中护军忠勇军统制杨忠悯充提点仍隶枢密院及工部 
　　甲子命巡幸随军都转运使梁汝嘉先往建康趣缮行宫及按视程顿 皇伯阆州观察使同知大宗正事安定郡王令懬为镇东军承宣使以积阅迁也 
　　丙寅上谕大臣曰昨日张俊呈马因为区别良否优劣及所产之地皆不差张浚曰臣闻陛下闻马足声而能知其良否上曰然闻步骤之声虽隔墙垣可辨也凡物苟得其要亦不难辨浚曰物具形色犹或易辨惟知人为难上曰人诚难知浚因奏人材虽难知但议论刚正面目严冷则其人必不肯为非阿谀便佞固宠患失则其人必不可用上亦以为然 直宝文阁知临安府李谟移镇江府 四川制置大使席益言知剑州王彦智勇谋略自其所长而为政治民有古循吏风一郡信服其条教伏望特加褒异诏赐金带仍降敕书奖谕赵甡之遗史云王彦为人好奢喜佞矫伪不情当考 
　　丁卯左宣奉大夫守尚书右仆射同中书门下平章事兼知枢密院事都督诸路军马张浚以破贼功迁特进 资政殿学士提举临安府洞霄宫沈与求提举万寿观兼侍读 户部员外郎霍蠡自鄂州军前来奏事言今军事所须而病民最甚者莫如月桩钱所谓月桩钱者不问州县有无皆有定额如桩窠名曾不能给其额之什二三自余则一切出于州县之吏临时措画铢铢而积仅能充数一月未毕而后月之期已迫矣愿诏诸路守臣各条具逐州所桩之钱实有窠名者几何临时措画者若何而办召诸路漕臣禀决可否而罢行之诏诸路通判开具申尚书省翼日赐蠡五品服遣还 龙图阁直学士提举江州太平观汪藻再迁一官以编类元符庚辰以来诏旨成书也其属官右朝奉郎新知无为军鲍延祖左从政郎新徽州歙县丞孟处义皆进秩初诏处义比类循资而处义言自来修书推恩即无比类例体乃命改次等京官二月乙巳降旨 
　　己巳履正大夫崇信军承宣使行营中护军江南东路宣抚使司前军统制军马张宗颜为武信军承宣使赏功也初命宗颜带军职落阶官为麟州观察使而宗颜辞军职于是改命余统制官郦琼田师中以下第赏有差 左宣教郎新夔州路转运判官杨晨直秘阁用行府官属赏也 诏京东狭西来归之民已命湖北京西宣抚司授田给种其令岳飞以军储米万斛付诸州赈给之 
　　辛未中书舍人兼权礼部侍郎董弅充集英殿修撰知衢州免谢辞先是有旨禁伊川学录黄下礼部吏部员外郎兼权郎官黄次山欲镂板弅曰少俟之乃以已见求对弅即申奏御史台谓弅沮格诏令御史周秘见上言昨者在廷之臣以一家之学诱天下之人而使之同已士大夫靡然从之风俗几为之变陛下灼见其弊乃因臣僚论列特降圣训且使布告中外命下礼部郎官欲遵故例遍牒所属弅独难之戒谕曹吏无得印发其意犹不以前日所行为非而今日命令为是也盖弅素无士行躐跻侍从今朝廷略其朋附之罪已赐＜宀十见＞容而弅犹敢肆其凶愎沮格诏令无所忌惮一至于此若不斥之于早臣恐阴邪害政无所不至故弅遂罢日历正月六日戊辰中书舍人董弅巳见进对七日己巳侍御史周秘本职进对 直秘阁新两浙东路提点刑狱公事张九成罢先是左司谏陈公辅入对论九成平日所为无非矫伪苟无仕宦之心自当不事科举既侥幸一第而坚欲辞荣亦可谓不相副矣不知朝廷何意每因其辞輙复迁擢彼亦何惮而不辞伏望圣慈特降睿旨罢浙东提刑与宫观差遣遂其自高之志且为矫伪者之戒诏九成与小郡九成又辞乃以九成主管江州太平观 诏江东宣抚使张俊特赐御筵令入内内侍省都知一员押伴时俊自军中来奏事复还泗州俊入朝未见本日按此月丙寅上谕大臣已称昨日张俊呈马或是岁前入朝亦未可知当求他书参考 
　　壬申龙图阁直学士新知处州刘大中降充龙图阁待制侍御史周秘论大中平日委亲从官盖非安分知足之人今陛下待遇之礼未衰而大中汲汲求去乃以不获陛辞疑陛下进退群臣之礼未尽可谓无礼矣欲望镌夺职名少警在位故有是命　　癸酉张浚恳辞特进之命上曰朕以赏罚治天下如卿大臣固不俟劝然赏不行则四方万里无由知卿之功浚曰为陛下宣力臣之职分而恩礼之优固不敢当且向缘富平败事受天下之责借或自效微劳仅足补过兼诸大将及偏禆迩来策勋无由厌足所欲惟臣不受赏庶几有以服众上曰富平之失卿以宫祠去位朕所以示罚也今日有功则赏可后乎卿每有制除必再三辞避恐于君臣之义有所未安浚恐悚奉诏 诏两浙江东西湖北漕臣向子諲等七人以饷军之劳各减三年磨勘 翰林学士兼侍读朱震引疾乞在外宫观不许先是董弅免官震乃白张浚求去徽猷阁待制胡安国闻之以书遗其子徽猷阁待制寅曰子发求去晚矣当公辅之说才上若据正论力争则进退之义明今不发一言默然而去岂不负平日所学惜哉且复问宰相云某当去否既数日又云今少定矣此何等语遇缓急则是偷生免死计岂能为国远虑平生读易何为也于是安国自上奏曰士以孔孟为师不易之至论然孔孟之道久矣自程颐始发明之而后其道可学而至今使学者师孔孟而禁不得从颐之学是入室而不由户也夫颐之文于诸经语孟则发其微旨而知求仁之方入德之序鄙言怪语岂其文哉颐之行则孝弟显于家忠诚动于乡非其道义一介不以取予则高视阔步岂其行哉自嘉祐以来颐与兄颢及邵雍张载皆以道德名世如司马光吕大防莫不荐之颐有易春秋传雍有经世书载有正蒙书惟颢未及著书望下礼官讨论故事加此四人封爵载在祀典比于荀扬之列仍诏馆阁裒其遗书以羽翼六经使邪说不得作而道术定矣 
　　甲戌淮西宣抚使司随军使唤张远特补右迪功郎远归正人也 
　　乙亥秘书省著作佐郎勾龙如渊为尚书祠部员外郎秘书省正字张嵲为秘书郎秘书省正字兼史馆校勘高闶为校书郎 直秘阁新知信州周葵提点荆湖南路刑狱公事直秘阁新知吉州谢祖信提点两浙东路刑狱公事祖信为御史坐与章惇连姻补郡赵鼎既罢姑以部使者处之葵以论事语侵鼎去朝及是并命 殿中侍御史石公揆言官冗之毙寖广当有所汰军兴之费日繁当有所补今宫庙之官文武不下千有余员如未曾出官及世家厚禄之人皆可减罢其诸司属官州郡摄官悉宜减省诏左右司取索看详可减者行之 
　　丙子端明殿学士提举江州太平观董耘卒于明州特赠资政殿学士 
　　丁丑太常少卿林季仲以母老乞补外除直龙图阁知泉州 秘书省著作佐郎王苹通判常州从所请也 
　　戊寅吏部尚书孙近兼史馆修撰寻又兼侍读 右武大夫开州团练使带御器械权提举宿卫亲兵刘锜权主管马军司并殿前步军司公事初行营前护副军都统制王彦镇金州其使臣王善亡去至是在权主管马军司公事解潜军中彦遣将执之两军之士交斗于通衢中外汹汹会平江民居火潜所部兵入人室声言救火而攘其货巡幸随军都转运使梁汝嘉时在平江亦颇为所掠侍御史周秘论潜罪诏军士免推治管干使臣李尧臣等降二官潜阖门待罪张浚因荐锜文武两器真大将才故有是命 右承事郎王大智落致仕张浚荐之也右武大夫兴州防御使李琮落致仕与宫观琮故宦者娶童贯女以尝给事藩邸故复起之右司谏王缙论琮在宣和间倚贯声势罪恶不可具言望赐追寝以快舆人之论命遂止缙论列在五月丁亥缙墓志云内侍李琮童贯壻也已致仕诏起之奉祠公言梓宫未还天下痛愤忍令童贯壻再仕乎命遂止按日历中所载缙＜锍-釒＞乃无此语当是朝廷节贴或止上前口奏亦未可知日历五月甲戌右司谏王缙本职进对在此前十三日自后别无降出缙章疏故知缙入对即是论此事也 
　　己卯吏部尚书孙近言窃见陛下戎辂抚师凡六曹事有格法者悉付之有司而庙堂始得专意于恢复之功今已过防冬将遂解严苟常程细务又复坌集则恐庙堂之上日力有不暇给而一二大臣将不得专意于恢复之图矣伏望明诏三省枢密院惟甲兵征伐土地开辟金谷馈运战士功赏叛亡招纳凡所以靖中原御外侮者日夜讲究而常程之事仍复付之有司有不能决者然后申覆庶几早克有济辅臣进呈上曰近所论甚当常程事尽可付之六曹令与决行下张守奏六曹有常法故四方所奏禀或不能专决而朝廷则取旨施行上曰固然但六曹长贰不任责则巨细皆取决于朝廷任责则朝廷事自清简要当慎择长贰而已乃如所奏令三省枢密院遵守 是日直宝文阁新知镇江府李谟过行在入见时都督府统制官种潜屯江上军民不相安人情惴恐谟次丹阳或劝谟缮骑严兵而后入巡尉部千百人执戈以卫谟笑曰设有急若辈足恃乎趣使散去延见吏民如平日一府帖然潜见谟感泣 
　　庚辰起复洪州观察使行营前护副军都统制王彦协忠大夫华州观察使权主管侍卫马军司公事解潜各贬秩一等潜仍于遥郡上降坐总兵扈卫军政不肃故也给事中胡世将奏潜统军无律不黜无以明赏罚乃罢潜管军提举江州太平观潜赵鼎所荐也熊克小历称彦为枢密院都统制又称是月并罢彦潜以两军属刘锜皆小误彦罢兵柄在三月庚辰左朝奉大夫淮西宣抚使司主管机宜文字王择仁右承务郎张体纯等六人以从军之劳各进一官 初命吏部侍郎兼都督府参议军事吕祉相度筑采石宣化渡二城祉言宣化渡之静安镇渡城围千三百步其半依山修筑采石渡有旧城基因而为之度三百五十步有奇工料可省从之 
　　辛巳韩世忠奏已还军楚州上因谕淮阳取之不难但未易守张守曰必淮阳未可进故世忠退师张浚曰昔西伯戡黎祖伊恐奔告于受以要害之地不可失也淮阳今刘豫要害之地故守之必坚上曰取天下须论形势若先据形势则余不劳力而自定矣正如奕棋布置大势既当自有必胜之理 秘书少监吴表臣试太常少卿 
　　癸未翰林学士兼侍讲陈与义参知政事资政殿学士新除提举醴泉观兼侍读沈与求同知枢密院事 左修职郎朱倬特改左宣义郎倬为广东提举常平司干办公事用明槖荐得召对论得天下有道在得民心因举咸平中以户口增减为计臣之殿最祥符中以雪活冤狱为宪臣之上第愿申戒有司勤恤民隐今西北之民已思见官仪矣陛下幸大固其心勿小小以伤之天下幸甚诏下其章而倬有此命 诏内外诸军今年大礼赏给除禁卫诸军外令户部酌度增减一等支给自渡江以来神武右军中军之扈从者赏给与禁卫比而前左后军及刘光世部曲则视承平时向阳关戍卒例给之轻重殊绝韩世忠尝以为言事见四年十月至是尚书省言在外诸军屏捍外寇事体为重其所得赏给反轻在内军兵役使为轻赏给优重若不别行措置终恐未均故有是旨 
　　甲申给事中胡世将兼权直学士院 
　　乙酉诏宥密本兵之地事权宜重可依祖宗故事置枢密使副宰相仍兼枢密使其知院以下如旧自元丰改官制而密院不置使名宣政间邓洵武以少保知枢密院其后童贯以太师蔡攸以太保郑居中以少师皆领院事中兴因之至是张浚将引秦桧共政以其旧弼不可复除执政官于是浚自兼知枢密院事改兼枢密使 吏部侍郎吕祉在建康闻禁伊川学上奏曰臣窃惟孔子删诗序书系周易作春秋明礼乐与门弟子答问则见于论语凡学孔子无如子思孟子中庸与七篇之书具存自汉至本朝上所教下所学鸿儒硕学端亮闳伟之士接武于时何尝不由此道岂待程颐而后传也臣窃详程颐之学大抵宗子思中庸篇以为入德之要中庸曰君子之中庸时中程颐之所得也近世小人见靖康以来其学稍传其徒杨时辈骤跻要近名动一时意欲歆慕之遂变巾易服更相汲引以列于朝则曰此伊川之学也其恶直丑正欲挤排之则又为之说曰此王氏之学非吾徒也号为伊川之学者类非有守之士考其素行盖小人之所不为有李处廉者知瑞安县专事货赂交结权贵取程颐文并杂说刊板作帙遍遗朝士朋比者交口称誉谓处廉学伊川近闻处廉犯入已赃系狱罪当弃市远近传笑此皆子思所谓小人之中庸而无忌惮者也中庸一也然有君子之中庸有小人之中庸非其学之谬乃学者之罪也臣寮所论可谓切理望将前日圣旨指挥连臣寮所论出榜诸路州县学舍使学者皆知旧学而不为近世小人之所习以补治化从之先是处廉以右宣教郎知瑞安县为监司所按殿中侍御史石公揆又＜锍-釒＞其罪诏趣具狱故祉言及之公揆论处廉罪在是月辛巳 宝文阁直学士江西都转运使赵子淔复知西外宗正事子淔赵鼎所用也 福建路转运判官苏良治荆湖北路转运判官李若虚两浙东路提举常平茶盐公事郑绩提举两浙路市舶王时并罢先是朝论欲重监司之选而侍御史周秘奏良治时贪鄙无行又言若虚止尝历秀州司户一考绩自提辖文思院径除监司二人尤为超躐故并罢仍以若虚为湖北京西宣抚司参议官 命四川制置大使司存恤刘惟辅张严家属其兄弟子孙皆与升等差遣无官人具名申枢密院 
　　丙戌诏以知州军诸郡通判各六十一阙归吏部用左右司奏也于是堂除郡守之阙一百九通判之阙八十 
　　丁亥合门祇候充问安使何藓承节郎都督行府帐前准备差使范宁之至自金国得右副元帅宗弼书报道君皇帝宁德皇后相继上仙张浚等入见于内殿之后庑上号恸擗踊终日不食浚奏天子之孝与士庶不同必也仰思所以承宗庙奉社稷者今梓宫未返天下涂炭至讐深耻亘古所无陛下挥涕而起歛发而趋一怒以安天下之民臣犹以为晚也上犹不听浚等伏地固请乃进少粥是日百官诣行宫西廊发丧故事沿边不举哀特诏宣抚使至副将以上即军中成服将校哭于本营三日止时事出非常礼部长贰俱阙而新除太常少卿吴表臣未至一时礼仪皆秘书省正字权礼部郎官孙道夫草定方议论之际翰林学士朱震多依违人或罪其缄默朱震事据吕大麟见闻志附入大麟又言独王苹以谓若子发建明是已取名而归过于上也子发之意或取于此按苹此时已出为常倅兼秘书省正在临安今且附此俟考 观文殿学士醴泉观使兼侍读秦桧为枢密使应干恩数并依见任宰相条例施行故事宰执新除虽到堂即时还第辞免至是以何藓等还留桧议事不许归第 尚书右司员外郎徐林直显谟阁充江南西路转运副使以林引更迭诏书有请也 命内侍梁邦彦提举钦奉几筵 
　　戊子为太上皇帝宁德皇后立重诏诸路州县寺观各建道场七昼夜禁屠宰三日 新除枢密使秦桧乞立知枢密院事班不许桧又乞于宰臣之后执政之前别作一班亦不许桧又奏言窃恐未尽祖宗典故欲望依臣所请仍乞应干恩数比宰臣并行裁减上优诏谕之桧第二奏在是月辛丑第三奏在二月甲申今联书之林泉野记云桧为枢密使无所建明惟奉张浚而已 
　　己丑上成服于几筵殿仿景灵宫分前后设幄宗室各以其服服之无服者三日除建国公瑗和州防御使璩各以其官服手诏降诸路流罪以下囚一等内斗杀情轻者降配释杖以下诏平江诸佛寺声钟十五万杵选僧道三十有五人醮祭作佛事 降授武功大夫高州刺史福建路兵马钤辖蓝公佐复左武大夫荣州防御使知合门事 
　　庚寅张浚等请入奏事上遣干办御药院赵辙宣旨曰知欲奏事以荒迷中未能裁决庶政兼不知祖宗故事尝有此否恐今日行之便为典礼浚等曰祖宗故事未听政之时大臣亦得进见今日臣等非敢奏事实以为上哭踊过哀不胜忧惧欲一望天表辙入奏复宣旨曰深欲一见群臣以哀迷未能支持借或相见不过恸哭而巳浚等流涕奉诏 右司员外郎权太常少卿楼炤等言阴阳家每遇辰日忌哭张浚奏合取自圣裁诏辰日不得忌哭 
　　辛卯诏百官禁乐二十七日庶人三日行在七日宗室三日外勿禁嫁娶用太常请也 是日四川都转运使李迨始视事时茶马司阙官命迨兼领自熙丰以来始即熙秦戎黎等州置场买马而川茶通于永兴四路故成都府秦州皆有权茶司买马监牧司各置官吏至是关陕既失迨请合为一司名都大提举茶马司以省冗费从之后月余迨至成都徽猷阁待制赵开乃辞漕职都运司题名赵开今年三月八日替 
　　是月名周处庙曰英烈后封处忠勇仁惠侯封侯在二十六年二月 
　 建炎以来系年要录卷一百八 


　　●建炎以来系年要录卷一百九 
　　宋 李心传 撰 
　　绍兴七年二月癸巳朔百官七上表请遵易月之制诏外朝勉从所请其三年之丧人子所以自尽者朕悉于宫中行之 
　　丙申夜太平州火丁酉镇江府火日历太平州申二月初五日在城火起而李致虚家陈状称二月四日城内遗火所云不同按本州所申又云上丁释奠知通致斋则是初四日夜火也先是伪齐刘豫遣奸细纵火于淮甸及沿江诸州于是山阳仪真广陵京口当涂皆被其害淮西宣抚使刘光世军于当涂郡治其府被焚军须帑藏一夕而尽太平州录事参军吕应中当涂丞李致虚悉以燔死致虚时摄县事后求得其尸尚握县印事闻诏镇江府太平州各给米二千石赈民之贫乏者应中致虚皆官其家一人焉二郡赐米在是月甲辰应中与恩泽在己酉致虚与恩泽在三月丙寅 
　　己亥小祥百官拜表请听政许之 
　　庚子上始御几筵殿西庑之素幄召辅臣奏事张浚见上深陈国家祸难涕泣不能兴因乞降诏谕中外诏曰朕以不敏不明托于士民之上勉求治道思济多艰而上帝降罚祸延于我有家天地崩裂讳问远至呜呼朕负终身之戚怀无穷之恨凡我臣庶尚忍闻之乎今朕所赖以宏济大业在兵与民惟尔小大文武之臣早夜孜孜思所以治 诏巡幸建康可令有司择日进发 右文殿修撰主管台州崇道观王伦为徽猷阁待制充奉使大金国迎奉梓宫使武节郎合门宣赞舍人高公绘为武经大夫达州剌史副之赐装钱如前数仍加赐银帛各二百两匹二月丙午降旨支赐熊克小历于四月丁酉始书诏伦等奉迎梓宫乃朝辞之日也 命内侍抚问刘光世韩世忠吴玠杨沂中仍赐银合茶药 起复湖北京西宣抚副使岳飞以亲兵赴行在翌日内殿引对飞密奏请正建国公皇子之位人无知者及对风动纸摇飞声战不能句上谕曰卿言虽忠然握重兵于外此事非卿所当预也飞色落而退参谋官薛弼继进上语之故且曰飞意似不悦卿自以意开谕之此以熊克小历张戒默记及薛季宣所录参修默记又曰薛弼以甲子正月道由建康谓戒曰弼之免于祸天也往者丁巳岁被旨从鹏举入觐与鹏举遇于九江之舟中鹏举说曰某此行将陈大计弼请之鹏举云近谍报敌人以丙午元子入京阙为朝廷计莫若正资宗名则敌谋沮矣弼不敢应扺建康与弼同日对鹏举苐一班弼次之鹏举下殿面如死灰弼造膝上曰飞适奏乞正资宗之名朕谕以卿虽忠然握重兵于外此事非卿所当与也弼曰臣虽在其幕中然不与闻昨到九江但见飞习小楷况密奏皆飞自书耳上曰飞意似不悦卿自以意开谕之弼受旨而退嗟夫鹏举为大将而越职及此其取死宜哉弼又云不知若个书生教之耳鹏举飞字也但克记此事系于今年四月丁未飞求解师事时则恐误飞与弼此时同入对四月间未尝再至行在也日历二月庚子勘会岳飞已到行在奉圣旨令入内内侍省引对自后更无对班而当月二十八日乙卯降出弼劄子乞为靖康以来死节之臣立庙故知弼与飞继对在此日也飞三月乙亥己朝辞弼三月丙子除京西帅替张旦过满阙便当赴任安得四月半间尚与飞对乎克考不详是以差误然亦以日历不载内引之故难以稽考须反覆参究乃见本末耳余见今年四月丁未并注 
　　辛丑吏部尚书孙近率从官同班入见 诏以太阳有异氛气四合令中外侍从各举能直言极谏之士一人自复贤良方正科久未有应者至是张浚乞因灾异降诏上从之 赐修武郎朱弁家湖州田五顷弁初副王伦北使十年未归伦为之请于是诏诸郡存恤奉使未还魏行可郭元迈建炎二年十一月洪皓龚璹建炎三年五月崔纵郭元明建炎三年七月杜时亮宋汝为建炎三年七月张邵杨宪建炎三年九月孙悟卜世臣建炎三年十一月家属各赐钱三百缗 诏监司郡守应朝辞上殿人并权免愿伺候御殿者听 
　　壬寅行宫太常寺言按此时少卿楼炤博士黄积厚随行在所谓行宫太常寺乃丞华权博士陈康伯也仲春荐献诸陵乞依乾兴故事行事官权易吉服内祀祭天地及诸大祠亦乞依时日排办从之先是有旨未祔庙前停宗庙祭享及中小祠故礼官以为请 左承事郎知汀州长汀县严褒特迁一官以父老言其政绩且亲统民兵捍御盗贼保护州城故也 故通仕郎致仕周永徽特赠宣教郎永徽嘉州人元符末应诏上书入邪上尤甚籍夺官覊管故录之 是夜雷声初发 
　　癸卯参知政事张守言侄女适秦桧之兄今桧除枢密使虽无回避之法而同在政府不能无嫌欲望除臣一在外差遣诏祖宗故事不合回避毋得再请 起复亲卫大夫利州观察使沿海制置副使马扩知鼎州 命枢密院计议官李采往江淮询究营田利害先是司农少卿樊宾等措置营田才期岁议者以为奉行峻急抑配豪户或强科保正田瘠难耕多收子利民间类有鬻已牛以养官牛耕已田以偿官租者而为营田者之言则谓去岁所用本钱二十三万缗岁中收杂色斛斗共三十一万石除客户六分并知通令尉职田五厘外官实收十一万余石已粗偿所费矣惟是州县残破户口凋零募民开荒最为难事非岁月间可望成功而州县奉行之初不无违戾又形势之家诡请□佃见官庄不利于已遂百端鼓唱意在沮坏良法美意欲望朝廷假以数岁之期勿责近效庶几有补仍乞选忠厚强明官一二员分诣诸处询究利害检察官吏其措置有方奉行违戾即乞依元旨赏罚或有不便于民即与本处官吏商量随宜措置＜锍-釒＞奏遂命采行如有未便于民者令采与樊宾王弗商量先次改正 夜大雪 
　　甲辰辅臣奏事上曰朕常日不甚御肉多食蔬菜近日颇杂以豆腐为羹亦可食也水陆之珍并陈于前不过一饱何所复求过杀生命诚为不仁朕实不忍沈与求曰陛下举斯心以加诸彼天下不难治矣先是太阳有异张浚奏曰臣以非才备位宰相致天象如此罪无所逃上曰此乃朕不德所致浚因引咎上曰应天以实不以文惟君臣交修不逮可以消变浚曰臣等敢不恭承大训 命参知政事陈与义撰谥册文张守书同知枢密院事沈与求篆谥宝 右司员外郎川陕宣谕范直方乞金字牌旂榜二副所过缓急招收盗贼许之因命直方与都转运使李迨措置市马赴行在寻赐直方三品服遣行直方赐章服在是月戊申 皇叔象州防御使士街为华州观察使以积阀迁也 承节郎都督府帐前准备差使范宁之特迁忠翊郎合门祗候　　乙巳台谏官周秘石公揆陈公辅王缙赵涣同班入对 惠州覊管人刘相如移雷州相如以书遗广东经略安抚使连南夫首引汉高祖不斩韩信唐神尧不斩李靖事又云圣人作而万物睹未见圣人之作南夫械系之以闻故有是命 武经大夫达州剌史合门宣赞舍人高公绘自言本右学诸生尝锁厅得文解乞以奉使转官恩例换文资诏特换右朝请郎仍假左武大夫忠州防御使充国信副使　　丙午诏内中祖宗神御殿俟权制毕遇节序等酌献如旧 川陕宣抚副使吴玠初置银会子于河池一钱银十四万纸四纸折钱引一千半钱银七万纸八纸亦如之迄今不改玠元额四万七千五百缗行于鱼阙及阶成岷凤秦等州岁一易十七年七月总领所复造于大安军再岁一易乾道四年四月增印一钱银三万纸今总印一钱银二十三万纸半钱银三十六万纸共折钱引十万缗 徽猷阁待制提举江州太平观方孟卿卒 
</div>
    <div class="pagination">
<a href="建炎以来系年要录_page32.html">上一页</a><span>...</span><a href="建炎以来系年要录_page28.html">28</a><a href="建炎以来系年要录_page29.html">29</a><a href="建炎以来系年要录_page30.html">30</a><a href="建炎以来系年要录_page31.html">31</a><a href="建炎以来系年要录_page32.html">32</a><span class="current-page">33</span><a href="建炎以来系年要录_page34.html">34</a><a href="建炎以来系年要录_page35.html">35</a><a href="建炎以来系年要录_page36.html">36</a><a href="建炎以来系年要录_page37.html">37</a><a href="建炎以来系年要录_page38.html">38</a><span>...</span><a href="建炎以来系年要录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
