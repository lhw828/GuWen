<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 199 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 199 页/共 334 页
  </h1>
  <div class="content">
   26己巳，李公逸以雍丘来降，拜杞州总管，以其族弟善行为杞州刺史。〔隋志：梁郡雍丘县，后魏置阳夏郡，开皇废郡置杞州，大业废州为县，李公逸因乱据之，今复置州。时边要州置总管及刺史。〕
27隋吏部侍郎杨恭仁，从宇文化及至河北；化及败，魏州总管元宝藏获之，己巳，送长安。上与之有旧，拜黄门侍郎，寻以为凉州总管。恭仁素习边事，晓羌、胡情伪，民夷悦服，自葱岭已东，并入朝贡。〔按恭仁至长安时，李轨尚据河西，唐未得凉州也，安能远及葱岭乎！史终言恭仁事耳。是年五月，安兴贵执李轨，方遣杨恭仁安抚河西。朝，直遥翻。〕
28突厥始毕可汗将其众渡河至夏州，〔夏州，汉朔方之地，赫连所都统万也，魏灭赫连，以为统万镇。魏太和十一年，置夏州，因赫连故国名以名州，隋大业改州为朔方郡，今复以朔方郡为夏州。厥，九勿翻。可，从刊入声。汗，音寒。夏，户雅翻。〕梁师都发兵会之，以五百骑授刘武周，欲自句注入寇太原。〔骑，奇寄翻。句，音钩，又如字，又音拘。〕会始毕卒，〔考异曰：高祖实录：「六月己酉，始毕可汗卒。」疑遣使告丧月日也。今从旧书本纪、列传。〕子什揼苾幼，未可立，〔苾，毗必翻。〕立其弟俟利弗设为处罗可汗。〔俟，渠之翻。处，昌吕翻。〕处罗以什揼苾为尼步设，使居东偏，直幽州之北。〔直，当也。尼，女夷翻。〕先是，上遣右武候将军高静奉币使于突厥，〔使，疏吏翻。〕至丰州，〔复以五原郡为丰州。丰州，汉朔方临戎县地，后周保定三年，置永丰镇，隋开皇五年，置丰州，因镇为名，大业废州为五原郡，唐复为州。大元以丰州置天德军节度，属大同府路。〕闻始毕卒，敕纳于所在之库。突厥闻之，怒，欲入寇；丰州总管张良逊遣高静以币出塞为朝廷致赙，〔为，于伪翻。赙，音附。货财曰赙。〕突厥乃还。〔还，从宣翻，又如字。〕
29三月，庚午，梁师都寇灵州，长史杨则击走之。〔边要之州，置总管、刺史、长史、司马。长，知两翻。〕
30壬申，王世充寇谷州，刺史史万宝战不利。
31庚辰，隋北海通守郑虔符、文登令方惠整及东海、齐郡、东平、任城、平陆、寿张、须昌贼帅王薄等并以其地来降。〔炀帝以青州为北海郡。守，式又翻。文登县属东莱郡。以海州为东海郡，齐州为齐郡，郓州为东平郡，须昌县属焉。任城、平陆二县属鲁郡，寿张县属济北郡。任，音壬。帅，所类翻。降，户江翻。〕
32王世充之寇新安也，外示攻取，实召文武之附己者议受禅。李世英深以为不可，曰：「四方所以奔驰归附东都者，以公能中兴隋室故也。〔中，竹仲翻，又如字。〕今九州岛之地，未清其一，遽正位号，恐远人皆思叛去矣！」世充曰：「公言是也！」长史韦节、杨续等曰：「隋氏数穷，在理昭然。夫非常之事，固不可与常人议之。」〔夫，音扶。〕太史令乐德融曰：「昔岁长星出，乃除旧布新之征；〔隋志：大业十三年六月，有星孛于太微五帝座，色黄赤，长三四尺许。〕今岁星在角、亢，亢，郑之分野。〔晋天文志：自轸十二度至氐四度为寿星，于辰在辰。郑之分野属兖州。陈卓、范蠡、鬼谷先生、张良、诸葛亮、京房、谯周、张衡并云角、亢、氐，郑、兖州。亢，音刚。分，扶问翻。〕若不亟顺天道，恐王气衰息。」世充从之。外兵曹参军戴冑〔外兵曹，隋官无之，世充取魏、晋以来官制而置之耳。〕言于世充曰：「君臣犹父子也，休戚同之。明公莫若竭忠徇国，则家国俱安矣。」世充诡辞称善而遣之。世充议受九锡，冑复固谏，〔复，扶又翻。〕世充怒，出为郑州长史，使与兄子行本镇虎牢。〔长，知两翻。〕乃使段达等言于皇泰主，请加世充九锡。皇泰主曰：「郑公近平李密，已拜太尉，〔事见去年九月、十月。〕自是以来，未有殊绩，俟天下稍平，议之未晚。」段达曰：「太尉欲之。」皇泰主熟视达曰：「任公！」辛巳，达等以皇泰主之诏命世充为相国，假黄钺，总百揆，进爵郑王，力九锡，郑国置丞相以下官。
33初，宇文化及以隋大理卿郑善果为民部尚书，从至聊城，为化及督战，中流矢。〔为化，于伪翻；下何为同。中，竹仲翻。〕窦建德克聊城，王琮获善果，责之曰：「公名臣之家，〔郑善果父诚，讨尉迟迥，以力战死，由是为隋名臣家。〕隋室大臣，柰何为弒君之贼鹈命，苦战伤痍至此乎！」善果大凓，欲自杀，宋正本驰往救止之；建德复不为礼，乃奔相州，〔相，息亮翻。〕淮安王神通送之长安。庚【严：「庚」改「壬」。】午，善果至，上优礼之，拜左庶子、检校内史侍郎。〔隋室之臣若宇文士及、郑善果，安可复用乎！〕
34齐王元吉讽并州父老诣阙诣己；甲申，复以元吉为并州总管。〔复，扶又翻。〕
35戊子，淮南五州皆遣使来降。〔使，疏吏翻。降，户江翻。〕
36辛戊，刘武周并州。
37壬辰，营州总管邓暠击高开道，败之。〔暠，古浩翻。败，补迈翻。〕
38甲午，王世充遣其将高毗寇义州。〔新志：武德元年，以卫州之汲、新乡置义州，仍高齐旧州名也。将，即亮翻。〕
39东都道士桓法嗣献孔子闭房记于王世充，言相国当代隋为天子。〔嗣，吏祥翻。相，息亮翻。〕世充大悦，以法嗣为谏议大夫。世充又罗取杂鸟，书帛系颈，自言符命而纵之。有得鸟来献者，亦拜官爵。于是段达以皇泰主命，加世充殊礼，世充奉表三让。百官劝进，设位于都堂，纳言苏威年老，不任朝谒，〔任，音壬。朝，直遥翻。〕世充以威隋氏重臣，欲以眩耀士民，每劝进，必冠威名。〔冠，古玩翻。〕及受殊礼之日，扶威置百官之上，然后南面正坐受之。
40夏，四月，刘武周引突厥之众，军于黄蛇岭，〔岭在榆次县北。〕兵锋甚盛。〔厥，九勿翻。〕齐王元吉使车骑将军张达以步卒【章：十二行本「卒」下有「百人」二字；乙十一行本同；孔本同；张校同；退斋校同。】尝寇；〔尝，试也。骑，奇寄翻。〕达辞以兵少不可往，元吉强遣之，〔少，诗沼翻。强，其两翻。〕至则俱没。达忿恨，庚子，引武周袭榆次，陷之。〔榆次县属并州，汉古县也。〕
41散骑常侍段确，性嗜酒，奉诏慰劳朱粲于菊潭。〔是年二月，段确以前御史大夫出使，今书散骑常侍，盖续命之。散，悉亶翻。骑，奇寄翻。劳，力到翻。〕辛丑，乘醉侮粲曰：「闻卿好噉人，人作何味﹖」〔好，呼到翻。噉，徒滥翻，又徒览翻；下同。〕粲曰：「噉醉人正如糟藏彘肉。」确怒，骂曰：「狂贼入朝，为一头奴耳，复得噉人乎！」粲于座收确及从者数十人，悉烹之〔朝，直遥翻。复，扶又翻；下同。从，才用翻。〕以噉左右。遂屠菊潭，奔王世充，世充以为龙骧大将军。〔骧，思将翻。〕
42王世充令长史韦节、杨续等及太常博士衡水孔颖达，〔长，知两翻。衡水县属冀州，本汉桃县，隋开皇十六年置衡水县。〕造禅代仪，遣段达、云定兴等十余人入奏皇泰主曰：「天命不常，郑王功德甚盛，愿陛下遵唐、虞之迹！」皇泰主敛膝据案，怒曰：「天下，高祖之天下，若隋祚未亡，此言不应辄发；必天命已改，何烦禅让！公等或祖祢旧臣，〔祢，乃礼翻。〕或台鼎高位，既有斯言，朕复何望！」颜色凛冽，〔言严冷也。〕在廷者皆流汗。退朝，泣对太后。世充更使人谓之曰：「今海内未宁，须立长君，〔朝，直遥翻。长，知两翻。〕禅位于郑，遣其兄世恽幽皇泰主于含凉殿，〔恽，于粉翻。〕虽有三表陈让及敕书敦劝，皇泰主皆不知也。遣诸将引兵入清宫城，又遣术人以桃汤苇火祓除禁省。〔将，即亮翻；下同。祓，敷勿翻。〕
43隋将帅、郡县及贼帅前后继有降者，〔帅，所类翻。降，户江翻；下同。〕诏以王薄为齐州总管，〔齐州治历城县，古历下城也。汉为历城县，刘宋侨立冀州于此。魏为济南郡，隋立济州，唐复隋初之旧。〕伏德为济州总管，郑虔符为青州总管，綦公顺为淮州总管，〔济，子礼翻。宋白曰：济州，古碻磝城也，秦为东郡茌平地，宋置碻磝戍及济北郡，后魏立济州。按綦公顺本起北海，新志云：是年分青州之北海、营丘、下密置潍州，盖以公顺为潍州总管。「淮」，当作「潍」。宋白曰：潍州取界内潍水为名。〕王孝师为沧州总管。〔宋白曰：沧州，禹疏九河在此州界，汉置勃海郡，理浮阳，后魏置沧州。〕
44甲辰，遣大理卿新乐郎楚之安抚山东，〔旧志曰：新乐，古鲜虞子国，汉新市县，属中山郡，隋改为新乐县，唐属定州。宋白曰：隋开皇十六年，置新乐县。新乐者，汉成帝时中山孝王母冯昭仪随王就国，建宫于西乡，呼为西乐城，后语讹呼西为新，故曰新乐。乐，音洛。〕秘书监夏侯端安抚淮左。
45乙巳，王世充备法驾入宫，即皇帝位；丙午，大赦，改元开明。
46丁未，隋御卫将军陈棱以江都来降；以棱为扬州总管。〔扬州，汉广陵、江都之地，自汉以来，扬州所治不常厥邑，至唐广陵，始专有扬州之名。〕
47戊申，王世充立子玄应为太子，玄恕为汉王，余兄弟宗族十九人皆为王。奉皇泰主为潞国公。以苏威为太师，段达为司徒，云定兴为太尉，张仅为司空，杨续为纳言，韦节为内史，〔「内史」下当有「令」字。〕王隆为左射，韦霁为右仆射，齐王世恽为尚书令，杨汪为吏部尚书，杜淹为少吏部，〔少吏部，即吏部侍郎。恽，于粉翻。少，始照翻。〕郑颋为御史大夫。〔颋，他鼎翻。〕世恽，世充之兄也。又以国子助教吴人陆德明为汉王师，〔晋武帝立国子学，置助教，掌佐博士教授，后世因之。〕令玄恕就其家行束修礼。〔论语：孔本曰：「自行束修以上，吾未尝无诲焉」。朱子曰：修，脯也。十脡为东。古者相见必执贽以为礼，东修其至薄者。后世缘夫子之言，遂以为事师之礼。〕德明耻之，服巴豆散，卧称病，〔巴豆有毒，能痢人。散，悉但翻。〕玄恕入跪床下，对之遗利，竟不与语。德明名朗，以字行。〔陵德明过孔颖达远矣。〕
世充于阙下及玄武门等数处皆设榻，坐无常所，亲受章表；或轻骑历衢市，亦不清道，天子清道而后行。骑，奇寄翻。〕民但避路而已。世充按辔徐行，语之曰：〔语，牛倨翻。〕「昔时天子深居九重，〔重，直龙翻。〕在下事情无由闻彻。〔彻，敕列翻。〕今世充非贪天位，但欲救恤时危，正如一州刺史，亲览庶务，当与士庶共评朝政，尚恐门有禁限，今于门外设听朝，〔朝，直遥翻；下同。坐，徂卧翻。〕宜各尽情。」又令西朝堂纳冤抑，东朝堂纳直谏。于是献策上书者日有数百，条流既烦，〔上，时掌翻。条流，犹言条派。〕省览难遍，〔省，悉景翻。〕数日后，不复更出。〔复，扶又翻。〕
48窦建德闻王世充【张：「充」下脱「废皇泰主」四字。】自立，乃绝之，始建天子旌旗，出警入跸，下书称诏，追谥隋炀帝为闵帝。齐王暕之死也，〔谥，神至翻。江都之难，齐王暕亦死。暕，古限翻。〕有遗腹子政道，建德立以为郧公，〔郧，音云。〕然犹依倚突厥以壮其兵势。〔厥，九勿翻。〕隋义成公主遣使迎萧皇后及南阳公主，建德遣千余骑送之，〔使，疏吏翻。骑，奇寄翻。〕又传宇文化及首以献义成公主。
49丙辰，刘武周围并州，齐王元吉拒却之。戊午，诏太常卿李仲文将兵救并州。〔将，即亮翻。〕
50王世充将军丘怀义居门下内省，召越王君度、汉王玄恕、将军郭士衡杂妓妾饮博，侍御史张蕴古弹之。世充大怒，令散手执君度、玄恕，批其耳数十；〔散手者，散手仗也。凡朝会之仗，三卫番上，分为五仗：一曰供奉仗，以左、右卫为之；二曰亲仗，以亲卫为之；三曰勋仗，以勋卫为之；四曰翊仗，以翊卫为之；皆服鹖冠、绯衫夹。五曰散手仗，以亲、勋、翊卫为之，服绯絁裲裆，绣野马，列坐于东西廊下。唐谓之衙内五卫。唐盖因隋制，世充亦因隋制也。妓，渠绮翻。弹，徒丹翻。散，悉但翻。批，蒲鳖翻，又音迷翻。〕又命引入东上合，杖之各数十。〔东都皇宫正殿曰干阳殿，殿左曰东上合，右曰西上合，合各有门。〕怀义、士衡不问。赏蕴古帛百段，迁太子舍人。君度，世充之兄子也。
世充每听朝，殷勤诲谕，言词重复，〔朝，直遥翻。重，直龙翻。〕千端万绪，侍卫之人不胜倦弊，〔胜，音升。〕百司奏事，疲于听受。御史大夫苏良谏曰：「陛下语太多而无领要，〔领要，犹汉人言要领也。〕计云尔即可，何类许辞也！」世充默然良久，亦不罪良，然性如是，终不能改也。
51王世充数攻伊州，〔数，所角翻。〕总管张善相拒之；粮尽，援兵王至，癸亥，城陷，善相骂世充极口而死。帝闻，叹曰：「吾负善相，善相不负吾也！」赐其子襄城郡公。〔相，息亮翻。「子」下当有「爵」字；蜀本然。【章：十二行本正有「爵」字；乙十一行本同；孔本同；张校同。】〕
52五月，王世充陷义州，复寇西济州。〔新志：济源县，武德二年，王世充将丁伯德以县来降，置西济州。复，扶又翻。济，子礼翻。〕遣右骁卫大将刘弘基将兵救之。〔骁，坚尧翻。基将，即亮翻；下同。〕
53李轨将安修仁兄兴贵；仕长安，表请说轨，谕以祸福。〔说，式芮翻；下同。〕上曰：「轨阻兵恃险，连结吐谷浑、突厥，〔吐，从暾入声。谷，音浴。厥，九勿翻。〕吾兴兵击之，尚恐不克，岂口舌所能下乎！」兴贵曰：「臣家在凉州，奕世豪望，为民夷所附；弟修仁为轨所信任，子弟在机近者以十数。臣往说之，〔说，式芮翻。〕轨听臣固善，若其不听，图之肘腋，易矣！」〔腋，音亦。易，以豉翻。〕上乃遣之。
兴贵至武威，轨以为左右卫大将军。兴贵乘间说轨曰：〔间，古苋翻。〕「凉地不过千里，土薄民贫。今唐起太原，取函秦，宰制中原，战必胜，攻必取，此殆天启，非人力也。不若举河西归之，则窦融之功复见于今日矣！」〔窦融事见汉光武纪。复，扶又翻。〕轨曰：「吾据山河之固，彼虽强大，若我何！汝自唐来，为唐游说耳。」〔为，于伪翻。〕兴贵谢曰：「臣闻富贵不归故乡，如衣绣夜行，〔项羽之言。衣，于既翻。〕臣阖门受陛下荣禄，安肯附唐！但欲效其愚虑，可否在陛下耳。」于是退与修仁阴结诸胡起兵击轨，轨出战而败，婴城自守。兴贵徇曰：「大唐遣我来诛李轨，敢助之者夷三族！」城中人争出就兴贵。轨计穷，与妻子登玉女台，〔轨筑玉女台，见上卷上年。〕置酒为别。庚辰，兴贵执之以闻，河西悉平。
邓晓在长安，舞蹈称庆，上曰：「汝为人使臣，〔使，疏吏翻；下同。〕闻国亡，不戚而喜，以求媚于朕，不忠于李轨，肯为朕用乎！」遂废之终身。〔是年二月，李轨遣邓晓入见。〕
轨至长安，并其子弟皆伏诛。以安兴贵为右武候大将军、上柱国、凉国公，赐帛万段，安修仁为左武候大将军、申国公。
54隋末，离石胡刘龙儿〔旧志云：汉县，后周改名昌化郡，隋为离石郡，唐为石州。离石胡，匈奴种也，即稽胡。〕拥兵数万，自号刘王，以其子季真为太子；虎贲郎将梁德击斩龙儿。〔贲，音奔。将，即亮翻。〕至是，季真与弟六儿复举兵为乱，〔复，扶又翻。〕引刘武周之众攻陷石州，杀刺史王俭。季真自称突利可汗，〔可，从刊入声。汗，音寒。〕以六儿为拓定王。六儿遣使请降，〔降，户江翻。〕诏以为岚州总管。〔以楼烦郡置岚州。宋白曰：因界内岢岚山立名。岚，卢含翻。〕
55壬午，以秦王世民为左武候大将军、使持节、凉?甘等九州岛诸军事、凉州总管，〔九州岛，凉、甘、瓜、鄯、肃、会、兰、河、廓，皆李轨所据之地也。〕其太尉、尚书令、雍州牧、陕东道行台并如故。〔雍，于用翻。陕，失冉翻。〕遣黄门侍郎杨恭仁安抚河西。
56丙戌，刘武周陷平遥。〔平遥县属汾州，即汉平陶县，魏避国讳，改「陶」为「遥」。〕
57癸巳，梁州总管、山东道安抚副使陈政为麾下所杀，携其首奔王世充。政，茂之子也。〔隋书陈茂传：政归唐，卒于梁州总管。不言死于山东。通鉴当是据实录诸书。但是时山东无梁州，或者政先为梁州总管，后安抚山东而死也。陈茂事隋文帝，典机密。〕
58王世充以礼部尚书裴仁基、左辅大将军裴行俨有威名，忌之。仁基父子知之，亦不自安，乃与尚书左丞宇文儒童、儒童弟尚食直长温、〔隋制，尚食局属殿中省，有奉御、有直长。长，知两翻。〕散骑常侍崔德本谋杀世充及其党，〔散，悉亶翻。骑，奇寄翻。〕复尊立皇泰主；事泄，皆夷三族。齐王世恽言于世充曰：「儒童等谋反，正为皇泰主尚在故也，〔复，扶又翻。恽，于粉翻。为，于伪翻；下同。〕不如早除之。」世充从之，遣兄子唐王仁则及家奴梁百年酖皇泰主。皇泰主曰：「更为请太尉，以往者之言，未应至此。」〔谓世充往有「复子明辟」之言，既不能践，今不应遽杀之也。〕百年欲为启陈，〔为，于伪翻。〕世恽不许；又请与皇太后辞诀，亦不许。乃布席焚香礼佛：「愿自今已往，不复生帝王家！」饮药，不能绝，以帛缢杀之，谥曰恭皇帝。〔缢，于赐翻，又于计翻。谥，神至翻。〕世充以其兄楚王世伟为太保，齐王世恽为太傅，领尚书令。
59六月，庚子，窦建德陷沧州。〔沧州，隋勃海郡。〕
60初，易州贼帅宋金刚，有众万余，与魏刀儿连结。〔易州，上谷郡。宋白曰：易州，六国时燕地，秦并天下，是为上谷郡。汉置涿郡。今州即涿郡故安县。地图经云：隋初，自今遂城县所理英雄城，移南营州，居燕之候台，仍改名易州，取州南易水为名。帅，所类翻。〕刀儿为窦建德所灭，〔去年十一月建德灭刀儿。〕金刚救之，战败，帅众四千西奔刘武周。〔帅，读曰率。〕武周闻其善用兵，得之，甚喜，号曰宋王，委以军事，中分家赀以遗。〔遗，于季翻。〕金刚亦深自结，出其故妻，纳武周之妹。因说武周图晋阳，南向争天下。〔说，输芮翻。〕武周以金刚为西南道大行台，使将兵三万寇并州。〔将，即亮翻；下周将、人将同。〕丁未，武周进逼介州，〔义宁元年，以介休、平遥置介林郡。武德元年曰介州。〕沙门道澄以佛幡缒之入城，〔缒，他伪翻。〕遂陷介州；诏左武卫大将军姜宝谊、行军总管李仲文击之。武周将黄子英往来雀鼠谷，〔新志：介休县有雀鼠谷。将，即亮翻。〕数以轻兵挑战，〔数，所角翻。挑，徒了翻。〕兵纔接，子英阳不胜而走，如是再三，宝谊、仲文悉众逐之，伏兵发，唐兵大败，宝谊、仲文皆为所虏。〔考异曰：旧裴寂传云：「宝谊、仲文相次陷没。」按实录，二人败处皆在雀鼠谷，贼将黄子英阳不胜以诱之，遇伏而没，事迹并同，必一时并战，皆被擒耳。〕既而俱逃归，上复使二人将兵击武周。〔复，扶又翻。〕
61己酉，突厥使来告始毕可汗之丧，〔厥，九勿翻。使，疏吏翻；下同。可，从刊入声。汗，音寒。〕上举哀于长乐门，〔六典：长安宫城南面三门：中曰承天，东曰长乐，西曰永安。乐，音洛。〕废朝三日，朝，直遥翻。〕诏百官就馆吊其使者。又遣内史舍人郑德挺吊处罗可汗，赙帛三万段。〔处，昌吕翻。赙，音附。〕
62上以刘武周入寇为忧，右仆射裴寂请自行。癸亥，以寂为晋州道行军总管，〔晋州，曹魏之平阳郡，后魏真君四年，置东雍州，孝昌中，改为唐州，建义元年，又改为晋州，隋为临汾郡，唐复为晋州。〕讨武周，听以便宜从事。
63秋，七月，初置十二军，分关内诸府以隶焉，皆取天星为名，〔以万年道为参旗军，长安道为鼓旗军，富平道为玄戈军，醴泉道为井钺军，同州道为羽林军，华州道为骑官军，宁州道为折威军，岐州道为平道军，豳州道为招摇车，西麟州道为范游军，泾州道为天纪军，宜州道为天节军。〕以车骑府统之。每军将、副各一人，取威名素重者为之，〔骑，奇寄翻。将，即亮翻；下同。〕督以耕战之务。由是士马精强，所向无敌。
64海岱贼帅徐圆朗以数州之地请降，〔言徐圆朗跨据数州，东至海，西距岱。帅，所类翻。降，户江翻；下同。〕拜兖州总管，〔兖州，隋之鲁郡。禹贡之兖州，东南据济，西北距河，封域广矣。后汉以来，兖州所治，不常厥邑，所部亦广。至是始专以鲁郡为兖州。〕封鲁国公。
65王世充遣其将罗士信寇谷州，士信帅其众千余人来降。〔帅，读曰率；下同。〕先是，士信从李密击世充，兵败，为世充所得，〔先，悉荐翻。〕世充厚礼之，与同寝食。既而得邴元真等，待之如士信，士信耻之。士信有骏马，世充兄子赵王道询欲之，不与，世充夺之以赐道询；士信怒，故来降。上闻其来，甚喜，遣使迎劳，【章：十二行本「劳」下有「赐帛五千段」五字；乙十一行本同；孔本同；张校同；退斋校同。】〔使，疏吏翻。劳，力到翻。〕廪食其所部，〔食，祥吏翻。〕以士信为陕州道行军总管。〔陕，失冉翻。宋白曰：陕州，即周二伯分陕之地。后魏太和十一年置陕州。〕世充左龙骧将军临泾席辩〔新志：临泾县属泾州。骧，思将翻。〕与同列杨虔安、李君义皆帅所部来降。〕
66丙子，王世充遣其将郭士衡寇谷州，刺史任緕大破之，俘斩且尽。〔任，音壬。緕，古回翻。〕
甲申，行军总管刘弘基遣其将种如愿袭王世充河阳城，〔种，音冲。〕毁其河桥而还。〔还，从宣翻，又如字。〕
67乙酉，西突厥统叶护可汗、高昌王曲伯雅各布遣使入贡。
初，西突厥曷娑那可汗入朝于隋，隋人留之，国人立其叔父，号射匮可汗。〔事见一百八十一卷炀帝大业七年。厥，九勿翻。可，从刊入声。娑，素何翻。朝，直遥翻。〕射匮者，达头可汗之孙也，既立，拓地东至金山，〔按开元中以西州为金山都督府。又，突厥之先，兴于金山，在高昌西北，则知是山近高昌。〕西至海，〔此西海也。〕遂与北突厥为敌，建庭于龟兹北三弥山。〔龟兹，音丘慈。〕射匮卒，子统叶护立。统叶护【章：十二行本「护」下有「可汗」二字；乙十一行本同；孔本同。】勇而有谋，北并铁勒，控弦数十万，据乌孙故地，又移庭于石国北千泉；〔石国，唐居枝庶之分王者也，治柘折城，汉时大宛北鄙也。〕西域诸国皆臣之，叶护各遣吐屯监之，督其征赋。〔监，工衔翻。〕
68辛卯，宋金刚寇浩州，浃旬而退。〔唐初改西河郡为浩州。浃，子协翻。〕
69八月，丁酉，酅公薨，〔酅，奚圭翻。〕谥曰隋恭帝；无后，以族子行基嗣。〔嗣，祥吏翻。〕
70窦建德将兵十余万趣洺州，〔洺州，隋之武安郡。〕淮安王神通帅诸军退保相州。己亥，建德兵至洺州城下。〔将，即亮翻；下充将、礼将军。趣，七喻翻；下同。洺，音名。帅，读曰率；下同。相，息亮翻。〕
71丙午，将军秦武通军至洛阳，败王世充将葛彦璋。〔败，补迈翻。〕
72丁未，窦建德陷洺州，总管袁子干降之。〔降，户江翻。考异曰：实录作「甲子」，盖奏到之日。今从革命记。〕乙卯，引兵趣相州，淮安王神通闻之，帅诸军就李世绩于黎阳。
73梁师都与突厥合数千骑寇延州，〔延州，隋之延安郡。骑，奇寄翻。厥，九勿翻。〕行军总管段德操兵少不敌，闭壁不战，伺师都稍怠，九月，丙寅，遣副总管梁礼将兵之。师都与礼战方酣，德操以轻骑多张旗帜，掩击其后，〔少，诗沼翻。伺，相吏翻。酣，户江翻。帜，昌志翻。〕师都军溃，逐北二百里，破其魏州，〔新志：绥州城平县，置魏州，因魏平关而名。〕虏男女二千余口。德操，孝先之子也。〔段孝先柄用于高齐之手。〕
74萧铣遣其将道生寇峡州，刺史许绍击破之。铣又遣其将陈普环帅舟师上峡，规取巴、蜀。〔将，即亮翻。上，时掌翻。〕绍遣其子智仁及录事参军李弘节等追至西陵，大破之，〔夷陵，孙吴之西陵，世谓之步阐垒。唐贞观九年，峡州徙治焉。隋之峡州，本治下牢戍，在步阐垒西南二十八里。水经：江水径夷陵县南，又东径流头滩、狼尾滩、黄牛山之黄牛滩，而后径西陵峡，出峡东南流，而后径步阐垒。此盖自下牢追至西陵峡也。〔擒普环。铣遣兵戍安蜀城及荆门城。〔安蜀城在公安县界，荆门城在长林县界，皆荆州西南要地。〕
先是，上遣开府李靖诣夔州经略〔巴东郡旧置信州，是年改夔州。杜佑曰：避皇外祖独孤信讳改之。先，悉荐翻。〕萧铣。〔句断。〕靖至峡州，阻铣兵，久不得进。上怒其迟留，阴敕许绍斩之；〔不以明诏而阴敕，犹欲以宿憾杀之。〕绍惜其才，为之奏请，获免。〔为，于伪翻。〕
75己巳，窦建德陷相州，杀刺史吕。〔相，息亮翻。考异曰：实录作「庚辰」，盖亦奏到之日。今从革命记。〕
76民部尚书鲁公刘文静，自以才略功勋在裴寂之右而位居其下，意甚不平。每廷议，寂有所是，文静必非之，数侵侮寂，〔数，所角翻；下同。〕由是有隙。文静与弟通直散骑常侍文起饮，酒酣怨望，拔刀击柱曰：「会当斩裴寂首！」家数有妖，〔散，悉亶翻。骑，奇寄翻。妖，于骄翻。〕文起召巫于星下被发衔刀为厌胜。〔被，皮义翻。厌，于叶翻。〕文静有妾无宠，使其兄上变告之。〔上，时掌翻。〕上以文静属吏，〔属，之欲翻。〕遣裴寂、萧瑀问状，文静曰：「建义之初，悉为司马，计与长史位望略同。〔长，知两翻。〕今寂为仆射，据甲第；〔甲第，甲于诸第也。〕臣官赏不异众人，东西征讨，老母留京师，风雨无所庇，实有觖望之心，〔觖望，怨望也。觖，苦穴翻。〕因醉怨言，不能自保。」上谓群臣曰：「观文静此言，反明白矣。」李纲、萧瑀皆明其不反，秦王世民为之固请曰：「昔在晋阳，文静先定非常之策，始告寂知，〔事见一百八十四卷隋恭帝义宁元年。为，于伪翻。〕及克京城，任遇悬隔，令文静觖望则有之，〔令，力丁翻。〕非敢谋反。」裴寂言于上曰：「文静才略实冠时人，性复粗险，〔冠，古玩翻。复，扶又翻。〕今天下未定，留之必贻后患。」上素亲寂，低回久之，卒用寂言。〔卒，子恤翻。考异曰：高祖实录、唐书、唐历等皆以文静之死由于裴寂。今据实录，裴寂此年六月为晋州道行军总管，讨刘武周，此月丁丑，为宋金刚败于介州，去文静死才七日，此时不当在京师。实录曰：「高祖低回者久之。」盖寂未行时，先有此言，高祖未忍杀，至是乃决意耳。〕辛未，文静及文起坐死，籍没其家。
77沈法兴既克毗陵，〔克毗陵见一百八十五卷元年三月。〕谓江、淮之南指撝可定，〔撝，与麾同。〕自称梁王，都毗陵，改元延康，置百官。性残忍，专尚威刑，将士小有过，即斩之，由是其下离怨。
时杜伏威据历阳，陈棱据江都，李子通据海陵，俱有窥江表之心。法兴军数败；会子通围棱于江都，棱送质求救于法兴〔将，即亮翻；下同。数，所角翻。质，音致。〕及伏威，法兴使其子纶将兵数万与伏威共救之。伏威军清流，纶军扬子，相去数十里。〔旧志：清流县，汉全椒县地，梁置南谯州，居桑根山之朝阳，在今县西南八十里，南谯州故城是也。北齐自南谯故城徙治于新昌郡城，今滁州治清流县是也。隋志，江都郡带江阳县，有江都宫、扬子宫。康永淳元年，始分江都县置扬子县，今真州治其地。宋白曰：清流县因县东清流水为名，隋文帝更梁新昌县为清流县。〕子通纳言毛文深献策，募江南人诈为纶兵，夜袭伏威营，伏威怒，复遣兵袭纶。〔复，扶又翻。〕由是二人相疑，莫敢先进。子通得尽锐攻江都，克之，棱奔伏威。子通入江都，因纵击纶，大破之，伏威亦引去。子通即皇帝位，国号吴，改元明政。丹阳贼帅乐伯通帅众万余降之，〔丹阳郡，隋初之蒋州。贼帅，所类翻。通帅，读曰率。降，户江翻。〕子通以为左仆射。
78杜伏威请降，以伏威为淮南安抚大使、和州总管。〔和州，汉历阳县地，九江都尉治所。晋氏南渡，置戍守以防江。侯景之乱，江西皆入高齐，置和州于历阳，以南北通笸，往来之津要也。大业废州为历阳郡，今复以历阳郡为和州。使，疏吏翻。〕
79裴寂至介休，〔介休，汉古县，因介子推介山而名，时为介州。〕宋金刚据城拒之。寂军于度索原，营中饮涧水，金刚绝之，士卒渴乏。寂欲移营就水，金刚纵兵击之，寂军遂溃，失亡略尽；寂一日一夜驰至晋州。先是，刘武周屡遣兵攻西河，浩州刺史刘赡拒之，〔浩州，隋之西河郡。先，悉荐翻。赡，而艳翻。〕李仲文引兵就之，与共守西河。及裴寂败，自晋州以北城镇俱没，淮西河独存。姜宝谊复为金刚所虏，谋逃归，金刚杀之。〔复，扶又翻。〕裴寂上表谢罪，〔上，时掌翻。〕上慰谕之，复使镇抚河东。〔刘文静浅水原之败，贬落不偶以至于诛；裴寂度索原之败，位任如故：唐高祖以赏罚驭臣，上下其手矣。〕
刘武周进并州，齐王元吉绐其司马刘德威曰：「卿以老弱守城，吾以强兵出战。」辛巳，元吉夜出兵，携其妻妾弃州奔还长安。〔绐，荡亥翻。还，从宣翻。〕元吉始去，武周兵已至城下，晋阳土豪薛深以城纳武周。上闻之，大怒，谓礼部尚书李纲曰：「元吉幼弱，未习时事，故遣窦诞、宇文歆辅之。〔歆，许今翻。〕晋阳强兵数万，食支十年，兴王之基，一旦弃之。闻宇文歆首画此策，我当斩之！」纲曰：「王年少骄逸，窦诞曾无规谏，又掩覆之，〔少，诗照翻。覆，敷又翻。〕使士民愤怨，今日之败，诞之罪也。歆谏，王不悛，寻皆闻奏，〔事见上二月。悛，丑缘翻。〕乃忠臣也，岂可杀哉！」明日，上召纲入，升御座曰：「我得公，遂无滥刑。元吉自为不善，非二人所能楚也。」并诞赦之。卫尉少卿刘政会在太原，为武周所虏，政会密【章：十二行本「密」下有「遣人奉」三字；乙十一行本同；孔本同。】表论武周形势。
武周据太原，遣宋金刚攻晋州，拔之，虏右骁卫大将军刘弘基，〔骁，坚尧翻。〕弘基逃归。金刚进逼绛州，陷龙门。〔宋白曰：绛州，晋都，左传所谓新田也。后周武成二年，置绛州。龙门，汉皮氏县也，后魏改为龙门县，隋、唐属蒲州。〕
80西突厥曷娑那可汗与北突厥有怨；曷娑那在长安，北突厥遣使请杀之，〔厥，九勿翻。可，从刑入声。汗，音寒。使，疏吏翻。〕上不许。群臣皆曰：「保一人而失一国，后必为患！」秦王世民曰：「人穷来归，我杀之不义。」上迟回久之，不得已，丙戌，引曷娑那于内殿宴饮，既而送中书省，纵北突厥使者使杀之。
81礼部尚书李纲领太子詹事，〔汉书百官表：詹事，秦官，掌皇后、太子家。应劭云：詹，省也，给也，言给事太子家。晋、宋及后魏用人渐重，北齐总东宫内外众事，无大小皆统之。后周置太子宫正、宫尹；隋复置詹事；唐统东宫三寺、十率府之政令。〕太子建成始甚礼之。久之，太子渐昵近小人，〔昵，尼质翻。近，其靳翻。〕疾秦王世民功高，颇相猜忌；纲屡谏不听，乃乞骸骨。上骂之曰：「卿为何潘仁长史，乃耻为朕尚书邪！〔长，知两翻。邪，音耶。〕且方使卿辅导建成，而固求去，何也﹖」纲顿首曰：「潘仁，贼也，每欲妄杀人，臣谏之即止，为其长史，可以无愧。〔为长史事见一百八十四卷义宁元年。〕陛下创业明主，臣不才，所言如水投石，〔言以水投石，虽沾湿而不能受水。〕言于太子亦然，臣何敢久污天台、辱东朝乎！」〔天台，谓尚书省。东朝，谓东宫。污，乌故翻。朝，直遥翻。〕上曰：「知公直士，勉留辅吾儿。」戊子，以纲为太子少保，尚书、詹事如故。〔少，始照翻。〕纲复上书谏太子饮酒无节，及信谗慝，疏骨肉；〔复，扶又翻；下同。上，时掌翻。慝，吐得翻。〕太子不怿，而所为如故。纲郁郁不得志，是岁，固称老病辞职，诏解尚书，仍为少保。
82淮安王神通使慰抚使张道源镇赵州。庚寅，窦建德陷赵州，〔抚使，疏吏翻。宋白曰：赵州，周穆王封造父于赵城，即此地。后魏置赵郡，隋大业初置赵州。考异曰：实录，今年三月建德陷赵州，此又云陷赵州，盖重复。或三月是贝州。唐统纪唯有九月陷赵州。今从之。〕执总管张志昂及道源。建德以二人及邢州刺史陈君宾不早下，欲杀之，国子祭酒凌敬谏曰：「人臣各为其主用，〔为，于伪翻。〕彼坚守不下，乃忠臣也。今大王杀之，何以励群下乎！」建德怒曰：「吾至城下，彼犹不降，力屈就擒，何可舍也！」敬曰：「今大王杀之，何以励群下乎！」建德怒曰：「吾至城下，彼犹不降，力屈就擒，何可舍也！」敬曰：「今大王使大将高士兴拒罗艺于易水，艺纔至，兴即降，〔将，即亮翻。降，户江翻。〕大王之意以为何如﹖」建德乃俉，即命释之。
83乙未，梁师都复寇延州，〔复，扶又翻。考异曰：太宗实录云：「经数月，师都又来寇。」按丙寅九月朔，寇延州。乙未，九月晦也。今从高祖实录。〕段德操击破之，斩首二千余级，师都以百余骑遁去。〔骑，奇寄翻。〕德操以功拜柱国，赐爵平原郡公。鄜州刺史鄜城壮公梁礼战没。〔隋志：上郡，后魏置东秦州，后改为北华州，西魏为敷州，大业二年改为鄜城郡，后改为上郡，唐为鄜州。鄜，音肤。〕
84冬，十月，己亥，就加凉州总管杨恭仁纳言；赐幽州总管燕公罗艺姓李氏，封燕郡王。〔自国公进封郡王。唐制，国公食邑三千户郡王食邑五千户，皆从一品。燕，因肩翻。〕
辛丑，李艺破窦建德于衡水。〔衡水县，属冀州。宋白曰：衡水县本汉桃县，隋开皇十六年，置衡水县。〕
85癸卯，以左武候大将军庞玉为梁州总管。时集州獠反，〔新志：武德元年，析梁州之难江、巴州之符阳、长池、白石，置集州。按旧志，汉宕渠，符阳之地也。宋白曰：后魏恭帝改梁之东巴州为集州，以东北集川水为名。獠，鲁皓翻。〕玉讨之，獠据险自守，军不得进，粮且尽。熟獠与反者皆邻里亲党，〔近边者为熟獠，远者为生獠。〕争言贼不可击，请玉还。玉扬言：「秋谷将熟，百姓毋得收刈，一切供军，非平贼吾不返。」闻者大惧曰：「大军不去，吾曹皆将馁死。」其中壮士乃入贼营，与所亲潜谋，斩其渠帅而降，〔帅，所类翻；下同。降，户江翻。〕余党皆散，玉追讨，悉平之。
86刘武周将宋金刚进攻浍州，陷之，〔新志：义宁元年以绛郡之翼城、绛县置浍州，因浍水而名。将，即亮翻；下同。浍，古外翻。〕军势甚锐。裴寂性怯，无将帅之略，唯发使骆驿，趣虞、泰二州居民入城堡，焚其积聚。〔骆驿，相继不绝也。新志：义宁元年，以蒲州之安邑、虞乡、夏置安邑郡，武德元年曰虞州。又义宁元年，以蒲州之汾阴、龙门置汾阴郡，武德元年曰泰州。使，疏吏翻。趣，读曰促。积聚，上子赐翻，下慈喻翻；今人多读如字，非也。〕民惊扰愁怨，皆思为盗，夏县民吕崇茂聚众自称魏王，以应武周，〔夏县，古虞公之地，稷山、虞坂皆在县界。隋属河东郡，时属虞州。杜佑曰：夏县，汉安邑县地；夏都安邑，城在县北十五里，盖以此名县。夏，户雅翻。〕寂讨之，为所败。〔败，补迈翻。〕诏永安王孝基、【章：十二行本「基」下有「工部尚书」四字；乙十一行本同；孔本同；张校同；退斋校同。】独孤怀恩、陕州总管于筠、内史侍郎唐俭等将兵讨之。〔陕，失冉翻。将，即亮翻；下同。〕
时王行本犹据蒲反，未下，亦与武周相应，去年十二月，隋将尧君素死，王行本据蒲反，事见上卷。〕关中震骇。上出手敕曰：「贼势如此，难与争锋，宜弃大河以东，谨守关西而已。」〔所谓蒲津，关以西也。〕秦王世民上表曰：「太原，王业所基，国之根本；河东富实，京邑所资，若举而弃之，臣窃愤恨。〔上，时掌翻。〕愿假臣精兵三万，必冀平殄武周，克复汾、晋。」上于是悉发关中兵以益世民所统，使击武周。乙卯，幸华阴，至长春宫以送之。〔华，户化翻。〕
87窦建德引兵趣卫州。〔卫州，汉汲县地，东魏立义州，后周改卫州，治汲。宋白曰：其州城，隋已前谓之阵城，郡国县道记：武王伐纣，于此列阵，因名。〕建德每行军，常为三道，辎重、细弱居中央，步骑夹左右，相去三里许。〔趣，七喻翻。重，直用翻。骑，奇寄翻；下同。〕建德以千骑前行，过黎阳三十里，〔黎阳县，在卫州东北百二十里。〕李世绩遣骑将丘孝刚将三百骑侦之。〔侦，丑郑翻。〕孝刚骁勇，善马槊，〔骁，坚尧翻。槊，色角翻。〕与建德遇，遂击之，建德败走；右方兵救之，〔右方，用汉书语。此谓建德兵之在右者也。〕击斩孝刚。建德怒，还攻黎阳，克之，〔考异曰：实录，黎阳陷在十一月丙子，盖亦秦到之日。今从革命记。〕虏淮安王神通，李世绩父盖、魏征及帝妹同安公主。唯李世绩以数百骑走渡河，数日，以其父故，还诣建德降；卫州闻黎阳陷，亦降。〔降，户江翻；下同。〕建德以李世绩为左骁卫将军，使守黎阳，〔骁，坚尧翻。考异曰：革命记：「使与其将高雅贤守新乡。」按是时新乡犹属王世充，使刘黑闼守之，世绩既事建德，乃为建德攻下新乡，虏黑闼耳。今从唐书。〕常以其父盖自随为质。〔质，音致。〕以魏征为起居舍人。滑州刺史王轨奴杀轨，携其首诣建德降。建德曰：「奴杀主大逆，吾何为受之！」立命斩奴，返其首于滑州。吏民感悦，即日请降。于是其旁州县及徐圆朗等皆望风归附。己未，建德还洺州，筑万春宫，徙都之。置淮安王神通于下博，〔下博县时属冀州。宋白曰：下博，汉旧县。应劭云：泰山有博县，故此云下。故县在今县南二十里，今县后魏移于衡水北，俗谓之故县城，以周建德六年，又移县于今理也。今理，即后汉祭遵垒，北枕衡水。〕待以客礼。
88行军总管罗士信帅勇士夜入洛阳外郭，纵火焚清化里而还。〔帅，读曰率。还，从宣翻。〕壬戌，士信拔青城堡。〔盖因青城宫为堡。〕
89王世充自将兵徇地至滑台，临黎阳；尉氏城主时德叡、汴州刺史王要汉、亳州刺史丁叔则遣使降之。〔汴州，古大梁地，战国时为魏都，汉为陈留郡，东魏为梁州，后周改汴州，以城临汴水，因以为名。宋白曰：亳州，春秋为东国之焦邑，汉为谯县，魏为谯郡，后周武帝置亳州，遥取古南亳之名以名州。将，即亮翻。使，疏吏翻。〕以德叡为尉州刺史。要汉，伯当之兄也。
夏侯端至黎阳，〔是年四月，遣夏侯端安抚淮左。夏，户雅翻。〕李世绩发兵送之，自澶渊济河，〔隋开皇十六年，置澶渊县，时属黎州。澶，市连翻。〕傅檄州县，东至于海，南至于淮，二十余州，皆遣使来降。〔使，疏吏翻。〕行至谯州，〔旧志：亳州临渔县，隋置置谯州。〕会汴、亳降于王世充，还路遂绝。端素得众心，所从二千人，虽粮尽不忍委去，端坐泽中，杀马以飨士，因歔欷谓曰：〔歔，音虚。欷，音希，又许既翻。〕「卿等乡里皆已从贼，特以共事之情，未能见委。〔委，弃也。〕我奉王命，不可从卿；卿有妻子，无宜效我。可斩吾首归贼，必获富贵。」众皆流涕曰：「公于唐室非有亲属，直以忠义，志不图存。某等虽贱，心亦人也，宁肯害公以求利乎！」端曰：「卿不忍见杀，吾当自刎。」五十二人同走，采叙豆生食之。〔叙豆，野豆也，音劳，鲁刀翻。〕端持节未尝离身，屡遣从者散，自求生，〔离，力智翻。从，才用翻。〕众又不可。时河南之地皆入世充，唯杞州刺史李公逸为唐坚守，遣兵迎端，馆给之。〔为，于伪翻。馆，古玩翻。〕世充遣使召端，解衣遗之，〔使，疏吏翻。遗，于季翻。〕仍送除书，以端为淮南郡公、尚书少吏部；〔少，始照翻。〕端对使者焚书毁衣，曰：「夏侯端天子大使，岂受王世充官乎！汝欲吾往，唯可取吾首耳。」因解节旄怀之，置刃于竿，自山中西走，无复蹊径，冒践荆棘，昼夜兼行，得达宜阳，〔宜阳，唐熊州。〕从者坠崖溺水，为虎狼所食，又丧其半；〔从，才用翻；下同。丧，息浪翻。〕其存者鬓发秃落，无复人状。端诣阙见上，但谢无功，初不自言艰苦，上复以为秘书监。
郎楚之至山东，亦为窦建德所获，楚之不屈，竟得还。〔郎楚之与夏侯端同时出使。史言唐之兴也，使于四方者，皆能不辱君命。还，从宣翻。〕
王世充遣其从弟世辩以徐、亳之兵攻雍丘，李公逸遣使求救，〔从，才用翻。使，疏吏翻。〕上以隔贼境，不能救。公逸乃留其属李善行守雍丘，身帅轻骑入朝，〔帅，读曰率。骑，奇寄翻。朝，直遥翻。〕至襄城，为世充伊州刺史张殷所获，世充谓曰：「卿越郑臣唐，其说安在﹖」公逸曰：「我于天下，唯知有唐，不知有郑。」世充怒，斩之。善行亦没。上以公逸子为襄邑公。
90甲子，上祠华山。〔新志：华山在华州华阴县，有岳祠。华，户化翻。〕
资治通鉴卷第一百八十八
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪四〔起屠维单阏（己卯）十一月，尽重光大荒落（辛巳）二月，凡一年有奇。〕
高祖神尧大圣光孝皇帝中之上
武德二年〔（己卯、六一九）〕
1十一月，己卯，刘武周寇浩州。〔武周复寇西河。〕
2秦王世民引兵自龙门乘冰坚渡河，屯柏壁，〔柏壁在龙门关东北。宋白曰：柏壁在正平县西南二十里。正平，绛州治所。〕与宋金刚相持。时河东州县，〔此河东，通言大河东，非专指河东一郡。〕俘掠之余，未有仓廪，人情恇扰，〔恇，去王翻。恇惧也。〕聚入城堡，征敛无所得，〔敛，力赡翻。〕军中乏食。世民发教谕民，民闻世民为帅而来，莫不归附，〔此岂可以声音笑貌致之。帅，所类翻。〕自近及远，至者日多，然后渐收其粮食，军食以充。〔孔子曰：「足食足兵，民信之矣。」民已信之，足食足兵，当知所先后也。〕乃休兵秣马，唯令偏裨乘间抄掠，〔间，古苋翻。抄，楚交翻。〕大军坚壁不战，由是贼势日衰。
世民尝自帅轻骑觇敌，〔帅，读曰率。骑，奇寄翻；下同。觇，丑廉翻，又丑艳翻；下同。〕骑皆四散，世民独与一甲士登丘而寝。俄而贼兵四合，初不之觉，会有蛇逐鼠，触甲士之面，甲士惊寤，遂白世民俱上马，〔史言世民之有天命。上，时掌翻。〕驰百余步，为贼所及，世民以大羽箭射殪其骁将，〔史言世民不惟有天命，亦武艺绝人。射，而亦翻。殪，一计翻。骁，坚尧翻；下同。将，即亮翻；下同。〕贼骑乃退。
3李世绩欲归唐，恐祸及其父，谋于郭孝恪。孝恪曰：「吾新事窦氏，动则见疑，宜先立效以取信，然后可图也。」世绩从之。袭王世充获嘉，破之，〔是年闰二月，王世充杀李育德，取获嘉。〕多所俘获，以献建德，建德由是亲之。
初，漳南人刘黑闼，少骁勇狡狯，〔旧志：贝州漳南县，汉东阳县地；后魏省东阳县；隋开皇六年，分枣强、清平二县地，复置东阳县于东阳古城，十八年，改为漳南。宋白曰：取地居漳水之南为名。少，诗照翻。骁，坚尧翻。狯，古外翻。〕与窦建德善，后为群盗，转事郝孝德、李密、王世充。世充以为骑将，每见世充所为，窃笑之。世充使黑闼守新乡，〔旧志：隋分汲、获嘉二县地，于古新乐城置新乡县，时属义州，后属殷州。宋白曰：汉书，武帝将幸缑氏，至汲县之新中乡，即此地。新乐城，十六国时，燕乐安王臧所筑。〕李世绩击虏之，献于建德。建德署为将军，赐爵汉东公，常使将奇兵东西掩袭，或潜入敌境觇视虚实，黑闼往往乘间奋击，克获而还。〔间，古苋翻。还，从宣翻。〕
4十二月，庚申，上猎于华山。〔华，户化翻。〕
5于筠说永安王孝基急攻吕崇茂，〔说，输芮翻。〕独孤怀恩请先成攻具，然后进，孝基从之。崇茂求救于宋金刚，金刚遣其将善阳尉迟敬德、寻相将兵奄至夏县。孝基表里受敌，军遂大败，〔将，即亮翻。旧志：朔州善阳县，汉定襄县地，有秦时马邑城、武周塞，后魏置桑干郡，隋大业初，置善阳县。尉，纡勿翻。寻，姓也。姓苑、晋有寻曾。相，息亮翻。是年十月，吕崇茂据夏县。夏，户雅翻。考异曰：高祖实录云：「战于下邽县。」按下邽乃在关中，去夏县殊远，实录之误也，今从旧书孝基传。〕孝基、怀恩、筠、唐俭及行军总管刘世让皆为所虏。敬德名恭，以字行。
上征裴寂入朝，责其败军，下吏，〔朝，直遥翻。败，补迈翻。下，遐嫁翻。〕既而释之，宠待弥厚。
尉迟敬德、寻相将还浍州，〔浍，古外翻。〕秦王世民遣兵部尚书殷开山、总管秦叔宝等邀之于美良川，大破之，斩首二千余级。顷之，敬德、寻相潜引精骑援王行本于蒲反，〔骑，奇寄翻；下同。〕世民自将步骑三千从间道夜趋安邑，〔安邑，古县，时属虞州。将，即亮翻。间，古苋翻。趋，七喻翻。〕邀击，大破之。敬德、相仅以身免，悉俘其众，复归柏壁。
诸将咸请与宋金刚战，世民曰：「金刚悬军深入，精兵猛将，咸聚于是，〔将，即亮翻；下同。〕武周据太原，倚金刚为扞蔽。军【章：十二行本「军」上有「金刚」二字；乙十一行本同；孔本同；张校同。】无蓄积，以虏掠为资，利在速战。我闭营养锐以挫其锋，分兵汾、隰，冲其心腹，〔汾、隰，隋龙泉、西河二郡之地也。孙愐曰：汾州，江汉西河郡兹氏县地，魏于兹氏置西河郡，今州城是也。左传曰：重耳居蒲，即隰川县故蒲城是也。汉为蒲子县，后魏、齐、周之间为汾州，隋为隰州。尔雅曰：下湿曰隰。以州带泉泊下湿，故以隰名。〕彼粮尽计穷，自当遁走。当待此机，未宜速战。」
永安壮王孝基谋逃归，刘武周杀之。
6李世绩复遣人说窦建德曰：「曹、戴二州，户口完实，〔隋置曹州于济阴，戴州于成武；大业初，废二州，并为济阴郡；大业乱，复为州。复，扶又翻。说，式芮翻。〕孟海公窃有其地，与郑人外合内离；〔王世充国号郑。〕若以大军临之，指期可取。既得海公，以临徐、兖，〔王世充时遣王世辩据徐州，徐圆朗据兖州。〕河南可不战而定也。」建德以为然，欲自将徇河南，先遣其行台曹旦等将兵五万济河，〔考异曰：实录在来年正月。今从革命记。〕世绩引兵三千会之。
  </div>
  <div class="pagination">
   <a href="资治通鉴注_page198.html">
    上一页
   </a>
   <span>
    ...
   </span>
   <a href="资治通鉴注_page194.html">
    194
   </a>
   <a href="资治通鉴注_page195.html">
    195
   </a>
   <a href="资治通鉴注_page196.html">
    196
   </a>
   <a href="资治通鉴注_page197.html">
    197
   </a>
   <a href="资治通鉴注_page198.html">
    198
   </a>
   <span class="current-page">
    199
   </span>
   <a href="资治通鉴注_page200.html">
    200
   </a>
   <a href="资治通鉴注_page201.html">
    201
   </a>
   <a href="资治通鉴注_page202.html">
    202
   </a>
   <a href="资治通鉴注_page203.html">
    203
   </a>
   <a href="资治通鉴注_page204.html">
    204
   </a>
   <span>
    ...
   </span>
   <a href="资治通鉴注_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
