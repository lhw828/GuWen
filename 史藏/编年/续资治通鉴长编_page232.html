<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 232 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 232 页/共 607 页</h1>
    <div class="content">　　【三三】请自今臣僚入对「对」原作「封」，据宋本、宋撮要本、阁本及同上宋史全文改。
　　【三四】伺间邀击「邀」原作「要」，据同上诸本及宋史全文卷八改。
　　【三五】屡曾出师深入攻讨「屡」原作「属」，据宋本、宋撮要本、阁本改。
　　【三六】纵不得已出兵「纵」原作「继」，据宋本、宋撮要本改。
　　【三七】又伏思今来事体「又」下原有「复」字，据宋本、宋撮要本、阁本删。
　　【三八】不敢主事「主」原作「生」，据宋本、宋撮要本改。
　　【三九】战阵原作「阵战」，据宋本、宋撮要本、阁本及治迹统类卷八仁宗经制契丹要略乙正。
续资治通鉴长编
卷一百五十四
卷一百五十四
　　起讫时间 起仁宗庆历五年正月尽是年二月
　　卷　　名 续资治通鉴长编卷一百五十四
　　帝　　号 宋仁宗
　　年　　号 庆历五年（乙酉，1045）
　　全　　文
　　春正月辛酉，四方馆使、荣州刺史曹傅卒，特辍朝二日，赠保信节度使，谥恭怀。故事，官非三品无谥及辍朝，傅特以皇后兄故也。
　　甲子，内殿承制宋守信为供备库副使，捕湖南蛮贼有劳也。
　　乙丑，赐延州东路修复栲栳、鎌刀、南安、承平四寨及保安军新建顺宁寨官吏役卒等银绢有差。
　　丙寅，以细腰城隶环州。
　　己巳，三司言更造锡庆院，乏材费多【一】，而敌使锡宴之所不可阙。诏复以太学为锡庆院如故，别择地建太学。
　　甲戌，右正言、秘阁校理孙甫为右司谏，知邓州。
　　先是，甫言陈执中不暛【二】，数请补外，不许。帝尝问丁度用人以资与才孰先，度对曰：「承平宜用资，边事未平宜用才。」甫又劾奏度因对求大用，请属吏。上谕辅臣曰：「度在侍从十五年，数论天下事，顾未尝及私，甫安从得是语？」度知甫所奏误，力求与甫辨。宰相杜衍以甫方使契丹，寝其奏。度深衔衍，且指甫为衍门人。及甫自契丹还，亟命出守。度侍经筵岁久【三】，上每以学士呼之而不名，尝问蓍龟占应之事，乃对：「卜筮虽圣人所为，要之一技而已，不若以古之治乱为监也。」丁度正传云度对上言承平宜用资，边事未宁宜用才，度时在翰林已七年而朝廷方用兵，故对及此。附传又云朝廷方用兵事边。按元昊四年八月已进誓表，边事亦少宁矣，而传乃云方用兵事边，盖误也，今不取。然则孙甫所为劾度，岂以度「承平用资」之语，若有所希合故耶？附传、正传恐因行状、墓志铭录饰之辞尔。不知度行状，墓志铭谁所作，当考。孙抃作度神道碑，但云西师未解，上问用人以资与才孰先，云西师未解犹可也，若云方用兵事边，则误矣。不知史臣何所据，盖不细考耳。丁度指甫为衍门人，或当附见四年八月戊午无以见任辅臣所荐者为谏官御史诏后。然衍九月二十六日乃拜相，此诏决不缘衍也。
　　罢河东、陕西诸路招讨使。
　　乙亥，复置言事御史，以殿中侍御史梅挚、监察御史李京为之。挚，新繁人。唐制，御史不专言职，故天禧初，始置言事御史六员，其后久不除。至是，以谏官员不足，复除之。今御史台中丞厅之南，有谏官御史厅，盖御史得兼谏职也。
　　丙子，契丹遣林牙彰圣军节度使耶律宗睦来告讨夏人回。
　　先是，元昊既败契丹，遣使赍表献俘，诏却其俘而受其表。及宗睦来，知制诰余靖言：「朝廷受表却俘，此诚欲敦示大体，两存其好也。窃缘臣昨到契丹，敌中君臣将元昊表状皆示与臣，其间亦有毁讟本朝之语，但敌主佯詈元昊小人翻覆，交斗两朝，如此而已。臣愚以为，今亦宜使馆伴宗睦者，将元昊献俘表示与宗睦，兼言本朝不受所献，复令送还北朝之意，使敌人知本朝闻其败耱，不敢分外邀求也。」
　　枢密副使韩琦言：朝廷已封册夏国，又契丹以西征回来告，当此之时，若便谓太平无事【四】，则后必有大忧者三；若以前日之患而虑及经远，则后必有大利者一。请略言之。自羌人盗边以来，于今七年【五】，小入大至，未尝挫其锋。今乘累胜之气而与朝廷讲和者，得非凡军兴之物悉取其国人，而所获不偿所费。又久绝在边和市，上下困乏，故暂就称臣之虚名，而岁邀二十万之厚赂，非为得计耶？且契丹势素强而夏人尚敢与之抗，若使其岁享金缯及和市之利，国内充实，一旦我之边备少弛，则有窥图关辅之心，此臣所谓后必有大忧者一也。契丹昨以羌人诱致边民，遽往伐之，既不得志而还，见朝廷封册曩霄，其心必不乐。近谍者传契丹国人语云：「往河西趋沙漠中，所得者唯牛羊尔，若议南牧，则子女玉帛不胜其有。」臣恐契丹异日更有邀求，或请绝西人之和，以隳盟誓，且河北兵骄不练，忽尔奔冲，则必震动京师，此臣所谓后必有大忧者二也。又昔石晋假契丹之力以得天下，岁才遗缯帛三十万，今朝廷岁遗契丹五十万，夏国二十万，使敌日以富强，而国家取之于民，日以朘削。不幸数乘水旱之灾，则患生腹心，不独在二敌，此臣所谓后必有大忧者三也。昨契丹自恃盛强，意欲平吞夏人，仓卒兴师，反成败耱。北敌之性，切于复雠，必恐自此交兵未已。且两敌相攻者，中国之利，此诚朝廷养谋观衅之时也【六】。若能内辑纲纪，外练将卒，休息民力，畜敛财用，以坐待二敌之弊，则幽蓟、灵夏之地，一举而可图，振耀威灵，弹压夷夏，岂不休哉！此臣所谓后必有大利者一也。臣愿陛下深思，去大忧而取大利，则为天下之福。
　　今范仲淹、富弼往河东、河北经制边事，必有所陈。然臣久在陕西，敢陈陕西合措置事宜。鄜延、环庆、泾原、秦凤四路虽罢招讨使，而边备不可弛，请仍选有才望近臣为之主帅，特降手诏，委之久任，使其经营一方，以备羌人躀覆之变。又四路所驻兵，十分中宜留六分在边，二分令东还，二分徙近里州军，其鄜延路徙屯河中府，环庆、泾原路徙屯邠州、永兴军，秦凤路徙屯凤翔府。逐路分钤辖一员、驻泊都监二员，与逐处知州同行训练，而本路仍领之，非有事宜，不得辄抽动。其徙屯军马处，知州才望轻者，请选人代之。又逐路所抽就粮土兵，请委逐路帅臣相度，岁分两番，留一番在边，一番放归本处，不唯减节边上粮草，兼使无久戍之劳。又陕西州军经南郊赏给之后，官帑例皆空虚，今范仲淹若过陕西宣抚，则又有军间特支，徒益所费。若臣策可行，陕西亦别无处置，不必仲淹更往也。
　　复见诸路昨招置宣毅兵仅十一万，然朝廷物力未充，何以赡给？况闾里窃发，自有巡检、县尉可捕击，若防髃盗，只当益屯一路都会之地，不必每州尽要防守。其宣毅兵，欲乞除河北、河东外，其京东、京西、淮南、两浙、江南、荆湖、福建等路，每指挥可减以三百人为额，后有阙即招填之。今天下兵□不精，耗蠹财用，陕西、河东、河北、京东州军已曾差官拣选，其余路亦请选近上内臣分往拣选，所贵□食可蠲而经费可给也。
　　上悉施用其言。
　　丁丑，复郢州防御使魏昭□为鄜州观察使、滑州都部署。
　　戊寅，施州溪洞蛮田忠显等一百九十人入贡方物。
　　赐润州草泽邵餗号冲素处士。知州王琪荐餗守道丘园，素有节行故也。餗上表固辞，许之。此据会要。
　　庚辰，右正言、知制诰、史馆修撰余靖为回谢契丹使，引进使、恩州刺史王克基副之。克基，承衍孙，世隆子。
　　癸未，诏自今诸处官员，因被弹奏，虽不曾取勘责罚，但有因依，非时改移差遣者，并四周年磨勘。
　　甲申，命宰臣章得象撰御制传法院译经碑后记。
　　河东经略使明镐言，克胡寨捉生指挥使高璘，入西界诱伪围练使莽布赛十二户内附，请补璘为军主，从之。
　　乙酉，右谏议大夫、参知政事范仲淹为资政殿学士、知邠州、兼陕西四路缘边安抚使，枢密副使、右谏议大夫富弼为资政殿学士、京东西路安抚使、知郓州。
　　仲淹、弼既出使，谗者益甚，两人在朝所施为，亦稍沮止，独杜衍左右之，上颇惑焉。仲淹愈不自安，因奏疏乞罢政事【七】。上欲听其请，章得象曰：「仲淹素有虚名，今一请遽罢，恐天下谓陛下轻黜贤臣，不若且赐诏不允，若仲淹即有谢表，则是挟诈要君，乃可罢也。」上从之。仲淹果奉表谢【八】，上愈信得象言。
　　于是，弼自河北还，将及国门，右正言钱明逸希得象等意，言弼更张纲纪，纷扰国经，凡所推荐，多挟朋党，心所爱者尽意主张，不附己者力加排斥，倾朝共畏，与仲淹同。又言：「仲淹去年受命宣抚河东、陕西，闻有诏戒励朋党，心惧彰露，称疾乞医。纔见朝廷别无行遣，遂拜章乞罢政事知邠州，欲固己位，以弭人言，欺诈之迹甚明。乞早废黜，以安天下之心，使奸诈不敢效尤，忠实得以自立。」明逸疏奏，即降诏罢仲淹、弼。
　　是夕，并□学士院草制罢衍，而衍不知也。自苏舜卿等斥逐，衍迹危矣，陈执中在中书，又数与衍异议。蔡襄、孙甫之乞出也，事下中书，甫本衍所举用，于是中书共为奏，言谏院今阙人，乞且留甫等供职。既奏，上颔之。衍退归，即召吏出札子，令甫等供职如旧。衍及得象既署，吏执札子诣执中，执中不肯署，曰：「向者上无明旨，当复奏，何得遽尔？」吏还白衍，衍取札子坏焚之。执中因谮衍曰：「衍党顾二人，苟欲其在谏院，欺罔擅权，及臣觉其情，遂坏焚札子以灭迹，怀奸不忠。」上入其言，故与仲淹、弼俱罢。衍为宰相，纔百二十日也。
　　丙戌，工部侍郎、平章事、兼枢密使杜衍罢为尚书左丞，知□州。制辞略曰：「自居鼎辅，靡协岩瞻，颇彰朋比之风，难处咨谋之地。顾髃议之莫遏，岂旧劳之敢私！」学士承旨丁度之笔也。明逸疏，据墨史本传。仲淹遽上谢表，据记闻。然司马光盖得之庞籍，或未可信，更须考详。陈执中谮衍，亦据记闻。然蔡襄以去年十月十七日出知邓州，恐中书所奏，但乞留甫，不及襄也。或襄虽已有除命，犹未去京师，故中书乞并留二人，更须考详。仲淹谢授邠州表云，诏旨弗从留居丞弼之位【九】，表章再露愿陈戎狄之机。疑仲淹再表，必是请对，故章得象之谮遂得行也。
　　枢密使、工部侍郎贾昌朝依前官平章事、兼枢密使，宣徽南院使、兼枢密副使、保宁节度使王贻永为枢密使，资政殿学士、给事中、知郓州宋庠为参知政事。上既罢范仲淹，问章得象谁可代者，得象荐庠弟祁，帝雅意属庠，乃复召用之。翰林学士、礼部郎中、权知开封府□育为右谏议大夫【一○】，龙图阁直学士、左谏议大夫、知延州庞籍，并为枢密副使。
　　时西北边事甫定，育因上言：「今夏人纳□，契丹请盟，朝廷为息肩之计则可，未足恃以为安也。议者必谓敌国相攻，乃中国之利，臣谓不然，二敌连兵，士马益练，一敌幸胜，则气骄而势横，别启贪求，必致生事。又元昊残忍，使无北患，则跳梁西陲，难保安静，此深可虞者。今边警既息，正当孜孜以前事为戒，后事为念，申饬二府，讲求经武备兵之策，敌国闻之，可弥患于未萌也。」育初尹开封，范仲淹在政府，因白事数与仲淹迕，既而仲淹安抚河东，有奏请，多为当国者所沮，育取可行者固执行之。育言因本传附。见二月己亥。
　　先是，田况言：
　　比来灾咎频仍，蝗潦继作，陛下责躬引咎，不遑宁处，以至躬祈道佛，并走髃望，熏祓之意，可谓至矣。然观当世之弊，验致灾之由，其实役敛重而民愁，和气伤而沴作。役敛之重，由国计之日窘，国计之日窘，由□兵之日蕃。今天下兵已踰百万，比先朝几三倍矣，自昔以来，坐旨费衣食，养兵之□，未有如今日者。虽欲敛不重，民不愁，和气不伤，灾沴不作，不可得也。昔董仲舒、刘向谓春秋所书螽螟之灾，皆政贪赋重之所致。今陕西、河东、河北三路民玩弊，人共知之，臣不复言矣。且以江、淮之间言之，今江、淮菽麦已登矣，而官责民输钱，数斗之费，不供一斗之价，物遂大贱而农伤。税绢已输矣，民间贸易无余，而暴令复下，又配市之，织□之家寒不庇体，而利尽于畜贾。累年以来，刻剥不已，民间泉货皆以匮竭。其它百色科调，峻法争利，不可胜言。传闻东南之民，大率中产以下往往乏食。民之愁窘，致伤和气如此，而未闻陛下与二府大臣议所以救之之术，乃欲以一炉香、数祝板，上塞谴咎，此臣所以不得已而言也。
　　夫国家所养之兵，其上者战，其下者役，苟不能堪此，则为□食。于诸路宣毅、广捷等军，其间孱弱者甚觽，大不堪战，小不堪役，逐处唯欲广募，以邀赏格，岂复顾国家之利害哉。宜分遣干臣，拣选诸路宣毅、广捷等军，其不堪战者，并降为厢军，其厢军之不堪役者【一一】，并放停。议者必曰：「兵骄久，一旦遽加澄汰，则恐立以致乱。」此虑事者之疏也。且孱弱之兵既不堪战，则勇强者亦耻为伍，去年韩琦汰边兵万余人，岂闻有为乱者！今天下财用不足以赡□食之兵，尚或顾恤细故，而不思救弊之原【一二】，臣窃忧之。唯陛下裁择。实录系况此奏三年七月癸未，盖误也。按三年但旱，未见蝗潦，又韩琦三年八月始为陕西宣抚使，汰边兵，况安得于七月遽言之【一三】？若谓琦去年已汰边兵，则二年边备殊未撤也。琦家传载汰边兵事，亦在三年冬。实录误，审矣。按五行志，四年京师旱【一四】，飞蝗蔽天。实录于七月戊午乃书雨，自后亦不闻水潦为灾。四年七月，况遂出使河北，当考。不知竟用何时奏此，五年二月始遣使汰诸路兵，恐缘况此言也。今附见正月末，更详之。
　　二月戊子朔，分遣内臣往诸路选汰羸兵，宫苑使周惟德京西路，北作坊使武继隆淮南路，东染院使任守忠两浙路，供备库使陈延达江南东路，左藏库副使王怀正江南西路，内殿承制张志福建路，黄元吉荆湖南路，供备库副使卢道隆荆湖北路。诸州宣毅军过三百人者，无得更募，用韩琦议也。
　　辛卯，诏曰：「比京朝官因人保任，始得□迁，朕念廉士或不能以自进，其罢之。」时监察御史刘元瑜言，近年考课之法，自朝官至员外郎、郎中、少卿、监，须清望官五人保任，方许磨勘，适长奔竞，非所以养士廉耻也，望酌祖宗旧规，别定可行之制。故降是诏。
　　康定初，元瑜尝言范仲淹以非罪贬，既复天章阁待制，宜在左右。尹洙、余靖、欧阳修皆坐朋党斥逐，此小人恶直丑正也。及仲淹迹危，元瑜即希章得象、陈执中意，起奏邸狱，劾窜陆经。又言：「前除夏竦为枢密使，谏臣数人，摭其旧过，召至都门而罢之。自兹以进退大臣为己任，以激讦阴私为忠直，荐延轻薄，列之馆阁，与相唱和，扇为朋比。近除两府，出自圣断，中外相庆。独党人以进用不出于己，议论哗然。臣恐复被疏罢矣。前日孙甫荐叶清臣，毁丁度，效此也。」磨勘保任之法，实仲淹所建，仲淹既黜【一五】，故元瑜亟奏罢之。元瑜传云「与靖等相失。然不载相失事，大抵元瑜奸邪，欲希合求进尔，与靖等未尝相得，何相失之有！又云修、靖深恶之，由是论者以为奸邪。元瑜奸邪着矣，岂必修、靖恶之然后论者以为奸邪！史臣于元瑜，盖相假借尔。
　　知制诰余靖言：「臣伏睹近降中书札子，今后臣僚奏荐子孙亲属内长子、长孙皆不拘年甲，诸子、诸孙须年十五以上，弟侄等并须年二十以上，方得奏荐。所荐亲属并须在五服内者。窃以朝廷推恩延赏，比要嗣续门户【一六】，其有老登郎署，晚得职司，亲的子孙尚多，限以年幼不得陈乞，而乃旁荫疏远房从年长之人，则是舍亲而用疏，遗近而取远，殆非国家善善及子孙之意。伏乞自来奏荫幼年子弟，并须二十五岁以上，方许出官。虽授京官，亦不破官中请受，于国家别无妨碍。兼臣今来奏臣亲弟年已及格，不碍新条，但缘年老臣僚不得奏其亲的，而旁奏疏属，于理不便。伏乞特降指挥，应合奏荫亲属臣僚，所奏子孙弟侄，特令不拘年甲，以广赏延之典。」从之。据成都编录条贯册，余靖奏请乃庆历五年二月四日中书札子，与刘元瑜所论同行下，今附此。
　　壬辰，徙泾原钤辖、六宅使、嘉州刺史高继元为河中府钤辖，本路安抚使王素言其议边事不协也。
　　诏殿前司殿侍，非边功及阵亡之家，或蕃官补置，若父兄物故致仕放停录用者，余皆十载以上，方听请给而差使之。
　　夏国主曩霄初遣丁弩关、聿则等来贺正旦，自是岁以为常。时聿则以留延州议事，故后至也。
　　癸巳，改新知邢州郭承佑为河阳部署，滑州部署魏昭□为陕州部署。殿中侍御史梅挚、右正言钱明逸皆言承佑贪污而昭□人材猥下故也。
　　富弼之至近畿也，堂后官大理寺丞朱济出迎之，谏官以为言。乙未，出济监泗州粮料院。
　　丙申，御迩英阁，读汉书元帝纪，上语及汉元、成二帝政理，丁度因言顷者臣下不知大体，务相攻讦，或发人阴私，以图自进，赖陛下圣明觉悟，比来此风渐息。上因言攻讦之弊【一七】，曰：「凡此皆谓小忠【一八】，非大忠也。」
　　戊戌，讲诗，起鸡鸣，尽南山篇。先是，讲官不欲讲新台，帝谓曾公亮，曰：「朕思为君之道，善恶皆欲得闻，况诗三百，皆圣人所删定，义存劝戒，岂当有避也。」乃命自今讲读经史，毋得辄遗。
　　翰林学士、兼侍读学士宋祁为侍读学士、兼龙图阁学士，避兄庠执政也。
　　兵部员外郎、兼侍御史知杂事赵及权判吏部流内铨。初，铨吏匿员阙，与选人为市，及奏阙至即牓之。吏部牓阙自及始【一九】。
　　己亥，提点荆湖南路刑狱、殿中丞杨畋为太常博士，赐五品服；前转运使、司勋员外郎周陵，同提点刑狱、内殿承制、合门祗候王翌，降敕书銟谕。并以招捕蛮寇有劳也。
　　诏陕西、河东经略司：「夏国虽复称臣，其令边臣益练军，毋得辄弛边备。其城垒器甲，逐季令转运、提点刑狱司按察之。」从枢密副使□育之言也。育言当自前月初拜枢副日移见此。
　　知制诰余靖言：「昨闻西人与契丹约和，寻复侵掠，必恐契丹兵忿不解。前又遣使来，以告西伐，则将命者不绝，蠹耗财用，无有尽时。臣今奉使契丹，欲先谕以元昊反复小臣，其去就不足为两朝重轻，设或携叛，亦是常事。彼此只边上关报，更不专遣使臣。」从之。
　　庚子，司封郎中、判太府寺□待问为光禄卿。初，待问用年劳当迁少卿，上以其子育为枢密副使，特优迁之。
　　癸卯，诏天久不雨，其令州县毋得淹系刑狱。
　　安静节度使允迪居父丧，命妓女日为优戏宫中，妻昭国夫人钱氏告之。诏入内副都知岑守素即本宫案问。甲辰，降授右监门卫大将军，绝朝谒，钱氏亦度为洞真宫道士。允迪、元俨第三子也。
　　乙巳，以马军都虞候公廨为太学。
　　右正言钱明逸言：「合门仪制，每日上殿不得过三班，缘三司、开封府日有公事上殿外，只有审刑院或大两省班次，即其余并皆隔下。且谏臣职在谏争，大抵言朝政得失，诏令赏罚，稍稽顷刻，则事涉已行，随而更张，国体非便。欲乞今后谏臣有本职事求对，虽已有三班外，亦听上殿敷奏。」从之。
　　补庆州星叶族蕃官安顺子吹博迪为三班奉职、本族巡检。
　　庚戌，御迩英阁，读三朝经武圣略，出阵图数本并陕西僧所献兵器铁浑拨，以示讲读官。
　　辛亥，祈雨于相国、天清寺，会灵、祥源观。
　　癸丑，桂阳监言黄捉鬼余党唐和等复内寇。
　　甲寅，诏干元节合奏僧道紫衣、师号人数，自今听如旧。
　　初，欧阳修奉使河东还，言：「河东之患，在尽禁缘边之地，不许人耕，而私籴北界粟麦，以为边储，其大利害有四。以臣相度，今若募人耕植禁地，则去四大害而有四大利。河东地形山险，馈运不通，每岁倾河东一路税赋和籴入中【二○】，博市斛斗支往，缘边州军人户既不能辇致，遂赍金银钱绢就北界贵籴之。北界禁民以粟马入我境，其法至死。今边民冒禁私相交易【二一】，时引争斗，辄相斫射，万一引惹而生事端，其患一也。今吾有地，不自耕植，而偷籴邻界之物，若敌常岁丰及缓法不察，而粟过吾界，则是有可望。苟敌岁不丰，或与我有隙，顿严闭粜之法，则我军遂致乏食。是我师饥饱系于敌人，其患二也。代州、岢岚、宁化、火山四州军缘边地既不耕【二二】，荒无定主，而敌得以侵占，往时代州阳武寨为苏直等争界，讼久不决，卒侵地二三十里。今宁化军天池之侧，杜思荣等人又争侵地二三十里，岢岚军亦争掘界壕，赖米先浚多方力拒而定。是自空其地而诱北人岁以争界，其害三也。禁膏腴之地不耕，而困民之力以远输，其害四也。臣谓禁地若耕，三二岁间，可使不籴北界粟麦，则边民无争籴引惹之害；我军无饥饱在敌之害；缘边有定主，无争界之害；边州自有粟，则内地之民无远输之害。是谓去四大害而有四大利。今四州军地可二三万顷，若尽耕之，则岁可得三五百万石。」仍下缘边议，以为岢岚、火山军其地可耕，而代州、宁化军去敌近，不可使民尽耕也。于是诏并代经略司，听民请佃岢岚、火山军间田在边壕十里外者。然所耕极寡，无益边备，岁籴如故。范仲淹墓志云：代郡西四州军，附边有废地尤广，着令禁不得耕，郡县以敌嫌不敢正视。欧阳修奉使籍其利害，请弛禁，许人耕以输，可代转挽之劳。以帅议不协，罢。仲淹至，知其大利，且无所嫌者，屡奏如修议便，后止耕岢岚一境，而塞粟已充矣。据本志，乃云所耕者寡，无益边备。当考。本志载耕岢岚事，亦与范志不同。注在至和二年正月。
　　是日，雨。
　　乙卯，幸相国、天清寺，会灵、祥源观谢雨。
　　上封者言：「伏睹去年八月二日敕【二三】，今后省府判官【二四】、转运使副、提点刑狱、转运判官更不循例差除。委待制以上，每年于馆阁朝官、台官、提点刑狱、知州内举一员充省府判官或转运使副，于知州军、转运判官内举一员充提点刑狱，于通判内举一员充转运判官者。臣窃闻自来省府判官、转运使副，在太宗时，并是上意特除。洎真宗时参令中书选擢。今若令两制以上保举，不唯上侵宰执之权，又下长奔竞之路。遂令端士并起驰骛，不因请托，则人莫肯言，洎于自陈，则扇成薄俗。非所以敦厚风教，旌别材良之术也。盖是向来中书差人，后多被谏官论列，指擿往日小疵、家私猥事，以致差遣不定，屡有改移，遂此更张，庶绝髃诽。况朝廷用才，责其立功立事，岂以昔日版筑、屠钓、牧鞧为嫌哉。且待制以上仅五十人，若岁举三人，每岁当及一百五十人，数年之后，人数倍多，何以处置。其所举之人，既举之后，便望朝廷不次差遣，未得之间，更相谤毁，此非为选才，乃作不靖也。伏望特罢此诏，一切令依旧，中书自铨择吏才明敏望实兼称者，充转运使副、省府判官、提点刑狱，则官吏尽心于职事，请托稍抑于轻浮，人无侥幸之心，事从经久之体。」从之。仍令御史台遍牒诸道州军。
　　欧阳修奏疏曰：
　　臣窃详臣寮上言，悉涉虚妄，盖由近日陛下进退大臣，改更庶事，小人希合，欺罔天聪，臣请试辨之。据上言者云：「若令两制以上保举，则下长奔竞之路。」方今上自朝廷，下至州县，保举之法多矣，只如台官，亦是两制以上举。以至大理详断、审刑详议、刑部详覆等官，三路知州、知县、通判，选人改京官，学官入国学，班行迁合职，武臣充将领，选人入县令，下至天下茶盐、场务、榷场及课利多处酒务，凡要切差遣，无小大尽用保举之法，皆不闻以奔竞而废之【二五】，岂独于省府等官偏长奔竞而可废？此其欺妄可知也。
　　上言者又云：「遂令端士并起驰骛。」且驰骛自是小人【二六】，岂名端士？至如自来举官之法多矣，岂能尽绝小人干求？况自颁新敕以来，何人旧是端士，顿然改节？驰骛于何门而得举？乞赐推究姓名，若果无，则其欺妄可知也。
　　上言者又云：「不因请托，人莫肯言。」此又厚诬之甚也。今内外臣僚无小大，曾受人举者十八九，岂可尽因请托而得【二七】？自两府大臣而下，至外处通判以上，人人各曾举官，岂可尽因请托而举？若云其它举官不请托，只此敕举官须请托，即非臣所知也。今两制之中好人不少，繁重要害之地，皆已委信而任之，岂可不如外郡通判等，不堪委任举官？而况两制之臣，除此敕外，亦更别许举官。岂举他官则尽公，惟此敕则徒徇私请【二八】？此其欺妄可知也。
　　又云：「每岁举一百五十人，致人多而争差遣。」臣算一人有三员举主，方敢望差遣，一百五十人，须一岁内有四百五十员两制为举主。今两制不及五十人，使人人岁举三人，则是三人共一举主【二九】，岂敢便争差遣？况有不曾举人者，或举不及三人者。乞赐检会去年终两制以上举到人数，便可知其恣情欺妄也。近日改更政令甚多【三○】，惟此一事，尤易辨明，故臣不避烦言而辨者，伏冀陛下因此深悟小人希合而欺妄也。
　　缘自去年陛下用范仲淹、富弼在两府，值累年盗贼频起，天下官吏多不得力，因此屡建举官之议，然亦不是自出意见，皆先检祖宗故事，请陛下择而行之。所以元降敕文，首引国书为言是也。当时臣僚并不论议【三一】，近因仲淹等出外与朝廷经画边事，谗嫉之人，幸其不在左右，百端攻击，只如此事，朝廷不复审察，便与施行。臣昨见富弼自至河北，沿山傍海，经画勤劳，河北人皆云自来未见大臣如此。其经画所得，事亦不少，归至国门，临入而黜，使河北官吏军民见其尽忠而不知其罪状，小人贪务希合，不为朝廷惜事体，凡事攻击，至今未已。况朝廷用人屡有进退，政令法度改更【三二】，如此纷纭，岂有定制。伏望陛下审察爱憎之私，辨其虚实之说【三三】，凡于政令，更慎改张【三四】。
　　臣检详元降举官敕意，本是于国书检用祖宗所行之法。今上言者漤云因谏官论列【三五】，致差遣不定，而有更张。事涉臣身，不敢自辨。然臣在谏署日，言事无状，至今来臣僚指以为辞，岂可贪冒宠荣，不能自劾【三六】！请从黜罚，以弭人言。臣伏见陛下圣德仁慈，保全忠正之士，进退之际，各有恩意，此所以能使忠臣义士忘身报国，至死而不已也。其今后臣僚希附上言，攻击两府所行之事，乞赐辨明，择其实有不便者方与改更，庶全大体，则天下幸甚！
　　疏入不报。臣僚上言遍牒诸道州军，此据成都编录册，乃五年四月七日成都进奏院牒，坐三月一日御史台帖，准中书札子云云，施行讫，希公文回示。中书札子必在三月一日前，今附见二月末。欧阳修疏，据本集。
　　注　　释
　　【一】乏材费多「材」原作「财」，据宋本、宋撮要本及宋史全文卷八下改。
　　【二】甫言陈执中不暛「暛」原作「听」，据宋本、宋撮要本、阁本及长编纪事本末卷三八蔡襄等言陈执中及同上宋史全文改。
　　【三】度侍经筵岁久「侍」原作「得」，据宋本、宋撮要本及同上宋史全文改。
　　【四】若便谓太平无事「谓」原作「为」，据宋本、宋撮要本、阁本改。
　　【五】于今七年「年」原作「月」，据同上诸本改。按元昊于仁宗宝元二年十一月寇保安军，于今应为七年，作七月非是。
　　【六】此诚朝廷养谋观衅之时也「谋」原作「晦」，据宋本、宋撮要本及安阳集忠献韩魏王家传卷三、宋史全文卷八下改。
　　【七】因奏疏乞罢政事「奏疏」原作「疏奏」，据宋本、宋撮要本、阁本、活字本及宋史全文卷八下乙正。
　　【八】仲淹果奉表谢「奉」原作「奏」，据宋本、宋撮要本及长编纪事本末卷三八富范等以朋党见谗、宋史全文卷八下、编年纲目卷一三改。
　　【九】诏旨弗从留居丞弼之位「弗」原作「复」，据同上长编纪事本末、范文正公集卷一六谢授知邠州表改。
　　【一○】翰林学士礼部郎中权知开封府□育为右谏议大夫「礼」原作「吏」，据宋本、宋撮要本、阁本及编年录卷五、宋史卷二九一□育传改。
　　【一一】其厢军之不堪役者「役」原作「战」，据宋本、宋撮要本、阁本及治迹统类卷九仁宗诸臣谋国远略、宋史全文卷八下、宋史卷一九四兵志改。
　　【一二】而不思救弊之原「救」原作「求」，据宋本、宋撮要本及同上治迹统类、宋史全文改。
　　【一三】况安得于七月遽言之「况」上原有「则」字，据宋本、宋撮要本及阁本删。
　　【一四】四年京师旱「年」原作「月」，据宋本、宋撮要本及阁本改。
</div>
    <div class="pagination">
<a href="续资治通鉴长编_page231.html">上一页</a><span>...</span><a href="续资治通鉴长编_page227.html">227</a><a href="续资治通鉴长编_page228.html">228</a><a href="续资治通鉴长编_page229.html">229</a><a href="续资治通鉴长编_page230.html">230</a><a href="续资治通鉴长编_page231.html">231</a><span class="current-page">232</span><a href="续资治通鉴长编_page233.html">233</a><a href="续资治通鉴长编_page234.html">234</a><a href="续资治通鉴长编_page235.html">235</a><a href="续资治通鉴长编_page236.html">236</a><a href="续资治通鉴长编_page237.html">237</a><span>...</span><a href="续资治通鉴长编_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
