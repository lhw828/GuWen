<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 270 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 270 页/共 607 页</h1>
    <div class="content">　　注　　释
　　【一】诣内东门小殿问起居「问」原作「门」，据宋撮要本、阁本及长编纪事本末卷五二文彦博叱史志聪、编年纲目卷一五改。
　　【二】救解原作「解救」，据宋本、宋撮要本及同上长编纪事本末乙正。
　　【三】上既不能省事「上」、「既」二字原互倒，据宋本、宋撮要本、阁本及同上长编纪事本末、编年纲目卷一五乙正。
　　【四】两府无留宿殿中者「无」下原有「须」字，「宿」字原脱，据同上诸本及同上长编纪事本末删补。
　　【五】福宁殿原作「宁福殿」。按北宋宫中有福宁殿而无宁福殿，宋史卷八五地理志说福宁原名延庆，明道元年改。今据阁本及同上长编纪事本末、涑水纪闻卷五乙正。
　　【六】靖觽「靖」原作「清」，据宋本、宋撮要本、阁本及编年纲目卷一五改。
　　【七】以疾谒告「疾」原作「病」，据同上诸本及同上书改。下同。
　　【八】兼亦紊烦朝廷「亦」原作「以」，据阁本改。
　　【九】天关原作「天阙」，据宋会要瑞异一之二，宋史卷一二仁宗纪四、卷五六天文志客星条改。
　　【一○】程戡为户部侍郎枢密副使「副」字原脱，据宋本、宋撮要本及编年录卷五、宋史全文卷九，宋史卷一二仁宗纪四、卷二九二本传补。
　　【一一】讲读原作「侍读」，据宋本、宋撮要本及宋史卷二九四王洙传改。
　　【一二】隘不能容编年纲目卷一五「隘」上有「河」字，疑是。
　　【一三】皆是坏典故「是」原作「以」，据宋本、宋撮要本、阁本改。
　　【一四】使相纷辩「使」原作「便」，据同上诸本改。
　　【一五】悉窜他郡「悉」原作「为」，据同上诸本及琬琰集中编卷五二曾太师公亮行状、宋史卷三一二本传改。
　　【一六】父之兄弟之子「父之」原作「若亲」，据宋本、宋撮要本及长编纪事本末卷四二抑侥幸改。
　　【一七】止荫子「子」上原有「其」字，据宋本、宋撮要本、阁本及同上长编纪事本末删。
　　【一八】其岁奏一人者「其」原作「一」，据同上诸本及同上书改。
　　【一九】请一岁及三岁当任子者「及三岁」三字原脱，据宋本、宋撮要本及长编纪事本末卷四二抑侥幸补。
　　【二○】毋得过二人「得」字原脱，据宋本、宋撮要本、阁本及同上长编纪事本末补。
　　【二一】初该荫而年六十无子「该」字原脱，据同上诸本及同上书补。
　　【二二】皇族大功以上妻按宋史卷一五九选举志荫补之制条作「其皇亲大将军以上妻」，与会要同。
　　【二三】许荫一人止「止」字原脱，据宋本、宋撮要本、阁本及长编纪事本末卷四二抑侥幸补。
　　【二四】徙优便官「徙」原作「亲」，据同上诸本及同上书改。
　　【二五】副承旨诸房副都承旨「副承旨」三字原脱，据同上诸本及同上书补。按枢密院诸房只有副承旨，「都」字疑衍。
　　【二六】比类文臣即可知之「比」原作「此」，据长编纪事本末卷四二抑侥幸改。
　　【二七】墓志二字原脱。按「国朝」以下至「□进」之文，见文同丹渊集卷三九毋公墓志铭。今据宋本、宋撮要本补。
　　【二八】至于朝廷爵赏则轻加之「至」、「则」二字原脱，据宋本、宋撮要本及长编纪事本末卷四二抑侥幸补。
　　【二九】臣欲乞除品令得荫外「令」原作「合」，据宋本、宋撮要本、阁本改。
　　【三○】特听奏旁亲一人入流「亲」下原有「者」字，据同上诸本及长编纪事本末卷四二抑侥幸删。
　　【三一】比给事中舍阁本同。宋本、宋撮要本及同上长编纪事本末均作「太子中舍」，疑是。
　　【三二】郎官以上「上」原作「下」，据同上两本及同上书改。
　　【三三】修河司李仲昌「修」原作「条」，据阁本及长编纪事本末卷四七再修澶州决河改。
　　【三四】水势自然过六塔新河同上长编纪事本末作「水势自然过入六塔新河」，疑是。
　　【三五】一二百万「一」字原脱，据阁本及同上长编纪事本末补。
　　【三六】独不书此「书」原作「言」，据宋本、宋撮要本、阁本改。
　　【三七】既具矒「既」原作「及」，据同上诸本及长编纪事本末卷五一英宗册立始末、治迹统类卷一一嘉佑建储之议改。
　　【三八】但未及上尔「及」字原脱，据同上诸本及同上长编纪事本末补。
　　【三九】其诏草亦非伪也「其」上原有「而」字、「也」字原脱，据同上诸本及同上书删补。
　　【四○】且谓韩琦与彦博弼同为宰相「谓」原作「议」，据同上诸本及同上书改。
　　【四一】陛下所谓宗庙社稷计而忧且劳者「谓」原作「为」，据同上诸本及同上书改。
　　【四二】今祖宗后裔蕃衍盛大信厚笃实原作「今祖宗蕃衍盛大信厚笃实之后裔」，据同上诸本及同上书、宋文鉴卷四八请建储乙正并删「之」字。
　　【四三】此天下之大虑也「也」字原脱，据同上诸本及同上二书补。
　　【四四】乃天下之人之心也「之人」原作「人人」，据同上诸本及同上二书改。
　　【四五】盖实录镇所修「盖实录」三字原脱，据宋本、宋撮要本及长编纪事本末卷五一英宗册立始末补。
　　【四六】不欲自表见尔「尔」原作「而」，据宋本、宋撮要本、阁本及同上书改。
　　【四七】四月壬子朔「四」原作「六」。上文说六塔河决在四月壬子朔，此不当言六月，长编纪事本末卷四七再修澶州决河正作「四月壬子朔」，今据改。
　　【四八】李璋等皆责「等」字原无，据同上长编纪事本末补，本书本卷六月辛酉条，除李璋外，燕度、蔡挺等人均降官可证。
　　【四九】岂非以陛下皇嗣未立「岂非」二字原脱，据宋本、宋撮要本、阁本及同上长编纪事本末补。
　　【五○】窥觎原作「窥觊」，据宋本及同上长编纪事本末、治迹统类卷一一嘉佑建储之议改。
　　【五一】只是进约过当「过」原作「故」，据阁本改。
　　【五二】则觽心未安也「心」下原有「之」字，「也」字原脱，据阁本及长编纪事本末卷五一英宗册立始末删补。温国文正司马公文集卷一六请建储副或进用宗室第一状作「则觽心不安也」。
　　【五三】且以前古之事迹之「迹」下原有「观」字，据宋本、宋撮要本、阁本及同上温国文正司马公文集删。同上长编纪事本末「迹」作「质」。
　　【五四】安平坚固之地「安平」原作「平安」，据同上诸本及同上书乙正。
　　【五五】聪明刚正孝友仁慈者「正」原作「直」，据同上诸本及同上书改。
　　【五六】忧国家之难「家」字原脱、「之」下原有「有」字，据同上诸本及长编纪事本末卷五一英宗册立始末、温国文正司马公文集卷一六请建储副或进用宗室第一状补删。
　　【五七】转运司「司」原作「使」，据阁本改。
　　【五八】粗完原作「初完」，据阁本及长编纪事本末卷四七修澶州决河改。
　　【五九】鱼鳖原作「鱼龟」，据阁本及同上长编纪事本末改。
　　【六○】六塔距海千余里「海」原作「河」，据同上长编纪事本末改。
　　【六一】门关折「门」字原无，据编年纲目卷一五，宋史卷一二仁宗纪四、卷六一五行志补。
　　【六二】非不祷祠也「祠」原作「祀」，据长编纪事本末卷五一英宗册立始末及宋蜀文辑存录名臣奏议卷七三改。
续资治通鉴长编
卷一百八十三
卷一百八十三
　　起讫时间 起仁宗嘉佑元年七月尽是年八月
　　卷　　名 续资治通鉴长编卷一百八十三
　　帝　　号 宋仁宗
　　年　　号 嘉佑元年（丙申，1056）
　　全　　文
　　秋七月辛巳朔，诏三司、开封府、台谏官、审刑院复上殿奏事，仍日引一班。自上不豫，惟二府得奏事，至是始引对髃臣。
　　壬午，降同提点广南东路刑狱公事、左藏库副使冯文俊为广南西路都监。初，审刑院断文俊前知镇戎军失入死罪二人，引去官勿论，上以人命至重，特降之。
　　癸未，礼院言：「按明道元年，天安殿恭谢，设太祖、太宗配位。又皇佑五年，南郊三圣并侑。今请大庆殿设昊天上帝、皇地祇位，以太祖、太宗、真宗并侑，前一日享太庙。」诏恭依。
　　乙酉，诏京东西荆湖北路转运使、提点刑狱公事，分行赈贷水灾州军，若漂荡庐舍，听于寺院及官屋寓止，仍遣官体量放今年税，其已倚阁者勿复检覆。
　　丙戌，赐河北路诸州军因水灾而徙他处者米，人五斗；其压溺死者，父、母、妻赐钱三千，余二千。此必因周沆奏请也。
　　文彦博、富弼等之共议建储，未尝与西府谋也，枢密使王德用闻之，合掌加额，曰：「置此一尊菩萨何地？」或以告翰林学士欧阳修，修曰：「老衙官何所知？」于是上疏曰：
　　臣伏睹近降诏书，以雨水为灾，许中外臣僚上封言事，有以见陛下畏天爱人、恐惧修省之意也。窃以雨水为患，自古有之，然未有灾入国门【一】、大臣奔走、渰浸社稷、破坏都城者，此盖天地之大变也。至于王城京邑，浩如陂湖，人畜死者，不知其数。其幸而存者，屋宇摧塌，无以容身，缚筏露居，上雨下水，累累老幼，狼籍于天街之中。又闻城外坟冢，亦被浸注，棺椁浮出，骸骨飘流。此皆闻之可伤，见之可悯。生者既不安其室，死者又不得其藏，此亦近世水灾未有若斯之甚者。此外四方奏报【二】，无日不来，或云闭塞城门，或云冲破市邑，或云河口决千百步阔，或云水头高三四丈余，道路隔绝，田苗荡尽，是则大川小水，皆出为灾，远方近畿，无不被害。此陛下所以警惧莫大之变，隐恻至仁之心，广为咨询，冀以消伏。窃以天人之际，影响不差，未有不召而自至之灾，亦未有已出而无应之变，其变既大，则其忧亦深。臣愚谓非小小有为可塞此大异也，必当思宗庙社稷之重，察安危祸福之机，追已往之阙失，防未萌之患害，如此等事，不过一二而已。
　　自古人君必有储副，所以承宗祀之重【三】，而不可阙者也。陛下临御三十余年，而储副未立，此久阙之典也。近闻臣僚多以此事为言，大臣亦尝进议陛下，圣意久而未决，而庸臣愚士，知小忠而不知大体者，因以为异事，遂生嫌疑之论，此不思之甚也。且自古帝王有子至三二十人者甚多，材高年长，罗列于朝者亦觽【四】，然为其君父者，莫不皆享无穷之安，岂有所嫌而斥其子耶？若陛下鄂王、豫王在，至今则储宫之建久矣。世之庸人，偶见陛下久无皇子，忽闻此议，遂以云云尔。且礼曰：『一人元良，万国以贞。』盖谓定天下之根本，上承宗庙之重，亦所以绝臣下之邪谋。自古储副，所以安人主也。若果如庸人嫌疑之论，则是常无储副则人主安，有储副则人主危，此臣所谓不思也。
　　臣又见自古帝王建立储副，既以承宗庙之重，又以为国家美庆之事，故每立太子，则不敢专其美，必大赦天下，凡为人父后者，皆被恩泽，所以与天下同其庆喜，然则非恶事也。汉文帝初即位之明年，髃臣再三请立太子，文帝再三谦让而后从之。当时髃臣不自疑而敢请，汉文帝亦不疑其臣有二心者，臣主之情通故也。五代之主，或出武人，或出夷狄【五】，如后唐明宗尤恶人言太子事【六】，髃臣莫敢正言。有何泽者，尝上书乞立太子，明宗大怒，谓其子从荣曰：「髃臣欲以汝为太子，我将归老于河东。」由是臣下更不敢言。然而文帝立太子之后，享国长久，为汉太宗，是则何害其为明主也？后唐明宗储嗣不早定，【七】，而秦王从荣后以举兵窥觊，陷于大祸，后唐遂乱，此前世之事也。况闻臣僚所请，但欲择宗室为皇子尔，未即以为储贰也。
　　伏惟陛下仁圣聪明，洞鉴今古，必谓此事国家大计，当审重而不可轻发，所以迟迟尔，非恶人言而不欲为也。然朝廷大议，中外已闻，不宜久而不决。昨自春首以来，陛下服药，大臣侍于左右，如人子之侍父，自古君臣未有若此之亲者也。下至髃臣、士庶、妇女、婴孩，昼夜祷祈，填咽道路，发于至诚，不可禁止，以此见臣民尽忠，蒙陛下之德厚，爱陛下之意深，故为陛下虑之也。今之所请，天下臣民所以为爱君之计也【八】，陛下何疑而不从乎？中外之臣，既喜陛下圣躬康复，又欲见皇子出入宫中，朝夕问安侍膳于左右，然后髃臣奉表章为陛下贺【九】，词人墨客，称述本支之盛，为陛下歌之颂之，岂不美哉？伏望陛下出于圣断，择宗室之贤者【一○】，依古礼文，且以为子，未用立为储副也，既可以徐察其贤否，亦可以俟皇子之生【一一】。
　　臣又见枢密使狄青，出自行伍，遂掌枢密。始初议者已为不可，今三四年间，外虽未见过失，而不幸有得军情之名，且武臣掌国机密而得军情，岂是国家之利！臣前有封奏，其说甚详，具述青未是奇材，但于今世将帅中稍可称尔。虽其心不为恶，而不幸为军士所喜，深恐因此陷青以祸，而为国家生事，欲乞且罢青枢务，任以一州，既以保全青，亦为国家消未萌之患。盖缘军中士卒及闾巷人民，以至士大夫间，未有不以此事为言者，惟陛下未知之尔。臣之前奏乞留中，而出自圣断，若陛下犹以臣言为疑，乞出臣前奏，使执政大臣公议。此二者当今之急务也。凡世所谓五行灾异之学，臣虽不深知，然其大意可推而见也。五行传言：「简宗庙则水为灾。」陛下严奉祭祀，可谓至矣，惟未立储贰。易曰：「主器莫若长子。」殆此之警戒乎？至于水者阴也，兵亦阴也，武臣亦阴也，此类推而易见者，天之谴告，苟不虚发，惟陛下深思而早决，庶几可以消弭灾患，而转为福应也。臣伏读诏书曰：「悉心以陈，无有所讳。」故臣敢及之，若其它时政之失，必有髃臣应诏为陛下言者。臣言狂计愚，惟陛下裁择。
　　疏凡再上，皆留中不出。韩琦旧传，云欧阳修因水灾再上疏，皆留中。修传亦云水灾即嘉佑元年事，而修传乃于作枢副后载之【一二】，误也。修奏议自有月日。王德用事，据江氏杂志误云富、范，盖误以文为范也，今改之。
　　知制诰□奎言：「王者以社稷为本，宗庙为重。社稷必有奉，宗庙必有主。陛下在位三十五年而嗣续未之立【一三】，今之灾沴，乃天地祖宗开发圣意，不然，何以陛下无大过，朝廷无甚失，劶火降如此之灾异乎？在礼，大宗无嗣【一四】，则择支子之贤者。汉成之于哀帝，孝和之于安帝，皆兄弟之子也。若以昭穆言之，则太祖、太宗之曾孙，以近亲言之，则太宗之曾孙，陛下所宜建立，用以系四海之心者也。况陛下春秋犹盛，俟有皇子，则退所为后者，颇优其礼数，使不与他宗室等，亦何为而不可！臣愿陛下勿听阴邪巧说，以误大事，使万一仓卒之际，柄有所归，致社稷宗庙不血食【一五】，书之史册，为后世叹愤。臣不愿陛下以圣明之质，当危亡之比也。臣恐此事不宜优游，愿速以时裁定之。不速必有奸人阴贼其间，然亦不独陛下之过，辅弼之臣未闻力争，致宗社无本，郁结髃望，感召沴气，毒流天下，所宜深罪，推之咎罚，无大于此。」范镇疏云三十五年，□奎云三十四年，奎盖误也，当作三十五年。奎疏不得其时，因欧阳修疏附见。修内制，奎外制，官职亦相近也。
　　殿中侍御史吕景初亦言：「此阴盛阳微之戒也。商、周之盛，并建同姓，两汉皇子，多封大国，有唐宗室，出为刺史，国朝二宗，相继尹京，是故本支盛强【一六】，有盘石之安，则奸雄不敢内窥，而天下有所系望矣。愿择宗子之贤者，使得问安侍膳于宫中，以消奸萌，或尹京典郡，为夹辅之势。」又言：「天象谪见，妖人讹言，权臣有虚声，为兵觽所附【一七】，中外为之恟恟。此机会之际，间不容发，盖以未立皇子，社稷有此大忧。惟陛下早为之计，则人心不摇，国本固矣。」景初数诣中书白执政，请出狄青。文彦博以青忠谨有素，外言皆小人为之，不足置意。景初曰：「青虽忠，如觽心何！盖为小人无识，则或以致变。大臣宜为朝廷虑，毋牵闾里恩也。」
　　丁亥，环庆路经略司言：「环州辖小遇等族叛，知州张揆以蕃官慕恩等九万七千余人往讨之，斩首一千一百，俘三十四人，羊牛二千，余党各献马投降，即令依旧住坐。」
　　己丑，出内藏库绢二十万匹、银十万两，赈贷河北水灾州军。其人户预买绸绢，权与倚阁。
　　庚寅，遣官谢晴。
　　壬辰，罢京师旧城里所增巡检。
　　殿中侍御史赵抃言：「臣近两次弹奏李仲昌等，乞行窜殛，以正典刑。近睹中书札子，仲昌等奉圣旨将来经恩并不得复官及差遣，唯转运使燕度元系管勾修六塔河，并固护埽约，明知其不便，默无一言，盱睢随人，终致败事。今仲昌等聊示贬降，独度未蒙黜罢，有何颜面尚拥使权，公议物情，甚未平允。臣伏望早赐黜罢燕度职司，以慰安河北人心，免更生事，又以示朝廷用法不私也。」据赵抃奏矒，以十二日上。壬辰，十二日也。
　　己亥，工部郎中、直史馆张绬为户部郎中，都官员外郎刘述为兵部员外郎，屯田员外郎王彦臣为都官员外郎。知审官院胡宿等言，三人者自明堂覃恩逮今六年，不下磨勘文字，特迁之。刘述，湖州人。王彦臣，冲子。
　　庚子，赐祁州团练使李珣大例俸给，仍毋得为例，以珣章懿太后之侄也。
　　辛丑，三司使、户部侍郎杨察卒，赠礼部尚书，谥宣懿。察勤于吏职，虽多益喜【一八】。痈方作，犹入对，商榷财利，归而大顿，人以为用神太竭云。
　　癸卯，武康节度使、知相州韩琦为工部尚书、三司使。唐制，节度使纳节，不降麻。本朝丁谓自节度使为参知政事，止舍人院命词。今除琦三司使降麻，非故事也。
　　乙巳，贷水灾民麦种。
　　诏麟、府州，见定屈野河界至，其令边吏毋得蹂践田苗，如西人内侵，即相视远近驱逐之。事具二年二月甲戌。
　　是月，有彗出紫微垣，历七星，其色白，长丈余。
　　八月庚戌朔，日有食之。司马光又上疏曰：
　　窃以为国家者，政有小大，事有缓急，知所前后，则功无不成。议者或曰，当今之务大而急者，在于水灾泛滥。是大不然。彼水灾所伤，不过污下及滨河之民，若积雨既止，少疏而塞之，则民皆复业，岂能为国家之患哉？然则在于谷帛窘乏。是又不然。夫以四海之富，养之有道，用之有节，使良有司治之，谷帛不可胜用也，岂能为国家之患哉？然则在于强敌侵盗。是又不然。夫强敌侵盗，不过能惊扰边鄙之民，御之有道，备之有谋，可使朝贡相继，岂能为国家之患哉【一九】？
　　以臣之愚，当今甚大而急者，在于根本未建，觽心危疑，释此不忧，而顾彼三者，是舍其肺腑而救四支也，不亦失乎？借有高才之臣，能复九河之道，储九年之食，开千里之边，而本根未建，尚何益也？况复细于彼三事哉【二○】！
</div>
    <div class="pagination">
<a href="续资治通鉴长编_page269.html">上一页</a><span>...</span><a href="续资治通鉴长编_page265.html">265</a><a href="续资治通鉴长编_page266.html">266</a><a href="续资治通鉴长编_page267.html">267</a><a href="续资治通鉴长编_page268.html">268</a><a href="续资治通鉴长编_page269.html">269</a><span class="current-page">270</span><a href="续资治通鉴长编_page271.html">271</a><a href="续资治通鉴长编_page272.html">272</a><a href="续资治通鉴长编_page273.html">273</a><a href="续资治通鉴长编_page274.html">274</a><a href="续资治通鉴长编_page275.html">275</a><span>...</span><a href="续资治通鉴长编_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
