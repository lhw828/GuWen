<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 56 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 56 页/共 59 页
  </h1>
  <div class="content">
   又朔州守臣孙翊领兵援太原，败於城下。翊，河东名将也，金人亦惮之。粘罕既侵太原，反据雁门，翊自朔不得而入，遂由宁化、岢岚、宪州出天门关以援太原，营於城下。翊之离朔也，旬馀之间，朔以无守已降於敌，而翊麾下多朔人，至是驱朔之父老以示翊军，於是军叛。翊方战，为叛卒所害。案：此文与《金虏节要》略同。原本系於此月恐误。《三朝北盟会编》：宣和七年十二月十八日乙卯，粘罕兵至太原，知朔宁府孙翊来援，战败被杀。则宣和七年事也，书於太原陷时者，殆史有附见之例耳，今姑附此於月末。封氏《编年》曰：粘罕兵至太原，朔宁府孙翊来援，兵不满二千，与金人战於城下，张孝纯曰：“贼已在近，不敢开门，观察可尽忠报国。”翊曰：“但恨兵少力乏。”乃复战数日，五兵皆尽，为金人所杀。

　　又府州守臣折可求援太原，败於交城。可求统麟、府之师二万众，自府州涉大河，由岢岚、宪州将出天门关以援太原，为敌据关，不克，复越山取松子岭道出焉。至於交城，遇粘罕之众，大战移时，可求远来新至，劳逸有间，故败绩。原注金人初犯太原，翊与可求随而援之，可谓勤矣。然虽有援太原之心而无援太原之术，何哉？当粘罕自云中悉众侵太原之初，翊在朔州，由马邑、怀仁东去云中无数舍之远；可求在武州，由武、朔东去云中路近於交城，皆是坦途，更无关阻。若翊与可求会麟、府、武、朔之师，并力以捣云中，时粘罕妻子财室尽在云中，敌必仓皇归救根本，太原之军自可从后袭之。孙膑走大梁而救韩，皆此道也。粘罕失意，则斡离不亦丧气矣。由是痛翊与可求救太原之无术也。案：原本系此於是月，亦误。李《十朝纲要》：是年八月丁未，折可求率兵击金人於子夏山，师溃。《东都事略》在八月辛丑，《宋史·本纪》在八月己酉，陈桱《续编》、徐乾学《后编》、毕沅《续通鉴》亦并系此於八月，则原本误也。薛应旂《续通鉴》亦并系此於九月，沿旧误耳。

　　又吴革以邠门舍人充使，见粘罕，庭揖不拜，责其贪利败约。气劲词直，虏相顾动色愧服，为追回威胜军人马。受书以归，备得其情状，报宣抚使。折彦质请於朝，急备河南。及对，上问割地事，革曰：“金人有吞箭之盟，入寇必矣，乞措置边事，起陕西兵为京城援。”不复议和，乃遣革使陕西句兵，命诸帅臣讲武备。案：《三朝北盟会编》系此於是月十一日甲戌，吴革回阙在十月十日壬寅，亦见《会编》。

　　又何卤请置四道总管府，分总四道兵。以知大名府赵野总北道，知河南府王襄总西道，知邓州张叔夜总南道，知应天府胡直孺总东道。事得专决，财得通用，官得辟置，兵得诛赏，缓急则以羽檄，召之入卫京师。案：《靖康要录》系此於是年九月二十三日，止书臣僚上言，不书何卤请置。以甲子推之，二十三日乃丙戌也。《要录》又於是月二十七日书圣旨，差北道都总管赵野、副颜岐，东道都总管胡直孺、副朱胜非，西道都总管王襄、副张杲，南道都总管张叔夜、副高公纯。二十七日为庚寅，盖丙戌请置，而庚寅举行耳。《宋史·本纪》丙戌、庚寅两书其事，与《要录》合。薛应旂、毕沅《续通鉴》及徐乾学《后编》止於丙戌日书之，从其请置之日也；李《十朝纲要》、王宗沐《续通鉴》止於庚寅日书之，从其举行之日也。《三朝北盟会编》：是年八月二十日癸丑，诏四总管许自选将以奭都城。而西道总管孙昭远副之，北道总管范讷副之，无颜岐、张杲二人，馀皆与《靖康要录》、《十朝纲要》同。疑四总管本有此职，至九月丙戌请於四总管各加帅衔，使所部州军莫不受其节制耳。《会编》又於九月二十一日甲申书置四道总管，与此止差两日，当同一事。《东都事略》独系於戊寅之下，与诸书不合，恐误也。何卤奏牍见《要录》，附载於此。《要录》：元年九月二十三日，臣僚上言：“契勘金贼游骑侵犯河北，都城备奭，决可无虞，理当更强外援。如今春勤王之师，无所统一，沿路作过，来不及期，若俟临时遣使，决难倚办。万一道路沮拥，朝廷号令，不以时达，州县缓急，私自为计，各相愿望，亦无任其责者。天下之势，治平则宜重内，遭乱则宜重外。重外者宜假之以权，今将佐士卒，官吏财用，足以应办。今择人分总四道，各付以一面，令事得专决，财得通用，吏得罢置，兵得诛赏。仓猝之际，合从以卫王室，连横以奭狂虏，不烦朝廷警急措画，可以指挥，以为救援，此今日之急计也。择之既精，待之宜厚，委之既专，赏之既宠，彼若不捐躯以报君父，则不忠不孝之罪，天下得以灭之，岂敢复有愿望哉？谨条具如右：一、以三京并邓州为四帅，各带都总管。北京帅总北道、河北东路、京东东路，西京帅总西道、京西北路、陕西、京兆、秦凤、环庆路，南京帅总东道、京东西、淮南东西路，邓州帅总河南道、京西西南路、荆湖北路，仍各置副一员，出则留守，事平日依旧。一、四帅分总四道，止为警急，帅所部勤王，差拨兵马，移运钱粮，令所部州军各听节制，相为应援，其馀事并依旧法。一、四帅旧係帅府处自依旧，旧非帅府处，幕府官属，依帅府差辟随府置罢。一、合用兵马，遂令所部州召募训练，以备差发。仍於所差处，不限文武，选有谋略忠勇官统制。合用钱粮，遂令所部州县不限高卑，选通晓财用官，以远及近，攒移运别项桩管，充差发兵马之用。取进止。”奉圣旨依奏。又臣僚上言：“窃见臣僚集议，乞於洪州、颍昌府、开德府、郑州各置都副总管用武臣，缘上件委任，所责非轻，惟人才实可济今日急难者用之，必不如平时间，其元初荐引及目前瑕疵，以为窒碍，如此庶几可以得人。若使集侍从、台谏同一处荐举，又恐人数不多，难於推择。臣愚欲乞令六曹尚书侍郎、开封府同集一处，翰林学士、两省待制同集一处。台官在本台各属文武可充都总管四人，内有议论不同，许别为一状荐举，以充其数外，武臣副总管四员，乞令三衙都指挥使、枢密院承旨同集一处，以同荐举。若此选择，必可得人，不误他日朝廷倚仗。”奉圣旨依奏，并限一日。

　　１、十月（案：钱大昕《四史朔闰考》：是月癸巳朔。） 丁酉，金人陷真定府，吉州防奭使、本路兵马都钤辖刘翊死之。（《纪事本末》卷百四十五。案：《续宋编年资治通鉴》云：斡离不陷真定府。初，虏人以三镇未得，复两道入寇。斡离不之师八月十四日入塞，微以众攻广信军、保州，不克，遂越中山攻真定。先是，真定帅刘韐守奭备具，人恃以安。总管王渊、钤辖李质，训练士卒数千人皆可用，虏不敢犯。是时真定在河朔最为坚垒，上以太原危急，恐敌东轶侵犯河朔，命韐为宣抚副使，领兵五万守辽州以据其险，又辟渊、质自随。乃以李邈代守真定。邈措置乖谬，钤辖刘禀率众镌夜搏战城上。金人初攻北壁，禀身拒之，至是伪移攻城东，邈复趣禀往应，力攻两日，一夕贼潜移攻具薄北城，城中不知也。黎明，金人忽鼓，众凭堞而上，城陷。李邈不能死，黎明为虏人所擒。禀犹率众巷战，麾下稍稍亡去，禀顾其弟曰：“我，大将也，其可受贼戮乎！”因策马挺刀溃围欲出，而诸门皆为金人所守，遂於孙氏园山亭中解绦绝脰而死。邈被执至燕山，不屈死之。据赵子砥《燕云录》曰：知真定李邈城陷之日，金人执见斡离不，使之跪，曰：“本朝无此使之拜。”又云：“比肩难当。”使之饮，曰：“我非臣仆。”欲胁而从之，斡离不止之曰：“其人高节，不可屈致。”於是与之伴食同饮。斡离不南寇，欲与偕行，邈辞。於是押至燕山。张汇《金虏节要》曰：真定之陷也，邈已抗节於斡离不，故斡离不执之燕山。金相刘彦宗逼邈，不从，复逼邈剃头朆，邈亦不从。逼之甚，邈遂尽削朆为僧，终不从彼之俗。遂又且示其不仕。彦宗憾之，闻於粘罕，命彦宗杀之，邈谈笑赴市，至死不改。又案“刘翊”，《续宋编年通鉴》及《宋史·本纪》、《九朝编年备要》王宗沐、《续通鉴》并作“刘禀”，李《十朝纲要》作“刘靖”。古字书无“禀”字，惟吴任臣《字汇补》云：从性切，音净，人名。宋有刘禀。与《十朝纲要》刘靖同音，疑并沿旧误。《靖康要录》、《北盟会编》及徐乾学《后编》、薛应旂、毕沅《续通鉴》并作“刘翊”，同《纪事》。此节原本附系九月，则误，九月甲子朔不得有丁酉日。《宋史·本纪》是年十月癸巳朔，丁酉乃十月初五日也。《续宋编年通鉴》、《九朝编年备要》并系此於十月，《宋史·本纪》、《东都事略》、徐乾学《后编》、薛应旂、毕沅《续通鉴》并书十月丁酉，惟《北盟会编》系十月六日戊戌，较丁酉后一日耳。《靖康要录》虽於是年九月七日书吉州防奭使、本路都钤辖刘翊卒，而又於十月五日书斡离不军陷真定府，殆传闻异辞，故并存之。《金史·太宗本纪》系此於九月辛未，而陈桱《通鉴续编》、王宗沐《续通鉴》亦并系於九月，殆因此误欤。） 

　　２、戊戌，虏使杨天吉、王汭（案：“王汭”，《续宋编年通鉴》及《九朝编年备要》作“王芮”，他书并作“王汭”。） 来议事，取蔡京、童贯、王黼、吴敏、李纲等九人家属，命王时雍、曹矇馆之。时雍议尽以三镇所入岁币并祖宗内府所藏珍玩悉归二帅，且以河东宿师暴露日久，欲厚犒之。天吉、汭颇领其说，先取犒师绢十万匹以行。（《纪事本末》卷百四十五。案：《续宋编年通鉴》云：斡离不、粘罕以杨天吉、王芮为问罪使，斋书来责问契丹梁王及余睹蜡书并元割三镇，并令开门以待。先是，斡离不归，粘罕闻斡离不获金帛不赀而己无所得，遣使求赂。时勤王兵集，有轻敌意，乃拘其使，逾月不遣。有都管赵伦者，惧不得归，诈以告馆伴邢倞曰：“金国有余睹者，领契丹精锐甚众，贰於金人，愿归大国，可结之以图二酋。”大臣信之，即以诏书付伦赐睹，仍赐伦银绢。伦归白粘罕，罕怒，表闻其主。其主报云深入攻讨，委元帅从长措置。又麟府折可求来献言：“夏国之北，有大辽天祚梁王出榜，称‘金国不道，毁我宗庙。今南朝天子如能合击金人，立我宗社，则当修好如初。’”吴敏奏上，令致书梁王，乃由河东入麟府，为粘罕游兵所得，故金以为词。金使之来也，礼貌甚倨，持其书於上前曰：“陛下既不割三镇之地，又安忍复欲立契丹之后？”上曰：“此乃奸人所为也。”而金使请必割三镇，要金帛、车辂仪及加其主之徽号。上乃卑辞深明其非朝廷之罪，吏书王时雍实馆之云。又案粘罕令杨天吉、王汭等问罪书见《北盟会编》。书曰：大金骨卢你移赍勃极烈左副元帅、皇子右副元帅，同致书於大宋皇帝阙下，顷因启衅，以致连兵，曲直所归，彼此自见。思得寻盟之计，用申割地之言。厥后事因稽留，已约复变。况上皇之鉴未远，抑亡辽之戒在前。既思再造之功，可忽轻志之意。将久保有成之信，盍早画元议之疆。曾自为辞，管行割送。今则反假士民之固圉，更张军势以解围。兹事难图，昔言安在？乃者，差萧仲恭、赵伦等斋书报复，回日辄受间谍之语，阴传构结之文。敢蹈前非，又在今日。为此申过朝廷，奉到宣命，据此衅恶，更逾上皇，仰就便差官问罪，从长相度施行。今差保静军节度使杨天吉、昭德军节度使王汭充问罪使副前去；若深悔前过，请速令皇叔越王、弟郓王并太少宰一员，同诣行府，斋书陈请过咎。仍据元割三镇，即行戒谕，并令开门，以待抚定。苟不能此，的示所图。谨白。《靖康要录》云：十一月十日，新差知鼎州邢倞除名勒停，追叙此事云：先是二月间，斡离不军既还，粘罕尚留隆德府，诏遣路允迪等以和议之书往。粘罕闻斡离不军获金帛宝货，而己无所得，遣使数来求赂。时勤王之师踵至，大臣有轻敌之意，猥曰：“吾兵强盛雄壮如此，当与虏抗衡而灭之；彼既领吾肃王过河，吾何不能留其使与之相当？”於是馆其使萧仲恭、赵伦等，逾月不遣。有都管赵伦者，本燕人，狯狡惧不得归，乃诈以情告馆伴邢倞曰：“金国有余睹金吾者，领契丹精锐甚众，贰於金人，愿归大国。大国可结之，图其二酋。”倞遂以闻，朝廷大臣信之，即以诏书授伦赐余睹，纳伦衣领中，仍送赐赵伦等各帛绢千匹、白金千两。伦至粘罕所，首以其书献之。粘罕大怒，以伦所献书表闻其主，且具言南宋反覆之状。其主复报云：“深入攻讨，事无大小，委元帅府从长措置。”遂破太原，提兵向京师。朝廷以倞始祸，故有是命。又案此节原本附系九月误也，戊戌为十月初六日。《东都事略》、《宋史·本纪》、薛应旂、王宗沐、毕沅《续通鉴》及徐乾学《后编》并书十月戊戌。《靖康要录》系此於十月五日，差一日耳。《北盟会编》系此於十月十八日庚戊，与此差十二日，然并在十月也，今据正。《续宋编年资治通鉴》亦系此於十月。） 

　　３、金人陷汾州，知州右文殿修撰张克戩死之。（《纪事本末》卷百四十五。案：《续宋编年资治通鉴》云：粘罕陷汾、泽等州。汾虽粮乏兵疲，而知州张克戩坚守以待敌。俄闻朝廷分河东为两路，隆德为东，平阳为西，各命守臣救汾州，兵未至而城陷。克戩南向焚香拜舞，乃自引决，其家死於难者凡十八人。绍兴中赠忠确。都监贾亶死之。又案“克戩”，《纪事本末》误作“克战”，恐系传钞之误。《续宋编年资治通鉴》作“克戩”，他书亦并作“克戩”，今据改。此节与前节《纪事本末》同系九月，并误。虽《东都事略》、《宋史·本纪》、薛应旂、毕沅《续通鉴》、徐乾学《后编》并系此於十月庚子，《靖康要录》在十月八日亦为庚子，亦并与戊戌差二日耳。《三朝北盟会编》在十月十日壬寅，亦止与戊戌差四日耳。陈桱《通鉴续编》、陈均《九朝编年备要》、王宗沐《续通鉴》等书亦并系於十月。） 

　　４、庚戌，王云遣使臣至自真定府，报金人已讲和，不复议割三镇，止须玉辂、冠冕及上尊号等事。（《纪事本末》卷百四十五。案：《靖康要录》系此於十九日，则辛亥也，与此差一日。李《十朝纲要》亦在辛亥日。） 

　　５、壬子，诏太常礼官入议金主尊号，命康王使斡离不军，尚书左丞王副之。后辞，以知枢密院冯澥行，（案：《宋史·本纪》，贬为单州团练副使，命冯澥代行在是月戊午。） 亲卫大夫、康州防奭使、知东上邠门事高世则领遥郡观察使充参议官。初，金骑之退也，朝廷遣王云、曹曚奉使军前，六月十九日始回，云、曚言金人七月十一日复至燕京，十五日议罢兵，八月一日更不点集。宰执以为不可信，出云知唐州，曚罢职。至九月间，闻金人已陷太原，始召云、曚再使。曚不肯行，曰：“但速起天下兵控要害，寇必再至。”又出曚外任宫观。云请试行，探赜其意。既至军前，即先遣，从李裕回，称云“金人索谢和议礼物，须康王亲到，议乃可成。”故有是命。（《纪事本末》卷百四十五。） 

　　６、癸丑，金人陷平阳府。（案：《靖康要录》系此於二十四丙辰，《东都事略》、《北盟会编》、《十朝纲要》同。） 初，汾州既陷，议者谓汾州之南有回牛岭，险峻如壁，可以控扼，乃命将以守，朝廷有遣刘琬（案：“刘琬”，《北盟会编》作“刘锐”，《宣和录》、《河东逢虏·记》亦作“刘锐”，乃刘仲武之子。） 统众驻平阳以捍北边。然国用乏竭，仓廪不足，士之守回牛者，日给豌豆二升或陈麦而已。士笑曰：“军食如此，而使我战乎！”金人领锐师寇岭，於山下仰望官兵曰：“彼若以矢石自上而下，吾曹病矣，为之奈何？”徘徊未敢进。俄而官军溃散，遂越岭至平阳。琬领兵遁去，（案：《北盟会编》、《河东逢虏·记》：知平阳府经略使林积仁亦於是日遁去。） 城遂陷，官吏皆缒而出。已而威胜、隆德、泽州皆陷。（《纪事本末》卷百四十五。案：《续宋编年资治通鉴》云：金人陷威胜军，执守臣张尧佐。据李《十朝纲要》系此於十月壬寅，而《北盟会编》在八月二日乙未，恐误。是年二月金人攻陷威胜军，三月姚古复之，至是又陷。《北盟会编》又载：是年十二月十六日丁丑，金人送东道总管胡直孺、知威胜军张尧佐入城。则被执而未死也。） 

　　７、辛酉，检校少傅、镇洮军节度使、河北河东路宣抚使种师道薨。（《纪事本末》卷百四十五。案：《续宋编年通鉴》书十一月种师道薨，上临其丧，后谥忠宪。《靖康要录》亦书十一月四日太尉、镇洮军节度使、同知枢密院种师道卒。而此系於十月辛酉，《北盟会编》、《宋史·本纪》、王宗沐、薛应旂、毕沅《续通鉴》及徐乾学《后编》并系辛酉，与此同。师道追谥在高宗时，事状告词并见封有功《编年》，附录於此。《编年》曰：种师道薨后，犹子湘知叙州，以伯父师道自来劳绩奏上，乞加褒恤。中书门下省：吏部状准司封关，绍兴五年六月三日，敕中书门下尚书省送到故太尉同知枢密院事开府仪同三司种师道亲侄邠门宣赞舍人新差权发遣叙州军州事种湘状：“亡伯师道，出入五朝，四更文武，忠亮显著，见於勋业。任提举常平日，因上言免役等事，入元祐等党籍。伏念伯师道，元係太尉，见任枢臣，薨背日，蒙恩止依散节度使刘昌祚等例，赠开府仪同三司。今伯师道在位并无子孙，其告敕等，屡经兵火，并皆失去，无缘详具。今略具大节，并遗表录白在前，欲乞依元祐宰臣吕大防近例，恭候行下太常寺定谥。其赠官更望朝廷详酌施行，伏候指挥。”三省、枢密院同奉圣旨：“种师道特赠少保，仍令太常寺定谥。”今来太常寺拟谥曰忠宪。谨按谥法曰：虑国忘家曰“忠”，文武可法曰“宪”。勘会本官係特恩赠谥，依指挥合命词给告，伏乞朝廷详酌施行，伏候指挥。六月二十一日奉圣旨：“依太常寺所申司封供到，勘会种师道生前封邑，昨缘渡江失散案牍，无凭契勘外，寻将渡江后应管簿书，检照得无种师道封邑，除下已种湘取索，候到别具状供施行。”奉敕旨：“古者死而无谥。至於周，有考行易名，付之公论，褒贬予夺，莫之敢私，百世传焉，垂劝天下。故太尉、镇洮军节度使、同知枢密院事、赠少保种师道，世载韬略，性服仁义。早亲有道，以自修饬。言行无玷，出处可观。论新法之害民，遂坐党籍；言北伐之误国，致使退休。女真内侵，起授师柄。昌言击讨，国势所凭。和议夺之，至於祸败。驰驱出入，以没其身。天下尽伤，九原难作。夫心笃国家之念，可谓曰‘忠’，材兼文武之资，是宜为‘宪’。使尔不朽，名言在兹。精爽未沦，尚歆加宠，可谥曰‘忠宪’。”告词云：“材弗究於当时，名愈高於后世。自古贤哲，遗恨常多。朕方听鼙鼓而增思悼爪牙之先夺，肆加褒恤，载扬芬芳。故太尉、镇洮军节度使、同知枢密院事、赠开府仪同三司种师道，文武俱宜，忠孝无爽，昔在燕山之役，每忤权臣，至於靖康之初，首陈善计。谋既沮於和议，功莫遂乎战多。饮恨而终，昌言犹在，赠典未及，人情郁然！因犹子之控陈，升亚保而作宠。夫诵诗见方虎之烈，拊髀闻颇牧之风，梦想音容，悼嗟何已！恩章所及，其尚知歆。可特赠少保，馀如故。”） 

　　《续宋编年资治通鉴》：冬十月，窜李纲。言者谓纲专主战，议丧师费财，又指言十罪。责授节副，建昌军安置。以纲上疏辨论，谓退，有后言以惑众听，再谪宁江。案：《靖康要录》：元年十月一日，臣僚论列李纲章疏甚多。奉圣旨，李纲差提举杭州洞霄宫，寻责授保静军节度副使，建昌军安置。《三朝北盟会编》悉附载於九月十九日除知扬州之后。《要录》：元年十月一日，臣僚上言：“所谓大臣者，以身任社稷之安危，傥轻动妄作，怀私误国，岂能逃谴哉？伏见李纲本以凡才，误膺器使，卵翼於蔡氏之门，倾心死党，逮上皇将有内禅之意，攸先刺探，引纲为援，使冒策立之功，而纲之罪状有不可言者，臣请为陛下陈之。太上皇帝心存道奥，倦听万几，陛下以太子受大宝位，臣下何预焉，乃敢贪天之功以为己力，此其罪一也。金人之兵，薄於城下，逮西京兵至，彼且心惧气慑，不敢肆行抄掠，莫测西兵之多寡强弱，两军相持，则易於和议矣；纲乃妄意一胜，逮姚平仲之挫衄，使金人复肆虎狼之心，其罪二也。王孝迪榜取民金宝，京都之民，为之骚动。朝廷大议已定，不取於民；而纲自出榜文，以为己功，身为大臣，躬至肆市，以收前榜，窃誉兵民，使怨归於君上，其罪三也。兵既妄动，朝廷不得已蹔行罢免，为之死党者，默喻其意，力率士庶伏阙，乞用李纲，胁持君父，几至变乱，其罪四也。身领守奭，不知体国，假君爵禄，以市私恩，四璧之赏太滥，几至数千人；而亲戚故旧，或滥转官资，或白身授官，鲜有遗者，其罪五也。阴与吴敏，党庇蔡氏，荐京入对；上皇之归也，力引蔡氏，俾还京国，踪迹诡秘，其遗攸书，则有密语不敢忘之说，但不知所谓密语者何事，其罪六也。自谓功多，排斥同列，任情好恶，妄作威福，至陛下有惟辟作福作威之戒，其罪七也。身为枢辅，智术疏浅，不能逆诈，辄以蜡书付入金国之使，妄结余睹，使金人复加怨愤，抄掠吾民，而河东、河北之寇未平，其罪八也。陛下以种师中之败没，欲遣枢臣宣抚河东；而纲辄拒抗君命，乞纳陛下所与之命，以臣抗君，几於跋扈，其罪九也。逮至泽孟，不务持重，以量兵势，惟以军法督战，遂至解潜之兵溃散，卒无尺寸之功，而并门失守，其罪十也。古人所云，是口尚乳臭者，其纲之谓乎？且行军用兵，徒知袭童贯之迹，妄自尊大，为僚佐者罕见其面，独持浅智，不能用贤，果致愤败，欲诛厥由，咎将谁执？伏望陛下早正十罪，特赐窜斥。”又臣僚上言：“臣闻国之所恃者赏罚也，民之所信者号令也。若黜赏之心不当於？心，号令之施，播告或匿厥指，则非所以定国是而孚民听也。臣窃见李纲自枢密出为宣抚，其任可谓重矣。纲天资疏薄，济以凶愎，地位尊崇，况於咨访。辟置幕府，皆一时趋附之憸人；选用裨佐，多平日败亡之冗士。图事揆策，既非所长；料敌应变，又其所短。淹留累月，糜费国用，不可资计，卒不能解太原之围。若不究正其罪而显黜之，则非所以定国是也。然纲强辨似智，敢为似勇，窃主威以交群枉，违公道以市私恩。故一时小人，喜为称誉，每纲之败，则归咎朝廷，以贾众怨。蚩蚩之民，轻信易动，纲之奸诈，何由尽知。若不明数其罪而播告之，则非所以孚庶听也。臣按纲之罪，未易悉陈，请为陛下言其大者。上皇独决大议，传位陛下，蔡攸乃诡传上皇之命，谓吴敏有建请之功，峻加柄用，以庇蔡氏之宗，敏固已不胜诛矣。纲於陛下龙飞之后，乃始引敏以为证质，奏疏自云，臣与吴敏力建大策，赞成内禅。纲之欺天罔上，抑又甚矣！纲之罪一也。今春金骑至城下，陛下屈己为民，以讲和好，其使都邑之民输金帛以助国，盖非得已。执政王孝迪庸暗无状，揭大榜於通衢，肆为乖谬不可施行之论。台谏交章奏劾，陛下即罢输纳，或命以官，或以官屋折还元价。纲乃掠人主之美，使行营司收榜，都人但见李纲收榜，曾不知出於陛下也。故纲之罢，其徒倡市井无赖千百为群，白镌纵杀，几至生事，纲之罪二也。陛下始降亲征之诏，燕、越两王上表固谏，从臣言官亦皆奏疏乞罢亲征，严都城守奭，虽殿臣武帅亦以为言，纲又言为躬述利害，回銮舆之行。陛下俯顺群情，岂独纲之力哉？欺愚惑众，妄是夸耀，纲之罪三也。迨西师四集，种师道与诸将劄兵郊外，金营寝惧，若纲稍加持重，从师道之谋，绝其抄掠，徐为后图，岂有姚平仲丧败之祸！平仲之战，纲实使之轻举妄发，误国大计，犹复肆为狂诞之言，渎乱朝听，纲之罪四也。蔡京之弃君父，遁於洪州，遣人以奏牍抵纲，使之请对。纲辄敢为京敷奏，京亦恃纲在朝，遽至国门，以俟召命，显庇元恶，轻负国恩，纲之罪五也。蔡攸建请上皇为渡江之计，日搆奸言，离间两宫。逮其党宋&lt;日奂&gt;传导语言，狂率不逊，神人共愤。攸既以罪被斥，纲为营救，纲之罪六也。攸在丹阳，纲自围城中通书，至为谀词云，不敢渝德，又有太师钧候甚安，此中不辍通问之语，时京在占云馆也。其披写腹心，亲密无间，一至於此，纲之罪七也。於乞去之章，妄云奉使两宫协和，上皇之於陛下，陛下之奉上皇，天性至爱，本无纤毫之间，纲安得此语哉？纲之罪八也。纲任为元帅，偃蹇违命，辄取陛下除授兵部侍郎以后诰敕，缴纳朝廷，略无顾惮，纲之罪九也。纲总行营，专主用兵，迩者乃复请卑词厚币以讲和，又请亲降手诏弃太原於度外，纲之罪十也。今夷狄凭陵，国威未振，纲之误朝致寇，丧师辱命，与夫怀奸党恶之罪，已条具於前矣。伏望陛下秉乾纲之断，旷离照之明，处之散秩，窜之遐方，以申邦宪。”

　　又陷平定军。粘罕东攻太原之寿阳。城小而百姓死守，凡三受攻，殄虏之众万人，竟不能拔，乃攻平定，欲据井陉。其始攻也，丧士三千，复与斡离不合兵攻平定，亦丧二三万人，拔之。粘罕、窝里孛会议平定，再寇京阙，兀室曰：“今河东已得太原，河北已得真定，二者乃两河领袖也，乘此先取两河，徐取东京不为晚；先犯东京不利，则两河非我有也；兼太子昨已到东京，不能取之。”粘罕曰：“东京天下之根本，我谓不得东京，两河虽得莫守；昨东京不能得者，以我不在彼也。”又舒右手作取物之状曰：“如运臂取物，回首得之矣。”诸酋称善。案：李《十朝纲要》系此於丙午，为是月十四日。《北盟会编》在九月二十一日甲申，《宋史·本纪》、徐乾学《后编》及薛应旂、毕沅《续通鉴》并书攻平定军於十月庚子，为初八日。盖攻於甲申而陷於丙午也。

　　上闻新失太原、真定，大以为忧，乃下哀痛之诏，命两河互相救援，命诸路合从连衡，见便而动，无拘一律。案：《靖康要录》系此於十月十五日丁未，李《十朝纲要》系於丙午，为十四日。《宋史·本纪》、徐乾学《后编》、薛应旂、毕沅《续通鉴》并系辛丑，则为初九日。诏文见《要录》，附载於此。诏曰：“朕通好邻国，屈己增币，无所不至，凡所以保疆土，全养生灵。敌未退师，攻陷城邑，每闻边报，痛切朕心，已令尽召天下之兵矣。凡尔州郡，岂可婴城自困，坐待其毙？今仰河东、河北诸路帅臣，传檄所部州军，各得便宜行事，合纵连横，相为救援，见便即动，无拘於律。其见官吏能与乡里豪杰率众捍敌，保守郡邑，大者宠以公爵，次者授以节钺，或召用於朝，或世袭其地。各宜体国，奋然自拔，无使乡里坟墓，坐被残破，父母妻子，生致离散。所祈皇天后土宗庙，北顾流涕，明告此言，忠臣义士，宁不动心？故兹诏示，想宜知悉，仍仰宣抚使遍行告谕。”十一月八日，诏曰：朕嗣有大统，属时艰难，外伤凭陵，元元被害，於是捐弃金帛宝玉不可数计，以救百姓於垂毙。继修和好，遗赂之使，项背相望，凡有所求，悉从其请，虽衮冕车辂，称号之美，概无所爱，凡以保守土地，全活生灵。而敌势未已，动起兵端，必欲割我人民，覆我宗社，使我百姓，父母妻子，悉被驱掳，财物积聚，皆遭劫夺。忠臣孝子，自当体国念家，人自为战。令下之日，应河北、河东、京畿便行清野，保守城池。其众徒结，捍寇立功，自节钺以下，皆以充赏。仍仰州县预以报闻。若自能斩首获级者，倍军功。凡吾赤子，与其残於敌人之手，流为异域之人，孰若从危即安，转祸求福？兴言及此，流涕无从。其馀诸路有忠义之人，能率众勤王，或立功河北、河东者，并依此恩推之。咨尔众庶，咸体朕意。

　　陷隆德府，执守臣张有极。案：《北盟会编》系此於十月十七日乙酉。是年二月粘罕陷隆德府，守臣张确见杀；三月姚古复之，四月以杜充知隆德府，至是又陷。未知杜充受代在何时耳？《会编》云：是日，粘罕至城下，言要守城者出议。是日通判李谔出城入粘罕寨，见粘罕言：“我今提兵问罪赵皇去，不攻你城，但将犒军酒食粮料来，我等乘夜过去。”谔乃奉听。是夜入城，言於知府张有极，言可与父老共议。遂呼在城父老等言：“通判昨日相见，言不攻打城壁，只要犒设酒食等物，可否？”良久，众曰：“若如此，拜降也。如通判要与即与，男女等即愿守城。”遂不出报。次日早，粘罕使人来问犒设物，众官上城，城上人云：“前日李大夫许我犒设，昨日何故不送来？”父老喧言骂詈：“这悰无犒设物。”谔止之，又云：“不可！但与他所许物，无使攻城。万一不虞，悔之何及？”将官言：“公莫待反也？”遂以刃中谔面。粘罕攻城，城陷，杀戮甚众，劫掠无遗，知府张有极被俘。《会编》又载：是年十二月十六日，金人请以河东转运使张有极为大金随军转运使。

　　雨木冰。案：《靖康要录》十月二十三日，乃乙卯也，《宋史·本纪》、徐乾学《后编》、毕沅《续通鉴》同。

　　高丽来贡。胡舜陟言：高丽事金国，必窥我之虚实以报敌，望止令递表，却其使还。案：《靖康要录》系胡舜陟奏於十月二十五日，则丁巳也。《要录》又於十一月五日载高丽贡使，十一月一日至定海县。《宋史·本纪》竟於十月丁巳书高丽入贡，则误矣。《要录》：十月二十五日侍御史胡舜陟奏：“汉建武时，西域请置都护，送侍子，光武不许。唐贞观中，高昌王将入城，西域诸国悉欲遣使奉献，魏徵以为不可，太宗从之。皆不欲蛮夷弊中国也。高丽弊我国家五十馀年矣。政和以来，人使每岁一至，淮、浙之间，不胜其扰。所过州县，官私船嘡夺为用，驱村堡挽舟，一县至有数百人，田桑农业尽废。州县前期句致保丁，多至冻饿失所，沿流亭馆寺观，悉陈设排新，所用之物，皆出於民。官吏督迫，急於军期，吏缘为奸，民无所诉。更有宦官为之提辖，事过有须索，州县犹苦之，鞭笞取辨於口。故淮、浙间，皆言高丽一过，甚於遭寇。朝廷所得贡献，皆玩好无用之物，所费皆帑藏之宝，民之膏血。近日赐予，尤加优典，所费不赀，而又有一路馈遗燕劳之用约数十万缗。高丽人贪利欲数至，臣不知朝廷蠹国害民以待此小詀，果何用邪？又有为害之大者。彼昔臣事契丹，今必事大金矣。二虏能致其死命，而我无如彼何，故畏虏而不畏我。所得赐予，闻与敌分；我之山川形势，兵旅众寡，财用虚实，往往窥测以报金人。如此，不惟有所烦费，实养虎遗患，岂非为害之大者乎？臣近见两浙中路高丽人使入朝，不久则至明州。臣恐复如前日骚动淮、浙，耗蠹邦财。今日圣政一新，悉革弊事，以抚养我赤子。伏望陛下以汉光武、唐太宗为法，勿使入朝，实国之利；如使人已到明州，止令本州递表入进，遣还使人。大率高丽人入朝，於国於民有害，但於州县驻吏管待，小人有利焉。臣愿睿明察此，去数十年之弊政，以慰天下企望之情。”奉圣旨依奏。十一月五日，高丽国王楷使贺皇帝登宝位，诏差卫肤敏借太常少卿为接伴使，未至，以明州知鄞县李文渊摄事管客。十一月一日至定海县，计二百九十二人，馆於乐宾馆。先是，枢密院奉圣旨，令人使更不赴阙，明州差官押送礼物。至明年四月，人使离馆归国去云。

　　
卷五十七

　

　　钦宗

　　△靖康元年（丙午，一一二六） 

　　１、十一月（案：钱大昕《四史朔闰考》：是月壬戌朔。） 甲子，康王入辞，上赐以玉带，抚慰甚厚。王出城北，权留定林院，候冠服礼物成而行。（《纪事本末》卷百四十五。案：《靖康要录》：十一月四日，康王、冯澥等奉玉辂同发出门。是月甲子为三日，盖三日入辞而四日出国门也。） 

　　２、丁卯，王云、马识远、杨涣、赵希颜等来见康王，云曰：“当日谓和议成，大王方可行。”冯澥曰：“如此，则李裕之言妄矣。”云以鄙语诋澥，澥怒，即奏云无礼诞妄，误国大计。不报。（《纪事本末》卷百四十五。） 

　　３、戊辰，云至自军前，言事势中变，欲得三关而止，不然进取汴都，（案：《续宋编年资治通鉴》云：若二十日使不至，即再犯阙。） 中外大骇。康王复入门。罢冯澥为资政殿学士、太子宾客。（《纪事本末》卷百四十五。案：《靖康要录》系此於十一月七日，即戊辰也。《靖康纪闻》：元年十一月五日，枢密冯澥归自河东，具言金人索金玉辂及上尊号事，胡廷从之。澥行叆两日，中途遇王云，复同还，云坚欲割三镇地，即此日事。徐乾学《后编》云：康王未行，而车辂至长垣为金人所却，王遂不行。） 

　　４、己巳，集百官议三镇於延和殿，（案：“己巳”，原本误作“己丑”，据《宋史·本纪》、薛应旂、毕沅《续通鉴》、徐乾学《后编》并作“己巳”。《靖康要录》在是月八日，亦己巳也，今改正。《靖康纪闻独》云在是月十四日，恐误。） 各执笔札，文武分列廊庑，凡百馀人。惟梅执礼、孙傅、吕好问、洪刍、秦桧、陈国材等三十六人言不可与，自范宗尹以下七十人，皆欲与之。不与者曰：“朝廷经三世得河东，陵寝在焉；河北，天下之四支，四支苟去，吾不知其为人，人民贡赋，皆其末也。况天下者，太祖之天下，非陛下之天下，石敬塘故事，岂可遵乎？”与者曰：“朝廷尝许三镇，今反不与，是中国失信於夷狄；若姑且与之，纵复猖獗，则人怨神怒，师出无名，可不战而败也。”宗尹言最切，至伏地流涕，乞与之以纾祸。已而黄门持宗尹章疏示众曰：“朝廷有定议，不得异论。”会李若水归自粘罕所，恸哭於庭，必欲从其请。（案：《续宋编年资治通鉴》云：何卤持之甚坚，曰：“三镇，国家根本，奈何弃之？况虏情变诈，安可保其必信？割之亦来，不割亦来。且河北之民皆为赤子，弃地则并弃其民，为民父母而弃其子，可乎？”上然其言。唐恪密启上以亲征为名西幸洛京，据秦雍以图恢复，而留太子居守。何卤力诋其不然，上以足顿地曰：“今当以死守社稷。”） 

　　先是，金人遣王云约以十五日以前告割地书到，不然以十五日渡河矣。何卤谓唐恪曰：“三镇之地，割之则伤河外之情，不割则太原、真定已失矣，不若任之，但饬守备以待。”恪唯唯。梅执礼建议清野，寻召孙傅及执礼入对，议遂定。（《纪事本末》卷百四十五。案：《靖康要录》是月七日先有诏书，今附载於此。诏曰：朕屈意议和，无所不至，虽衮冕、车辂、名号之类，一无所惜，盖欲保祖宗之土地。而金人必欲三镇，今与之，其害如何；欲不与之，其利如何？朕当从众而行之，不敢自任。令御史台官告报百官，初八日於尚书省议以闻，宰执亲戚不预，不得观望。今日百官廷议，系宗社安危，各要见的永久利害。若割三镇或不割，各如何保无后患；割之而来，不割而来，各如何备奭，不得卤莽。朕无固必，只从众议是者行之。） 

　　５、癸酉，晚，金人至河外，宣抚副使折彦质领兵十二万与之对垒。（案：《续宋编年资治通鉴》云：又签书李回以万骑行视黄河上。） 敌发数十骑来觇，回，报其帅曰：“南兵亦盛，未可轻渡。”或欲整兵俟战，有娄宿大王曰：（案：“娄宿大王”，《靖康要录》作“娄氏大王”，即《金史》之《娄室》也。《金史》、《大金国志》并有传。《金史》云：娄室字斡里衍，完颜部人，年二十一，代父白答为七水诸部长。《大金国志》云：娄室一名娄宿，女真人，不知族属之远近。武元初，兴选族帐之壮武者，娄室与焉。毕沅《续通鉴》作“洛索”。） “南兵虽多，不足畏之。与之战，则胜负未可知，不若加以虚声，尽取战鼓，击之达旦，以观其变。”众以为然。黎明，王师悉溃，遂长驱而南。（《纪事本末》卷百四十五。案：《靖康要录》：是月十五日，折彦质责授海州团练副使，永州安置。以此故也。十五日为丙子，后此三日耳。《北盟会编》於十二日癸酉书折彦质军溃，李回奔京师，於十五日丙子书折彦质、燕瑛弃河南走回京师，而於十七日戊寅书责降折彦质，二十二日癸未书罢李回。） 

　　６、甲戌，金众尽渡。（案：《续宋编年资治通鉴》云：金众悉渡。自河东泽、潞，官吏多弃城走，西道总管王襄与河阳守臣燕瑛皆弃城走。粘罕乘胜陷河阳及西京。薛应旂《续通鉴》云：金活女师先渡孟津，粘没喝从之。） 斡离不屯兵庆源城下，欲为攻城之计，（案：《续宋编年资治通鉴》云：都统王渊遣兵三百馀人往劫金寨，金兵乱，乃杀贼数百。） 宣抚使范讷统兵五万，守滑、濬以扞之。斡离不知有备，乃由恩州古榆渡趋大名。（《纪事本末》卷四十五。案：《续宋编年资治通鉴》云：斡离不乃由恩州至榆渡而趋大名，由李固渡济河。《靖康要录》：是月十三日，刘韐奏：“据都统制措置庆源府城守王渊申，契勘金人十月二十三日到城下，安排攻打，二十四日渊差州统制官韩世忠拣选步兵三百人，於西北门劫破敌寨，放火杀死金人不知数目，其贼寨尽皆闹乱，昏黑相杀，其得功将士乞等第推赏。”奉圣旨，韩世忠与除正任防奭使，馀军兵各转五员资。） 

　　７、乙亥，命康王再使斡离不军，许割三镇，并奉衮冕、车辂以行，仍尊金国主为皇叔，上尊号十八字。（《纪事本末》卷百四十五。案：《北盟会编》：十一月十三日甲戌，冯澥、李若水充告和使副，同王云、马识远诣粘罕军前，交割三镇地界。较此前一日。据李若水《山西军前奉使录》云：限十四日起发出门。则冯澥等出使与此同日矣。《奉使录》又云：若水等行次怀州，见馆伴使萧庆庆曰：“王侍郎等几时可以到来？”若水曰：“某等与王侍郎同日出国门，某等兼程先来。”盖同日奉使而行有迟速耳。康王奉使，《会编》系十六日丁丑，与此云乙亥奉使，丁丑出城，微有不同。据《宣和录》：耿南仲既定康王劄子，奏乞差文臣耿延禧，武臣高世则二员充参议官。丙子，康王奏事在禁中，申时，还府第。延禧、世则参见。康王慨然曰：“国家多难，君主忧辱，苟可以了事，义不得辞。然深入不测虏廷，未有还期，公等归与父母妻子诀，来日五更至此同行。”延禧、世则乃归。惟王云家属不在京师，留宿康王府第。丁丑五更，皆至。少顷，与王同行。是康王奉使劄子固宣於乙亥日，而出城在丁丑日，与此合。） 

　　８、丙子，王及之同金国通和使王汭来，云（案：“王汭”，《靖康纪闻》作“王芮”。） 军已至西京，不复请三镇，直以画河为言；陛辞殊不逊，有“奸臣附闇主”之语。上下汹惧，即许之，且以两府二人行。（案：两府二人，聂昌、耿南仲也，详见二十一日壬午。《十朝纲要》谓即冯澥、李若水，误也。冯澥、李若水奉使已於乙亥出国门矣，与此无涉。《靖康纪闻》系此於十六日，则为丁丑，较此后一日。） 唐恪既书敕，何卤大骇曰：“不奉三镇之诏，而从画河之命，何也？”卤不肯书，因请罢。（案：《续宋编年资治通鉴》云：何卤以坚持三镇不与金人故罢。以陈过庭为中书侍郎，孙傅为尚书右丞。然据《纪事本末》乃由於不署画河敕书，此恐误。《靖康要录》：是月十五日，何卤以资政殿学士知杭州，留领开封府事，十六日以资政殿学士提举龙泉观。陈过庭、孙傅除官亦并在十六日。是月十五日为丙子，十六日乃丁丑，与《纪事本末》正合。《东都事略》、《宋史·本纪》、薛应旂、毕沅《续通鉴》、徐乾学《后编》亦并系丁丑，议三镇在是月八日。《靖康要录》议三镇后即云朝廷从与之者，是日何卤罢中书侍郎。误。与此同议三镇时，上闻何卤言，即以足顿地曰：“当以死守社稷。”又召梅执礼等入对定议，即下诏清野。则当日竟从卤议，何至即日罢官？何卤之罢在十六日，而不在初八日，可无疑矣。《靖康纪闻》以议三镇系於十四日，亦云朝廷从与之者议，遂罢何卤中书侍郎，并以不书画河敕书，与前议三镇误合为一耳。议以三镇与金人者，范宗尹诸人。而《宋史·本纪》：是月癸酉，范宗尹以首议弃地罢。则坚持三镇之时，卤实未尝罢也。《要录》又书是月十七日何卤领开封府尹职事，二十九日卤为门下侍郎，日下供职，闰十一月一日卤授通奉大夫、尚书右仆射兼中书侍郎。则未几即复职。） 遂断诸路门桥，诸军守城至晚，诏金人已渡河，百官疾速上城。金兵由汜水关渡河。西京提刑许高，河北提刑许亢，各统兵防洛口，望风而退。京师闻之，杜门清野。（《纪事本末》卷百四十五。案：《靖康要录》：是月十四日，京畿人户尽移入城。十四日乃乙亥也，与此差一日。） 

　　９、丁丑，王云、耿延禧、高世则等从康王出城，云白王曰：“京城楼橹，天下所无。然真定城高几一倍，金人使云等坐观，不移时破之。此虽楼橹如画，亦不足恃也。”王不答。行次长垣，百姓喧呼遮道，至顶盆焚香，乞起兵扼贼，不宜北去。（《纪事本末》卷百四十五。案：《靖康要录》：是月十六日，遣康王为告和使，耿延禧除龙图直学士，与高世则为参谋。是日，康王出门，午后诸门皆塞，独留东水门并陈州门。） 

　　１０、戊寅，康王发长垣入滑州。（《纪事本末》卷百四十五。案：《十朝纲要》云：己卯，康王至滑州。即明日。） 

　　１１、庚辰，康王至相州。（《纪事本末》卷百四十五。案：《北盟会编》：康王发自濬州，至相州。是日，粘罕遣铁骑四百，自怀州来邀截奉使车骑，津人告以过河累日矣。又游骑追蹑於后，逢巡检任永吉，告之如津人云，乃回。） 

　　１２、壬午，康王次磁州，（案：《北盟会编》，康王至磁州在二十日辛巳。） 州人杀副使王云。先是云奉使归过磁、相，言金人声势非前日比，劝二郡为清野计，二郡从之，撤近城居民，命运积穀入城，（案：《续宋编年资治通鉴》云：金人再至，果以磁、相无粮由他路入。） 磁人以是怨云。王至，恳谒嘉应侯庙，（案：《续宋编年资治通鉴》云：磁有崔府君祠。乃东汉之崔子玉也，封嘉应侯，号曰应王。上至，州人拥神马谓应王出迎，守臣义乌宗泽启上谒其庙。） 百姓遮道谏曰：“不可北去，肃王已为人误。初言二太子重信义，肃王至河必还，大臣亦保无他，今果如何？”云乘马在后，语百姓曰：“大王谒庙即归，非去也。”或曰：“已有万人守北关，虽欲行不可。”耿延禧、高世则谕云勿与辩，云曰：“人言何足恤。”徐进至庙，民心益忿，至厉声指云曰：“清野之人，真奸细也！”祠神毕，云出，遂被害。及王出庙门，父老百姓前拥言曰：“大王不可北去，今离北门五六十里，即有番兵。王尚书是细作，适已打垒了。”王遣人谕以不复北行，众乃引还。初，过河之明日，巡警任永为金骑所掩，问王所在，永不答，后得脱，因请王回相州。会汪伯彦亦以蜡书来言敌遣五百馀兵沿路访问，欲邀袭王。（案：《续宋编年资治通鉴》云：於是延禧等皆劝上回相州。） 王即回，具奏河北民心不宁，磁人杀王云，不令北去，且闻敌已南渡，故复回相以俟圣裁。王令韩公裔访得他道，潜师夜起，迟明，至相，磁人无一知者。（《纪事本末》卷百四十五。案：《续宋编年资治通鉴》云：宗正少卿宗泽尝论列宰相非其人，宣抚副使提兵不进，并劾云使金张皇事势，及上乞疏邢、洺、磁、赵、相五州各养精兵二万，寇至一郡，则四郡相应，凡一路常有十万兵。上大喜之，尝以语康王。其后议卒不合。王至磁、泽，出迎谒，王问之，泽曰：“兵皆在山村，急则召至，殊不费粮。”王喜其言。寻相州守臣汪伯彦领兵郊迎王入宿於州治，因言是日被朝旨二：一，令本路诸郡召土豪民兵奭贼，节钺而下，皆充赏典；一，河北不得鼓倡民间起兵生事，有碍和议。同时行下，兼传闻斡离不於十四日由大名府魏县李固渡过河，今愿大王暂留，审议国计。） 

　　遣耿南仲使斡离不军，聂昌使粘罕军，且以大河为界，许之。又告和初，金人入寇，骑军驻怀州，不行者越旬。是日，遣杨天吉、王汭、勃堇撤离母来，命吏部尚书王时雍、带御器械王俅、尚书吏部员外郎王及之馆伴。天吉云：“兵已临大河，去国城咫尺间，两国战争累年，生民涂炭已久，此缘小人用事，起此兵端。今欲休兵致好，以誓书遣臣等来，复两国之欢好，止求以黄河为界。”上不得已从之。汭曰：“陛下敦信许和，乃两朝休兵之幸，未知遣何人报聘？”上曰：“待遣往。”汭曰：“春时议和退师，以三镇为约。陛下遣张邦昌、路允迪割地，皆临时骤进，衔命而往，果见中沮。今倾国而来，盖要理会，今失信公事也。若不辍左右亲信大臣一往，必不取信。”於是上批：“金人欲割地，须两府二人，各令自陈。”陈过庭以“主忧臣辱”，首自请行，唐恪、冯澥皆依违不对，耿南仲以老辞，聂昌以亲辞。寻诏过庭，忠谊可嘉，特免奉使，差辞免人耿南仲、聂昌为告和使，日下出门。（《纪事本末》卷百四十五。） 

　　１３、癸未，南仲、昌偕王汭等出国门。（《纪事本末》卷百四十五。案：《续宋编年资治通鉴》云：南仲至卫州，卫州欲杀金人王汭，汭走，南仲得脱，遂如相州。昌至绛州，谕令割地，绛人不奉诏，为钤辖赵子清所杀，刳其目，碎切之。考绛人杀聂昌在闰十一月十五日，《续鉴》盖因连类并书。） 

　　１４、康王次相州。（《纪事本末》卷百四十五。案：陈桱《通鉴续编》云：初，相州汤阴人岳飞，少负气节，家贫力学，尤好《左氏春秋》、孙、吴兵法，有神力，能挽弓三百斤，弩八石。刘韐宣抚真定，募敢死士，飞与焉，屡禽剧贼。至是因刘浩以见，王以为承信郎。） 

　　１５、甲申，初下诏清野，（案：《续宋编年资治通鉴》云：梅执礼建议清野，命梅执礼为河东、北京、京畿清野使。已而京畿民扶携入城，大扰，遂罢。据《靖康要录》系於议三镇之后，《东都事略》、《宋史·本纪》、徐乾学《后编》、毕沅《续鉴》并系庚午。议三镇在己巳，则庚午即其次日也。《靖康纪闻》系清野诏於十五日。） 内外惊扰，军民乘时掠财货，焚屋宇，城东巡检龙清等捕杀三百馀人稍定。（案：“龙清”，《靖康纪闻》作“魏清”，系此事於十八日，乃己丑，前甲申五日。） 未几，罢清野指挥，民间鼓舞，（案：《靖康要录》罢清野指挥在十七日，乃是戊寅，前甲申六日。《靖康纪闻》：十九日，开封府揭榜云：“前日北兵来，系折彦质溃兵已招安讫，城外居民各仰归业。”又榜云：“清野指挥更不施行。”十九日乃是庚辰。《北盟会编》罢清野指挥亦系於十九日，前甲申四日。） 而铁骑已逼城下矣，自此金兵日至。（案：《靖康纪闻》：十七日，道路传闻游骑已渡河，执政诸公似未深信，皆云：“自秋末签事李回已将兵防河矣。”但边报益急，殿前司乃遣马纲作斥堠。十九日夜二更，马纲还，报金人已渡河，大臣犹未之信，再遣使臣刘词将步骑三百出封邱门远探。二十日，刘词远探星驰而还云：“兵次陈桥，为金人掩杀，伤者几百人。”大臣始仓皇而计无从出矣。《靖康要录》：十七日，堠骑言金兵已过近郊，京师大震，於是戒严，缮治楼橹。明日，知是折彦质溃卒，复开三门。议者或谓敌乘机渡河，鼓行而南，有易我心；不若四面十里间各屯兵二万，坚据要害，以伐其谋，别驰万骑往来助之，绝敌粮道。清野以来，刍藁且竭，使不得进掠，纵谍间，伺敌隙。时出兵尝其虚实，令河北郡邑结营自守，更走使以元帅拜康王，集兵扬言捣燕山，以动其心。潜军河北，合四方勤王之师，统其背夹攻之，敌不难亡也。或谓金兵焱锐，而我师挫衄久矣，闻深入，气益不能支敌，坐伤国体，不若拥驾临狩，徐议所向；婴孤城自守，谁可久也邪？犹豫未决间，而敌掩至，朝廷茫然，不知所为。） 

　　初，种师道闻真定、太原皆失，檄召南道总管司勤王兵及陕西制置司团练兵。时总管张叔夜、制置司钱盖得檄，各统兵赴阙。（案：《续宋编年资治通鉴》云：张叔夜入卫，上以手札趣兵。叔夜自将中军，二子伯奋、仲熊将前、后军，凡三万人，至尉氏，遇贼游骑，与战，歼虏数百人，转斗而前，己丑至京师，屯於玉津园。东道总管胡直孺为虏生得，以示城上，都人益恐。寻擢叔夜签书枢密，以其兵入城，同孙傅措置四壁。叔夜与范琼同袭虏营，不克，叔夜奉种师道檄，与钱盖各统兵赴阙。有诏止两道兵毋得妄动，而散。至是上始以手札趣之，而又至也。《靖康要录》：十一月二十二日，张叔夜自邓州带猎户勤王至南薰门。二十二日为癸未，与己丑差六日。李《十朝纲要》系此於己丑，《靖康纪闻》系此於二十八日。） 会师道卒，唐恪、耿南仲专主议和，语聂昌曰：“今百姓困匮，养数十万兵京城下，何以给之？兼既以议和，使金人知朝廷集兵阙下，宁不激怒？”乃止两道兵令毋得妄动，如已起发，却於原来处分屯，两军遂散，陕西军往秦凤、熙河，南道军往房、安、复州。及寇傅城，四方兵无一人至者。在京诸军，前出戍河北、河东，往往溃散，城中惟卫士、上四军、中军、效勇（案：《北盟会编》作“效用”。） 及京东西路弓手七万人。於是殿前司以京城兵诸营兵万人分作五军，以备缓急救护：前军屯顺天门，左军、中军屯五嶽观，姚友仲统之；（案：“姚友仲”，原误作“姚平仲”。平仲於二月失事已遁走矣。《靖康纪闻》、陈均《编年备要》、陈桱《通鉴续编》、薛徐毕三《鉴》并作“姚友仲”，今据改。） 右军屯上清宫，后军屯景阳门，（案：《靖康纪闻》作“封邱门”。） 辛康宗统之。（案：“辛康宗”，原误作“辛承宗”。《靖康纪闻》，辛康宗为东壁统制在二十三日，而群聚捶杀太尉辛康宗在二十七日。是两见辛康宗，实止一人也。《北盟会编》以两事同载於二十五日，而辛康宗被杀一事误载於前，统制东壁一事误载於后，於是疑被杀者为康宗，而为统制者非康宗，遂妄改“康”字为“永”字耳。此作“承宗”，“承”字亦“永”字之误也。《编年备要》、薛应旂《续鉴》作“辛永宗”，陈桱《续编》、徐乾学《后编》、毕沅《续通鉴》作“辛承宗”，群沿旧误。而为都民所杀者，《宋史·本纪》及徐、毕二《鉴》又作“辛亢宗”，且系闰月二日，与《纪闻》又不同。） 又以五万七千人分四壁守奭。（《纪事本末》卷百四十五。案：《北盟会编》：是月二十二日，四壁差提举官。东壁孙觌，西壁安扶，南壁李耀，北壁邵溥，每壁三万人，差部将小使臣等七百员。孙傅都提举，王宗濋都统制，刘庆、范琼统材武人分四壁。又二十五日，每壁增置提举官一员，东壁辛永宗，南壁高材，西壁张捴，北壁刘衍，以孙傅为守奭使，殿前指挥使王宗濋为守奭副使，郭仲荀、卢益为提举守奭司傒办公事。又以刘延庆提举四壁，以刘韐副之。每壁以文武昇朝官宗室一员为同提举，每门以宗室环卫官一员以司启闭，又诸门置弹压统制者不可胜纪。京师大而兵寡少，仓卒之际，四方兵将不至，无以守奭捍城，乃以武举及试中绝伦人先补官守奭；又选在京稍习材武人数，择太学生有策略之士百人，借官上城；犹以兵寡为忧，乃召募壮人效力敢勇之类，其目不一，皆分门奭捍。又王健请置奇兵，朝廷从之，以健为统领官，何卤提领召募奇兵，又有召募忠义兵者，孙傅提领之。） 

　　１６、戊子，金人攻通津门，（案：《靖康要录》作“东水门”。） 范琼出兵焚寨。杨天吉等再来，复以王时雍、王俅为馆伴。（《纪事本末》卷百四十五。案：《东都事略》系丁亥，与此异日。） 

　　《续宋编年资治通鉴》：十一月，陷泽州，守臣高世由降。案：原本系此於冬十月，李《十朝纲要》系於十一月丙戌。据《朔闰考》，是年十一月壬戌朔，而此节系於丙寅之前，不宜有丙戌，疑是壬戌之误。《北盟会编》：十月二十八日庚申粘罕至泽州城下，十一月一日壬戌朔粘罕攻真定，泽州守臣高世由以城降金。又云：是年十二月十六日丁丑，金人请以知泽州高世由为西京留守。

　　又夏人寇边，陷怀德军，守贰刘铨、杜栩死之。案：《十朝纲要》系此於丙寅。《东都事略》、《宋史·本纪》、王宗沐、薛应旂、毕沅《续通鉴》及徐乾学《后编》亦与《纲要》同。然据刘怀德《死节录》，城陷於十一月十五日。以壬戌朔推之，实为丙子，疑丙寅乃丙子之误。《北盟会编》在朔日壬戌，乃攻城之日，非城陷之日也。“杜栩”，据赵甡之《中兴遗史》及《幼老春秋》、《东都事略》、《宋史·本纪》、王薛徐毕《四鉴》并作“杜翊世”，惟《九朝编年备要》作“杜翊”，恐亦误脱“世”字。刘怀德《死节录》叙陷城事最详，今节录其文。云：经略使席贡，念怀德为要訩之地，择威望可以当贼者。咸曰：“瓦平寨第一正将刘铨忠厚得士心，若欲当贼，非斯人无可用。”由是牒铨知怀德军。铨素以忠略闻，自负其才可以立功。其日奉檄就道，虏人素闻铨之名，不敢为易与计，屯兵绵亘数十里而围之。怀德城薄而卑，兵少而食不足。铨甫至怀德，镌夜修城战守之备，军民亦喜铨，莫不愿尽死力。铨激昂自若，戒将士以忠义节，当死守报国。贼攻城之具，智巧百出，铨以术破之，贼技不能逞。月馀，残杀夏人已万馀人，太子惧，谋於遇昌，欲退，遇昌曰：“城中纵矢石无数，度亦无继，且连诸郡兵，不能下一城，益示弱。”会城中矢石尽，时天大寒，铨教人团泥沃以水，黎明以泥冰用击虏。遇昌见之喜，谓太子曰：“果无矢石矣！”铨谍知之，迺破墙发机石以疏其谋，而遇昌攻愈急。有户椽张廷珪遽抚榻云：“可守则守，否不若降。”铨大怒，曰：“椽心已负国矣！是难与共事。”趣牵出斩之，众皆股栗，无不一以当百效用。有程进者，夜缒城出降，悉告遇昌粮尽危迫状，遇昌乃拥进近城，更以好言招铨降，铨阳谓进曰：“尔可独来濠上与语。”因谬目所以遣进劫遇昌之意，颇泄其语，令夏人微闻。城上从而鼓譟，遇昌疑惧，即城下斩进，督人傍外濠穴地以入。铨亦於城中凿井以应之，置刍茭井中係之，贼不得前。遇昌更凿入隧，多置旂帜，乱铨之觇察。又及旬日，虏知铨矢尽食绝，外攻愈急，矢石交下如雨。通判姓杜者，不记其名，出以告铨，悉如廷珪之言，铨不答。杜知其不可，退而自缢。铨处死之志已决，略不少改，谓众曰：“大丈夫一生固不难逃，其如败国事之诛？天地临之在上，乌可苟免？”是时，众寡之势，既已不敌，沚饱之力，又且不相侔。是夕，大雪晦暝，城之西北隅陷，贼众蚁附而上。达旦，城中虏骑布满於前后，守陴者犹死守不敢乱。铨集老弱民结小城守之，贼攻之三日，铨度力不支，迺聚众焚府库，环牙兵为三匝，出战谯门中，时十一月十五日也。初城破，铨欲自裁，已为虏所执，太子遣人扶伤置於别室，谨其护视。且致意将官铨，铨骂曰：“死独我愿，肯降贼邪！趋杀吾！吾若不死，决不贷汝也！”遂遇害。建炎元年诏恤其忠，赠武翼大夫，官其子侄。

　　又范致虚帅师入卫，时知京兆府，命为陕西五路安抚使。案：《北盟会编》：是月二十二日癸未，永兴军路经略安抚使范致虚被授圣旨，总六路帅臣，应援王室。致虚先遣总管杜常行取閒道入京，遣夏俶护诸陵。原《宋史·本纪》、薛应旂、毕沅《续通鉴》及徐乾学《后编》以范致虚为陕西五路安抚使在是月甲申，较《会编》后一日。

　　又乙酉，斡离不犯京师，敌去岁驻牟駞冈，遂决汴水，灌其地，且置塘泺。虏至城下，遂屯刘家寺。京畿提刑秦元集保甲三万，请先出屯，自当一面。礼部侍郎谭世勣亦谓宜遣元以所统分四寨直国门，使兵势相属，即敌不敢逼城。孙傅深然之，而守奭使刘韐又奏悉取保甲自益，元谋遂塞。案：《靖康要录》云：始朝廷以虏去岁驻孳生监，命都水使者陈求道等先决汴渠水，灌西北郊，牟駞冈窑务卒因纵火劫船，燔数十里。金帅骨卢你移赍勃极烈左副元帅曰：“国相粘罕者屯青城，粘罕自河东入者也。”右副元帅曰：“二太子阿里不者屯刘家寺，阿里不自河北入者也。”其馀金寨多在东南。又《要录》盛言秦元保甲不足奭敌，今附其说於此。《要录》云：秦元所教保甲虽众，然怯懦无足用。尝有五千馀人聚食昭阳门外，金骑六七疾驱其前，众弃兵走。敌亦知我之虚实，无所惮。

　　又时有炮五百馀座在郊外，皆弃不取。兵部则曰属枢密院，枢密院则曰属军器监。或谓驾部当收，驾部则曰库部当收。至是反为敌用。案：《靖康要录》云：初窑官李彀典治兵械，秋末，上命彀阅兵刘家寺，彀因取兵器炮座炮石置寺中，不知数里。至是尽为敌用。又闰十一月九日云：早宣化门告急，姚友仲领守南北拐子城，所以不捍奭水门者，以水门不可遽犯，故急攻二拐子，矢石如雨，楼橹皆坏。初，朝廷为防秋之计，上亲幸封邱门，城外按奸，锡赉不赀，炮架炮石，尽在城外刘家寺。敌首攻善利、通津二门，不三数日间，城下立炮架仅百馀座，尽是刘家寺者，但添得生牛皮包裹，并湿榆木椽攒定装轴脚而已。

　　又吴革累乞出兵城外下寨，使敌不敢近城，且通东南道路。及京城被围，又密具奏乞选日诸门并力分兵，期会为正兵，为牵制，为訩突，为尾袭，为应援，出其不意，可以制胜。上惑於众议，不果从之。案：《北盟会编》：是月二十三日甲申，吴革乞起陕西兵为京城援。《中兴遗史》云：革既出城，遇金骑已犯阙，革行不能进。知张叔夜自颍昌入援，乃会合叔夜，戮力持战。至夜，遂同叔夜入城。革面奏乞量差军马夺路赴陕西，叔夜因留革充统制官。闰十一月五日丙申，始建出兵城外下寨之议。

　　又大风拔木。案：《宋史·本纪》、徐乾学《后编》、毕沅《续鉴》作丁亥。

　　又复左右仆射。案：李《十朝纲要》：是月庚寅，诏三省长官名悉依元丰旧制。改太宰、少宰复为尚书左、右仆射。即此事也。惟《东都事略》系此於闰十一月壬辰，而他书悉与《纲要》同。

　　又滑州军乱，杀守臣。
  </div>
  <div class="pagination">
   <a href="续资治通鉴长编拾补_page55.html">
    上一页
   </a>
   <span>
    ...
   </span>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <a href="续资治通鉴长编拾补_page53.html">
    53
   </a>
   <a href="续资治通鉴长编拾补_page54.html">
    54
   </a>
   <a href="续资治通鉴长编拾补_page55.html">
    55
   </a>
   <span class="current-page">
    56
   </span>
   <a href="续资治通鉴长编拾补_page57.html">
    57
   </a>
   <a href="续资治通鉴长编拾补_page58.html">
    58
   </a>
   <a href="续资治通鉴长编拾补_page59.html">
    59
   </a>
   <a href="续资治通鉴长编拾补_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
