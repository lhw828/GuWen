<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 277 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 277 页/共 334 页
  </h1>
  <div class="content">
   1春，正月，戊申，上祀圜丘；赦天下。
2夏，四月，丙寅，敕：「自今法司处罪，〔处，昌吕翻。〕用常行杖。杖脊一，折法杖十；〔法杖，谓常行臀杖也。脊，资昔翻。折，之截翻。〕杖臀一，折笞五。〔臀，徒浑翻。〕使吏用法有常准。」
3冬，十二月，左补阙赵璘请罢来年元会，止御宣政。上以问宰相，对曰：「元会大礼，不可罢。况天下无事。」上曰：「近华州奏朿贼光火劫下邽，〔明火行劫，言盗无所惮。华，户化翻。〕关中少雪，〔少，诗沼翻。〕皆朕之忧，何谓无事！虽宣政亦不可御也。」
4上事郑太后甚谨，不居别宫，朝夕奉养。〔养，余亮翻。〕舅郑光历平卢、河中节度使，上〔【章：十二行本「上」上有「入朝」二字；乙十一行本同；孔本同；张校同；退斋校同。】〕与之论为政，光应对鄙浅，上不悦，留为右羽林统军，使奉朝请。太后数言其贫，〔数，所角翻。〕上辄厚赐帛，终不复任以民官。〔复，扶又翻。民官，谓治民之官。〕
5度支奏：「自河、湟平，每岁天下所纳钱九百二十五万余缗，内五百五十万余缗租税，八十二万余缗榷酤，二百七十八万余缗盐利。」〔榷，古岳翻。酤，工护翻。考异曰：续皇王宝运录具载是岁度支支收之数，舛错不可晓，今特存其可晓者。温公拳拳于史之阙文，盖其所重者，制国用也。〕
八年〔（甲戌、八五四）〕
1春，正月，丙戌朔，日有食之。罢元会。
2上自即位以来，治弒宪宗之党，宦官、外戚乃至东宫官属，诛窜甚众。〔宣宗绝郭后景陵之合葬，诛元和东宫之官属，则以为穆宗母子诚预陈弘志之谋者。然文宗于穆宗，父子也。文宗愤元和逆党，欲尽诛之而不克，以成甘露之祸。使父果为商臣，则子必为潘崇讳矣。〕虑人情不安，丙申，诏：「长庆之初，乱臣贼子，顷搜擿余党，流窜已尽，〔温公于郭后之崩，王皞之贬，既详书之矣；复书此诏。然王皞之议，卒伸于咸通之初，通鉴又书之。懿宗以子继父，而天理所在者公议所者公议所在，不可得而违也，不可得而揜也。读通鉴者宜以是观之。〕其余族从疏远者，一切不问。」〔从，一从、再从、三从兄之亲。族，袒免以外之亲也。从，才用翻。〕
3二月，中书门下奏，拾遗、补阙缺员，请更增补。上曰：「谏官要在举职，不必人多，如张道符、牛丛、赵璘辈数人，使朕日闻所不闻足矣。」丛，僧孺之子也。〔李德裕排牛僧孺；上恶德裕；故亲僧孺之子。〕
久之，丛自司勋员外郎出为睦州刺史，〔睦州，吴置新都郡，隋置睦州，取俗阜人和、内外辑睦为义，京师东南三千六百五十九里。〕入谢，上赐之紫。丛既谢，前言日：〔谢恩之后，前进而言。〕「臣所服绯，刺史所借也。」上遽曰：「且赐绯。」上重惜服章，有司常其绯、紫衣数袭从行，以备赏赐，或半岁不用其一，故当时以绯、紫为荣。上重翰林学士，至于迁官，必校岁月，以为不可以官爵私近臣也。
4秋，九月，丙戌，以右散骑常侍高少逸为陜虢观察使。有敕使过硖石，〔硖石，隋之崤县，贞观十四年移治硖石坞，改名硖石，属陜州。陜，失冉翻。〕怒饼黑，鞭驿吏见血；少逸封其饼以进。敕使还，〔还，音旋，又如字。〕上责曰：「深山中如此食岂易得！」〔易，以豉翻。〕?配恭陵。
5立皇子洽为怀王，汭为昭王，汶为康王。〔汶，音问。考异曰：唐年补录：「五年，正月，甲戌朔，封三王。」今从实录、新纪。〕
6上猎于苑北，〔此又出苑城而北猎。〕遇樵夫，问其县，曰：「泾阳人也。」「今为谁﹖」曰：「李行言。」「为政何如﹖」曰：「性执。有强盗数人，军家索之，〔军家，谓北司诸军也。唐人谓诸道节度及观察为使家，诸州为州家，诸县为县家。索，山客翻。〕竟不与，尽杀之。」上归，帖其名于寝殿之柱。冬，十月，行言除海州刺史，入谢，上赐之金紫。问曰：「卿知所以衣紫乎﹖」〔衣，于既翻；下至衣紫、衣黄并同。〕对曰：「不知。」上命取殿柱之帖示之。
7上以甘露之变，〔见二百四十五卷文宗大和八年。〕惟李训、郑注当死，自余王涯、贾餗等无罪，诏皆雪其冤。
上召翰林学士韦澳，托以论诗，屏左右与之语曰：「近日外间谓内侍权势何如﹖」对曰：「陛下威断，非前朝之比。」〔澳，音奥。屏，必郢翻，又卑正翻。断，丁乱翻。朝，直遥翻。〕上闭目摇首曰：「全未，全未！尚畏之在。〔句断。〕卿谓策将安出﹖」对曰：「若与外廷议之，恐有太和之变，不若就其中择有才识者与之谋。」上曰：「此乃末策。〔【章：十二行本「策」下有「朕已试之矣」五字；乙十一行本同；孔本同；张校同。】〕自衣黄、衣绿至衣绯，皆感恩，纔衣紫则相与为一矣！」唐自上元以后，三品已上服紫，四品服深绯，五品服浅绯，六品服深绿，七品服浅绿，八品服绿，九品深青，流外官及庶人服黄。太宗定制，内侍省不置三品官；内侍是长官，阶四官，其职但在合门守御，黄衣廪食而已。至玄宗，宦官至三品将军，门施棨戟，得衣紫矣。衣，于既翻。〕上又尝与令狐绹谋尽诛宦官，绹恐滥及无辜，密奏曰：「但有罪勿舍，有阙勿补，自然渐耗，至于尽矣。」宦者窃见其奏，由是益与朝士相恶，南北司如水火矣。
九年〔（乙亥、八五五）〕
1春，正月，甲申，成德军奏节度使王元逵薨，军中立其子节度副使绍鼎，癸卯，以绍鼎为成德留后。
2二月，以醴泉令李君奭为怀州刺史。初，上校猎渭上，有父老以十数，聚于佛祠，上问之，对曰：「醴泉百姓也。县令李君奭有异政，考满当罢，诣府氙乞留，故此祈佛，冀谐所愿耳。」及怀州刺史阙，上手笔除君奭，宰相莫之测。君奭入谢，上以此奖厉，〔以得于父老之言奖厉。〕众始知之。
3三月，诏邠宁节度使毕諴还邠州。先是，以河、湟初附，党项未平，党项未平，移邠宁军于宁州，〔事见上卷三年。先，悉荐翻。〕至是，南山、平夏〔【章：十二本「夏」下有「党项」二字；乙十一行本同；孔本同；张校伺。】〕皆安，威、盐、武三州军食足，〔五年，以原州之萧关置武州。〕故令还理所。〔理所，犹言治所。邠宁军本理邠州，北至宁州一百二十五里。
4夏，闰四月，诏以「州县差役不均，自今每县据人贫富及役轻重作差科簿，送刺史检署讫，谫于令厅，〔谫，苏果翻。今厅，县令厅事也。〕每有役事委令据薄定〔【章：十二行本「定」作「轮」；乙十一行本同；孔本同；张校同。】差。」〔今之差役薄始此。〕
5五月，丙寅，以王绍鼎为成德节度使。
6上聪察强记，宫中厮役给洒扫者，厮，音斯。洒，所买翻，又所卖翻。扫，苏老翻，又素报翻。〕皆能识其姓名，识，职吏翻。〕才性所任，〔任，音壬。〕呼召使令，无差误者。天下奏狱吏卒姓名，一览皆记之。度支奏渍污帛，〔污，乌故翻。〕误书渍为清，枢密承旨孙隐中谓上不之见，辄足成之。〔唐末，枢密承旨以院吏充，五代以诸卫军充，宋朝以士人充，遂为清选，〕及中书覆入，〔内出度支奏付中书，中书宣署申覆，还而奏之，谓之覆入。〕上怒，推按擅改章奏者罚?之。
上密令翰林学士韦澳纂次诸州境土风物及诸利害为一书，自写而上之，〔而上，时掌翻；下上疏同。〕虽子弟不知也，号曰处分语。他日，邓州刺史薛弘宗入谢，〔邓州，京师东南九百三十里。〕出，谓澳曰：「上处分本州岛事惊人。」澳询之，皆处分语中书也。〔处，昌吕翻。分，扶问翻。澳在翰林，上或遣中使宣旨草诏；事有不可者，澳辄曰：「兹事须降御札，方敢施行。」淹留至旦，上疏论之；上多从之。
7秋，七月，浙东军乱，逐观察使李讷。讷，逊之弟子也，〔李逊见二百三十九卷宪宗元和十年。〕性卞急，〔杜预曰：下，躁疾也，音皮彦翻。〕遇将士不以礼，故乱作。
8淮南饥，民多流亡，节度使杜悰荒于游宴，政事不治。上闻之，甲午，以门下侍郎、同平章事崔铉同平章事，充淮南节度使；丁酉，以悰为太子太傅、分司。
9九月，乙亥，贬李讷为朗州刺史，监军王宗景杖四十，配恭陵。仍诏「自今戎臣失律，并坐监军。」以礼部侍郎沉询为浙东观察使。询，传师之子也。〔传师者，沉既济之子。〕
10冬，十一月，以吏部侍郎柳仲郢为兵部侍郎，充盐铁转运使。有闾阎医工刘集〔医工无职于尚药局，不待诏于翰林院，但以医术自售于闾阎之间，故谓之闾阎医工。〕因缘交通禁中，上敕盐铁补场官。凡铜铁盐场皆官主之。〕仲郢上言：「医工术精，宜补医官；若委务铜盐，何以课其殿最！〔殿，丁练翻。〕且埸官贱品，非特敕所宜亲，臣未敢奉诏。」上遽批：「刘集宜赐绢百匹，遣之。」他日，见仲郢，劳之曰：〔批，匹迷翻。劳，力到翻。〕「卿论刘集甚佳。」
上尝苦不能食，召医工梁新诊脉，〔诊，止忍翻。切脉以候验受病之原。〕治之数日，良已。〔治，直之翻。〕新因自陈求官，上不许，但敕盐铁使月给钱三千〔【章：十二行本「千」作「十」；乙十一行本同；孔本同；熊校同。】〕缗而已。
11右威卫大将军康季荣前为泾原节度使，擅用官钱二百万缗，事觉，季荣请以家财偿之。上以季荣有开河、湟功，季荣有功见上卷三年。〕许之。给事中封还敕书，〔唐制：凡诏敕有不便者，给事中涂窜而奏还之，谓之涂归。〕谏官亦上言，十二月，庚辰，贬季荣夔州长史。〔夔州，京师南二千二百四十三里。〕
12江西观察使郑祗德以其子颢尚主通显，固求散地，〔散，悉但翻。〕甲午，以祗德为宾客、分司。〔太子宾客，分司东都。〕
十年〔（丙子、八五六）〕
1春，正月，丁巳，以御史大夫郑朗为工部尚书、同平章事。
2上命裴休极言时事，休请早建太子，上曰：「若建太子，则朕遂为闲人。」孰谓唐宣宗明察，吾不信也。〕休不敢复言。复，扶又翻。二月，丙戌，休以疾辞位；不许。
3三月，辛亥，诏以「回鹘有功于国，世为婚姻，〔有功于国，谓讨安、史。世为婚姻，谓世尚公主。称臣奉贡，北边无警。会昌中虏廷丧乱，〔丧，息浪翻。〕可汗奔亡，属奸臣当轴，〔属，之欲翻。奸臣，谓李德裕。此大中君臣爱憎之论也。〕遽加殄灭。近有降者云，已厖历今为可汗，尚寓安西，〔己厖历，即厖勒，以华言译夷言，语转耳。厖勒立见上卷二年。〕俟其归复牙帐，当加册命。」
4上以京兆久不理，夏，五月，丁卯，以翰林学士、工部侍郎韦澳为京兆尹。〔考异曰：贞陵遗事、东观奏记皆曰：「帝以崔罕、崔郢并败官，面除澳京兆尹。」按大中制集，澳代罕，郢代澳，云罕、郢并败官，误也。今从实录、新纪、旧纪、新传。〕澳为人公直，既视事，豪贵敛手。郑光庄吏恣横，〔【章：十二行本「横」下有「为闾里患」四字；乙十一本同；孔本哃；张校同；退斋校同。】庄吏，掌主家田租者也。横，户孟翻。〕积年租税不入，澳执而械之。卜于延英问澳，澳具奏其状，上曰：「卿何以处之﹖」处昌吕翻。澳曰：「欲置于法。」上曰：「郑光甚爱之，何如﹖」对曰：「陛下自内庭用臣为京兆，〔翰林学士院在内庭。〕欲以清畿甸之积弊；若郑光庄吏积年为蠹，得宽辟，〔辟，毗亦翻。〕是陛下之法独行于贫户，臣未敢奉诏。」上曰：「诚如此。〔言韦澳所奏诚合于理。但郑光殢我不置；〔此实言牵于母党之爱。殢，他计翻。〕卿与痛杖，贷其死，可乎﹖」对曰：「臣不敢不奉诏，愿听臣且系之，俟征足乃释之。」上曰：「灼然可。言韦澳之言，灼然可行也。〕朕为郑光故桡卿法，〔为，于伪翻。桡，奴巧翻，又奴教翻。〕殊以为愧。」澳归府，〔府，谓京兆府。〕即杖之；督租数百斛足，乃以吏归光。〔考异曰：东观奏记曰：「太后为上言之，上于延英问澳。澳具奏本末。上曰：『今日纳租足，放否﹖』澳曰：『尚在限内。明日则不得矣。』上入奏太后曰：『韦澳不可犯。且与送钱纳却。』顷刻而租入。」今从柳玭续贞陵遗事。
5六月，戊寅，以中书侍郎、同平章事裴休同平章事，充宣武节度使。
6司农卿韦众欲求夏州节度使，〔众，渠遴翻。夏，户雅翻。〕有术士知之，诣众门曰：「吾善醮星辰，求官无不如意。」众信之，夜，设醮具于庭。术士曰：「请公自书官阶一通。既得之仰天大呼曰：〔呼，火故翻。〕「韦众有异志，今我祭天。」众举家拜泣曰：「愿山人赐百口之命！」家之货财珍玩尽与之。逻者怪术士服鲜衣，〔逻，郎佐翻。〕执以为盗；术士急，乃曰：「韦众令我祭天，我欲告之，彼以家财求我耳。」事上闻。〔上，时掌翻。〕秋，九月，上召众面诘之，具知其冤，谓宰相曰：「韦众城南甲族，〔京城之南，韦、杜二族居之，谓之韦曲、杜曲。语云：「城南韦、杜，去天尺五。」为奸人所诬，勿使狱吏辱之。」立以术士付京兆，杖死，贬众永州司马。〔考异曰：东观奏记、实录，贬司农卿韦众为永州司马；众夜令术士为厌胜之术，御史台劾奏故也。范摅云溪友议曰：太仆卿韦众欲求夏州节度使云云，贬潘州司马。今官名从东观奏记及实录，事采云溪友议。〕
7户部侍郎、判户部、驸马都尉郑颢〔唐自中世以后，天下财赋皆属户部，度支、盐铁率以他官分判。户部侍郎判户部，乃得知户部一司钱货、谷帛出入之事。驸马都尉，尚主者为之。营求作相甚切。其父祗德〔【章：十二行本「德」下有「闻之」二字；乙十一行本同；孔本同。】〕与书曰：「闻汝已判户部，是吾必死之年；又闻欲求宰相，是吾必死之日也！」〔考异曰：刘崇远金华予杂编：「颢既判户部，驰逐台司甚切。时家君犹镇山东，闻之，遣书谓颢」云云。按实录，九年十二月，颢父祗德以宾客、分司。金华子云镇山东，误也。〕颢惧，累表辞剧务。〔户部之务繁剧。〕冬，十月，乙酉，以颢为秘书监。
8上遣使诣安西镇无回鹘使者，至灵武，会回鹘可汗遣使入贡，十一月，辛亥，册拜为嗢禄登罗日没密施合俱录毗伽怀建可汗，以卫尉少卿王端章充使。
9吏部尚书李景让上言：「穆宗乃陛下兄，敬宗、文宗、武宗乃兄之子，陛下拜兄尚可，拜侄可乎！是使陛下不得亲事七庙也，宜迁四主出太庙，〔四主，谓穆、敬、文、武四宗神主。〕还代宗以下入庙。」诏百官议其事，不决而止。时入以是薄景让。〔薄其逄君之恶也。〕
10敕「于灵感、会善二寺置戒坛，僧、〔【章：十二行本「僧」上有「诸道」二字；乙十一行本同；孔本同；张校同。】〕尼应填阙者委长老僧选择，给公凭，赴两坛受戒，两京各选大德十人主其事。〔僧之能持戒行者谓之大德。宋白曰：唐制：诸寺有纲维，有大德；大德主教授。〕有不堪者罢之，堪者给牒，遣归本州岛。不见戒坛公牒，毋得私容。仍先选旧僧、尼，旧僧、尼无堪者，乃选外人。」
11壬辰，以户部侍郎、判户部崔慎由为工部尚书、同平章事。上每命相，左右无知者。前此一日，令枢密宣旨于学士院，以兵部侍郎、判度支萧邺同平章事。枢密使王归长、马公儒覆奏：「邺所判度支应罢否﹖」上以为归长等佑之，〔佑，助也。〕即手书慎由名及新命付学士院，仍云「落判户部事」。邺，明之八世孙也。〔明，梁贞阳侯萧渊明也，唐讳渊，故止曰明。〕
12内园使李敬寔〔内园使，亦内诸司之一。五代时，有内园栽接使。〕遇郑朗不避马，朗奏之，上责敬寔，对曰：「供奉官例不避。」上曰：「汝衔敕命，横绝可也；〔横度曰绝。〕岂得私出而不避宰相乎！」命剥色，配南牙。〔禠其本色，使配役南牙也。〕
十一年〔（丁丑、八五七）〕
1春，正月，丙午，以御史中丞兼尚书右丞夏侯孜为户部侍郎、判户部事。先是，判户部有缺，〔先，悉荐翻。〕京兆尹韦澳奏事，上欲以澳补之。辞曰：「臣比年心力衰耗，难以处繁剧，〔比，毗至翻。处，昌吕翻。〕屡就陛下乞小镇，圣恩未许。」上不悦。及归，其甥柳玭尤之，〔玭，蒲蠲翻，又蒲宾翻。〕澳曰：「主上不与宰辅佥议，私欲用我，人必谓我以他歧得之，〔歧，路也。〕何以自明！且尔知时事浸不佳乎﹖由吾曹贪名位所致耳。」丙辰，以澳为河阳节度使。〔考异曰：旧传云「十二年」误也。今从实录。〕玭，仲郢之子也。〔柳仲郢见上卷武宗会昌五年。〕
2上欲幸华清宫，谏官论之甚切，上为之止。〔为，于伪翻。〕上乐闻规谏，〔乐，音洛。〕凡谏官论事、门下封驳，苟合于理，多屈意从之；得大臣章疏，必焚香盥手而读之。〔史照曰：盥手，澡手也。〕
3二月，辛巳，以门下侍郎、同平章事魏劚同平章事，充西川节度使。劚为相，议事于上前，他相或委曲规讽，劚独正言无所避，上每叹曰：「劚绰有祖风，〔谓有魏征之风。〕我心重之。」然竟以刚直为令狐绹所忌而出之。
4岭南溪洞蛮屡为侵盗；夏，四月，壬申，以右千牛大将军宋涯为安南、邕管宣慰使。五月，乙巳，以涯为安为安南经略使。容州军乱，逐经略使王球。六月，癸巳，以涯为容管经略使。
5甲午，立皇子灌为卫王，澭为广王。〔澭，纡容翻。又纡用翻。〕
6秋，七月，庚子，以兵部侍郎、判度支萧邺同平章事，仍判度支。
7教坊祝汉贞，滑稽敏给，〔史记索隐曰：滑，谓乱也。稽，同也。以言辩捷之人，言非若是，说是若非，能乱同异也。崔浩云：滑，音骨。稽，流酒器也。转注吐酒，终日不已，言出口成章，辞不穷竭，若滑稽之吐酒。故扬雄酒赋云：「鸱夷滑稽，腹大如壸，尽日盛酒，人复惜沽。」是也。又姚察曰：滑稽，俳谐也。滑，读如字。稽，音计。以言谐语滑利，其智计捷出，故云滑稽也。〕上或指物使之口占，摹咏有如宿构，由是宠冠诸优。〔冠，古玩翻。〕一日，在上前抵掌诙谐，颇及外事，上正色谓曰：「我畜养尔曹，正供戏笑耳，〔畜，吁玉翻。〕岂得辄预朝政邪！」自是疏之。会其子坐赃，杖死，流汉贞于天德军。〔考异曰：实录：「大中十一年，七月，贬嗣韩王干裕于岭外。初，伶人祝汉贞宠冠诸优，复出入宫邸，干裕以金帛结之，求刺史，虽已纳赂而未敢言。至是，为御史台劾奏，故贬；枝汉贞，流天德军。」今从贞陵遗事。〕
乐工罗程，善琵琶，自武宗朝已得幸；上素晓音律，尤有宠。程恃恩暴横，以睚鈪杀人，〔横，户孟翻。睚，五懈翻。毗，士懈翻。睚鈪，恨视也，又瞋目貌。颜师古曰：睚，举眼也。鈪，即眦字，谓目匡睚鈪，言举目相斥也。系京兆狱。诸乐工欲为之请，因上幸后苑奏乐，〔为，于伪翻。〕乃设虚坐，〔坐，徂卧翻。〕置琵琶，而罗拜于庭，且泣。上问其故，对曰：「罗程负陛下，万死，然臣等惜其天下绝艺，不复得奉宴游矣！」〔复，扶又翻。〕上曰：「汝曹所惜者罗程艺，朕所惜者高祖、太宗法。」竟杖杀之。
8八月，成德节度使王绍鼎薨。绍鼎沉湎无度，〔沉，持林翻。湎，面善翻。欴酒齐色曰湎。韩诗云：饮酒闭门不出客曰湎。〕好登楼弹射人以为乐，〔好，呼到翻。弹，徒案翻，又徒丹翻。射，而亦翻。乐，音洛。〕众欲逐之；会病薨，军中立其弟节度副使绍懿。戊寅，以绍懿为成德留后。
9九月，辛酉，以太子太师卢钧同平章事，充山南西道节度使。
10冬，十月，己巳，以秦成防御使李承勋为泾原节度使。承勋，光弼之孙也。〔勋，与勋同。〕先是，吐蕃酋长尚延心以河、渭二州部落来降，拜武卫将军；〔先，悉荐翻。酋，慈由翻。长知丈翻。〕承勋利其羊马之富，诱之入凤林关，〔河州凤林县北有凤林关。凤林，汉之白石县地，天宝元年以关名县。诱，音酉。〕居秦州之西。承勋与诸将谋执延心，诬云谋叛，尽掠其财，徙其众于荒远；延心知之，因承勋军宴，坐中谓承勋曰：宴于军中曰军宴。坐，徂卧翻。〕「河、渭二州，土旷人稀，因以饥疫。唐人多内徙三川，〔三川，平凉川、蔚茹川、落门川也。〕吐蕃皆远遁于迭宕之西，〔宕，徒浪翻。〕二千里间，寂无人烟。延心欲入见天子，〔见，贤遍翻。〕请尽帅部众分徙内地，为唐百姓，〔帅，读曰率。〕使西边永无扬尘之警，其功亦不愧于张义潮矣。」〔张义潮以沙、瓜等州归唐。〕承勋欲自有其功，犹豫未许，延心复曰：「延心既入朝，部落内徙，但惜秦州无所复恃耳。」〔复，扶又翻；下同。〕承勋与诸将相顾默然。明日，诸将言于承勋曰：「明公首开营田，置使府，拥万兵，仰给度支，〔使府，谓秦、成防御使府。仰，牛向翻。〕将士无战守之劳，有耕市之利。〔耕，谓营田之利。市，谓互市之利。〕若从延心之谋，则西陲无事，朝廷必罢使府，省戍兵，还以秦州隶凤翔，吾属无所复望矣。」承勋以为然，即奏延心为河、渭都游弈使，使统其众居之。〔史言唐之边镇，自将帅至于偏裨，详于身谋，略于国事，故夷人窥见其肺肝，亦得行其自全之谋。考异曰：此事出补国史。按张义潮以十一州降，河、渭已在其间。今延心复以河、渭降者，义潮所帅者汉民，延心所帅者蕃族也。又补国史不云延心以何年月降。新传但张义潮降，其后河、渭州虏将尚延心以国破亡，亦献款。秦州刺史高骈诱降延心及浑末部万帐，遂收二州，拜延心武卫将军。骈收凤林关，以延心为河、渭等州都游弈使。按旧传，高骈懿宗时始为秦州刺史。新传误也。今从补国史。因承勋移镇泾原，并延心事置于此。
11中书侍郎、同平章事郑朗以疾辞位；壬申，以朗为太子太师。
12上晚节颇好神仙，遣中使迎道士轩辕集于罗浮山。〔流轩辕集见上卷会昌六年。罗浮山在循州博罗县西北三十里。汉志曰：浮山自会稽浮来，博于罗山，故曰博罗山，亦曰罗浮山。〕
13王端章册立回鹘可汗，道为黑车子所塞，不至而还。〔王端章去年十一月使回鹘。还，从宣翻，又如字。〕辛卯，贬端章贺州司马。
14十一月，壬寅，以成德军留后王绍懿为节度使。
15十二月，萧邺罢判度支。
十二年〔（戊寅、八五八）〕
1春，正月，以康王傅、分司王式为安南都护、经略使。〔康王汶，上子也。考异曰：旧纪：式为安南在二月。今从实录。〕式有才略，至交趾，树芀木为栅，可支数十年。〔史照曰：芀，都聊切，又音调。余按广韵，芀，都聊切。又音调者，苇华也，其字从艹、从刀。又类篇有从艹、从力者，香菜也，历得切。昔尝见一书从艹从力者，读与棘同。棘，羊矢枣也，此木可以支久。〕深堑其外，泄城中水，堑外植竹，寇不能冒。〔范成大桂海虞衡志：竻竹，刺竹也，芒刺森然。广东新州素无城，桂林入黄齐守郡，始以此竹植之，羔豚不能径，号竹城，至今以为利。传闻交趾城亦是此竹，正王式所植者也。竻卢得翻。〕选教士卒甚锐。顷之，南蛮大至，〔【章：十二行本「至」下有「屯锦田步」四字；乙十一行本同；孔本同；张校同；退斋校同。】南蛮，谓南诏蛮也。〕去交趾半日程；〔唐制：凡陆行之程，马日七十里，步及驴日五十里，车三十里。水行之程，舟之重者泝河日三十里，江四十里，余水四十五里。空舟泝河四十里，江五十里，余水六十里。沿流之舟，则轻重同制，河日一百五十里，江一百里，余水七十里。〕式意思安闲，〔思，相吏翻。〕遣译谕之，中其要害，〔中，竹仲翻。要害，谓谕之以守御之事，于我为要，于彼为害者。〕蛮一夕引去，遣人谢曰：「我自执叛獠耳，非为寇也。」安南都校罗行恭，久府政，〔都校，犹言都将也。獠，鲁皓翻。校，户教翻。〕麾下精兵二千，都护中军纔羸兵数百；式至，杖其背，黜于边徼。〔羸，伦为翻。徼，吉吊翻。〕
2初，户部侍郎、判度支刘瑑〔瑑，柱兖翻。〕为翰林学士，上器重之。时为河东节使，手诏征入朝，瑑奏发河东，外人始知之。戊午，以瑑同平章事。〔考异曰：东观奏记曰：「十一年，上手诏追之，既至，拜户部侍郎、判度支。十二月十七日，次对，上以御案历日付瑑，令于下旬择一吉日。瑑不谕上旨，上曰：『但择一拜官日即得。』瑑跪奏：『二十五日甚佳。』上笑曰：『此日命卿为相。』秘，世无知者。高湜为凤翔从事，湜即瑑旧僚也。二十四日，辞瑑于宣平里私第。湜曰：『窃度旬时，必副具瞻之望。』瑑笑曰：『来日具瞻，何旬时也！』湜不敢发。诘旦，果爰立矣，始以此事泄于湜。」实录，瑑传曰：「明年正月十七日，次对，帝以历日付瑑，今择吉日。瑑跪奏：二十五日。」今从之。〕瑑，仁轨之五世孙也。〔刘仁轨事高宗、武后，出入将相。〕
瑑与崔慎由议政于上前，慎由曰：「惟当甄别品流，〔甄，稽延翻。别，彼列翻。〕上酬万一。」瑑曰：「昔王夷甫祖尚浮华，〔晋王衍字九甫。〕妄分流品，致中原丘墟。今盛明之朝，当循名责实，使百官各称其职；〔朝，直遥翻。称，尺证翻。〕而遽以品流为先，臣未知致理之日！」慎由无以对。
3轩辕集至长安，上召入禁中，问曰：「长生可学乎﹖」对曰：「王者屏欲而崇德，〔屏，必郢翻。〕则自然受大〔【章：孔本「大」作「天」；张校同。】〕遐福，何处更求长生！」留数月，坚求还山，乃遣之。〔轩辕集之求还，惩会昌末年之事也。〕
4二月，甲子朔，罢公卿朝拜光陵及忌日行香，悉移宫人于诸陵。〔以陈弘志弒逆之罪归穆宗也。唐初，皇帝有谒陵之礼，天子不躬谒，则以太常卿行陵。高宗显庆五年，诏岁春秋季一巡，宜以三公行陵，太常少卿贰之。太常给卤簿，仍着于令。始，贞观礼岁以春秋仲月巡陵，至武后时，乃以四季月、生日、忌日遣使诣陵起居。贞元四年，国子祭酒包佶言：「岁二月、八月，公卿朝拜诸陵，陵台所由，导至陵下，礼略，无以尽恭。」于是太常约旧礼草定其仪，公卿众官以次奉行，朝拜而还。忌日行香，即诣陵起居之礼也。又有忌日诣僧寺行香之礼。宋白曰：唐制：国忌行香，初只行于京城寺观。贞元五年，八月，敕天下诸上州并宜国忌日准式行香之礼。凡诸帝升遐，宫人无子者悉遣诣山陵供奉朝夕，具盥栉，治衾枕，事死如事生。朝，直遥翻。〕
5戊辰，以中书侍郎、同平章事崔慎由为东川节度使。〔考异曰：唐阙史曰：「丞相太保崔公一日备顾问于便殿，工欲御楼肆赦。太保奏云云。后旬日，罢知政事。」旧传：「初，慎由与萧邺同在翰林，情不相洽，及慎由作相，罢邺学士。俄而邺自度支，平章事，恩顾甚隆，邺引瑑同知政事，遂出慎由东川。」东观奏记：「刘瑑既入相，与慎由议政于上前。慎由曰：『唯当甄别品流。』瑑云云。慎由不能对。因此恩泽浸衰，寻罢相为东川节度使，削平章事。」今从唐阙史。
上欲御楼肆赦，唐初，天子居西内，肆赦率御承天门楼。自高宗以后，天子居东内，肆赦率御丹凤门楼〕今狐绹曰：「御楼所费甚广，事须有名；且赦不可数。」〔唐制：凡御楼肆赦，六军十二卫皆有恩赉，故云所费甚广。刘温叟曰：故事，非肆大眚不御楼，军庶皆有恩给。数，所角翻。〕上不悦，曰：「遣朕于何得名！慎由曰：「陛下未建储宫，四海属望。〔属，之欲翻。〕若举此礼，虽郊祀亦可，况于御楼！」时上饵方士药，已觉躁渴，而外人未知，疑忌方深，闻之，俛首不复言。〔史言宣宗不早定国本，使王宗实得以立长而窃定策之功。复，扶又翻。旬日，慎由罢相。
6勃海王彝震卒。癸未，立其弟虔晃为勃海王。
7夏，四月，以右街使、驸马都尉刘异为邠宁节度使。〔左、右街使与左、右金吾将军，掌分察六街徼巡。异尚安平公主，上妹也。
8庚子，岭南都将王令寰作乱，囚节度使杨发。发，苏州人也。
9戊申，以兵部侍郎、盐铁转运使夏侯孜同平章事。
10五月，丙寅，工部尚书、同平章事刘瑑薨。瑑病笃，犹手疏论事，上甚惜之。
11以右金吾大将军李燧为岭南节度使，已命中使赐之节，给事中萧仿封还制；上方奏乐，不暇别召中使，使优人追之，节及燧门而返。〔考异曰：此出东观奏记，而璲不知以何时除岭南。按实录，大中九年，韦曙除岭南节度使。今年正月薨，杨发代之。三月，萧仿言柳珪。四月，璲自司农卿为右金吾大将军。五月，闻岭南乱。盖于此除璲岭南；而仿封还，以璲为非定乱之才故也。今置于此。仿，俛之从父弟也。〔萧俛，穆宗长庆初为相。〕辛巳，以泾原节度使李承勋为岭南节度使，发邻道兵讨乱者，平之。
12是日，湖南军乱，都将石载顺等逐观察使韩悰，杀都押牙王桂直。悰待将士不以礼，故及于难。〔难，乃旦翻。〕
13六月，丙申，江西军乱，都将毛鹤逐观察使郑宪。
14初，安南都护李涿〔考异曰：实录，或作「琢」，或作「涿」。樊绰蛮书亦作「涿」。实录及新书皆有李琢传，听之子也。大中三年，自洺州刺史除义昌节度使。九月，自金吾将军除平卢节度使，不云曾为安南都护。按都护位卑，琢既义昌节度使，不应为都护。疑作都护者别一涿，非听子也。〕为政贪暴，强市蛮中马牛，一头止与盐一斗；又杀蛮酋杜存诚。群蛮怨怒，导南诏侵盗边境。〔考异曰：旧纪：「琢侵刻獠民，群獠引林吧蛮攻安南府。」按蛮书，寇安南者南诏，非林邑也。〕
峰州有林西原，〔峰州在安南西北，林西原当又在峰州西。旧有防冬兵六千，〔南方炎瘴，至冬，瘴轻。蛮乘此时为寇，故置防冬兵。其旁七绾洞蛮，其酋长曰李由独，常助中国戍守，输租赋。〔酋，慈由翻。长，知丈翻。〕知峰州者言于涿，请罢戍兵，专委由独防遏；于是由独势孤，不能自立，南诏拓东节度使以书诱之，以甥妻其子，补拓东押牙，〔妻，七细翻。交趾在南诏东，南诏于东境置拓东节度，言将开拓东境也。又新志，自戎州开边县七十里，至曲州，又一千九百七十五里，至柘东城。柘，从木。又曰：柘东城有诸葛亮石刻，文曰：「碑即仆，蛮为汉奴。」夷畏誓，常以石楮梧。〕由独遂帅其臣于南诏。〔帅，读曰率。〕自是安南始有蛮患；是月，蛮寇安南。〔考异曰：实录无涿除安南年月。蛮书云：「大中八年，安南都护擅罢林西原防冬戍卒，洞主李由独等七首领被蛮诱引，复为亲情，日往月来，渐遭侵轶。」又曰：「桃花蛮本属由独管辖，亦为界上戍卒，自大中八年，被峰州知州官申文状与李涿，请罢防冬将健六千人，不要味、真、登等州界上防遏。其由独兄弟力不禁，被蛮柘东节度使与书信，将外甥嫁与由独小男，补柘东押衙，自此后七绾洞悉为蛮收管。」旧纪：「咸通四年，十一月，刘蜕等言：令狐绹受李涿贿，除安南，生蛮寇。」实录：「咸通二年六月，诏：『如闻李琢在安南日，杀害杜存诚，贪残颇甚，致令溪洞怀怨。』据此，则本因李涿贪暴无谋以致蛮寇，明矣。然则大中八年至十一年，旧纪、实录不言蛮为边患，盖但时于边境小有钞盗，未敢犯州县；至此寇安南，而旧纪、实录始载之。又不知此寇安南，即郑言平剡录所谓至锦田步时非也。〕
15秋，七月，丙寅，宣州都将康全泰作乱，逐观察使郑熏；熏奔杨州。
16丁卯，右补阙内供奉张潜上疏，以为：「藩府代移之际，皆奏仓库蓄积之数，以羡余多为课绩，〔羡，弋线翻。〕朝廷亦因而甄奖。〔甄，稽延翻。〕窃惟藩府财赋，所出有常，苟非赋敛过差，及停废将士，减削衣粮，则羡余何从而致！比来南方诸镇数有不宁，皆此故也。一朝有变，所蓄之财悉遭剽掠；〔比，毗至翻。数，所角翻。剽，匹妙翻。〕又发兵致讨，费用百倍，然则朝廷竟有何利！乞自今藩府长吏，不增赋敛，不减粮赐，独节游宴，省浮费，能致羡余者，然后赏之。」上嘉纳之。
17容管奏都虞候来正谋叛，经略使宋涯捕斩之。
安南有恶民，屡为乱，闻之，惊曰：「黄头军渡海求袭我矣！」「求」，当作「来」。〔【章：乙十一行本正作「来」】〕相与夜围交趾城，鼓噪：「愿送都护北归，我须此城御黄头军。」王式方食，或劝出避之。式曰：「吾足一动，则城溃矣。」徐食毕，擐甲，〔擐，音宦。〕率左右登城，建大将旗，坐而责之，乱者反走。明日，悉捕诛之。有杜守澄者，自齐、梁以来拥众据溪洞，不可制。〔言杜守澄之先，自齐、梁以来不可制也。〕式离间其亲党，守澄走死。〔间，古苋翻。参考本末，则杜守澄，杜存诚之子也。存诚后为安南都护李鄠所杀。前又云李涿所杀。未知孰是。〕安南饥乱相继，六年无上供，〔上供者，钱帛之输京师以供上用者也。军中无犒赏，式始修贡赋，飨将士。占城、真腊皆复通使。〔占城在大海中，西直三佛齐，南与崖州对岸。真腊，一名吉蔑，本扶南属国，去长安二万八百里，东距车渠，西属骠，南滨海，北与道明接，东北抵驩州。〕
18淮南节度使崔铉奏已出兵讨宣州贼；八月，甲午，以铉兼宣歙观察使。己亥，以宋州刺史温璋为宣州团练使。璋，造之子也。〔温造见二百四十四卷文宗太和四年。〕
20冬，十月，建州刺史不延陵入辞，上曰：「建州去京师几何﹖」对曰：「八千里。」〔旧志：建州在长安东南四千九百三十五里。〕上曰：「卿到彼为政善恶，朕皆知之，勿谓其远！此阶前则万里也，〔远，于愿翻。〕卿知之乎﹖」延陵悸慑失绪，〔悸，其季翻。慑，之涉翻。丝端曰绪。言延陵悸慑，应对错乱，失其端绪。〕上抚而遣之。到官，竟以不职贬复州司马。〔复州，京师东南一千八百里。〕
令狐绹拟李远杭州刺史，〔吴分余杭立临水县，晋改临水为临安，陈为钱塘郡。隋置杭州，自临安移居钱塘，寻移于柳浦西，依山筑城。京师东南三千五百五十六里。〕上曰：「吾闻远诗云：『长日惟消一局镧，』安能理人！」绹曰：「诗人托此为高兴耳，〔兴，许应翻。〕未必实然。」上曰：「且令往试观之。」
上诏刺史毋得外徙，必令至京师，面察其能否，然后除之。令狐绹尝徙其故人为邻州刺史，便道之官。上见其谢上表。〔谢上，时掌翻。今诸州守臣有谢到任表。〕以问绹，对曰：「以其道近，省送迎耳。」上曰：「朕以刺史多非其人，为百姓害，故欲一一见之，访问其所施设，知其优劣以行黜陟。而诏命既行，直废格不用，〔格，音阁。〕宰相可畏〔【严：「畏」改「谓」。】〕有权！」〔如令狐绹之欺蔽，罢其相而罪之可也。若任之为相而畏其有权，则宰相取充位而已。〕时方寒，绹汗透重裘。〔重，直龙翻。〕
上临朝，接对群臣如宾客，〔朝，直遥翻。〕虽左右近习，未尝见其有惰容。每宰相奏事，旁无一人立者，威严不可仰视。奏事毕，忽怡然曰：「可以闲语矣！」因问闾阎细事，或谈宫中游宴，无所不至。一刻许，〔漏上一刻许也。〕复整容曰：「卿辈善为之，朕常恐卿辈负朕，后日不复得相见。」〔复，扶又翻。〕乃起入宫。今狐绹谓人曰：「吾十年秉政，〔大中四年，令狐绹为相，至懿宗即位方罢。〕最承恩遇；然每延英奏事，未尝不汗沾衣也！」
21初，山南东道节度使徐商，以封疆险阔，素多盗贼，选精兵数百人别置营训练，号捕盗将。及湖南逐帅，〔事见上五月，将，即亮翻。帅，所类翻。〕诏商讨之。商遣捕盗将二百人讨平之。
22崔铉奏克宣州，斩康全泰及其党四百余人。
23上以禄卿韦宙父丹有惠政于江西，〔事见上卷三年。〕以宙为江西观察使，发邻道兵以讨毛鹤。
24崔铉以宣州已平，辞宣歙观察使。十一月，戊寅，以温璋为宣歙观察使。
25兵部侍郎、判户部蒋伸从容言于上曰：「近日官颇易得，人思徼幸。」〔从，千容翻。易，以豉翻。徼，坚尧翻。〕上惊曰：「如此，则乱矣！」对曰：「乱则未乱；但徼幸多，乱亦非难。」上称叹再三。伸〔【章：十二行本「伸」下有「三」字；乙十一行本同；孔本同。】〕起，上三留之，曰：「异日不复得独对卿矣。」〔次对官独坐，宰相皆同入对。复，扶又翻。〕伸不谕。〔不谕者，不解上旨。〕十二月，甲寅，以伸同平章事。
26韦宙奏克洪州，斩毛鹤及其党五百余人。宙过襄州，徐商遣都将韩季友帅捕盗将从行。宙至江州，季友请夜帅其众自陆道间行，比明，至洪州，〔帅，读曰率。间，古苋翻。比，必利翻，及也。江州西南至洪州一百九十五里。〕州人不知，即日讨平之。宙奏留捕盗将二百人于江西，以季友为都虞候。
十三年〔（己卯、八五九）〕
1春，正月，戊午朔，赦天下。
2三月，割河东云、蔚、朔三州隶大同军。〔时置大同节度，治云州。宋白曰：朔州东至蔚州四百六十里，东北至故云州二百六十里。今云州治云中，本古平城地。
3夏，四月，辛卯，以校书郎于琮为左拾遗内供奉。初，上欲以琮尚永福公主，既而中寝，宰相请其故，上曰：「朕近与此女子会食，对朕辄匕叚。性情如是，岂可为士大夫妻！」乃更命琮尚广德公主。〔折，而设翻。更，工衡翻。〕二公主皆上女。琮，敖之子也。
4武宁节度使康季荣不恤士卒，士卒噪而逐之。上以左金吾大将军田牟尝镇徐州，有能名，〔新书曰：牟三为武宁帅，皆有能名。按武宗会昌四年，田牟方为天德军使，则其初除武宁必在会昌之间，而史不记其岁月。〕复以为武宁节度使，一方遂安。贬季荣于岭南。
5六月，癸巳，封宪宗子惕为彭王。〔惕，他历翻。〕
6初，上长子郓王温，无宠，居十六宅，余子皆居禁中。夔王滋，第三子也，上爱之，欲以为嗣，为其非次，〔为其，于伪翻。〕故久不建东宫。〕
  </div>
  <div class="pagination">
   <a href="资治通鉴注_page276.html">
    上一页
   </a>
   <span>
    ...
   </span>
   <a href="资治通鉴注_page272.html">
    272
   </a>
   <a href="资治通鉴注_page273.html">
    273
   </a>
   <a href="资治通鉴注_page274.html">
    274
   </a>
   <a href="资治通鉴注_page275.html">
    275
   </a>
   <a href="资治通鉴注_page276.html">
    276
   </a>
   <span class="current-page">
    277
   </span>
   <a href="资治通鉴注_page278.html">
    278
   </a>
   <a href="资治通鉴注_page279.html">
    279
   </a>
   <a href="资治通鉴注_page280.html">
    280
   </a>
   <a href="资治通鉴注_page281.html">
    281
   </a>
   <a href="资治通鉴注_page282.html">
    282
   </a>
   <span>
    ...
   </span>
   <a href="资治通鉴注_page278.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
