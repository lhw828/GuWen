<!DOCTYPE html>
<html>
<head>
    <meta charset="UTF-8">
    <title>皇王大纪 - 第 18 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 18 页/共 20 页</h1>
    <div class="content">









　　皇王大纪巻六十七
　　钦定四库全书
　　皇王大纪卷六十八　　　　宋　胡宏　撰三王纪
　　敬王
　　三十七年鲁用田赋初鲁昭公娶于吴同姓也称之曰孟子孟子卒孔子与吊适季氏季氏不絻放绖而拜鲁侯防吴王于橐臯太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也若犹可改日盟何益今吾子曰必寻盟若可寻也亦可寒也乃不寻盟吴徴防于卫卫侯防吴于郧鲁侯卫侯宋皇瑗盟而卒辞吴盟吴人藩卫侯之舍子贡见宰嚭语及卫故太宰曰寡君愿事卫君卫君之来也缓寡君惧故将止之子贡曰卫君之来必谋于其众或欲或否是以缓来其欲来者子之党也其不欲来者子之讐也若执卫君是堕党而崇讐也嚭説乃舍卫侯
　　论曰子贡在圣门列于言语之科今观其遗言理畅义明使虽甚愚人亦晓然知利害之所在此圣人之所贵也若夫纵横捭阖不顾理义一出而存鲁乱齐破吴强晋霸越则子贡之所甚恶也呜呼以文王武王之将圣司马太史尚信以为隂修德政以倾商不宅大忧而干纣又况圣门诸子哉愚恶夫弃圣经而祖述司马太史以为实録者是以论之使后学无惑焉
　　宋郑之间有隙地焉曰弥作顷丘玉畅嵒戈锡郑子产与宋人为成曰勿有是及宋平元之族自萧奔郑郑人为之城嵒戈锡宋向巢伐郑取锡杀元公之孙遂围嵒郑罕达救嵒围宋师鲁螽季孙问诸孔子子曰火伏而后蛰者毕今火犹西流司厯过也经曰十有二年春用田赋【哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田九一助而不税鲁自宣公初税畆后世遂以为常而不复矣至是二犹不足故又以田赋也夫先王制土籍田以助而砥其逺迩赋里以入而量其有无今用田赋军旅之征非矣田以出粟为主而足食赋以出军为主而足兵周制宅不毛者有里布无职事者征夫家漆林之税二十而五则弛力薄征当以农民为急而増赋竭作不使末业者独幸而免也今二犹不足而用田赋是重田农民而削其本何以为国书曰用田赋用者不宜用也近世议弛商贾之征达于时政者欲先省国用首寛农民后及商贾知春秋讥田赋之意矣】夏五月甲辰孟子卒【孟子吴女昭公之夫人其曰孟子云者讳取同姓也礼取妻不取同姓买妾不知其姓则卜之厚男女之别也同姓从宗合族属异姓主名治际防名著而男女有别矣四世而缌服穷也五世而袒免杀同姓也六世亲属竭矣其庶姓别于上戚单于下昏姻可以通乎缀之以姓而弗别合之以食而弗殊虽百世而昏姻不通周道然也昭公不谨于礼欲结好强吴以去三家之权忍取同姓以混男女之别不命于天子以弱其配不见于庙不书于册以废其常典礼之大本防矣其失国也宜故陈司败问昭公知礼乎子曰知礼子退揖巫马期而进之曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告子曰丘也幸茍有过人必知之书孟子卒虽曰亦为君隐而实不可揜矣】公会吴于橐臯秋公会卫侯宋皇瑗于郧宋向巢帅师伐郑冬十有二月螽
　　三十八年宋向魋救其师郑罕达使徇曰得桓魋者有赏魋也逃归遂取宋师于嵒以六邑为虚许男薨子结嗣单子晋侯鲁侯吴王会于黄池越王非其身之所种则不食非其夫人所织则不衣十年不收于国民有三年之食咸愿一战以雪会稽之耻越王从之大败吴师获其太子友遂入吴吴人告败王恶其闻也自刭七人于幕下将盟与晋争长晋人曰君言周室既卑诸侯大夫失礼于天子今君王东海淫名闻于天下君有短垣而自逾之况荆蛮何有于周室命圭有命固曰吴伯不曰吴王周无二王君若无卑天子以干不祥而曰吴公孤敢不从君命吴人不肯曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼔整列二臣死之长防必可知也对曰请姑视之反曰肉食者无墨今吴王有墨国胜乎太子死乎且夷德轻不能忍乆请少待之乃先晋鲁侯归许葬其君鲁螽吴王归国厚币与越平越自度未能灭吴乃与吴平经曰十三年春郑罕达帅师取宋师于嵒夏许男成卒公防晋侯及吴子于黄池【黄池卫地其言及者防两伯之词也春秋内中国而外诸夷吴人主防其先晋纪常也春秋四夷虽大皆曰子吴僭王矣其称子正名也以防两伯之词而言及者先吴则拂经而失序列书则冺实而传疑特书曰及顺天地之经着盟防之实又以见夷之强而抑其横也定公以来晋失霸业不主夏盟夫差暴横势倾上国自称周室于已为长盖太伯之后以族属言则伯父也而黄池之防圣人书法如此者则后世治中国御四夷之道也明此义则知汉宣帝待单于位在诸侯王上萧传之议非矣唐髙祖称臣于突厥倚以为刘文靖之防失矣况于以父事之如晋者将欲保国而免其侵暴可乎或曰茍不为此至于亡国则如之何曰存亡者天也得失者人也不可逆者理也以人胜天则事有在我者矣必若颠倒冠履而得天下其能一朝居乎故春秋拨乱反正之书不可以废焉者也】楚公子申帅师伐陈于越入吴【吴自栢举以来冯陵中国黄池之防遂主夏盟可谓强矣而春秋继书于越入吴所谓因事属词垂戒后世而见亲切着明之义也曾子曰戒之戒之出乎尔者反乎尔老氏曰佳兵不祥之器其事好还夫以力胜人者人亦以力胜之矣吴尝破越遂有轻楚之心及其破楚又有骄齐之志既胜齐师复与晋人争长自谓英之敌也而越已入其国都矣吴侵中国而越灭之越又不监而楚灭之楚又不监而秦灭之秦又不监而汉灭之老氏曽子其言岂欺也哉春秋初书于越入吴在栢举之后再书于越入吴在黄池之后皆因事属词垂戒后世不待贬絶而见深切着明之义也而可废乎】秋公至自防晋魏曼多帅师侵卫葬许元公九月螽冬十有一月有星孛于东方盗杀陈夏区夫十有二月螽
　　三十九年冬孔子笔削春秋三年矣于是鲁侯西狩于大野叔孙氏之车子鉏商获麟以为不祥赐虞人孔子见之喟然叹曰麟也何为至哉然后取之圣人与天为一感应之际惟圣人知之众人所不识也经曰十有四年春西狩获麟于是絶笔焉以为春秋经成圣人之用备矣小邾射以句绎奔鲁曰使季路要我吾无盟季路辞季孙使谓之曰千乗之国不信其盟而信子之言子何辱焉季路曰鲁有事于小邾不敢问故死其城下何也彼不臣而济其言是义之也由不能季氏将伐颛臾冉有季路见于孔子曰季氏将有事于颛臾孔子曰求无乃尔是过欤夫颛臾昔者先王以为东蒙主且在邦域之中矣是社稷之臣也何以伐为冉有曰夫子欲之吾二臣者皆不欲也孔子曰求周任有言曰陈力就列不能者止危而不持颠而不扶则将焉用彼相矣且尔言过矣虎兕出于柙玉毁于椟中是谁之过欤冉有曰今夫颛臾固而近于费今不取后世必为子孙忧孔子曰求君子疾夫舍曰欲之而必为之辞丘也闻有国有家者不患寡而患不均不患贫而患不安盖均无贫和无寡安无倾夫如是故逺人不服则修文德以来之既来之则安之今由与求也相夫子逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议孔子曰禄之去公室五世矣政逮于大夫四世矣故夫三桓之子孙防矣齐陈恒与隰斯登灵台南靣为隰子之家树所蔽恒心欲去之隰子归命伐之俄而止之相室请其故隰子曰乱世以愚全身陈子将行大事而我知其防祸莫大焉三月庚申朔日有食之齐侯使阚止为政陈恒惮之骤顾诸朝御鞅言于公曰陈阚不可竝也君其择焉阚止谓其臣陈豹曰我欲尽逐陈氏立女何如对曰我逺于陈氏矣且其违者不过数人何尽逐焉豹以告恒兄弟四乗如公公与妇人饮酒于檀台恒迁诸寝公怒阚止属徒攻闱与大门不克乃出陈氏追杀之将杀东郭贾陈逆请而免之出雍门陈豹与之车弗受曰逆为余请豹与余车余有私焉事人而有私于其讐何以见鲁卫之士遂奔卫恒执齐侯置于舒州公曰吾早从鞅言不及此宋司马向魋之宠害于公公将讨之未及魋先谋公公告司马皇野曰余长魋也今将祸余请即救对曰必得左师向巢而后可乃以诈召巢巢至公告之故拜不能起公曰所难子者上有天下有先君巢乃听命攻桓氏魋入于曹以叛巢伐之不克遂奔鲁曹人叛魋奔卫夏四月甲午齐陈恒弑其君壬立其弟骜孔子沐浴而朝吿于鲁侯曰陈恒弑其君请讨之公曰告夫三子者孔子曰以吾从大夫之后不敢不告也之三子告不可孔子曰以吾从大夫之后不敢不告也陈恒专政言于齐侯曰德施人之所欲君其行之刑罚人之所恶臣请行之公曰善恒于是尽诛大臣不附已及公族之彊者威行齐国割安平以东至于琅琊自为封邑大于齐有子渊栖者非恒所为隐居不仕恒使刼之子渊栖曰子以我为智乎臣弑其君而从之非智也以我为仁乎见利而背君非仁也以我为勇乎刼我以兵惧而与子非勇也何补于子使吾有此三者终不从子矣恒乃舍之鲁仲孙彘将圉马于成成宰公孙宿不受彘怒何忌卒成人奔防彘不纳宿以成叛归于齐鲁侯问社于宰我宰我对曰夏后氏以松殷人以栢周人以栗曰使民战栗孔子闻之曰成事不説遂事不谏既徃不咎
　　四十年夏楚令尹司马帅师伐吴至于桐汭陈侯使公孙贞子吊焉及良而卒将以尸入吴王使太宰嚭劳且辞上介芉尹盖对曰寡君闻楚为不道荐伐吴国灭厥人民寡君使盖备使吊君之下吏无禄使人逢天之戚大命殒坠絶世于良废日供积一日迁次今君命使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎吴人纳之秋齐陈瓘过卫季路见焉曰天或者以陈氏为斧斤既斵丧公室而他人有之未可知也其使终飨之亦未可知也若善鲁以待时不亦可乎何必恶焉瓘归言于恒齐及鲁平子贡见公孙宿曰人皆臣人而有背人之心况齐人虽为子役其有不贰乎子周公之孙也多飨大利犹思不义利不可得而剥丧宗国将焉用之宿曰善哉吾不早闻齐人归成于鲁卫孔姬蒯瞆之姊也生悝圉卒悝为政孔姬使竖浑良夫如戚世子请入孔姬许之良夫与世子蒙衣而乗昏入孔氏迫悝于厠强盟之遂刼以登台孔氏老栾寜奉卫侯辄奔鲁宰季路闻乱将入遇士师子羔子羔曰弗及不践其难季路曰食焉不避其难子羔遂出季路入及门公孙敢门焉曰无入为也季子曰是公孙也求利焉而逃其难由不然利其禄必救其患有使者出乃入曰世子焉用孔悝蒯聩使后乞孟黡敌子路以戈击之断缨季子曰君子死冠不免结缨而死悝立蒯聩子羔尝刖人出至郭门而遇焉谓子羔曰追其将至盍避诸子羔从之入于其室乱定子羔曰何子之不念怨也对曰君临论臣愀然有哀矜之色岂私臣哉又敢谁怨孔子闻卫乱曰柴也其来乎由也其死矣又闻是曰善哉柴之用刑也孔子哭季路于中庭有入吊者而孔子拜之既哭进使者而问故使者曰醢之矣遂命覆醢冬荧惑守心心宋星也宋公忧之司星子韦曰可移于相公曰相吾之股肱曰可移于民公曰无民谁君又曰可移于嵗公曰嵗饥民困吾亦病矣子韦曰天髙听卑君有君人之言三荧惑其将退舍之果退鲁饥公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足
　　四十一年夏四月癸未孔子蚤作负手曳杖逍遥于门歌曰泰山其頽乎梁木其壊乎哲人其萎乎既歌而入当户而坐子贡闻之曰泰山其頽则吾将安仰梁木其坏哲人其萎则吾将安放夫子殆将病也遂趋而入夫子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也丘也殷人也予畴昔之夜夣坐奠于两楹之间夫明王不兴而天下其孰能宗予予殆将死矣己丑孔子没门人四方来奔丧疑所服子贡曰昔者夫子之丧颜渊若防子而无服丧子路亦然请丧夫子若丧父而无服众皆从之公赤治殡塟袭衣十一称佩象环而綦组绶饰棺墙置翣设披周也设崇殷也绸练设旐夏也鲁侯诔之曰旻天不吊不憖遗一老俾屏余一人以在位防防余在疚呜呼哀哉尼父无自律子贡曰生不能用死而诔之非礼也称一人非名也夫子曰礼失则昏名失则愆君其不没鲁乎六月葬尼父于阙里泗水之上于是有自燕来观者舍于子夏氏子夏曰圣人之葬人与人之塟圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也曽子曰夫孝置之而塞乎天地溥之而横乎四海施诸后世而无朝夕推而放诸东海而准推而放诸西海而准推而放诸南海而准推而放诸北海而准曽子曰树木以时伐焉禽兽以时杀焉夫子曰断一树杀一兽不以其时非孝也孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而不忘父母恶之惧而无怨父母有过谏而不逆父母既没必求仁者之粟以祀之此之谓礼终卫侯赐孔悝鼎铭曰六月丁亥公假于太庙公曰叔舅乃祖庄叔左右成公成公乃命庄叔随难于汉阳即宫于宗周奔走无射啓右献公乃命成叔纂乃祖服兴旧嗜欲作率卿士躬恤卫国其勤公家夙夜不解民咸曰休哉公曰叔舅予汝铭若纂乃考服悝拜稽首对扬以辟之勤大命施于烝彛鼎是故鼎有铭铭者自名也自名以称扬论譔其先祖之有德善功烈勲劳庆赏声名列于天下而酌之祭器以祀其先祖者也为先祖莫不有美焉莫不有恶焉铭之义称美而不称恶此孝子孙之心也子孙守宗庙社稷其先祖无美而称之是诬也有善而弗知不明也知而弗传不仁也此三者君子之所耻也无防何公饮悝酒于平阳醉而逐之奔宋楚公子申欲召公胜于吴叶公沈诸梁曰不可申曰胜信而勇使卫藩焉乃召之处吴竟为白公诸梁曰周仁之谓信率义之谓勇胜好复言而期死又求死士殆有私乎子必悔之胜固请伐郑申许之未起师晋人伐郑申救郑胜怒将作乱或以吿申曰胜如卵余翼而长之寜有是也秋七月胜杀申及公子结于朝诸梁在蔡方城之外人劝之入诸梁曰吾闻之以险侥幸者其求无厌偏重必离胜欲立平王子子闾曰王孙若安靖楚国匡正王室而后庇焉啓之愿也敢不听从若将专利以倾王室不顾楚国有死不能遂杀子闾及大夫齐管修刼王如髙府诸梁闻之乃入圉公阳穴宫以王如昭夫人之宫诸梁亦至攻胜杀之诸梁兼二事国寜乃使申子寜结子寛为令尹司马而老于叶其顾命曰毋以小谋败大作毋以嬖御人疾庄后毋以嬖御士疾庄士大夫卿士卫侯嬖人求酒于太叔遗弗获譛而逐之遗奔晋卫侯谓浑良夫曰吾不得先君之器奈何对曰疾与亡君皆君子也召之而择材焉可也若不材器可得也有竖告太子太子刼公而盟之杀良夫吴大饥越文种请伐吴范蠡曰从时者犹救火追亡不可缓也
　　四十二年春越王伐吴徇于军曰父母耆老而无昆弟者兄弟四五人皆在者有瞀之疾者皆以告王亲命之归进至笠泽吴王御之夹水而陈越王为左右勾卒使夜或左或右鼔噪而进吴师分以御之越王以三军潜渉冲吴中军吴师败绩晋赵鞅使召卫侯卫侯辞以难夏六月鞅师围卫齐人救之鞅还白公之乱陈人侵楚楚王问帅大师子谷曰右领差车与左史老尝相令尹司马伐陈其可也沈诸梁曰师贱民慢惧不用命焉子谷曰观丁父鄀俘也武王以为军率是以克州蓼服随君大启羣蛮彭仲爽申俘也文王以为令尹实县申息朝陈蔡封畛于汝唯其任也何贱之有诸梁曰臣惧右领左史有二俘之贱而无其令德也王乃使武城尹公孙朝伐陈灭之冬十月晋赵鞅围卫将入鞅曰止叔向有言怙乱灭国者无后卫人出卫侯鞅立襄公之孙般师而还赵鞅之臣周舍死鞅自是听朝不乐大夫问焉鞅曰自吾失周舍惟闻唯唯不闻谔谔是以忧也晋人説之十一月卫侯入般师出初卫侯登城望戎州使翦之又见己氏之妻髪美髠之以为吕姜髢公役匠乆将逐石圃石圃因匠氏攻公公走入于戎州已氏示之璧曰活我吾与女璧已氏曰杀女璧将焉徃遂杀之及世子疾卫人复般师十二月齐人立灵公之子起


　　皇王大纪卷六十八
　　钦定四库全书
　　皇王大纪卷六十九　　　　宋　胡宏　撰三王纪
　　敬王
　　四十三年甲子石圃逐起辄自齐入卫逐石圃秦悼公薨子共公嗣孔门羣弟子追记夫子平生言行总学之大纲而作大学大学曰大学之道在明明徳在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平自天子以至于庻人壹是皆以修身为本其本乱而末治者否矣其所厚者薄而其所薄者厚未之有也此谓知本此谓知之至也康诰曰克明徳太甲曰顾諟天之明命帝典曰克明峻徳皆自明也汤之盘铭曰茍日新日日新又日新康诰曰作新民诗云周虽旧邦其命惟新是故君子无所不用其极诗云邦畿千里惟民所止诗云绵蛮黄鸟止于丘隅子曰于止知其所止可以人而不如鸟乎诗云穆穆文王于缉熈敬止为人君止于仁为人臣止于敬为人子止于孝为人父止于慈与国人交止于信所谓诚其意者无自欺也如恶恶臭如好好色此之谓自慊故君子慎其独也小人闲居为不善无所不至见君子而后厌然掩其不善而着其善人之视己如见其肺肝然则何益矣此谓诚于中形于外故君子必慎其独也曽子曰十目所视十手所指其严乎富润屋徳润身心广体胖故君子必诚其意所谓修身在正其心者心有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见聴而不闻食而不知其味此谓修身在正其心所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不修不可以齐其家所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也康诰曰如保赤子心诚求之虽不中不远矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜率天下以仁而民从之桀纣率天下以暴而民从之其所令反其所好而民不从是故君子有诸己而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母诗云节彼南山维石岩岩赫赫师尹民具尔瞻有国者不可以不慎辟则为天下僇矣诗云瞻彼淇奥菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自修也瑟兮僴兮者恂【音峻】栗也赫兮喧兮者威仪也有斐君子终不可諠兮者道盛徳至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也子曰聴讼吾犹人也必也使无讼乎无情者不得尽其辞大畏民志康诰曰惟命不于常道善则得之不善则失之矣楚书曰楚国无以为寳惟善以为寳舅犯曰亡人无以为寳仁亲以为寳秦誓曰若有一个臣防防兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能远过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之诗云殷之未丧师克配上帝仪监于殷骏命不易道得众则得国失众则失国是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出生财有大道生之者众食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣寜有盗臣此谓国不以利为利以义为利也长国家而务财用者必自小人矣彼为善之小人之使为国家菑害竝至虽有善者亦无如之何矣此谓国不以利为利以义为利也羣弟子追记夫子平生约言防义凡百有十九章子曰先王之所以治天下者五贵有徳贵贵贵老敬长慈防此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聴命错诸天下无所不行子曰天子有善让徳于天诸侯有善归诸天子卿大夫有善荐于诸侯士庶人有善本诸父母存诸长老爵禄庆赏成诸宗庙所以示顺也昔者圣人建隂阳天地之情立以为易易抱南面天子卷冕北面虽有明知之心必进防其志焉示不敢专以尊天也子云刑以坊淫命以坊欲小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡子云贫而好乐富而好礼众而以寜者天下其几矣故制国不过千乗都城不过百雉家富不过百乗以此坊民诸侯犹有叛者子云天无二日土无二王家无二主尊无二上示民有君臣之别也故春秋不称楚越之王恐民之惑也子云君不与同姓同车与异姓同车不同服示民不嫌也子云君子辞贵不辞贱辞富不辞贫则乱益亡子云君子贵人而贱己先人而后己则民作让子云利禄先死者而后生者则民不背先亡者而后存者则民可以托子云有国家者贵人而贱禄则民兴让故君子约言小人先言子云善则称人过则称己则民不争而怨益亡善则称君过则称己则民作忠善则称亲过则称已则民作孝子云君子弛其亲之过而敬其美子云从命不忿防谏不倦劳而不怨可谓孝矣子云睦于父母之党可谓孝矣子云父子不同位以厚敬也子云于父之执可以乗其车不可以衣其衣君子以广孝也子云朝廷敬老则民作孝子云君子有君不谋仕唯卜之日称二君子云父母在不敢有其身不敢私其财示民有上也故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢专也以此坊民民犹忘其亲而贰其君子云礼之先辞而后币帛也欲民之先事而后禄也故君子于有馈者弗能见则不视其馈子云君子不尽利以遗民故君子仕则不稼田则不渔食时不力珍大夫不坐羊士不坐犬以此坊民民犹忘义而争利以亡其身子云礼非祭男女不交爵以此坊民阳侯犹杀缪侯而窃其夫人故大飨废夫人之礼子言之归乎君子隠而显不矜而庄不厉而威不言而信子曰君子不失足于人不失色于人不失口于人子曰祭极敬不继之以乐朝极辨不继之以倦子曰君子慎以辟祸笃以不揜恭以远耻子曰君子庄敬日强安肆日偷君子不以一日使其躬儳焉如不终日子言之仁者天下之表也义者天下之制也报者天下之利也子曰以徳报徳则民有所劝以怨报怨则民有所惩以徳报怨寛身之仁也以怨报徳刑戮之民也子曰无欲而好仁者无畏而恶不仁者天下一人而已矣是故君子议道自己而置法以民子曰以义度人则难为人以人望人则贤者可知矣子曰中心安仁者天下一人而已矣子曰君子不以其所能者病人不以人之所不能者愧人子曰君子耻服其服而无其徳是故衰绖则有哀色端冕则有敬色介胄则有不可辱之色子曰舜禹文王周公有君人之大徳有事君之小心子曰君子不自大其事不自尚其功以求处情彰人之善而美人之功以求下贤子言之曰后世虽有作者虞帝弗可及也已矣子民如父母有憯怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨子言之事君先资其言拜自献其身以成其信是故君有责于其臣臣有死于其言故其受禄不诬而受罪益寡子曰事君大言人则望大利小言人则望小利故君子不以大言受小禄不以小言受大禄子曰事君不下逹不尚辞非其人弗自子曰事君逺而谏则讇也近而不谏则尸利也子曰迩臣守和宰正百官大臣虑四方子曰事君者量而后入不入而后量凡乞假于人为人从事者亦然然故上无怨而下远罪也子曰事君欲谏不欲陈子曰事君难进而易退则位有序易进而难退则乱也故君子三揖而进一辞而退以远乱也子曰事君慎始而敬终子曰事君可贵可贱可富可贫可生可杀而不可使为乱子曰事君军旅不避难朝廷不辞贱处其位而不履其事则乱也故君使其臣得志则慎虑而从之否则熟虑而从之终事而退臣之厚也子曰唯天子受命于天士受命于君故君命顺则臣有顺命君命逆则臣有逆命子曰君子不以辞尽人故君子之接如水小人之接如醴君子淡以成小人甘以壊子曰君子不以口誉人故问人之寒则衣之问人之饥则食之称人之美则爵之子曰口惠而实不至怨菑及其身故君子与其有诺责也寜有己怨子曰君子不以色亲人情疎而貌亲在小人则穿窬之盗也与子曰情欲信辞欲巧子言之曰为上易事也为下易知也则刑不烦矣子曰君民者子以爱之则民亲之信以结之则民不倍恭以莅之则民有孙心子曰下之事上也不从其所令从其所行上好是物下必有甚焉者矣故上之好恶不可不慎也子曰上好仁则下之为仁争先人故长民者章志贞教尊仁以子爱百姓则民致行已以説其上矣诗云上帝板板下民卒小雅曰匪其止共惟王之卭子曰王言如丝其出如纶王言如纶其出如綍故大人不倡游言可言也不可行君子弗言也可行也不可言君子弗行也子曰君子道人以言而禁人以行故言必虑其所终而行必稽其所敝则民谨于言而慎于行子曰有国者章善恶以示民厚则民情不贰子曰上人疑则百姓惑下难知则君长劳故君民者章好以示民俗愼恶以御民之淫则民不惑矣臣仪行不重辞不援其所不及不烦其所不知则君不劳矣子曰政之不行也教之不成也爵禄不足劝也刑罚不足耻也故上不可以亵刑而轻爵子曰大臣不可不敬也是民之表也迩臣不可不慎也是民之道也君毋以小谋大毋以远言近毋以内图外则大臣不怨迩臣不疾而远臣不蔽矣子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡子曰言有物而行有格也是以生则不可夺志死则不可夺名子曰轻絶贫贱而重絶富贵则好贤不坚而恶恶不着矣人虽曰不利吾不信也子曰茍有车必见其轼茍有衣必见其敝人茍或言之必闻其声茍或行之必见其成子曰言从而行之则言不可饰也故君子寡言而行以成其信子曰颂而无讇谏而无骄怠则张而相之废则埽而更之谓之社稷之役毋拔来毋报徃毋测未至为人臣下者有谏而无讪有亡而无疾子曰管仲镂簋而朱纮旅树而反坫山节而藻棁贤大夫也而难为上也晏平仲事其先人豚肩不掩豆贤大夫也而难为下也君子上不僭上下不偪下子曰君子有三患未之闻患弗得闻也既闻之患弗得学也既学之患弗能行也君子曰甘受和白受采忠信之人可以学礼茍无忠信之人则礼不虚道是以得其人之为贵也孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼孔子曰无体之礼敬也无服之丧哀也无声之乐欢也不言而信不施而仁夫钟之音怒而击之则武忧而击之则悲至诚之动通于金石况于人乎孔子曰自贤者天下之善言不得闻于耳故自损者必有以益之自益者必有以决之子路欲释古道而行其意孔子曰昔东夷有人慕诸夏之礼有女而寡为纳私婿终身不嫁嫁则不嫁矣而非义也苍梧娆娶妻美而让其兄让则让矣而非礼也舎古道行子意庸知不以是为非以非为是乎孔子见人一善而忘其百非子曰敬老尊齿亲贤好徳乐施恶贪尚让之谓七教至礼不让而天下治至赏不费而天下士恱至乐无声而天下民和之谓三至七教修而守则折冲千里之外三至行而征则还师衽席之上子曰见小闇大从物如流者庸人也知审其所知言审其所谓行审其所由智知之言道之行由之者士也心不忌色无伐辞不专自强不息油然若将可越而终不可及者君子也徳合天地明竝日月化行若神者圣人也鲁哀公问取人之法孔子对曰无取捷捷无取钳钳无取啍啍哀公问曰国家存亡有天命乎孔子曰存亡祸福皆已而已天灾地妖不能加也哀公问寿孔子曰寝处不时饮食不节逸劳过度者疾杀之居下而干上嗜欲无厌而求不止者刑杀之以少弱犯众强忿怒不类者兵杀之三者非命也自取也智士仁人动静以义其寿也不亦宜乎孔子曰季孙赐我粟千钟而交益亲南宫敬叔乘我以车马而道加行故道虽贵必有待而后重必有势而后行子路曰负重涉逺者不择地而休家贫亲老者不择禄而仕孔子曰与人交推其长而违其短故能乆也孔子曰有君不能事有臣而求其使非恕也有亲不能孝有子而求其报非恕也有兄不能敬有弟而求其顺非恕也子贡问曰君子见水必观何也孔子曰以其不息也子路曰知者使人知己仁者使人爱己子贡曰智者知人仁者爱人颜回曰知者自知仁者自爱子曰君子以心导耳目立义以为勇小人以耳目导心不孙以为勇子曰有其言而无其行君子耻之地有余而民不足君子耻之众寡均而人功倍已焉君子耻之子贡曰知莫难于知人颜回将之宋问为身子曰恭敬忠信而已矣夫不比亲而比于疎不亦逺乎不修中而修于外不亦反乎虑不先定临事而谋不亦晚乎哀公问政孔子对曰省力役薄赋敛公曰国贫奈何孔子对曰未有子富而父母贫者也孔子曰不杀无辜不释罪人则民不惑任能黜否则官府治理孔子曰諌有五一曰谲谏二曰戆谏三曰降谏四曰直谏五曰风谏吾其从风谏者乎孔子曰立身有义而孝为本丧纪有礼而哀为本战陈有列而勇为本治政有理而农为本居国有道而嗣为本生财有时而力为本孔子曰药酒苦口而利于病忠言逆耳而利于行汤武以谔谔而昌桀纣以唯唯而亡故父不可以无争子君不可以无争臣兄不可以无争弟士不可以无争友孔子曰不知其地视其草木不知其人视其友不知其君视其所使与善人居如入芝兰之室乆即与之俱化是以君子必谨所与处焉孔子曰中人之情无禁则淫无度则逸鞭朴之子不从父之教刑戮之民不从君之令故君子不急防不急制使饮食有量衣服有节宫室有度畜积有数车器有限所以防乱之原也夫舟非水不行水入舟则没君非民不治民犯上则倾是故君子不可不言也小人不可不整一也孔子曰勇而好问必胜智而好谋必成颜回曰马穷则佚人穷则诈自古及今未有穷其下而能无危者颜回曰一言而有益于智莫如预一言而有益于仁莫如恕知其所不由斯知所由矣孔子曰小人毁人之善以为辨狡讦懐诈以为智幸人有过耻学而羞不能孔子曰君子以行言小人以舌言孔子曰言人善恶非所以美已颜回曰闻诸夫子曰身不用礼而望礼于人身不用徳而望徳于人乱也子路将行孔子曰不强不达不劳无功不忠无亲不信无复不恭失礼慎此五者而已孔子曰君子有终身之乐无一日之忧曽子曰受人施者常畏人与人者常骄人孔子曰君上者民之仪也有司者民之表也迩臣者羣下之纪也故贤君必自择左右劳于取人逸于治事子张问入官孔子曰已有善勿专教不能勿怠已过勿发失言勿掎不善勿遂行事勿留孔子曰拒谏者虑之所以塞也奢侈者财之所以不足也专独者事之所以不成也孔子曰古者圣王冕而前旒所以蔽明也纮紞充耳所以揜聪也水至清则无鱼人至察则无徒孔子曰欲政之速行以身先之欲民之速服以道御之孔子曰行修而名立内行不修身之罪也行修而名不彰友之罪也故君子入则笃行出则交贤孔子曰奸邪生于不足不足生于无度无度则偷堕侈靡非法妄行而陷于刑罚故刑罚之源生于嗜欲不节夫礼度者所以御民之嗜欲者也是故制度明则奸不犯丧祭明则百姓孝朝觐明则天下顺乡饮酒之礼行则民让婚姻之礼行则民别而五刑不用故圣人之设防贵其不犯也孔子曰天子者与天地参故徳配天地兼利万物与日月并明明照四海而不遗防小孔子曰礼之于正国也犹权衡之于轻重也绳墨之于曲直也规矩之于方圆也夫礼禁乱之所由生犹坊止水之所自来也故以旧坊为无所用而壊之者必有水败以旧礼为无用而去之者必有乱患故婚姻之礼废则夫妇之道苦而淫辟之罪多矣乡饮酒之礼废则长幼之序失而争鬬之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣故礼之教化也防其止邪也于未形使人日迁善逺罪而不自知也于是孔子三年丧毕门人治任将归入揖于子贡相乡而哭皆失声然后归子贡反筑室于塲独居三年然后归
　　四十四年春越王伐吴吴公子庆忌欲除不忠者以説于越吴人杀之初赵鞅生二子长曰伯鲁幼曰无恤将置后不知所立乃书训戒之辞于二简以授二子曰谨识之三年而问之伯鲁不能举其词求其简已失之矣问无恤诵其词甚习求其简出诸袖中而奏之于是以为后鞅疾亟谓无恤曰晋国有难而无以尹铎为少晋阳为逺必以为归鞅卒諡曰简子无恤嗣王崩諡曰敬王子仁立









　　皇王大纪巻六十九
　　钦定四库全书
　　皇王大纪卷七十　　　　　宋　胡宏　撰三王纪
　　元王
　　元年春晋侯午薨諡曰定公子错嗣夏四月邾子自齐之越曰吴为无道执父立子越王归之越人伐吴二年石陨于晋越围吴
　　三年吴王困蹙卑辞乞成于越越王曰请居王于甬东夫妇三百孤与王为二君以没王年夫差曰孤老矣不能事君王矣仰天叹曰使死者有知吾何以见子胥乃缢越王悉定吴地诛太宰嚭以其不忠于君而外受重赂与已比周也振旅而归范蠡进曰君忧臣劳君辱臣死昔王辱于会稽臣不死者为报吴也今吴报矣请从此辞越王曰何至是蠡与其私属浮于五湖智宣子将以瑶为后智果曰不如宵也瑶之贤于人者五其不逮者一也美鬓长大射御足力技蓺毕给巧文辩慧强毅果敢如是而甚不仁夫以其五贤陵人而以不仁行之其孰能待之若果立瑶也智宗必灭弗听宣子卒立瑶为嗣
　　五年卫侯既入侵辱大臣大臣作乱卫侯出如城鉏请师于越彗见晋浍丹水絶三日蔡侯朔薨諡曰成侯子产立
　　六年夏越人宋人鲁人纳卫侯百姓不与卫侯不敢入国人立庄公庶弟黚卫侯辄使问子贡且曰吾其入乎子贡对曰吾不识也私于使者曰今君再在孙矣内不闻献之亲外不闻成之卿则赐不识所由入也诗曰无竞惟人四方其训之若得其人四方以为主而国于何有宋公无子取公孙周二子得啓畜诸公宫公宠大尹诸卿皆因之以达事大尹常不告而以其欲称君命以令国人恶之冬十月公游于空泽薨于连申大尹秘不发丧奉公归而立啓三日国人知之司城乐茷宣言曰大尹蛊惑其君而专其利今君无疾而死死又匿之是无它矣与我者救君者也众皆从之茷与大司马皇非我欲伐公室乐得曰不可彼以陵公有罪我伐公则乂甚焉使国人施于大尹大尹奉啓奔楚乃立得諡先君曰景公王崩諡曰元王子介立
　　贞王
　　元年晋荀瑶伐郑次于桐丘郑人请救于齐齐陈恒救郑瑶畏恒之得众也引师而还使告恒曰大夫陈之自出陈之不祀郑之罪也故寡君使瑶察陈衷焉谓大夫其恤陈乎若利本之顚瑶何有焉恒怒曰多陵人者皆不在智伯其能乆乎鲁季孙肥卒是为康子初康子之母死公输若方小敛般请以机封将从之公肩假曰不可夫鲁有初公室视丰碑三家视桓楹般尔以人之母尝巧则岂不得以其母以尝巧者乎则病者乎噫弗果从鲁孺子之丧公欲为之设拨颜柳曰天子龙輴而椁帱诸侯輴而设帱为榆沈故设拨三臣者废輴而设拨窃礼之不中者也而君何学焉宋公既立国人弗顺遂至于亡谓其御曰寡人居于外卿大夫美之居于内侍御者美之不知吾过是以至此若得反国敢不改操易行宋人闻而复之
　　二年彗星见鲁侯患三桓之陵僭也欲以诸侯去之三桓亦患公之多妄也秋八月攻公于有山氏公如越请师归见弑于有山氏諡曰哀公立其子寜
　　三年甲戌晋空桐震七日台舎皆壊人多死
　　五年晋智瑶伐郑围南里谓赵无恤入之对曰主在此曰恶而无勇何以为子对曰以能忍耻庶无害赵宗乎越王勾践薨子适郢立后迁都琅琊传四世而为王无疆【适郢元凯本史记作石与】燕献公薨子孝公立
　　六年晋河絶于扈
　　七年有虹围日
　　八年秦堑阿房伐犬戎大荔克其王城时诸戎居岐梁淫漆之北义渠大荔最强筑城数十称王郑伯胜薨諡曰声公子锡嗣陈恒卒是为成子子盘代
　　十年有五虹青色聚于日
　　十一年晋荀瑶赵无恤魏曼多之孙桓子韩不信之孙康子分士吉射故地以为己邑晋侯怒告于齐鲁将伐四卿四卿攻之公奔齐死于道号出公时智氏最强有并吞晋国之志而未敢乃立昭公曽孙骄淫愎而好胜专决国事蔡侯产薨諡声侯子元侯立
　　十二年晋河水赤三日陈盘使其兄弟宗人尽为齐都邑大夫与三晋通使
　　十三年甲申智瑶韩康子魏桓子宴于蓝台智伯戏康子侮段规智国谏曰夏书有之一人三失怨岂在明不见是图夫君子能勤小物故无大患今主一宴而耻人君相无乃不可乎弗听齐侯骜薨諡平公子积嗣十四年智伯求地于魏魏与之又求地于韩韩亦与之又求地于赵赵不与智伯怒帅韩魏以攻赵无恤将出从者曰长子近且城厚完无恤曰民罢力以完之又毙死以守之其谁与我从者曰邯郸之仓库实无恤曰浚民之膏泽以实之又因而杀之其谁与我晋阳先君之所属也尹铎之所寛也民必和矣乃走晋阳三家围之十五年三家围晋阳不下决晋水以灌之城不浸者三版沈灶产鼃民无叛意郑人弑其君諡曰哀公而立声公之弟丑是为恭公
　　十六年智伯行水魏桓子御韩康子骖乗智伯曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也于是赵襄子使张孟谈濳出见二子曰唇亡则齿寒赵亡则韩魏为之次矣二子乃隂约而遣之襄子夜反决水灌智伯军韩魏翼而击之灭智氏分其地燕孝公薨子成公嗣十八年卫侯黚薨諡曰悼公子弗嗣问于孔伋曰道大难明学术如何伋对曰体道者逸而不穷任术者劳而无功古之笃道君子生不足以系之利何足以动之死不足以禁之害何足以变之君曰善蔡元侯薨子齐嗣二十二年楚灭蔡
　　二十三年甲午
　　二十四年楚灭杞东拓地至泗上遂灭莒
　　二十五年秦伐义渠虏其王韩魏共灭伊洛隂戎其遗脱者西逾岍陇
　　二十六年日食星昼见秦厉共公薨子躁公嗣
　　二十八年王崩諡曰贞定王太子去疾立三月弟叔袭杀哀王而自立是为思王
　　二十九年王弟嵬攻杀思王而自立齐陈盘卒子伯代秦南郑反鲁侯寜薨諡曰悼公子嘉嗣季昭子强问于孟敬子捷曰为君何食敬子曰食粥天下之达礼也吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食
　　考王
　　元年晋哀公薨子幽公栁立独有绛曲沃朝于三家二年河赤于晋龙门三日
　　三年王封其弟揭于河南及揭之孙封其少子于巩以奉王自号东周公
　　四年甲辰
　　六年日食夏六月秦雨雪晋大风壊垣燕成公薨子湣公立
　　八年卫公弗薨諡曰敬公子纠嗣
　　九年三晋强卫使为已属楚子章薨諡曰惠王子仲嗣十年晋丹泌水溢反相击
　　十一年义渠伐秦至渭南
　　十二年秦躁公薨弟懐公嗣
　　十三年冬晋桃杏冬实
　　十四年甲寅孔门七十二贤之徒修习先圣之业讲论不怠子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤欤于人何所不容我之不贤欤人将拒我如之何其拒人也有子问于曽子曰闻丧于夫子乎曰闻之矣丧欲速贫死欲速朽有子曰是非君子之言也曽子曰参也闻诸夫子也有子又曰是非君子之言也曽子曰参也与子游闻之有子曰然然则夫子有为言之也曽子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载寳而朝夫子曰若是其货也丧不如速贫之愈也丧之欲速贫为敬叔言之也曽子以子游之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司宼将之荆盖先之以子夏又申之以冉有以斯知不欲速贫也子夏丧其子而丧其明曽子吊之曰吾闻之也朋友丧明则哭之曾子哭子夏亦哭曰天乎予之无罪也曾子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰女何无罪欤子夏投其杖而拜曰吾过矣吾过矣吾离羣而索居亦己久矣夫昼居于内问其疾可也夜居于外吊之可也是故君子非有大故不宿于外非致齐也非疾也不昼夜居于内子夏习诗易春秋开明教授子游曰子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其唯圣人乎于是子游子夏子张以有若似夫子欲以所事夫子事之言于曾子曽子曰不可江汉以濯之秋阳以暴之皜皜乎不可尚已三千之徒散之四方闵子在鲁季氏使为费宰闵子语使者曰善为我辞焉如有复我者则吾必在汶上矣子贡游于诸侯诸侯无不敬重与之分庭抗礼终老于齐常问于师乙曰赐闻声歌各有宜如赐者宜何歌也对曰乙贱工也何足以问所宜请诵其所闻而吾子自执焉寛而静柔而立者宜歌颂广大而静疏达而信者宜歌大雅恭俭而好礼者宜歌小雅正直而静亷而谦者宜歌国风肆直而慈爱者宜歌商温良而能防者宜歌齐夫商者五帝之遗声也商人识之故谓之商齐者三代之遗声也齐人识之故谓之齐歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也澹台灭明南游至江从弟子三百人名显于诸侯原宪居鲁隠于草泽环堵之室茨以生草蓬戸不完桑以为枢瓮牖圭窦以为塞匡坐而歌以此自终公晳哀未甞屈节于人见仕于大夫之家者心则鄙之商瞿以易学教授曽参初为亲仕于莒得三秉而心乐亲没之后齐欲迎为相晋迎以上卿楚迎以令尹禄三千钟不洎其心穷居自得曳縰而歌商颂声满天地若出金石天子不得臣诸侯不得友孟氏使阳肤为士师问于曽子曽子曰上失其道民散乆矣如得其情则哀矜而勿喜曽子有疾孟敬子防问之曽子言曰鸟之将死其鸣也哀人之将死其言也善君子所贵乎道者三动容貌斯远暴慢矣正颜色斯近信矣出辞气斯远鄙倍矣笾豆之事则有司存曽子疾甚谓曽元曽申曰飞鸟巢于高山鱼鼈穴于深渊然所以得于人者饵也君子茍能无以利害义则辱安从至哉祸生于懈惰孝衰于妻子不可不察也时乐正子春坐于牀下申元坐于足童子隅坐而执烛童子曰华而睆大夫之箦欤子春曰止曽子闻之瞿然曰呼曰华而睆大夫之箦欤曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以徳细人之爱人也以姑息吾何求乎吾得正而毙焉斯已矣举扶而易之反席未安而没曽子将没召门弟子曰啓予足啓予手诗云战战兢兢如临深渊如履薄氷而今而后吾知免夫小子其后乐正子春下堂而伤其足数月不出犹有忧色弟子问曰夫子之足瘳矣数月不出犹有忧色何也子春曰吾闻诸夫子曰天之所生地之所养惟人为大父母全而生之子全而归之可谓孝矣故君子顷步而不敢忘孝也一举足而不敢忘是故道而不径舟而不游一出言而不敢忘是故恶言不出于口忿言不反于身今予忘之是以忧也
　　十五年王崩諡曰考王子午立卫侯纠薨諡曰昭公子亹嗣
　　威烈王
　　元年秦庶长鼂【中乔】与大臣弑其君懐公而立其弟是为灵公赵无恤卒是为襄子初襄子未立而伯鲁死既立封其子周于代亦早卒于是以周之子浣为嗣治中牟韩康子卒子武子立魏桓子卒孙斯立以卜子夏田子方为师尝问于子夏曰吾端冕而聴古乐则惟恐卧聴郑卫之音则不知倦何也子夏曰君所问者乐也所好者音也夫乐者与音相近而不同曰敢问何如子夏曰古者纲纪正天地顺而四时当民有徳而五谷昌然后圣人正六律和五声歌诗颂作为鞉鼓椌楬壎篪和之以钟磬竽瑟舞之以干戚旄狄始奏以文复乱以武治乱以相讯疾以雅君子于是语于是道古修身及家平均天下此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也是故君子聴钟声则思武臣聴磬声则思死封疆之臣聴琴瑟之声则思志义之臣聴竽笙箫管之声则思畜聚之臣聴鼓鼙之声则思将帅之臣非聴其铿锵而已也彼亦有所合之也今夫新乐奸声以滥溺而不止及优侏儒獶杂子女不知父子乐终不可以语不可以道古故君之所好者溺音也曰敢问溺音何从出也子夏曰郑音好滥淫志宋音燕女溺志卫音趣【促】数【速】烦志齐音傲辟乔志此四者皆淫于色而害于徳是以祭祀弗用也
　　二年宋公得薨諡曰昭公子购由嗣
　　三年冬晋有火下于北方其声如雷
　　四年夏四月晋大雨雪晋幽公淫宵出为盗所杀魏斯捕盗诛之立其弟止秦作吴阳上畤祭黄帝下畤祭炎帝
　　五年韩武子治平阳鲁侯嘉薨諡曰元公子显嗣七年楚灭郯陈伯卒子和代
　　九年甲子
　　十年秦灵公薨子献公不得立而立懐公季子是为简公卫侯亹薨諡懐公子頽嗣
　　十三年晋河崩壅龙门至于底柱冬十月大雨雪十四年春正月乃止魏李悝作尽地力之教以为一夫治田百畆为粟百五十石下熟倍收深耕易耨则畆益三斗不勤则损亦如之善为国者必平籴米石三十为平善为籴者必观上中下岁随其防丰而收之而发之虽遇饥馑而民不流散魏斯用其言国以富彊魏斯伐中山克之问守于翟璜璜荐李克斯见与语大说之克曰贵者贱之恶也富者贫之恶也智者愚之恶也斯曰若何而可对曰贵而能下富而能分智而能教则无患矣斯曰善它日斯问曰吴何以亡对曰数战而民罢数胜而主骄以骄主御罢民所以亡也卜子夏门人段干木居于魏躬耕不仕魏斯过其闾必式时往问之立而不怠乃见翟璜则夷踞而与之言璜不说斯曰段干木官之不可禄之不受汝禄则千钟官则卿也又责吾礼无乃难乎
　　十六年日食赵浣卒子籍嗣曽元北游见燕君而归或曰燕何以不用子元曰燕君之志卑志卑者不求取也十七年三晋比年伐秦秦兵数败初令吏带剑堑洛城重泉韩武子卒子虔立魏伐秦筑临晋
　　十八年秦初租禾鲁侯访于孔伋曰吾欲掩先君之恶而扬其善亦有道乎伋对曰私情之细不如公义之大故舜禹于其父不敢私有之鲁侯曰吾欲三分鲁国以一聘公仪休为相何如对曰君好贤如饥渴则贤者自至若无信用之实徒欲以高官厚禄为钓饵使公仪子之智若鱼鸟可也公于是以礼聘休为相休使食禄者不得与下民争利见其妻织命焚其机奉法循理无所变更羣下自正鲁侯之母死使人问于曽申曰如之何对曰申也闻诸申之父曰哭泣之哀齐斩之情饘粥之食自天子达楚子仲薨諡曰简王子当嗣
　　十九年甲戌魏斯与羣臣饮酒师经鼓琴斯意甚适起舞曰使我言而无违者师经曰昔尧舜惟恐言而人不违桀纣惟恐言而人违之君是何言之悖也斯改容敬受教
　　二十一年魏斯谓李克曰先生尝言家贫思良妻国乱思良相今所置非成则璜二子何如对曰卑不谋尊疎不谋戚臣在关门之外不敢当命斯曰先生临事勿让克曰居视其所亲富视其所与达视其所举穷视其所不为贫视其所不取五者足以定之矣斯曰善克出翟璜曰闻君召先生而卜相果谁为之克曰魏成璜作色曰西河守吴起臣所进也君内以邺为忧臣进西门豹君欲伐中山臣进乐羊中山已拔无使守之臣进先生君之子无傅臣进屈侯鲋以耳目睹记臣何负于魏成克曰子进克者克将比周以求大官哉君问相于克克之对如是所以知君之必相成者成食禄千钟什九在外什一在内是故东得卜子夏西得田子方段干木此三人君师之子所进五人者君臣之子恶得与魏成比也璜再拜曰鄙人失对愿卒为弟子起卫人闻斯贤而归之斯问诸克克曰其用兵司马穰苴弗过也斯以为将起卧不设席行不骑乗与士卒最下者同衣食分劳苦齐侯积薨諡曰宣公子代嗣是为康公
　　二十三年魏斯赵籍韩防来请命王命之为诸侯司马氏曰天子之职莫大于礼礼莫大于分分莫大于君今晋大夫暴蔑其君剖分晋国天子既不能讨又宠秩之先王之礼于斯尽矣九鼎震魏侯一日燕羣臣方乐而天雨命驾将适野左右曰君安之曰期虞人猎岂可无一会期哉乃往身自罢之又尝与田子方饮曰钟声不比乎左高子方曰君明乐官不明乐音君明乐音臣恐聋于官也韩尝借师伐赵文侯对曰赵兄弟也不敢闻命赵借师伐韩应之亦然二国怒已而知魏侯谋已也皆朝之
　　二十四年王崩諡曰威烈王子骄立燕湣公薨子僖公立盗弑楚子当諡曰声王子疑嗣







</div>
    <div class="pagination">
<a href="皇王大纪_page17.html">上一页</a><span>...</span><a href="皇王大纪_page13.html">13</a><a href="皇王大纪_page14.html">14</a><a href="皇王大纪_page15.html">15</a><a href="皇王大纪_page16.html">16</a><a href="皇王大纪_page17.html">17</a><span class="current-page">18</span><a href="皇王大纪_page19.html">19</a><a href="皇王大纪_page20.html">20</a><a href="皇王大纪_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
