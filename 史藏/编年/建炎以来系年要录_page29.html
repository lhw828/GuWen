<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 29 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 29 页/共 115 页
  </h1>
  <div class="content">
   己巳左宣奉大夫守尚书右仆射兼知枢密院事都督诸路军马张浚以平寇功迁左金紫光禄大夫浚五辞不拜 
　　庚午置潭州市易务用提领张澄请也仍令以湖湘所得舟运贩淮盐其息钱非奉朝廷及都府指挥毋得擅用 
是月伪齐陷光州时刘麟出猎于陈留县有义党百余人欲擒麟南归为其徒所告悉斩于汴京豫又以其弟复知济南府观知淮宁军 


●建炎以来系年要录卷九十三 
　　宋 李心传 撰 
　　绍兴五年九月辛未朔诏总制司近取漕司杂税及常平增收头子钱钞旁勘合钱耆户长雇钱常平一分＜宀十见＞剩钱正税零畸剩数等并罢以久旱用都省请也 封吴才人母孺人张氏为咸宁郡夫人弟世景盖并补承信郎 
　　壬申徽猷阁待制权川狭宣抚副使邵溥按属郡守赵承之不法赵鼎曰溥在蜀中极振职上曰人情多锐于其初久之往往懈怠若常如此甚佳虽古帝王亦然唐明皇开元天宝治乱可见矣鼎曰陛下知此中兴之功宜不难致天下幸甚 武功大夫薛纮落致仕充川狭宣抚司干办公事用吴玠请也 诏知昌州文正伦知怀安军吕协中知中江县鲜于戢知郪县程果知小溪县高岑各进一官以潼川诸司按令审择所部守令功状以闻故有是命观文殿学士知绍兴府孟庾乞许便宜从事诏遇边机调发军马不可俟报者权许便宜行讫以闻俟过防秋如旧 
　　癸酉右奉议郎淮西宣抚司干办公事韩元杰知濠州用刘光世奏也濠州自建炎以来就命降寇为郡及是始用文臣 
甲戌大理评事诸葛行仁献家藏书籍万有一千五百卷诏补其家将仕郎一资行仁辞乞为父恺升通直郎仍旧致仕从之 尚书省言封州引试举人差右迪功郎陈焕充考试官不应格诏本路漕臣特降二官 诏进士唱名依故事令馆职殿上侍立用秘书省著作佐郎李公懋请也 徽猷阁待制提举江州太平观季陵卒于广州 
乙亥上御射殿赐进士汪洋等洋初见三年三月二百二十人及第出身时右修职郎黄中对策言陛下贵为天子富有四海而两宫北狩阙然温凊之奉者十年于此矣人生天地之间如白驹之过隙所谓十年者岂可多得陛下思念及此岂不为之痛心然臣恐陛下有思念忧惧之言而未有思念忧惧之诚心也故凡有是诚者必有是事臣不识陛下所改作者果何等事耶今天下之毙可谓极矣臣不能以遍举要之非蹈常袭故者所能为也臣愚以为独在于陛下安之以诚益之以刚健明诏二三执政大臣思有所矫拂于世俗事事刮磨整齐之必尽去天下之宿毙而为之一新其耳目然后治效将有可观祖宗之烈为可复父兄之耻为可雪也陛下欲实惠及民当先为省财之术宜约祖宗兵数立为定制自今募兵皆以年二十以上至年五十而罢遣之痛削任子之法纵未能如祖宗之数要亦不可过三岁取士之制此省财之一端也洋策言治道之要不在乎他在反求诸巳而已臣不知陛下之志将行帝王之道耶抑将为霸者之事耶今圣策乃以正心诚意为言则帝王之道陛下固知之矣臣愿陛下以帝王之道为可以必至以圣人之言为可以必信勤而行之不自懈怠夫都邑之迁徙宰臣之废置进取之前却政事之措划人才之进退皆当今之大事而不可不为者乃纷纷不定则陛下所以为自治之计从可知矣臣恐敌国之有以窥陛下也彼刘豫之为逆臣神人共愤固不当与之较彼此之势然使彼一旦遽能迁善而改过发政而施仁有以深服于人心则陛下之势岂不危哉愿陛下以混一区宇为心使施设措置莫不当理从谏如转圜见善如不及纯而不已盛德日进使海内皆有归往之心然后大举六师削平蕃伪所谓以天下之所顺攻亲戚之所叛也惟陛下力行之耳今日之事陛下将责之宰相兴利而除害耶苟非陛下信之笃而用之专如齐小白之于管仲则宰相之贤者方且畏惧而避嫌而其不贤者又将因循以败事矣将责之台谏使之进贤而退奸耶苟非陛下谏则必行言则必听如唐太宗之于魏郑公则台谏之贤者方且量力而就规而其不贤者又将观望而言事矣又将责之山林特起之士使之献可而替否耶苟非陛下尽礼以致之克巳以从之若蜀先主之于诸葛亮则山林之士其贤者方且奉身而退而其不贤者又将谄谀以求进矣详定官中书舍人胡寅等定中为首选辅臣奏中系有官人上问故事如何沈与求曰臣闻皇祐元年沈文通考中第一仁宗曰朕不欲以贵胄先天下寒畯遂以冯京为第一文通第二上曰可用此故事遂擢洋为第一朱胜非闲居录云赵鼎作相殿试策不问程文善否但用程颐书多者为上科是岁状元汪洋按黄中策乃不用颐书与胜非所云不合时新复诗赋上欲重其选策试日谓大臣曰诗赋取士累年未闻有卓然可称者俟唱名日可将省试诗赋高等人特与升甲以劝多士遂诏省试魁赋郑厚循二资与升擢差遣中潜善族孙厚莆田人也同日赐特奏名进士汪乔年以下二百七十二人同出身至助教诏五路人依祖宗故事与升等而取应宗子不尤等四人武举正奏名进士张深等五人亦次第补官自是以为例熊克小历云郑厚特依第三名今从厚所上辞免劄子按日历厚绍兴八年十月以左从事郎上殿十年正月戊午以左从事郎泉州观察推官冲替克实甚误 
丁丑中书舍人朱震言窃见将作监丞郭千里畜养娼妇侵夺民田尝经按治虽得远阙终非所宜望赐寝罢从之以后省而按吏顷所未有故著之 
　　庚辰右朝奉郎江汉特差主管台州崇道观从所请也汉不审量又得祠当考 
辛巳中书舍人朱震徽猷阁待制兼史馆脩撰范冲以资善堂职事同班入对 左朝奉郎通判平江府梁弁为监察御史 
壬午张浚奏江上诸军事艺精强非前日之比赵鼎曰承平时狭西并边人马亦未必如此皆陛下累年葺治之力沈与求曰去岁敌人奄至淮甸赖陛下英断决策向前遂使敌计尽废然亦恃此事力可以捍敌故也上曰此皆卿等协赞向使朱胜非尚为相必劝朕退避今巳无江浙矣 镇宁崇信军节度使神武后军都统制荆湖南北襄阳府路蕲黄州制置使岳飞检校少保赏功也 左朝散郎前权枢密院计议官湖南路干办公事冯楫言遂宁诸县自康定年立法以税杂钱一千一百一十文折一匹今潼川路随军漕司行下新科约乃以六百文折一匹绢又不许纳正色每匹估钱七千五百文乞改正诏宣抚司觉察 诏川狭宣抚司差拨人船优给路费以礼敦遣和靖处士尹焞赴行在以范冲再有请也 徽猷阁待制提举临安府洞霄宫张灏卒于开州 
癸未太常寺少卿陈桷直龙图阁知泉州尚书刑部员外郎范直方直秘阁提点福建路刑狱公事时海寇未平故命桷出守 尚书吏部员外郎董弅试太常少卿监察御史钱叶为都官员外郎 
　　甲申资政殿大学士提举万寿观兼侍读张守自福州入见命坐赐茶 
乙酉尚书左仆射监修国史赵鼎上重脩神宗实录五十卷旧文以墨新修以朱删出以黄及进呈上起诣殿东壁焚香再拜受书内侍设案捧书至御坐前鼎搢笏展书修撰范冲进读上起立拱观礼毕复御坐赐鼎以下银合茶药又延鼎冲升殿命坐赐茶后三日制鼎进二官为左光禄大夫冲及直史馆任申先著作佐郎张九成李公懋校勘李弥正喻樗前史官常同王居正刘大中熊彦诗环中并进一官校勘合珵王苹邓名世改京秩鼎四辞不拜冲等亦以未终篇为言诏将来节次进书了毕更不推恩冲等乃受命九成言在馆未及一月最无功乃命俟终篇进秩于是提举诸司宣庆使明州观察使入内内侍省都知兼内侍省都知梁邦彦以劳迁景福殿使而承受入内东头供奉官干办御药院张令亦进一官自后进书率如此例 降迪功郎告身于浙西诸州博籴每道四千缗亦不作进纳与理为官户仍理选限日历无此今以明年三月二十九日吏部申明状附入 诏临安府在城寄付兑便钱会子毋得出门仍依在京小平钱法立定刑名用守臣梁汝嘉请也都人不以为便翌日遽罢之 
丁亥都督行府言契勘屯驻军马比去岁其数过倍费用浩瀚皆自行在措置应副比尝置司讲究近画旨并罢即里外军国之费除茶盐课入外止仰上供钱物资助不容少有违欠而当职官往往循习积弊罕肯留心居常则缓催理以沽名誉急阙则太骚扰以资吏奸理合严行戒饬诏户部开坐州军应干上供钱物粮斛绢丝绵等合起发赴行在名色数目镂板遍下监司州郡通知当职官各仰身体今来训诫之意当思国步艰虞屯兵众广用度增多恪守条令悉心措置专意收簇如期起发资助军国大计监司常切点检催督户部每限类聚每路每州有无拖欠开具以闻如尚敢违慢或循情纵弛即依条劾罪当议重加惩责以为官吏不恤国事之诫监司户部失觉察御史台得以弹奏 殿中侍御史谢祖信言臣比闻朝廷用任伯雨章疏追治章惇蔡卞以诬 
戊子史馆奏乞将宗泽行实与汪伯彦等所编元帅府事迹参照具录进呈断自圣意付之史官上曰朕昨以使事至河北逮今十年当时事历历可记也赵鼎等曰臣闻泽尝劝陛下勿为河朔之行信否上曰诚有之然王云之死乃邦人疑其为奸细而杀之泽不为无过鼎曰使泽一言以留陛下此天意也至于泽不能救云之死岂得无过然事有重轻 左从事郎蔡安强特改左宣教郎安强比阳人以荐对改官遂命为诸王宫大小学教授 
己丑左朝散大夫新知信州余应求为江南西路提点刑狱公事应求坐李纲累久废至是稍录之 敕赐进士及第汪洋乞避远祖嫌名洋年十八上以其与王拱辰同岁赐名应辰时言者请赐新进士儒行及中庸篇诏正字高闶校正上将亲书以赐闶言儒行词说夸大类战国纵横之学盖出于汉儒杂记望止赐中庸庶使学者知圣学渊源而不惑于杂上从之 左迪功郎雅州严道县尉谢惇德特改左宣教郎签书昌州军事判官以所陈六策议论可釆也惇德六策一曰正国体大略谓天下治乱如人身之安危人禀阴阳以生阳为正气阴为邪气以一身而论天下则近忠良布直道遵古法施善教省费用守谦恭皆正气也近淫僻信谗言任独见施虐政贪财货崇奢侈皆邪气也崇观之失在邪胜正也反崇观之失监于祖宗成宪则国体强二曰正身大略谓人主一身神明之宅也仁义礼乐之器也政教法度之本也邪正贤愚之鉴也朝廷百官之仪也四方万国之表也若夫饰伪矫诬以幸人之不知是不能安其宅暴虐残贼以伤一气之和是不能守其器效僻乱常以倾先王之治是不能立其本喜谗悦佞以塞忠直之路是不能明其鉴私嬖权幸以掩白日之光是不能肃其仪逸豫败度以毁威仪之则是不能端其表三代汉唐之亡未有不由是三曰求贤大略谓人君未尝不欲治贤者未尝不欲仕振古以来致治之君成功之贤如此其少何哉当秦隋之季非无贤也在上者恃侈靡之骄恣淫欲之私纵悦佞之僻以害正直而驱之使避地也汉唐之兴非多贤也在上者恭而不骄公而不私正而不僻屈巳尊道而贤者乐为之用也有天下者其可不鉴四曰奉天大略谓君之奉天犹臣之事君子之事父也揆之天理岂使能尽诚以事天吁俊尊贤以兴爱民保民之政则佑德助顺将无所不致矣五曰爱民大略谓天下之得失在于爱民与不爱民昔汉之兴困于平城危于吕氏颠蹙于七国篡夺于王莽而汉终不亡者盖当是时人心思汉甚如饥渴则民未厌汉故也必俟党锢成讼君子尽诛小人盈廷民大失望而后亡唐之兴危于武后殆于韦庶人奔走于安史几亡于奉天而唐终不亡盖于是时朱滔谋叛无乐从者则民心未厌唐故也必俟白马祸兴君子尽戮小人满朝民大失望而后亡臣未见不爱民而能兴国家保社稷传之无穷者也六曰服四裔大略谓天地之法尝严于中国而略于四裔严于中国故尚教化而以道德为强略于四裔故尚功利而以兵甲为强中国之君有能严甲兵之备而不失之虚持威福之柄而不失之弱聪明作哲而不失之蔽严恭寅畏而不失之骄政教详明而不失之乱天将诱之福之迪之启之助之彼人之强者孰能胜天哉惇德依政人时年且七十矣既受命又为表以谢大略谓天恩荣被而不蒙朝廷推爱民之心行爱民之政是有益于臣无补于国大非臣之素愿后二岁卒于家 
　　庚寅上以御书尚书一帙赐赵鼎翌日鼎奏谢上曰尚书所载君臣相戒敕之言所以赐卿政欲共由此道以成治功耳 
辛卯端明殿学士提举凤翔府上清太平宫宇文粹中复资政殿学士 中侍大夫保信军承宣使带御器械神武中军统制权主管殿前司公事提举宿卫亲兵杨沂中权发鄜延路马步军副都总管自渡江后诸将为统制军马者必以资序带六等兵官沂中以扈卫之劳特升等也 
壬辰诏元符上书邪说尤甚范柔中等二十七人身亡未任子者并与一子官赵鼎进呈上曰此乃蔡卞蔡京之罪献言者有可取则施行之无可取则容纳之如此则上无拒谏之名而下有敢言之士何至立为邪等名目其误太上皇帝皆此类也唐太宗时马周上书言贞观初米斗直一缣而天下帖然百姓知陛下忧怜之也今一缣易粟十余斛而百姓咸怨以为陛下不忧怜之也其言可谓切至矣太宗亦优容之复加擢用如柔中等子孙与一文学不为过当 国子监丞张戒面对奏上曰臣幸因轮对輙撰成书一封宗社大计军国重事臣靡不尽言愿陛下万几之暇留神省览上曰甚善戒进呈讫奏曰臣所论事既多必有不合圣心处上曰朕览天下章奏不如此朝廷初无拒谏之意人臣进言其可行者行之其不可行者置之朕未尝加罪戒曰诚如圣谕人臣进进言若皆合圣心即是陛下所巳知者又何用言为上曰不惟巳知巳施行不须言若人臣进言必欲合人主之意即是观望戒曰陛下明此天下幸甚 中侍大夫华州观察使解潜权主管侍卫马军司公事所部将佐军兵义兵敢勇效用并隶本司使换资序请给如旧仍速赴行在供职潜部曲仅三千余人老弱减汰者三之一焉 故辽宣徽北院使行左金吾卫大将军刘彦昇特赠左武大夫贵州团练使以其子武翼大夫逈援例有请也 
甲午诏自今用恩例陈乞岳庙人并令吏部勘当有无违碍申省初赵鼎欲优西北故家子孙之落南者不俟年及率以祠禄处之遂换阶官理资任终身不复铨试论者数以为言至是始条约焉 太常谥故相刘挚曰正肃既而其家言正字犯挚父名乃更为忠肃 
乙未赵鼎奏昨日蒙降出国子监丞张戒所上书其言虽有过当小臣敢尽言如此亦不易得上曰戒因面对擕此书来上几万八千言朕熟览之其间固有过当然其忧国爱君之心诚有可嘉戒自言恐忤圣意惟陛下容之方患朕之过失不得自闻民之疾苦不得上达大开言路以防壅蔽岂罪言者朕意自欲赏之沈与求曰陛下容纳忠言如此使臣下忘忌讳思有以仰裨圣德何患不闻尽言上曰戒言朕有仁宗皇帝守成之德而不知太祖创业之心此言良是朕见仁宗皇帝在位四十二年德洽民心至今天下诵之仰慕如尧舜文武故当时立政用人之事朕尝置在左右朝夕以为法至于太祖以神武创业朕诚不及也鼎曰陛下以仁宗皇帝为法此乃中兴之基本至于太祖创业艰难愿陛下常留圣虑则施之行事自然合若符节 太府寺丞徐度枢密院编修官李諠左迪功郎孙雄飞并守秘书省正字 故宝文阁直学士王古尽还合得恩泽古元符户部尚书党籍待制以上第二十九人温州安置 
丙申乡贡进士翁绩以军功补下州文学绩崇安人也 
丁酉权户部侍郎张致远奏呈岁计上曰今中外大小之臣罕肯任责若人人体国以公事同家事何忧不足仍须每事节省积少成多唯赡军赏功务在激劝此不可减耳监司守令有不经意于常赋惰慢尸素者户部宜纠劾之当议窜责十一月丙戌所书章＜锍-釒＞恐可附此 
　　戊戌徽猷阁待制赵子淔复徽猷阁学士知西外宗正事子淔宣政间依梁师成以进赵鼎引用之此据朱胜非闲居录附入详具七月壬辰免审量滥赏注 
是月淮西宣抚司统制官华旺复光州 名雷州寇准庙曰旌忠 
自靖康之末两河之民不从金者皆于太行山保聚太原义士张横者有众二千来往岚宪之间是秋败金人于宪州擒其守将又有梁青者怀卫间人聚众数千人破神山县平阳府判官郑奭以大军讨之不敢进居数日都统乌玛喇引骑五百与奭会深诮之乃并其兵与青战兵败为青所杀此据张汇节要修入汇称横有众十八人青有众近四十人二人共无六十人对敌六千人之众而熊克小历乃称横有众二千青有众四千未知克误或传写者误以十为千也 金主以右副元帅鲁王昌为左元帅左监军沈王宗弼为右元帅右监军萨里罕为左监军 
　　建炎以来系年要录卷九十三金人地名考证 
　　乌玛喇原书作五马误改见卷三十 
萨里罕原书作撒离喝误改见卷十一 


●建炎以来系年要录卷九十四 
　　宋 李心传 撰 
　　绍兴五年冬十月庚子朔赐宰相赵鼎银帛五百匹两对衣金带一子六品服鼎力辞进书转官故用元丰旧制而有是赐 殿中侍御史谢祖信试宗正少卿 诏户部镂板下江浙荆湖旱伤州县奉行宽恤指挥御史劾其违者窜责先是禁屠以祷晴而并及鸡鸭右谏议大夫赵霈奏疏称诵上德以为齐宣王不忍一牛之比患在州县不能推广德意而加实惠于民故有是旨中书舍人胡寅读疏笑曰谏职乃及此乎闻金中统兵有号龙虎大王者脱或入犯当以鸡鸭谏议拒之熊克小历载此事于今年六月又云时诏禁屠以祷雨霈言自来止禁猪羊而不及鹅鸭请并禁之皆小误此事非霈建请兼霈六月间亦未为谏议也 左朝奉大夫陈尧臣罢宫观追夺所叙一官尧臣以表谢上有云孟轲岂畏于臧仓武叔何伤于夫子殿中侍御史王缙劾其不恭故黜 
　　辛丑诏四川沿边州县城寨官及一时应副军期并委宣抚司选差其堂除并本路窠阙皆从旧制用都督行府请也 
壬寅秘书省著作佐郎张九成转对上谕曰朕妙选天下士而省殿榜首皆卿门人九成顿首谢九成言我宋得天下以来其相传家法臣輙断之以一言曰仁而巳仁之发见尤在于刑狱陛下临御以来每以省刑为急州县小吏亦知仰体圣意每于其情可悯其法可疑未尝不敷奏以广陛下好生之德而案牍既多棘寺理官倦于披阅必求小故中以深文天意难欺人命至重陛下有恤刑之意而理官无致主之忠原其用心出于不逮臣愚欲计理官若干人立为定数凡天下狱案来上序其先后轮次看详凡活几人并减磨勘庶几力有所分心当专一足以仰副陛下爱民之意事下刑部后不行九成所奏以是月甲辰送部 左修职郎监怀安军清酒务何伯熊为左承事郎充敕令所删定官左宣教郎潼川府路兵马都钤辖司干办公事李弼直为太常博士二人皆蜀人弼直宣和间官太学坐主张元祐学术送吏部至是并召对而命之 尚书右仆射张浚引疾乞奉祠其言有曰臣寖叨委使独荷简知不惩妄作之愆数至烦言之及诏不许仍趣赴阙浚引疾必有故当考 是日上遣中使以所书车攻诗赐辅臣翌日赵鼎等奏谢上曰朕观鸿鴈车攻乃宣王中兴之诗今境土未复二圣未还当与卿等夙夜勉励以内修外攘鼎曰陛下游神翰墨之间亦不忘恢复臣等敢不自勉 武节大夫杨子仪为环庆路兵马钤辖用川狭宣抚司奏也子仪父可昇守庆阳为金所杀故录之 诏川狭宣抚副使邵溥同提举买马官赵开措置即永康军威茂州置场以茶博马俟就绪日起纲赴行在其后开言三郡蕃部自来不系产马地分兼威茂山路险恶仍隔绳桥即无马路且去成都最近所以道路更不开广令人马通行兼威州后蕃有路接连熙河蕃部切恐茶货转至后蕃蹋开生路引惹边事溥因言探报慕容洧常有窥伺叠宕州侵犯川蜀之意虽未悉虚实不可不过为堤备议遂寝溥以明年二月丙寅奏至 
甲辰右朝奉郎新除广南西路提点刑狱公事范正国罢正国初自广西漕召归既对赐三品服以为江东转运判官四月庚戌正国惮其难乞守郡后旬日改严州未行复有是命九月乙丑中书舍人胡寅言陛下加惠元祐勋贤之族既昭雪其党锢之冤又录用其子孙以至公之义照临百官风励天下非为利也凡预录用者所宜激昂节行思不辱其父祖以称陛下之意而乃乘时侥幸犯义营私无所不至外台耳目之寄率劝列城非鲜廉寡耻者之所宜处也昔者纯仁生存之时所得恩泽先及异姓次及疎族比其薨谢子孙尚多未命世以是高其德今正国陈乞先世恩泽凡四资尽欲官其诸子之在襁褓者而亲兄之子年已长大贫窭不能自存反不及焉其行已处事如是亦可谓不肖子矣夫陛下以义行而正国以利报何其轻上施蔑大德乎此而不正余风相傚亦非所以恤故家之门户彰勋贤之遗烈也疏奏诏正国与宫观 是日经筵开讲故事秋讲以中秋前开及冬至罢至是以亲试举人故却日焉 
　　乙巳监察御史周葵守殿中侍御史 诏广东盐以二分即本路通商余一分官卖充漕计广东盐旧从官卖其后许通商于荆湖南北及吉州至是复有此命寻又增钞钱为二十万缗八年六月庚申所书可参考 
丙午复高邮县为军以知县兼军事 
　　戊申殿中侍御史王缙请严义仓之法应州县纳到米数并别廒桩管不得擅有支动其有支移折变及就便输纳去处并通计一县合收之数截留下户苗米于本县送纳上户折变数多愿就纳本色者听从便庶几有以备水旱之变赵鼎进呈因言湖南江西岁旱田亩灾伤今秋成之际民间已阙食恐至来春大饥欲令常平司多方广籴以备赈济上曰朕闻江湖岁歉夙夜为忧常平法自汉以来行之乃是救荒之政祖宗专用义仓赈济最为良法比年多有失陷可降指挥申饬有司稽考之乃以缙所奏付户部后不行 
　　己酉罢宫观月破供给钱自蔡京用事始创祠官供给庶官依本资序降二等学士巳上不降王黼继相巳除其法绍兴令复旧至是除之 都督行府言五马山车股寨忠义首领沙真遣其徒赵元来白事乃补进义副尉令复往抚谕书此以见五马山寨犹在沙真其姓名又与赵甡之所记中山杀陈亨伯之人同当考 
庚戌尚书右仆射张浚入见浚既平湖贼遂自鄂岳转淮东西会诸大将议防秋之宜直至山阳伪境震动上劳浚曰卿暑行甚劳然湖湘群盗既就招抚以成朕不杀之仁卿之功也浚顿首谢曰蒙陛下误知使当重任故臣得效愚计赵鼎沈与求曰湖湘既平则川狭血脉通矣他日遂可渐为恢复之图诏浚母庆国太夫人计氏进封蜀国凡直徽猷阁滉赐紫章服赐浚银帛千匹两亲属二人六品服一人承务郎上亲书周易否泰卦赐浚浚奏自古小人倾陷君子莫不以朋党为言夫君子引其类而进志在于天下国家而巳其道同故其所趋向不同曾何朋党之有惟小人则不然更相推引本图利禄诡诈之踪莫可迹究故或为小异以弥缝其事或内外符合以信实其言人主于此何所决择而可哉则亦在夫原其用心而巳臣尝考泰之初九拔茅茹以其汇征而象以为志在外盖言其志在天下国家非为身故也否之初九拔茅茹以其汇征而象以为志在君则君子连类而退盖将以行善道而未始忘忧国爱君之心焉观二爻之义而考其心则朋党之论可以不攻而自破矣臣又观否泰之理起夫人君一心之微而利害及于天下百姓方其一念之正其画为阳泰自是而起矣一念之不正其画为阴否自是而起矣然而泰之上六阴已尽复变为阳则君子在外而否之所由生焉否之上九阳已尽复变为阴则小人在外而泰之所由生焉当今时适艰难民坠涂炭陛下若能日新其德正厥心于上臣知其将可以致泰矣异时天道悔祸幸而康宁则愿陛下常思其否焉上尝召对便殿问所宜为且命以所闻见置策来上浚承命条列以进号中兴备览凡四十一篇莫不备具上深嘉叹置之坐隅言者谓州县之间任职最剧而与民最亲者莫如县令理宜慎择而委任之然铨部注拟之法悉限以资格虽贪懦鄙朴之人一或应格则大官大邑得以自择今之大邑户口之众财赋之广其实一郡也任非其人而望赋役清平闾里安帖岂不难哉欲望朝廷行下逐路监司守帅条其逐路邑之最剧繁而户口至多者三五处朝廷遴选清平明察之人如前日预十科之目者往为之稍优其禄廪而略其细故任满日别考其治状而褒擢之以为能吏之劝实恤民利国之要术也诏吏部措置 
　　辛亥皇叔检校少师光山军节度使同知大宗正事士＜亻褭＞入对士＜亻褭＞至平江省墓过国门故也 
癸丑保义郎朱聪充都督府水军统领初聪率其徒数百人掠滨海州县诏以承信郎招之聪不满意知泉州连南夫恐其逸去以便宜补聪武节郎聪喜乞以所部海舟三十屯镇江故有是命 
甲寅手诏抚谕江淮诸大帅 尚书右司员外郎何悫与太常少卿董弅两易以悫引张浚亲嫌故也 右迪功郎陈渊充枢密院编修官给事中廖刚中书舍人胡寅朱震权户部侍郎张致远言渊乃瓘之诸孙有学有文通达世务自瓘在时器重特甚垂老流落困于饥寒负材未试善类嗟惜少加任使必有可观故有是命 左朝散郎何铸充诸王宫大小学教授铸余杭人也 武翼郎合门宣赞舍人文广以与平湖寇之劳迁武略大夫 
乙卯端明殿学士荆湖南路安抚制置大使兼知潭州席益为资政殿学士成都潼川府夔州利州路安抚制置大使兼知成都府先是川狭宣抚副使吴玠与都转运使赵开不咸玠叠以馈饷不给诉于朝开亦称老病求罢故命益往帅诏以益前执政序位在宣抚副使之上逐州兵马并隶大使司如边防紧切大事即令宣抚司处置其调发隶都督府逐州兵马隶大使司十一月丁亥降旨 观文殿大学士提举西京嵩山崇福官李纲为江南西路安抚制置大使兼知洪州初张浚之谪福州也纲亦寓居于福二人相见除前隙更相厚善至是数于上前言其忠赵鼎尝为纲辟客亦为上言纲才器过人故有是命纲辞上手书敦谕有曰朕之用卿审矣卿宜以安社稷为巳任勿间中外勉为朕行不必数有请也纲请过阙入觐上许之朱胜非秀水闲居录云李纲拜相再阅月御史张浚黄潜善所引力攻纲至贬海南浚出使狭蜀富平之役追还薄谴俾居福州而纲自南迁回亦寓是州焉先是纲百计求复用富于财交结中外不效及浚至纲谓此奇货财可以倾心结纳浚亦自云深悔前日之言相与欢甚绍兴四年冬金齐合兵犯淮泗朝廷震恐宰相赵鼎者尝失身于伪楚初无敢荐者而浚独荐为言事官鼎德之至是乘急变召浚复秉枢机召命下纲赆行百余奁皆珍异之物又以论时事疏托之浚至行在即日进纲疏且降语奖谕明年敌退鼎左相浚右相并兼都督即起纲帅豫章许其入觐又曰李纲靖康初以右丞充御营使谋劫敌砦失利罢政遂兴伏阙之变京城大乱渊圣大惧除纲知枢密院事纲坚卧不出众益乱渊圣益惧于是赐予无度昼夜络绎拥集门巷行路不通有人约计物价不啻百余万缗三月太上皇归自江浙以纲为迎奉使上皇畏之群阉尤畏之日加重赐随行珍奇既尽至解御服犀带赐之宸翰褒嘉其实恳告闻者扼腕至于拜纲宣抚使往援太原赐予金二万两他物称此由是纲之私藏过于国帑多矣乃厚自奉养侍妾歌童衣服饮食凡资身之具极于美丽每飨宾客殽馔必至百品每出道路厨传常至数十担其居福州也张相浚自福被召赆行一百二十合合以朱漆缕银装饰样制如一皆其宅库所有也按浚纲初不相咸其后相好当以国事而胜非直势利之交诋之恐非其实上赐纲亲笔在十二月癸丑纲乞赴行在奏事在明年正月丁亥 镇南军节度使开府仪同三司提举临安府洞霄宫吕颐浩为荆湖南路安抚制置大使兼知潭州颐浩未之镇上赐亲笔趣行徽猷阁直学士知洪州兼江西安抚制置使胡世将试尚书兵部侍郎枢密院检详诸房文字陈昂直显谟阁知信州直秘阁新福建路提点刑狱公事范直方为枢密院检详诸房文字徽猷阁直学士新知西外宗正事赵子淔为江南西路都转运使显谟阁待制提举江州太平观李迨为两浙路都转运使始用张致远之言也直龙图阁新知江州向子諲为江南东路转运使直徽猷阁添差两浙转运副使李谟知镇江府 
　　丙辰尚书礼部员外郎许抟知抚州从所请也 
丁巳秘书省正字喻樗面对言今岁省试所得二百人其间尝业于太学者殆百二十人今学校渐废非长育人材为久远之计欲望姑即府学增养之员严补试之法择学行有文之士一二人以为教官其余诸路亦遴其选令帅守择士之頴异者具以名闻陛下访之近臣随材褒赏庶几海内向风人材辈出事下礼部未及行 诏商贩米斛往旱伤州县者所过免收力胜税时江东漕司以为请故右谏议大夫赵霈奏除之 故文林郎范正平赠直秘阁予一子官正平纯仁长子也以忤蔡京故陷党籍不出仕终身为选人正平余官第五十五人 
　　戊午布衣陈得一造新历成赐号通微处士官一子中书舍人朱震以监视之劳进秩太史局官吏推恩有差 诏川狭类省试合格第一名依殿试第三名例推恩余并赐同进士出身特奏名人令宣抚司置院差官试时务策一道以道远举人赴殿试不及故也左从事郎饶廷直特改左宣义郎通判泰州廷直为袁州司法参军以宣谕官荐对而有是命延安府进士雷粲特补下州文学 
　　己未进士晁戬特补下州文学以尝有掩杀石陂盗之劳也 
　　庚申故承议郎吴俦赠直秘阁官其家一人俦育孙也名在党籍用其家请而赐之俦余官第三十九人 直秘阁添差通判平江府史愿进职一等愿燕人尝著金人亡辽录行于世已见绍兴元年四月庚辰史愿为江东宣抚使张俊辟客上召对而有是命 吏部侍郎刘大中乞以修书一官回赠其祖瑾诏赠瑾右承务郎 
辛酉中卫大夫成州观察使江南东路马步军副都总管刘光烈复为带御器械前此已除刘光远代光烈而日历但于此日书带御器械刘光烈放告谢未知何日再除也光远此月丁卯差知蕲州 右奉直大夫川狭宣抚司干办公事安邡为成都府路转运判官邡惇子惇新明人崇宁同知枢密院事王似所荐也宣抚司以便宜拔授至是命之日历十二月二十二日辛酉安邡除成都府路转运判官而本司题名邡以今年八月五日到任则是宣抚司所差也按此时宣司久已罢便宜之命而尚除监司盖蜀中去朝廷远命令多不奉行耳邵博撰邡墓志云通判成都府府尹为宣抚副使荐充干办公事迁成都路转运判官亦不云何年所除今并附此更俟考详 吏部侍郎兼详定一司敕令晏敦复请三公三少三省长官俸给并依嘉祐禄令宰臣所请则例修立从之先是政和禄格比嘉祐所给增多故本所以为请 
　　壬戌上谕辅臣曰比类得二圣安报朕当亲笔诏谕四方使知朕朝夕不忘二圣之意庶几人人感奋遂降手诏谕天下 徽猷阁待制提举江州太平观姚舜明卒 
　　甲子秘阁修撰都督府咨议军事郭执中为徽猷阁待制枢密都承旨兼都督府参议军事 
　　乙丑淮东宣抚使韩世忠奏伪齐遣沂海州等签军攻犯涟水军世忠遣统制官吉州刺史呼延通等引兵击殪之所脱无几上曰中原赤子为豫逼胁死于锋镝良可悯也可令收拾遗骸埋瘗设水陆斋追荐仍出榜晓谕使彼知朝廷矜恤之意乃赐通袍带将官拱卫大夫贵州剌史王权已下金椀仍以通为果州团练使权领果州团练使余将士推恩有差 武功大夫忠州团练使新知邵州杨圭母太宜人郭氏特赠感义郡夫人以中书言郭氏在伪齐独令圭还朝归正郭氏拘留死于伪地故也 
　　丁卯右宣教郎夔州路提点刑狱公事苏符赐同进士出身守尚书司勋员外郎 殿中侍御史王缙言初出官人监岳庙理资任若便许用举主关升及年限磨勘不惟侥幸太甚兼恐偷惰苟且习以成性乃所以坏人材非所以成之也欲乞应初出官监岳庙人年未及格并不理资任选人候厘务书考才许荐举厘务实给三考无出身通理四考才许用举主关升承务郎以上厘务磨勘一依旧法自后未经参选人并父祖见任通判以上及宫观通判请给者更不差监岳庙所贵人知自勉异日可备选用诏除用恩例除乞外更不许差余依见行条法 武功大夫高州剌史刘光远知蕲州兼淮南西路兵马钤辖仍免回避刘光世 
戊辰直宝文阁新知衢州曾纡卒 
　　己巳诏前宰执所举京官状不理为职司时言者论宣谕所荐即得迁官替罢召对间被升擢而执政所荐止可充一人之数亦倒置之甚矣至于任岳庙之人朝廷初以员多缺少姑使之就禄今也有求前执政举状五章而改官者亦可谓滥矣今相度欲以前执政所举改官人易以司马光十科之目岁荐五员无则阙之被荐者中书籍记姓名以备选擢庶几上以重大臣之荐下以革滥进之弊都省勘会所乞难行但罢前宰执理当职司而已 诏两浙转运司计本路岁当给职租实数权行收籴一次每石给省钱五千以上供钱偿其直时兵食增广故户部奏行之 
是月祫享太庙祖宗并为一列不序昭穆谓之随宜设位以庙之前楹迫狭故也 右朝奉大夫新知普州喻汝砺上言言蜀罢国也左无秦陇以为隐蔽右无襄邓以为垣墉昨者金人驱兵约赍深入和尚原险要之地已属之于秦矣金引兵下清泥岭薄仙人关前眺铁山我无东北蜀之飞鸟不踰河池则惴惴之蜀岂不甚病也哉铁山属兴州河池属凤州正当川狭两界尚赖陛下英武之威吴玠等极力拒守敌遂引去夫所谓和尚原者凤之东境距宝鸡县才两驿抵凤翔不能百里我若屯兵其间则可以下窥秦雍而于函洛之路未绝也所谓仙人关者兴之东境距利州才七驿自利抵剑门关百里而赢今我退守仙人关则蜀之险要所失过半敌既到仙人关习知山峡隘险难以进兵必相与筹量别生计策他日分兵数道并进一军自阶成趋文政邓艾由阴平路一军自梁洋经米仓山入巴阆往年敌自兴元攻米仓山欲入巴州一军自均房由达州山路入夔峡此开元时涪州进荔支路其山后距子午道甚近复以一二千人攻仙人关以缀吴玠势分形散所备皆急一处破坏则在处震荡此其可忧一也臣尝日夜深计而苦思之谓可以捣敌之虚解蜀之纷者特有襄汉一条路耳日夜跂望朝廷威令一振兵力复全亟命偏师出襄邓间可以直捣商虢径薄秦雍此解蜀一奇也今乃传闻李横跳去李成已据襄阳则襄汉路断何由插手复闻李成经理襄阳稍有科条归附渐众耕辟亦多使年岁间势且张大则必引兵侵蚀荆渚荆湖道路便复隔绝江吴巴蜀离而为二庸蜀之人虽系心于朝廷其何能以自达此其可忧二也夫一里之险而动千里之权者地利也然敌至仙人关暂攻而不久留者何也艰于粮故也若使秦中治废邑聚散民字孤恤老以益其众耕田疾作以益其粟则得吾地而可守矣入吾境而可留矣伪齐之力未暇大举然必岁践吾境者何也政以困我故也轻师以索战而使吾有大兵久驻之劳约赍以深入而使吾有奔命转输之苦吾所以待之者不过敛兵依崄而已非有以逆击之也不过尾贼出境而已非有以厚胜之也如此数年蜀之财力俱尽此高熲平陈之策也是其可忧三也爰自緫领司行盐酒之策失羌夷之和于是叙州诸羌攻陷诸寨官吏歼夷百姓奔遁若使金人抟其胸诸羌掎其背四川老孺何所遗死耶况黎雅石泉所在诸羌山谷联绵径道秦陇倘使金人乘诸羌怀怨之隙啖以金帛约以攻我不知何以御之此其可忧四也臣虽至愚于此有二策焉其一则经理兴元其二则措置荆襄汉中之地崄塞沃野土壤膏腴物力浩广高祖因之以基汉业德宗资之以复唐祚昔人以为蜀之股臂也今则城池邱墟屯戍荒圯宣司虽复差官然亦但为文具守臣之寄处也既无保境附众之心士伍之暂习也又无专军必守之计缓急之际果可恃乎愿陛下择文武能臣以为之相险要塞溪隧环垒堑设屯守平居则重关错守以捍其冲有事则诸屯并力以压其入蜀之所以备敌者特仙人关一军耳文武之冲朝天之险米仓之隘非有别也以制敌之不意也借使金人尽锐力攻前军毁败事势差跌别无后继不知何以遏之乎宣司诸人虑患不远敌来则忧敌退则以为四川恢然无复事矣论功差赏以縻其财差官除吏以售其私于此大节未尝痛讲而候吏已报敌骑之复来矣日者和尚原至仙人关退舍失地凡五百里臣愚不知宣抚司亦复状其实以闻朝廷乎侧闻陛下昨者却宣司之请寝移司之议臣窃壮之愿陛下命文武重臣镇抚江陵跨吴蜀要害之冲窒李成并吞之谋专杨么舟楫之利亟于此时治兵荆楚使川蜀一军当秦雍江陵一军拒襄邓劭耕劝战招徕流庸俟以岁月稍复就绪然后六騑济江以为雍容驻跸之地于此可以捄援川蜀覆蔽吴会出军宛洛通车三秦是则荆楚之地天所以假归途而济中兴者也若不趣行经理一为敌有则巴蜀其能久存乎吴越其能久无事乎议者必曰今解潜已在江陵王＜王燮＞已在长沙又何以别遣重臣臣愚以为解潜兵力衰单王＜王燮＞孤军远客兵力衰单则势寡怯而不足用孤军远客则怀去就而不尽死愿明诏大臣差其人素能御众有威信方略者然后付以此寄使之重兵精甲坐扼襟要缮治城垒训耕峙粮杨么不攻而自困矣李成不战而自蹙矣汝砺此书据文集及文谱皆云今年所上但书中所言李成杨么二事以史考之么今年六月方破则汝砺在蜀十月间容有未知而岳飞去年五月收复襄阳距此时已五百余日乃复不知何也若以为去年十月所上则未应系普州衔且附此俟考 伪齐刘豫令民鬻子依商税法计贯百而收其筭伪知青州李俦骂右丞相张昴口可溺豫批理合诛戮尚念俦昨系江南守臣随军归附特与宽贷追五官与虢州卢氏添监 


●建炎以来系年要录卷九十五 
　　宋 李心传 撰 
　　绍兴五年十有一月庚午朔初置节度使已下象牙牌其法自节钺正任至横行遥郡第其官资书之于牌御书押字刻金填之仍合用制造一留禁中一降付都督府相臣主其事缓急临敌果有建立奇勋之人量其功劳先次给赐以为执守自军兴以来皆宣抚使便宜给劄补转至是都省有此请焉 诏诸路州县出卖户帖令民间自行开具所管地宅田亩间架之数而输其直仍立式行下时诸路大军多移屯江北朝廷以调度不继故有是请焉卖户帖事以日历考之全不见其始但于本年十二月六日甲辰载立定价钱指挥按十二月二十三日都省劄子有云其十一月一日已降自行开具指挥更不施行则是元旨在此日也以意度之当是都省不许报行故日历所遂不见事祖耳席益奏状亦云十一月五日已后指挥共八项并为出卖户帖事今掇取附见本日已而中书言恐骚扰稽缓乃立定价钱应坊郭乡村出等户皆三十千乡村五等坊郭九等户皆一千凡六等惟闽广下户则差减焉期一季足计纲赴行在十二月甲辰即旱伤及四分以上权住听旨十二月甲辰此项日历不载以四川制置司申明状修入其钱令都督府桩管非被旨毋得擅用十二月癸丑时州县追呼颇扰乃命通判职官遍诣诸邑当面给付民户十二月壬戌其两浙下户展限一年十二月甲子内诸路簿籍不存者许先次送纳价钱俟将来造簿毕日给帖焉十二月乙丑指挥余见六年二月庚子 中书门下省奏中书舍人胡寅所言六事一曰清中书之务大略谓宰相大臣陛下之所委任以图中兴之丕烈者也而兼緫六曹有司之事受词诉阅案牍走卒贱吏一有所求皆得自达穷日之力不得少息皆细故也而政事堂与州县无以异矣顷者刀笔之吏偷安之人窃据此地劳心毕知于簿书期会之间谓称职在是无足深怪余风尚在久弊未革此天下所以疑中兴之无效也望陛下诏宰执大臣选补六部长史凡有格法者一切付之使得各举其职法之所不载者事之所不可行也六部无得为人申请破坏成法如是则大小详要不相夺伦中书之务清有司之事治文移奏报各从简省庙堂之上可以志其远者大者久长之策恢复之功庶乎可冀矣二曰议学校之制大略谓自军兴以来布衣韦带之士失其常产因无常心弃毛锥而说剑上封事而觅官泯泯纷纷儒风扫地谓宜稍增教授员阙慎择老成名士以充其选仍诏守臣留意学校加以岁月必有可观则凡乡举游学之科居处饮食之制生徒多寡之额师儒殿最之法皆在所议如合圣心即乞睿断诏大臣施行三曰重县令之任大略谓宜籍中外已为台省寺监官依仿汉制分宰百里俟有诏绩不次升擢则又增重事权优假其礼借以服色厚给饩廪凡军马屯驻本县者许之节制其经由者悉用阶级则又据诸路县分户口赋所入分为三等上等自朝廷除授中等则自吏部注拟下等令帅司监司同共辟奏立为定额不得差互则又用宋元嘉致治之法以六期为断革去三年成任两考成资与堂选数易之弊则又立四条为三等县考课之法曰紏正税籍曰团结民兵曰劝课农桑曰敦勉孝悌俟及三年考其绩效已就绪者就加旌赏未有伦者严行程督皆无善状则黜汰之则又命从臣各举二人之能任者亦剌举二人之奸赃者皆籍于中书俟考按功实以次施行如是县令之选重仁人君子有爱民利物之心者皆举其职矣四曰京官必历亲民大略谓近来由判司簿尉初改官人及初为京朝官而实不曾历亲民差遣者例皆不肯参部便欲直为通判作威势黩货贿为民之害无所不至望诏大臣严守格法不轻除授其巳除未赴者亦乞别作施行庶几息侥幸之风励人材之操五曰监司郡守并以三年为任大略谓近岁监司郡守更易频数虽使绝人之才居之号令未及信于民而巳报除代矣望明诏大臣凡前宰执侍从官为州郡未满三年不许除代其庶官知州及转运使副判官提点刑狱候到任一年方差替人其余凡系堂除者除代以两人而止仍皆以三年为任如此则官有宿业之士功绪可稽士息竞夺之风廉耻可立乃中兴急务也六曰除监司回避户贯之禁大略谓周制兴贤出长入治后汉熹平间朝议以州郡相党人情比周乃制婚姻之家及两州人士不能对相监临近年指挥监司郡守不得除用土人违周公之训蹈熹平之失出于当时用事大臣私意非良法也夫得贤才使临本邦知利害尤悉爱百姓尤切不贤不才者虽在他方以非吾土为害滋甚矣不择人而缪于立法此与三互同为后世笑也望明诏大臣蠲除近禁尽心选授惟务得人有功则赏有罪则罚诏三省措置立法其在内窠阙并枢密院差除依此后颇有所施行然不尽用也 
辛未赵鼎奏昨蒙降出李大有上书言及机权事上曰此涉兵机不欲付外看详昔张齐贤上书献收河东之策太祖皇帝怒甚至裂其奏掷之于地及左右侍立之臣既退徐收其奏密授太宗曰他日取河东出兵运粮当用齐贤策未几河东平擢齐贤至宰相沉几如此当为万世法按李大有绍兴四年九月为检正官卒于位此又别是一人疑布衣上书当考 诸王宫大小学教授刘长源面对论今台谏官阙而不除者过半乞命两禁各举一员籍其名于禁中参考行实有阙即除上曰已令学士举堪充人矣日历未见此指挥不知是何月日长源又请择文臣刚方有守才堪御史者为军正每军置一员令专紏诸军之不法者月申枢密院类聚一季进呈上因举田穰苴斩庄贾等事长源又言刘豫之害大于金人上曰却退金人则刘豫无援自不足虑矣 宗正司上仙源庆系属籍緫要诏丞孙纬进秩一等诸吏赐帛有差 
　　壬申右朝奉大夫新提举荆湖南路常平茶盐公事王弗提举都督府粮料院弗初见绍兴二年二月 
癸酉川陕宣抚副使吴玠奏遣其子来奏边事先一日玠乞俟防秋毕入对诏答不许上谕辅臣曰玠比尝请入觐今又遣其子来奏事可谓得事君之体玠握兵在外累年乃能周慎委曲如此良嘉也 尚书省言归朝官选人多注不厘务差遣监司守倅荐举所不及欲令历任无过负者三考循一资至承直郎历五考改宣教郎著为令从之十一年九月十八日冲改 诏应守臣守御临难不屈死节昭著不以官品高下并令帅司保奏特与赐谥用中书请也 右迪功郎监明州鹤鸣买纳盐场周孚先赐同进士出身添差临安府府学教授孚先临晋人常从程颐学既用积举得官著作佐郎张九成等言孚先问学渊源操履方正久游庠序士论推服欲望朝廷处以师儒之职使为后学矜式庶几尽其所长少补教化故有是命 合门宣赞舍人潘永思兼干办御前忠佐军头引见司 故徽猷阁直学士郭思特赐四官为银青光禄大夫思已见建炎四年十月以其家有请也此又与今年六月丙寅刘大中建请及敕榜朝堂指挥相妨大中此时为吏部侍郎乃无一言当考甲戌知房州晋隲转一官再任以中书言骘招军治城招集余民至四千余户垦田及六分以上理宜褒赏故也 左从事郎充西外敦宗院教授毛逢特改左承务郎与淮南沿边近见阙通判逢初以荐者召赴都堂审察而大臣奏其言边防利害可采遂以逢通判扬州此又与今月庚午胡寅第四劄子陈请相妨寅为舍人不论列当考 
　　乙亥秘书少监潘良贵守起居郎 和靖处士尹焞为右宣教郎充崇政殿说书令川陕宣抚司加礼敦遣赴行在所制曰先王之道具存方册非得深纯笃厚之士传其师学敷绎于前则道固隐而不彰矣朕博求硕儒发明治要闻尔安贫乐道澹然无求执德不回久而益固是用縻以好爵列之经闱勉从弓招副朕虚伫 进士颜邵特补右修职郎卓右迪功郎彦辉下州文学初上闻真卿之后有居温州者命守臣推择以闻得邵等三人而彦辉则真卿十一世孙也上谓大臣曰人有一死或轻于鸿毛或重于泰山在处死为难耳真卿在唐死节可谓得处矣况今艰难之际欲臣下尽节可量与推恩以为忠义之劝况仁祖时曾命颜似贤以官自有故事既命以官遂命邵卓监潭州南狱庙 罢吉州榷货务都茶场会要 武经郎合门宣赞舍人监南剑酒务许约充淮西宣抚司将官用刘光世请也 
　　伪齐遣谍者吴顺至寿春为府司所获械送阙丙子诏免罪于臆前大刺吴顺发回四字而遣之后有犯者视此 
丁丑池州州学教授葛骐罢初上召骐入对而殿中侍御史王缙言骐贪赃奸滥之迹不可污赤墀之地乃并罢之 诏兴化军守倅兵官并罢令提刑司治罪先是军士七人作乱杀人纵火所禁六百余家兵官惧遁去两军校阖营门谕士卒毋得从乱市人执而戮之右谏议大夫赵霈以为言故罢其军校令宪臣核实申省 
　　戊寅降授右承奉郎刘默通判扬州默知天台县坐发守臣晁公为受赇特旨编管至是言者论默以一县令为大臣所怒罗织鍜炼宜其无力而其坐止缘防秋犒设官吏土豪酒食之费以为入己倍赃纽计才十五千而巳以公为之罪观之默之冤可知诏与改正故有是命默七月丙戌得旨改正今并附此 
　　辛巳右朝散大夫新知袁州蒋璨提举淮南盐事填创置阙其常平茶事依旧隶茶点司以淮南盐货倍增故也孙觌撰璨墓志称知通州就除提举淮南东西路茶盐事盖误 
　　壬午诏川陕宣抚副司邵溥遣参议官一员往诸寨传宣赐燕自统制官巳下至将校并坐使臣军校皆犒之 
　　癸未上谓大臣曰邦计匮乏苟有一毫可以节省亦当行之朕宫人仅给使令然昨日亦搜检三十人出之赵鼎曰节省之道始于宫庭此陛下盛德也 
　　甲申翰林学士兼侍讲孙近试吏部尚书兼权翰林学士尚书刑部侍郎兼直学士院胡交修充翰林学士尚书左司员外郎王俣权户部侍郎右司员外郎张宗元为中书门下省检正诸房公事 起居郎潘良贵兼权中书舍人 自渡江宰辅已减俸三之一至是赵鼎等复请于内权减二分从之于是行在官吏俸禄皆权减六年四月复旧 
　　乙酉显谟阁直学士知平江府李光试礼部尚书试尚书工部侍郎都督府参谋军事折彦质试兵部尚书徽猷阁待制知静江府李弥大试工部尚书给事中廖刚试刑部侍郎权兵部侍郎吕祉试给事中起居舍人任申先试中书舍人仍兼直史馆国朝词臣进不由科第者林摅颜岐及申先而巳 秘阁修撰都大提举成都府熙河兰廓秦凤等路茶事兼提举陕西等路买马监牧公事专一緫领四川财赋赵开为四川都转运使都大提举茶马兼川狭宣抚使司参议开尝论緫领财赋于四路漕计或不相关宜正其名使知有所统属张浚是之故有是命 
丙戌诏荆襄川狭见宿大兵措置事宜委任至重虽已除席益制置大使而调发节制隶在督府可令张浚往视师仍诏谕诸路议者谓梁洋沃壤数百里环以崇山南控蜀北拒秦东阻金房西拒兴凤可以战可以守今两川之民往往逃趋蜀中未敢复业垦辟既少多屯兵则粮不足以赡众少屯兵则势不足以抗敌宜以文臣为统帅分宣抚司兵驻焉而以良将统之遇防秋则就食绵阆如此则兵可以备援而民得安业诏宣抚副使邵溥吴玠择二郡守臣相度初玠苦军储不继于兴元洋凤成岷五郡治官庄屯田又调戍兵治褒城废堰民知灌溉可恃皆愿归业诏书嘉奖别路漕臣郭大中言于玠曰汉中岁得营田粟万斛而民不敢复业若使民日为耕则所得数什倍于此矣玠用其言岁入果多已而玠复欲陆运召诸路转运使持户籍至军中溥曰今春驱梁洋遣民负粮至秦州饿死十八九岂可再也且宣司已取蜀民运脚钱百五十万其忍复使陆运乎既上＜锍-釒＞立以便宜止之卒行水运大中亦白玠曰利路幸小熟请以本司缗钱就籴徐责两路僦船之直以偿玠从之大中又患水运亡失以策诱贾贩省费十之五邵溥郭大中事皆不得其日因论者言梁洋事遂牵联书之吴玠奖谕诏书在十二月丙午是岁也四川收钱物緫三千六十余万缗支四千六十余万缗以宣抚司趱剩钱补其阙而玠一军所费为二千三百七十万缗 权尚书户部侍郎张致远试给事中秘阁修撰刘宁止权户部侍郎致远在版曹尝奏＜锍-釒＞言比年士大夫专意营私不恤国事几习为常殊不知国之安危乃一家之兴替民之利病乃一家之休戚故宁负诏旨而不负权势之请托宁缓贡赋而不缓亲故之券给宁阙军饷而不阙公使之馈遗冗员当省方且创置窠阙以私辟举摄局当罢方且差出僚属以徇干求卖官田则臣室租赁而谓不可行扑酒务则以官吏废并而多为之说奸赃不按发以善应副为有才簿书不钩考以便移兑为得计脱有急缓上不过告诉朝廷以求支降下不过厚歛百姓以纾已责或谓凋残之余末易料理顾在人何如耳夫人各有心陛下纵欲富国强兵大有为于天下臣固知其未可也此固士大夫之过其实亦循沿之失人才不甚相远九官犹各终一职孔子亦三年有成今既不因任又不持久信之不笃责之不专有功未必赏有罪未必罚或旬日或数月或期岁輙罢去幸而亡他故仅书二考亦罢去其政事著于时惠实孚于众者亦罢去若罪未至于害治而功或足以赎过者亦罢去居常岌岌然朝不谋夕则亦苟目前营私橐为去计而已矣伏愿陛下亟命大臣采一时公议类前日荐章铨量去留凡有使任各当其才才得试以久待以信责之专力务省节明禁僣侈自宫禁始自朝廷始员额可减者减之司属可并者并之毋顾小害毋徇人情毋溺浮议毋玩岁月爰诏卿士百辟各安职守各体国事各重民力使州县无妄用归其余于监司监司无妄用归其余于朝廷朝廷无横费日积月聚惟军湏是虑内外相视如一家上下相视如一人如此而后境土可复二圣可还中兴之业可致也后七日乃命下诏戒谕监司守令余令三省措置降旨在是月癸巳 左朝散郎楼炤守尚书右司员外郎炤坐秦桧累久斥至是始用之 尚书工部员外郎都督府主管机宜文字杨晨改祠部员外郎晨自川陕使还乃有是命 宗正少卿谢祖信罢为直秘阁知吉州 
戊子中书舍人胡寅充徽猷阁待制知邵州初寅既论不当遣使上赐诏书褒谕而尚书右仆射张浚自江上还奏使事兵家机权不用其说乃遣承节郎都督行府帐前准备差使范宁之与问安使何藓偕行寅复奏＜锍-釒＞言其无益者八有害者二大略谓庚戌而后不遣使金兵亦不来及癸丑而后日遣使则勾引金人入国曾不旋踵前所遣使皆侍从之臣闻其入金境昼夜驱驰略无礼节及见尼玛哈坐受欺绐匆匆而归况何藓一使臣何能任觇国之事万一金人临以兵威肆其迫胁必不能唶舌就死则反以我之情告之是自败也金人之所大欲者谁不知之既有灭宋之心使刘豫明日就亡今日亦必赴救而况豫贼祈哀乞援秋高草熟来犯何疑去冬下诏罪状刘豫明其为贼今豫岂肯容吾使人之达于金所谓无益皆此类也独有一说使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今岁月益久金必重閟惟惧我知之今以金为父兄之讐绝不复通则名正而事顺他日或有异闻在我理直易为处置若通使不绝则金握重柄归曲于我名实俱丧非陛下之利也使或有知二帝所在一见慈颜宣达陛下孝思之念虽岁一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理无难处也臣闻善为国者必有一定不易之计正其大义不徼幸以为之今日大计只当明复讐之义用贤才修政事息民训兵以俟北向更无他策倘或未可惟是坚守若夫二三其德无一定之论必恐不能有为至于何藓之行非特无效决湏取辱臣所见如此岂得以张浚有言而自抑也寅既与浚异论乃以父病不及侍迎乞守湖南小郡故有是命 诏荆湖南路提点刑狱公事马居中衡阳县令仇頴并勒停知衡州裴廪除名高州编管初廪用頴策调夫筑城冻死者二千余人而城卒不成上闻之谓大臣曰虐用其民如此宜重寘典宪以为妄作之戒有功则赏有罪则罚所以示劝沮也赵鼎曰虽寘廪于极典何以酬此二千人无辜性命欲且除名勒停编置岭外上曰可既而三省勘会诸司元奏乃頴建议而廪赞成其计诏廪免编管頴更降二官后旨在十二月甲寅 右迪功郎吴敦礼赍诏赐高丽还特迁右从事郎 登仕郎柴安逸许理选限安逸周世宗族孙用明堂赦而录之 
　　辛卯资政殿大学士提举万寿观兼侍读张守知平江府守引疾丐奉外祠故有是命 秘书省正字石公揆守监察御史 
壬辰殿中侍御史王缙言窃见去年冬间緫理财计之臣以赡养大兵急阙建议预借坊场一界净利钱朝廷不得已而从之宣州诸邑又催当限钱类皆勾集禁系岂有既已预借又催当限钱不惟重并苛扰实害坊场之法望令提举司究实按治从之 诏私贩川茶至伪界十里内提获犯人并从军法透漏州县当职官吏以下减一等 
　　癸巳亲从官赵胜归自金国备言二圣万福上悲咽不自胜曰胜向在太上皇帝处今其远归具言二圣久在漠北苦寒之地居处衣服饮食百种皆阙为人子弟不能拯父兄之难深自悲伤今朕所居宫室及一饮一食之间念及父兄痛入骨髓上嘻嘘泣下赵鼎等曰陛下孝友之思如此臣等无以自效死有余责然金人恃其强悍不久当衰愿少宽圣虑强于自治天必悔祸二圣终有还期 中书舍人朱震言珍州在涪州之南山路险绝舟车不通居民所输不过斗粟地利物产悉归敌人而吏禄军湏州县之费取足于夔路愿诏有司废罢州额以苏夔路之民诏川陕宣抚司一面措置后不果罢 故右文殿修撰知汾州张克戬定谥忠确克戬耆孙靖康末以死事赠延康殿学士 沿海制置使仇悆奏应沿海州县有舟之家五家为保递相觉察隐寄盗赃如有违犯并依保伍法如能自陈或徒中反告及他人捕缉并优立告赏从之 
甲午权中书舍人潘良贵缴方州杀人奏案不当上曰杀人者死此古今不易之法然情有可悯许具奏此祖宗好生之德苐恐州县之吏受赇出入略加约束可也 
　　乙未徽猷阁待制新知邵州胡寅改充集英殿修撰寅上奏辞新命且言自来繇词掖补外必湏在职一年仍非罪谴乃膺次对之选盖所以昭示恩礼不轻除授祖宗故事不可违也臣顷掌赞书才踰半年不能请止以逭刑诛论臣庇贱则恩礼非所施考臣怨仇则刑诛不可免＜锍-釒＞三上乃有是命 显谟阁待制两浙都转运使李迨言陛下深明治体加意所重既遴外台之选复行铨量之令宜乎纲纪肃然也奈何诸路监司尚有不副委任之意者此无他铨量之令虽行而督责之方未至也夫监司所以振举纲纪者法令也近年以来循习积毙不守法令者久矣差权官有专法也或违法而徇情求补人吏有定额也或溢额而养浮冗破兵级有著令也或废令而供私役以至公使钱踰岁赐之数头子钱非合支窠名虚费妄用奸蠹百出有不可胜言人皆知法令所不当为也而监司公然为之其循习积毙不守法令如此岂能为陛下振举纲纪乎昔者薛宣为御史中丞尝论部剌史不循守条职盖汉御史府有大夫为其长有中丞为其属执法殿中外緫部刺史臣愚欲望陛下略仿汉制委台臣分察诸路监司差官补吏占破兵级支用公使头子钱等事今日以前先令改正今日以后许令紏劾以闻其有违法被黜甚者仍令吏部籍记姓名永不除授监司差遣庶执按察之权者皆务先自治而后治人纲纪无不振举矣其于治体非小补也诏御史台常切觉察迨又言祖宗以来宅都大梁岁漕东南六百余万斛而六路之民莫知运动之方且无飞挽之扰盖所运者舟所役者兵卒故也今者驻跸浙右大兵乘江诸路漕运地里不若中都之远而公私苦之何也盖以所用舟船大半取办于民间往往凿船沉江以避其役至于抱认折欠监锢填纳为患非一此众所共知也伏见江浙路如温明虔吉州等处凡祖宗以来所置造船场今官吏具在皆坐縻廪禄略不举职盖缘逐州近将合支钱物材料工匠等转易他用欲乞特降处分委逐州守臣措置物料拘收兵匠随宜打造仍官自装笼湏管依年额数足如钱物阙少许取拨本处转运司移用钱相兼支用逐旋团结募兵卒主挽使臣管押依自来押纲条例支破请给每纲以十分为率量留力胜二分装载私物除不得运禁物榷货外免收力胜所谓本纲官物不容少欠如违勒令备偿庶几害不及民可以渐复漕运旧制诏工部措置 诏赐故直秘阁杨邦乂家吉州田二顷以其妻曾氏言子孙幼少未有食禄之人乞赐优恤也 诏出内帑绢三千六百匹绵万两赐亲贤宅诸宗室上谕大臣曰时寒如此令户部支则恐伤经费故苐从内帑趱那给之 
丙申徽猷阁待制提举江州太平观胡安国言臣闻古者不以名为讳尧典称有鳏在下曰虞舜则尧舜者固二帝之名周公以谥易名于是有讳礼然临文不讳嫌名不讳二名不偏讳载在礼律其义明白孔子作春秋凡书周鲁事虽婉其文至于名讳并依本字春秋为尊君父而作仲尼岂不恭者书法如此义亦可知自汉以来此义不行臣子习为謟谀而不知恭顺之实忌讳既繁名实愈乱本朝沿袭汉唐故事未暇尽革恭惟陛下天纵聦明既尊春秋之书以新圣德宜用春秋之法以断政事即有拨乱反正之功臣所纂修缮写进本援引他经子史之类欲乞应犯圣朝庙讳不可迁避者依太常博士王晳所进春秋解例并依监本空阙点画于渊圣御名亦不改易本字覆以黄纸庶几名实不乱上遵春秋之法亦以消臣子謟谀之端向孟轲氏钦王之义明恭顺之实诏如所请仍令疾速投进 
丁酉诏预借民户和买绢二分止令输见缗毋得抑纳金银除头子钱外每千收縻费钱毋得过十文用殿中侍御史王缙请也缙又言去冬巳预借和买今闻复有二分指挥向来收縻费钱每千有至百钱者今既纳见缗自无亏剥不合更收市利从之 诏江西帅宪司觉察漕司及州县毋得重叠催理旱伤民户苗米初朝廷以江西旱伤最甚命四等以下户苗米听输其直而户部言下户之内多有豪民隐寄诏漕司分析仍与逐州协心体国拘催本色斛斗殿中侍御史周葵言恐漕司及州县官规免罪戾一例将人户委系旱伤而未纳价钱者催理本色或虽有些小旱伤去处而已纳价钱者重叠催理致陛下命令不信于民而百姓重有骚扰为害不细故有是旨 荆南府归峡州荆门军安抚使王彦言已标拨营田八百五十余顷自蜀中市牛千七百以授官兵诏彦更切多方措置 右朝散大夫谢亮知通州言者奏其罪命遂寝 诏罢催税户长复以村疃三十户为一甲轮差甲头一名催税先是长沙丞吕希常建言大保长于一保之内岂能家至户到催促不前则监系破产诏诸路转运常平司相度利害至是广东诸司以为便遂推行之事祖见元年十月 江浙荆湖福建广南路提点坑冶铸钱赵伯瑜乞减铸钱每千钱重四斤五两比旧减半斤许之时坑冶尽废伯瑜访得诸监有古渣沦浸入地渐生矿末乃淘掘成铜品合鼓铸焉 右通奉大夫秘阁修撰程唐提举江州太平观与理作自陈唐复职年月未见 
　　建炎以来系年要录卷九十五金人地名考证 
　　尼玛哈原书作黏罕误改见卷一 


●建炎以来系年要录卷九十六 
　　宋 李心传 撰 
　　绍兴五年十有二月己亥朔检校少保镇宁镇信等军节度使神武后军都统制荆湖南北襄阳府路蕲黄州制置使岳飞迁招讨使 带御器械神武中军都统制权殿前司公事提举宿卫亲兵杨沂中权主管殿前司公事并中军隶殿前司沂中自刘锡之罢已暂权殿前司至此真除也自五军外又置选锋护圣二军每军皆有统制仍令沂中具名申枢密院给降付身给付身指挥在是月己酉 直秘阁宋万年提点利州路刑狱公事日历万年去年五月己亥自左朝散大夫直秘阁转一官利路提刑题名万年七年十月乃以右中大夫直徽猷阁到任 诏果州团练推官王利用知阴平县丁则江原县丞冯时行知苍溪县常明左迪功郎曹彦时并召赴都堂审察如未能远来令宣抚司与升擢差遣则晋原人时行巴县人明安民孙也先是祠部员外郎杨晨抚谕川狭还荐利用等才行于朝故有是命 中书门下省奏累据臣寮陈请乞淮南川狭荆襄等路行屯田之制以裕军食乃命学士草诏谕诸帅如所请 诏合门祇候孙崇节特差干办仪鸾司指挥勿行先是合门得旨行下而言者以谓自来未有合门承受圣旨除臣僚差遣条法深恐自此沿习为例中外臣僚因奏对之际干求差遣上累圣德此事虽小所系甚大望赐追寝仍诏大臣今后传宣内降或官司申乞奏审而不依法律者并依祖宗法许中书密院及所属官司执奏故有是旨崇节差遣以十一月辛巳得旨今但附寝命之日 
庚子试尚书礼部侍郎兼侍讲唐煇充徽猷阁直学士知徽州以煇引疾有请也 诏神武系北齐军号久欲厘正按神武乃高欢谥号此云北齐军号未详宜以行营护军为名神武前军改称中护军左军称前护军后军称后护军刘光世所部人马称左护军吴玠所部人马称右护军并听本路宣抚招讨司节制熊克小历称并听本路宣抚司节制此时湖北未置宣抚也克云川狭右军后亦谓之右护军此亦卤莽今不取王彦所部人马称前护副军听荆南安抚司节制应统制官巳下请给资任军分如旧中护军者本张俊所将信德府部曲后以忠锐诸将及张俊亲兵与张用李横阎皋之众隶之前护军者本韩世忠所将庆源府部曲后以张遇曹成马友李宏巨师古王＜王燮＞崔增之众隶之后护军者本岳飞所将河北部曲后以韩京吴锡李山赵秉渊任士安之众隶之左护军者本刘光世鄜延部曲其后王德郦琼靳赛自以其众隶之右护军者本吴玠泾原部曲后得秦凤散卒及刘子羽关师古之众隶之前护副军者本王彦河北所招部曲其后稍以金州禁卒隶之至是俊与世忠光世军最多玠次之飞又次之彦兵视诸将最少自渡江以后三衙名存实亡逮赵鼎张浚并相乃以杨沂中所将隶殿前司解潜部曲隶马军司统制官颜渐部曲隶步军司沂中之军本辛永宗部曲后又益以他兵故其众特盛潜之军才二千余渐所统乌合之兵而已颜渐今月乙巳差充湖南安抚司使唤其兵以壬寅日隶步军司今并附此 言者论行在职事官凡有除授画降指挥承袭旧例日下供职此无补于事适足以长奔竞之风又有不可者方除命之出合于人望者固无可言傥未惬于公论则御史谏官得以言舍人得以缴给事中得以驳与其追寝于供职之后曷若改正于未行之前不为反汗也执政大臣人主之所体貌天下视之以为矜式进退之际其举措尤当慎也至于军旅急切之事有司之不可一日阙者自可临时别降指挥勿以为例此当从权权非反经之谓相时之宜权事之轻重而已伏望特降指挥除去旧例亦所以训迪列位励其风节从之 诏四川制置大使司奏禀急速事许赴入内内侍省投进用席益请也 
辛未赵鼎等奏应都督府军马并拨隶三衙上曰祖宗故事应军马未有不入三衙者今厘正之甚善他日差出即降旨听某将节制其名既正则军政渐可复旧 权户部侍郎王俣言致治之要无他上有道揆下有法守而已然则守法者有司之事也自兵火以来虽案牍散亡而嘉祐旧典绍兴新书与夫通用专法纤悉具存奈何比年以来官失其守废法用例其毙滋甚如立功之赏不可以一揆也彼重而此轻则必引重以为例死事之泽不可以一律也甲多而乙少则必引甲以为例以至迁转补授之差请给蠲减之异如此之类不可概举有司动輙援引以请甚者巧为附益规紊朝听初则曰与例稍同又其次则曰与例相类一字之别去法愈远不啻倍蓰什伯千万然也所以恩归于下怨集于上人不退听事益增多为治之害孰大于此伏望明诏大臣除刑寺断例合依旧存留照用外其余委官悉取已行之例精加详定有不戾于法而可行于时者参订修润附入本例严戒有司自今以始悉遵成宪毋得受理敢有弗率必罚无赦诏左右司枢密院检详官取索措置条具申尚书省自南渡以来百司日有申明皆临时裁决初无定制三省枢密院尤为丛冗至是赵鼎因请委都司取会前后所行之例约为中制立为定法付之有司遵守而行吏无所肆其奸矣熊克小历略载此事于今年八月末又不出俣奏请实甚误也按今年八月戊午止是编集粮审院续降指挥今移附此
  </div>
  <div class="pagination">
   <a href="建炎以来系年要录_page28.html">
    上一页
   </a>
   <span>
    ...
   </span>
   <a href="建炎以来系年要录_page24.html">
    24
   </a>
   <a href="建炎以来系年要录_page25.html">
    25
   </a>
   <a href="建炎以来系年要录_page26.html">
    26
   </a>
   <a href="建炎以来系年要录_page27.html">
    27
   </a>
   <a href="建炎以来系年要录_page28.html">
    28
   </a>
   <span class="current-page">
    29
   </span>
   <a href="建炎以来系年要录_page30.html">
    30
   </a>
   <a href="建炎以来系年要录_page31.html">
    31
   </a>
   <a href="建炎以来系年要录_page32.html">
    32
   </a>
   <a href="建炎以来系年要录_page33.html">
    33
   </a>
   <a href="建炎以来系年要录_page34.html">
    34
   </a>
   <span>
    ...
   </span>
   <a href="建炎以来系年要录_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
