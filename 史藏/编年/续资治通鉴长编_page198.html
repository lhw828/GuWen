<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 198 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 198 页/共 607 页</h1>
    <div class="content">　　【四】馆置中京门外「置」原作「至」，据宋本、宋撮要本、阁本及契丹国志卷八兴宗纪改。
　　【五】三万工与太庙斋郎「太庙斋郎」原作「借职斋郎」，据宋会要方域八之三改。太平治迹统类卷八仁宗经制西夏要略作「斋郎」。
　　【六】八万工与借职十万工与奉职「与借职十万工」六字原脱，据宋本、宋撮要本及宋会要方域八之三补。
　　【七】不愧于古人「不愧」原作「不怯」，据宋本、宋撮要本及太平治迹统类卷七康定元昊扰边改。
　　【八】并易蕃官马「并」原作「羊」，据宋本、宋撮要本、阁本改。宋会要职官六四之四○记此事，作「换胡延谔马入己」。
　　【九】士绍原作「士诏」，据宋撮要本、阁本改。按宋史卷二五三李继周传谓「士彬兄士绍」，续资治通鉴卷四二则谓士绍为士彬从兄，与本书同。
　　【一○】诏斩二人「二」原作「三」，据本书本卷五月壬午编及司马光稽古录卷一九、十朝纲要卷五、编年纲目卷一一改。
　　【一一】吏勤其官「勤」原作「劝」，据宋本、宋撮要本改。
　　【一二】祖额原作「租额」，据宋本、宋撮要本改。下同改。
　　【一三】审官院「院」字原脱，据宋本、宋撮要本补。
　　【一四】陕府原作「陕西」，据宋本、宋撮要本、阁本及奏议卷三二四御边改。
　　【一五】瑀言「言」原作「云」，据宋本、宋撮要本、阁本及宋史全文卷七下改。
　　【一六】五行阴阳原作「阴阳五行」，据同上书及涑水纪闻卷四乙正。
　　【一七】止赐章服「止」原作「上」，据宋撮要本、阁本及续资治通鉴卷四二改。
　　【一八】梁适劾瑀于内降除官「于」原作「干」，据阁本改。续资治通鉴卷四二作「以」。
　　【一九】何异驱市人而战哉「哉」原作「武」，据宋本、宋撮要本、阁本改。
　　【二○】鄜延副都部署忻州团练使任福为环庆副都部署兼知庆州「鄜延」原作「鄜州」，两「副都部署」原均脱「都」字，据宋本、宋撮要本、阁本及宋史全文卷七下改补。太平治迹统类卷八仁宗经制西夏要略下一「副都部署」与宋本同。宋史卷三二五任福传均作「副总管」，盖避英宗讳追改，非当时本称。
　　【二一】与觽皆遁归「皆」字原在「与觽」上，据韩魏公集卷一○家传乙正。
　　【二二】列城武备不设「城」原作「陈」，据宋本、宋撮要本、阁本改。
　　【二三】近至延州「至」原作「臣」，据宋本、宋撮要本及宋会要兵二七之二六改。
　　【二四】自纾其患同上宋会要兵作「自贻其患」。
　　【二五】欲其尽死「其」、「尽」二字原互倒，据宋本、宋撮要本及编年纲目卷一一乙正。
　　【二六】虽旬假不休务「旬假」原作「休假」。按下文谓：「诏自今遇旬假，听休务如旧。」今据宋本、宋撮要本改正。
　　【二七】疆埸之任不用节将「疆埸」原作「疆场」，据阁本及宋史卷二九二丁度传改。
　　【二八】不可以战斗「以」字原脱，据宋本、宋撮要本及宋史全文卷七下补。
续资治通鉴长编
卷一百二十八
卷一百二十八
　　起讫时间 起仁宗康定元年七月尽是年九月
　　卷　　名 续资治通鉴长编卷一百二十八
　　帝　　号 宋仁宗
　　年　　号 康定元年（庚辰，1040）
　　全　　文
　　秋七月乙卯，诏臣僚赴官、罢任所过山险之处，量差军士防送，毋得过迎送人数之半。
　　丁巳，诏诸军戍边，其在营家属，并给以茶盐。
　　戊午，太常寺丞、集贤校理李昭遘上太宗藩邸圣制三卷、永熙政范二卷，降诏曪谕。
　　癸亥，鄜延钤辖张亢上疏曰：
　　旧制，诸路部署、钤辖、都监不过三两员，余官虽高，止为一州部署、钤辖，不预本路事。今每路多至十四五员，少亦不减十员【一】，皆兼路分事，权均势敌，不相统制，凡有议论，互执不同。按唐总管【二】、统军、都统，处置、制置使，各有副贰，国朝亦有经略使、排阵使，请约故事，别创使名，每路军马事，止三两员领之。其已系路分部署、钤辖、都监者，且仍旧职，并属新置使处分，所贵事出于一。
　　又泾原一路，自部署、钤辖、都巡检及城寨所部【三】近六十余处，多者五七指挥，少者一二指挥，兵势既分，不足以当大敌。若贼以二万人为二十溜而来，多张声势，以缀我军，然后以三五万人大入奔冲，则何以枝梧。
　　又比来主将与军伍移易不定，人马强弱，品配未均。今泾原正兵五万，弓箭手二万，鄜延正兵不减六七万，若能预为团结，明定节制，迭为应援，以逸待劳，则乌合饥馁之觽，岂能窥我深浅乎？请下韩琦、范仲淹分按逐路，以马步军八千以上至万人，择才位兼高者为总领。其下分为三将，一为前锋，一为策前锋，一为后阵。每将以使臣、忠佐两三人分屯要害之地，若贼小入则一将出，大入则大将出。
　　又量贼数多少【四】，使邻路出兵而应接之，此所谓常山蛇势也。今万人以上为一大将，一路又有主帅。延州领三大将，鄜州一大将，保安军及西路巡检、德靖寨共为一大将，则鄜延路兵五万人矣。原渭州、镇戎军各一将，渭州山外及瓦亭各一将，则泾原路五万人矣。弓箭手、熟户不在焉。昨延州之败，盖由诸将自守，不相为援。请令边臣预定其法，贼寇某处，则某将为先锋，某将出某处为奇兵，某将出某处为声援，某城寨相近出敢死士某处设伏，都同巡检【五】则各扼其要害。
　　又令邻路将取某路救应，仍须暗以旗帜为号。昨刘平救延州，前锋军马陷贼寨者四指挥，平犹不知。又赵瑜领军马闲道先进，而赵振与王达等趋塞门【六】，至高头平，踏白马报贼张青盖驻山东【七】，振麾兵掩袭，乃其子瑜也。臣在山外策应，未尝用本指挥旗号，自以五行支干别为引旗。若甲子日本军相遇，则先者张青旗，后者以绯旗应之，此是干相生也，其干相□支相生、支干相生□亦如之。盖兵马出入，昼则百步之外，不能相认，若不预为之号，必误军期。
　　又国家承平日久，失于训练，今每指挥艺精者不过百余人，其余皆疲弱不可用。且官军所恃者，步人、弩手尔。臣知渭州日，见广勇指挥弩手三百五十人，其弩力及一石二斗者才九十余枝，其余止及七八斗，止欲阅习时易为力尔。臣以跳镫弩试之，皆不能张，阅习十余日，仅得百余人。又教以小坐法，亦十余日，又教以带甲小坐法，五十余日，始能服熟。若安前弊而应新敌，其有必胜之理乎？
　　又兵官务要张皇边事，刘平之败，正繇贪功轻进。镇戎军最近贼境，每探马至，不问贼之多少，部署、钤辖、知军、都监皆出，至边壕则贼已去矣。盖权均势埒，不肯相下，若其不出，则恐得怯懦之罪。又诸路骑兵不能驰险要，计其刍粟，一马之费，可养步军五人。马高不及四尺三寸者，宜悉还坊监，自今止留十之二，余以西川、荆湖等路步人代之。又比来诸班、诸军有授诸司使副至侍禁、殿直者，亦有白身试武艺而得官者；诸路弓箭手生长边陲，父祖暛命，累世捍贼，乃无进擢之路，何以激劝边民？
　　且用兵以来，屡出无功，若一旦更议五路深入，臣窃以为未可。且山界诸州城寨，距边止三四百里，西夏之兵虽器甲精利，其如战斗不及山界。今使敌人不得耕牧，畏首畏尾，周顾不暇，可令步人负十日粮，又日给米一升为汤饮，马军给新粟四升、草五分，贼界草地，亦可半资放牧，新粟兼减挽运之半【八】。王师既行，使唃畼啰及九姓回纥分制其后，此荡覆巢穴必矣。
　　又言：「陕西民差配之苦，数倍常岁，止如鄜州买骆驼、驴骡、牛羊、红花紫草、桥瓦、秋辔、箭翎、白□三事、子羊皮裘、牛皮筋角弓胎之类，宜一切权罢，仍令安抚司与逐州长吏减省他役，颛应边上科率。及乞遣殿侍、军将各三十人，驼、骡【九】各二百，留其半河中，以运鄜延、保安军军须物，其半留干州或永兴军，以运环庆泾原、镇戎军军须物，分转运使一员专董其事。又鄜州四路半当冲要，尝以闲慢路分递铺兵卒之半，贴冲要二路。每驿得百人，每三人挽车，载物二百五十斤至三百斤，若团并般运【一○】，边计亦未至失备，而民力可以宽矣【一一】。」初，亢请乘驿入对，诏令手疏上之，其后多施用者。
　　乙丑，遣刑部员外郎集贤校理同修起居注郭稹、供备库副使夏防使契丹，告以方用兵西边也。议者谓元昊潜结契丹，恐益为边患，故特遣稹等谕意。契丹主厚礼之，与同出观猎，延稹射，一发中走兔，敌人愕视。契丹主遗以所乘马及他物甚厚。防，守赟子也。
　　补京兆府僧道信为三班借职、陕西都部署司指使，本司言其习知边事也。
　　丙寅，权御史中丞柳植言：「中丞知杂，旧举三院御史，而近岁乃诏两制举之。请自今复下台举官如故事。」从之。
　　己巳，降捧日天武四厢都指挥使、象州防御使、鄜延副都部署【一二】赵振为白州团练使，知绛州。贼自正月攻围塞门寨，振代范雍守延州，有兵七千八百余人，按甲不动，寨中兵才千人，屡告急，五月初，振始遣百余人赴之，寨遂陷。振尝语人曰：「贼乘新胜，必径进，苟延州勿支，则陕西未可量也。方幸贼不至，塞门虽危，吾宁以大易小。」于是，都转运使庞籍劾奏振畏懦不出，故坐贬。自金明陷败，安远、塞门二寨在金明之北，振既不能救安远，遂弃之，又移书塞门寨主高延德曰：「可守则守。不可守，宜拔兵民以归。」延德城守将半岁，振卒不救，乃率觽弃城，敌据险邀之，与觽皆没。振移书延德，此据记闻。赵振本传称振至延州，谓将吏曰：「今贼乘新胜之始，必径进。吾伤夷之后，宜固守。然虑诸城不能如吾谋，苟延州勿支，则陕西未可量，此天下安危之机。幸贼百日不至，则吾备已固。不然骤至，吾方以大易小。」未一月，贼寇塞门。按贼自正月攻围塞门，至五月陷之，兵未尝去而复来也。范雍以二月二十八日贬安州，振即自环州代雍，度其至延州，必三月闲，而塞门以五月十二日陷。方塞门之陷，振在延州已一月余，传乃谓振至延州未一月，贼复寇塞门，皆非事实也。大抵振实怯懦，又延州守备未固，恐兵出诱贼，贼复骤至城下，故不敢救塞门，所云「以大易小」者，振借口尔，而使臣猥信之，且着论，力为振地，今不取，但略存振语，使后世有考焉。
　　庚午，御延和殿阅诸军习战阵。上封者言：「诸军止教坐作进退，虽整肃可观，然临敌难用，请自今遣官阅阵毕，令解镫以弓弩射。营置弓三等，自一石至八斗；弩四等，自二石八斗至二石五斗，以次阅习。」诏行之陕西、河东、河北路。又诏教士不衽带金革【一三】，缓急不足以应敌，自今诸军各予铠甲十、马甲五，令迭披带。又命诸军班听习杂武技，勿辄禁止。此据本志附见。
　　布衣吕渭、李元振、姚嗣宗皆上封事陈方略，召试学士院，壬申，并授幕职官知县。渭，真定人；元振，京兆人；嗣宗，华人也。
　　陕州言陕西副都部署、兼缘边招讨副使、耀州观察使夏随卒。随始受命，上面谕曰：「方以边事委卿，毋得以父在机密为嫌。」时随已病，或劝须疾愈乃行，随曰：「边事方急，可以疾辞乎？」及卒，赠昭信节度使，谥壮恪，遣中使护丧。随颇好儒学，多从士大夫游，虽在边无战功，亦自严重寡过云。
　　乙亥，太常博士、陕西河东制置青白盐使薛宥为监察御史。时陕西都转运使庞籍荐宥经度西盐，且请假要官以重其事，朝廷既从其请，因诏诸路自今毋得荐人求换御史。
　　前保信行军司马范讽为将作少监、知淮阳军。
　　丙子，宫苑使、达州刺史、河北安抚使高志宁为西上合门使、知沧州。初，命志宁经度河北诸州军城池，为战守备，既而议者恐契丹寖有所疑，故罢之。韩琦墓志云本道有嫉志宁统制者，故有此言。今但从实录。
　　戊寅，皇子初赐名昕，授检校太尉、忠正节度使，封寿国公，置旌节于资善堂，命端明殿学士李淑典其书奏。故事，皇子封国公，食邑三千户，食实俸一千户。而中书误封邑千户【一四】，实封三百户。翌日，诏当制学士贴麻改正之。
　　是月，以龙神卫四厢都指挥使、眉州防御使、泾原副都部署葛怀敏为捧日天武四厢都指挥使、鄜延副都部署。
　　八月癸未朔，命翰林学士兼龙图阁学士晁宗□、右骐骥使象州防御使入内都知王惟忠赍手诏至永兴军，与夏竦等议边事。宗□传云关中宿师久，以宗□安抚陕西，与夏竦议攻守策。实录乃无安抚之命。当考。
　　乙酉，太常丞田况为陕西经略安抚司判官，试校书郎胡瑗为丹州军事推官、经略安抚司勾当公事。况从夏竦，瑗从范仲淹之辟也。
　　诏京朝官徙益、梓、利、夔四路而父母老疾或谋葬者，许权入近地监当。
　　赐修金明等寨役卒缗钱。
　　丁亥，诏：「诸路罪人多，犯徒、情理重，选少壮者刺配永兴军牢城。候及三百人，选置军校，团为威捷指挥，教阅武艺，分隶逐路部署司，以备前锋。有能暛命者，加拔擢之。」
　　又诏鄜延路诸兵戍守日久者，令番休。
　　戊子，改赠刘平为朔方节度使，石元孙为定难节度使。前赠忠武、忠正，皆非化外镇。凡初除节度使，必先历化外故也。
　　癸巳，遣西京左藏库副使段微明往视滑州房村埽及回河庙南摧垫堤岸【一五】，仍规度修塞工料以闻。
　　陕西经略安抚副使韩琦言：「缘边部署、钤辖下指挥使臣，每御敌，皆临时分领兵马，而不经训练服习，将未知士之勇怯，士未知将之威惠，以是数至败衄。昨诸班中选武艺优者为寨主、监押，然拘于一城，未能各适其用。欲下陕西都部署司，分所试中人，鄜延路十五员，环庆、泾原、秦凤路各十员，为逐路教押军阵，以士卒所习精麤，重行赏罚。如此，则老懦者不能自容，勇壮者各思奋身，复免主将争占精兵，专为己卫也。又临敌取胜，必有奇兵，若并力出攻，则所向皆溃。今士卒非无骁果胆力出于侪类，缘分在逐指挥，每指挥不过三二十人，与中常之兵混而为一，御敌之际，势分力寡，多为懦卒所累，虽欲挺身奋击，其可得乎？欲乞委臣与范仲淹、庞籍等分路于屯驻驻泊并本土厢禁军内【一六】，选马上使金□屈刀、枪槊、铁鞭、铁简、棍棒勇力过人者为平羌指挥，以五百人为额，其衣粮如龙卫，而立骁捷之上。鄜延、环庆、泾原、秦凤四路，各置两指挥，本路土兵一指挥，屯驻驻泊兵士一指挥，鄜延路屯延州、鄜州，环庆路屯环州、庆州，泾原路屯泾州、镇戎军，秦凤路并屯秦州。若已请龙卫以上，请受者即以之为节级，若后来人阙，即选试殿前，马步军司龙卫以下诸指挥武艺有勇力者补填之。本路土兵止选就粮指挥，其选中屯驻驻泊兵士，听三年一代。仍令诸州军揭牓以募投平羌者，送经略司拣试，给禁军例物外，别给钱十千、绢十匹，无马者以牡马给之【一七】。」诏都部署司相度以闻。家传云从之，今据实录。
　　乙未，刑部员外郎、知制诰苏绅为契丹国母生辰使，西京左藏库副使向傅范副之。傅范，敏中子也。右正言、知制诰□育为契丹主生辰使，东头供奉官、合门祇候冯载副之；右正言梁适为契丹国母正旦使，西染院副使张从一副之；从一，耆子。太常丞、史馆修撰富弼为契丹主正旦使，供备库副使赵日宣副之。据富弼语录，副使乃张从一，非赵日宣也。
　　弼入辞便殿建，言：「朝廷悉发京东西、淮南、江南、荆南、湖北、两浙、福建、广南东西凡十一道兵以屯关中。十一道兵素寡弱，又遭此调发，故关中得之未足以充，而十一道之兵尽。朝廷独念京东邻河朔，京西接关陕，此二道不可以无备，遂遣使阅乡民，俾习武以代官兵，东南九道则不之省。伏思朝廷用度，如军食、弊帛、茶盐、泉货、金铜、铅银以至羽毛、胶漆，尽出九道，朝廷所以能安然理天下而不匮者，得此九道供亿使之然尔！此九道者，朝廷所仰给也，固宜保守之。今尽取其兵，且不加保守，一日乘虚盗起，梗其津要，则京师无故而坐困矣。今九道大小一百三十余郡，若每郡皆宿兵，固不可得也。臣欲乞于九道中，择要害约十余郡，如泗、扬、升、洪、吉、潭、荆、桂、广、福、杭、越之类，按地理相去均者，于本处募兵，大郡五千，小郡三千，以多补少，不过四五万人，以东南百三十郡之富【一八】，岂不能赡养哉？训为精兵，勿复他役，每郡置二督护专领之，每道别置一都护经略之，九道置一总统者居中以节制之，如此，则欲为寇者知朝廷有备，岂不惮耶？设有盗起，则发兵有所，济师有地，乘其未甚炽而扑灭之，不为难矣。」又言：「京东西乡兵，要未足恃，亦请择要害数郡，别募兵立帅如东南之制【一九】。」因历举隋、唐巨盗以证其言，执政谓弼不当引圣朝比隋、唐昏乱之时，遂寝其奏。弼以八月受命，十月入辞，今附见。
　　戊戌，罢天下寺观用金箔饰佛像。
　　诏知桂州、都官郎中任昊兼提举广南西路州军【二○】巡检兵甲溪洞公事。
　　庚子，禁陕西缘边主兵官与属羌交易，犯者以违制论。
　　癸卯，遣屯田员外郎刘涣使邈川谕唃畼啰出兵助讨西贼，涣请行也。涣出古渭州，循木邦山至河州国门寺，绝河，踰廓州，抵青唐城。唃畼啰迎导供帐甚厚，介骑士为先驱，引涣至庭，唃畼啰冠紫罗□冠，服金线花袍、黄金带、丝履，平揖不拜，延坐劳问，称「阿舅天子安否」。道旧事则数十二辰属，曰兔年如此，马年如此云。涣传诏已，唃畼啰召酋豪大犒，约尽力无负，然终不能有大功也。涣所经行地理，据笔谈。
　　戊申，宣徽南院使、镇海节度使、同知枢密院事夏守赟罢为天平节度使、判澶州。守赟以子随卒，引疾求罢，从之。
　　龙图阁学士、刑部侍郎、权知开封府杜衍同知枢密院事。
　　工部郎中、天章阁待制□遵路为兵部郎中，权知开封府。
　　己酉，工部郎中、天章阁待制、知广州段少连为龙图阁直学士、知泾州。广州多蛮猺，杂四方游手，喜乘乱为寇敓。上元然灯，有报蕃市火者，少连方燕客作优戏，士女聚观以万计，其僚请罢燕，少连曰：「救焚不有官乎？」作乐如故。须臾火息，民不丧一簪，觽服其持重。范仲淹经略西边，荐少连才堪将帅，故有是命。命未至而少连卒于广州矣。少连通敏有才，遇事无大小，决遣如流，不为权势所屈【二一】，上甚嗟惜之。
　　庚戌，陕西经略安抚副使范仲淹兼知延州，徙知延州张存知泽州。先是，诸将争言攻取之策，存以为：「戎狄狂僭，自古有之。今大兵出征，臣恐生民篃受其弊。若元昊果有悛悔怀服之心，无他邀求，虽名号未正，臣谓亦可阔略。与其责虚名于戎狄，曷若拯实弊于生民也？」乃自陕西都转运使徙延州，迁延不即行。既至，与仲淹议边事，乃云素不知兵，且以亲年八十求内徙。仲淹因自请代存，从之。先是，诏分边兵，部署领万人，钤辖领五千人，都监领三千人，有寇则官卑者先出。仲淹曰：「不量贼觽而出战，以官为先后，取败之道也。」为分州兵为六将，将三千人，分部教之，量贼觽寡使更出御贼，贼不敢犯，既而诸路皆取法焉。贼相戒曰：「无以延州为意，今小范老子腹中自有数万兵甲，不比大范老子可欺也。」大范盖指雍云。据范仲淹八月十八日奏议，如京使、鄜延都监朱吉第一将，内殿承制、鄜延都监梁绍熙第二将，供备库使、延州都监许迁第三将，供备库使、延州都监周美第四将，内殿崇班、合门祗候、延州都监郑从政第五将，西头供奉官、延州都监张建侯第六将。
　　辛亥，诏范仲淹、葛怀敏领兵驱逐塞门等寨虏骑出境，仍募弓箭手，给地居之。
　　壬子，以益州草泽伊缜为试校书郎。缜少倜傥，不为章句学，再举茂才异等不中。元昊反，数上疏言事，丁度、杨偕荐其才，召试学士院而命之。
　　延州都监周美言于范仲淹曰：「贼新得志，其势必复来。金明当边冲【二二】，我之蔽也，今不亟完，将遂失之。」仲淹因属美复城如故。数日，贼果来，其觽数万，薄金明，阵于延州城北三十里。美领觽二千力战，会暮，援兵不至，乃徙军山北，多设疑兵，贼望见以为救至，即引去。既而贼出艾蒿寨【二三】，遂至郭北平，夜斗不解。美悉觽使人持一炬从闲道上山，益张旗帜，四面大噪，贼惧走，获牛羊、橐驼、铠甲数千计，遂募禁兵筑万安城而还。贼复寇金明，美引兵繇虞家堡并北山而下，贼即引去。此据周美本传，不得其时，今附八月末。贼再寇金明，阵于延州城北三十里，及出艾蒿寨，它书皆无之，范仲淹奏议亦不关载，当考。以夏竦荐为都监，实录在康定元年四月己酉。
　　九月甲寅，滑州言河水泛溢，坏居民庐舍。
　　丙辰，遣三班借职杜赟谕西蕃瞎□族，令出兵讨贼。
　　工部侍郎、参知政事李若谷以耳疾累章辞位，戊午，罢为资政殿大学士、吏部侍郎、提举会灵观事。宫观置提举自若谷始。此据叶梦得石林燕语，当考。
　　礼部尚书、知枢密院事宋绶为兵部尚书，起复翰林学士兼龙图阁学士、左司郎中、知制诰晁宗□为右谏议大夫，并参知政事。宗□时使陕西未还，会朝廷以金饰胡黙、金汲器赐唃畼啰，宗□言：「仲叔于奚辞邑请繁缨，孔子曰：『不如多与之邑。』繁缨，诸侯之马饰，犹不可与陪臣，况以乘舆之器赐外臣乎？必欲优其礼，不若加赐金帛也。」
　　龙图阁直学士、起居舍人、权三司使郑戬为谏议大夫，同知枢密院事。戬在三司才半岁，复转运使考课格，分别殿最，又勾较三司出入，得羡钱四百万缗。
　　己未，右正言、知制诰叶清臣为龙图阁直学士、起居舍人、权三司使事。中书进拟三司使，清臣不在选，帝曰：「叶清臣才可用。」遂以命之。清臣始奏编前后诏敕，使吏不能欺，簿帐之丛□者，一切删去。内东门御□，皆内侍领之，凡所呼索，有司不敢问，乃为合同以检其出入。
　　初，三驾皆以待礼事，而车驾近出止用常从以行，议者以为近于阔略。于是，参知政事宋庠言：「车驾行幸，非郊庙大礼具陈卤簿外，其常日导从，唯前有驾头，后拥伞扇【二四】而已，殊无前典所载公卿奉引之盛。其侍从及百司官属，下至畼役，皆杂行道中。步辇之后，但以亲事官百许人执檛以殿，谓之禁卫。诸班劲骑，颇与乘舆相远，而士庶观者，率随扈从之人，夹道驰走，喧呼不禁。所过旗亭市楼，皆垂帘外蔽，士民凭高下瞰，而逻司、街使曾不呵止，威令弛废，习以为常。且黄帝以神功盛德，犹假师兵为营卫，盖所以防微御变【二五】也。汉、魏以降，有大驾、法驾、小驾之仪。至唐，又分殿中诸卫、黄麾等仗，名数次序【二六】，各有施设。国朝承五代荒残之弊，事从简略，鸣銮游豫，仅同藩镇，而尽去戈戟旌旗之制，非所谓旄头先驱、清道后行之谨也。此皆制度放失，惮于改作之咎。谓宜委一二博学近臣，检寻前代仪注及卤簿令，于三驾诸仗内参定，以今乘舆常时出入之仪，比之三驾诸仗，酌取其中，稍增仪物，具严法禁，上以尊宸极，下以防未然，革去因循，其在今日。」诏太常礼院与两制详定，遂合奏诸班直禁兵步骑为禁卫，仍旧数，复增清道马百，佩弓矢为五重骑，而执罕毕者一骑，而执牙门旗前后四骑，而执绯绣凤氅二十四、雉扇十有二，皆分左右。天武兵徒行者执柯舒。亲从兵增其数为三百【二七】，殿前指挥使增为二百，并骑，左右相对。开二门，门闲二丈，以拟周礼之人门，凡前牙门旗后，后牙门旗前，为禁卫，辄入者论以法。禁乘高下瞰、垂帘外蔽、夹道喧呼驰走者。颇着于令，其后寖弛云。「柯舒」字当考，江休复杂志驾头乃初即位御坐，其详具嘉佑六年七月。
　　诏天下商税务，今年所增税物名件，尽除之。
　　都官员外郎景泰为左藏库使。泰，普州人元昊未反时，尝通判庆州，言：「元昊虽称臣奉贡，然包藏祸心，特未发尔。今主将率任军伍，无长策，而器械钝缺，士卒惰窳，城池不修，资粮无备，一旦有警，何以应敌？」三疏不报。已而元昊果反，泰复上边臣要略二十卷，平戎策十五篇，于是有荐泰知兵者，召对称旨，故换武秩，使知宁州。
　　诏开封府晓谕进边事人，所陈方略有可行者，与恩泽外；其无可采，已行告示并给盘缠钱令逐便者，自今无得复着接驾进状【二八】，希望恩泽。会要九月七日事。
　　庚申，范仲淹遣殿直狄青、侍禁黄世宁攻西界芦子平，破之。此据奏议，乃是月八日。
　　辛酉，降知杭州、天章阁待制司马池知虢州。池性质易，不饰□传，剸剧非所长，又不习知□俗，以是谤讥闻朝廷。转运使江钧、张从革劾池决事不当十余条及稽留德音，坐是左迁。始，转运使既奏池，会吏有盗官银器系州狱，自陈为钧掌私□，出所费过半；又越州通判载私物盗税，乃从革之姻，遣人私请。或谓池可举劾以报仇，池曰：「吾不为也。」人称其长者。
　　赐陕西军士羊裘。初，言者以塞下苦寒，请以羊裘赐战士，三司计一裘用五羊皮，听军士自制，其薄毛者给次边。既而配率诸路，每一羊皮至直五六千，督取严急，民甚苦之。
　　壬戌，降龙图阁直学士张存为天章阁待制，谏官梁适言存初以知延州进职，今既内徙泽州，则前所授命当夺故也。
　　赐秦州小洛门采造物役卒缗钱。
　　癸亥，降白州团练使、知绛州赵振为太子清道率府率，潭州安置；鄜延部署、凤州团练使许怀德为宁州刺史，钤辖、文思使、文州防御使史崇信为资州团练使，供备库使、带御器械王从德落带御器械，都监、如京副使朱吉为供备库副使。贼既陷塞门寨，执高延德，杀王继元，有军士赵义者亡归，妄言贼尝杀犬与延德誓，使为内应，振信其言，奏之。贼复攻安远寨急，振卒不敢救，乃奏云：「五月己巳，臣领兵屯延州北三川口，会连日风雨，使人觇候，贼盛兵尚在塞门【二九】，而安远路泥淖，蓬蒿深至人腋，又分兵浑州川等处，绝官军归路，臣恐贼乘虚袭延州，遂令都监朱吉将所部兵屯金明，臣以大兵屯鱼家庄，以备奔突。」既而经略司言振观望逗挠，请论如律。延德、继元家人复诉于朝廷，振时已责绛州，未行，再命侍御史方偕就同州勘问振，罪当斩，偕奏「振兵寡不敌【三○】，苟出以饵贼，无益也。」由是得不死，而怀德等四人并坐不救二寨，与振同贬。
　　诏自今都部署司应有寨栅申报贼寇入界，不以多少远近，并须画时救应。
　　乙丑，诏：「河北、河东路强壮，陕西、京东西路新置弓手，皆以二十五人为团，置押官；四团为都，置正副都头各一人；五都为指挥，置指挥使，各以阶级伏事。年二十系籍，六十免，取家人或它户代之。听私置弓弩。每岁十月后正月前，分番上州教阅，半月即遣归农。或遇非时勾集守城及捕盗贼，日给粮二升。岁正月县以籍上州【三一】，州以籍奏兵部，按举不如法者。」实录所书太繁，今用本志及朔历删修。河北、河东强壮事，始见咸平三年及景德元年；陕西、河东弓箭手，见建隆二年及景德二年；京东、西新置弓箭手，当考。
　　丙寅，诏陕西诸路部署司揭牓告谕，凡经蕃贼围创，军民逃避未还者，限百日于所在首身。
</div>
    <div class="pagination">
<a href="续资治通鉴长编_page197.html">上一页</a><span>...</span><a href="续资治通鉴长编_page193.html">193</a><a href="续资治通鉴长编_page194.html">194</a><a href="续资治通鉴长编_page195.html">195</a><a href="续资治通鉴长编_page196.html">196</a><a href="续资治通鉴长编_page197.html">197</a><span class="current-page">198</span><a href="续资治通鉴长编_page199.html">199</a><a href="续资治通鉴长编_page200.html">200</a><a href="续资治通鉴长编_page201.html">201</a><a href="续资治通鉴长编_page202.html">202</a><a href="续资治通鉴长编_page203.html">203</a><span>...</span><a href="续资治通鉴长编_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
