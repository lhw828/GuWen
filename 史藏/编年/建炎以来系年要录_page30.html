<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 30 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 30 页/共 115 页
  </h1>
  <div class="content">
   壬寅中书舍人兼直史馆任申先升充史馆修撰先是范冲以待制兼修撰而舍人当在待制之上故改命焉 吏部尚书孙近等乞依宰执例裁减俸给不许已而台谏近戚诸大将相继有请上悉以不允答之 诏龙图阁待制耿延禧端明殿学士董耘保静军承宣使高则帅府旧僚令所在州各赐田五顷言者论其不可遂止 左朝请郎两浙西路提点刑狱公事吴表臣试秘书少监 权主管殿前司公事杨沂中罢带御器械以沂中自言职事相妨故也 亲卫大夫宣州观察使江西路兵马都监阎皋为成都府利州路兵马都监先是四川置制大使席益将湖南兵自随以皋兼亲兵统制故有是命 
乙巳诏以翠羽为服饰者依销金罪赏并徒三年赏钱三百千许人告工匠同之邻里不觉察者抵罪赏钱二百千已造者三日不毁弃同此以诸王宫大小学教授钱观复有请也既而文思院言学士院书诏禁中应奉班直行门等赐带观察使已上牌印册宝法物皆合用涂金诏令如旧文思院申明在六年正月乙亥 江西转运司奉朝旨措置赈济事件乞支降本路实催苖米五七万石委提举司以州县灾伤分数取拨比市价减钱十分之三零细出粜仍令州县劝谕有力之家入纳粳米每一千石补迪功或承信郎便作官户免丁身差役本路帅司举辟合入差遣入纳稻谷每二千石依入纳米斛补官例第四等已下户本户秋料全放十分者并赈贷为种更不取息仍令州县劝诱商贾出给公据往秋收处收籴斛＜豆斗＞免纳斛＜豆斗＞力胜税钱仍每米一百石许附带别色行货约计一百贯沿路与免收税钱三分令州县密切询访停塌兴贩见有斛＜豆斗＞之人劝谕令依元收籴时价量取利息责认石＜豆斗＞数目出粜接济阙食之民虽放税不及七分县分亦许赈给若常平谷不足听取拨入纳谷米支给候将来有纳到义仓斛＜豆斗＞却行拨还州县当职官赈济有方使饥民安业者委提举司保明提刑司核实申奏朝廷优与旌赏都省勘会取拨苗米及许入纳米谷补官不行外余从之 
丙午诏韩世忠钱粮专令两浙都转运使李迨应副先是金部员外郎张成宪在楚州应副世忠钱粮至是成宪赴朝禀议因乞外任宫庙故改命焉 右朝请大夫提举江州太平观刘子羽复集英殿修撰知鄂州主管荆湖北路安抚司公事张浚既还朝始议大合兵为北讨计乃自召子羽令谕指西帅且察边备虚实故有是命 右武大夫开州团练使刘锜为江南东路马步军副总管带御器械以其亲兵遥隶步军司 徽猷阁待制新知静江府胡舜陟言伏睹熙宁间王安石当国变祖宗画一之制创立新法而保甲居其一当时宗公元老如曾公亮富弼文彦博力争以为不可行司马光亦累章数其失安石好胜遂非必欲行之京畿三路不胜其扰元丰年诸路盗贼蜂起皆保甲为之本欲御寇乃自为寇善良受患恶少得志至元祐间司马光秉政一切罢去民获苏息盗亦销弭及章惇蔡京祖述安石弊法而侈大之复行之于东南虽不授弓弩教之战阵然于一乡之中以二百五十家为保差五小保长十大保长一保副一保正号为一都凡州县之徭役公家之科敷县官之使令监司之迎送一州一县之庶事皆责办于都保之中故民当正副必破其家大小保长日被追呼不离公门废其耕农之业今民遭差役者如驱之就死地必多方曲计以图苟免吏缘为奸赃赇狼籍富者以赂逃役贫者举家远遁臣出守五郡每视讼牒之中理诉差役十常七八民之恶役如此未尝不为之痛心窃原立法之意不过欲便于捕盗耳然盗之小者虽无此法邻里利害所同必能协力掩捕盗之大者使有此法岂足以当之近时淮西剧寇充斥保甲皆为俘掳未闻有一县一乡而能捍御者于盗则不能擒制于民则徒有骚扰岂若祖宗时耆长壮丁之为利乎盖祖宗时于第一第二等户差耆长第四第五等户差壮丁一乡差役不过三人而已今保甲于一乡之中有二十保正副有数百人大小保长役者数多免者极少此不若耆长壮丁之为＜宀十见＞也祖宗时所差耆长无形势官庄寄任之限但品官之家则以不该荫赎人及管庄田人代充其余家长祇应老疾者以次家人充今之差役品官之家及老幼疾病者免焉不若耆长壮丁之法为均也惟＜宀十见＞则民不劳惟均则民不怨此祖宗良法万世而无弊者也昔尝以此安邦保民致太平矣今尚何疑而不行哉朝廷欲养民力固邦本以建中兴之业守臣欲以民之利病告于朝廷皆无先于此者伏望特降睿旨讨论耆长壮丁之法而行之罢去保甲以救疲瘵之民天下幸甚诏户部勘当申省其后户部言已有四月己未指挥乞令常平 
己酉赵鼎奏谢因足疾蒙赐珍剂上曰药所以攻疾疾良已则当却药或者烹炼金石饵之徒耗真气非养生之道岂唯治身虽国亦然张浚曰秦以严刑峻法治天下而自速其祸此可以为戒 给事中吕祉言近制行在职事官系朝廷擢用类多疏远不获一望清光故特延见访问所以求贤审官询事考言惠至博也然侍从官以言语备顾问朝夕论思出入献纳乃其职也岂可令与庶官轮日面对愿诏侍从官免轮面对如有已见即许依旧例请对勿拘以时勿限以数从之熊克小历载此事于十一月十一日庚辰按祉是月十三日始除给事中其实祉上此奏在十二月十一日己酉克盖差一月也 
　　庚戌拱卫大夫泰州刺史都督府中军统制军马吴锡为殿前司策选锋军统制兼都督府军统制按督府都统制乃马扩而左军统制杜湛前军统制王进选锋军统制申世景摧锋军统制韩京皆出戍于外右军后军统制未见姓名当考 
　辛亥上与赵鼎论人才因曰朝廷用人不分彼此四方人才宜参用之沈与求曰成汤立贤无方岂限南北 大理卿张礿充秘阁修撰知饶州 右迪功郎朱敦儒既受官上命德庆府以礼敦遣赴行在既至入对遂有是命 尚书金部员外郎张成宪直秘阁提点淮南西路刑狱公事 权户部侍郎王俣言兵革未息屯戍方兴大计所入充军须者十居八九此国用所以常乏当讲究长策细大不遗斯为尽善庶几日增月积渐致富实臣愚见略陈五事一曰去冗食之兵二曰损有余之禄三曰收隐漏之赋四曰补销毁之宝五曰修平准之法臣闻兵贵精不贵多兵多而不精则冗食者众冗食者众则勇怯不分勇怯不分则战无必胜是冗食之兵不惟徒费粮饷取败之道故治军之法战兵之外车御火长牧人工匠之属皆有定数舍是则为冗食今日财用所出尽于养兵然其间未尝入队不堪披带者尚多有之竭民力以养无用之人非计也不如委自将帅尽加澄汰付之漕臣籍荒闲之田计口分授官为借贷给与牛种使之垦辟仍且与减半支给钱粮俟秋熟之时便罢请给一岁之后量立租课且以万人为率每岁所减米十余万石钱四十余万缗绢布五万余匹况又有租课所入哉储此以养战士非小补也艰难以来流品猥众进用殊常而制禄之数一循旧法理宜不给欲乞应内外文武官俸给等以缗计者自百千以上每千减半有兼职者通计并候事平日依旧如此则裁损虽众不及小官恕而易行夫复何患自军兴以来十年于兹财用所出大则资之民力其次则资之商贾无不自竭以奉其上惟是释家者流一毫不取邑以千计郡以万计不稼不穑坐食吾民其隐漏税赋暗损国计不知其几何也臣谓宜酌古今之意权急缓之宜使之输米赡军人岁五＜豆斗＞依税限送纳凡居禅坊及西北流寓者特与蠲免于以少舒民力不为过也自艰难以来饶虔两司鼓铸遂亏而江浙之民巧为有素销毁钱宝习以成风其最甚者如建康之句容浙西之苏湖浙东之蠡越鼓铸器用供给四方无有纪极计一两所费不过十数钱器成之日即市百金奸民竞利靡所不铸一岁之间计所销毁无虑数十万缗两司所铸未必称是加以流入伪境不知几何乞明诏有司申严铜禁屏绝私匠自今以始悉论如律除公私不可阙之物立定名色许人存留及以后官铸出卖外其余一两以上严立罪赏并令纳官量给铜价令分拨赴钱监额外鼓铸国家平昔无事之时在京则有平准务在外则有平货务边计之余内裨国用无虑二十万缗其效固已可见况今日师旅方兴用度日广欲乞先于行在置平准务次及诸路要会去处各置平货务以广利源诚非小补俟其就绪置使领之此五事者傥有可采乞令有司讲究条画排斥浮议断以必行诏户工部勘当其后颇施行之 殿中侍御史周葵言州县人户自兵马盗贼残破之余困于军期例多贫乏望将蔡京父子王黼李邦彦等给使减年及其他恩泽补官并童贯梁师成朱＜面力＞等妄作名目补充大小使臣之家并不理当官户一例选募充役庶几少＜宀十见＞贫民下户之力事下吏部其后吏部言给使授官于本选无理为官户之文其蔡京等他恩补官及童贯等妄作名目之人乞如所奏从之明年正月丁丑行下 
壬子尚书吏部员外郎周秘守监察御史 诏王采追复朝奉大夫采江州人尝为亲卫中郎政和末坐诈为天神示现诛死至是用其家请而复之后省＜锍-釒＞其罪命遂格 
　　癸丑诏淮东西川狭宣抚司荆襄招讨司荆南安抚司并以参谋官一员兼提点本司屯田公事 右文殿修撰致仕赵亿落致仕提举台州崇道观用给事中吕祉等奏也命下而亿已卒矣汪藻撰亿墓志云朝廷知公未衰起提举崇道观命及门而公卒时乙卯十二月丙申也按亿之卒在此前十七日藻所云小误 
　　甲寅尚书刑部员外郎杨迈直秘阁知夔州兼本路安抚使自渡江后由朝士出为川狭帅臣者始此 尚书工部员外郎许晹秘书省正字孙雄飞并罢 遣中使赐诸大将银合腊药其川狭荆襄止令密院遣使臣以地远故也 徽猷阁待制汤东野卒吏部言照得本官脚色系曾经勤王人数诏追复徽猷阁直学士东野既贵尝请于朝与兄弟世为义居禁子孙毋析户又辍俸买田为义庄以给疏族之贫者 
　　乙卯左文林郎绍兴府观察推官凌景夏为秘书省正字用帅守綦崇礼荐也右通直郎楼璹与升擢差遣遂以璹通判邵州璹异子也为于潜令宣谕官举其政绩诏俟终更引对而甄擢之至是代还用荐者改官乃有是命宣谕官所荐前此未有不得对者当考 
　　丙辰徽猷阁待制提举江州太平观刘观知彭州观既罢归屡不赴乃就用之 右迪功郎江袤充敕令所删定官 
己未改枢密院北面房为河北房 诸路制置大使吕颐浩李纲席益次第之镇诏内侍往劳且以银合茶药赐之 国子监丞张戒守秘书郎右承议郎主管江州太平观李维行国子监丞维纲弟也史馆修撰范冲荐其学问操履置之台省无所不宜遂召对而有是命 直秘阁李革知兴元府中书以兴元残破之后久阙正官抚治故选用之时宣抚司已用协忠大夫华州观察使王俊守兴元革不得上乃改知雅州兴元帅题名王俊今年五月到任日历李革明年九月己卯差知雅州 直秘阁主管台州崇道观向子忞落职罢宫观依冲替人例系事理重子忞守衡州视事再阅月诸司共劾其徒流编配无虑数十人率皆报复仇怨任情废法自谓灭门刺史乞送所司治罪先半月子忞已得请奉祠辅臣进呈上曰监司乃外台耳目之官既按劾自当推治然有罪者家居待命而证左无辜之人往往淹延囚禁动经岁月深可悯也子忞罪状既明别不须干证第黜责其身足矣赵鼎曰臣等共议欲将子忞镌罢不必取勘上可之子忞此月乙巳自陈宫观 
　　庚申太府少卿沈昭远请久任计臣上曰祖宗时三司使如陈恕最为久任号称职今内外计臣傥能称职就加爵秩以褒宠之可也不须数易张浚曰久任岂独计臣他官傥有称职者亦当如此 殿中侍御史周葵试司农少卿葵尝入对言今天步尚艰非臣子讽谏之时臣愿直言其失大扺务虚文而无实效因进数所行之事不当者凡二十许上曰赵鼎张浚为朕任事不可以小事形迹之葵曰陛下即位已相十许人其初皆极意委之卒以公议不容而去大臣亦无固志假如陛下有过尚望大臣纳忠岂大臣有过而言者指陈便为形迹臣愿因人言使大臣易意不惟可救朝廷之阙亦可保全之上曰此论甚奇至是朝廷议大举而葵三章力言此存亡之机不必更论安危治乱未有不先自治其国而成大功者或言葵沮国大计遂有是命 诸王宫大小学教授刘长源大理寺丞黄圭并为监察御史 诏上虞县当职官贬秩一等令提刑司治罪以月中无住卖盐数故也其会稽等七县鬻盐数少者皆诘之 
辛酉起居郎潘良贵言中台省出纳王命敷政四海喉舌之司也六曹遵奉成宪各扬乃职兵火以来苟简玩习视为传舍其最甚者遇朝廷送下勘当事理并不依据格法指定是非常操两可之说曰更合取朝廷指挥是致朝廷临时别有冲改长贰郎官循默奉行不复更有执守每废一法即后来陈乞者循以为例干求请托纷然无穷若不加察恐省部成法尽坏其患有不可胜言者伏望严饬六曹长贰郎官各务协心凡朝廷送下勘当事理并须据格法定是非供报仍乞诏大臣事关六曹者不问钜细一切惟有司格法是从庶几杜侥幸之门开公正之路仰称陛下敷政之意辅臣进呈上曰祖宗以来自有格法有司但能遵守即事称职格法既定谁复有侥幸之心唯其因事陈请人思幸得此法之所以寖废也可依良贵所请更切申严沈与求曰六部乃法守之地有司徇情遂至废法而用例然情岂胜徇耶侥幸之门塞则人自安分天下何患不治中兴圣政史臣曰法外岂得有例哉徇情之私而为法之蠹莫例若也其弊盖出于特旨为例矣而又沿请之侥幸相乘无不可者是犹从其不齐于物而悉废其器虽有权量度数无所用之也天下谁为知止足之分者哉然则法安出也传之祖宗盖有所创之于上付之有司盖有所受之于下犹权量度数之器受之于官而用之也夫是之谓遵守 诏敕令所删定官监登闻检鼓院官自今并令转对以周葵尝建言检鼓院隶谏省而删定官为书局故也 
　　癸酉诏川狭路州县官不并差川狭人但有内地官一员余不限员数绍兴令差川狭人州不过三员县镇寨一员吏部员外郎徐林言比元丰敕差误故命申明行下明年正月别立法 
甲子诏屯田郎中樊宾候都督府出使日随逐去江淮措置屯田时张浚再出江上欲谋大举深虑诸将议论不同心颇忧之不欲出口赵鼎察知其意与之谋曰公之此行未便能举事莫若兼领屯田而归不为无补于是置官属画一而去先是建言屯田者甚众至是始为之 
　　乙丑监察御史周秘守殿中侍御史 
　　丙寅都督府奏以集英殿修撰新知鄂州刘子羽权本府参议军事与主管机宜文字熊彦诗并往川狭抚谕诏各赐银二百两遣行时张浚将谋出师故令子羽等见宣抚副使吴玠谕指而玠亦屡言军前粮乏因命子羽与都转运使赵开计事并察边备虚实焉 命湖北帅臣同知鼎州张觷以闲田排鼎澧辰沅靖州刀弩手用枢密院请也 
　　丁卯右朝议大夫韩梠主管台州崇道观梠坐蔡攸亲党久斥至是始得祠 
　　戊辰诏御史台朔参官用在京通直郎以上望参用厘务通直郎以上除宣制及非时庆贺以望参官余并令朔参官趁赴 是夜雨雹 
　　是月伪齐前尚书左丞张东死 
　　是冬金主亶以蒙古叛遣领三省事宋国王宗磐提兵破之蒙古者在女真之东北在唐为蒙兀部其人劲悍善战夜中能视以鲛鱼皮为甲可捍流矢伪齐刘豫献海道图及战船木样于金主亶金主亶入其说调燕云两河夫四十万入蔚州交牙山采木为筏开河道运至虎州将造战船且浮海入犯既而盗贼蜂起事遂中辍聚船材于虎州以张汇节要洪皓纪闻王大观行程录参修虎州者在雄州之北蒙国编年谓之萌骨子记闻谓之盲骨子今从行程录 按蒙古字原本错讹今改正其所列异同姑存其旧 
是岁都督行府令静江府昭州折布钱每疋增一千二郡之民岁输布九万疋有奇旧法每疋为钱五百至是始增之此据路彬所奏修入 左朝请大夫冯子修致仕子修知普州治有能名上召之子修以年踰七十上章请老乃有是命子修西充人尝为长安令童贯使狭西士大夫入谒者皆拜庭下子修长揖而入贯怒奏子修莅建神霄宫不时兴作夺官晚乃得州既致仕后六年而卒此据赵逵撰子修墓志修入其月日未见且附年末俟考 南班宗室赐名者二十有一人诸宗室命官者三十有七人 两浙路见管户二百十二万余口三百五十三万余广南东路税客户六十一万余西路税户三十一万余客户十一万余狭府西路户四万余荆湖南路户九十五万余成都府路税户七十八万余口二百十六万余客户三十七万余口九十万余夔州路税客户三十四万余口八十六万余福建路户一百三十三万余口二百五十九万余 有二龙死于汵山金左丞相陈王希尹欲遣人截其角或以为不祥乃止松漠记闻 夏国主乾顺改元大德四川总领所利州大军库有李显忠西夏伪诰云大德五年正月下按显忠以八年冬奔夏九年六月还朝合在绍兴九年逆数之知此年改元也 
　　建炎以来系年要录卷九十六 
　　建炎以来系年要录卷九十六金人地名考证 
　　蒙古原书作蒙国卷一百三十三又作蒙兀并误今改正 


●建炎以来系年要录卷九十七 
　　宋 李心传 撰 
　　绍兴六年岁次丙辰 金熙宗亶天会十四年伪齐刘豫阜昌七年春正月己巳朔上在临安 
　　辛未上以雪寒细民艰食命有司赈之翌日谓尚书右仆射张浚曰朕居燠室尚觉寒细民甚可念若湖南江西旱灾去处亦宜早措置赈济民既困穷则老弱者转于沟壑强悍者流为盗贼朕为民父母岂得不忧浚曰陛下推是心以往则足以感召和气况实惠乎上曰朕每以事机难明专意精思或达旦不寐浚曰陛下以多难之际两宫幽处一有差失存亡所系虑之诚是也然杂听则易惑多畏则易移以易惑之心行易移之事终归于无成而已是以自昔人君正心修巳仰不愧俯不怍持刚健之志洪果毅之姿为所当为曾不他恤以陛下聪明苟大义所在断以力行夫何往而不济臣愿万几之暇保养天和澄心静气庶几利害纷至而不能疑则中兴之业可建矣 
　　壬申都省请令吏部立勋官法应破金人拓地主兵官万人以上第一等功五千人已上奇功并许加带大使臣巳上自武骑尉月给带勋钱十千正任观察使巳上自轻车都尉月给二十千应赏功合转三官者赐勋一转五官者赐勋二转杂压序封许用勋品后不果行 初置行在和剂局给卖熟药用权户部侍郎王俣请也 左朝奉郎都督府主管机宜文字熊彦诗为尚书工部员外郎 直徽猷阁提领都督府市易务张澄行尚书户部员外郎兼提领市易务行府专一措置财用 
癸酉申命给舍甄别元祐党籍时枢密院检详诸房文字范直方言朝廷旌别淑慝大开党禁以风动天下凡隶名石刻之人皆蒙追录此千载盛德之举也然而其间贤否是非未免混淆方绍圣初章惇蔡卞用事欲挤陷善良以快私忿上意未决而李清臣首倡异议助成京卞之恶善类由是涂炭而清臣独留庙堂继而奸人欺天厚诬太母有欲废意尚畏天下公议不敢自恣而邢恕乃唾手攘臂力证其事至于反覆变诈如杨畏者固又不足道自崇宁以后党籍日众其间固多忠谠劲正之士出处议论具在方册至如妒贤嫉能助成党论之人偶乖迎合以至睚眦京卞欲终废之故借党籍以报怨污蔑善类以至今日子孙又从而藉口侥觊恩典幸门一启流风靡靡虽故家遗族未免炫鬻希进伤教败俗莫此为甚伏望密诏近臣博访耆旧重加审订稍示甄别以行典礼庶几贤不肖各当其分足以取信天下后世故有是旨日历书有旨依已降指挥令给舍一就看详而未见元降旨之日当求他书参考按党籍清臣执政第二十人畏待制巳上第三十三人恕不在籍中直方误也 诏故赠少保王渊许以死事恩泽二资换给常州田二顷以渊妻齐安郡夫人俱氏有请也 直秘阁提点淮南刑狱公事张成宪同提领都督府市易务 荆襄招讨使岳飞言太行山忠义社梁青百余人欲径渡河自襄阳来归时金人并力攻青故青以精骑突而至飞军前上曰果尔当优与官以劝来者谍言固未可信若此等人来归方见敌情沈与求曰若敌诚衰来者众则敌情审矣绍兴十二年六月十一日亲卫大夫忠州剌史梁兴状四年十月与乌玛喇太师接战次年夺路渡大河归本朝则兴至飞军前当在去冬今因奏到附此 
甲戌起居郎潘良贵试中书舍人尚书右司员外郎董弅为起居舍人良贵未就职以父丧免给事中吕祉等言良贵以父年高十五年之间出仕不过数月贫甚无以举丧诏赐钱五百缗令所在以上供钱给之赐钱指挥在是月壬辰朱胜非秀水闲居录云有潘良贵者父年九十余卧病累年赵鼎闻其俭薄欲引为党许以从官召之即至自秘少迁柱史又迁中书舍人才旬月间命未下而厥父死矣 右承奉郎孙道夫为秘书省正字道夫召对上问以方今形势之地道夫请经营汉中以为复狭西之基措置荆南以为守江左之策上称善 武经郎权知合门事潘永思为右武郎同知合门事 
　　乙亥右谏议大夫赵霈言比年以奔竞日滋廉耻道丧指台阁为要津笑州县为俗吏侥幸捷径以图进身巳参选者力求堂除得外任者谋改京局故臣僚一遇赐对则明与升擢差遣一有过累则明与外任差遣人既知朝廷之轻外任孰不以内任为重乎愿明诏大臣凡任省台寺监及二年才可任烦剧者悉补监司郡守之职任监司郡守及二年才可被升擢者悉充省台寺监之选剧邑有阙择寺监丞有才术者为之宰寺监有阙择县令有治绩者为之丞更出迭入居中补外以息奔竞以兴廉耻使士无入而不出之讥郡守无雅意本朝之望疏奏从之 
　　丙子承信郎徐如海杖脊黥隶化州如海陷北不得归变姓名至临安为伪齐诇事因投匦上书为有司所觉故黥之 夜雷 
丁丑诏纳粟别作名目授官人毋得注亲民刑法官巳授者并罢自今到部隐漏不实者抵其罪时论者谓县令民之师帅刑法之官人命所系不可轻以授人比年军兴以纳粟得官者不谓之纳粟或以上书文理可采或作献纳助国与理选限原朝廷之意欲激劝其乐输使得为官户而铨曹别无关防之法近年以来固有得县令亦有得法司者此曹素未尝知政务直以多赀一旦得官若遂使之临县议刑其不称职必矣既不能称职必为民物之害欲下吏部立法关防仍先次改正故有是旨 
己卯手诏朕以菲德致兹旱灾痛念斯人流离穷苦屡诏诸路常加抚存尚虑未能深体此怀奉承弗谨今仰三省检会累降宽恤事件布告中外悉力推行务在实惠及民毋使诏书徒为文具又勘会荆湖南北江南东西路旱伤湖南委吕颐浩江西委李纲各选差近上属官分诣管下往来点检赈济其湖北江东并委帅守依此 诏戚里之家见任添差官令别作措置初右谏议大夫赵霈入见论今添差官员数猥多无补于事若不减罢国用益窘然有不可一概罢者如宗室归明归朝官军班换授及军功优异之人乞存留外余悉罢去以纾今日用度之阙章再上进奏院言除川狭外诸路添差官一千五百四十员戚里之家七宗室六百六十七归朝官一百六十四归明官二百八十四三省枢密院远赴行在官十军班换授一百八十八军功一百六十一随龙二十 
辛巳罢绵州川狭宣抚司邵溥俟结局赴行在宣抚副使吴玠依江东淮南宣抚使体例专治兵事军马听玠分拨钱粮令都转运使赵开拘收限半月结局初张浚既召去王似卢法原以宣副代之溥又代之数人者务私相胜军政民政弛紊不可具言故有是旨旧宣抚司有兵三万马数千至是皆属玠矣熊克小历云辛巳吴玠升宣抚使按玠正使名在九年正月克但见日历书有旨吴玠依旧川狭宣抚使遂承其误不复考耳恐是元降旨失契勘或日历脱字当考浚之初入蜀也在军中者皆依衙官例给券有职事人支供给月犒队下敢效支钱米其余兵校则依军额支衣粮及料钱及玠专为宣抚副使始别立格例队官已上依衙官支驿料供给队下有官人以武艺高下给月粮又添支绢钱敢效诸军依军额外以武艺高下添支银钱盖以为激劝也然诸军折色米麦各以军屯所在之直为准故米每石少者八九千多者至十二千议者患其不均然沿袭既久终莫能革也淳熙十三年二月辛亥吴挺奏请并十五年七月戊午指挥可参考 太常丞王普言宗庙之祭于礼不合臣请论之僖祖非始封之君而尊为太祖太祖实创业之主而列于昭穆其失自熙宁始宣祖当迁而不迁翼祖既迁而复祔其失自崇宁始盖前日之失其甚大者有二始祖之名不正大禘之礼不行今日之议其可疑者有四奉安之所祭享之期七世之数感生之配是也古者太祖即庙之始祖是为庙号非谥号也惟我太宗嗣位之初太祖皇帝庙号已定虽更累朝世次犹近每于祫享必虚东乡之位以其非太祖不可居也至熙宁又尊僖祖为庙之始祖百世不迁而太祖常居穆位则名实舛矣傥以熙宁之礼为是则僖祖当称太祖而太祖当改庙号此三尺之童知其不可大传曰王者禘其祖之所自出而以其祖配之熙宁尊僖祖为庙之始祖而僖祖所出系序不著故禘礼废自元丰以来宗庙之祭止于三年一祫则是以天子之尊而俯同于三代之诸侯渎乱等威莫此为甚欲乞考古验今断以圣学自僖祖至于宣祖亲尽之数当迁自太宗至于哲宗昭穆之数巳备是宜奉太祖神主居第一室永为庙之始祖每岁五享三年一祫则太祖正东乡之位太宗仁宗神宗南乡为昭真宗英宗哲宗北乡为穆五年一禘则迎宣祖神主享于太庙而以太祖配焉如是则尽合礼经无复前日之失矣若四祖神主臣谓宜仿唐礼祔于景灵宫天兴殿遇大祫之岁就行享礼按礼天子七庙三昭三穆与太祖之庙而七则是四亲二祧止于六世而太祖之庙不以世数为限僖祖庙既当迁又非郊禘之主尚仍配帝于礼无据宣祖皇皇帝实生太祖当为禘主万世不易则配食感生无可疑者先是起居舍人董弅尝有是请诏侍从台谏过防秋集议未及行逮普疏入乃趣侍从台谏礼官参议于尚书省后二日上谓左仆射赵鼎曰太祖开基创业始受天命祫享居东乡之位合于礼经必无异议鼎曰三昭三穆与太祖之庙而七载在礼经无可疑者士大夫往往有异同之论乃命议者各具讨论文状申尚书省既而卒不行绍兴元年十二月丙戌所书可参考 罢御史台平反刑狱推赏时殿中侍御史王缙言察官皆出陛下亲擢纠察六曹之稽遗乃其职事平反刑狱纠察之一也居是职者宜不待赏而劝岁终刑部保明与群吏同赏亦非所以待纠察之臣故有是旨 刑部侍郎廖刚乞以磨勘一官回赠其祖父丕右承务郎从之 
壬午宗室伯玖赐名璩除和州防御使时年七岁 初命川狭四路转运司每季于孟月上旬定日集注在司待次官窠阙注讫申部以革注拟不公之弊用言者请也既而都省言访闻多是藏匿阙次理宜约束诏制置大使席益觉察按奏后旨在是月甲申 
　　癸未尚书左仆射兼监修国史赵鼎上重修神宗实录通成二百卷 中书舍人兼侍讲资善堂翊善朱震试给事中徽猷阁待制提举建隆观兼史馆修撰兼侍讲资善堂翊善范冲升徽猷阁直学士他职并如旧 故中散大夫开封府左司录孟彦弼追封咸宁郡王以昭慈圣献皇后亲弟特封之也彦弼忠厚父已见 淮东宣抚使韩世忠言恭惟主上当焦劳之日减放宫女节省中禁之费务为勤俭以率天下在于臣子宜上体天心伏自国家多事以来养赡军旅调赋日新所费不赀世忠积俸之余尚可枝梧愿将世忠合得俸禄一切倚阁俟至恢复中原职方贡赋咸入天府然后请于有司优诏不许 
　　乙酉武功大夫合门宣赞舍人知泗州刘纲丁祖母忧乞解官承重州人共留之后五日诏纲免持服 
丙戌尚书右仆射张浚辞往荆襄视师浚以敌势未衰而刘豫复据中原为谋叵测奏请亲行边塞部分诸将以观机会上许焉浚即张榜声豫叛逆之罪时淮东宣抚使韩世忠驻军承楚淮西宣抚使刘光世屯太平州江东宣抚使张俊屯建康府而湖北京西招讨使岳飞在鄂州朝论以为边防未备空阙之处尚多浚独谓楚汉交兵之际汉驻兵殽渑间则楚不敢越境而西盖大军在前虽有他岐捷径敌人畏我之议其后不敢踰越深入故太原未陷则尼玛哈之兵不复济河亦以此耳论者多以前后空阔为疑曾不议其粮食所自来师徒所自归不然必环数千里之地尽以兵守之然后可安乎浚既白于上又以告之同列惟上深以为然于是参知政事沈与求言都督府关取空名告敕宣劄以万数臣疑其有所为以问赵鼎张浚而不以告臣今又见浚言有川狭荆襄之行此固用兵之谋臣初不以为非第欲审而后行况遣宰臣之出乃大议论臣实参机务而不与闻是智不足谋国也乞罢政不允是日诏百官出城送浚行宗正丞孙纬向浚自言沂人丞相此行恢复中原望以纬守本郡浚大喜对众称善而许之熊克小历称诏百官出城班送浚行误也日历正月十五日癸未三省奏勘会张浚视师荆襄已免班送有旨令百官并出城饯送今从之 
　　是日总领四川财赋赵开增印钱引三百万缗市军储 
丁亥淮东宣抚司参谋官陈桷淮西宣抚司参谋官李健江东宣抚司主管机宜文字郗渐对于内殿上谕以国家赡养大兵之久国用既竭民力已困切须专意措置屯田此亦自古已成之效况军中亦须先立家计若有机会方图进取后二日以谕辅臣赵鼎曰措置如此社稷幸甚中兴圣政臣留正等曰古之行屯田者何其易而其效何其广也赵充国之于湟中是以将帅而行之也张公谨之于代州是以郡守而行之也韩约之于振武是以部剌史而行之也率不过一二岁而军储富矣今以天子之命令国家之事力而每病其难经历岁月未睹厥成则将帅恬不加意抑辜任使之意也使其开渠引水用以浇溉能若邓艾躬耕百亩课督将校能若郭子仪如是而有不成臣不信也亦在赏罚励之耳 诏广西提点刑狱公事韩璜市米三万石赴湖南帅司赈济此据吕颐浩五月一日所申修入 
　　己丑以皇伯华州观察使同知大宗正事安定郡王令矼薨辍视朝寻赠令矼开府仪同三司赐银帛百匹两 
　　庚寅殿中侍御史王缙言有司申请乞将预借坊场钱先还一半不便上曰既预借当悉还之朝廷号令贵于守信而巳傥或失信何以使民服从宜如缙所奏 
辛卯内侍卫茂恂降一官送吏部茂恂往岳飞军前抚问受馈过数内批降黜辅臣进呈上曰受馈送过数宜坐以赃罪今降官巳是宽典须当逐之使为外任沈与求曰陛下罚此一人可以为后来之戒上曰有罪则罚何但此一人赵鼎曰陛下惩戒如此后人必不敢犯 诏诸路监司帅臣曰朕以督护之重付在相臣临遣视师俾分阃制凡所措画动干事机惟尔监司帅守郡县之官宜皆戮力同心协济国事苟或怀私害公慢令失职巳命张浚就加黜陟以闻国有常典朕不敢贷咨尔众士毋敢弗虔 吏部尚书兼侍讲孙近兼侍读吏部侍郎刘大中兼侍讲制曰朕惟王教典籍皆先圣所以致治之成法也属时多艰不忘稽古设官劝讲岂直踵故事而巳哉慨念熙宁以来王氏之学行余六十年邪说横兴正涂壅塞学士大夫心术大坏陵夷至于今日之祸有不忍言者故孟氏以杨墨之害甚于猛兽乱臣贼子与夫洪水为患之烈信斯言也朕方闲邪存诚正心以正百官推而至于天下之心自非直谅多闻所谓益友者孰与考质疑义以辅朕之不逮大中博洽古今持论不阿擢自论思俾充此选夫作于心而害于政念既往之不足惩尊所闻而行所知庶将来之有可复朕罔敢不勉尔宜悉其所蕴 
　　癸巳殿中侍御史王缙言诸处推鞫公事惟奸赃之吏多挟智数重贿狱司追理干系停缓岁月使陈诉及照证之人各有退心然后赃状可以昭雪其坚执不退者往往非理致死欲乞委诸路提刑司检法官看详有情款异同而申报病死者研究情实如有冤枉具申朝廷庶几官吏不致轻害人命从之 
甲午以江湖福建浙东旱命监司帅臣修荒政辅臣进呈戒约旱灾路分监司帅守赈济饥民等文字上曰岁饥民多流殍朕心恻然官为发廪以赈给之则民受实惠苟为不然虽诏令数下恐徒文具耳宜申饬有司多方措置米斛江东西湖南北福建浙东路令逐路监司行下旱伤州县恪意遵行如奉行有方别无流亡当行旌赏如流亡稍众或聚而为盗即重行窜责并令帅臣监司比较优劣保明来上取旨赏罚中兴圣政臣留正等曰水旱之灾治世所不能免然必有以处之周有荒政汉有赈贷之令本朝从而推广之灾之所被必开仓廪巳逋负休力役甚则转他路粟以给之又甚则出内帑金帛以济之视前代益周密矣至于戒饬监司督州县以存恤有方与奉行不谨者而为之赏罚则自太上皇帝始州县之官以字民为职者也职乎字民遇其灾而不能救焉罚将奚辞彼知罚之可畏而赏之可慕也于救民何敢不力民之免于沟壑者非太上皇帝之赐欤二百余年之间德积而弥高泽浚而益深民之戴宋永永无斁宜矣 
乙未莱州防御使权主管侍卫步司公事边顺乞外任赵鼎曰祖宗旧制三衙用边臣戚里及军班出身各一人所以示激劝也上曰戚里未有可以当此任者然近上戚里既擢用后或有罪戾罚之则伤恩贷之则废法故不得不慎也唐用宗室至为宰相本朝宗室虽有贤才不过侍从而止乃所以安全之也中兴圣政臣留正等曰汉以诸吕几乱天下而文帝复使薄昭典兵岂非以太后故欲恩之耶昭卒犯法诛死尚足为恩也哉魏文帝讥之以舅后之家但当养育以恩不当假借以权亦可谓知言矣观太上皇帝之语赵鼎真可为万世法也 
　　丙申进士魏悌特补将仕郎悌行可子也行可之应募出使也朝廷巳官其子弟至是其家复援例乞官子孙四人诏如所请而言者论行可名节无闻虽拘留未返朝廷所当存恤然恩例过厚公论未允故但录其子孙焉 
　丁酉尚书都官员外郎钱叶改礼部叶自御史府再转为郎既而乞补外乃除知泉州二月辛亥除郡 左朝散郎新荆湖北路转运判官冯康国为都官员外郎左宣义郎薛徽言守比部员外郎 
　　戊戌都督行府奏乞将大姓巳曾买官人于元名目上升转文臣迪功郎升补承直郎一万五千缗特改宣教郎七万缗通直郎九万缗武臣进义校尉升补修武郎二万二千缗保义郎已上带合门祗候三万缗武翼郎已上带合门宣赞舍人十万缗已有官人特赐金带五万缗并作军功不作进纳仍与见阙差遣日下起支请给其家并作官户见当差役科敷并免如将来参部注拟资考磨勘改转荫补之类一切并依奏补出身条法施行仍免铨试金带永远许系从之 
　　建炎以来系年要录卷九十七 
　　建炎以来系年要录卷九十七金人地名考证 
　尼玛哈原书作黏罕误改见卷一 
乌玛喇原书作五马误改见卷三十 


●建炎以来系年要录卷九十八 
　　宋 李心传 撰 
　　绍兴六年二月己亥朔尚书金部员外郎陶恺知筠州前三日恺因面对言陛下未能建大中至正之道未能平党与未能修政未能用人其言颇主绍述之说故命出守三月己卯再责 诏江西转运司于去年上供米内共拨二万石付帅司为赈济之用即不得有妨应副岳飞一军米数 
　　庚子江西制置大使李纲湖南制置大使吕颐浩并兼本路营田大使翌日诏淮西宣抚使刘光世淮东宣抚使韩世忠江东宣抚使张俊湖北襄阳府路招讨使岳飞川狭宣抚副使吴玠亦如之飞玠惟不带大字 赐两浙都转运使李迨诏书奖谕以右仆射张浚言迨近措置酒税课利钱仅五十万缗备见体国故也 诏诸路给卖户贴钱依限逐旋催纳起发毋得希觊妄乱申请先是已减下户所输之半又诏全无物力人户皆免都省言虑州县猾吏妄说事端致令人户意望再有更易不行依限送纳故条约焉既而右仆射张浚言元降指挥非奉圣旨不得支使方今军事之际兼措置屯田所费益广已逐急取拨应副使用乞俟支使了毕具实数奏请除破从之浚奏请在三月癸巳 
　　辛丑左承事郎邹柄充枢密院编修官 司农寺丞都督府主管机宜文字盖谅抚谕川狭还入见诏进秩二等 
壬寅持服前左中大夫富直柔起复资政殿学士知镇江府时直柔方持所生母丧故有是命既而言者论直柔遍以书达权贵图起复章格不下会直柔辞免新命赵鼎进呈言实无此事上曰镇江谋守出自朕意小大之臣未尝有荐直柔者前已面谕台谏今且当降诏不允彼再有请则从之可也既而直柔引祖弼故事乞终丧制上许之上诏在二月己未直柔再奏在四月辛丑 诏利州路经略安抚使郭浩襄阳府路安抚使张旦金均房州安抚使柴斌知建康府主管江南东路安抚司公事叶宗谔知镇江府主管沿江安抚司公事李谟并兼营田使先是淮东西湖南北荆南帅臣皆已兼带至是悉命之 都督行府奏改江淮营田为屯田先是言屯田者甚众而行之未见其效会张浚出行边因出户帖钱二十万缗为本浚请应事务并申行府措置俟就绪日归省部许之于是官田逃田并行拘籍依民间例召庄客承佃每五顷为一庄客户五家相保共佃一人为佃头每庄官给牛五具种子农器副之每家别给菜田十亩又贷本钱七十千分二年偿勿取息若收成日愿以斛斗折还者听遂命屯田郎官樊宾提举粮料院王弗同推行焉七月壬申又置营田司 
　　癸卯司农寺丞盖谅言四川提转牧守之官恃去朝廷阻远輙法外用刑如军民少有违犯其处断轻重系于临时喜怒之私上负陛下好生之德乞速加禁止诏制置大使司密切体究按劾闻奏 都督府效士张□□□(央□马)□按□□□(央□马)□字字书不载或系鶾字之讹特补下州文学□□□(央□马)□陕西免解进士也解潜在荆南便宜版授至是命之 夜雪 
甲辰置行在交子务先是都督行府主管财用张澄请依四川法造交子与见缗并行仍造三十万用于江淮矣至是中书言交子钱引并沿边籴买文钞皆系祖宗旧法便于民间行使自军兴以来未尝检举今商贾虽通少有回货已仿旧法先桩一色见缗印造交子分给诸路令公私并同见缗行使期于必信决无更改诏诸路漕司榜谕遂造百五十万缗充籴本将悉行东南焉五月乙酉改为关子 尚书刑部侍郎廖刚充徽猷阁直学士知漳州刚引疾求去疏三上乃命出守 
　　左迪功郎林儵循两资与堂除差遣儵乞上所著易书诏给事中朱震详问震言儵积学有年用功至勤乃令明州给劄录其所著易说及天道大备书变卦纂集等合二十六卷上之故有是命 
乙巳右谏议大夫赵霈言去秋旱伤连接东南今春饥馑特异常岁湖南为最江西次之浙东福建又次之然今日赈救之术不过二说惟兼行之斯可以活饥贫而消盗贼一则发廪粟减价以济之二则诱民户赈籴以给之诸路固尝有旨许借常平义仓矣又尝令州县措置赈籴矣然艰难之际兵食方阙义仓之粟谅亦无几州县往往逐急移用无可赈给唯劝诱民户赈籴尤为实惠然豪右闭籴盖其常态况当饥岁彼孰知恤全在州责之守县责之令多方劝谕上户估定中价俾以所食之余各行出籴稍济贫乏务在均平然自来官中赈济多在城郭遂致乡村细民不能遍及臣愿以上户所认米数纽计城郭乡村之户多寡分擘米数县差丞簿于在城及逐乡要闹处监视出籴计口给数照支或支五日或并十日其交筹收钱并令人户亲自掌管官不得干预既无所扰人亦愿从此惠而不费之道损有余补不足之术也从之 
丙午赐兵部尚书折彦质进士出身时参知政事沈与求数求去赵鼎欲引彦质代之以其进不繇科第乃有是命 监察御史梁弁言行在仓官任满有出剩之赏由此诸州纲运多端加量枉被监禁望赐寝罢若任内交纳不扰特与推恩庶几其毙可革从之 敕令所奏川狭路知州通判不并差川狭人无通判而但有签判或职官独员者同职官判司兵官令佐并准此监司属官每司不得过二员著为令先是吏部省记川狭人州不过三员县镇寨一员既而员外郎徐林以为不便乃更立法焉 
　　戊申湖北襄阳府路招讨使岳飞请复以襄阳府路为京西南路唐邓随郢均房州信阳军并为所隶从之 
己酉故承议郎追复宝文阁待制邹浩赠宝文阁直学士谥曰忠时浩子柄入对上浩谏立元符皇后章疏手藁给事中吕祉等奏其言直而婉肆而隐有古谏诤之风与世所传伪疏激讦浅俗缪妄之说不同窃惟浩之名德表在一世如是而前日追复止于旧职未厌公议欲望优加赠典仍许依曾肇丰稷例赐谥庶以副主上优恤党人旌显忠直之意故有是命 右儒林郎姜仲开特改右宣教郎通判鄂州仲开宰邑有声为宣谕官荐对故也 太学生张逸补右修职郎进士魏昌明补右迪功郎二人自淮北来归故录之 进义副尉尹机为右迪功郎李鼐为下州文学鼐阳翟人祖荐尝从苏轼学为文章元符末以上书诋诬入自讼斋不第死机安化人赵鼎之未第也尝从机父天民讲学天民仕不达而卒二人尝以策干主管马军司公事解潜于荆南潜还朝例补武职鼐能为歌诗援党人子孙例诉于朝都省言荐在元祐间名重一时坐应诏上书终身废弃依赦合该录用子孙鼎又请以给使一官及亲属转官恩例为机换文资以伸师友之义故有是命 诏江西转运司相度以旱伤州县下户所纳苖米价钱于江次籴发客贩米斛初上以江西湖南旱命四等下户苖米皆令折纳价钱而江西漕司请放税四分已下者仍理本色至是又言抚州已催二千余斛它郡皆无之乃诏洪吉等州分析殿中侍御史王缙言去岁灾伤至甚官司检放未必以实四等以下该纳价钱者少催督日久未见申到其实可见近湖北转运司申鄂州见商贩米斛船到岸价例不至高贵乞降轻赍和籴若令江西转运司委能干官就江次籴发纵折纳价少除津般縻费欠折之外官司贴支数亦不多使一路细民免监督之苦无逃移之患甚大惠也诏相度措置申尚书省 
庚戌殿中侍御史王缙为右司谏监察御史石公揆守殿中侍御史制曰古者天子有争臣七人谓辅弼疑丞大臣之职朝夕纳诲务引君以当道者也后世事任言责析为二途官以谏为名而所用未必贤于是大臣不得尽其规而人主不得闻其过矣况未济艰难虑多阙失顾兹任属尤难其人缙孝谨忠信有古人之志德称于士友而达于朝廷顷自郎闱擢居宪府三院御史尔历其二焉不好讦以为直不挠法以掩奸不为人飞走以搏吠所憎肆惟汝嘉俾升谏列夫孝有移忠之道职在尽言之地勉行尔志以弼予违 诏江浙闽广诸路总领卖田监司榜谕人户依限投买乡村户绝并没官及贼徒田舍与江涨沙田海道泥田昨为兼并之家小立租额佃赁者永为已业更无改易仍令户部与监司州县毋得申请少有更改用三省奏也 荆湖南路转运判官权安抚司公事薛弼言近以朝廷催趣应副岳飞月桩钱九万贯并拨上供米十万石往鄂州又拨四等折钱余米应副岳飞又拨二万石应副荆南王彦又拨一万石应副鼎州臣愚兼管潭州备见帅漕两司虚实本路因旱甚民流检放之余通不及三分税米内仍有五等下户折钱之数委无可以支给本路大军并将兵自十一月折半支钱尚自拖欠一月及口食等米无可指准逐旋守等诸县催趣残零放不尽税＜豆斗＞升支散惴惴有旦暮之忧今来十二月积阴雨雪不止自下旬雪霰交作间有雷电冰凝不解深厚及尺州城内外饥冻僵仆不可胜数除用度牒招募僧行随即瘗埋旬日之间阅实剃度僧行不少自中冬阙食城内白昼剽劫城外十室九空盗贼迫于饥穷十数为群持杖剽夺行旅舟船道路几于阻绝除散遣缉捕官昼夜巡察遇有发露随即擒获斩决流配殆无虚日近方少戢流移渐归垦治田亩遭此冻雪寒饿死损枕籍道路虽自席益在任分置三场给粥以济日近数目加增至市里居民逐军营妇不惮愧耻与乞丐随逐仰给观此灾沴正宜倍加赈恤以副陛下仁民爱物之意况本路州县累经敌马残坏尤甚遗黎九死之余去岁一年备兼五大大兵大火大旱大饥今复大雪若通融一路所有极力救济或恐不能延及秋熟盖去麦熟尚四月禾熟尚七月若更拨钱九万及拨米应副四处非唯上供已无可支移其钱亦何由办足定见州县剥肤捶髓百姓愈不聊生臣昨尝以帅司激赏有备屡乞责办相兼应副湖南军马及席益移镇罄竭所有秪了迎新送故之费今帅漕两司空虚无一月之储而大军诸兵有拖欠之积万一雨雪不止移运不继饥寒并至或生他虞虽诛责臣身无救于事亦知朝廷费广不敢别觊支降唯望特降睿旨将应副诸处钱米速赐蠲免诏弼将节次降到米斛疾速措置赈济仍具去年上供苖米正色及折钱实数申尚书省著此以见湖南事宜兼自来监司所奏灾伤未有如此之详者故全载之 
辛亥诏张浚暂赴行在所奏事浚遂命京东宣抚使韩世忠自承楚以图淮阳命淮西宣抚使刘光世屯合肥以招北军命江东宣抚使张俊练兵建康进屯盱眙又请权主管殿前司公事杨沂中领中军为后翼命湖北京西招讨使岳飞屯襄阳以图中原于是国威大振上自书裴度传赐浚 右宣义郎湖北京西招讨使司参议官李若虚提举京西南路常平茶盐公事兼权转运提刑司公事以招讨使岳飞言自收复后来未曾差置监司虑无以检察州县故也 
　　壬子都督行府关右朝奉大夫江东宣抚使司主管机宜文字郗渐在军日久备见宣力升充本司参议官 右承事郎直秘阁邢孝扬为武义大夫忠州刺史主管万寿观公事以其家有请也 
　　癸丑合门祗候添差婺州兵马钤辖徐宗诚合门祗候添差徽州兵马钤辖丁禩并发付淮西宣抚司使唤二人皆刘光世故校故光世请之 
甲寅兵部尚书都督府参谋军事折彦质充端明殿学士签书枢密院事朱胜非秀水闲居录云堂馔自艰难以来至为菲薄赵鼎增厚十倍日有会集侍从诸将下逮省寺官所喜者次第召食堂厨公吏云日费香直且数十缗酒馔不计也如执政折彦质刘大中辈从官范冲朱震胡寅魏矼辈每酣饮必抵暮方出省创为巨杯号升敝□瓦一杯容酒一升谓盏为敝□瓦者俚语也至是宰相不逮郡守都堂成酒肆矣胜非所云不得其时今且附彦质执政之后其曲折当考 遣带御器械钱愐往台州抚问其母秦鲁国大长公主仍以银合茶药赐之 诏伪造绫纸度牒依诈为制书法断罪用礼部请也时以军兴配卖度牒于诸路故条约之 
乙卯给事中朱震言国家改官之法选人六七考用举主五员始改京秩所以周知民情练达世务养之以久然后举而任之近岁戎马生郊士多失职陛下览群臣之议给宫庙之禄待之固已优矣而又用其考第求荐于前执政之门以充举主五员之数无乃太优乎臣愚乞自今而后有用宫庙年月改官者须一任知县或县丞补足合用考数然后两任关升知州一如旧法不历州县者不得任朝廷之官若异才实能朝廷之所擢用者不在此例如此则抑侥幸之俗止奔竞之风施之于政庶无妄作害民之事矣诏吏部勘当 左朝奉郎知广德军汤鹏举罚铜八斤坐应报江东宣抚使张俊文书违滞也俊劾鹏举报事不实出言轻慢赵鼎令鹏举分析俊再乞黜责乃有是命 淮东宣抚使韩世忠引兵至宿迁县执金人之将贝勒雅哈时刘豫聚兵淮阳世忠欲攻之乃引兵踰淮泗旁符离而北前一日遣统制官岳超以二百人硬探伪知邳州贾舍人者亦以千骑南来与之遇众欲不战超曰遇敌不击将何以报敌鸣鼓超率众突入阵中出入数四敌乃还翌日世忠引大军进趋淮阳城下命统制官呼延通前行世忠自以一骑随之行二十余里遇金人而止世忠升高邱以望通军通驰至阵前请战金将贝勒雅哈大呼令解甲通曰我乃呼延通也我祖在祖宗时杀契丹立大功誓不与契丹俱生况尔女真小国侵犯王略我肯与尔俱生乎即驰刺雅哈雅哈与通交锋转战移时不解皆失仗以手相格去阵已远逢坎而坠二军俱不知雅哈刃通之腋通扼其吭而擒之既而世忠为敌所围乃按甲不动俄麾其众曰视吾马首所乡奋戈一跃已溃围而出不遗一镞世忠曰敌易与耳复乘锐掩击敌败去 是日澧州慈利县山贼雷进为其徒伍俊等九人所杀先是进据险为寇朝廷以武功大夫忠州团练使招之进不受直徽猷阁知鼎州张觷使人说俊等而遣兵捕之俊斩进及其妻子诣觷降余党招戮殆尽后录其功以俊为秀州兵马钤辖其徒一百七人授官有差日历鲁攀等一百七人以四月九日丙午补官 
　　丙辰右武大夫达州团练使知襄阳府张旦复旧官充荆湖北路兵马钤辖用湖北京西招讨使岳飞请也先是飞赴都督行府计事遂自镇江入朝上召对于内殿赐飞金酒器遣还岳飞入朝日历不载但于二月丁未书张俊乞令内殿引见及于此日书有旨左藏库进金二百两赐岳飞酒器使用不知何日引见也 直秘阁荆湖南路转运判官薛弼升一职知荆南府兼管内安抚使洪州观察使荆南府归峡州荆门军安抚使王彦为保康军承宣使知襄阳府充京西南路安抚使朝议以襄阳重地故命彦以所部镇之彦除襄阳日历不书 是日韩世忠围淮阳军 
　　丁巳左从政郎徐嚞特改左宣教郎嚞为德化令以宣谕官荐对遂命监行诸军粮料院四月甲子 诏湖北京西帅司于招讨使岳飞并用申状 
　　戊午诏中侍大夫保信军承宣使权主管殿前司公事提举宿卫亲兵杨沂中以入队万人赴都督行府使唤张浚欲以沂中助韩世忠故有是命后二日诏沂中落阶官为密州观察使龙神卫四厢都指挥使遣行张浚以沂中助世忠事详见三月乙亥赵密事内 右朝奉大夫王约监行在交子务 诏诸路常平司于管下客旅会聚州军权置市易务候事平日罢用都省奏也 
己未遣权户部侍郎刘宁止往镇江总领三宣抚司钱粮尚书右仆射张浚言所用钱粮虽各有立定窠名及专委漕臣应办自来多是互相占吝不肯公共那移因致阙乏动经旬月深虑生事望于户部长贰内轮那一员前来置司专一总领措置移运应办故有是旨宁止请诸路监司州县事干钱粮如有违慢许臣奏劾重寘典宪内通判以下一面对移沿边州县依条取勘从之宁止申请在是月丙寅 
辛酉权主管侍卫马军公事解潜兼权殿前司带御器械刘锜兼权提举宿卫亲兵以杨沂中出戍故也 是日韩世忠自淮阳引兵归楚州世忠既围城敌坚守不下刘豫遣使如河间求援于金右副元帅宗弼先是金伪与其守将约受围一日则举一烽每日益之至是城中举六烽刘猊与宗弼皆至世忠之出师也请援于江东宣抚使张俊俊不从世忠乃还道遇金师世忠勒阵向敌遣小校郝彦雄造其军大呼曰锦袍骢马立阵前者韩相公也众咎世忠世忠曰不如是不足以致敌及敌至世忠以数骑挑之杀其引战者二人诸将乘之敌败去赵雄撰世忠碑云攻淮阳旦暮且下会诏班师王亟还此与赵甡之遗史所书不同按世忠实以无援而退非得城而不取也今从遗史碑又云大败敌众暴尸三十里恐亦不然盖雄所撰碑第据当时功状不参考他书故也今从遗史碑又云大败敌众暴尸三十里恐亦不然盖雄所撰碑第据当时功状不参考他书故也今不尽取淮阳民从军南归者万数都督行府悉授田居之上闻诏州县存恤之毋令失所诏州县存恤在四月丁未 
　　壬戌诏折彦质兼权参知政事 湖北京西招讨使岳飞言两路州县官有蠹政害民赃污不法之人乞许本司一面对移事重者放罢具事闻奏从之 直龙图阁江东转运使向子諲升秘阁修撰子諲赴都堂禀议上召见进职遣还 殿中侍御史周秘言江淮屯田诚财用之本然使兵民并耕则不能无侵扰之患臣愚以为必无愿耕之民然后使拣退之兵如此则军民两得其宜于事为当诏送都督行府 
癸亥参知政事沈与求罢为资政殿学士知明州从所请也中书舍人任申先缴还词头论其罪与求缴词头他书不载今以赵霈劾申先章疏修入与求乞宫观改提举临安府洞霄宫免谢辞 诏临安府民间僦舍钱不以多寡并三分中减一分白地钱减四分之一 是日观文殿大学士新江西制置大使李纲见于内殿前一日纲入国门赵鼎奏已有旨内引然来日偶是寒食正节上曰朕宫中每日食后略治家事即观书写字此外别无他事来日自可引对鼎曰陛下清修如此天下幸甚后二日纲以急切利害再对因言及张浚上谕纲曰浚自富平败始练军事时纲所上疏凡十六其论中兴及金人失信襄阳形胜与和战朋党五事皆利害之大者上嘉劳久之 
　　丙寅诏诸军器甲渐已足备自今置到军器等并于内军器库桩管虽奉特旨亦许执奏 
　是月加封梁泸州刺史陆弼为灵济昭烈王弼咸阳人天监中卒于郡还葬射洪之白崖山下因庙祀焉后又加助顺佑德四字十一年五月加助顺二十三年二月又加佑德 
　　建炎以来系年要录卷九十八 
　　建炎以来系年要录卷九十八金人地名考证 
　　贝勒雅哈原书作孛堇牙合误今改正 


●建炎以来系年要录卷九十九 
　　宋 李心传 撰 
　　绍兴六年三月戊辰朔初收官告绫纸钱以尚书省言新法绫系专一织造费用倍多故也 礼部尚书李光兼权刑部尚书时临安府多火灾或顷刻爇千百家右谏议大夫赵霈建言请峻其刑名庶火初作众亟扑灭事下刑部立法光不奉诏乃抗论天灾谴告人君宜修德以厌之不当滥及无知之民朝廷谓刑部有司也抗＜锍-釒＞为非而谏官之论当略为施行起居舍人兼权中书舍人董弅白执政曰二者之论俱不过使两易之则各为举职矣二＜锍-釒＞不得具日今因光摄刑部附书之四月戊午光罢权是月癸亥霈徙官此事必在三四月间也日历全不载当求他书参考 徽猷阁待制知扬州叶焕引疾乞奉祠以焕提举江州太平观焕守扬才一年 川陕宣抚副使吴玠言本军钱粮阙乏张浚乞令都转运使赵开躬亲前去应副仍诘开违慢从之 右通直郎知抚州刘子翼特迁一官以江西诸司言子翼自到任后发过岳飞军粮五万余斛钱二十四万余缗又劝诱人户桩备赈籴米三万余斛故有是命子翼子羽弟也 金均房州管内安抚使柴斌乞名民军曰保胜先是王彦移镇荆南尽将其部曲以行惟存禁兵数十人而已斌始集三州保甲结成阵队每人免家业钱自五千至三十千止号保胜军又请招必胜禁军三千人以实边面皆许之斌乞招禁军在三月壬申今并系此月 
己巳少保武成感德军节度使淮南东路兼镇江府宣抚使韩世忠为京东淮东宣抚处置使兼节制镇江府徙镇武宁安化楚州置司检校少保镇宁崇信军节度使湖北京西南路招讨使岳飞为湖北京西宣抚副使徙镇武胜定国襄阳府置司时朝廷锐意大举都督张浚于诸将中每称世忠之忠勇飞之沉鸷可以倚办大事故并用之是日李纲入辞退上＜锍-釒＞言今日主兵者之失大略有四兵贵精不贵多多而不精反以为累将贵谋不贵勇勇而不谋适为败擒阵贵分合合而不能分分而不能合皆非善置阵者战贵设伏而直前使敌无中断邀击之虞皆非善战者按原本四条止载其二今据奏议补入愿明诏之使知古人用兵之深意非小补也朝廷近来措置恢复有未尽善者五有宜预备者三有当善后者二今降官告给度牒卖户帖理积欠以至折帛博籴预借和买名虽不同其取于民则一而不能生财节用核实懋迁一也议者欲因粮于敌去年春吕颐浩尝有此奏而不知官军抄掠甚于寇盗恐失民心二也金人专以铁骑胜中国而吾不务求所以制之三也今朝廷与诸路之兵尽付诸将外重内轻四也兵家之事行诡道今以韩世忠岳飞为京东京西宣抚未有其实而以先声临之五也且中军既行宿卫单弱肘腋之变不可不虞则行在当预备江南荆湖之众尽出敌或乘间捣虚则上流当预备海道去京东不远乘风而来一日千里而苏秀明越全无水军则海道当预备假使异时王师能复京东西地则当屯以何兵守以何将金人来援何以待之万一不能保则两路生灵虚就屠戮而两河之民绝望于本朝胜犹如此当益思善后之计纲又言今日之事莫利营田然淮南兵革江湖旱灾之余民力必不给谓宜令淮南襄汉宣抚诸使各置招纳司以招纳京东西河北流移之民明出文榜厚加抚谕拨田土给牛具贷种粮使之耕凿许江湖诸路于地狭人稠地分自行招诱而军中人兵愿耕者听则人力可用矣初年租课尽畀佃户方耕种时仍以钱粮给之秋成之后官为籴买次年始收其三分之一二年之后乃收其半罢给钱粮此其大概也不然徒有营田之名初无营田之实何补于事诏都督行府措置其后颇施行之纲营田议以是月戊辰行下今后附此其奏恢复未善等事必在到洪州之后今且因除二宣抚遂书之 敕令所删定官左时面对言国家经费之大藉于盐者居多入纳之法虽详而未免乎壅滞者法屡改而无以取信于商贾故也今之商贾本多而利寡纳久而请迟法更于上人疑于下所以间有不通之弊愿诏有司自今毋或轻议改法诏户部申严行下 诏浙东州县守令劝诱上户广行出粜如粜及三千石已上之家依已降旨等第补官若有顽猾上户依前闭籴之人亦仰断遣仍令提举官躬亲检察尚书省奏婺州积米之家乘时射利闭仓遏籴缘此细民转致艰食偷生为盗故有是旨未几殿中侍御史周秘入对论发廪劝分古之道也臣但闻其劝分矣未闻其迫之也今止令州县劝诱犹惧其抑勒若更许之以断遣则彼将何所不至臣恐州县官吏不复问民之有无而专用刑威逼使承认奸贪之吏因得济其私而善良之民或有被其害者矣乘时射利闭籴待价富民好利之心固多如是然而为守令者苟能布宣陛下之德意感之以至诚动之以利害再三谕勉使各以不费之惠自周其邻里乡党彼宜无不从者其或不从则亦守令之政教约束不素行于其民也欲望再降指挥专委诸路提举官遍诣所部戒约守令多方劝诱务令民户乐从或因今来酌情断遣指挥輙有分毫骚动并令提举官奏劾从之三月丙申行下 
　　庚午诏南剑州学春秋释奠就祭陈瓘祠堂用给事中张致远请也 降授右迪功郎新枢密院编修官陈渊依所乞改监潭州南岳庙 
辛未言者请命馆职编纂前古中兴君臣事迹有资于治体者分以篇目总为一书写之御屏置之便殿万几之暇得以参验古今鉴戒美恶从之后不克成 诏去岁旱伤及四分以上州县所负绍兴四年已前钱帛租税皆除之执政初议倚阁及进呈上曰不若尽蠲以宽民力乃有是命五月癸酉米斛事可参考又诏旱伤四分地分阙食民户盗劫米谷食物之属不曾殴伤人罪至死者听知通酌情减等剌配俟麦成日如旧各降敕付本州遵守仍不下司 集英殿修撰知湖州方孟卿充徽猷阁待制提举江州太平观从所请也 拱卫大夫惠州防御使知全州刘远知邕州赵鼎因论广西买马司空有所费而实无补欲相度止令邕州知州专领留属官一员主管钱物上曰朕于诸事每思虑必尽昨计算余杭监牧一岁支费无虑二万缗自可收买战马百五十匹卿等更可商量时巳命左承议郎范直清提举广西买马后三日遂以远同提举买马令直清与远协力措置焉 故朝议大夫周中特赠中奉大夫直秘阁官其家一人中从弟户部员外郎聿讼中潍州死事状于朝事见建炎二年正月下成都府路兵马都监阎皋保明如所请故褒录焉日历载此状聿系比部员外郎衔皋系江西兵马都监衔盖是二人未改除时所上也 故左迪功郎章之邵赠左宣义郎之邵政和中以上舍得官老于选调至是有旨召察未及用而死给事中吕祉等请特与赠官以为抱义修洁者之劝乃有是命 诏总制司官候三省除执事日取旨以沈与求去位故也自是不复除
  </div>
  <div class="pagination">
   <a href="建炎以来系年要录_page29.html">
    上一页
   </a>
   <span>
    ...
   </span>
   <a href="建炎以来系年要录_page25.html">
    25
   </a>
   <a href="建炎以来系年要录_page26.html">
    26
   </a>
   <a href="建炎以来系年要录_page27.html">
    27
   </a>
   <a href="建炎以来系年要录_page28.html">
    28
   </a>
   <a href="建炎以来系年要录_page29.html">
    29
   </a>
   <span class="current-page">
    30
   </span>
   <a href="建炎以来系年要录_page31.html">
    31
   </a>
   <a href="建炎以来系年要录_page32.html">
    32
   </a>
   <a href="建炎以来系年要录_page33.html">
    33
   </a>
   <a href="建炎以来系年要录_page34.html">
    34
   </a>
   <a href="建炎以来系年要录_page35.html">
    35
   </a>
   <span>
    ...
   </span>
   <a href="建炎以来系年要录_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
