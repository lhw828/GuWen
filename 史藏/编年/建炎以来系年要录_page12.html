<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 12 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 12 页/共 115 页
  </h1>
  <div class="content">
   是月遣朝请郎权吏部员外郎李元裕往湖南起发上贡钱物此以绍兴三年三月二十二日元裕家乞恩泽状修入日历盖无有也 宣抚处置使张浚承制以端明殿学士知利州充本路安抚使张深提举亳州明道宫中大夫新知荆南府张上行知兴元府朝散郎利州路提点刑狱公事韩迪知夔州仍并兼本路安抚使夔路置帅利路帅移治兴元皆自此始迪仁寿人也初浚之入蜀也朝议大夫王庶以失守得罪即前涂迎见之浚以为参议官与偕行庶俄以母丧去至是桑仲颇窥兴元而上行未至浚度诸将亡可用乃起庶故官知兴元府兼利路安抚使庶附传知兴元在绍兴元年而晁公溯作庶传载庶两知兴元一在富平前一在富平后皆不得其月日按利州知州题名张深罢帅在建炎四年五月而新守鲜于绘不领帅事当是以桑仲故移帅司于兴元也日历九月十一日庚戌张浚奏移利州路于兴元府置司张上行移知兴元府张深提举亳州明道宫有旨并依二十三日壬戌张上行特授依前官职知秦州盖兴元帅臣先除上行而后除庶但庶旋以论事不合而去故不复奏事耳兴元帅守题名记起自绍兴元年盖无可考迪除夔帅未知在何时然浚以迪与上行同章奏上则亦必在此月故牵联书之 刘超据荆南府分众犯峡州武经郎荆南府兵马钤辖渠成与战为所杀后赠武功大夫绍兴元年六月甲戌赠官先是张浚往川陕留统制官潘某一军屯鄂州潘为部下彭筠所杀筠乃与超合遣筠犯复州所过无不残灭于是超欲取鼎澧以窥湖南二广 张用自蕲阳趋寿春至舒城县遂屯中军其余军皆分屯四布时和州以东金人往来野无所掠乃采草木叶及凡动活之物得即＜口舀＞之人皆困乏 溃将崔增陷谯湖水寨增磁州人初隶永州防御使阎瑾军瑾弃泗州诸军皆溃增走寿春境上聚众至是自濠州转往巢县得数小舟遂直攻水寨寨有舟数十皆淮西富民大贾不能拒悉为增所有增掠其金银子女尽选强壮以充军 
　　建炎以来系年要录卷三十三 
　　建炎以来系年要录卷三十三金人地名考证 
　　伊都原书作余睹误改见卷一 
乌珠原书作兀术误改见卷一 


●建炎以来系年要录卷三十四 
　　宋 李心传 撰 
　　建炎四年六月辛未朔诏侍从台谏三衙诸军统制并赴都堂集议驻跸事宜先是言者论今车驾所至虽未能据形胜占上游如古者建国之制而官吏兵卫颇众其积粟聚财之计必有成谋然后六飞可以顺动岁且六月矣似不宜缓伏望内裁之圣心外参之众议早赐处分使百司各举其职以待巡幸故有是命议者又谓比年防秋未尝不召群臣咨以计画迄无定论况事有几微难于遍晓而积粟聚财屯兵拒守事节至繁非可以立谈判顷刻聚议未必精详望令各以所见条画利害限三日实封投进诏令赴都堂集议有未尽者许实封以闻后诏在甲戌 通直郎万俟咏者工小词尝为大晟府制撰得官至是因所亲携书入禁中乞进官二等上览而掷之 
　　壬申权通判建康府钱需言捕敌兵一名执政召问自言涿州人上曰此吾民也止令诸军使令不可杀也若女真则不可留 
　　癸酉合江南两路转运为一司以直秘阁李与权为都转运使降授宣教郎朱异承议郎张汇并为判官 责授秘书少监分司衡州居住周望再责昭化军节度副使连州安置用侍御史沈与求再＜锍-釒＞也徽猷阁待制胡舜陟坐尝为参谋官与徽猷阁直学士知平江府汤东野皆夺职望竟卒于贬所时饶信魔贼未平与求奏显谟阁直学士知饶州连南夫直秘阁知信州陈机残扰害民以致生变机坐免官而南夫贬秩机豫子也豫已见元年四月戊寅 徽猷阁待制何志同坐父子误国降充集英殿修撰 朝请大夫知处州梁颐吉罢坐寇至弃城也既而两浙转运副使徐康国按颐吉多取帅臣供给颐吉坐除名 
　　甲戌以宰相范宗尹兼知枢密院事罢御营使议者以为宰相之职无所不统本朝沿五代之制政事分为两府兵权付于枢密比年又置御营使是政出于三也望罢御营司以兵权归之密院而宰相兼知凡军额有阙并申枢密院增补不得非时招收仍用符以遣发庶几可以收兵柄一赏罚节财用于是罢御营使及官属而以其事归枢密院为机速房焉自庆历后宰相不兼枢密者八十余年其复兼盖自此始绍兴二十六年五月壬寅罢兼枢密院二十九年九月甲午又罢机速房先是御营司有激赏库专充军书警奏间探之用凡银五百两钱千缗为一料画旨取之暨司废库存隶于三省出纳浸广矣 言者论江北之民誓不从敌自为寨栅群聚以守者甚众望训以恩意有功者推恩从之 诏初除执政官正谢日赐衣带鞍马如故事 中书门下省检正诸房公事张汝舟直显谟阁知明州汝舟乞奉祠改主管江州太平观日历止书直显谟阁张汝舟知明州不系前衘都司题名汝舟奉祠在七月当考直秘阁苏迟为中书门下省检正诸房公事迟之除日历不书检正题名在今年八月按七月十二日汪伯彦等德音是迟当御则必非八月始除也今因张汝舟补郡附见 按此注原本多脱误今以七月十二日甲寅事参考改正监察御史万格为枢密院检详诸房文字始除检详官也格之除日历不载密院官属题名在此月而御史台题名书此月除右司盖格除检详未久遂转都司故题名略言耳格迁右司在此月壬辰其除检详不见本日因检正官除罢附书之俟考 按此注原本多脱误今以此月二十二日壬辰事参考改正 
　　乙亥诏趣武信军承宣使提举亳州明道宫辛兴宗统押所募秦凤诸州良家子赴行在先是张浚以兴宗为秦帅其后见孙渥才优即以渥代之故命兴宗赴阙既而浚复以兴宗知泸州兴宗知泸州史不见其赠官制云初烦上陇之役遽为渡泸之行今并附此 诏六品以上官及初改京官并给告身朝官以上给敕初授官人给绫纸用吏部侍郎兼权直学士院綦崇礼请也自渡江惟侍臣赐告其后稍及帖职遥郡至是渐复之 
　　丁丑太尉御营副使刘光世充御前巡卫军都统制光世所领部曲既无所隶因号太尉兵侍御史沈与求论其非宜会御营司废乃以巡卫名其军除光世都统制 集英殿修撰宣抚处置使司参议军事刘子羽充徽猷阁待制直秘阁宣抚处置使司参议官王以宁升直显谟阁本司官属吏士自建康从张浚入蜀者并迁一官资以其远役故也 是日戚方犯湖州安吉县统制官巨师古与战亡其卒千余人诏浙西江东制置使张俊往捕之仍命统制官岳飞听俊节制 
　　戊寅诏御前五军改为神武军御营五军改为神武副军其将佐并属枢密院 徽猷阁待制知临安府季陵复为中书舍人陵入对首上奏曰臣观今日国势危如缀旒敌国盛强盗贼充斥人所共忧者姑置未论事有深可虑者四尚可恃者一大驾时巡未有驻跸之地贤人远遁皆无经世之心兵柄分于下而将不和政权去于上而主益弱所恃以仅存者人心未厌而已前年议渡江人以为可朝廷以为不可故讳言南渡而降诏回銮去年议幸蜀人以为不可朝廷以为可故弛备江淮而经营关陕以今观之孰得孰失张浚出为宣抚处置使不过欲迎陛下耳金人长驱深入吴越至今尚在淮甸曾无一骑入援王室设或当时侵犯属车之尘纵能提兵问大臣罪如苖刘时事亦何及维扬之变朝廷不及知而功归于宦寺钱塘之变朝廷不能救而功归于将帅是致陛下信任此曹有轻朝士之心黄潜善好自用而不能用人吕颐浩知使能而不知任贤自张确许景衡饮恨而死刘豫杜充相继扬去凡知几自重者往往卷怀退缩矣今天下不可谓无兵若刘光世韩世忠张俊者各率诸将同心而谋协力而行何所往而不克然兵柄既分其情易睽各招亡命以张军势各效小劳以报主恩胜不相逊败不相救大敌一至人自为谋其能成功哉君臣之间义同一体庙堂出命百官承禀知有陛下不知有大臣大臣在外事涉形迹其可作威福以自便乎周望在浙西人能言之张浚在陕右无敢言者夫区处军事恐失机会便宜可也乃若自降诏书得无窃命之嫌耶官吏责以办事便宜可也若安置从臣得无忌器之嫌耶以至赐姓氏改寺额事类此者无与治乱待报何损是浚在外伤于太专虽陛下待之不疑臣恐自陕以西不知有陛下矣三代之得天下者得其民也得其民者得其心也民坠涂炭无甚于今日发掘邱墓焚烧屋庐六亲不能相保而戴宋惟旧实祖宗德泽在人心者未厌也所望以中兴惟此一事耳然人心无常固亦难保陛下宜有以结之今欲薄歛以裕民财而用度方阙今欲轻徭以纾民力而师旅方兴罪已之诏屡降忧民之言屡闻丁宁切至终莫之信盖动民以行不以言臣意陛下举事当人心服自足以结之也爵当贤禄当功刑当罪施设注措无不当于理天下不心悦而诚服者未之有也臣愿陛下以其所当虑者使一二大臣谋之无偏听无自贤无畏强御无徇私昵处之得其当则人心服人心服则盗贼将自息而外患亦可图矣 起复宝文阁直学士新知建康府权邦彦为淮南等路制置发运使 朝奉大夫提举江州太平观胡舜陟知临安府直龙图阁知越州傅崧卿移知婺州直秘阁添差两浙转运副使陈师锡知越州 是日滁濠镇抚使刘位为张文孝所杀前一日位引兵入滁州克之文孝遁去诘旦文孝以其众复至城下位即引兵迎敌位逢兵众数百以为已之兵也乃指挥杀贼而所逢者贼兵也位觉之欲急战为贼所杀权知州事苟某与州县官皆散走事闻诏其子武德郎合门宣赞舍人知泗州纲起复滁濠州镇抚使赠位武功大夫忠州防御使后为立祠名刚烈位赠官史不载此据季陵外制附入 
　　己卯诏南班宗妇为子孙食禄者并加赐缌麻亲钱八千米三斛春冬帛各十有四匹绵八十两袒免亲钱米减三之一绵帛并减半 诏广东转运司募使臣押粮舟自海道至福州交纳此据绍兴元年十月十九日保义郎翁■等乞转官状修入状称六月初九日已降指挥故附于此但绍兴二年四月九日都省劄子称建炎四年六月二十四日降指挥令广东转运司籴米十五万石乃在此指挥后半月不知何故当求它书详考 罢临安府守臣兼浙西同安抚使以防秋在近欲责任之专故也 
　　庚辰命宰臣范宗尹提举详定重修敕令参知政事张守同提举先是有诏以嘉祐政和敕令格式对修成书至是始设官置局命大理寺及见在敕局官就兼详定删定等官仍召人言编敕利害踰年乃成会要置详定重修敕令所在此月七日今因命提举官并入此 秘阁修撰知德安府陈规为德安府复州汉阳军镇抚使兼知德安府仍赐三品服规在郡四年屡破群盗傍郡皆失守惟德安一城独存识者伟其能然严刑重歛世或以此疵焉时复州为盗彭筠所据规遣兵逐之以部将祖遹知复州 武翼大夫康州团练使解潜为荆南府归峡州荆门公安军镇抚使兼知荆南府潜自谪籍中为张浚所用言于朝遂复官而有是命时荆南残破不可居潜寓治峡之宜都 直龙图阁程昌＜宀禹＞为鼎澧镇抚使兼知鼎州仍赐三品服钟相之败其党杨华杨太等聚众于龙阳相虽败而华等恃水出没未已也太年幼楚人谓幼为么故以么目之先是昌＜宀禹＞以李允文之命权湖北安抚使会解潜且至昌＜宀禹＞引所部之鼎澧间抚谕使冯康国以群盗方盛奏留昌＜宀禹＞鼎州故有是命 京西南路转运副使陈求道为襄阳府邓隋郢州镇抚使兼知襄阳府仍赐三品服朝廷未知程千秋败亡诏千秋以所统兵属求道坐不措置盐事张浚用便宜责求道单州团练副使安置忠州而朝廷未知也 京西南路转运副使范之才起复金均房州镇抚使兼知均州仍赐三品服时王彦已戍金州而均房二州为桑仲所破守臣李伦清韦知几皆遁之才不能之镇而卒日历绍兴二年九月甲申伦清以朝散郎奏差知广安军二年八月壬辰右朝奉大夫前知均州李伦清状建炎三年五月准敕差知均州八月五日到任至绍兴元年八月五日满三考所有到任任满各转一官酬赏已蒙宣抚司出给转两官劄子有旨令换给据此则建炎四年伦清尚在任而王彦行状乃云伦清奔窜盖蜀去朝廷远故伦清得以冒赏也知几本王＜王燮＞部曲已见建炎元年十二月癸酉彦镇金州歛民倍常比属县莫敢抗汉阴令任城晁公休独不用其令彦召至州囚欲杀之公休不为屈彦亦弗敢害也宣抚处置使张浚闻其能召为粮料官晁公休事据晁公溯所作墓志云尔不得其年因书王彦戍金州且附见此 朝请郎直秘阁知淮宁府冯长宁长宁初见二年二月丙子为淮宁顺昌府蔡州镇抚使兼知淮宁府仍赐三品服长宁自言招集忠义军十余万大破敌兵故有是命 自军兴以来蜀纲之应输内藏及内东门司者皆不至中书门下省以为言诏宣抚司督促赴行在 是日和州进士龚楫率民丁袭金人于新塘为所杀时和州无为军镇抚使赵霖虽已受命然寓治水寨未入城水寨之众乘间出掠敌营完颜宗弼乃遣偏师筑堡新塘以遏绝濡须之路楫率二千人袭之入其营获敌兵数百所掠男女尽纵之楫归道遇敌救太至其众多赴水死楫为敌所得戟手大骂不绝敌脔割之时年二十二霖上其事于朝有司以楫率众无所受命而格楫原孙也原故兵部侍郎敌之得历阳也有士人蒋子春者平日教授乡里敌见其人物秀整喜欲命之以官子春怒骂为所杀 
　　辛巳用宰相范宗尹请申命有司讨论崇观以来滥赏凡脩书营缮应奉开河免夫狱空之类凡十有八项皆厘正之自越州驻跸以来已收使人令吏部改正拘收付身毁抹三省奏今具滥赏名色下项脩盖神霄宫推恩转官减年应缘奉安等转官减年除编修敕令格式及修国史推恩外应缘修书转官减年应礼制等局所得转官减年西城所措置田土及应缘木所恩例转官减年应奉有劳转官减年祇应有劳转官减年修盖宣德楼集英殿及创造宫院池苑艮岳及内外应干营造转官减年之类催促燕山府路免夫钱粮一时推赏转官减年进奉御前物色转官减年驾幸省宅等处转官减年催促五局木植并颜色转官减年之类应缘开河部夫及应副钱粮稍草之类转官减年应开封府大理寺趁办狱空推恩转官减年应缘修筑旧城转官减年应上件滥赏名色所得占射差遣之类应主管臣寮御书阁所得转官减年诏上件滥赏名色今后并更不许收使按此事建炎二年十月丙子巳降指挥审量其后中辍故云申命但元旨不如是之详耳 诏以度僧牒百赐河南镇抚使翟兴为祭告诸陵之用 右正言吴表臣论近世不以县令为重故为令者政多苟简而民受其弊愿择可用之人必先使为县令顾其才诚可用则必有善政以惠斯民纵或不能亦必强勉为善以期它日之获用矣夫天下者积诸县而为之者也县令皆得其人天下岂有不治辅臣进呈上曰祖宗谨守资格必两任县令以至守倅然后内为郎外为监司又择其贤者然后为侍从范宗尹曰大凡进用不必甚骤久于其职然后究知利病而奔竞之风息上因言朕进用大臣固巳考核人才参稽公论而亦令术者论其命如卿等命朕皆知之盖恐蹇薄之人难与共功名也 楚州镇抚使赵立引兵攻金人孙村浦寨不克而还 
　　壬午执政奏以朝散郎主管亳州明道宫潘良贵提点荆湖南路刑狱公事上曰良贵顷为谏官与袁植皆劝朕诛杀祖宗以来未尝戮近臣故好生之德信于天下若此必失人心赵鼎曰谏诤之职尤不可以此导人主熊克小历执政拟前淮东提举官潘良贵为湖南提刑按史良贵宣和七年二月提举淮东茶盐靖康元年召还九月丁丑送吏部建炎元年五月除左司谏六月改工部员外郎罢去克所云误也盖日历载张守对上语有云良贵顷为淮东提举常平颇以风力有闻而克遂以为前衘不细考其履历耳 权知汝州兼京西南路招捉副使王俊为右武大夫康州防御使充河东路招捉使俊自言捍寇有劳不欲受翟兴节制乞两河差遣以自效故也 
　　癸未召刘光世赴行在赵甡之遗史八月壬申刘光世来朝盖误 朝请郎主管江州太平观吴说为福建路转运判官说自言在明受间尝上执政书论主上未正位号必召天下之变乞早赐裁决郑珏尝奖其忠故有是命 
　　乙酉成忠郎赵令佟乞说降戚方诏赴张俊军前计议令佟燕懿王后荣孝公世程孙也燕王生同安王惟正惟正生冯翊侯从谠从谠生世程 诏皇兄右监门卫大将军忠州防御使安时权主奉益王祭祀先是安时请袭封事下礼官礼官以安时非嫡遂不许自仁宗以来诸王后各以一人袭封至渡江始废 尚书兵部侍郎兼权直学士院汪藻言东南遭戎马之祸生灵涂炭城郭邱墟而国家迫于养兵征歛未息重以群盗窃发官军所至焚残无以制之今欲恤民莫大于去贪残之吏祖宗时吏犯赃者无大小皆弃市故人重犯法官曹为清今纵未能举祖宗之典姑择其一二大者真决黥配以戒其余仍令台谏官以上岁举郡守一人保其终身如后奸赃与之同罪不得以自首原免而郡守监司于部内有赃吏不闻朝廷而为佗人所劾者罪亦如之庶几斯民渐被实惠＜锍-釒＞奏诏坐条申明行下其后卒施行如藻请八月丙戌指挥盖为此也 诏见责降人曾任宰执侍从官令检正都司取索条具文臣带职武臣观察使管军已上令刑部疾速检举并限一月尽绝毋令漏落以言者有请也自是宣靖执政及围城明受伪命之人悉皆收叙矣 
　　丙戌镇南军节度使开府仪同三司充醴泉观使吕颐浩为建康府路安抚大使兼知池州太尉御前巡卫军都统制刘光世为两浙路安抚大使兼知镇江府观文殿学士新除江西荆湖南北路宣抚使朱胜非为江州路安抚大使兼知江州于是三省请自今帅臣官二品以上者即除安抚大使系阶如镇抚使例以示区别从之先是奉化贼蒋琏乘乱为变颐浩为所劫在其军中上以颐浩故赦而招之至是复有此命且令枢密院遣使臣赍告就赐所至州守臣敦请上道 直秘阁知池州李彦卿移知宣州 两浙宣抚司统制官郭仲威为真扬镇抚使兼知扬州初仲威在平江纵所部扰民朝廷令浙西江东制置使张俊来治其罪仲威觉之引兵走兴化县欲犯镇江朝廷闻之因有是命仲威至扬州其参议官林献可代伶人为口号司理参军杨庶戏之曰何不云路不拾遗献可怒以告仲威执庶及伶人斩之士人无不重足而立 
　　丁亥诏分镇州军因获贼及守御有功人不以分镇前后令镇抚使一面定赏内应补转官资者申尚书省给降付身此据绍兴四年二月十二日程昌＜宀禹＞为崔嗣义乞转官状增入日历无之 
　　戊子诏遣使抚谕邵青戚方以所部赴行在时方引兵犯安吉县之上乡浙西江东制置使张俊以兵讨之或言上乡路狭不可行兵俊乃遣其将王再兴招之会统制官岳飞追袭其后方无路进退始诣俊乞降方上兵簿有马六百匹所献金玉珠珍不可计至行在日与中贵人蒱博不胜取黑漆如马蹄者用火熁去皆黄金也以偿博负每博不下数枚诏迁方武翼大夫以其军六千人隶王＜王燮＞军后因以方为裨将时人为之语曰要高官受招安 
　　己丑枢密院进呈刘光世所获敌人并签军状参知政事张守曰光世谓签军不宜留盖知吾山川险易他日叛亡恐为敌人乡道上曰此皆吾民也不幸陷于敌驱质而来岂其得已守曰若分置军伍中每队留一二人岂能遽叛上以为然 
　　庚寅诏浙西制置使韩世忠以所部赴行在 
　　辛卯大理寺奏魔贼王宗石等款状上曰此皆愚民无知自抵大戮朕思贵溪两时间二十万人无辜就死不胜痛伤乃诛宗石等二十六人于越州市其余皆释之先是浙西江东制置使张俊以全军讨饶信妖盗太尉刘光世因命统制官王德靳赛总兵会之获王念经德等凡屠两县所杀不可胜计王德获王念经未见本月日日历绍兴三年四月戊戌胡蒙奏秀州土兵闻富诈冒王承宣本军建炎四年三月二十六日饶州杀贼功赏补官按王承宣即王＜王燮＞恐与此事相关当求它书参考上闻之不乐故有此谕王宗石当即念经也 诏荆南镇抚使解潜措置计备巡幸一行事务 
　　壬辰侍御史沈与求言今日矫枉太过尽循资格贤愚同滞辅臣进呈范宗尹曰苟有豪杰之士自可不次擢用若未得其人不得不谨守资格上曰使有豪杰之士虽自布衣擢为辅相可也前古固多但本朝未有耳今士大夫并进若未能考详其实不若姑守资格 诏夔路监司帅臣归峡州守臣拘收系官舟船以备巡幸 尚书左司郎中韩肖胄权工部侍郎监察御史林之平为尚书右司员外郎枢密院检详诸房文字万格为右司员外郎 徽猷阁待制赵＜山蒙＞知建康府 通直郎邓根知秀州周望之为宣抚使也以根摄守事至是用邦人请而命之 初山东之陷其士人多不降有沧州人李齐聚众沙门岛密州人徐文聚众灵山寺莱州人范温聚众福岛会河北忠义人护送宗室士干泛海南归文劫之至是文自称忠训郎权密州都巡检使其副宋稳自称忠翊郎权兵马监押请以所部五千人海舟百五十泛海来归诏各进一官赴行在士干岐献简王子也赵甡之遗史云文授武经夫夫合门宣赞舍人据史二人七月癸卯各转一官甡之盖误也遗史又云士干下大理寺并剌面配广南后不知所终此事于史不见今且附此元符诏旨士干政和八年四月除右千牛卫大将军未知此时为何官李齐范温绍兴元年五月丙辰所书可参考 是日知六安军边某杀金人所屯军三百遂弃城而去其徒因纵焚掠市井一空 
　　甲午直秘阁京西南路提点刑狱公事权沿江措置副使李允文知鄂州兼主管本路安抚司公事先是允文以宣抚处置使司之命权本司参谋官湖北察访使节制军马招捉贼盗允文既以所部移屯而诸盗曹成马友之徒颇为之用故允文得以自恣及沿江除三大帅而鄂帅就用允文由是允文益横日历绍兴六年五月十三日量移人滕膺状准刑部告示膺未勒停前系鄂岳辰沅州镇抚使李允文下参谋官念膺不曾充李允文下参谋官乞改正按诸书允文未尝除镇抚使又鄂岳非分镇地分不知刑部何以云然当考 中书门下奏行在仰食者众仓廪不丰请委诸路漕臣及秋成和籴诏广东籴十五万斛福建十万斛并储之漳泉福州浙西以银十万两钱十万缗籴之储于华亭县浙东以银十万两籴之储于越温台州应属郡非茶盐及朝廷寄桩钱皆许为籴本诸统兵官非有制书而擅取及所在州擅予之者皆从军法 置枢密院干办官四员以本院言自罢御营司别无官属故也 初和安大夫开州团练使致仕王继先继先初见三年闰八月以覃恩特换武功大夫落致仕给事中富直柔奏继先以伎术杂流而易前班则自此转行更无拘碍深恐将帅解体上览奏谕辅臣曰朕于言无不从但顷冒海气继先诊视实有奇效可特令书读直柔再奏外议谓医官用药有功自当于本色官迁之武功大夫昔之皇城使也惟有战功历边任负材武者乃迁无是三者虽入仕日久不以轻授伏望陛下思名器不可假人之意特加爱惜以塞乱源是日进呈上曰继先初未尝有请出自朕意直柔能抗论不挠朕当屈意从之命遂寝七月癸卯继先除防御使 中兴圣政史臣曰以一人临天下其势常信不以一己之私胜天下之公则其义当屈圣人不恃其信者而尝畏其当屈者此所以立于无过之地也 
　　乙未刘光世言今来充浙西安抚大使是为控制一路不独治镇江一府而止若使但守镇江则与列郡太守同为守土之臣缓急别郡有警不可离任望别除镇江守臣专主民事光世专充安抚大使随宜从便置司时光世虑敌过江故预择便地上觉其意乃诏光世许增辟通判余不行 正议大夫提举临安府洞霄宫傅墨卿卒 
　　丁酉郭仲威遣兵犯镇江诏统制官岳飞以所部击之 初赵令＜山成＞之死事也或诋其降敌朝奉郎宣抚处置使司主管机宜文字孙伟移书张浚白其忠伟又言知分宁县陈敏识拒敌有功请除知洪州浚承制赠令＜山成＞中奉大夫右文殿修撰建分宁县为义宁军进敏识二官使守之时已赠令＜山成＞次对而敏识亦迁官浚盖未知是日奏至诏不许伟江陵人也 
　　戊戌宣教郎杜嵩送广州居住嵩充子也时以御营使司主管机宜文字在衡州李允文拘之言于朝乃有是命 
　　己亥封才人张氏为婕妤和义夫人吴氏为才人吴氏开封人时年十六自上即位以来嫔御未备及是潘贤妃从隆祐皇太后在虔州后宫近侍者惟二人而已故封之 朝散郎江跻为监察御史跻入见论天变事甚悉上以其有史学它日谓大臣曰今士大夫知史学者几人此皆王安石以经义设科之弊范宗尹曰安石学术本不至是由蔡京兄弟以绍述之说敷衍被蔓浸失其意然自非卓然特立之士鲜不为误上深以为然跻开化人也上语在六月癸卯 尚书祠部员外郎章杰为福建路转运判官 是月起居郎叶三省以直龙图阁奉祠日历不见后省题名在绍兴元年六月恐误按今年七月洪拟为起居郎今移附此 资政殿大学士陈过庭薨于燕山年六十后谥忠肃绍兴元年四月己巳赠官 蕲州兵马钤辖韩世清乞以所部卫柔福帝姬赴行在上不许世清乃屯于徽州之黟县 
　　建炎以来系年要录卷三十四 


●建炎以来系年要录卷三十五 
　　宋 李心传 撰 
　　建炎四年秋七月按是月辛丑朔癸卯浙西安抚大使刘光世乞依宣抚处置使司例合随宜措置事并从便宜诏除临阵出奇或事干机会许施行外余并禀朝旨光世此请日历不载今以绍兴元年十月戊寅兵部状修入诏诸州守臣自军兴以来得便宜指挥者并罢 和安大夫开州团练使致仕王继先为荣州防御使落致仕以覃恩特迁也先是有诏杂流遇覃恩勿迁遥郡至是以命继先富直柔奏靖康建炎之初吏部皆尝申明武功大夫杂流伎术官遇覃恩许与不许转行有旨不许转行遥郡止令回授此事不见于日历今并附见中书舍人季陵草制略曰勉思艺谏毋忘药言戒于骄淫保此休宠 斩神武前军统领官胡仁参于越州市宣教郎袁潭除名韶州编管坐与李邺同谋投拜又擅杀两浙提点刑狱王翿故也寻诏以翿死事赠朝请大夫官其家三人既而言者以为翿尝降敌比敌兵之去遂以印付翿不当褒赠范宗尹主之卒赠翿一官录其子云翿初赠官在九月乙卯改命在明年三月己亥今并书之 责授建宁军节度副使李邦彦卒于桂州 
　　甲辰执政奏以朝议大夫提举江州太平观刘洪道为建康府路安抚大使司参谋官上曰不可是又欲与吕颐浩同官赵鼎曰颐浩之来尚迟今先令洪道往池州措置防江上曰此固无害但议者谓颐浩多引用山东之人故不欲遣且颐浩身为宰相当收揽天下人材尽为我用独私乡曲非公道也先是中书舍人季陵入对言强敌之患已无宁岁焚劫杀戮几遍天下夏则北去秋则南牧往年休士马于燕山次年移于河北次年移于京东今寓淮甸无复去意患在朝夕可谓急矣张浚提兵以赴公安刘光世提兵以赴镇江亟召亟遣事尚可及若吕颐浩既去朱胜非未来使七月受命八月之镇九月弓劲马肥敌人向南兵不素练粮不素积又不设险何以御之臣愿陛下急与大臣谋先遣马军先储运漕更择贤副先为经画以待其来不然虽位望崇重号前宰相无益也今日注意将相非为安危实为存亡朝谋夕行当如拯溺岂可不惜分阴哉至是遂命洪道趣之池州权管本州及安抚司事以统制官张浚李贵王进王涣所部合四千人隶本州拨四将人兵在此月壬戌诸军权听节制洪道请用便宜指挥许之 
　　乙巳诏婺衢信饶州豫蓄钱粮以备巡幸 
　　丙午诏闽越商贾常载重货往山东贩卖令沿海诸州禁止 
　　丁未太尉奉国军节度使浙西安抚大使兼知镇江府刘光世为集庆军节度使开府仪同三司安世迁延不之镇右谏议大夫黎确奏光世不念两朝大恩乃欲豫择便地自求暇佚中外愤之愿趣就涂前一日诏以章示光世仍加使相以遣之光世以父名为嫌乃换武宁之节贴麻改命 
　　戊申诏臣僚至都堂自正一品外佗并在执政之下著为令为刘光世也武经大夫荣州团练使权湖南马步军副总管孔彦舟以捕钟相功真拜利州观察使充辰沅靖州镇抚使兼知辰州王明清挥麈第三录云方务德守荆南有寓客张默者魏公之族子出乃翁所记建炎荆州遗事一编孔彦舟领众十余万破荆南城时朝廷方经理敌兵未暇讨捕张单骑入城说谕彦舟使之效顺又令讨钟相许以成功入川从宣抚司保奏求赏彦舟出师一战而胜张遂令彦舟具立功人姓名及归降文字与彦舟心腹数人俱入蜀至夔又说降剧贼刘超未及宣抚司数舍道遇族兄攫金不得乃见魏公言张三受贼赂甚厚其谋变诈不可信魏公然之张正令彦舟屯荆南弹压钟相余党魏公悉不从令往黄州屯驻其徒皆不乐遂率众渡淮降金按彦舟以建炎四年二月受傅雱檄讨钟相三月获之七月拜利州观察使知辰州寻改除鼎澧镇抚使彦舟为马友所逐引兵之江西绍兴元年秋除蕲黄镇抚使实代李成二年夏权邦彦入枢府彦舟闻之乃叛去降伪齐以本末考之彦舟赏功及除命皆出朝廷与宣司别无干涉况赏典已不薄又距其叛去盖踰二年俱与张所记不合此盖其饰说今不取 宣抚处置使张浚献金一万两以上令浚措置财用赴行在故也 
　　辛亥诏遣官措置海道 军贼杨勍自称武功大夫忠州团练使都统制军马受刘光世招安光世以闻诏放罪时勍巳聚众三千人复犯永春县乃命统制官李捧速往捕之遣李在七月己未 承议郎范正舆直秘阁正舆纯仁子也在刘光世军中累年故有是命 
　　壬子朝散郎张纲为尚书司勋员外郎纲金坛人也 
　　癸丑故责授安化军节度副使王时雍许归葬先是范宗尹用赦量移徐秉哲吴幵莫俦王绍王及之胡思等诸人故其家以为请林泉野记范宗尹量移王时雍徐秉哲等皆不闻奏议者讥其不公按史不见秉哲等移放月日而时雍家陈乞状云同时得罪之人皆已生还乡里则其移放必在此前今因书时雍事附见 崔增既破谯湖水寨有大小舟数百遂犯太平州围其城守臣郭伟尽力御之荻港巡检王宗射中增之中军将刘顺贼少却伟引兵下城与战贼乃解围然亦未退 
　　甲寅诏汪伯彦张澂钱伯彦邵溥并许便居以检正都司检举也初伯彦等三人以散官永峡州安置而澂分司居衡州至是用德音皆复之 诏总领四川财赋举官如狭西转运使例用张浚请也 
　　乙卯刘光世言平江去大江不远其利害不在镇江之下乞移大使司于平江府遣本军练历统制官一员以重兵屯镇江与光世相为犄角诏不许 宣抚处置使张浚请宗室非尝犯赃私罪者许具脚色申本司赴四路转运司注拟从之自熙宁劄制宗室不许调川狭官至是宗室避难入蜀者多故浚以为请 是日二帝自韩州移居五国城五国城者在金国所都西楼之东北千里金人将立刘豫乃请二帝徙居之臣谨按北狩行录云庚戌中元迁五国城乙卯十五日也故附于此日时越王俣郓王楷已薨靖康皇族数云二王薨于韩州乌登路都统锡库者以金人之命减去随行宗室官吏上皇力恳之不从乃召谕之曰卿等相随而来忧乐固当同之但事属它人无如之何言讫泣下皆相与号呼而出于是宗室仲晷等五百余人皆移居临潢府而内侍黎安国等数百人在辽东从二帝者惟晋康郡王孝骞和义郡王有奕等六人而已有奕吴荣穆王子也上皇之在五国城也其贝勒赫伯之通事庆格诈传赫伯之意求北珠上皇予之它日事觉欲杀庆格遣人质其实上皇曰初无此事恐复误传北人闻之皆以手加额已上并据北狩行录靖康皇族数参修初敌之挟天属以往也右监门卫大将军吉州团练使士＜叐＞得间遁去居邢州至是结约土豪将举事为人所告捕至京师戮之后赠保宁军节度使谥忠果士＜叐＞濮王曾孙也此以乾道会要增入据其子所陈乃今年事不得其月日故附见二帝东徙之后俟考 
　　丙辰户部尚书叶份充龙图阁直学士知泉州时侍御史沈与求论份尝受张邦昌伪命在围城中买宗室女为妾份不自辩力求去上命执政召至都堂谕旨既而大理劾治买妾之人乃叶三省也与求上＜锍-釒＞待罪诏释之 浙西江东制置使张俊收本路诸将王民鲁珏刘琬戚方之军合万有一千人赴行在诏以方军隶神武前军余军分隶统制官李捧陈思恭张俊 
　　丁巳申命元祐党人子孙经所在自陈尽还应得恩数时言者论陛下即位已来凡三因赦令欲复元祐臣僚及上书停废人官职恩数日月不为不久然其间德望之伟如吕公著范纯仁皆未尽追复生存如李积中尚未改正况其他乎盖朝廷尝令有司条具而不限以月日故至于迁延尝令州郡照验文书保明然其告敕未必皆存故至于沮格尝令子孙诣公车自陈然其子孙或湮微贫乏故未能自列此其所以久而未复也臣愚以谓元祐之宰执侍从大率多贤其德行事业皆在人耳目其元任官职易以追考又其余官若程颐郑侠孔平仲司马康江公望孙谔张庭坚龚夬晁补之黄庭坚吕希纯欧阳棐张耒商倚毕仲胜王巩李格非王回范正平李积中皆其姓名官职章章可见臣愚欲乞特降亲笔应元祐宰执侍从前项程颐等并与尽复官职赠谥尽还致仕遗表恩例其间德行之不显职业之无闻如叶祖洽辈量复官职可也自靖康初稍复元祐诸臣官职或录用其子孙然轻重不伦且未能遍及故议者数以为请时方多故亦未克举行焉 诏浙西制置使韩世忠浙西江东制置使张浚并罢以本路安抚大使刘光世言兵火凋敝之余不任三处节制呼索故也 
　　戊午中书舍人季陵试尚书户部侍郎 武功大夫新肇庆府兵马钤辖曾讷罢讷初以贡献得官后忤梁师成为广南转运使郑良所劾以多藏宝货服用拟乘舆得旨令良究实良即以兵围其家其弟谊坐拒捕诛死讷亦配海岛靖康末复旧官及是上怜其无辜谕辅臣而有此授讷犹上书乞郡不已言者谓讷因请托得之上曰朕何尝有此遂罢其命 诏加封吴将甘宁为昭毅武宁灵显王宁有祠在兴国军之富池以刘光世有请也 
　　己未诏明越州禁山东游手之来贩籴者时海密诸州米麦贵踊明州进士林秉德言积粟之家利其高价皆倾廪以鬻之正恐因缘为奸以泄中国之机又且耗吾国计以资寇粮不可不虑乃命禁止焉 初宣抚处置使司参议官京西制置使王以宁为桑仲所逼以所部走潭州以宁以本司便宜之命节制湖南军马更易全郡守臣科歛无度官吏有被诛者民甚苦之至是以宁言欲赴朝奏事而病未能行请以所部于岳鄂潭州听旨诏以宁还本司供职时以宁已提兵在长沙而朝廷未知也 
　　庚申武功大夫昌州团练使岳飞为通泰镇抚使兼知泰州用张浚荐也岳侯传云常州太守林茂荐侯于朝充通泰镇抚使按史知常州周祀今年五月放罢已差下人章综张锐改除令徐天民疾速之任不知所云林茂为谁当考 
　　辛酉武翼郎枢密院准备差遣程宝特迁一官先是遣宝赍御封香间道往京西诸陵祭告踰年乃还故有是命 
　　壬戌台谏有请以所论事行否劄下照会者范宗尹曰顷吕颐浩作相凡言官所论或朝廷已有措置或所闻不审劄下某人照会臣在台时每与赵鼎论及此事以为朝廷但当容纳可即行之不可则已不必相与较是非也按此时黎确为谏长沈与求为台端而确乃宗尹所荐与求多与宗尹异论疑是与求建言当考大抵言者有建明若朝廷一一行之则天下不胜多事因举李沆之说以奏上以为然 
　　乙丑诏前宰相责授建宁军节度副使李邦彦责授单州团练副使李纲并复银青光禄大夫责授崇信军节度副使吴敏复通议大夫前执政光禄大夫知潼川府宇文粹中通奉大夫提举西京嵩山崇福宫王孝迪中大夫提举亳州明道宫王易简颜岐许翰朝散大夫提举江州太平观路允迪并复端明殿学士责授单州别驾耿南仲复宣奉大夫责授昭化军节度副使王安中责授宁远军节度副使王襄责授宁国军节度副使蔡懋责授秘书少监分司南京冯澥并复中大夫前侍从朝奉大夫提举杭州洞霄宫陆德先朝奉郎孙觌并复徽猷阁待制通奉大夫提举江州太平观葛胜仲复集英殿修撰责授成州团练副使卢襄复中奉大夫责授单州团练副使赵子崧复朝请大夫前管军责授海州团练副使英州安置王元责授秀州团练副使贺州安置左言皆许自便易简浔阳人尝为渊圣宫寮恩数视执政胜仲江阴人事上皇为大司成自纲粹中易简岐翰觌子崧外皆坐专守和议及朋附京黼邦昌苖刘次第远贬至是范宗尹为政悉用赦而复之既而言者奏安中懋开边襄不勤王翰趣战子崧弃城觌草降表皆不当叙乃诏更俟一赦取旨时邦彦南仲已死而朝廷未知也 诏统制官李捧张宗颜各贬秩二等仍令捧趣往招捕杨勍初朝廷以勍叛命捧宗颜陈思恭三将讨之比勍破松溪五月乙丑而捧始至浦城县后三日宗颜亦至皆不出兵勍既去松溪五月戊辰二将乃离浦城六月辛未贼又掠建州六月丁丑捧宗颜乃趋南剑州与贼遇遂归思恭不至南剑而还时贼犹未平三人皆言已行杀散侍御史沈与求奏杀散者未获贼之异名今三将军并出不能平数千之溃卒何以示敌故有是命 
　　丙寅权知三省枢密院事卢益奏隆祐皇太后已至信州乞权于本州歇泊始议以巡幸荆南道由信上故益请之三省言宁远军节度使孟忠厚内侍李圭于太后处妄有奏陈乃诏令分析 
　　丁卯户部请岁终以诸路上供钱斛比较最多最少去处申乞赏罚庶使官吏有勤惰之戒从之 武节郎合门宣赞舍人知真州王冠为建康府路兵马副钤辖本府驻劄 是日金主晟遣西京留守特进检校太保尚书右仆射大同尹兼山西兵马都部署上柱国高庆裔金紫崇禄大夫尚书礼部侍郎知制诰护军韩昉册命中奉大夫知东平府充京东西淮南安抚使节制河南诸州刘豫为皇帝国号大齐都大名府其册文略曰咨尔刘豫素怀济世之才夙擅直言之誉百里虽智亦奚补于虞亡三仁至高或愿从于周仕当奸贼扰攘之际愚氓去就之间举郡来王奋然独断宜即始归之地以昭建业之元是用册尔为皇帝国号大齐都大名府世修子礼永贡虔诚付尔封疆并同楚旧昉有文学仕辽为知制诰金主因而用之凡大诏令多昉所草也熊克小历云张汇言九月九日立豫而豫传云五月戊申豫传所记差详今从之按金人册豫文首云天会八年七月辛丑朔二十七日丁卯盖金以七月丁卯遣使而豫以九月戊申受册戊申九月九日也盖豫传误作五月而克遂因之伪册文不足辱书姑摘其一二以补史阙张汇节要以庆裔阶官为辅国大将军册文乃右揆今从之伪齐录册文维天会八年岁次庚戌七月辛丑朔二十七日丁卯皇帝若曰朕闻公于御物不以天位为已私职在牧民乃知王者为公器威罚既以殄罪位号宜乎授能昔有辽运属颠危数穷否塞获罪上帝流毒下民太祖武元皇帝仗黄钺而拯黔黎举白旗而整师旅妖氛既扫区宇式宁爰有宋人来从海道愿输岁币祈复汉疆太祖方务善邻即从来请岂期天方肇乱自启衅阶已下二百一十五字指斥不录建楚新封守宋旧服庶能为国当期息民不料竖儒难承重任妄为退让反陷诛锄已下八十八字指斥不录重念斯民乱于无主久罹涂炭未获昭苏不委仁贤孰能保庇咨尔中奉大夫京东西等路安抚使兼诸路马步军都总管知东平府节制大名开德等府濮博滨棣德沧等州刘豫夙擅直言之誉素怀济世之才居于乱邦生不遇世百里虽智亦奚补于虞亡三仁至高或愿从于周仕当奸贼扰攘之际愚氓去就之间举郡来王奋然独断逮乎历试厥勋克成委之安抚德化行任之尹牧狱讼理付之总戎盗贼息专之节制郡国清况有定衰救乱之谋持变扶危之策使民无事则橐弓力穑有役则释耒荷戈罢无名之征废不急之务徵隐逸举孝廉振纪纲修制度省刑罚而去烦酷发仓廪而息虫螟神人以和上下协应比下明诏询考舆情列郡同辞一心仰戴宜即始归之地以昭建业之元是用遣使留守西京特进检校太尉尚书右仆射大同尹兼山西兵马都部署上柱国广陵郡开国公食邑二千户实封二百户高庆裔副使金紫光禄大夫尚书礼部侍郎知制诰护军南阳县开国侯食邑一千户实封二百户韩昉备礼以玺绂宝册命尔为皇帝国号大齐都于大名府世修子礼永贡虔诚付尔封疆并从楚旧更须安集自定攸居尔其上体天心下从人欲忠藩王室信以保邦惟天难谌惟命靡常常厥德保厥位尔其勉哉勿忽朕命 
　　戊辰宣抚处置使司都统制曲端遣其子之傅进士田震来奏事上召对以震为将仕郎震命官在八月庚寅 
　　己巳诏神武前军统制王＜王燮＞以所部屯信州先是右正言吴表臣言饶信衢婺等州未经残破正当敌骑来路此数州南连福建东接温台缓急不可不虑故命＜王燮＞以本军守之＜王燮＞请合措置事许一面便宜施行诏军期不可待报许行讫以闻不得因而骚扰生事＜王燮＞便宜之命在此月壬午 中大夫知平江府汤东野为江南路都转运使先是东野乞闲慢差遣神武右军都统制张浚数称其才上谓浚曰东野若欲来行在则不可当令换一外郡又谓范宗尹曰赵鼎尝言东野与李迨康允之皆有才但当外任烦剧不可处献纳之地宗尹曰议者谓允之优于东野张守曰二人皆能办事但东野刻剥允之不扰上曰既能办事无不扰之理然卒有是命既而言者奏其在平江刻剥及弃城之罪乃贬东野二秩上语在是月乙丑东野贬秩在十月甲戌 右文殿修撰胡松年起复知平江府松年胊山人也 朝散大夫吴懋知明州 礼部尚书谢克家奏故翰林学士范祖禹当元祐中终始实在经筵所著唐鉴已进御又有仁宗训典及帝学二书深裨治道今其子前宗正少卿冲见寓衢州乞给劄令冲投进从之 崔增围太平州不克庚午引去 
　　是月朝请大夫洪拟为起居郎兼权中书舍人拟光祖父也光祖已见三年三月癸卯宣和中尝为侍御史为王黼所逐至是复用之熊克小历今年十一月载拟谏移跸事犹以拟为起居郎而后省题名以为此月除中书舍人日历拟除舍人在八月甲午三书皆不同按绍兴元年三月己酉给事中陈戬奏状有云建炎四年起居郎洪拟兼权中书舍人止立起居郎班则是拟以左史兼西掖也题名脱漏据叶三省今年六月自起居郎罢去而刘棐九月除起居郎当是拟以七月除左史八月遂迁西掖耳今且附月末俟考 诏迪功郎王铚权枢密院编修官纂集祖宗兵制其后书成上览之称善命铚改京官赐名枢庭备检铚衣兄子也此事史不书以王明清挥麈录修入枢密院官属题名铚以今年七月权密编不见罢时今且附此月末 初程千秋既入蜀其后军将王辟复叛去至是陷兴山县遂破归州辟不知地利帅臣直龙图阁张上行檄本路兵马钤辖中亮大夫贵州防御使田祐恭率义兵以木弩射之辟败去祐恭思州人也此据赵甡之遗史及今年十月夔路安抚司所奏修入刘长源奏议云富平之役王辟溃兵直破峡州与史不同恐误 张用据汉阳军初用在淮西其军乏食遂至信阳军复往德安府用屯中军于三龙河曹成屯于应城县诸军散居连接至郢州不绝至是用所部鱼磨山寨军乱将佐王林孟振等杀其统领官马某林相州人尝为敌所擒盛以布囊寘船舷上以刀斫其颈弃黄河中复得活谓之王八刀用闻之疑诸军图已遂弃其军去愿从者一二千人至汉阳会沿江措置司右军统制马友屯汉阳境上宣教郎知军事范寅亮惧仓库不能给乃以印授用用遂为知军鄂州路安抚沿江措置副使李允文闻之遣其将张定国往招用遂济其师允文怒曰何不且抚定而遂济度乎定国惧以其兵叛自汉阳界掠强壮而去允文遣水军将张崇追之不及允文乃以宣抚处置司便宜之命徙寅亮为沿江措置司提领官而以友知汉阳军用为鄂州路副总管寅亮致虚从子也用往信阳在五月今从赵甡之遗史联书之遗史云汉阳知军范某而无其名又不书马友知汉阳事此以今年十二月冯康国奏允文状增入 
　　建炎以来系年要录卷三十五 
　　建炎以来系年要录卷三十五金人地名考证 
　　乌登原书作乌东误今改正 
　　锡库原书作习古误今改正 
　　贝勒赫伯原书作孛堇曷八误今改正 
庆格原书作庆哥误今改正 


●建炎以来系年要录卷三十六 
　　宋 李心传 撰 
　　建炎四年八月辛未朔礼部尚书谢克家参知政事克家首言吕颐浩老成练事去岁勤王有大功时方艰难强敌内逼望留行在以备咨访敌自渡江以来官司图籍散佚遂命百司省记条制行之凡所予夺悉出胥吏至是始令条具申尚书省其后复命左右司郎官签贴敕令所审覆申朝廷取旨颁降然未及行左右司刊定日历不载今以绍兴元年十一月刘一止所奏及四年三月乙亥敕令所状增入当求本月日修附 浙西安抚大使刘光世请直徽猷阁范正巳为本司参谋官从之既而尚书省请大使司置参谋参议官各二员俸赐视杂监司自是诸路以为例尚书省建请在此月乙酉光世尝因公事移牒六曹言者以为今国势寖弱藩方大臣所宜尊奖王室若带仪同三司可牒六曹则亦可关三省枢密院矣光世非敢凌蔑特不知事体望损抑之诏以章示光世 户部侍郎季陵转对上＜锍-釒＞曰臣闻宣王承板荡之后任贤使能周室中兴焉夫贤以德称能以才称贤者必有才故任之勿疑能者不必有德顾所使何如耳自古以为才难使人不当求备记其功忘其过取所长弃所短安得乏才之叹乎前日士大夫名节不立有愧于古论事之人皆喜攻之瑕疵既彰不复可用纵加抆拭攻者踵来虽君相制命亦不能为之地矣臣试举其罪大且重者言之自崇观以来党助臣奸交结非类各由诡道以饕宠荣坐此当责者不知其几何人也至靖康末二圣北狩邦昌摄朝不能死节间或从伪坐此当责者不知几何人也至明受初苖刘专杀几危宗社拱手受制不能讨贼坐此当责者又不知几何人也以义责之皆不容诛以情恕之亦士大夫不幸耳蔡京王黼当国日久阉官弄权豪强贩禄欲仕进者舍此无阶虽名家文士甘从污蔑特立独行是为希有首恶者既巳伏辜其余勿论可乎邦昌内奉太母外迎陛下一城生灵忍死湏臾事有权宜初无异意首恶者既巳伏辜其余勿论可乎太母垂帘东宫监国回容以防挟主之变隐忍以待勤王之师各不统兵难备仓卒首恶既巳伏辜其余勿论可乎陛下昭德塞违以临照百官虽皆赦而不诛然弄笔墨者至今未容贷文致其罪当得恶名虽知其才谁敢引荐当今多难之时朝廷缓急无可使者独不闻举魏尚于狱中卒能却匈奴起张敞于亡命卒能弭盗贼责功补过前古有之臣愿陛下明诏宰执于罪戾之中选择实能量付以事勿因一眚废其终身仍诏台谏为国爱人许以自效非误国者勿复再言使人人皆得自新誓死图报同心协济以成中兴之业天下幸甚疏奏后二日范宗尹进呈诏榜朝堂 
　　壬申诏福建温台明越通泰苏秀等州有海船民户及尝作水手之人权行籍定五家为保毋得发船往京东犯者并行军法以山东米麦踊贵故也 诏自京堂除窠阙内不载去处并令吏部差注又诏除知州军及旧格堂除通判外一切拨还吏部此以绍兴五年闰二月十三日吏部侍郎郑滋劄子修入 
　　癸酉诏神武中军益选亲兵通旧作六百人更三番入直禁中不隶禁卫所命统制官辛永宗提举之 徽猷阁待制李釜卒釜以去年七月甲申除秘撰不知何时升职也 
　　甲戌诏日轮侍从官一员具前代本朝关治体者一两事进入用参知政事谢克家请也既而吏部侍郎兼直学士院綦崇礼言祖宗以来选命儒臣以奉讲读若令从官一例献其所闻既非旧典且有越职之嫌望但令讲读官三五日一进乃命学士与两省官如前诏后诏在此月戊子 诏朝散大夫致仕钱耒□皮令再仕以给事中富直柔等言其＜锍-釒＞通强敏可任郡寄也耒□皮靖康末尝除知唐州挂冠去至是复起之 
　　乙亥观文殿学士朱胜非始被江州路安抚大使之命时统制官张忠彦将所部在吉州前一日执政奏除忠彦江州路兵马副钤辖令受胜非节制上曰胜非当苖刘之变不为无功范宗尹曰胜非能使二凶不疑以待勤王之师议者或称其有谋上曰是时惟胜非郑珏敢与之抗颜岐虽好士人亦懦怯不能有为胜非行至桂阳监始被命上＜锍-釒＞言自桂阳至江州四十余程措置不及臣之孤迹独被圣知前后大臣并无交党今赴任则败事辞免即有避事之嫌进退狼狈皆当诛责臣谨体此意抗章请罪乞就近别差官诏不许胜非此奏以十月乙亥至行在今因被命之日遂书之 
　　丁丑起复检校少保武胜定国军节度使神武左军都统制韩世忠迁检校少师易镇武成感德始录守江之劳也翌日上谕大臣曰世忠不亲文墨朕方手写郭子仪传欲付卿等呼诸将读示之 镇西军节度使神武右军都统制张俊为检校少保宁武昭庆军节度使录扈跸及平盗之劳也 诏故监察御史常安民左司谏汪公望加赠谏议大夫各官其家二人召安民子奉议郎同赴行在既至以同知大宗正丞同除命日历不书绍兴元年七月乙亥自宗丞除知柳州 朝请大夫康允之坐弃城停官 
　　戊寅侍御史沈与求右谏议大夫黎确右正言吴表臣论季陵转对乞收用近年废黜之人其言非是不当榜朝堂上悟命撤之范宗尹请坐三章行出上曰祖宗以来凡朝廷政事不当未出则给舍封驳既行则台谏论列一体相成判而为二则非矣宗尹曰臣等惟是之从何敢固执然议者谓陵所言盖宗尹风指也 初朝散郎知蕲州甄采以得柔福帝姬闻于朝事祖见三年十一月戊午会采为淮西都巡检使刘文舜所破乃脱身从韩世清卫送帝姬赴行在时上犹在温台先遣入内内侍省押班冯益宗妇吴心儿往越州验视乃取入宫封福国长公主兵部侍郎兼权直学士院汪藻草制有曰彭城方急鲁元当困于南驰江左复兴益寿宜充于禁脔按光尧会要特用刑门载行遣伪公主事而无始封之年中兴玊堂制草亦无始封之制汪藻龙溪集有之在今年八月韩张二将迁官制之后当是此月也藻集又有代公主奉迎隆祐皇太后起居表则其进封当在太后未还之前今且附此俟考 
　　庚辰隆祐皇太后至自虔州资政殿学士权知三省枢密院事卢益宁远军节度使醴泉观使从卫提举一行事务孟忠厚神武副军都统制辛企宗扈从上出行宫门外奉迎因历问太母所过守臣治状后性恭谨未尝以毫发干朝廷然喜饮酒上以越酒不可饮令别酝后宁持钱往酟未尝直取也吴才人颇为后所爱间语及瑶华事后曰我入宫时十六七女子安知其他事悉是刘氏相诬二事以上谕大臣语修入后在禁中尝微觉风眩有宫人自言善用符水咒疾可瘳者或以启后后曰又是此语吾其敢复闻也此等人其可留禁中邪立命出之此事王明清闻之王嗣昌 是日拱卫大夫福州观察使承州天长军镇抚使薛庆及金人战于扬州城下死之完颜宗弼既屯六合县欲自运河引舟北归而赵立在楚薛庆在承扼其冲不得进宗弼患之左监军昌自孙村来见宗弼计事欲会兵攻楚州真扬镇抚使郭仲威闻之约庆俱往迎敌庆以是月戊寅出兵己卯至扬州仲威殊无行意置酒高会庆怒曰此岂纵酒时邪我为先锋汝当继后上马疾驰去平旦出扬州西门从骑不满百转战十余里亡骑三人仲威迄不至庆与其下走还扬州仲威闭门拒之庆仓皇坠马为追骑所擒马寻旧路归承州军中见之曰马空还矣太尉其死乎仲威弃扬州奔兴化敌长驱犯承州兵马钤辖王林出城迎敌不胜亦奔兴化承州陷措置高邮军事国奉卿走还楚敌惧庆复脱归敲杀之庆在承久军食既足不复歛取于民王官自京师至者馆榖甚厚皆按格赋禄官兵隶承州者月粮时帛举如令给之至视其徒则战士计日廪食老弱计日受券而巳金人自浙归大寨于天长六合间庆亲率众劫之得牛数百悉贱其估分畀民之力田者民怀其惠亦赖其捍御以自固敌假道于承以攻楚庆不听至是被害庆起潢池其众多骁隽敢斗庆临敌勇亦能以少击众故庆死承州遂陷楚势孤卒无以抗敌人皆惜之讣闻赠保宁军承宣使 
　　辛巳侍御史沈与求尚书户部侍郎季陵并罢先是与求尝言宰相范宗尹年少骤进不更世务恐误国事上意方乡宗尹不以为然会与求再上疏劾季陵言其承望宰执风指有变朱成黑指鹿为马之语宗尹乃求去上遣中使押入御批陵降三官奉祠与求与合入差遣参知政事张守谢克家留御批不下后二日宗尹入对极论大臣事君不当怀禄耽宠使人主疑之而防其为奸事功决不可立上宣谕再三宗尹却立不进守力请宗尹同奏事宗尹不得巳而前进呈己卯御批请陵以本官奉祠而与求除职出守上许之乃诏陵身为侍从贻误朝廷欲收奸党之恩遂陈迷国之计可罢户部侍郎提举亳州明道宫与求乞显黜献言者其论为当至云指鹿为马使大臣不敢安位可除直龙图阁知台州宗尹乃复视事 诏户部续进黄金百两白金四千两钱万缗充长公主下降妆奁使用 
　　壬午显谟阁待制权吏部侍郎孟庾试尚书户部侍郎 
　　癸未资政殿学士权知三省枢密院事卢益改提举醴泉观兼侍读时端明殿学士权同知三省枢密院事李回扈六宫在道未至也既而谏官吴表臣论益所至扰民上曰益起闲废中今远归遽出将来何以使人范宗尹言益方辞新命遂以益提举临安府洞霄宫既而卒贬二秩益改外祠在丙戌贬秩在乙未今遂书之 诏权罢讲筵俟过防秋取旨 是日宣抚处置使张浚复取永兴军初浚之西行也上命浚三年而后用师进取及是金左监军昌与完颜宗弼皆在淮东约秋高入犯浚闻宗弼踌躇淮上度必再犯东南议出师分挠其势士大夫多以为不可朝散郎通判叙州眉山王赏献养威持重二策浚弗用召诸将议出师都统制威武大将军宣州观察使曲端曰平原广野敌便于冲突而我军未尝习战且金人新造之势难与争锋宜训兵秣马保疆而巳俟十年乃可议战秦凤路马步军副总管右武大夫忠州剌使吴玠曰高山峻谷我师便于驻队敌虽骁果甲马厚重终不能驰突吾据嵯峨之险守关辅之地敌即大至决不容争此土浚皆不听参议军事徽猷阁待制刘子羽争之曰相公不记临行天语乎浚曰事有不可拘者假如万一有前日海道之行变生不测吾侪虽欲复归陕西号令诸将其可得乎浚虽重用端然以人言浸润不能无疑乃遣本司主管机宜文字张彬往渭州以招填禁军为名实欲伺察端意彬至渭见端问曰公尝患诸路兵不得尽合及财物不足以供军今张公之来兵巳合用巳足罗索孤军深入吾境我合诸路攻之不难失今不击若尼玛哈并兵而来何以待之端曰不然兵法先较彼巳必先计吾不可胜与敌之可胜今敌可胜只罗索孤军一事然彼兵伎之习战士之锐分合之熟无异前日我不可胜亦止合五路之兵一事然将帅移易士不素练兵将未尝相识所以待敌者亦未见有大异于前日万一轻举脱不如意虽有智者无以善其后又自敌入犯因粮于我彼去来自如而我自救不暇是以我常为客彼常为主今当反之精练士卒按兵据险使我常有不可胜之势然后徐出偏师俾出必有所获彼所谓关中陆海者春不得耕秋不得获则必取粮于河东是我为主彼为客不一二年必自困毙因而乘之可一举灭矣彬以端言复命先是玠以彭原之败望端不济师而端谓玠前军巳败惟长武有险可捍冲突二人争不巳浚积前疑卒用彭原事罢端兵柄与宫观再责海州团练副使万州安置统制官张中孚李彦琪诸州羁管陕西人倚端为重及贬军情颇不悦赵甡之遗史金人败吴玠于彭原店复归河东张浚欲大举问曲端有何计策端谓承平之久人不经战金人新造难与争锋宜训兵秣马保疆而巳俟十年方可议战浚不喜乃曰将军持不战之说岂可以当大将端曰唯遂纳威武大将军印犹用为参谋时王庶亦为参谋议论不协固辞遂以为都转运使随军而巳浚发秦亭见兵马俱集大喜谓当自此便可以径入幽燕问端如何端曰必败浚曰若不败如何端曰若宣抚之兵不败端伏剑而死浚曰可责状否端即索纸笔责军令状曰如不败当伏军法浚曰浚若不胜当复以头与将军遂大不协初王庶以失延安自劾罢节制也闻浚入蜀即前途迎见之浚以为参谋官偕行浚巳失全陕复欲用端庶固以为不可乃送端万州编管熊克小历曰先是端骤得志而骄自彭原店之败少沮参谋官王庶乘此言于浚曰端有反心久矣盍早图之浚乃罢端兵柄迁之恭州按二书所记端贬责及王庶为参谋皆误端实以四年秋贬万绍兴元年夏贬恭而甡之以万州之贬系于富平之后克以恭州之贬书于富平之前皆参差不合日历王庶附传张浚宣抚川陕庶丁母忧浚力起之时富平之师巳溃浚议退保川口庶力陈抚秦保蜀之策浚不纳乃版授参议官费士戣蜀口用兵录张公既败于富平思曲端前言欲复用之乃召端及王庶于贬所庶地近先至以为参谋官据此则端罢兵柄时王庶尚未为参谋非因庶所譛也王之望西事记曰端屡与金人角更胜迭负西人以为能然心常少浚浚乃夺其兵而废之按浚黜端止谓其沮出师之议非以其少浚也今不取浚遂决策治兵移檄河东左副元帅宗维问罪宣抚司干办公事万年郭奕力言其不可浚不从乃以玠权永兴军路经略司公事遂取永兴军玠以功升忠州防御使 
　　甲申诏沿海诸州置水斥堠 承议郎黄敦彦追一官勒停坐前通判袁州日与守臣王仲薿俱降敌也时仲薿已窜谪于是朝请郎李积中坐投拜除名编管中奉大夫杨渊朝议大夫王子献坐洪吉州失守并追二官勒停日历并无此今以绍兴二年二月壬午敦彦乞复官状修入渊子献行遣亦据捡举状书之不得其年月且附敦彦追官之后积中行遣捡举并不见绍兴元年三月六日后省缴朱琳叙官状云去岁守臣投拜者如李积中等则除名勒停编管故因敦彦事遂书之以详当时行遣次第 
　　乙酉皇叔持服前捡校少保光山军节度使知大宗正事士＜亻褭＞特起复 宣议郎御营使司参议官王择仁为通直郎直徽猷阁权发遣河东路制置使司公事节制本路应干军马时京西与河东北接境而忠义之人犹有聚兵保守山寨者河南镇抚使翟兴遣亲信持＜虫葛＞书取间道以结约之如向密王简王英等数十寨皆愿听节制兴言于朝上大喜遂命兴与择仁同领其事先是择仁以宣抚处置使张浚之命节制京西军马在均襄间事见今年三月己酉故就命之及是择仁言山寨首领韦忠佺宋用臣冯赛皆乞兵渡河克期相应赛辽州人自军兴即与其徒保聚山谷数与金人战乃以忠佺为中卫大夫昭德军承宣使制置使司都统制兼知太原府用臣赛并拱卫大夫忠州团练使制置使司同都统制用臣知平阳府赛知隆德府加兴节制应援河东北军马使仍许择仁带见兵万人以行俟过大河许以便宜从事命下择仁兵巳溃矣赵甡之遗史载此事于绍兴元年八月己卯今从日历 诏两浙转运司以米万斛输楚州 
　　丙戌宁远军节度使醴泉观使孟忠厚乞蠲太母所过秋税范宗尹曰顷巳免夏税若复蠲放虑州郡经费有缺必致横歛上愀然曰常赋外科歛及赃吏害民最宜留意祖宗虽崇好生之德而赃吏死徒未尝末减自今官吏犯赃虽未欲诛戮若杖脊流配不可贷也中兴圣政臣留正等曰设官吏以牧民志不在民而贪黩是为民之贼也艺祖皇帝惩五季之毙凡赃吏一切弃市艺祖岂好刑人者哉诚以不如是不足以行仁政于天下者也而况艰难以来生民之困极矣抚摩涵餋民犹或病而贪黩之吏乃敢剥刻以肆其无厌之求如之何民不穷且盗乎故太上皇帝恻然念常赋之不可免而欲不贷赃吏之罪圣上断然举而行之惩一而百劝其真得艺祖太上皇之心欤 枢密院言往岁金人自蕲黄渡江今防秋是时乞令舒蕲镇抚使李成光黄镇抚使吴翊捍御上流毋令敌骑深入时光州统制官武功大夫刘绍先引所部去翊以光州不可守率军民弃其城东下道梗无所向往依成死于军中朝廷遂以成为舒蕲光黄四州镇抚使吴翊弃光州不知在何月日成兼四州不见于史但绍兴元年五月三日有旨罢成舒蕲光黄四州镇抚使故于此并书之绍先至九江守臣姚舜明留之奏以为本州兵马副钤辖就统其军 
　　丁亥右武大夫忠州剌史楚泗等州镇抚使赵立领徐州观察使初有诏闾勍便宜加借官职之人皆罢而立奏诸军血战解围至今犹未推赏若复追夺何以示信朝廷以立忠义素著故申命之先是议者以金人尚留淮东恐其侵轶欲复为海道之行范宗尹独以为危事不可再蹈若频年海道则远近离心大事去矣乃诏浙西安抚大使刘光世遣兵防江仍会合淮南诸镇并力邀击立私谓寮属曰今敌自山东济师不巳城中粮且尽则无以善其后将先事取京东巳陷没诸郡窒敌路及求粮旁邑则吾事济矣且京东诸州本吾民也闻我之来必解甲相迎是时张荣在盐城县乘乱鸱张立亲击破之并足粮食将经营京东行次宝应县承州报敌复聚兵扬州立遂归而昌巳傅城下立慨然曰敌终不去惟有竭节守死此州而巳屡出兵破敌敌围之 
　　戊子以魔贼平德音释饶信二州徒以下囚 河东忠义统制卢师迪韩进皆渡河见翟兴计事诏并以为武翼大夫合门宣赞舍人师迪知泽州进知怀州 朝请大夫提举亳州明道宫滕康朝散大夫提举江州太平观刘珏并责授秘书少监分司康永州珏衡州居住坐失豫章为言者所劾也于是其属官汪若海何大圭并除名岭南编管 
　　己丑诏通泰镇抚使岳飞以所部救楚州时扬承二镇已陷楚势亦危赵立遣人告急签书枢密院事赵鼎欲遣神武右军都统制张俊往救之俊曰敌方济师达兰善兵其锋不可当立孤垒危在旦夕若以兵委之譬徒手搏虎并亡无益鼎曰楚当敌冲所以蔽两淮若委而不救则失诸镇之心俊曰救之诚是但南渡以来根本未固而宿卫寡弱人心易摇此行失利何以善后鼎见上曰江东新造全藉两淮若失楚则大事去矣是举也不惟救垂亡之城且使诸将殚力不为养寇自讨之计若俊惮行臣愿与之偕往俊复力辞乃命飞立腹背掩击仍令刘光世遣兵往援毋失事机 
　　庚寅诏景灵宫神御自海道迎至温州奉安 自分榷货务场于临安而商人不复至行在是日诏废越州场务量留监官一员打套出卖乳香而巳 
　　辛卯给事中富直柔为御史中丞 广西转运司请罢催税户长而依熙宁法村疃三十户每料轮差甲头一名从之仍推行于诸路日历无此今以绍兴五年十一月二十八日户部状修入熊克小历载此事于今年四月壬辰当考 中大夫冯澥复端明殿学士提举成都府玉局观以澥自言邦昌僭伪巳在城外不与始谋又不污其伪命也 带御器械潘永思罢永思护六宫东归卢益颇与之交结为谏官吴表臣所论上恶之范宗尹请出永思上曰未可罢禄以困苦之庶知悔过朕于戚里未尝私以恩泽如邢后之父不复收召张婕妤兄弟皆小官卿等所知卢益观望阴结永思非端人也 
　　壬辰故朝散郎毛注追复左谏议大夫注江山人大观间为御史屡劾蔡京后以不言张商英废斥至是复之 盗杨隆与其徒百余人入梅州焚州治执守臣通直郎沈同之至城北杀之掠城中而去此以绍兴三年正月二十三日梅州为都头李乙乞酬赏状增入他书并无之 
　　癸巳诏户部计会内东门司日下进绢五千匹言者论仁宗皇帝于太平富盛之时犹节损冗费罢去无名况今日艰危空乏之际乎愿陛下取宪仁祖用度好赐更加节约凡不得巳而锡予者但降赐目付之有司则疑谤自销而户部经费亦可少纾矣诏候内藏库有绢日拨还此恐即胡交修所言当考 建州民范汝为粗知书其诸父以盗贩为事而号黑龙黑虎者尤善格斗群不逞附焉每数百人负盐横行州境官不能捕有儒林郎江钿建阳人老矣郡守谓钿有谋使摄令瓯宁以图二范未几果擒之皆死于狱其徒无所归往依汝为一日汝为因刃伤人至死遂作乱事在七月建阳令王昌瓯宁令黄邦光不能讨时方艰食饥民从之者甚众守臣朝奉大夫韩珉遣州兵出战为所败贼势滋盛言者乞委官节制乃命本路安抚使程迈会兵讨之熊克小历称诏帅臣徽猷阁待制程迈遣兵讨之按迈除待制指挥今年五月壬寅巳不施行克所云恐误 
　　甲午中散大夫提举亳州明道宫韩澡为其父故观文殿大学士忠彦请谥上曰吕颐浩尝奏崇宁党碑视其姓名皆贤士大夫真可惜也上篆其神道曰世济厚德之碑谥文定忠彦琦长子建中初左仆射党籍执政第十人济州安置定谥在绍兴元年四月癸丑赐碑在建炎四年九月辛未今并书之 起居郎洪拟试中书舍人 诏起复左武大夫忠州防御使神武副军统制陈思恭将所部屯明州以防海道 两浙安抚刘光世畏金人之锋不能援扬楚但遣统制官王德郦琼将轻兵以出是日按宋史系乙未日渡江与敌游兵遇击之 
　　丙申以直徽猷阁方孟卿知建州 
　　丁酉诏起左藏库绢并赴温明州寄桩以将避敌也此以绍兴四年十月二日户部劄子修入 
　　戊戌武义大夫忠州剌史合门宣赞舍人桑仲为襄阳府邓随郢州镇抚使兼知襄阳府初仲既逐程千秋事见去年十一月丁未即据襄邓随郢数州有众十余万久之其军食绝乃以人为粮至是宰相范宗尹念其乡国被祸之酷请赦仲罪遂命之时朝廷未知仲阶官乃权给敕仍令仲自陈所领官职而后赐告焉熊克小历载仲除邓随郢三州镇抚使于绍兴元年二月末注云朱胜非闲居录云范宗尹以其兄宗礼在桑仲军中故授仲襄阳邓随郢均房等郡镇抚使地大人众稍为患又王铢亦言仲授襄阳镇抚使今据汪藻外制乃邓随郢三州而襄阳不在其数合依汪藻制词按日历仲除命在今年八月戊戌仍云兼知襄阳府克所云误也均房乃王彦所领仲不兼此二州胜非亦误其后仲死朝廷乃以襄郢邓随四州分为三镇以授李横李道既而本镇参谋官赵去疾等奏四郡不可分乃复合为一镇日历载其事甚详不知克何以卤莽如此赵甡之遗史载仲为镇抚使在明年二月盖记其受命之时克于此始书之又误矣 初上召宣教郎致仕周虎臣道梗不即赴及是至行在会舒蕲镇抚使李成且叛大臣议择可使成者虎臣请行上召对以为太常博士是日遣虎臣持抚谕敕书及战袍金束带往赐成受之时寇盗纵横成欲据一方以观天下之变遂径犯江西 
　　初朝奉大夫提举广西左右两江峒丁公事李棫与帅臣许中不和因互讼其过会有旨减罢提举官以帅臣属官一员兼领是月棫始受命既而中论棫不巳诏停棫官即钦州劾治提举司减罢未见月日绍兴元年六月二十九日广西转运司申经略司干办任彦辉兼提举峒丁乞支公使钱亦不云何日降旨二年闰四月二十四日贡士李汉状叔棫于建炎四年八月内已遵依圣旨减罢讫则是命受在此月也棫停官在今年十一月丁卯而日历不书今以绍兴二年闰四月御史台看详状修入 鼎澧镇抚使程昌＜宀禹＞既受命传檄二州新除辰沅靖州镇抚使孔彦舟闻之自鼎州渡江入益阳县守臣向子諲在衡永间未至宣抚处置司参议官王以宁率所部拒之为所败以宁遁去彦舟遂入潭州宣抚处置司主管机宜文字傅雱在其军中即以便宜檄彦舟权湖南马步军副总管彦舟之入潭也潭之官吏移治攸县彦舟遂立赏以搜捉郡官时儒林郎张掞者在潭州乃以掞权本州通判兼权州事昌＜宀禹＞披荆棘立军府屡与贼接战其御下甚严有不用命者必诛之贼不敢犯孔彦舟去鼎入潭史无月日熊克小历系之四月末按绍兴元年正月韩璜奏状云去年秋冬间王以宁提兵在州孔彦舟全军入境则必非四月也赵甡之遗史载于八月末庶几近之日历彦舟十一月己酉除湖南副总管己酉初十日去此两月余当是朝廷方闻此事今从遗史彦舟之在鼎也移檄本路提举官曾几求盐以给军食本司官属惧请予之以纾祸几拒之不与既而昌＜宀禹＞复欲得盐几曰使吾畏死则输彦舟矣亦不与几楙弟也 金人侵犯陵寝河南镇抚使翟兴遣其子琮及统领官赵林率兵自河阳南城至巩县永安军邀击之屡战皆胜追奔至渑池而还 盗张琪聚众屯舒城县李成在头子山遣人督其刍粟琪惧移屯庐江县至是又移屯襄安镇 金左监军昌招抚迁水寨赵琼降之 
　　建炎以来系年要录卷三十六
  </div>
  <div class="pagination">
   <a href="建炎以来系年要录_page11.html">
    上一页
   </a>
   <span>
    ...
   </span>
   <a href="建炎以来系年要录_page7.html">
    7
   </a>
   <a href="建炎以来系年要录_page8.html">
    8
   </a>
   <a href="建炎以来系年要录_page9.html">
    9
   </a>
   <a href="建炎以来系年要录_page10.html">
    10
   </a>
   <a href="建炎以来系年要录_page11.html">
    11
   </a>
   <span class="current-page">
    12
   </span>
   <a href="建炎以来系年要录_page13.html">
    13
   </a>
   <a href="建炎以来系年要录_page14.html">
    14
   </a>
   <a href="建炎以来系年要录_page15.html">
    15
   </a>
   <a href="建炎以来系年要录_page16.html">
    16
   </a>
   <a href="建炎以来系年要录_page17.html">
    17
   </a>
   <span>
    ...
   </span>
   <a href="建炎以来系年要录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
