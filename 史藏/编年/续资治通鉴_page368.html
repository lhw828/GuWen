<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 368 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 368 页/共 372 页</h1>
    <div class="content">　　时思南宣慰使田仁智，遣其都事杨琛来归款，并纳元所授宣慰使印，王曰：“仁智僻处遐荒，世长谿洞，乃能识天命，率先来归，诚可嘉也！”俾仍为思南道宣慰使。授琛思州等处军民宣抚使，以三品银印给之。
　　丁酉，吴克安福州。
　　先是饶鼎臣父子既走安福，与其党刘颠等仍肆剽掠，邓愈遣兵讨之，久不下。王复命元帅王宝会参政何文辉、黄彬共讨之，鼎臣复弃城走茶陵。
　　辛丑，湖广行省左丞周文贵复宝庆路。
　　乙巳，皇后奇氏自幽所还宫。
　　后数纳美女于博啰特穆尔，博啰喜，故得还宫，自始幽至此凡百日。博啰特穆尔自入京师，纳女四十馀人，荒于酒色，锐气消耗矣。
　　壬子；吴参军胡深克温之乐清，擒方国珍镇抚周清、万户张汉臣、总管硃善等，械送建康。
　　吴指挥硃亮祖等进攻建宁。
　　时陈友定将阮德柔婴城固守，诸军次城下，亮祖即欲攻之，胡深视氛祲不利，语亮祖曰：“天时未协，将必有灾。”亮祖曰：“天道幽远，山泽之气，变态无常，何足征也！”迫深进兵，深犹持不可。德柔屯锦江，逼深阵后，亮祖督战益急。深不获已，遂引兵鼓噪而进，破其二栅，德柔尽率精锐扼深军，围之数重。日已暮，深突围出，伏兵起，深马蹶，被执，送于友定，友定敬礼之。深因盛称吴王神圣威武，群雄属心，以喻友定，友定亦无杀深意，会元使至，督迫之，遂遇害。
　　深久莅尹郡，驭众宽厚，用兵十馀年，未尝妄戮一人。吴王尝问宋濂曰：“深何如人？”濂曰：“文武才也。”王曰：“诚然，浙东一障，吾方赖之。”比伐闽，有星变，王曰：“东南必失一良将。”亟谕之，深已被害。
　　吴何文辉等平山寨，擒其盗万兴宗，斩之。
　　乙卯，以太尉和尼齐为御史大夫。
　　吴王下令：“凡农民田五亩至十亩者，栽桑、麻、木棉各半亩，十亩以上者倍之，其田多者，率以是为差。有司亲临督率，不如令者有罚，不种桑，使出绢一匹，不种麻及大棉，出麻布、棉布各一匹。”
　　吴以儒士滕毅、杨训为起居注，王谕之曰：“吾见元大臣门下士，多不以正自处，惟务谄谀以图苟合，见其人所为非是，不相与正救，及其败也，卒陷罪戾。尔从徐相国幕下，久而无过，故授尔是职。宜尽心所事，勿为阿容。”又曰：“起居之职，非专事纪录而已，要在输忠纳诲，致主于无过之地而后为尽职。吾平时于百官所言，一二日外犹寻绎不已；今尔在吾左右，不可不尽言也。”复命毅、训集古无道之君若夏桀、商纣、秦始皇、隋炀帝所行之事以进，曰：“吾观此者，正欲知其丧乱之由以为戒耳。”
　　是月，皇太子进封李思齐为邠国公，加封中书平章政事，兼知四川行枢密院事、虎符招讨使、分中书四部。
　　博啰特穆尔遣图沁特穆尔率军伐上都之附皇太子者，调伊苏南御库库特穆尔军。伊苏次良乡不进而归永平，使人西连太原，东结辽阳，军声大振。博啰患之，遣骁将姚巴延统兵出御，至通州，河溢，营红桥以待，伊苏出其不意袭破之，杀姚巴延。博啰恐，自将出通州，三日大雨，取一女子，不战而还。
　　博啰先尝以猜疑杀其将保安，既又失姚巴延，郁郁不乐，乃日与娄都尔苏饮宴，酗酒杀人，喜怒不测，人皆畏忌。
　　秋，七月，丁巳朔，吴命降将张德山归襄阳，招谕未附山寨。
　　吴平章汤和，进兵攻周安于永新。
　　初，陈友谅既亡，安即降，吴命仍守永新。及兵入安福讨饶鼎臣，安疑而复叛，仍与诸山寨相结。和至，安出拒战，和击败之，克其十七寨，擒伪官五十馀人，遂围其城。
　　庚申，故陈友谅左丞周文贵之党复攻陷辰溪，吴总制辰沅等州事参军詹允享遣兵讨之。
　　甲子，吴王遣使以书与库库特穆尔曰：“曩者初无兵端，尹焕章来，得书喜甚，即遣汪何同往，为生者贺，殁者吊。使者去而不回，复遣人往，皆被拘留。且阁下昔与博啰构兵，雌雄未决，尚以知院郭云、同佥任亮攻我景陵，掠我沔阳。予思此城虽元之故地，久在他人之手，予从他人得之，非取于元者也。阁下外假元名，内怀自逞，一旦轻我，遂留前使。予虽不校，但以阁下内难未除，犹出兵以欺我，使其势专力全，又当何如！果若挟天子令诸候，创业于中原，则当开诚心，示磊落，睦我江淮，今乃遣竹昌、忻都率兵深入淮地，杀掠人民，殆非所宜。况有自中原来者，备言张思道、李思齐等，连和合从，专并阁下，此正可虑之秋，安可坐使西北数雄，结连关内，反舍近图，欲趋远利，独力支吾，非善计也。予尝博询广采，闻军中将欲为变，恐不利于阁下，故特遣人叙我前意，述我所闻，阁下其图之！节次使命若能遣回，庶不失旧好，惟亮察焉。”思道，张良弼字也。
　　乙丑，思州宣抚使田仁厚遣使如吴，献其所守之地。吴改宣抚司为思南、镇西等处宣慰司，以田仁厚为宣慰使。
　　癸酉，吴辰州沅陵县民向珍八作乱，参军詹元亨遣千户何德讨平之。
　　壬午，吴置太史监，以刘基为太史令。
　　乙酉，博啰特穆尔伏诛。
　　先是博啰索帝所爱女子，帝曰：“欺我至此耶！”遂欲图之。
　　士人徐士本，家居好奇计，不求仕进，至是命为翰林待制。威顺王子和尚，受帝密旨，与之谋结壮士金诺海、拜特勒、特古斯布哈、洪宝宝等六人，挟刀在衣中，外袭宽衣若听事，伺立延春门东排仗内。
　　是日，博啰早朝毕，将出，挟刀者相顾曰：“事不谐矣。”士本摄之曰：“未也。”会图沁特穆尔遣人告上都之捷，平章实勒们谓博啰曰：“好消息，丞相宜入奏。”博啰不欲入，实勒们强之，偕行至延春门李树下，俄有人突过其前，博啰方眙视曰：“此人面生。”遽有批其颊者，博啰以手御之，遽呼其从骑。拜特勒从众中跃出，斫中其脑，金诺海等攒杀之。娄都尔苏伤额趋出，博啰军大骇四走。帝时居窟室，约曰：“事捷，则放鸽铃。”于是鸽铃起，帝出自窟室，下令尽杀其部党，黎安道、方托克托、雷一声皆伏诛。娄都尔苏拥博啰母、妻、子偕图沁特穆尔北遁。
　　明日，遣使函博啰首往太原，诏皇太子还朝，诸道兵闻诏罢归。大赦天下，赏讨博啰者。士本不受赏、一夕逸去。
　　是月，京师大水，河决小流口，达于清河。
　　八月，丁亥朔，京城门至是不开者三日。珠展、摩该军至城外，命军士缘城而上，碎平则门键，悉以军入，占民居，夺民财。
　　周文贵复攻辰州，吴千户何德率轻骑直抵其寨，攻破之，文贵退保麻阳。德追击，又大败之，文贵遁去。
　　癸卯，命皇太子分调将帅，戡定未复郡邑，即还京师，行事之际，承制用人，并准正授。
　　库库特穆尔以岁当大比，而江南、四川诸行省皆阻于兵，其乡试不废者，唯燕南、河南、山东、陕西、河东而已，乃启皇太子倍增乡贡之额。
　　丁未，皇后鸿吉哩氏崩。
　　后生皇子珍戬，二岁而夭。后性节俭，不妒忌，动以礼法自持。第二皇后奇氏有宠，后无几微怨望意。从帝时巡上都，次中道，帝遣内官传旨欲临幸，后辞曰：“暮夜非至尊往来之时。”内官往复者三，竟不纳，帝益贤之。居坤德殿，终日端坐，未尝妄逾户阈。至是崩。奇后见其所遗衣服敝坏，大笑曰：“正宫皇后，何至服此等衣耶！”逾月，皇太子自冀宁归，哭之甚哀。
　　辛亥，吴罗田盗蓝丑儿，诈称彭莹玉，造妖言以惑众，设官吏，劫居民。麻城里长袁宝袭捕之，擒丑儿以献，吴王嘉其仗义，赐以绮帛。
　　壬子，以洪宝宝、特古斯布哈、萨勒图并为中书平章政事。
　　九月，丙辰朔，吴置国子监，以故集庆路学为之。
　　库库特穆尔扈从皇太子至京师。太子之奔太原也，欲用唐肃宗灵武故事，因而自立，库库特穆尔与布寽齐等不从。及是还京师，皇后奇氏传旨，令库库以重兵拥太子入城，欲胁帝禅之位。库库知其意，比至京城三十里，即散遣其军，太子心衔之。
　　壬午，诏以巴咱尔为中书右丞相，监修国史；库库特穆尔为太尉、中书左丞相，录军国重事，同监修国史，知枢密院事，兼太子詹事。
　　巴咱尔累朝旧臣，而库库以后生晚出，乃与并相，朝士往往轻之。且居军中久，乐纵恣，无检束，在朝两月，怏怏不乐，即请南还视师。
　　是月，以方国珍为淮南行省左丞相、衢同公，分省庆元。
　　明玉珍遣其参政江俨通好于吴，吴命都事孙养浩报以书曰：“足下处西蜀，予处江左，盖与汉季孙、刘相类，王保保虎踞中原，其志不在曹操下。予与足下实脣齿邦，愿以孙、刘相吞噬为戒。”
　　冬，十月，戊子，吴王闻明玉珍取云南失利，诸将往往暴掠，玉珍不能制，复以书戒之。
　　戊戌，吴王以张士诚屡犯疆埸，欲举兵讨之，下令曰：“士诚启衅多端，袭我安丰，寇我诸全，连兵构祸，罪不可逭，今命大军致讨，止于罪首；在彼军民，无恐无畏，毋妄逃窜，毋废农业。已敕大将军约束官兵，毋有掳掠，违者以军律论。”
　　庚子，吴命中书省以书招谕虎背寨刘宝，使之款附。
　　辛丑，吴王命左相国徐达、平章常遇春、胡廷瑞、同知枢密院冯国胜、左丞华高等，率马步舟师水陆并进，规取淮东泰州等处。
　　时张士诚所据郡县，南至绍兴，与方国珍接境，北有通、泰、高邮、淮安、徐、宿、濠、泗，又北至于济宁，与山东相距。王欲先取通、泰诸郡，剪士诚羽翼，然后专取浙西，故命达总兵取之。
　　壬寅，以哈喇章知枢密院事。
　　乙巳，吴徐达兵趋泰州，浚河通州，遇张士诚兵，击败之，遂驻军海安坝上。
　　丙午，娄都尔苏拥博啰特穆尔母、妻及其子天宝努西北走，合图沁特穆尔军。丁未，益王温都逊特穆尔、枢密副使观音努擒娄都尔苏，诛之，图沁特穆尔以馀兵往巴尔苏之地，命岭北行省左丞莽珊僧、知枢密院事魏赛音布哈同讨之。
　　吴徐达兵围泰州新城，败张士诚淮北援兵，获其元帅王成。
　　戊申，以资政院使图噜为御史大夫。
　　己酉，张士诚遣淮安李院判来援泰州，常遇春击败之，擒万户吴聚等。遣人谕降其城中，佥院严再兴、副使夏思忠、院判张士俊等拒守不下。
　　饶鼎臣既走茶陵，复合浦阳群盗于南峰山寨，时出侵掠。癸丑，吴元帅王国宝等率兵击败之，鼎臣遁去。
　　信州盗萧明，率兵攻围吴饶州，知府陶安召父老告之曰：“我粮实城坚。素有其备，贼党驱乌合而来，不足畏也。但能固守，不过数日，援兵至，破贼必矣。”众皆诺。安与千户宋炳亲率吏民分城拒守，选勇健为游兵，昼夜巡捍，而请救于江西行省。安登城谕贼曰：“尔众，吾民也，反为贼用，得毋失计乎？”众曰：“使皆如太守与总制，岂有今日！若破城，必不相害。”安命射之，矢下如雨，贼不能逼。越三日，行省援兵至，遂大败之，萧明遁去，擒伪招讨都海、万户袁胜，斩之。诸将欲屠从寇者，安曰：“民为所胁，奈何杀之！”不许。饶州遂安。
　　闰月，乙卯朔，吴江阴水寨守将康茂才遣告吴王曰：“张士诚以舟师四百艘出大江，次范蔡港，别以小舟于江中弧山往来，出没无常，疑有他谋，请为之备。”
　　王使谕徐达曰：“茂才言士诚以舟师往来江中，吾度此寇非有攻江阴直趋上流之计，不过设诈疑我，使我陆寨之兵还备水寨。我兵既分，彼将弃我水军，疾趋陆寨，捣吾之虚，此一诡策也。又闻常遇春出海安七十馀里击寇，寇兵不过万人，此非抗我大军之势，盖欲诱遇春深入。去泰州既远，彼必潜师以趋海安，或趋泰州，令我大军势分，首尾衡决，不及救援，此又一诡策也。兵法，致人而不致于人，尔宜审虑。使至，即令遇春驻师海安，慎守新城，坐以待寇。彼若远来趋敌，吾以逸待劳，可一战而克。泰兴以南并江寇舟，亦宜备之。”
　　己未，王亲至茂才水寨，又遣人以手书谕达等曰：“如有所言，即疾驰来报，予驻师以待。”
　　庚申，以宾国公五十八知枢密院事。
　　诏张良弼、俞宝、孔兴等悉听调于库库特穆尔。
　　戊辰，吴平章汤和克永新，执周安等送建康，斩之。
　　时中原虽无事，而江淮、川蜀皆失，皇太子累请出督师，帝难之。会左丞相库库特穆尔请南还视师，辛未，乃封库库特穆尔为河南王，代皇太子亲征，总制关陕、晋冀、山东诸路并迤南一应军马，凡机务、钱粮、名爵、黜陟、予夺，悉听便宜行事。
　　甲戌，吴指挥副使王汉宝取馀干州，以前镇抚李旭守之。
　　庚辰，吴徐达、常遇春克泰州，掳张士诚守将严再兴、夏思忠、张士俊等，献捷于建康，且以守城事宜为请。王命达以便宜处之，其未下诸城，乘胜进取。
　　辛巳，以托克托穆尔为中书右丞，达实特穆尔为参知政事。
　　吴徐达遣黄旗千户刘杰分兵徇兴化，张士诚守将李清战败，闭城固守，杰攻之不下。士诚遣将来援，杰击走之。
　　十一月，甲申朔，信州盗萧明寇婺源州，吴知州白谦力不能御，怀印出北门赴水死。
　　谦莅政廉忠，自奉甚薄，尝遇除夕，无他供具，惟蔬食而已。人以此称之。
　　辛卯，吴徐达进兵攻高邮，王闻之，恐达深入敌境，不能策应诸将，乃命冯国胜率所部节制高邮诸军，俾达还军泰州，图取淮安、濠、泗。
　　饶鼎臣复行剽掠，甲午，吴元帅王国宝出兵邀击，鼎臣中弩死，馀党悉溃。
　　乙未，吴王以李济据濠州，名为张氏守，而观望未决，命右相国李善长以书招之，以善长与济同乡里故也。济得书不报。
　　张士诚兵寇宜兴，吴王命徐达令冯国胜围高邮，常遇春守海安，遣别将守泰州，而自以精兵援宜兴。达遂率兵渡江，至宜兴城下，击败士诚之众，获三千馀人。
　　十二月，庚子朔，张士诚遣将以兵八万攻安吉，吴将费聚所部仅二千人，坚壁拒守，射杀其骁将二人，敌惊溃而去。
　　吴徐达自宜兴还兵攻高邮，张士诚遣其左丞徐义由海道入淮援之。义怨士诚，以为陷已死地，屯昆山之太仓，三月不进。
　　乙卯，立第二皇后奇氏为皇后。中书省奏改资政院为崇政院，而中政院亦兼主之，帝乃授之册宝，诏天下。改奇氏为索隆噶氏，仍封其父以上三世皆王爵。
　　是月，图沁特穆尔伏诛。
续资治通鉴--●卷第二百一十九
●卷第二百一十九
　　　　【元纪三十七】　起柔兆敦牂正月，尽强圉协洽六月，凡一年有奇。
　　　　 ○顺帝至正二十六年（丙午，一三六六年）
　　春，正月，癸未朔，张士诚以舟师驻君山，又出兵自马驮沙溯流窥江阴。吴守将以闻，吴王亲往救之。比至镇江，敌已营瓜洲，掠西津而遁，乃命康茂才等出大江追之，别命一军伏于江阴之山麓。翌日，茂才追至浮子门，遇海舟五百艘遮海口，乘潮薄吴师，茂才督诸军力战，大败之，其弃舟登岸者，伏兵掩击之殆尽。
　　辛卯，吴王命按察司佥事周桢等定拟按察事宜，条其所当务者以进。谕之曰：“风宪纪纲之司，惟在得人，则法清弊革。人言神明可行威福，鬼魅能为妖祸。尔等能兴利除害，辅国裕民，此即神明；若阴私诡诈，蠹国害民，此即鬼魅也。凡事当存大体，有可言者，毋缄默不言；有不可言者，毋沽名买直。苟察察以为名，苛刻以为能，下必有不堪之患，非吾所望于风宪矣。”
　　吴王命中书省录用诸司劾退官员，省臣傅献等言：“今天下更化，庶事方殷，诸司官吏，非精勤明敏者，不足以集事。此辈皆以迂缓不称职为法司劾退，岂宜复用？”王曰：“人之才能，名有长短，故致效亦有迟速，夫质朴者多迂缓，狡猾者多便给。便给者虽善办事，或伤于急促，不能无损于民，迂缓者虽于事或有不逮，而于民则无所损也。”命复用之。
　　己酉，以崇政院使博啰苏为御史大夫。
　　壬子，以鄂勒哲图知枢密院事。
　　是月，以萨蓝托里为中书左丞相。
　　命燕南、河南、山东、陕西、河东等处举人会试者，增其额数，进士及第以下递升官一级。
　　二月，癸丑朔，立河淮水军元帅府于孟津。
　　吴湖广参政张彬，率指挥胡海洋等讨辰州周文贵，攻破其垒。文贵党刘七自益阳来援，复败之，文贵等遁去。
　　丁卯，四川容美峒宣抚田光宝，遣其弟光受以元所授宣抚敕印降于吴，吴王以光宝为四川行省参政，兼容美峒军民宣抚使，仍为置安抚元帅以治之。
　　吴处州青田县山贼夏清，连福建陈友定兵攻庆元县，浙东按察佥事章溢召所部义兵击走之。
　　己巳，吴置两淮都转运盐使司，所领凡二十九场。
　　癸酉，吴徐达请以指挥孙兴祖守海安，平章常遇春督水军，为高邮声援，王从之，复敕达曰：“张士诚兵多有渡江者，宜且收兵驻泰州，彼若来攻海安则击之。”
　　吴湖广潭州卫指挥同知严广平茶陵诸寨。
　　甲戌，诏天下“以比者逆臣博啰特穆尔、图沁特穆尔、娄都尔苏等，干纪乱伦，内处之民经值军马，致使困乏，与免一切杂泛差徭。”
　　库库特穆尔自京师还河南，欲庐墓以终丧，左右咸以为受命出师，不可中止，乃复北渡，居怀庆。
　　初，李思齐与察罕特穆尔同起义师，齿位相等，及是库库特穆尔总其兵，思齐心不能平，而张良弼、孔兴、图鲁卜等亦皆以功自恃，各请别为一军，莫肯统属。时有孙翥、赵恒者，憸人也，为库库谋主，畏江南强盛，欲故缓其行，乃谓库库曰：“丞相受天子命，总天下兵，肃清江、淮。兵法，欲治人者先自治。今李思齐、图鲁卜、孔兴、张良弼四军，坐食关中，累年不调，丞相宜调四军南出武关，与大军并力渡淮。彼若不受调，则移军征之，据有关中，四军惟丞相意所使，不亦善乎？”库库欣然从之。
</div>
    <div class="pagination">
<a href="续资治通鉴_page367.html">上一页</a><span>...</span><a href="续资治通鉴_page363.html">363</a><a href="续资治通鉴_page364.html">364</a><a href="续资治通鉴_page365.html">365</a><a href="续资治通鉴_page366.html">366</a><a href="续资治通鉴_page367.html">367</a><span class="current-page">368</span><a href="续资治通鉴_page369.html">369</a><a href="续资治通鉴_page370.html">370</a><a href="续资治通鉴_page371.html">371</a><a href="续资治通鉴_page372.html">372</a><a href="续资治通鉴_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
