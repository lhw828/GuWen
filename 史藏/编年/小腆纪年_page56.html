<!DOCTYPE html>
<html>
<head>
    <meta charset="UTF-8">
    <title>小腆纪年 - 第 56 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 56 页/共 72 页</h1>
    <div class="content">　　戊申（二十四日），明开科取士。

　　时史官乏员，诰敕多出中书。王欲归其职于翰林，阁臣严起恒、黄士俊奏请考选，留守瞿式耜疏荐部属之堪备官职者。而王意特重科名，于是礼臣黄奇遇请仿唐、宋开科取士。王命廷臣三品以上各举所知、卿贰等自举其属，汇送吏部；敕尚书晏清会同礼、詹、翰诸臣严加考核，取及格者若而人，其乙榜知名未仕者亦与焉。是日，王临轩亲试经艺三道、论一道、诗一首。外廷密奏阅卷诸臣通关节，王即遣出，独留辅臣宿文华殿；宫中赐卧具，内小竖司饮馔。拆卷日，鸿胪传各官侍班，诏科道面举情弊，以示至公；且曰：『朕即位来，始有是举；毋于用后，尔等又多言也』。拆后，御笔填写六卷，遽命已；辅臣再三请，更允两卷。合得八人曰刘■〈艹洍〉、钱秉镫、杨在、李来、吴龙桢、姚子壮、涂宏猷、杨致和，改庶吉士。辅臣以诸臣有资俸深者，引先朝推知考选例，请授编检；王曰：『此朕特典，与考选不同』。择日送馆教习，推礼、詹、翰大臣有品行者为馆师。时黄奇遇、郭之奇俱以詹事兼礼部侍郎而不相能，忿争久之。黄士俊请并推、候王自点定；乃已。

　　明鲁可藻疏请召录遗贤。

　　时杨廷枢已死，赠侍读。召张自烈为简讨，沈寿民、刘城为给事中，杜如兰、金光豸为礼、兵二部郎，张之升、金光闵为行人（考曰：按「岭表纪年」载：『己丑冬，尚书鲁可藻请召录诸贤』云云。时可藻被劾，未为尚书也；当是庚寅冬事。志之俟考）。

　　明潮州守将郝尚久降于我大清。

　　明封李建捷为安肃伯。

　　建捷，北直真定人；亦李成栋养子也。自信丰归，协守广州。  
卷第十七

　　庚寅、我大清顺治七年（一六五○）春正月（明永历四年、鲁监国五年）乙卯朔，明桂王在肇庆府。

　　明监国鲁王在舟山。

　　明赐李元胤爵南阳伯；元胤固辞，不许。

　　王以成栋死难，晋元胤车骑将军，封南阳伯。元胤力辞，不许；乃勉受车骑将军印，而章疏多不改元衔（考曰：「阳秋」云：『赐元胤复姓为孙』。而诸书云：『元胤本姓贾，河南人』。因作假山图，或附会为之。又「纪略」载封南阳伯为戊子十二月朔。是时成栋未死，亦不应有是封。今从「阳秋」）。

　　丁巳（初三日），我大清兵克南雄，明守将武陟伯闫可议死之（考曰：或言可义病卒）；罗成耀弃韶州走，寻伏诛。

　　王师以除夕过梅岭，可义力战死。城陷，成耀在韶州闻警，潜逃至广州。会阁臣何吾驺辇饷赴肇庆，中途为成耀所劫；王密敕李元胤讨之。元胤数以失守封疆、纵军掳掠之罪，即席上斩之。

　　辛酉（初七日），明桂王出奔，南阳伯李元胤留守肇庆。

　　初五日己未，闻庾关不守，召群臣问备御之策，且议移跸西幸。群臣言车驾不宜轻动，给事中金堡、彭佺争之尤力。初，李成栋疏言『厂卫不得干机务』，马吉翔深憾之，久与元胤共事，未敢发也；急欲王西幸，嗾夏国祥趣王登舟。元胤奏曰：『百官皆去，将委空城以待敌邪！上自西来，今日仍归西；元胤留之，恐宵人谓臣有异志。「一朝不戒，生劫入舟」（考曰：堵胤锡前移书瞿式耜，称奉王密敕，有『东人握君于掌，一朝不戒，生劫入舟，朕不复有东土之望』云云。故元胤云然）；至今思之，犹背负芒刺。但广东一块土，臣父成栋立功于此、殒命于此。皇上若犹顾念东土，臣愿留督肇庆，与江宁伯杜永和互相堵御，以壮声援；此元胤之职也』。王手诏元胤留守，督理各营军务。时上下崩溃，尚书晏清、吏科丁时魁拥厚赀者，悉被劫掠。瞿式耜疏曰：『粤东水多于山，良骑不能野合。自成栋反正，始有宁宇；赋财繁盛，十倍粤西。且肇庆去韶千里，材官、兵士南北相杂，内可自强、外可备敌；强弩乘城，坚营固守，亦可待勤王兵四至。「传」曰：「我能往，寇亦能往」。以天下之大，止存一隅，退寸失寸、退尺失尺。今乃朝闻警而夕登舟，将退至何地邪』！疏再上，而王已移德庆、抵梧州境矣。安定伯马宝，亦拔自流贼中者；领兵扈驾，军容甚肃，士大夫多贤之。宝，陕西人。

　　徐鼒曰：书元胤留守何？嘉之也。议者以其为成栋养子而轻之；吾谓勋戚公卿弃故君如脱屣，元胤忠于所事，临危不渝，人臣之义盖无阙焉。

　　戊辰（十四日），我大清兵复取韶州，明总兵吴六奇降（考曰：海宁查孝廉伊璜识吴六奇于未遇，后从王师征粤，官至提督，厚报伊璜。王士祯「文集」、钮琇「觚剩」、蒲松龄「聊斋志异」、蒋士铨「忠雅堂文集」皆记其事：谓六奇以乞丐遇征粤之师，途中被执，献策从戎，积功至节钺。鼒按：诸君皆据传闻言之。其实六奇在明时为五虎乱潮之一，踞大埔、饶平、程乡，永历帝授为南澳总兵。顺治七年，平南王尚可喜等自南雄下韶州，六奇与碣石镇苏利迎降。「台湾外纪」、「行在阳秋」言之历历，安得谓乞丐迎降乎！「贰臣传」谓六奇丰顺人，少时乞食各郡，习山川险夷；至是以总兵降，请向导大事，招徕旁邑自效。盖乞丐乃少时事，查、吴相遇实在明世。旋附义旅，为桂王驰驱。后人讳之，而托言骤贵于兴朝，非实录也。附辨于此）。

　　明两广总督杜永和自海口复入广州。

　　王师破梅岭，永和仓卒登舟，出虎门；元胤移檄责之，乃复入城固守。

　　庚辰（二十六日），明黄土俊罢，召朱天麟入阁。

　　王之出奔也，士俊坐阁中不去；王念其老，令回籍，召天麟入直。天麟疏言：『年来百尔构争，尽坏实事。昔宋高宗航海犹有退步，今则何地可退？陛下当奋然自将，使文武诸臣尽擐甲冑，臣亦抽峒丁、择土豪、募水手，经略岭北、湖南为六军倡。若徒责票拟，以为主持政本，试问今之政本安在乎』？王不能从，但趣令入直而已。广州之再破也，士俊与何吾驺、杨邦翰、李贞、吴以连俱薙发降。广州人为诗嘲之曰：『君王若问臣年纪，为道今年方薙头』。士俊投降时，年八十二也。

　　明监国鲁王命李锡祚、李锡贡佐阮进守螺头门。

　　锡祚、锡贡，岐阳王文忠之裔孙也；以勇力闻。航海来朝，故有是命。

　　明朱成功取潮阳。

　　知县常望凤降。令洪旭督征粮饷，和平寨不服；遣右先镇杨才攻破之，屠戮无遗。不数日，才暴病死；成功以林勇代领其众。

　　二月甲申朔，明桂王驻梧州。

　　王于是三至梧州矣，百官请修行台，王难之；乃以舟为宫殿。

　　明命陈邦傅、高必正救广州。

　　广州固守不下，李元胤计诛叛将罗守诚，人心益坚。

　　丁亥（初四日），明给事中丁时魁、金堡、蒙正发、翰林院侍读刘湘客以罪下狱；寻遣戍。

　　时李元胤留守肇庆，王命陈邦傅统兵入卫，五虎失势。于是吴贞毓、郭之奇、万翱、程源辈咸修旧怨，与给事中张孝起、李用楫、李日炜、朱士鲲、御史朱统钥、王命来、陈光胤、彭全等疏论袁彭年等五人把持朝政、罔上行私、朋党误国十大罪。王以彭年反正有功，特免议；余下锦衣狱。大学士严起恒请对水殿不得入，率诸臣长跪沙际；程源立御舟侧，扬言曰：『金堡即「昌宗之宠方新、仁杰之袍何在」二语，当万死』。声达慈宁舟中。盖堡驳御史吕尔玙疏中语也（考曰：吕尔玙，马吉翔门下士，冒入台班；金堡驳其疏云云）。都督张凤鸣（考曰：一作鸣冈）受密旨，欲因是杀堡于古庙中；陈刑具，用厂卫故事，严鞫之。堡大呼二祖列宗；余皆叩头哀祈，招赃数十万。狱成，堡、时魁并谪戍，湘客、正发赎配追赃。瞿式耜再疏争之，谓『中兴之初，宜保元气，勿滥刑；诏狱追赃，乃熹庙魏忠贤锻炼杨、左事，何可祖而行之』？王颁敕布四人罪状；式耜封还，谓『法者，天下之公也；不可以蜚语饮章横加考察，开天之下疑。且四人得罪，各有本末；臣在政府若不言，恐失远近人望』。疏凡七上，不听。

　　戊戌（十五日），我大清兵复取武冈，明奉天总督刘禄、监军御史毛养登死之；马进忠退保靖州（考曰：养登疑即寿登；亦作寿敦，皆野史讹字）。

　　己酉（二十六日），我大清兵攻明广州。总兵吴文献以舟师守东南门，王师不敢逼。张月、李建捷出城战，屡有斩获。捷书往来行在，以是少安。

　　明惠州总兵黄应杰、分巡道李士琏、知府林宗京执赵王由棪及郡王十三人以叛，降于我大清。

　　士琏，吉安人，田仰之中军也。与潮州郝尚久投诚于我大清，输情款，督郡饷，导王师入关，执赵王由棪及郡王十三人以献。凡江右宗室之寓惠州者，尽杀之，没其家。王师遂长驱而进（考曰：按「世表」：『赵穆王世子由松未袭薨，无子，以寿光王由桂之子慈■〈忄〈干，火代干〉〉为嗣，万历四十五年袭封；后无考』。由棪，其由松、由桂之异母弟欤）。

　　明新兴侯焦琏帅师入卫。

　　琏以讨劫盗刘成玉，帅师东下，遂赴梧州。初，刘成玉者，平乐隶也；为永国公曹志建榷税官，与抚军鲁可藻之旗鼓赵玉相狼狈。可藻丁艰居舟中，成玉利其赀，掠之。琏怒，讨成玉。成玉奔志建军，两军几哄。瞿共美谓志建曰：『方今天子蒙尘，强敌四逼；惟藉群公固廉、蔺之交，继桓、文之业。乃忘大仇而修细隙，天下后世其谓之何哉』！志建悟，杖杀成玉，事始解。然主将衅虽释，而众军士益如水火。王师之袭平乐也，将士疑为志建兵，殊无斗志；以致于败。

　　我大清兵克宁都，明监察御史徐伯昌、兵部员外郎彭锟死之。

　　金声桓败殁，王师徇江西郡县。自揭重熙、傅鼎铨、余应桂、曹大镐、张自盛诸义师抗拒外，婴城不下者，则宁都为着。

　　徐伯昌，字子期，新城人。崇祯庚午（一六五○）举于乡，隆武帝授兵部主事，迁监察御史；奉命督江西义旅，自新城、广昌抵宁都。王师围之，经年不拔。城破自经，大书于壁曰：『读圣贤书，但知守经死、不知达权生』。时庚寅（一六三○）二月十日也。先春，奉父命挈妻匿山中，复返入之；同及于难。

　　彭锟，字剑伯，宁都诸生。尝从杨廷麟治兵，授兵部员外郎。廷麟败，以幼子为属；锟厚抚之。及宁都被围，置酒诀亲故曰：『此城必破，我义不辱。且我与杨公事久，当死；所以不死，以杨氏孤也。今孤少长，我死必无虐忠臣后者』。索衣冠，烧烛于庭；呼妻李氏冠帔出，北面再拜，引绳就东、西偏各自经死。

　　明总督凤阳义军兵部尚书王■〈火鼎〉与大清兵战败，被执不屈，死之。

　　■〈火鼎〉奉命总督义军，帅众连战潜山、太湖间。兵败，俘至江宁，不屈死。于是，皖省义师略尽矣。

　　三月己未（初六日）卯刻，日赤如血。

　　我大清兵克永州之龙虎关，明总兵向明高、姚得仁战死；曹志建奔灌阳，推官唐谊被执不屈，死之。

　　谊字正之，武陵人。父绍尧，忤魏忠贤下狱；谊年十四，负锧请代，人称其孝。考授推官，随父任汝南、陕西，剿寇有功。父临终，命谊及其弟諴毁家勤王。諴字存之，崇祯癸未（一六四三）进士，官少詹事。助瞿式耜守桂林，进文渊阁大学士，督五省义师，与何腾蛟相犄角。湘潭破，奔肇庆。谊留楚奉母，保龙虎关，与粤中相应。我镇帅马蛟麟袭之，全家被执；胁谊作书招諴，谊大骂见杀。蛟麟乃执其母入粤；諴号泣上印绶，自囚赎母；蛟麟礼而释之。或荐之于朝，諴作诗谢之曰：『无如世相韩，此义不忍绝』！遂隐秦人山以终。次第访，字周之，以桂林籍中崇祯壬午（一六四二）乡试第一。式耜荐授翰林院庶吉士，掌制诰。亦奉命入楚，联络各镇；知不可为，乃痛哭祝发，称「食苦和尚」（考曰：本「沅湘耆旧集」）。

　　夏四月，明考选朝官。

　　诏行考选，而与选者多不协人望。朱士焜补吏科给事中、董云骧补御史、潘骏观补职方主事。云骧谢恩时，伏地不能起，殒于御舟；骏观无朝冠，以便服行礼，夺职。

　　我大清兵入郴州，明巡抚黄顺祖、总兵林国瑞战死。

　　明严起恒罢，召王化澄入阁。
</div>
    <div class="pagination">
<a href="小腆纪年_page55.html">上一页</a><span>...</span><a href="小腆纪年_page51.html">51</a><a href="小腆纪年_page52.html">52</a><a href="小腆纪年_page53.html">53</a><a href="小腆纪年_page54.html">54</a><a href="小腆纪年_page55.html">55</a><span class="current-page">56</span><a href="小腆纪年_page57.html">57</a><a href="小腆纪年_page58.html">58</a><a href="小腆纪年_page59.html">59</a><a href="小腆纪年_page60.html">60</a><a href="小腆纪年_page61.html">61</a><span>...</span><a href="小腆纪年_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
