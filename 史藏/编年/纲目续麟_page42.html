<!DOCTYPE html>
<html>
<head>
    <meta charset="UTF-8">
    <title>纲目续麟 - 第 42 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 42 页/共 60 页</h1>
    <div class="content">　　当去太尉侍中四字【据明年维翰罢不书官】
　　晋以折从逺为府州团练使
　　考异【逺当作阮】
　　按从逺入汉始更名阮【避汉髙祖刘知逺名】是时尚仕晋也当从纲目作逺【犹唐李勣至髙宗始讳世前此仍称世勣】考异説误
　　闽人讨杀朱文进传首建州
　　考异【据上书朱文进弑其主此当书讨朱文进诛之误作杀】
　　分注【殷呉成义闻有唐兵诈使人告福州吏民曰唐助我讨贼臣大兵今至矣福人益惧南廊承旨林仁翰谓其徒曰吾曹世事王氏今受制贼臣富沙王至何面见之帅其徒三十人被甲趣连重遇第刺杀之斩其首以示众曰富沙王且至汝軰族矣今重遇已死何不亟取文进以赎罪众踊跃从之遂斩文进迎吴成义入城圅二首送建州】
　　当直书诛文进讨杀二字可删○按文进虽诛而闽人所以斩之者为赎罪也【非纯于讨贼者故不书讨书法专以讨贼为辞非是】故但书诛以正文进之罪不称讨者明其不成讨也考异不必从
　　契丹复入冦
　　考证【冦当作晋】
　　当从考证作入晋○按是时中国无统凡攻围侵伐无不国者独此书入冦而不称晋特据旧史本国之辞非义例也
　　【乙晋开运二年○是岁凡五巳国三镇殷改称闽而亡】契丹陷晋祁州刺史沈斌死之
　　考证【陷当作攻】
　　分注【契丹以羸兵驱牛羊过祁州城下晋刺史沈斌出兵击之契丹以精骑夺其门州兵不得还赵延寿引契丹急攻之斌在城上延寿语之曰使君何不早降斌曰侍中父子失计陷身敌庭忍帅犬羊以残父母之邦不自愧耻更有骄色何哉沈斌弓折矢尽寜为国家死耳终不効公所为明日城陷斌自杀】
　　陷当作防○按祁州已陷而书攻非其实矣考证不必从
　　【丁二月汉高祖刘知逺立仍称晋天福十二年六月改未号汉○是岁晋亡汉兴并蜀南汉南唐凡四国呉越湖南荆南凡三镇】契丹封晋主重贵为负义侯徙之黄龙府
　　考证【封当作废】
　　当从考证作废○语云恃人者不足其石晋之谓与纲目前书契丹立石敬瑭为晋皇帝【唐潞王清泰三年】此书契丹废晋主重贵为负义侯其立其废皆由契丹有志为国者亦可以鉴矣
　　契丹以李崧为枢密使冯道为太傅晋诸藩镇皆降分注【赵延夀张砺共荐李崧防冯道自邓州入朝契丹主素闻二人名皆礼重之以崧为太子太师充枢密使道为太傅于枢密院只契丹主遣使以诏赐晋之藩镇晋之藩鎭争上表称臣】书法【书契丹以何讥也道不足道崧亦甘心焉纲目以诸藩镇皆降继之是夷之于降者也】
　　非夷冯李于降者正以诸藩之降甚冯李之罪也使冯李不为契丹以诸藩未必皆降方赐诏诸藩安知不以二人为口实然则诸藩之降实由冯李之以【道至是已三朝矣道而可以他更何所惜耶】罪可胜诛哉书法谓夷之于降岂已受职者犹下于始降者乎失轻重之衡矣
　　晋遣贼帅梁晖袭取相州杀契丹守兵
　　分注【初晋置天威军教习岁余竟不可用悉罢之但令七户输钱七千其铠仗悉输官而无頼子弟不复肯复农业山林之盗自是而繁及契丹入汴纵胡骑打草谷又多以其子弟及亲信为节度刺史不通政事华人之狡狯者多徃依其麾下敎之妄作民不堪命于是所在相聚为盗多者数万人少者不减千百滏阳贼帅梁晖有众数百送欵晋阳磁州刺史李谷密表令晖袭相州晖侦知高唐英未至夜遣壮士逾城啓闗纳众杀契丹数百据州自称畱后○时契丹闻刘知逺即位遣唐英守相州】
　　贼帅二字可删○按晖等为盗不得已也【分注所载甚明非无故窃发者】既归晋阳已非贼矣复杀敌兵而取相州改过自新义亦可嘉不书贼帅【贼梁晖嫌于贼晋故删王琼书贼帅非晋遣也】予反正也纲目特书贼帅而冠之以晋何以为中国地耶
　　陜晋潞州皆杀契丹使者奉表诣晋阳
　　考异【提要奉上有遣使二字】
　　不书遣使为潞州举镇降晋也【分注髙防亦与王守恩谋斩赵行迁杀契丹使者举镇降知逺】提要不必从
　　契丹攻潞州晋遣史肇救之郑谦守忻代阎万进守岚宪【攻字旧本误作冦今从考证改正】
　　郑上当有诏字纲目不书疑漏【不书诏便似阎郑皆为潞州非是】○按分注云又以郑谦为忻代都部署阎万进为岚宪都制置使以分契丹兵势固知其为二事也
　　契丹耶律德光死于杀狐林
　　考异【按分注此条提要当接下条提要为是】
　　赵延寿入恒州自称权知南朝军国事
　　考异【此条当接上条为是】
　　分注【契丹主至临城得疾至杀狐林而卒国人剖其腹实盐数斗载之北去晋人谓之帝羓赵延寿恨契丹主负约即日引兵入恒州自称受契丹主遗诏权知南朝军国事】
　　据分注此本与上为一条但为明所隔【上条无分注但有明数百言肤冗无深义宜删】此编录者之误非提要原文也考异可从
　　冬十月汉主如澶魏劳军十一月杜重威出降
　　分注【胡氏曰杜重威之罪上通于天汉既讨之不应受降降则不可杀矣】
　　汉主不诛重威谓失讨贼之义可也谓不当受降则非也按孟汉琼降从珂从珂诛之【汉琼自谓于从珂有旧恩及降欲有所陈从珂曰诸事不言可知即命斩于路隅详清泰元年】说者谓诛得其罪示后世知罪人不可茍免安在不可杀乎使汉主能如从珂之诛汉琼则天讨王法两得之矣温公方以赦重威为非刑【司马公曰杜重威罪大而赦之非刑也】而胡氏谓降不可杀谬甚
　　【戊汉干祐元年二月隐帝承申祐立○是岁凡四国三镇】吴越指挥使何承训伏诛考异【按分注何承训请诛废君之贼胡进思则承训无罪此当书吴越杀其指挥使何承训误作伏诛纲目以其无罪不去其官则知误书诛也】
　　书法【承训请诛进思正也俶不从而杀之非徳其立已与纲目曷为以伏诛书惩反覆也承训始与倧谋诛进思矣既而以告进思倧遂废今复请诛进思是则反覆人也不诛则倧之祸复见于俶矣纲目恶反覆特书伏诛所以示戒也】
　　此条当以书法为正考异不必从○按倧之废虽由进思然致进思之恶者承训也书杀是罪在俶而承训之罪隐矣不去其官特因事而见之例岂以是予之哉如考异所云则进思废君而书官【书统军使胡进思废其君倧】亦将谓其无罪乎
　　【已汉干祐二年○是酉岁凡四国三镇】
　　考异【按汉隐帝不改元此当分注汉隐帝仍称干祐二年】
　　分注汉下当从考异补隐帝仍称四字原本阙非是
　　契丹冦河北汉遣郭威督诸将御之
　　考证【冦当作入汉】
　　冦当作侵考证不必从
　　【庚汉干祐三年○是戍岁四国三镇汉亡】九月马希萼遣使乞师于唐唐兵助之
　　当作唐遣兵助之按分注云唐命楚州刺史何敬洙将兵徃助希萼纲目不书遣疑漏
　　汉主承祐杀其枢密使杨邠侍卫指挥使史肇三司使王章遣使杀郭威不克威举兵反遂杀其主承祐考异【提要作弑其主按凡例僭国无统则曰某人弑其君某此郭威实汉主之臣上既书反下当书弑且湘阴公未尝即位君臣之分未明旧史书杀湘阴公于宋州纲目特书弑以示戒当从提要为是尹氏曲为之説非朱子笔削之意也然此条郭威上漏侍中枢密使五字】
　　考证【杀当作弑○谨按尹氏明曰汉主书杀而不书弑者已实有罪权其轻重而折衷之夫隐帝无道君主也况郭威受太祖托孤之命则当于其袭位之初以道正之匡救其恶岂可因其衅隙遂为簒弑哉明以隐帝有罪而折衷之以臣弑君何折衷之有新安汪氏曰秦二世隋炀帝无道夷狄臣下杀其君长犹皆以弑书今正其误杀当作弑犹恐惑于发明故并及之】
　　分注【汉主左右嬖幸浸用事邠等屡裁抑之汉主年益壮厌为大臣所制遂与左右谋诛邠等収捕亲党傔从尽杀之遣供奉官孟业赍密诏令镇宁李洪义杀肇党歩军指挥使王殷又令行营指挥使郭崇威曹威杀郭威及监军王峻孟业至澶州洪义不敢发殷囚业以诏示郭威威召魏仁浦示以诏书曰奈何仁浦曰此非辞説所能解时事如此不可坐而待死威乃召郭崇威曹威及诸将告以邠等寃死吾何心独生君軰当奉行诏书取吾首以报天子庻不相累崇威等皆泣曰天子幼冲此必左右羣小所为若使此軰得志国家其得安乎愿从公入朝自诉荡涤鼠軰以清朝廷赵修已曰公徒死何益不若顺众心拥兵而南此天啓也威乃畱其养子荣镇邺都命崇威前驱自将大军继之至澶州李洪义纳之王殷亦以兵降汉主遣内养驡脱觇郭威威获之以表置衣领中使归白曰臣昨得诏书延颈俟死郭崇威等不忍杀臣逼臣诣阙请罪陛下若以臣为有罪安敢逃刑若实有谮臣者愿执付军前以快众心臣敢不抚慰诸军退归邺都威至封丘人情恟惧汉主自出劳军旦日将还宫刘铢射汉主左右汉主回辔至赵村追兵已至为乱兵所杀威自迎春门入归私第冯道帅百官谒威威犹拜之道受拜如平时徐曰侍中此行不易】
　　书法【书官以杀无罪也一日而杀大臣三又将益之无道甚矣故斥书名威既书反则其不书弑何承祐宠信谗邪多杀大臣是亦一夫而已耳故特书杀以为万世戒此纲目之变例也不然纲目岂厚于未成君之赟而独薄于立三年之承祐哉纲目君弑书杀者八惟承祐以独夫书杀为变例焉】
　　当从提要作弑上承祐二字羡宜删○按承祐虽有罪未若杨广之甚也广书弑而承祐书杀轻重安在乎【引杨广以例承祐特据纲目为断观春秋书晋厉公及赵盾事益见书法之谬】即以为有罪亦当书为某所弑未有正其为主而可以杀书者【或谓隐帝信任羣小不从太后之命以不子召不臣故书杀穿凿非定论】书法傅防纲目不可从○按威自受命安抚【元年以郭威为西面招慰安抚使】问防冯道【道曰愿公勿爱官物以赐士卒则夺其所恃威从之由是众心皆附于威】已蓄不臣之志及三叛既诛【赵思绾王景崇李守贞】怒西京畱守则以头子代之【威过洛阳畱守王守恩肩舆出迎威怒不见即以头子命白文珂代之头子堂帖之类】所以示威推一已之功而徧赏将相【威至大梁入见劳赐甚厚请加思将相藩镇从之】所以示恩是时近臣如肇殷峻軰已为之腹心虽无曹郭之举犹将行之也其以诏书示仁浦而语崇威等曰取首报天子庻不相累皆设辞以觇诸人之从违耳观其置表内养乃有执付军前以快众心之説是明以众心胁其主矣虽赵村之难未及而弑逆之械已着况承祐既死威犹能屈首汉廷以臣节自终耶其请嗣迎赟受朝太后皆操懿故智欲以掩其簒国之迹耳春秋之义志邪者不待成恶有逆节既露徒为一二矫饰之词輙置之轻典者哉○威不书官反也与邠等死于其职者不同考异以为漏亦非
　　汉太后临朝
　　分注【郭威帅羣臣请之也】
　　此条宜删当附上文迎刘赟分注不应特书○按太后临朝特郭威文饰取国之计非真奉以为主以俟外君之至也【欧阳公云太后临朝湘阴公嗣立皆周所假托非诚实也可为一证】纲目上书郭威弑其主下书太后临朝则是后与闻其故何以着威之罪固当删此五字以明汉之所为皆郭威专之【如以王峻为枢密王殷为侍卫都指挥之类明云二人皆威党书之以见大权之所归】而汉自是已非刘有所谓微而显也
　　契丹入冦屠内丘陷饶阳汉遣郭威将兵击之
　　考证【当去入冦二字陷当作入】
　　当去遣字直书汉郭威将兵击之○按是时惟威所为非有能遣者不书遣所以着其强而罪其专也陷当作防入冦二字羡
　　汉郭威至澶州自立而还王峻王殷遣兵拒刘赟以太后诰废为湘阴公令郭威监国
　　分注【威至澶州将将士数千人忽大噪曰天子须侍中自为之将士已与刘氏为仇不可立也或裂黄旗以被威体共挟抱之呼万岁震地因拥威南行威乃上太后牋请奉汉宗庙事太后为母下书抚慰大梁士民勿有忧疑至七里店窦贞固帅百官出迎拜谒劝进赟至宋州王峻王殷闻澶州军变遣郭崇威将七百骑徃追之又遣马铎将兵诣许州廵检崇威忽至宋州赟大惊阖门登楼诘之对曰澶州军变郭公遣崇威来宿卫赟召崇威登楼执手而泣崇威以郭威意安慰之○崇威迁赟于外舘杀其腹心董裔贾贞等数人太后诰废赟为湘阴公马铎引兵入许州刘信惶惑自杀太后诰以侍中监国百官藩镇相继上表劝进】
　　当直书郭威至澶州自立而还遣兵拒刘赟废为湘阴公余皆可删○或曰拒刘赟者峻殷也目郭威何威以二人为枢密指挥使盖已办此矣故分注一则曰郭公遣来宿卫一则曰以郭威意安慰之此岂仓皇巧凑者所能及哉【按李骧説刘崇曰观郭公之心终欲自取可证】以太后诰托辞也顾可因其伪而笔之乎且上书自立下书监国语意亦自矛盾使监国之令果能行于郭威威亦安能自立哉况未几又已称帝改号乎澶州之变威上牋太后事后为母已俨然汉主矣何监国之有如纲目所书则汉之为周非郭威之罪特太后挈以与威岂不谬哉
　　【辛周太祖郭威广顺元年○北汉主刘崇干祐亥四年○是岁周代汉北汉建国凡五国三镇】契丹使大梁
　　使下漏至字○按分注契丹遣使请和于汉防汉亡刘词送使者诣大梁故书至不书遣纲目并至字亦漏非是
　　周主为故汉主承祐举哀成服
　　书法【汉书为义帝发防予义也此其书何着欺也前书杀其主承祐后书为故汉主承祐举哀再书承祐纲目之意微矣故于頴陵不书是年八月】
　　此条当与頴陵并削时至五代弑君簒国视为故辙欺之一字何足为罪乃若汉高为义帝发丧特桓文伎俩纲目书之为此善于彼非真予义也书法予汉而罪周亦非
　　周主威弑汉湘隂公赟于宋州汉刘崇称帝于晋阳
　　考证【分注当书是为北汉】
　　书法【书弑何宜立也湘阴书弑则承祐书杀之意明矣】
　　明【隐帝信用羣小屠戮大臣赵村之窜死于乱兵故纲目但以杀书之至于湘隂之事威既与举朝议之又奉太后之命遣将相奉迎则固欲戴之为君而为汉社稷宗祧之主矣威为汉之臣子而戕其社稷宗祧之主则其罪有所归矣书法如此夫岂过哉】
　　湘隂书弑则承祐不当书杀益明矣发明乃谓威欲戴之为君夫威不难弑承祐何有于赟哉【详李骧説刘崇语见请湘隂归晋阳条】威是时已非汉臣子【赟是时特萍梗耳何足为社稷宗祧之主明腐迂至此】纲目特正其罪以诛之所以示为臣者不可因乱窃国也与弑承祐何以异而谓赟书弑祐宜书杀乎书法发明但知傅防纲目而不知大义之不可通也○观后书北汉主此条分注当从考证补是为北汉四字
　　契丹燕王蘓页弑其主鄂约而自立舒噜讨杀蘓页而代之
　　杀当作诛讨字羡○舒噜诛蘓页自代之亦一间耳非纯于义者故但书诛以正蘓页之罪不当书讨以予义也纲目上书弑下书杀与例不合【凡例云治其臣子之叛乱者书讨讨而杀之曰诛】故当改正
　　楚将徐威等伏诛废其君希萼立希崇为武安畱后楚人复立希萼居衡山
　　考异【提要伏诛作作乱据分注当从提要】
　　分注【希萼遣指挥使徐威陆孟俊等帅部兵立寨于城西北隅以备朗兵不存抚役者将卒皆怨怒谋作乱希崇知其谋希萼宴将吏威等使人先驱马十余入府自帅其徒执斧斤白梃声言絷马奄至坐上纵横击人希萼逾垣走威等执因之杀谢彦颙立希崇为武安留后纵兵大掠幽希萼于衡山县衡山指挥使廖偃与其季父廵官匡凝与彭师暠共立希萼为衡山王以县为行府召募徒众州县多应之】
　　按分注威方囚希萼而立希崇未尝死也安得书伏诛当从提要作作乱纲目误甚
　　【壬周广顺二年○是岁周南汉蜀唐北子汉凡五国吴越湖南荆南凡三镇】○周朔方节度使冯晖卒以其子继业为畱后
　　分注【晖卒继业杀兄继勲自知军府事周主因而命之】
　　当书子继业自为畱后以其二字误○按业为畱后非晖意也杀其兄而自为之虽有周主之命罪可逭乎书自既以罪业又以见周政之不纲也【不正其罪而命为畱后不纲甚矣】
　　【癸周广顺三年○是丑岁凡五国三镇】三月周主以郭荣为开封尹封晋王
　　书法【封子未有书姓者此何以书正名也五季不立太子封为晋王则将承大业矣不可以不正也然则曷为不书子不书子所以别于正统也故封子不书主此特书之予得人也】
　　既以书姓为正名则后不当以守礼为周主父【显德四年书周主之父柴守礼犯法】此书姓为郭氏之子后书父为柴氏之儿非特二本且二姓矣宁有父子而异姓者乎据礼为人后者为之子则当以郭荣为正至守礼犯法虽不言周主之父可也乃若不书子为前已书养子荣【广顺元年书周主以其养子荣为镇寜节度使】故虽入朝止书姓名【是年书周镇宁节度使郭荣入朝】而不曰子不必书也必以为别于正统则唐明宗立从荣为秦王亦书子【后唐长兴元年书唐立子从荣为秦王】何无别与大抵例不可拘而随事异文凡例已言之矣至于封子书主亦无定例唐明宗再书主説者以为着私【同光四年书唐主以其子从荣为天雄节度使天成二年书唐主以其子从厚为河南尹】茍以为得人则闵帝岂世宗比【从厚諡闵帝应顺元年潞王从珂入洛阳废从厚为鄂王而弑之】而以为予之可乎书法谓周特书主亦非
　　【甲周显德元年正月世宗睿武孝文皇帝荣立冬北寅汉干祐七年孝和帝钧立○是岁凡五国三镇】书法【五代之君其始即位分注书某祖某宗而已世宗则曷为举其全諡书曰睿武孝文皇帝尊之也尊之何世宗五代之贤君故纲目特重予之不使夷于五代之主也虽后唐明宗不得与于斯矣】
　　分注睿武孝文皇帝六字宜删○按世宗于五代诚贤君也然全举諡号则何以别于汉唐正统之君耶勲意五代诸君但当书某主某【并去祖宗等字】而于世宗特举庙号亦足以着其贤奚必累书乃见意哉如纲目所书睿武孝文非独五代所未有即唐之髙祖亦若有不逮者【唐髙祖諡神尧大圣光孝皇帝纲目止书神尧不録圣光等字】　纲目何不直以正统予之仍从分注耶法有不可过予者虽七十子甚尊爱其师亦不过曰孔丘卒而已顾可因其贤于尧舜遂书崩书薨乎书法傅防纲目不可从
　　周太师中书令瀛王冯道卒
　　书法【五代之臣书卒未有官爵具者道也而书官书爵卒之何愧之也道以一身歴四姓十君无耻甚矣纲目于其进用备书之故唐书为掌书记书为端明殿学士书同平章事书匡国节度使晋书同平章事书守司徒兼侍中契丹书为太傅汉书为太师中书令瀛王皆所以愧之也岂郭子仪诸贤比哉】
　　发明【纲目凡名臣之卒则书官书爵今冯道书法如此殆与房杜姚宋无异亦予之乎曰道之失节先儒固已交讥之矣何待赘及然而书官之意则以讥当时人君宠遇尊奬者耳若曰浮沉取容迎降卖国贩易人主如斯人者固当废斥贬责不使之得与搢绅之列可也今乃显荣终始之极其殊遇至于如此故反书其太师中书令瀛王以讥之也不然岂有一人臣之身事四姓十君尚可得齿于人乎噫】
　　当书周太师冯道死中书令瀛王五宇可删○按扬雄一为莽大夫纲目犹书死以罪之况四姓十君如冯道而可具官爵以卒乎观分注载欧【欧阳公修】马【司马公光】之言其非予道明矣然书法以为愧之勲谓无耻如道方自以为长乐老何知廉耻而谓具官书爵足以愧道耶【必以具官爵为愧之纲目宜冠以四姓国名方可见意今但书周安见为无耻耶惟特笔书死若曰道也何以书死则四姓十君之罪不待谕而明矣】进用备书所以着其一身四姓之实卒削官爵书死所以罪其贩易人主之恶而凡以为学士司徒太傅太师者其谬不言可知矣何疑于子仪诸贤哉发明傅防纲目概以为当时人君罪夫女不自媒谁丧吾节既已失身乃曰非我志也强者之过也恶可哉又况杀身成仁者始未尝不防以官爵然终不以彼易此者良以所重在此不在彼也明乎此而冯道之狱定矣彼涑水时君之説特其余意【司马公云不忠之人中君羞以为臣若道之为臣而不诛不弃则亦时君之责也详见分注观末句亦字可见】而尹氏据以为正论岂知立言之防哉然则其犹称太师何太师固汉官也【戊申汉干祐元年以冯道为太师】而冠之以周其忘君事讐之罪不尤隐而彰乎
　　周立后符氏
　　考异【按尊立例曰立后曰立皇后某氏非正嫡曰立某氏为皇后非正统去皇号据分注符氏先嫁李守贞之子崇训不宜母天下又非妃妾之比则此亦当书周立符氏为后】
　　考证【当作周立符氏为后以表世宗不当立符氏不当为后也】
　　发明【闻诸侯一娶九女矣未闻以天子自居而立人之妇以母天下者也故书立后符氏而不书立符氏为后明其妇而不女以讥之也】
　　据例当从考异考证发明谓讥其妇而不女则凡例所称立皇后某氏者果皆讥乎果皆妇而不女者乎终非定论要之立后某氏与立某氏为后无甚差别以辞意推之则书立符氏为后者其义尤明若曰符氏崇训妻也而乃立为后耶考证所谓表世宗不当立符氏不当后庻与例合
　　【乙周显德二年○是卯岁凡五国三镇】
　　考异【按周世宗不改元此当分注周世宗荣仍称显德二年】
　　按周太祖于显德元年正月殂是月世宗立史家皆以显徳为世宗改元【通考亦云世宗改元显徳非也】不知其蒙先君之号也从考异补世宗以下五字是
　　【丙周显德三年○是辰岁凡五国三镇】唐灭故吴主杨氏之族
　　分注【唐主遣园苑使尹延范如泰州迁呉让皇之族于润州延范以道路艰难恐其为变尽杀其男子六十人还报唐主怒腰斩之】
</div>
    <div class="pagination">
<a href="纲目续麟_page41.html">上一页</a><span>...</span><a href="纲目续麟_page37.html">37</a><a href="纲目续麟_page38.html">38</a><a href="纲目续麟_page39.html">39</a><a href="纲目续麟_page40.html">40</a><a href="纲目续麟_page41.html">41</a><span class="current-page">42</span><a href="纲目续麟_page43.html">43</a><a href="纲目续麟_page44.html">44</a><a href="纲目续麟_page45.html">45</a><a href="纲目续麟_page46.html">46</a><a href="纲目续麟_page47.html">47</a><span>...</span><a href="纲目续麟_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
