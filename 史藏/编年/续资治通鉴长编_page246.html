<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 246 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 246 页/共 607 页</h1>
    <div class="content">　　庚子，御延和殿，召辅臣观新造浑仪木样。按宋史天文志作木样，此作本样，误，今改正。时命日官舒易简、于渊、周琮等参用梁令瓒、李淳风旧制改铸浑仪也。
　　监察御史陈旭言：「近来所差接伴及入国使副，多是权贵之家未尝历事年少子弟，或缘恩例陈请。乞应差入国使副，于武臣中择曾历边任，或履践繁剧有才干者充。」诏今后子细择人。此据会要三月八日事，八日，辛丑也，就包拯出使书。
　　先是，户部副使包拯答诏所问御边之策曰：
　　三路素为控扼之所，中则梁门、遂城，南入真定；西则鴈门句注，南入并、代；东则松亭、石关，南入沧州。然松亭以南数百里，水泽艰险，自北界而出者，则塘水足以限其来路。惟雁门句注背长城而南，东西地里稍广，宋与辽古今所由出入之路也，或有侵轶，此最可虞。今河北缘边，卒骄将惰，粮匮器朽。主兵者非绮纨少年，即罢职老校，隐蔽欺诞，趣过目前，持张皇引慝之说，训练有名无实，闻者可为寒心。谓宜委中外大臣，精选其有实材者擢而任之，其庸懦者黜而去之。若不速为，一旦缓急旋图之，则无所及矣。且河北者国家根本之地，存亡系焉。近年黄河决溢，水醔尤甚，饥殍过半，公私窘迫。虽累下圣诏，矜恤赈救，使命相望，而农亩荒废，流亡未复，仓廪虚竭，不支数月。此乃前日主计者之过也。臣顷岁尝奉使送伴及出疆回日，凡三上言，乞支拨钱帛往河北，当谷贱时广谋计置，以备凶荒。终以位疏言贱，不赐施行。方今粒食翔贵之时，有司虽竭力营办，而财用不足，何以取济。若更因循，不为处置，恐非宗社之福。惟陛下特出宸断，锐意亟行之，免成后患。
　　臣尝读汉书，宣帝以西羌未平，京兆尹张敞建议，愿令诸有罪非盗、受财杀人及犯法不得赦者，皆得以差入谷赎罪。欲乞下有司议罪犯可以赎者，条约事件，差定入谷多少，俾河北州军得以赎罪。此亦权宜济用之一端耳。兼三路官员甚觽，伏见真宗皇帝朝，以河北荒歉，减省京朝官、使臣、幕职七十五员，其逐路部署、押阵使臣军职，自观察使而下，悉罢赴阙。此先朝令典，愿陛下遵而行之。
　　臣又闻河北屯兵，无虑三十余万。然备边防、严武事，不可阙也。老弱者觽，缓急又不可用。当此艰食之际，供费寖广，万一粮储不继，势必生变。望令本路转运、安抚司，拣退老弱，以□物力。且老弱去则精锐者勇，物力□则赡养者足。其近里兵伍，即令渐次抽那于有粮储州军就食。不然，则物力俱竭，为患不细。臣闻顷岁于郓州、同州置二马监，各侵民田数千顷。乃于河北监内分马往逐处牧养，未逾一岁，死者十有七八，迄今为二州之害。议者谓不若依旧归河北诸监，以其地给民，则马无所损，民得其利矣。缘马事属髃牧司，逐州官吏，不得统辖，利害无由而知。今若委转运使兼领，则巡按察视，可以革去积弊。磨以岁月，必致增羡。又何患战马之不足哉？
　　臣前所条陈，皆国家之常务，而言事者多及之。臣谓今之切务者，在择政府大臣敢当天下之责，独立不惧，而以安危为己任者，委以经制四方，庶几可弭向者之患，而纾陛下之忧矣。
　　他日又言：
　　屯兵备边，古之常制，所患民赋有限，兵食不充，必须广为经度，以给用度。或岁有凶歉，或寇至益兵，则暴敛横取，何所不至。民既困矣，敌何御焉，此亦必然之事也。河北自失山后六州之险，无所固守，则畜兵积粟，尝患不足。只如顷年敌忽生变，虽复请和，终非久远之计。兼沿边沃壤，又尽为陂塘，租税既无所入，皆仰给县官。虽竭天下之财，以赡一隅，无事之时，日常窘迫，无数岁之备，若少有屯集，如何取济？岂可坐观其弊，不务匡捄之策哉？欲望特出宸断，宣谕执政大臣，应沿边及近里州军兵马，除合留防守外，其屯驻、驻泊之军，悉令归营，就粮诸军悉分屯于河南、□郓齐濮曹济等诸州。况地利富实，粮储易给，率三年一代，遇有警，实时可发，不旬日可到，宁有后期不及者？且前代防边之兵，三时务农，一时教战，公私自足。未有□而且觽，糜费廪食，虚国疲民如今日之甚者！然执干戈御强敌，固不可阙，在食之教之得其术，则上下无困乏之患，缓急用之，则下有余力矣。
　　议者若以戍兵不可全减，即有往年义勇强壮一十八万余人以充其数。缘河朔之民，禀性劲悍，生习边鄙之利害，素谙敌国之情伪，校之南兵，绝为精锐。一则不费供馈，二则髃情乐为，训练之法，则有旧制存焉。若谓兵食粗足，和好方坚，趣过目前，以为成算，惮于更张措置，臣恐日朘月削，中外益以殚竭，一旦用兵，则重加暴敛，民必怨叛，肘腋之下，皆为仇雠，岂暇御寇哉。此乃国家根本之患，若不表里协心，锐意而速图之，临事无及矣。
　　又言：庆历年中，朝廷于河北诸州军元钞点到乡兵内，拣得少壮者约一十八万余人，作两番教阅。每番三个月，自九月一日起教至二月终罢。续准枢密院札子，只委自逐县令佐分为两番教阅，自十月至正月终，更不支口食。访闻后来因循不教【一二】，恐非纾患预备之长策也。虽议者欲省资粮，以为惜费之一端。又况乡兵十八万余人，若分为两番，每人月支口食九斗，盐二斤，共约支粮斛三十二万余石，盐七千余斤，乃河北一州之赋耳。以河北地方千余里，三十余州军，若以一州之赋，给乡兵一十八万余人，比屯驻、驻泊、就粮十二月之费则甚寡，校其利则至博。兼土人生而劲悍，若训练稍足，可代戍边，禁旅分屯内地，此则利害灼然。望特赐指挥，检臣前进札子，立赐裁处施行。
　　辛丑，命拯往河北提举计置粮草。
　　癸卯，徙判大名府、山南东道节度使、同平章事贾昌朝判郑州，翰林学士、户部郎中、权三司使叶清臣为翰林学士、知河阳。
　　初河北转运司失计军储【一三】，清臣自以汴漕米七十余万给之，又请发大名库钱以佐边籴，而昌朝格诏不从，清臣固争，且疏其跋扈不臣，宰相欲两中之【一四】，因有是命。
　　契丹聚亡卒勇伉者号「投来南军」。边法，卒亡自归者死。昌朝奏除其法，归者贷罪，稍迁补。于是归者觽，因以刺知契丹事。契丹遂拒亡卒，黜南军不用。边人以地外质契丹，敌稍侵边界。昌朝为立法，质地而主不时赎，人得赎而有之，岁余，地悉复。
　　清臣天资爽迈，遇事敢行，奏对无所屈。郭承佑妻华王元偁女，封郡主给俸，及承佑为殿前副都指挥使，妻以不加封，请增月给，清臣执奏不可。上曰：「承佑管军，妻又诸王女，当优之。」清臣曰：「是终为侥幸。」遂卷其奏置怀中不行。
　　清臣至河阳，未几卒。
　　判延州、武昌节度使、同平章事程琳为河北安抚使、判大名府兼北京留守司，判河阳、宣徽北院使、武宁节度使李昭亮为陕西安抚使、判延州。
　　端明殿学士、给事中张尧佐权三司使。
　　定州路安抚使韩琦言：「比朝廷欲禁近边山林不许斩伐，以杜戎人入寇之路。当时并近里浅山耕种之地燍行禁止，致边民遽然失业。今薪炭翔贵，翻令敌人乘时以取厚利。臣尝遣官行视可禁之处，去敌尚五六十里，亦可广为防蔽。已别定可禁之地，揭牓谕民，非令所禁者任采伐之。」先是，杨怀敏管勾河北屯田溏泊，奏定州西北山林不得樵采。既而督州县自御河以北巡逻日益严，犯者辄寘于法，边人或徙居他处。至琦除其禁，人莫不便之。御河，一本作聒河，家传亦作聒河，当考。会要边防部书三月十一日知定州韩琦言，本州岛界以北乞一燍禁止采斫，从之。与实录所书不同，当考。
　　乙巳，御崇政殿，试礼部奏名进士。
　　丙午，试诸科。
　　庚戌，礼部侍郎李淑复为端明殿学士、兼翰林侍读学士。
　　癸丑，赐进士冯京等一百七十四人及第，一百六人出身【一五】，二百九人同出身于崇政殿。京，江夏人也。
　　甲寅，赐诸科及第并出身五百五十人于观文殿。
　　丁巳，御崇政殿录系囚，杂犯死罪以下递降一等，杖以下释之。
　　诏徙河北阙粮处土兵及戍兵于近南州军【一六】，候经置边储有备，复令还屯，从包拯之言也。拯所言已附是月辛丑前。按拯本传乃云拯先建议徙兵，不报，后为河北都漕，复请之，事卒不行。拯为都漕，在皇佑四年三月。传与实录不同，当考。是年六月己巳，又徙莫、深、博三州兵于真定府、祁澶州，实录亦称从拯之言。不知拯传何故言「事卒不行」【一七】，岂传以所徙兵数不多，非拯初议故邪？当考。
　　广平二监牧马共占邢、洺、赵三州民田万五千顷，前已废其一，然漳河沃壤，民犹不得耕，拯请悉以赋民，从之。此据拯传附见，不得其日月。按庆历七年三月已废洺州广平监，拯复有此请，盖广平元置两监也。
　　己未，契丹遣枢密副使、按辽史作北院枢密副使。辽兴军节度使萧惟信复来告西征。
　　庚申，翰林学士、权知开封府钱明逸为回谢契丹使，西上合门使、荣州刺史向传范副之。传范，敏中子。
　　夏四月甲子，御崇政殿阅知澧州【一八】、供备库副使宋守信所献冲阵无敌流星弩、拒马皮竹牌、火镰石火钢三刃黑漆顺水枪、山字铁甲、野战拒马刀弩、寨脚车、冲阵剑轮无敌车、大风翎弩箭八种，仍以所差本州岛都知兵马使李锡为三班差使殿侍。
　　庚午，命户部副使包拯与河北四路安抚司、转运司议省□官，及汰军士之不任役者以闻。
　　壬申，改邕州管内溪洞波州为安平州。
　　癸酉，契丹国母遣林牙、保静节度使萧佑，起居舍人、知制诰姚景禧，契丹遣昭德军节度使耶律逵、卫尉少卿李仁友来贺干元节。
　　新知郑州贾昌朝过阙入觐。乙酉，授祥源观使，留京师。
　　丁亥，右司谏钱彦远上劝农疏曰：「农为国家急务，所以顺天养财，御水旱，备疆埸之本原也。唐开元户八百九十余万，而定垦田一千四百三十余万顷【一九】。今国家户七百三十余万，而定垦田二百一十五万余顷，其间逃废之田，不下三十余万顷，是田畴不辟，而游手多也。劝课其可不兴乎！本朝转运使、提点刑狱、知州、通判，皆带劝农之职，拜敕结衔，正在督课，而徒有虚文，无劝导之实【二○】。谓宜置劝农司，以知州为长官，通判为佐官，举清强幕职、州县官为判官，先以垦田顷亩及户口数、陂塘、山泽、沟洫、桑柘着之于籍，然后委劝农官设法劝课，除害兴利，俟岁终农隙，转运司考较而赏罚之。」上嘉纳焉。钱彦远，上劝农疏，实录不载。据会要乃四月二十六日，今别取附见。政要云，仁宗览疏曰：「尧、舜、三代皆以为治天下之本，其令依此必行赏罚，庶几海内家给人足。」然卒不见行此，今但云「上嘉纳焉」。
　　始，恩州妖贼谋叛，清河县尉马登先捕其党陈友等二十余人送州，张得一不能穷治之，以至窃发。于是，河北安抚使为言，庚寅，擢登西头供奉官。
　　五月壬辰朔，昭宣使、眉州防御使、高阳关路钤辖杨怀敏兼管勾河北沿边安抚司。庆历六年乙亥百官表已书怀敏兼管河北沿边安抚司，而实录无之。皇佑元年三月壬辰，实录乃书此，而百官表亦具载。今两存之，恐必有故。当考。
　　癸巳，赐太常博士张硕五品服。先是，高阳关路安抚使王拱辰得契丹宗真所下遗令上之，朝廷以为疑，而硕言此乃隆绪死时所颁者，盖边人规赏而妄陈之尔。验视果然，故有是赐。
　　丁酉，祠部员外郎任颛为河东转运使。上以河北尝赐内库金帛，令亦以五十万济河东阙乏，颛辞曰：「朝廷始命使委以经制财用，而遽乞金帛以往，非是。」上善之。附传：西夏还，上治戎精要，除直史馆，河东漕。按实录，五月除漕，六月贴职。今并书之。实录以河东为河北，盖误也。
　　吏部侍郎、兼御史中丞张观自言父居业年高多病，请便郡。庚子，授观文殿学士，知许州。翰林侍读学士、兵部郎中郭劝为右谏议大夫，权御史中丞。
　　右班殿直、权磁州管界巡检张居实为合门祗候，以尝亲捕贼二十二人，特擢之。
　　丙午，幸后苑□岐殿观刈麦，顾谓辅臣曰：「朕新作此殿，不欲植花卉而岁以种麦，庶知穑事之不易也。」
　　丁未，遣官祈雨。
　　改新判大名府、河北安抚使程琳为大名府路安抚使、判延州，陕西路安抚使李昭亮为鄜延路经略安抚使。
　　戊申，录果州同巡检、右班殿直张怀普子忠顺为三班借职，以怀普与蛮人战死也。
　　癸丑，诏建宁留后杨景宗特给节度使俸，毋得为例。
　　宰相庞籍言殿中丞、馆阁校勘范镇有异材，不汲汲于进取。丁巳，特迁直秘阁。
　　庚申，复置麟府路走马承受公事内臣一员。
　　六月甲子，蠲河北民复业者租赋二年。
　　乙丑，以太子右清道率府率叔韶为右领军卫将军，仍赐进士及第，寻加文州刺史。叔韶尝献所著文，召试学士院入优等，特迁之。入谢，命坐赐茶，谓曰：「宗子好学无几，尔独以文章得进士第，前此盖未有也。朕欲天下知属籍有贤者，宜勿忘所学。」叔韶顿首谢。既退，又出九经赐之。后以图书赐正刺史已上，叔韶不当得，独赐及之。叔韶，德恭之曾孙也。会要以叔韶为宗室召试之始。叔韶嘉佑六年九月又迁。
　　诏梓夔钤辖司，乃者淯井监蛮人内寇，尝募药箭弩手白坠子弟随军，其所贷钱粮悉蠲之。
　　己巳，徙莫州马军十指挥于真定府，深州马军两指挥于祁州，博州步军两指挥于澶州，从包拯之言也。据包拯奏议，乃移冀、博、深三州屯兵。实录以冀为莫，会要亦同。奏议则徙冀州所屯十指挥于真定府、大名府、怀州、卫州，实录但称真定府。又实录、会要俱云为三州经水阙食，据拯奏议，不为经水也。今姑从实录、会要以冀为莫，但削去「经水阙食」字，更须考详。
　　甲戌，山南东道节度使、同平章事、祥源观使贾昌朝为观文殿大学士、判都省，朝会班中书、门下，视其仪物。观文殿置大学士自此始。仍诏自今非尝为宰相毋得除。
　　戊寅，诏中书、枢密非聚议按宋史作「诏中书、枢密非聚议毋通宾客。」原本作「非聚厅」，误，今改正。毋得通宾客。御史言殿前副都指挥使郭承佑屡谒宰相陈执中于本厅，坐久不退也。
　　壬午，诏管军臣僚，自今麾下军士，非有战功，毋得请迁隶上军。
　　右谏议大夫、权御史中丞郭劝迁给事中。劝辞所迁官，乞追赠其祖莱阳县令宁，诏赠宁为祠部员外郎，祖母张氏为清河县太君。
　　左屯卫大将军、解州防御使赵振落致仕，为邓州钤辖。初，振子右班殿直璞试武艺于崇政殿，与振偕入，璞既得合门祗候，振因自陈尝在边有劳，而筋力未衰，故复起之。振，庆历四年四月致仕，五年十二月落致仕，皇佑元年六月又落致仕，凡两落致仕而本传但载其一，不知何也。或不足记，则两者并削去。
　　改命同刊修唐书、翰林侍读学士宋祁为刊修官。
　　乙酉，起居舍人同知谏院李兑、礼部员外郎侍御史知杂事何郯、监察御史陈旭等言：「比岁臣僚有缴奏交亲往还简尺者，朝廷必推究其事而行之，遂使圣时成告讦之俗。自今非情涉不顺，毋得缴简尺以闻，其于官司请求非法，自论如律。」从之。
　　丙戌，光禄少卿、分司南京余靖为左神武大将军、雅州刺史、寿州钤辖。寻请以旧官侍养，许之。有司议断禄赐，诏不许。
　　丁亥，监察御史陈旭言：「窃以三馆职事，文儒之高选。近时无复典故，用人益轻，遂为贵游进取之津要。庆历中尝有诏旨，今后见任、前任两省及大两省以上官，不得陈乞子弟亲戚入馆阁职事。然挠于横恩，复寝不用。美官清秩，为国者所以砺世磨钝之具，今委以私权贵之家，天下寒畯何所勉进，朝廷贤才何所教育，望申明前敕，严为科禁，澄汰滥进，必清其选，使在位皆得文行充实之人。然后举用故事，特因闲燕，延备访问，则于治体，不为无益。」诏今后近上臣僚援例奏乞子孙得试者，如试中，只与转官或出身，更不除馆阁。会要皇佑元年六月二十六日事，实录无之。嘉佑二年十二月十一日，旭又建议。旭所云「挠于横恩」，当考。
　　戊子，太子少傅致仕李若谷卒，诏以子淑在近侍，优赠太子太傅，后毋得为例。
　　己丑，翰林侍读学士、吏部郎中梁适为同髃牧使。髃牧使旧止一员，翰林学士彭乘已领之，适盖员外置也。
　　注　　释
　　【一】但此都不及宪司「此」原作「比」，据阁本、活字本改。
　　【二】殿中侍御史张祹「祹」原作「泽」，据宋本、宋撮要本、阁本及王安石临川先生文集卷九八朝奉郎尚书司封员外郎张君墓志铭改。铭文云祹字圣休，「祹」训福，「休」训庆，而「泽」乃衣袖，循字核名，其证至确。下文同改。
　　【三】皆是转运司无所礏畏「礏」原作「懔」，据宋本、宋撮要本、阁本、活字本及宋会要职官五九之七改。
　　【四】亏递年祖额「祖」原作「租」，据宋本及同上宋会要改。
　　【五】京东西路安抚使按此时京东路尚未分为东西两路、「西」字当衍。
　　【六】今北敌声言西讨修筑城栅点集军马乘此而制边防宜密为缮完宋包孝肃公奏议卷八议兵作「今北虏诡诈万状，声言西讨，修筑城栅，点集军马，乘此之际，沿边亦宜密令缮完。」当是。
　　【七】淯井监蛮万余人内寇「万」原作「百」，按宋史卷四九六蛮夷四、宋会要蕃夷五之二一均作「万」，又该二书下文均有「合官军洎白坠子弟几二万人与战（宋会要作援之）」等语，如蛮仅百余人，何须出动二万人兵力，作「万」字是，兹据改。
　　【八】边郡稍警「稍」原作「捕」，据宋本、宋撮要本、阁本及宋史卷三一六包拯传改。
　　【九】谙古今故事者「故」原作「政」，据宋本、宋撮要本及治迹统类卷九仁宗诸臣谋国远略、宋史卷二九五叶清臣传改。
　　【一○】方欲竭思虑办职事「事」字原脱，据宋本、宋撮要本、阁本，同上治迹统类、宋史及宋史全文卷九上补。
　　【一一】养马者复其一丁「马」字原脱，据宋本、宋撮要本及编年纲目卷一四、同上治迹统类、宋史全文、宋史补。
　　【一二】访闻后来因循不教「闻」原作「阅」，据宋本、宋撮要本、阁本及宋包孝肃公奏议卷八请那移河北兵马事改。
　　【一三】河北转运司失计军储「军」原作「运」，据编年纲目卷一四改。宋史卷二九五叶清臣传云「以河北乏兵食」，亦可证。
　　【一四】宰相欲两中之「中」原作「平」，据阁本、活字本及宋史卷二九五叶清臣传改。
　　【一五】一百六人出身「六」下原有「十」字，据宋本、宋撮要本、阁本及宋史全文卷九上删。按宋会要选举七之一七：「皇佑元年三月十三日，帝御崇政殿试礼部奏名进士……得冯京以下四百八十九人，并赐及第、出身、同出身。」本编史文一百七十四人、一百六人及二百九人相加，适符四百八十九人之数，作一百六十人非是。
　　【一六】诏徙河北阙粮处土兵及戍兵于近南州军「近」字原脱，据宋本、宋撮要本、阁本及宋会要兵五之四补。
　　【一七】何故言事卒不行「言」字原无，据文补。
　　【一八】澧州「澧」原作「澶」，据宋本、宋撮要本、宋史卷一九七兵志十一、宋会要兵二六之二五及二六之三四改。
　　【一九】而定垦田一千四百三十余万顷「垦」原作「恳」，据宋本、宋撮要本、阁本改，下文同改。
　　【二○】无劝导之实「导」原作「农」，据宋本、宋撮要本、阁本及宋会要食货一之二六改。
续资治通鉴长编
卷一百六十七
卷一百六十七
　　起讫时间 起仁宗皇佑元年七月尽是年十二月
　　卷　　名 续资治通鉴长编卷一百六十七
　　帝　　号 宋仁宗
　　年　　号 皇佑元年（己丑，1049）
　　全　　文
　　秋七月乙未，诏河阳三城节度使、同平章事、判河中府夏竦赴本镇。
　　丙申，定州上雨【一】。
　　初，知定州韩琦言，河朔久不雨，请祈无所应，若出自圣怀，祷于天地山川，宜获嘉泽。寻遣工部郎中、秘阁校理张子思持密词祷于北岳。至是，以雨足闻。子思，知白兄子也。
　　丁酉，诏臣僚毋得保荐要近内臣，从侍御史知杂事何郯所请也。
　　翰林侍读学士、右谏议大夫张锡尝讲书禁中，上叹其博学，飞白书「博学」二字赐之，因问治道，锡对曰：「节嗜欲者治身之本，审刑罚者治国之本。」时贵妃方宠幸，故锡以此讽。上改容曰：「卿言甚嘉，朕恨用卿晚也。」辛丑，锡卒，上闻惜之，以白金三百两赙其家，特赠工部侍郎。
　　壬寅，河阳三城节度使、同平章事夏竦兼侍中，宣徽北院使、判并州郑戬为奉国节度使。资政殿学士、给事中、知青州富弼，资政殿学士、给事中、知定州韩琦，并加资政殿大学士。
　　癸卯，礼部尚书、知陈州晏殊为刑部尚书；观文殿学士、吏部侍郎、知许州张观为尚书左丞；观文殿学士、兼翰林侍读学士、户部侍郎丁度为兵部侍郎；资政殿学士户部侍郎、知应天府王举正为吏部侍郎；资政殿学士给事中、知杭州范仲淹，资政殿学士、给事中、新知河南府□育，并为礼部侍郎；太子少师致仕杜衍为太子太保；太子少傅致仕石中立、任中师并为太子少师；太子少保致仕任布为太子少傅。上方念执政旧臣，宰相文彦博因赞以推恩，故竦等十四人皆迁官加职，而弼与琦各领一路安抚使，仍优除之。弼、琦以领安抚使优除，此据实录。然戬判太原帅，权尤重，实录独不言，所未详。程琳推恩不及，盖二月方加平章事。贾昌朝前月加大观文，今推恩亦不及。
</div>
    <div class="pagination">
<a href="续资治通鉴长编_page245.html">上一页</a><span>...</span><a href="续资治通鉴长编_page241.html">241</a><a href="续资治通鉴长编_page242.html">242</a><a href="续资治通鉴长编_page243.html">243</a><a href="续资治通鉴长编_page244.html">244</a><a href="续资治通鉴长编_page245.html">245</a><span class="current-page">246</span><a href="续资治通鉴长编_page247.html">247</a><a href="续资治通鉴长编_page248.html">248</a><a href="续资治通鉴长编_page249.html">249</a><a href="续资治通鉴长编_page250.html">250</a><a href="续资治通鉴长编_page251.html">251</a><span>...</span><a href="续资治通鉴长编_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
