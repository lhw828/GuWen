<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 302 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 302 页/共 334 页
  </h1>
  <div class="content">
   徐佑诰以功迁升州刺史。知诰事温甚谨，安于劳辱，或通夕不解，带，温以是特爱之，每谓诸子曰：「汝辈事我能如知诰乎﹖」〔徐温以善事杨行密而窃吴国之权，徐知诰以善事徐温而窃徐氏之权，天邪！〕时诸州长吏多武夫，专以军军旅为务，不恤民事；知诰在升州独选用廉吏，修明政教，招延四方士大夫，倾家赀无所爱。洪州进士未齐丘，好纵横之术，〔好，呼到翻。纵，子容翻。〕谒知诰，知诰奇之，辟为推官，与判官王令谋、参军王翃专主谋议，〔翃，乎萌翻。〕以牙吏马仁裕、周宗、曹悰为腹心。〔悰，徂宗翻。〕仁裕，彭城人；宗，涟水人也。〔为佑诰篡杨氏张本。〕
22闰月，壬戌，帝疾增甚，谓近臣曰：「我经营天下三十年，〔帝以唐僖宗中和三年镇宣武，创业之始也，至是年三十一年。〕不意太原余呩更昌炽如此！〔谓晋也。呩，鱼列翻。〕吾观其志不小，天复痔我年，〔复，扶又翻；下同。〕我死，诸儿非彼敌也，吾无葬地矣！」因哽咽，〔哽，古杏翻。〕绝而复苏。〔气绝而复息为苏。〕
23高季昌潜有据荆南之志，乃奏筑江陵外郭，增广之。
24丙寅，蜀门下侍郎、同平章事王锴罢为兵部尚书。〔锴，口骇翻。〕
25帝长子郴王友裕早卒。〔郴，丑林翻。〕次假子博王友文，〔友文本姓康，名勤。〕帝特爱之，常留守东都，兼建昌宫使。〔帝以大梁旧第为建昌宫。〕次郢王友珪，其母亳州营倡也，〔倡，音昌。薛史：友珪小字遥喜，母失其姓，本亳州营妓也。唐光启中，帝徇地亳州，召而侍寝。月余，将舍之而去，以娠告。是时元贞张后贤而有宠，帝素惮之，由是不果携归大梁，因留亳州，以别宅贮之。及期，妓以生男来告，帝喜，故字之曰「遥喜」。后迎归汴。〕为左右控鹤都指挥使。次均王友贞，为东都马步都指挥使。〔【章：十二行本「使」下有「无宠」二字；乙十一行本同；孔本同；张校同。】〕
初，元贞张皇后严整多智，帝敬惮之。后殂，〔张后殂于唐昭宗天佑元年。〕帝纵意声色，诸子虽在外，常征其妇入侍，帝往往乱之。友文妇王氏色美；帝尤宠之，虽未以友文为太子，帝意常属之。〔属，之欲翻。〕友珪心不平。友珪尝有过，帝挞之，友珪益不自安。帝疾甚，命王氏召友文于东都，欲与之诀，且付以后事。友珪妇张氏亦朝夕侍帝侧，知之，密告友珪曰：「大家以传国宝付王氏怀往东都，吾属死无日矣。」夫妇相泣。左右或说之曰：「事急计生，何不改图，时不可失！」〔古人有言曰：「淫而不父，必有子祸。」说，式芮翻。〕
六月，丁丑，朔，帝命敬翔出友珪为莱州刺史，即令之官。已宣旨，未行敕。〔敬翔时为宣政使，故使之行敕。翔佐帝有年矣，军国大谋无不预，随事弥缝，转帝凶暴之气以成，功亦不为小。寝疾弥留而出友珪于外，使翔能为之谋，则必有以处友珪，而帝免剚刃之祸。颠而不扶，焉用彼相哉！〕时左迁者多追赐死，友珪益恐。
戊寅，友珪易服微行入左龙虎军，见统军韩勍，以情告之。勍亦见功臣宿将多以小过被诛，惧不自保，遂相与合谋。〔臣子俱逆，亦上之人有以致之也。被，皮义翻。〕勍以牙兵五百人从友珪杂控鹤士入，伏于禁中，〔梁以侍卫亲军为控鹤军。〕中夜斩关入，至寝殿，侍疾者皆散走。帝惊起，问：「反者为谁﹖」友珪曰：「非怹人也。」帝曰：「我固疑此贼，恨不早杀之。汝悖逆如此，天地岂容汝乎！」〔悖，蒲内翻，又蒲没翻。〕友珪曰：「老贼万段！」友珪仆夫冯廷谔刺帝腹，刃出于背。〔刺，七亦翻。〕友珪自以败毡裹之，瘗于寝殿，〔年六十一。瘗，于计翻。〕秘不发丧。遣供奉官丁昭溥驰诣东都，命均王友贞杀友文。
己卯，矫诏称：「博王友文谋逆，遣兵突入殿中，赖郢王友珪忠孝，将兵诛之，保全朕躬。然疾因震惊，弥致危殆，宜令友珪权主军国之务。」韩勍为友珪谋，〔为，于伪翻。〕多出府库金帛赐诸军及百官以取悦。
辛巳，丁昭溥还，〔还，从宣翻。〕闻友文已死，乃发丧，宣遗制，友珪即皇帝位。
时朝廷新有内难，中外人情匈忷忷。〔难，乃旦翻。忷，许勇翻。〕许州军士更相告变，匡国节度使韩建皆不之省，亦不为备；〔更，工衡翻。省，悉景翻。史言韩建死期将至。〕丙申，马步都指挥使张厚作乱，杀建，〔考异曰：庄宗实录，九月建遇害。今从薛史。〕友珪不敢诘，〔诘，去吉翻。〕甲辰，以厚为陈州刺史。
26秋，七月，丁未，大赦。
27天雄节度使罗周翰幼弱，军府事皆决于牙内都指挥使潘晏；北面都招讨使、宣义节度使杨师厚军于魏州，久欲图之，惮太祖威严，不敢发。至是，师厚馆于铜台驿，〔因铜雀台以名驿。然铜雀台在邺，不在魏州。〕潘晏入谒，执而杀之，引兵入牙城，据位视事。壬子，制以师厚为天雄节度使，〔考异曰：梁功臣列传杨师厚传云：「太祖初弃天下，郡府乘间为乱甚众。魏之衙内都指挥使潘晏与大将臧延范、赵训将谋反变；有密告者，师厚布兵擒捕，斩之。七月除魏博节度使。」薛史师厚传略同。今从庄宗列传朱友珪传及庄宗实录。〕徙周翰为宣义节度使。〔唐僖宗文德元年，罗弘信得魏博，传子至孙而亡。〕
28以侍卫诸军使韩勍领匡国节度使。〔韩勍以同逆领节。〕
29甲寅，加吴越王镠尚父。
30甲子，以均王友贞为开封尹、东都留守。
31蜀太子元坦更名元膺。〔宗懿更名元坦，见上卷开平四年。按欧史，蜀主建时得铜牌子于什仿县，有文二十余字，建以为符谶，因取之以名诸子，故又更名元膺。更，工衡翻。〕
32丙寅，废建昌宫使，以河南尹张宗奭为国计使，凡天下金谷旧隶建昌宫者悉主之。〔梁祖受禅，以博王友文领建昌宫使，专领金谷。友珪既杀友文，故废之而置国计使。〕
33八月，龙骧军三千人戍怀州者，〔戍怀州所以备晋人自上党下太行以窥洛阳。〕溃乱东走，所过剽掠；〔剽，匹妙翻。考异曰：庄宗列传友珪传云：「重霸据州为乱，壮健者团结于巩村，将为朱温雪耻。」明宗实录杜晏球传云：「龙骧军作乱，欲入京城，已至河阳。」今按梁祖实录，戊子邺州奏称怀州屯驻龙骧骑军溃散，十一日夜至州南十五里巩村安下，及五鼓分队逃逸，安得据怀州及至河阳事也！〕戊子，遣东京马步军都指挥使霍彦威、左耀武指挥使杜晏球讨之，庚寅，击破乱军，执其都将刘重遇于鄢陵，甲午，斩之。〔为友贞以龙骧军起义诛友珪张本。〕
34郢王友珪既篡立，诸宿将多愤怒，虽由加恩礼，终不悦。告哀使至河中，护国节度使冀王朱友谦泣曰：「先帝数十年开创基业，前日变起宫掖，声闻甚恶，〔闻，音问。〕吾备位藩镇，心窃耻之。」〔朱友谦本陕州牙将朱简也，唐末附朱温，赐名友谦，列于诸子，故因此声友珪弒逆之罪。律以支法，臣弒君，子弒父，凡在官者杀无赦，则友珪之罪，凡为梁之臣子者皆得而诛之也。〕友珪加友谦侍中、中书令，以诏书自辨，且征之。友谦谓使者曰：「所立者为谁﹖先帝晏驾不以理，吾且至洛阳问罪，何以征为！」戊戌，以侍卫诸军使韩勍为西面行营招讨使，督诸军讨之。友谦以河中附于晋以求救，九月，丁未，以感化节度使康怀贞为河中都招讨使，更以韩勍副之。
35友珪以兵部尚书知崇政院事敬翔，太祖腹心，恐其不利于己，欲解其内职，〔内职，谓知崇政院事。〕死失人望，庚午，以翔为中书侍郎、同平章事；壬申，以户部尚书李振充崇政院使。翔多称疾不预事。〔敬翔、李振于此时皆先朝佐命功臣也。李振代敬翔领崇政院使，则振与友珪同恶。敬翔虽称疾不预事，若律之以古人主在与在主亡与亡之法，亦不免于死。〕
36康怀贞等与忠武节度牛存节合兵五万屯河中城西，攻之甚急。晋王遣其将李存审、李嗣肱、李嗣恩将兵救之，败梁兵于胡壁。〔败，补迈翻。〕嗣恩，本骆氏子也。〔欧史义儿传，嗣恩本姓骆，吐谷浑部人。〕
37吴武忠王之疾病也，周隐请召刘威，〔事见二百六十五卷唐天佑二年。〕威曰〔【章：十二行本「曰」作「由」；乙十一行本同；孔本同；熊校同。】〕是为帅府所忌。〔帅府，谓广陵帅府。帅，所类翻。〕或谮之于徐温，温将讨之。威幕客黄讷说威曰：〔说，式芮翻。〕「公受谤虽深，反本无状，若轻舟入觐，则嫌疑皆亡矣。」威从之。陶雅闻李遇败，亦惧，与威偕诣广陵，温待之甚恭，如事武忠王之礼，优加官爵，雅等悦服，由是人皆重温。讷，苏州人也。温与威、雅帅将吏请于李俨，承制加嗣吴王隆演太师、吴王，〔隆演之嗣吴王，李茂贞承制所加也。杨行密因李俨来使尊之承制，徐温等因其旧而请于俨。帅，读曰率。〕以温领镇海节度使、同平章事，淮南行军司马如故。温遣威、雅还镇。〔刘威镇洪州，陶雅镇歙州。徐温事威、雅如事杨行密，贵而不敢忘旧者，能矫情为之；至于遣威、雅归镇，不特时人服之，威、雅亦心服矣。自古以来，英雄分量固自不同，至于随其分量以制一时之事则一也。善观史者毋忽诸！〕
38辛巳，蜀改剑南东川曰武德军。
39朱友谦复告急于晋，〔复，扶又翻。〕冬，十月，晋王自将自泽潞而西，〔不自太原南出汾、晋。将，即亮翻。〕遇康怀贞于解县，〔宋白曰：解县，汉旧县，后魏改为北解县。按此前解县在临晋县界，隋开皇十六年于此置解县，大业二年省，九年自绥化故城移虞乡县于废县理。唐武德元年改虞乡县为解县，仍于蒲州界别置虞乡县。九域志：解在蒲州东九十五里，虞乡在蒲州东六十里。解，户买翻。考异曰：庄宗同光四年实录、庄宗列传、薛史、唐余录朱友谦传皆云「与汴军遇于平阳，大破之。」今从庄宗天佑九年实录。〕大破之，斩首千级，追至白径岭而还。〔白径岭在河中安邑县东。〕梁兵解围，退保陕州〔九域志：河中南至陕州二百三十八里。陕，失冉翻。〕友谦身自至猗氏谢晋王，〔九域志：猗氏县在河中府东北九十五里。〕从者数十人，撤武备，诣晋王帐，拜之为舅。晋夜置张酒乐，友谦大醉。晋王留宿帐中，友谦安寝，鼾息自如。〔朱友谦以此示委心晋王，无所猜间也。鼾，下旦翻。〕明旦复置酒而罢。
40杨师厚既得魏博之众，又兼都招讨使，宿卫劲兵多在麾下，诸镇兵皆得调发，〔调，徒钓翻。〕威势甚重，心轻郢王友珪，遇事往往专行不顾。友珪患之，发诏召之，云「有北边军机，欲与卿面议。」师厚将行，其腹心皆谏曰：「往必不测。」师厚曰：「吾知其为人，虽往，如我何！」乃帅精兵万余人，渡河趣洛阳，〔帅，读曰率。趣，七喻翻。〕友珪大惧。丁亥，至都门，〔城外郭门曰都门。〕留兵于外，与十余人入见，〔见，贤遍翻。〕友珪喜，甘言逊词以悦之，赐与巨万。癸巳，遣还。
41十一月，赵将王德明将兵三万掠武城，〔武城，汉之东武城县，唐属贝州。九域志：在州东五十里。〕至于临清，攻宗城，下之。癸丑，杨师厚伏兵唐店，邀击，大破之，斩首五千余级。
42甲寅，莽神武元圣孝皇帝于宣陵，〔宣陵在河南伊阙县。〕庙号太祖。
43吴淮南节度副使陈璋等将水军袭楚岳州，执刺史苑玫；〔开平元年，楚取岳州；三年，苑玫降楚，至此为淮南所执。玫自江西降楚，楚使之守岳州也。〕楚王殷遣水军都指挥使杨定真救岳州。璋等进攻荆南，高季昌遣其将倪可福拒之。吴恐楚人救荆南，遣抚州刺史刘信帅江、抚、袁、吉、信五州兵屯吉州，为璋声援。〔屯吉州以张声势，若将进兵攻潭、衡者，以牵制楚兵。〕
44十二月，戊寅，蜀行营都指挥使王宗汾攻岐文州，拔之，守将李继夔走。〔文州，古阴平之地将，即亮翻；下同。〕
45是岁，隰州都将刘训杀刺史，以州降晋，晋王以为瀛州刺史。训，永和人也。〔永和县属隰州，汉狐讘县地，隋为永和县。九域志：在州西一百里。〕
46虔州防御使李彦图卒，州人奉谭全播知州事，遣使内附，诏以全播为百胜防御使、虔．韶二州节度开通使。〔虔州先有百胜指挥，今因以为军州之号。开通使者，言使之开通道路，南达交、广也。〕
47高季昌出兵，声言助梁伐晋，进攻襄州，山南东道节度使孔勍击败之。自是朝贡路绝。〔高季昌既与孔勍交恶，入梁之路遂绝，不复朝贡，败，补万翻。〕勍，兖州人也。
《均王上》〔讳友贞，太祖第三子。王溥会要曰：太祖第四子，母曰元贞皇后张氏。即位，改名瑱，其后又改名锽。余按王溥云第四子者，并假子博王友文数之也。〕
1春，正月，丁巳，晋周德威拔燕顺州。〔唐贞观四年平突厥，以其部落置顺、佑、化、长四州，六年，以顺州侨治营州南之五柳戍。沈括曰：幽州东北三十里有望京馆，东行少北十里余出古长城，又二十里至中顿，又踰孙侯河行二十里至顺州，其北平斥，土厚宜稼。又东北行七十里至檀州。金人疆域图：顺州至燕京一百十五里。匈奴须知：顺州南至燕京九十里。其载道里远近不同，今并存之。宋白曰：幽州东北至顺州八十里。大元顺州领怀柔、密云二县，属大同〔都〕府路。〕
2癸亥，郢王友珪朝享太庙；〔朝，直遥翻。〕甲子，祀圜丘，改元凤历。〔考异曰：庄宗列传云「七日」，实录云「庚戌，友珪祀圜丘，改元。」今从薛史。〕
3吴陈璋攻荆南，不克而还，茢南兵与楚兵会于江口以邀之；〔江口，茢江口也。还，音旋，又如字。〕璋知之，舟二百艘骈为一列，夜过，二镇兵遽出追之，不能及。〔艘，苏遭翻。〕
4晋周德威拔燕安远军，蓟州将成行言等降于晋。〔将，即亮翻。宋白曰：蓟州治渔阳，本春秋无终子之国，隋开皇初徙玄州于此，炀帝废州，立渔阳郡。唐初废郡，其地属幽州；开元十八年置蓟州，取古蓟门关以名。州西至幽州二百一十里。〕
5二月，壬午，蜀大赦。
6郢王友珪既得志，遽为荒淫，内外愤怒，友珪虽啖以金缯，终莫之附。〔啖，徒滥翻。缯，慈陵翻。〕驸马都尉赵岩，犨之子，〔赵犨守陈州，拒黄巢有功，见唐僖宗纪。〕太祖之伲也；〔岩尚太祖女长乐公主。〕左龙虎统军、侍卫亲军都指挥使袁象先，太祖之甥也。〔袁象先父敬初，尚太祖妹万安大长公主。〕岩奉使至大梁，〔使，疏吏翻。〕均王友贞密与之谋诛友珪，岩曰：「此事成败，在招讨杨令公耳。〔杨师厚官中书令，为北面都招讨使，故称之。〕得其一言谕禁军，吾事立办。」〔时梁重兵皆在杨师厚之手，又勋名为众所服，故欲得其言谕禁军。〕均王乃遣腹心马慎交之魏州说杨师厚曰：「郢王篡弒，人望属在大梁，说，式芮翻。属，之欲翻。〕公若因而成之，此不世之功也。」且许事成之日赐犒军钱五十万缗。〔犒，苦到翻。〕师厚与将佐谋之，曰：「方郢王弒逆，吾不能即讨；今君臣之分已定，〔分，扶问翻。〕无故改图，可乎﹖」或曰：「郢王亲弒君父，贼也；均王举兵复雠，义也。奉义讨贼，何君臣之有！彼若一朝破贼，公将何以自处乎﹖」〔处，昌吕翻。〕师厚曰：「吾几误计。」〔几，居依翻。〕乃遣其将王舜贤至洛阳，阴与袁象先谋，遣招讨马步都虞候谯人朱汉宾将兵屯滑州为外应。〔谯，汉县，唐带亳州。〕赵岩归洛阳，亦与象先密定计。
友珪治龙骧军溃乱者，〔去年怀州龙骧军乱。治，直之翻。〕搜捕其党，获者族之，经年不已。时龙骧军有戍大梁者，友珪征之，均王因使人激恕其众曰：「天子以怀州屯兵叛，追汝辈欲尽坑之。」〔考异曰：庄宗列传、朱友贞传及薛史、欧阳史末帝云：「左、右龙骧都戍汴，友贞伪作友珪诏，追还洛下。」庄宗实录云：「友珪疑而召之。」按梁太祖实录云：「丙戌，东京言龙骧军准诏追赴西京，军情不肯进发。」实友珪征之，非友贞伪作诏，但激怒言坑之耳。〕其众皆惧，莫知所为。丙戌，均王奏龙骧军疑惧，未肯前发。戊子，龙骧将校见均王，泣请可生之路，〔将，即亮翻。校，户教翻。〕王曰：「先帝与汝辈三十余年征战，经营王业。今先帝尚为人所弒，汝辈安所逃死乎！」因出太祖画像示之而泣曰：「汝能自趣洛阳雪雠耻，〔趣，七喻翻。〕则转祸为福矣。」众皆踊跃呼万岁，请兵仗，王给之。
庚寅旦，袁象先等帅禁兵数千人突入宫中。〔帅，读曰率。〕友珪闻变，与妻张氏及冯廷谔趋北垣楼下，将踰城，自度不免，〔趋，七喻翻。度，徒洛翻。〕令廷谔先杀妻，后杀己，廷谔亦自刭。〔刭，古顶翻，断首也。〕诸军十余万大掠都市，〔汴兵未至洛阳，禁卫诸军已杀友珪矣。〕百司逃散，中书侍郎、同平章事杜晓、侍讲学士李珽皆为乱兵所杀，〔珽，他鼎翻。〕门下侍郎、同平章事于兢、宣政使李振被伤。至晡乃定。
象先、岩赍传国宝诣大梁迎均王，王曰：「大梁国家创业之地，〔梁祖自宣武节度使并诸镇。〕何必洛阳！」乃即帝位于大梁，复称干化三年，追废友珪为庶人，复博王友文官爵。
7丙申，晋李存晖攻燕檀州，刺史陈确以城降。〔匈奴须知：檀州南至燕京一百六十里，东南至蓟州一百九十里。宋白曰：檀州，古白檀之地。〕
8蜀唐道袭自兴元罢归，复为枢密使。太子元膺廷疏道袭过恶，〔疏，分列也。于朝会廷中条分列言其过恶，故曰廷疏。〕以为不应复典机要，〔复，扶又翻。〕蜀主不悦。庚子，以道袭为太子太保。
9三月，甲辰朔，晋周德威拔燕卢〔芦〕台军。
10丁未，帝更名锽；久之，又名瑱。〔更，工衡翻。锽，户盲翻。瑱，他甸翻。考异曰：薛史云，贞明中更名瑱。诸书皆无年月，今因名锽终言之。〕
11庚戌，加杨师厚兼中书令，赐爵邺王，赐诏不名，事无巨细必咨而后行。
12帝遣使招抚朱友谦；友谦复称藩，奉梁年号。〔去年朱友谦附晋，今虽复称藩，实阴附于晋。〕
13丙辰，立皇弟友敬为康王。
14乙丑，晋将刘光浚克古北口，〔檀州燕乐县东有东军、北口二守捉。北口，长城口也。沈括曰：檀州东北五十里有金沟馆。自馆少东北行，乍原乍隰，三十余里至中顿。过顿，屈折北行峡中，济滦水，通三十余里，钩折投山隙以度，所谓古北口也。匈奴须知：虎北口南至燕京三百里。〕燕居庸关使胡令圭等奔晋。〔幽州昌平县北十五里有军都陉，西北三十五里有纳款关，即居庸故关。〕
15戊辰，以保义留后戴思远为节度使，镇邢州。〔唐昭义军统潞、泽、邢、洺、磁五州。唐末兵争，晋得潞州，仍以为昭义军。自孟方立以至于梁，以邢、洺、磁三州为昭义军，萸有两昭义军。今梁改邢、洺、磁为保义军，而以陕州之保义军为镇国军。考异曰：薛史思远传云：「贞明中，为邢州留后。属张万进杀刘继威，命思远镇之。」按万进杀继威在前。从本纪。〕
16燕主守光命大将元行钦将骑七千，牧马于山北，募山北兵以应契丹；〔刘守光求救于契丹，故使元行钦募兵于山北以应之。〕又以骑将高行珪为武州刺史，以为外援。晋李嗣源分兵徇山后八军，皆下之；晋王以其弟存矩为新州刺史总之。〔为存矩以骄惰致乱张本。〕以燕纳降军使卢文进为裨将。李嗣源进攻武州，高行珪以城降。元行钦闻之，引兵攻行珪；行珪使其弟行周质于晋军以求救，〔质，音致。〕李嗣源引兵救之，行钦解围去。嗣源与行周追至广边军，〔妫州怀戎县北有广边军，故白云城也。宋白曰：广边军在妫州北一百三里。高行周兄弟本贯广边军鵰窠村。〕凡八战，行钦力屈而降；嗣源爱其骁勇，养以为子。〔考异曰：庄宗实录「行周」作「行温」。张昭周太祖实录云：「燕城危蹙，甲士亡散，刘守光召元行钦。行钦部下诸将以守光必败，赴召无益，乃请行钦为燕帅，称留后。行钦无如之何，乃谓诸将曰：『我为帅，亦须归幽州。』众然之。行钦以行珪在武州，虑为后患，乃令人于怀戎掠得其子，絷之自随。至武州，行钦谓行珪曰：『将士立我为留后，共汝父子同行，先定军府，然后降太原；若不从，必杀汝子。』行珪曰：『大王委尔亲兵，遂图叛逆，吾死不能从也。』其子泣告行珪。行珪谓曰：『元公谋逆，何以顺从！与尔诀矣。』行珪城守月余，城中食尽，士有饥色。行珪乃召集居人谓之曰：『非不为父老惜家属，不幸军士乏食，可斩予首出降，即坐见宁帖。』行珪为治有恩，众泣曰：『愿出私粮济军，以死共守。』乃夜缒其弟行周为质于晋军，氙兵救援。周德威命李嗣本、李嗣源、安金全救武州，比至，行钦解围矣。嗣源与行珪追蹑至广边军，行钦帅骑拒战。行珪呼谓行钦曰：『与公俱事刘家，我为刘家守城，尔则僭称留后，谁之过也﹖今日之事，何劳士众，与君抗衡以决胜负。』行钦骁猛，骑射绝众，报曰『可！』行周马足微蹶，将踣，嗣源跃马救之，檛击行钦几坠。行钦正身引弓射嗣源，中髀贯鞍。嗣源拔矢，凡八战，控弦七发，矢中行钦，犹沬血酣战不解。是夜，行钦穷蹙，固守广边军，晋兵围之。嗣源遣人告之曰：『彼此战将，不假言谕。事势可量，亟来相见，必保功名。』翌日，行钦面缚出降。嗣源酌酒饮之，抚其背曰：『吾子壮士也。』养为假子。临敌擒生，必有所获，名闻军中。」庄宗实录、薛史纪及元行钦传、明宗实录皆云，「行钦闻行珪降晋，帅兵攻之。」惟周太祖实录高行周传云，「行钦称留后，行珪城守，不从。」然恐行周卒时，去燕亡已久，行周名位尊显，门生故吏虚美其兄弟，故与诸说特异。今从众书。〕嗣源进攻儒州，拔之，〔唐末于妫州东置儒州，领晋山一县。〕以行珪为代州刺史。行周留事嗣源，常与嗣源假子从珂分将牙兵以从。〔将，即亮翻。从，才用翻。〕从珂母魏氏，镇州人，先适王氏，生从珂，嗣源从晋王克用战河北，得魏氏，以为妾，故从珂为嗣源子，及长，以勇健〔【章：十二行本「健」下有「善战」二字；乙十一行本同；孔本同。】〕知名，嗣源爱之。〔李从珂始此。考异曰：张昭于国初修唐废帝实录云：「废帝讳从珂，明宗皇帝之元子也。母曰宣宪皇后魏氏，镇州平山人。中和末，明宗徇地山东，留戍平山，得魏后。帝以光启元年正月二十三日生于外舍。属赵人负盟，用兵不息，音问阻绝，帝甫十岁，方得归宗。时明宗为裨将，性阔达不能治生，曹后亦疏于画略，生计所资，惟宣宪而已。曹后未有胎胤，干家宜室。帝与部曲王建立、皇甫立，代北往来供馈，曹后怜之，不异所生。」薛史：「末帝讳从珂，本姓王氏，镇州人也。母宣宪皇后魏氏，以光启元年生帝于平山。景福中，明宗为武皇骑将，略地至平山，遇魏氏，虏之，帝时年十余岁，明宗养为己子。」刘恕取废帝录，以为明宗即位后不立从珂而欲立从荣，从荣死，传位于从厚，故人皆谓从珂为养子。按张昭仕明宗为史官，异代修废帝录，无所讳避，而不言养子，事似可信。然李克用光启元年以前未尝徇地山东，又从珂若果是明宗子，明宗必不舍之而立从荣；从珂亦当不服。今从薛史。〕
17吴行营招讨使李涛帅众二万出千秋岭，攻吴越衣锦军。〔自杭州东南度千秋岭则至杭州临安县。薛史，梁开平二年改临安县广义乡为衣锦乡。帅，读曰率。衣，于既翻。〕吴越王镠以其子湖州刺史传瓘为北面应援都指挥使以救之，睦州刺史传褄为招讨收复都指挥使，将水军攻吴东洲以分其兵势。〔东洲，即常州东洲也。褄，力吊翻，又力小翻。〕
18夏，四月，癸未，以袁象先领镇南节度使、〔镇南军，洪州，时属吴。此所谓名号节度使也，五代及十国皆有之。〕同平章事。
19晋周德威进军逼幽州南门，壬辰，燕主守光遣使致书于德威以请和，语甚卑而哀。德威曰：「大燕皇帝尚未郊天，何雌伏如是邪！〔汉赵温曰：大丈夫当雄飞，安能雌伏。〕予受命讨有罪者，结盟继好，〔好，呼到翻。〕非所闻也。」不答书。守光惧，复遣人祈哀，〔复，扶又翻。〕德威乃以闻于晋王。
20千秋岭道险狭，钱传瓘使人伐木以断吴军之后而击之，〔断，音短。〕吴军大败，虏李涛及士卒三千余人以归。
21己亥，晋刘光浚拔燕平州，执刺史张在吉。五月，光浚攻营州，刺史杨靖降。〔宋白曰：平州东北至营州六百九十里。〕
22乙巳，蜀主以兵部尚书王锴为中书侍郎、同平章事。〔锴，口骇翻。〕
23杨师厚与刘守奇将汴、滑、徐、兖、魏、博、邢、洺之兵十万大掠赵境，〔杨师厚以燕、晋交兵，乘虚掠赵。〕师厚自柏乡入攻土门，趣赵州，守奇自贝州入趣冀州，〔九域志：柏乡北至赵州七十余里；贝州北至冀州一百二十余里。趣，七喻翻。〕所过焚掠。庚戌，师厚至镇州，〔九域志：赵州北至镇州九十五里。〕营于南门外，燔其关城。壬子，师厚自九门退军下博，守奇引兵与师厚会攻下博，拔之。晋将李存审、史建瑭戍赵州，兵少，赵王告急于周德威。德威遣骑将李绍衡会赵将王德明同拒梁军。师厚、守奇自弓高渡御河而东，〔隋炀帝大业四年穿永济渠，引沁水南达于河，北通涿郡，后人因谓之御河。〕逼沧州，张万进惧，请迁于河南；师厚表徙万进镇青州，以守奇为顺化节度使。〔去年改沧州义昌军为顺化军。〕
24吴遣宣州副指挥使花虔将兵会广德镇遏使涡信屯广德，〔涡，古禾翻，姓也。〕将复寇衣锦军。〔复，扶又翻。〕吴越钱传瓘就攻之。
25六月，壬申朔，晋王遣张承业诣幽州，与周德威议军事。
26丙子，蜀主以道士杜光庭为金紫光禄大夫、左谏议大夫，封蔡国公，进号广成先生。光庭博学善属文，〔属，之欲翻。〕蜀主重之，颇与议政事。
27吴越钱传瓘拔广德，虏花虔、涡信以归。
28戊子，以张万进为平卢节度使。
29辛卯，燕主守光遣使诣张承业，请以城降；承业以其无信，不许。
30蜀太子元膺，豭喙龅齿，〔豭，古牙翻，牡豕也。喙，许秽翻。龅，步交翻，露齿也。〕目视不正，而警敏知书，善骑射，性狷急猜忍。〔狷，吉掾翻。〕蜀主命杜光庭选纯静有德者使侍东宫，光庭荐儒者许寂、徐简夫，太子未尝与之交言，日与乐工群小嬉戏无度，僚属莫敢谏。
秋，七月，蜀主将以七夕出游。丙午，太子召诸王大臣宴饮，集王宗翰、内枢密使潘峭、翰林学士承旨高阳毛文锡不至，太子怒曰：「集王不来，必峭与文锡离间也。」〔峭，七肖翻。间，古苋翻。〕大昌军使徐瑶、常谦，素为太子所亲信，酒行，屡目少保唐道袭，道袭惧而起。丁未旦，太子入白蜀主曰：「潘峭、毛文锡离间兄弟。」蜀主怒，命贬逐峭、文锡，以前武泰节度使兼侍中潘炕为内枢密使。〔炕，苦浪翻。〕
太子出，道袭入，蜀主以其事告之，道袭曰：「太子谋作乱，欲召诸将、诸王，以兵锢之，〔曰锢者，以禁锢为义。〕然后举事耳。」蜀主疑焉，遂不出；〔遂不以七夕出游。〕道袭请召屯营兵入宿卫，许之。内外戒严。
太子初不为备，闻道袭召兵，乃以天武甲士自卫，捕潘峭、毛文锡至，檛之几死，〔檛，则瓜翻。〕囚诸东宫；又捕成都尹潘峤，囚诸得贤门。戊申，徐瑶、常谦与怀胜军使严璘等各帅所部兵奉太子攻道袭。〔帅，读曰率。〕至清风楼，道袭引屯营兵出拒战；道袭中流矢，〔中，竹仲翻。〕逐至城西，斩之。〔考异曰：九国志：「建将七夕出游，先一日，元膺召诸军使及诸王宴饮邸第中，且议七夕从行之礼，而集王宗翰等不至。」又曰：「诘朝，元膺入白建曰：『潘峭、毛文锡离间兄弟，将图不轨。』」又曰：「及闻唐袭征兵，乃遣伶官安悉香谕军使全殊率天武甲士以自卫。」又曰：「明日，徐瑶、常谦与怀胜军使严璘等协谋，以所部兵挟元膺以逐唐袭。元膺介马率卒过其兄宗贺之门，召与同进。宗贺曰：『兵起无名，不敢闻命。』建急召宗侃、宗贺及诸军使，令以兵讨寇。乃逐唐袭至城西斩之，尽杀屯营兵；又自大安门登陴以入，攻瑶、谦等。」欧阳史曰：「元膺与伶人安悉香、军将喻全殊率天武兵自卫，召大将徐瑶、常谦率兵出拒袭，与袭战神武门，袭中流矢坠马死。」十国纪年：「丁未，元膺令军使喻全殊帅天武兵自卫。戊申，徐瑶、常谦及左大昌军使王承燧等各帅所部兵奉元膺攻唐道袭。道袭自私第被甲乘马，过王宗贺门邀之，宗贺曰：『兵起无名，且不奉诏，公宜缓行。』元膺遣天武将唐据帅亲兵逐道袭至城西斩之。」据九国志，云「徐瑶等挟元膺以逐唐袭」，似袭在宫中，欲逐出之也。欧阳史云「元膺召瑶等帅兵出拒袭，攻东宫而元膺拒之」，纪年云「瑶等奉元膺攻唐道袭，道袭自私第被甲乘马」，似道袭出在外第，元膺就攻之也。按道袭止以挟君自重，既劝蜀主发兵自卫，岂肯更出在外第，必止于禁中也。盖瑶等引兵攻宫禁以求道袭，道袭以屯营兵出拒战，兵败走至城西，为唐据所杀耳。九国志又云「元膺介马帅卒过其兄宗贺之门，召与同进」，是元膺邀宗贺也。纪年云「道袭自私第被甲乘马过宗贺门要之」，是道袭邀宗贺也。按道袭私第安得有兵！观宗贺所答之辞，似语太子，非语道袭也。宜劝之速入宿卫，岂得云「公宜缓行」也！潘炕言「太子非有他志，陛下宜面谕大臣以安社稷」，盖当时蜀主闻乱，既信道袭之言，又不忍讨太子，无决然号令，故炕言太子无他志，当召大臣讨徐瑶等为乱者耳。九国志云「令宗侃等出兵讨寇，乃逐唐袭至城西斩之」，是官军斩袭也，若然，何故明日亟加袭赠谥乎！此必误也。〕杀屯营兵甚众，中外惊扰。
潘炕言于蜀主曰：「太子与唐道袭争权耳，无他志也。陛下宜面谕大臣以安社稷。」蜀主乃召兼中书令王宗侃、王宗贺、前利州团练使王宗鲁，使发兵讨为乱者徐瑶、常谦等。宗侃等陈于西球场门，〔陈，读曰阵。〕兼侍中王宗黯自大安门梯城而入，与瑶、谦战于会同殿前，杀数十人。〔【章：十二行本「人」下有「余众皆溃」四字；乙十一行本同；张校同。】〕瑶死，谦与太子奔龙跃池，〔龙跃池即摩诃池。〕匿于舰中。〔【章：十二行本「中」下有「及暮稍定」四字；乙十一行本同；孔本同；退斋校同。】舰，户黯翻。〕己酉，〔【章：十二行本「酉」下有「旦」字；乙十一行本同；孔本同；张校同。】〕太子出就舟人伹食，〔伹，古太翻，乞也。〕舟人以告蜀主，亟遣集王宗翰往慰抚之；比至，〔比，必利翻。〕太子已为卫士所杀。蜀主疑宗翰杀之，大恸不已。左右恐事变，会张格呈慰谕军民牓，读至「不行斧钺之诛，将误社稷之计」，蜀主收涕曰：「朕何敢以私害公！」于是下诏废太子元膺为庶人。宗翰奏诛手刃太子者，元膺左右坐诛死者数十人，贬窜者甚众。
庚戌，赠唐道袭太师，谥忠壮；复以潘峭为枢密使。
31甲子，晋五院军使拔〔【章：十二行本「拔」上有「李信」二字；乙十一行本同；孔本同；张校同。】〕莫州，擒燕将毕元福。八月，乙亥，李信拔瀛州。
32赐高季昌爵勃海王。
33晋王与赵王镕会于天长。〔即镇州之天长镇也。〕
34楚宁远节度使姚彦章将水军侵吴鄂州，吴以池州团练使吕师造为水陆行营应援使，未至，楚兵引去。
35九月，甲辰，以御史大夫姚洎为中书侍郎、同平章事。
36燕主守光引兵夜出，复取顺州。〔是年春正月，晋周德威拔燕顺州。〕
37吴越王镠遣其子传瓘、传褄〔褄，力雕翻，又力吊、力小二翻。〕及大同节度使传瑛攻吴常州，营于潘葑。〔今常州无锡县有潘葑酒库。葑，音封。〕徐温曰：「浙人轻而怯，」〔轻，墟正翻。〕帅诸将倍道赴之。〔帅，读曰率；下同。〕至无锡，黑云都将陈佑言于温曰：「彼谓吾远来罢倦，未能决战，〔罢，读曰疲。〕请以所部乘其无备击之。」乃自怹道出敌后，温以大军当其前，夹攻之，吴越大败，斩获甚众。
38高季昌造战舰五百艘，治城堑，缮器械，为攻守之具，〔治，直之翻。堑，七艳翻。〕招聚亡命，交通吴、蜀，〔东通吴，西通蜀。〕朝廷浸不能制。
39冬，十月，己巳朔，燕主守光帅众五千夜出，将入檀州；庚午，周德威自涿州引兵邀击，大破之。守光以百余骑逃归幽州，其将卒降者相继。
40蜀潘炕屡请立太子，蜀主以雅王宗辂类己，信王宗杰才敏，欲择一人立之。郑王宗衍最幼，其母徐贤妃有宠，欲立其子，使飞龙使唐文扆讽张格上表请立宗衍。〔扆，隐岂翻。上，时掌翻。〕格夜以表示功臣王宗侃等，诈云受密旨，众皆署名。蜀主令相者视诸子，亦希旨言郑王相最贵。〔相，息亮翻。〕蜀主以为众人实欲立宗衍，不得已许之，曰：「宗衍幼懦，能堪其任乎﹖」甲午，立宗衍为太子。〔为宗衍亡蜀张本。〕受册毕，潘炕以朝廷无事，称疾请老，蜀主不许；涕泣固请，乃许之。国有大疑，常遣使就第问之。
41岭南节度使刘岩求婚于楚，楚王许以女妻之。〔妻，七细翻。〕
42卢龙巡属皆入于晋，燕主守光独守幽州城，求援于契丹；契丹以其无信，竟不救。守光屡请降于晋，晋人疑其诈，终不许。至是，守光登城谓周德威曰：「俟晋王至，吾则开门泥首听命。」德威使白晋王。十一月，甲辰，晋王以监军张承业权知军府事，自诣幽州，辛酉，单骑抵城下，谓守光曰：「朱温篡逆，余本与公合河朔五镇之兵兴复唐祚。〔五镇，潞、镇、定、幽、沧。「本」字下当有「欲」字。【章：十二行本正有「欲」字；孔本同。】〕公谋之不臧，乃效彼狂僭。镇、定二帅皆俛首事公，〔镇帅，王镕；定帅，王处直。俛，音免。〕而公曾不之恤，是以有今日之役。〔守光攻易定，晋王救之；遂伐守光，事见上年。〕丈夫成败须决所向，公将何如﹖」守光曰：「今日俎上肉耳，惟王所裁。」王悯之，与折弓矢为誓，〔折，而设翻。〕曰：「但出相见，保无怹也。」〔言不杀之。〕守光辞以他日。
先是，守光爱将李小喜多赞成守光之恶，言听计从，权倾境内。〔先，悉荐翻。〕至是，守光将出降，小喜止之。是夕，小喜踰城诣晋军，〔【章：十二行本「军」下有「降」字；孔本同；张校同。】〕且言城中力竭。壬戌，晋王督诸军四面攻城，克之，擒刘仁恭及其妻妾，守光帅妻子亡去。癸亥，晋王入幽州。〔唐昭宗干宁二年刘仁恭据幽州，至是父子俱败亡。帅，读曰率。〕
43以宁国节度使王景仁为淮南西北行营招讨应接使，〔梁攻淮南，攻其西北。〕将兵万余侵庐、寿。〔庐、寿，二州名。为王景仁为吴所败张本。〕
后梁纪四〔起昭阳作噩（癸酉）十二月，尽强圉赤奋若（丁丑）六月，凡三年有奇。〕
《均王上》
干化三年〔（癸酉、九一三）〕
1十二月，吴镇海节度使徐温、平卢节度使朱瑾帅诸将拒之，〔拒王景仁也。帅，读曰率。〕遇于赵步。〔赵步，濒淮津济之处，南直寿春紫金山。〕吴征兵未集，温以四千余人与景仁战，不胜而却。景仁引兵乘之，将及于隘，〔隘，乌介翻，险狭之处为隘。〕吴吏士皆失色，左骁卫大将军宛丘陈绍援枪大呼〔援，于元翻。呼，火故翻。〕曰：「诱敌太深，可以进矣。」〔诱，音酉。〕跃马还鬬，众随之，梁兵乃退。温拊其背曰：「非子之智勇，吾几困矣。」〔几，居依翻。〕赐之金帛，绍悉以分麾下。吴兵既集，复战于霍丘，梁兵大败；王景仁以数骑殿，吴人不敢逼。〔殿，丁练翻。王景仁本吴之名将，吴人素畏之，故不敢逼。〕梁之渡淮而南也，表其可涉之津；〔立表以记浅。〕霍丘守将朱景浮表于木，徙置深渊。〔朱景，霍丘土豪也，吴用以为将，守霍丘。浮表于木者，徙梁所立之表，其下接之以木，立诸深渊以误之。〕及梁兵败还，〔还，从宣翻。〕望表而涉，溺死者太半，吴人聚梁尸为京观于霍丘。〔观，古玩翻。〕
2庚午，晋王以周德威为卢龙节度使，兼侍中，以李嗣本为振武节度使。〔先是，周德威以破夹寨之功帅振武，今以平燕之功徙帅卢龙，以李嗣本代帅振武。欧史义儿传，嗣本本鴈门张氏子。〕
燕主守光将奔沧州就刘守奇，〔刘守奇藉兵于梁以取沧州，事见上卷上年。〕涉寒，足肿，〔史照曰：释名曰：肿，锺也，寒热气聚也。〕且迷失道，至燕乐之境，〔燕乐县，后魏置，治白檀古城。唐长寿二年徙治新兴城，属檀州。宋白曰：燕乐、密云二县皆汉虒奚县地。乐，音洛。〕昼匿坑谷，数日不食，令妻祝氏乞食于田父张师造家。师造怪妇人异状，诘知守光处，〔诘，去吉翻。〕并其三子擒之。癸酉，晋王方宴，将吏擒守光适至，王语之曰：〔语，牛倨翻。〕「主人何避客之深邪！」并仁恭置之馆舍，以器服膳饮赐之。王命掌书记王缄草露布，缄不知故事，书之于布，遣人曳之。〔魏、晋以来，每战胜则书捷状，建之漆竿，使天下皆知之，谓之露布。露布者，暴白其事而布告天下，未尝书之于布而使人曳之也。文心雕龙曰：露布者，盖露皮不封，布诸观听也。〕
晋王欲自云、代归，〔自幽州取山后路，历云、代等州至晋阳。〕赵王镕及王处直请由中山、真定趣井陉，〔王处直，王镕欲晋王取道中山、真定，各展迎贺之礼。趣，七喻翻。〕王从之。庚辰，晋王发幽州，刘仁恭父子皆荷校于露布之下。〔荷，下可翻，又音何。校，爻教翻。易曰：荷校灭耳。注云：校者，以木绞校者也，即械也；校者取其通名也。〕守光父母唾其面而骂之曰：「逆贼，破我家至此！」守光俛首而已。〔俛，音免。〕甲申，至定州，舍于关城。丙戌，晋王与王处直谒北岳庙；〔北岳庙在恒山之大茂山；恒山在定州曲阳县西北。〕是日，至行唐，〔行唐，汉南行唐县，后魏曰行唐，唐属镇州。九域志：在州北五十五里。〕赵王镕迎谒于路。
四年（甲戌，九一四）
1春，正月，戊戌朔，赵王镕诣晋王行帐上寿置酒。镕愿识刘太师面，〔上，时掌翻。刘守光既囚其父仁恭，请于梁，以太师致仕，故王镕因而称之。〕晋王命吏脱仁恭及守光械，引就席同宴；镕答其拜，又以衣服鞍马酒馔赠之。〔馔，雏恋翻，又雏晥翻。〕己亥，晋王与镕畋于行唐之西，镕送〔【章：十二行本「送」下有「至」字；乙十一行本同；孔本同；张校同。】〕境上而别。
2丙子，〔【张：「子」作「午」。】〕蜀主命太子判六军，开崇勋府，置僚属，后更谓之天策府。〔更，工衡翻。〕
3壬子，晋王以练膤刘仁恭父子，凯歌入于晋阳，〔膤，充夜翻，絷缚之也。战胜得国而归，故奏凯歌。〕丙辰，献于太庙，自临斩刘守光。守光呼曰：「守光死不恨，〔呼，火故翻。〕然教守光不降者，李小喜也。」〔事见上卷上年。〕王召小喜证之，小喜瞋目叱守光曰：〔瞋，昌真翻。〕「汝内乱禽兽行，亦我教邪！」〔行，下孟翻。〕王怒其无礼，先斩之。〔怒其无礼于旧君也。〕守光曰：「守光善骑射，王欲成霸业，何不留之使自效！」其二妻李氏、祝氏让日之曰：〔让，责也。〕「皇帝，事已如此，生亦何益！」〔【章：十二行本「益」下有「妾请先死」四字；乙十一行本同；孔本同；张校同；退斋校同。】〕即伸颈就戮。守光至死号泣哀祈不已。〔史言刘守光畏死，妇人之不若。号，户高翻。〕王命节度副使卢汝弼等械仁恭至代州，刺其心血以祭先王墓，然后斩之。〔以刘仁恭叛其父也。晋王葬其先王于代州鴈门县，后名为建极陵。刺，七亦翻。〕
或说赵王镕曰：〔说，式芮翻。〕「大王所称尚书令，乃梁官也，大王既与梁为雠，不当称其官。且自太宗践阼已来，无敢当其名者。〔唐太宗自尚书令即帝位，后之臣下率不敢当其名；唐之将亡，始以授藩帅。〕今晋王为盟主，勋高位卑，不若以尚书令让之。」〔让，逊也。〕镕曰「善！」乃与王处直各遣使推晋王为尚书令，晋王三让，然后受之，始开府置行台如太宗故事。〔唐太宗置行台事见高祖纪。〕
4高季昌以蜀夔、万、忠、涪四州旧隶荆南，兴兵取之，〔涪，音浮。〕先以水军攻夔州。时镇江节度使兼侍中嘉王宗寿镇忠州，〔蜀置镇江军节度，领夔、忠、万三州。〕夔州刺史王成先请甲，宗寿但以白布袍给之。成先师之逆战，〔帅，读曰率。〕季昌纵火船焚蜀浮桥，招讨副使张武举铁焴拒之，〔唐昭宗天佑元年，张武以铁焴锁峡。焴，户登翻。〕船不得进。会风反，荆南兵焚溺死者甚众。〔乘顺风以纵火船，风反故自焚。〕季昌乘战舰，〔舰，户黯翻。〕蒙以牛革，飞石中之，折其尾，〔中，竹仲翻。折，而设翻。〕季昌易小舟而遁。荆南兵大败，俘斩五千级。成先密遣人奏宗寿不给甲之状，宗寿获之，召先，斩之。
5帝以岐人数为寇，〔数，所角翻。〕二月，〔【章：十二行本「月」下有「甲戌」二字；乙十一行本同；孔本同；张校同；退斋校同。】〕徙感化节度使康怀英为永平节度使，镇长安。〔感化军，陕州。梁初徙佑国军于长安，寻改为永平军。〕怀英即怀贞也，避帝名改焉。
  </div>
  <div class="pagination">
   <a href="资治通鉴注_page301.html">
    上一页
   </a>
   <span>
    ...
   </span>
   <a href="资治通鉴注_page297.html">
    297
   </a>
   <a href="资治通鉴注_page298.html">
    298
   </a>
   <a href="资治通鉴注_page299.html">
    299
   </a>
   <a href="资治通鉴注_page300.html">
    300
   </a>
   <a href="资治通鉴注_page301.html">
    301
   </a>
   <span class="current-page">
    302
   </span>
   <a href="资治通鉴注_page303.html">
    303
   </a>
   <a href="资治通鉴注_page304.html">
    304
   </a>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <span>
    ...
   </span>
   <a href="资治通鉴注_page303.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
