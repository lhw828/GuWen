<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 43 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 43 页/共 59 页</h1>
    <div class="content">　　（《续宋编年资治通鉴》：三月，茂州夷寇边。案：《十朝纲要》：绵州言：茂州蕃贼寇石泉县，知县事李安国率兵奭之，不胜，将官李泳、呼延濬、王玘、李宋臣、王泽战死。辛卯，诏秦凤路遣将邱永寿率兵二千人往讨之。） 

　　（又以童贯权领枢密院事。案：《本纪》：乙未；以童贯权领枢密院。《九朝编年》：初，命贯带行同签书枢密院事，寻以元丰官制不置签事，遂改命焉。时边臣屡奏虏无故聚兵易州，恐有他意。诏诸路调兵赴沿边，将以边事付贯，命督师以驻，寻落职。《十朝纲要》：庚寅，诏童贯带行同签书枢密院事。乙未，改权领枢密院事云。） 

　　１、四月（案：钱大昕《四史朔闰考》：是月己未朔。） 庚申，御笔：“朕每澄神默朝上帝，亲受宸命，订正讹俗。朕乃昊天上帝元子，为太霄帝君，睹中华被金狄之教盛行，焚指炼臂，荙身以求正觉，朕甚悯焉。遂哀恳上帝，愿为人主，令天下归于正道。帝允所请，令弟青华帝君权朕太霄之府。朕夙夜惊惧，尚虑我教所订未周，卿等表章，册朕为教主道君皇帝，只可教门章疏用，不可令天下混用。”（《纪事本末》卷百二十七。案：《续宋编年资治通鉴》：夏四月，上诏道箓院略曰：朕乃上帝元子，为太霄帝君，悯中华被金狄之教，遂恳上帝愿为人主，令天下归于正道。卿等可上表章，策朕为教主道君皇帝，止用於教门。寻诏王黼、蔡攸、盛章等至宣和殿观神霄降临。黼作记上之。按王黼等至宣和殿观霄神，据《十朝纲要》在戊辰。） 

　　２、丙子，礼制局奏：“按《诗》称，郊祀天地，而继以我，将祀文王。《孝经》，郊祀后稷，而继以宗祀文王。《周礼》，祀大神示，而继以享先王。然则祀大神者，圜丘也；祀大示者，方泽也；享先王者，则明堂在其中，三者备矣。而后神示祖考之礼成，然非一日而能遍。盖圜丘必俟冬至，方泽必俟夏至，明堂必俟季秋，千数百载，斯礼弗备。今圜坛、方泽，既展上仪，而明堂肇新，宗祀之期，理不宜缓。伏请夏祭大礼后，季秋亲祠明堂，以称陛下昭事神示祖考之意。”

　　又奏：“按《礼》，祀大神於冬至，祀大示以夏至，（案：《宋史·礼志》作“天神地祇。”） 乃有常日，无所事卜。季秋大享，帝以先王配，则有常月，而无常日。礼不卜常祀而卜其日，社用甲，郊用辛，而日必辄吉，所以极严恭之仪。伏请明堂大享以吉辛之日。”又奏：“昨夏祭前一日宿方泽，内殿致斋，太庙、景灵宫冬祀，既已亲祠，将来宗祀明堂，伏请依夏至内殿致斋，前一日宿斋大庆殿。”又奏：“按《周礼》：‘祀昊天上帝，大裘而冕，祀五帝亦如之。享先王则衮冕。’祀昊天上帝，则郊祀是也。享先王则宗祀在其中，盖于大裘举正位以见配位，于衮冕举配位以见正位。伏请祀明堂衮冕。”（案：《宋史·礼志》云：以天道事之，则举卑明尊，大裘象道，衮冕象德，明堂以人道享上帝，请服衮冕。） 

　　又奏：“按《礼记》，莞簟之安，而蒲越藁鞂之设。释者谓下莞上簟，祭天则蒲越藁鞂。《汉旧仪》，祭天用六采，绮席六重，高帝配天用绀席。成帝初，丞相衡等言其非是，遂用藁鞂。东汉用莞簟。晋江左用蒯。隋祭天用藁鞂，配帝用蒲越。唐麟德用裀褥。《开元礼》、《开宝通礼》，上帝用藁鞂，配帝用莞簟。景德中，孙奭请席皆加褥。庆历祀仪，上帝以黄，配帝以绯。元丰中，从有司之议，始不设褥於明堂，神席之上，又以莞代蒲越藁鞂。今郊祀，正位设蒲越，明堂正配位并以莞，盖取《礼记》所谓‘莞簟之安’。明堂以人道，享上帝故也。然莞簟自是两物，故曰‘上莞下簟’。《周礼》，祀先王亦无单用莞簟之文，今乃止用莞而不设簟，未尽礼意。况郊用特，而明堂用牛羊；郊用匏爵，而明堂用玉爵，其馀豆、登、簋、俎、尊、垒，并用宗庙之器。但不设彝，不祼，则藉神席亦合尽用，人情所安。兼东汉犹用莞簟，晋、宋以后，始单用莞，盖循习之误，伏请明正。《聘礼》曰：‘壶设于东序北上，以并南陈，醙、黍、清皆两壶。’盖醙、黍、清，三酒也。《诗》亦曰：‘清酒百壶。’此实三酒之壶。尊也，《礼器》曰：‘庙堂之上，罍尊在阼，牺尊在西。’此实酌齐之尊也。又曰：‘君西酌牺象，夫人东酌罍尊。’此初献酌之位。《酒正》曰：‘大祭二三，中祭再二，小祭一二。’此酌尊皆有也。然以五尊实五齐，则壶尊实三酒可知矣。以酌齐之尊在阼阶之上，则酌酒之尊在阼阶之下可知矣。盖古者宗庙行九献之礼，君与后各四，而诸臣一献以终之，故谓之‘九献、终献之酌’是也。若止酌齐而不及酒，非所以全事养之义。三献之礼虽略於古，而齐酒之酌不可偏废，则初献酌醴，亚献酌盎，终献酌酒，而九献之义备焉然。而夏之尊曰‘罍’，周之尊曰‘牺象’。《记》言：‘罍尊在东，牺尊在西。’此《周礼》也。周本先代之器，故初献酌牺，后异代之器，故亚献酌罍。今太庙、明堂之用皆异代器也，当以近者为贵，酌尊用牺象可也，若夫设而不酌之尊，宜以世之先后为次而实之。伏请明堂以泰尊实泛齐，山尊实醴齐，著尊实盎齐，牺尊实醍齐，象尊实沈齐，壶尊实三酒，皆为不酌之尊。又以牺尊实醴齐为初献，象尊实盎齐为亚献，并陈阼阶之下，（案：“并陈阼阶之下”，“下”字据《宋史·礼志》作“上”字。《礼志》此句下有“牺在西，象在东。壶尊实清酒为终献，陈於阼阶之下”四句。） 皆为酌尊。尊三，其贰以备匮乏，此大祭之礼也。”

　　又奏：“《周官·大司乐》，分乐而序之，以祭以享以祀。冬日至，于地上之圜丘奏之若乐六变，则天神皆降，夏日至，于泽中之方丘奏之若乐八变，则地祇皆出。於宗庙之中奏之若乐九变，则鬼神可得而礼。盖天神地祇宗庙以声类求之，其用乐各异焉。又按《孝经》称，郊祀后稷以配天，宗祀文王于明堂以配上帝。盖尊祖配天者，郊祀也；严父配帝者，明堂也。郊祀以远人而尊，故尊祖以配天；明堂以近人而亲，故严父以配帝。所以求天神而礼，其义一也。则明堂宜同郊祀，用《礼》天神六变之乐。”

　　又奏：“皇祐以来，以大庆殿为明堂，奏请致斋于文德殿，礼成，受贺於紫宸殿。今明堂始建，当於大庆殿奏请致斋，礼成，于文德殿受贺。”又奏：“皇祐以来，明堂当一郊，故诣太庙、景灵宫行礼，陈法驾卤簿。回宿文德殿，即转仗自宣德门陈列。”（《纪事本末》卷百三十四。案：本文语气似未竟。《礼志》：“礼成，文德殿受贺”句下有云：“宿斋奏严，本以警备。”仁宗诏明堂直端门，故斋夕权罢。今明堂在寝东南，不与端门直，将来宗祀，大庆殿斋宿，皇城外不设卤簿仪仗，其警备请列於大庆殿门之外。） 诏亲祠明堂。（《纪事本末》卷百二十五。） 

　　１、五月（案：钱大昕《四史朔闰考》：是月戊子朔。） 癸卯，改玉清和阳宫为玉清神霄宫。（《纪事本末》卷百二十七。） 

　　２、丁未，诏：“应监司兼领措置并计置起发花石，并罢管勾；宿州见置花石除已起发外，见在未般数，令孙默专一管勾起发。”（《纪事本末》卷百二十八。原注孙默政和八年四月丙子为淮南运判。） 

　　３、癸丑，臣僚言：“神宗稽法成周，寓马於农。陛下聿追圣谟，给地增牧，法成令具，吏虔民乐，诸路告功，实武备无穷之利。乞令逐路春秋集教，以备选用。”从之。（《纪事本末》卷百三十八。） 

　　（《续宋编年资治通鉴》：五月，诣玉虚殿，上皇地祇徽号。案：《宋史·本纪》：五月己未，如玉清和阳宫，上承天效法厚德光大后土皇地祇徽号宝册。陈桱《续编》：上地祇徽号。诏曰：“王者父天母地，乃者祇率万邦黎庶，强为之名，以玉册玉宝昭告上帝，而地祇未有称谓。谨上徽号曰承天效法厚德光大后土皇地祇，宝册、仪礼，一如上帝。”） 

　　（又祭地于方泽。案：《宋史·本纪》：辛丑祭地于方泽，降德音于诸路。以监司州县共为奸脏，令廉访使者察奏，仍许民径赴尚书省陈诉。） 

　　１、六月戊午朔，（案：原书作“戊子”，《本纪》、《纲要》、《朔闰考》皆作“戊午”，以次日己未排之，字误据改。） 太师、鲁国公蔡京进封陈、鲁国公。（《纪事本末》卷百三十一。案：《本纪》：戊午朔，以明堂成，进封蔡京为陈、鲁国公。陈桱《续编》：六月，明堂成，进封蔡京为陈、鲁国公，辞不受。） 

　　２、己未，童贯加检校少傅，威武军节度使梁师成为检校少保，兴德军节度使、宣和殿学士蔡攸为宣和殿大学士，太中大夫开封府王革迁三官，宣和殿学士、太中大夫盛章迁两官，显谟阁待制蔡绦、蔡翛为龙图阁直学士，皆以明堂成推赏也。（《纪事本末》卷百二十五。原注明堂推赏童贯及梁师成，降制蔡攸以下，别降御笔。《实录》不书贯及师成，盖疏略也，今增入之。自馀转正任横行者尚多，姑从《实录》，更不一一书之。） 

　　３、己巳，御笔：“太师、陈鲁国公蔡京力免两国公，已降劄允所请，特与白身亲属恩泽二人，应恩数并依转官例施行。”（《纪事本末》卷百三十一。案：蔡绦《铁围山丛谈》：政和间，鲁公以师臣为建明堂使，既考成因，进呈面奏曰：“臣已位极人臣矣，矧罔功，讵宜赏也。第群下之劳，日事觊觎，不可用臣故绝其望。愿降旨，除臣外并次第推恩。”上曰：“明堂古盛典，由祖宗来暨神考，究论弗及成。今赖卿力，俾朕获继先志，况为之使而泽不浃，岂朝廷所以待元老者哉？卿其无辞。”而鲁公恳请不已。上不得已于公，姑可之。乃自召公辅，共议所以待鲁公者，即加陈鲁两国。公苦辞，且谓：“若祖宗以来有是故事，臣亦拜受；今既创作，苟受之，既他日赏臣，将何以为礼？第独有王爵尔，此决不可。是圣恩之隆异，适所以祸臣，且臣行年七十，愿留以为赠也。”上察公之诚，嘉叹不已，曰：“卿既如此，容朕作礼数尽。”于是三辞恩，数批答，乃亲笔襃谕，天语甚美而始俞焉。两国既许罢封，上因赐鲁公以三接青罗伞、涂金从物、涂金鞍、异锦<革荐>、马前围子二百人，大约皆亲王仪礼，独无行扇尔，鲁公乃拜。赐围子者，凡朝请使但止于皇城门外，盖惧小人之疑谤，时多公之得体也。至于两国之封，鲁公谓所以荣先，则不敢辞，于是三代暨小君皆蒙两国之赠，今遂为故事。） 

　　４、乙亥，太师、鲁国公蔡京等上表请御明堂听朝，颁常视朔，诏答不允。表三上，（案：《宋史·本纪》、《通考》等皆作“表五上”。） 乃从之。（《纪事本末》卷百二十五。案：《文献通考》卷七十四：七年，明堂成，有司请颁常视朔听朝。诏明堂专以配帝严父，馀悉移於大庆、文德殿。群臣五表陈请，乃从之。礼制局列上明堂七议：一曰古者朔必告庙，示不敢专，请视朝听朔，必先奏告，以见继述之意。二曰古者天子负扆南向，以朝诸侯，听朔则各随其方，请自今御明堂正南向之位，布政则随月而御堂，其闰月则居门焉。三曰《礼记·月令》，天子居青阳总章，每月异礼，请稽《月令》十二堂之制，修定时令，有司奉而行之。四曰《月令》以季秋之月为来岁听朔之日，请以每岁十月于明堂受新惓，退而颁之郡国。五曰古者天子负扆，公侯伯子男、蛮夷戎狄、四塞之国各以内外尊卑为位，请自今元正、冬至及朝会，并御明堂，辽使依宾礼，番国各随其方，立于四门之外。六曰古者以明堂为布政之宫，自今若有御札、手诏，并请先于明堂示，然后榜之庙堂，颁之天下。七曰赦书德音，旧制宣于文德殿，自今请御楼肆赦，并请于明堂宣读。） 

　　（《续宋编年资治通鉴》：六月，改节度观察留后为承宣使。案：《本纪》：戊辰，改节度观察留后为承宣使。

　　又雨雹大如拳，或如一升器物，两时而止。先是，夏雨，有二鱼落殿中省厅屋上，人皆异之。

　　又上以释教经六千卷内恶谈毁词，诋谤道、儒二教，命近臣於道箓院看详取索，焚弃此等伪造经文。） 

　　１、七月丁亥朔，（案：原书无“朔”字，据《四史朔闰考》增。） 御笔：“如有僧徒归心道门，愿改作披戴为道士者，许赴辅正亭陈诉，立赐度牒、紫衣。”（《纪事本末》卷百二十七。） 

　　２、戊子，医学奏：“乞本学三舍生依《太学辟雍国子监法》隶属礼部。”从之。（《纪事本末》卷百三十五。） 

　　３、庚寅，（原注七月四日。） 诏王师中选差将校七人，各借以官，用平海指挥兵船载高药师等，赍市马诏，泛海以往。先是，建隆以来，熟女真尝由蓟州泛海至登州卖马，故道虽存，久闭不通。於是女真、蓟州汉儿高药师、曹孝才及僧郎荣等率其亲属二百馀人以大舟浮海，欲趋高丽避乱，为风漂达我界駞基岛，备言“女真既斩高永昌，（原注六年十一月，详见《北边》。案：《北边门》已佚，事见《编年通鉴》，已详注六年。） 渤海、汉儿群聚为盗，契丹不能制。女真攻契丹，累年夺其地，已过辽河之西。”知登州王师中具奏其事，朝廷固欲交女真图契丹，闻之甚喜，乃诏蔡京及童贯等共议，即共奏：“国初时，女真尝贡奉，而太宗皇帝屡诏市马女真，其后始绝。宜降诏，遵故事，以市马为名，就令访闻事体虚实。”（《纪事本末》卷百四十二。案：《北盟会要》，七年七月四日庚寅，登州守王师中奏，有辽人蓟州汉儿高药师、僧郎荣等，以舟浮海至文登岸。诏师中募人同往探问以闻。先是，政和元年，朝廷差童贯副郑允中奉使。辽人有马植者，潜见童贯於路。植，燕京霍阴人。涉猎书传，有口才，能文辞，长於智数。见女真侵暴，边害益深，贼盗起，知契丹必亡，阴谋归汉，说贯以边事。是时童贯奉密旨，使觇其国，於是约共来归。植数上书奏，上喜，赐姓赵名良嗣。蔡京、童贯力主之，以图取燕。时薛嗣昌、和诜、侯益揣知朝廷有意幽蓟，并迎合附会，倡为北事。和诜知雄州，以厚贿结纳朔方豪隽，士多归之，以收燕山图来上。又中山守张杲、高阳关安抚吴玠，亦献议燕云可取。河东经略薛嗣昌得河朔谍人之词，往往润色以希禁密意，每陛对，论及北事，辄请兴师。嗣昌又委代州安抚王机探伺辽人之隙，陈攻取之策。时武应等州屡来投附，机悉接纳。又有王师中全家来忻、代，上诏令师中知登州，以伺其事。然未有以发。会是年登州奏有辽人船二嘡，为风漂达我驼基岛，乃高药师、曹孝才、僧郎荣率其亲属老幼二百人，因避乱欲之高丽，为风漂至州。具言辽人以渤海变乱，因为女真侵暴，女真军马与辽人争战累年，争夺地土，已过辽河之西京。今海岸以北，自蓟、复至兴、渖、同、咸等州，悉属女真矣。登州守王师中具以闻奏。上命中使押诣蔡京第，令与童贯佥议。京、贯因同奏：“国初时，女真常奉贡，而太宗皇帝屡市马，女真其后始绝。今不若降诏，遵故事，以市马为名，令人访其事体虚实如何。”上可之，诏登州守臣王师中募人同高药师等斋市马诏泛海以往探问，其后通好女真，而议举兵相应，以夹攻灭辽，国家祸变，自是而始。） 

　　４、乙未，提举淮南、两浙路御前人船所条具合行事件，仍乞比附直达纲条令，及遵用见管押花石，并御前物色前后所得指挥。并从之。（《纪事本末》卷百二十八。原注据蔡绦《史补》云：蔡京》始作提举人船所，但不记月日，因诏旨载提举人船所申请画一在七月九日，始掇取附见，须考详之。蔡绦云：上在藩潜时，独喜读书学画，工笔札，所好者，古器、山石，异于诸王。又与驸马都尉王诜、宗室令穰游，二人者，有时名，由是上望誉闻于中外。及即位，谦恭雅尚，崇宁中，始命官访古图牒宫中。独观书临字，却去华丽之饰，玩味竹石而已。使命伯氏俾朱勔密取江、浙花石，其初得小黄杨木三株，以黄帕覆之而进也，上大喜异，然其后岁不过一二贡，贡不过五七物。大观末，朱勔始归隶童贯，而所进已盈舟而载，伯氏亦自命使臣采以献焉，俱未甚也。政和初，鲁公被召，上戏伯氏，须土宜进，遂得橄榄一小株，杂诸草木进之，当时以为珍。其后，又有使臣王永从、士人俞輖应奉，皆隶伯氏。每花石至，动数十舟，号成纲矣。盛章守姑苏，及归，作开封府尹，亦主进奉，然勔之纲为最，延福宫、艮嶽诸山皆仰之。政和四年以后，东南监司、郡守，二广市舶，率有应奉，多主伯氏。至六七年间，则又不待旨，但进物至，计会诸阉人，阉人亦争取以献焉，天下乃大骚然矣。大率太湖、灵璧、慈谿、武康诸石，二浙花竹、杂木、海错，福建异花、荔子、龙眼、橄榄，海南椰实，湖湘竹木、文竹，江南诸果，登、莱、淄、沂海错、文石，二广、四川异花、奇果，贡大者，越海渡江，毁桥梁，凿城郭而至植之，皆生成，异味珍苞，率以健步捷足，虽万里，用四三日即达，色香未变也。政和七年，鲁公亦尝具奏：“陛下无声色犬马之奉，所尚者山林竹石，乃人之弃物。俱有司奉行过当，因至骚扰，愿节其浮滥而惩戒之。”乃作提举人船所，命巨阉邓文诰领焉。时鲁公有曩备东封船艘，得二千馀艘，广济兵士，有四指挥，因又增置作牵驾人，遂尽与之。令每岁会所用花石，从前御前降下，使係应奉人，始如数得贡，自馀监司、郡守等，不许妄进。上又诏不许用粮纲，若坐船及役百姓。仍戒伐人坟冢，毁室庐，或加黄封帕蒙人园圃花木凡十馀事，批付鲁公，日係进奉，独令朱勔、伯氏、王永从、俞輖、陆渐、应安道六人听旨，他悉罢之，由是稍戢。其后不二岁，天下争献复如故，而又增提举人船所，进奉花石。纲运所过，州县莫敢谁何，殆至劫掠，遂为大患。后鲁公奏罢，然未久王黼当国，乃置应奉司而自领之，仍不以是何官司钱物，皆许支用。宰相既自领，遂竭天下财赋，四方监司、郡守，凡尺寸之地，入口之味，莫不贡献，中外以为言。然黼持以自若，只令朱勔等七人管买物色。自政和六年四月九日至宣和元年十二月十七日，乃罢提举人船所。案：《续宋编年资治通鉴：置提举御前人船所。先是，诸路进贡繁多，京请节其浮滥，命内侍邓文诰领之。又诏不许用粮纲船，且戒毁人坟墓及黄封帕蒙人园圃所植凡十馀事。独令朱勔等六人用事。勔由此授节钺，诸路纷扰，以至大乱。） 

　　５、庚子，诏：“八宝内增定命宝，今后以九宝为称，仍以定命宝为首。”（《纪事本末》卷百二十八。案：《宋史·舆服志》：政和七年，从于阗得太玉逾二尺，色如截肪。帝又制一宝，赤螭纽，文曰“范围天地，幽赞神明，保合太和，万寿无疆。”篆以鱼虫，制作之工，几于秦玺。其宝九寸，检亦如之，号曰“定命宝”。合前八宝为九，诏以九宝为称，以定命宝为首。） 

　　（《续宋编年资治通鉴》：秋七月，熙河、环庆、泾原震，旬日不止，坏城壁庐舍，居民压死者甚众。案：《本纪》：七月壬辰，熙河、环庆、泾原地震。） 

　　１、八月丙辰朔，（案：原书无“朔”字，据《四史朔闰考》增。） 宣和殿大学士蔡攸奏：“庄、列、亢桑、文子，皆著书以传后世，有唐号为经，并列藏室。国朝始加《庄》、《列》、《南华》、《冲虚》之号，以其书入国子学，而《亢桑子》、《文子》未闻颁行，乞取其书，于秘书省精加雠定，列于国子之籍，与《庄》、《列》并行。”从之。（《纪事本末》卷百二十七。） 

　　２、丁丑，高药师等兵船至海北，适遇女真逻者，不敢前，复回青州，称已入蓟州界，女真不纳，几为逻者所杀。青州安抚使司崔直躬具奏其事，上怒，诏元募借补人并将校一行并编远恶。《纪事本末》卷百四十二。原注明年二月十八日又遣马政等，此据《金盟本末》稍增以《北征纪实》。如蔡绦所云，蔡京久不知，上曰：“太师莫是要作礼数否？”今皆不取。蔡绦私为其父讳，独归其事於童贯耳。要京与贯皆始祸者，京偶以十一月六日免签细务，遂欲藉此欺世。女真不与海上结纳者，人固不信也。高药师等回至青州，封氏《编年》系之明年正月三日，今依《金盟本末》并见於此。蔡绦《北征纪实》：七年秋，会登州奏，有辽人船二嘡，因避乱之高丽，为风漂达我界駞基岛。高药师等老幼二百馀人具言辽人以渤海变乱，因为女真侵暴，辽东地已半陷入女真矣。上甚喜，而鲁公久不知。上乃曰：“太师莫非要作礼数否？”遂命中使宣押，宰执诣鲁公赐第，佥议因同具奏：“国初时，女真常贡奉，而太宗皇帝屡诏市马，女真其后始绝。今不若降诏，遵故事，以市马为名，令人且访其事体虚实何如。”上可之。诏登州守臣王师中募人同高药师等斋市马诏，泛海以往探问。久之则奏，冒险已到被蓟州界，望见岸上甲兵多，不敢近而回。於是上为赫怒，颇疑外廷臣寮承望大臣旨意。因诏元募借补人兵将校一行并编配远恶，又降御笔通好女真事。重和元年八月十八日，监司、帅臣并不许干预，如违，并以违御笔论。时童贯已大用事，故独主海上通好，密合往来，不复使外廷知矣，国家祸衅，自是而始。通好事语具於下。是岁，贯又上其《平燕策》，大抵谓云中根本也，燕蓟枝叶也，当分兵挠燕蓟，而后以重兵取云中。其语汗漫无取，盖时贯尚未有名，士大夫从之，以缘饰其奸耳。既遣承买童师敏来宣示，鲁公甚恶之，但留之亦无奏报。上数遣师敏来询贯策如何，既久不报，又遣来索，鲁公但唯唯。一日，留身奏曰：“贯徒有虚名耳，无能为也，臣岂不知。且伐国大事，安危系之，陛下何以付贯？”上曰：“前日取青唐，太师不记耶，岂非贯之功？”亟对曰：“崇宁下青唐，初遣贯行，但若监军耳。当是时，陛下方垂拱，责办在臣，兵以属王厚，而谋策皆臣也，藉使臣当今日，亦不能为之。且取青唐今日尚不可为，况伐敌国乎？”上曰：“其国内自叛，必不能久，如何？”对曰：“臣闻戎主之叔曰九大王，戎主遣九大王将兵伐女真，而九大王即军中为叛臣彊立之，九大王得窜身投戎主，戎主待之如初。后复出师，询其帅，则又九大王也，未见其相残之理。且汉高祖一萧何犹疑之，则戎主胜负来未可知。”天颜为惭，鲁公即劾贯前后坏边事。又曰：“贯顷缘臣荐使为监军，权重过当，他日或累，臣不可无言。且贯位极人臣，今与臣同列，臣实耻之。”章凡四上，而上乃议下，除司空，令致仕，而罢所领。时置三少，无司空，盖欲特别异之也。贯大惧，因以其城西外圃与公西湖邻墙，流水相接为名，邀伯氏与二兄同出城相见，议分定界。至，遂为伯氏置酒厚甚，以二犀带遗伯氏。会伯氏救解之，鲁公议遂格，伯氏仍谮绦於鲁公曰：“绦泄鲁公劾贯四章之语，与外人大不便。”鲁公不听，始语绦曰：“此举吾岂不欲人知耶！”盖自是之后，伯氏亦大生异矣。） 

　　（《续宋编年资治通鉴》：太宰郑居中以母丧去位。案：《通鉴续编》：居中与蔡京不相能，及居丧，京惧其起复，以居中王珪之壻，乃使蔡确子懋重理定策事以沮之。遂追封确清源郡王，御制文立石墓前，而擢用居中诸子於朝。） 

　　１、九月（案：钱大昕《四史朔闰考》：是月丙戌朔。） 辛卯，祀上帝於明堂，以神宗皇帝配享。（《纪事本末》卷百二十五。案：《续宋编年资治通鉴》：九月辛卯，大飨明堂。《宋史·本纪》：九月辛卯，大飨明堂，赦天下。） 

　　２、庚子，礼制局奏：“请以每岁十月朔御明堂，设仗，受来岁新惓，退而颁之郡县，其布政依此。”从之。（《纪事本末》卷百三十四。） 

　　３、丙申，御史中丞王安中为翰林学士。（《纪事本末》卷百三十一。原注王安中《行状》：其子秬作有云：一日，请对，曰：“臣起诸生，蒙陛下亲擢，备员中执法，日夜惧无以报。今臣所论，事关宗社，倘陛下少留听，幸甚！”上悚然。公出袖中疏，所论乃蔡京也。上曰：“诚如卿言。”公即伏奏曰：“臣孤远一介，不量力，辄论大臣。京老奸多智，必将为所中害，自此窜逐，无复再望清光矣。愿拜辞。”上曰：“勿如此云云，当为卿罢京。”时京子攸日夜出入禁中，尽率子弟见上，泣且拜，上曰：“中司文字如此，柰何？”攸等固恳：“陛下倘全臣宗，乞移王某一别差遣，则事自已矣。”上宽慈恻然，许之。公方草第三疏，翌日，求对，中夜有扣门者曰：“适御笔，中丞除翰林学士，日下供职矣。”公叹曰：“吾祸其在此乎！”自是京之势益盛。） 

　　（《续宋编年资治通鉴》：约宗室科条，徒以下宗正训治，徒以上制勘。） 

　　（又盗起淮西，命内侍谭稹讨平之。案：《十朝纲要》：庚戌，遣保康军承宣使、直睿思殿谭稹往淮南督捕贼刘五。） 

　　１、十月乙卯朔，御明堂平朔左个，以是月天运政治布告於天下；又颁来岁岁运惓数。（《纪事本末》卷百二十五。案：《十朝纲要》：颁来岁岁运惓数，自是率以为常。） 

　　２、辛巳，手诏：“昔者帝王临制天下，必有神器讬之琬琰，以承天休，以前民用。朕获承累圣基业，嗣有镇国受命与天子皇帝之宝，其数有八，盖非乾元用九之数。夙兴夜寐，思所以称比得宝玉于异域，受定命之符于神霄，乃以‘范围天地，幽赞神明，保合太和，万寿无疆’为文。卜云其吉，篆以鱼虫，纵广之制，其寸亦九，号曰定命宝。其数大备，昭示来裔，传信无极，非特予一人有庆，亦惟尔万邦之休。可以来年正月一日祗受。”（《纪事本末》卷百二十八。原注蔡绦云文见上案：《宋史·舆服志》：诏曰：“八宝者，国之神器；至於定命宝，乃我所自制也。”於是，应行导排设，定命与受命、天子宝在左，镇国与皇帝宝在右。又诏：“镇国、受命与天子、皇帝之宝，其数有八，盖非乾元用九之数。比得宝玉於异域，受定命之符于神霄，乃以‘范围天地，幽赞神明，保合太和，万寿无疆’为文。卜云其吉，篆以鱼虫，纵广之制，其寸亦九，号曰定命宝。来年元日祗受。”又诏差官奏告天地、宗庙、社稷。八年正月一日，御大庆殿，受定命宝，百僚称贺。其后京城之难，诸宝俱失之，惟大宋受命之宝与定命宝独存，盖天意也。蔡绦《铁围山丛谈》：太上始意作定命宝也，乃诏于阗国上美玉。一日，绦赴朝请，在殿阁侍班，王内相安中因言，近于阗国上表，命译者释之，将为答诏，其表大有懽也。同班诸公喜，迫询曰：“甚愿闻之。”王内相因诵曰：“日出东方，赫赫大光，照见西方，五百国中，绦、贯主，阿舅黑汗王，表上日出东方，赫赫大光，照见四天下，四天下，绦、贯主，阿舅大官家：你前时要那玉，自家煞是用心。只彼难得似你那尺寸底。我已令人寻讨，如是得似你那尺寸底，我便送去也。”于是一坐为哄。吾因曰：“《裕陵宝箓》已载于阗表文，大略同此。特少文胜者，疑经史官手润色故尔。”众乃默然。其后，遂以玉来上，长径二尺，色逾截肪，诚昔未有也，遂制定命宝。岁馀，玉人始告成，精巧视古无别矣。宝与检皆大九寸，盘螭为纽，鱼虫篆文，凡十有六字。于是定命宝合八宝，通号九宝，下诏以谓乾元用九之义云。） 

　　３、癸未，蔡京等三上表，恭请皇帝御明堂负扆，朝百辟万面，以听天下，从之。（《纪事本末》卷百二十五。） 

　　１、十一月（案：钱大昕《四史朔闰考》：是月乙酉朔。） 庚寅，手诏：“太师、鲁国公蔡京自再还廊庙迄於今七年，迩者，草疏十上，却之复来，既继以消息盈虚之理告老乞骸，祈於得请而后已。朕体貌元老不欲固违，可五日一朝，次赴都堂治事，其恩礼宠数，并如旧制。”（《纪事本末》卷百三十一。案：《续宋编年资治通鉴》：十一月，诏蔡京五日一朝。《十朝纲要》：十一月庚寅，诏蔡京细务时免签书，可五日一朝，次赴都堂议事。） 

　　２、癸丑，礼制局奏：“乞颁士服於诸路学官，每州一副，令依样制造，凡作乐、释奠，诸生皆服其服。”（《纪事本末》卷百三十四。） 

　　（《续宋编年资治通鉴》：十一月，郑居中起复太宰，余深少宰。案：《十朝纲要》：辛卯，郑居中起复中书侍郎，余深为少宰兼中书侍郎。《宋四六选余深除少宰兼中书侍郎制》云：承天子以赞助万机，时乃代工之任，熙帝载而使宅百揆，莫先同德之求。眷我宗臣，久於政路。爰绎师虞之索，俾升宰席之崇。涓择刚辰，诞鉴显册。直方而敦裕，肃又而纯明。学参圣域之优，识达道源之大。威仪是力，凛然廊庙之才；文武兼资，允矣邦家之望。夙延登於近辅，实具绍於先猷。明哲自将，忠忱一致。载执黄扉之柄，益隆岩石之瞻。皋陶之陈，帝谟既懋弼谐之义；山甫之将，王命有嘉出纳之勤。具昭成宪之休，未究大儒之蕴。朕仰惟前代守文为难，相我受民，非贤罔乂。若四方之是训，则九叙之可歌。视君如腹心，矧务同於一体。用汝作舟楫，庶克迪於多盘。其进秉於国均，仍兼釐於政本。特超赐位，并衍真租。聿彰倚注之殊，式示宠光之渥。於戏！时则有若伊尹惟斯道而觉民。王曰惟尔君陈以嘉猷而告后。允蹈昔人之美，迄臻庶士之康。三阶平则风雨得其时，众贤和则天地为之应。亶惟乃辟是佑，则於永世有辞。） 

　　１、十二月（案：钱大昕《四史朔闰考》：是月甲寅朔。） 辛未，礼制局言：“所享功臣位版尚用旧官，并合除去，止用所赠及封国爵谥。如王安石称太傅、舒王谥文之类。”从之。（《纪事本末》卷百三十四。） 

　　２、御笔：“太上老君所著《道德经》，世以诸子等称，未称尊崇之礼，可改为《太上混元上德皇帝道德真经》。”（《纪事本末》卷百二十七。） 

　　３、癸未，张商英为观文殿大学士。（《纪事本未》卷百三十一。） 

　　４、是月，宣德郎、管勾太平观陈瓘自江州移南康军居住。（《纪事本未》卷百二十九。原注瓘始自通州徙江州，杜门不出谒，而来者不拒。逾年，忽有旨不许出城，月申存在。又更易守臣日降不下司文移，以俟新守之到，人俱叵测，为之震惧。交游间，至有率平时往还书问者，有碎瓘所书碑刻者。瓘亦自期以死，刘安世闻之，以书抵瓘曰：“此乃鹤相恐胁，濮上之策，技止此尔。”阅数日，方知王寀得罪，而谗者以谓来居王寀之乡，因以危言陷瓘。赖上察之，止令于南康居住云。） 

　　（《续宋编年资治通鉴》：有星如月，徐徐南行而落，光照人物，与月无异。案：《本纪》：十二月戊申朔，有星如月。据钱大昕《四史朔闰考》作甲寅朔。） 

　　（又十二月，天神降坤宁殿。案：《本纪》：戊辰，诏天神降于坤宁殿，刻石以纪之。） 

　　（又作万岁山，上之初即位也，皇嗣未广。道士刘混康以法箓符水出入禁中，建言京城西北隅地协堪舆，倘形势加以少高，当有多男之祥。始命为数仞冈阜，已而后宫占熊不绝，上甚喜。於是崇信道教，土木之工兴矣，一时佞倖因而逢迎，遂竭国力而经营之。至是命户部侍郎孟揆筑土增高，以象馀杭之凤凰山，号万岁山，后因神降，有“艮嶽排空”之语，因名艮嶽。宣和四年，始告成。御制记文，凡数千言。六年，有金芝产於万岁峰，改名寿嶽门，号阳华。入门两旁有丹荔八十株，大石曰神运昭功者，立其中。旁有两桧，一偃蹇者，名曰卧云伏龙之桧，皆玉牌填金字书之。岩曰玉京独秀太平岩，峰曰卿云万态奇峰。又有绛霄楼，金碧相间，势极高峻，在云表，尽工艺之巧，无以出此。运四方花竹、奇石，积累二十馀年，山林高深，千岩万壑，麋鹿成群，楼观台殿，不可胜纪。案：《本纪》：庚午日。） 

　　（又太学生邓肃进十诗讽谏，末句云：“但愿君王安百姓，圃中何日不春风。”时朱勔以花石纲媚上，东南骚动故也。上即宣取，时皇太子在侧，上曰：“此忠臣也。”蔡京奏曰：“今不杀肃，恐浮言乱天下。”上不答，即诏放归田里。靖康初，召为鸿胪簿。） 

　　（又修神保观，其神俗谓之“二郎神”也。都人素畏之，自春及夏，倾城男女负土以献，名曰“献土”。又有饰作鬼使巡门催纳土者，人物络绎，乘舆亦微幸以观之。或谓蔡京曰：献土纳土非佳语也。后数日，有旨禁绝之。案：《宋史》《五行志》云：后金人斡离不围京师，其国谓之“二郎君”云。） 

　　（钱塘濮子潼辑注） 

</div>
    <div class="pagination">
<a href="续资治通鉴长编拾补_page42.html">上一页</a><span>...</span><a href="续资治通鉴长编拾补_page38.html">38</a><a href="续资治通鉴长编拾补_page39.html">39</a><a href="续资治通鉴长编拾补_page40.html">40</a><a href="续资治通鉴长编拾补_page41.html">41</a><a href="续资治通鉴长编拾补_page42.html">42</a><span class="current-page">43</span><a href="续资治通鉴长编拾补_page44.html">44</a><a href="续资治通鉴长编拾补_page45.html">45</a><a href="续资治通鉴长编拾补_page46.html">46</a><a href="续资治通鉴长编拾补_page47.html">47</a><a href="续资治通鉴长编拾补_page48.html">48</a><span>...</span><a href="续资治通鉴长编拾补_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
