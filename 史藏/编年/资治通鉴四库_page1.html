<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 1 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 1 页/共 70 页</h1>
    <div class="content">　　钦定四库全书　　　　　史部二
　　资治通鉴　　　　　　　编年类
　　提要
　　【臣】等谨案资治通鉴二百九十四巻宋司马光撰胡三省音注光撰通鉴以元丰七年十二月戊辰书成与目録考异同奏上之其著述大防具见光进书原表及马端临经籍考中当时刘安世所作音义十巻世已无传南渡后有蜀史炤释文又有伪托司马释文及广都费氏注又有谢珏郭仲威直音及闽本直音羣书并行而乖谬咸甚三省本其父遗志因彚集众説覃思以为之注元袁桷清容集载先友渊源録称三省天台人宝祐进士贾相馆之释通鉴三十年兵难藁三失乙酉嵗留袁氏塾日手抄定注己丑冦作以书蔵窖中得免颇见是书颠末惟桷称定注而今本题作音注疑出三省所自改也通鉴文繁义博贯串最难三省所释于象纬推测地形建置制度沿革诸大端极为赅备读通鉴者奉为圭臬真不啻左传之有杜当阳矣又袁桷称定注今在家尚未付梓而黄溥简籍遗闻谓刋于临海洪武初取藏南京国学则元末始镌诸板今世所通行乃天启中陈仁锡重刋本也乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　进资治通鉴表
　　臣光言先奉勅编集厯代君臣事迹又奉圣防赐名资治通鉴今已了毕者伏念臣性识愚鲁学术荒疏凡百事为皆出人下独于前史麤尝尽心自幼至老嗜之不厌每患迁固以来文字繁多自布衣之士读之不徧况于人主日有万几何暇周览臣常不自揆欲删削冗长举撮机要専取关国家兴衰系生民休戚善可为法恶可为戒者为编年一书使先后有伦精粗不杂私家力薄无由可成伏遇英宗皇帝资睿智之性敷文明之治思厯览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆秘阁书籍赐以御书笔墨缯帛及御前钱以供果饵以内臣为承受眷遇之荣近臣莫及不幸书未进御先帝违弃羣臣陛下绍膺大统钦承先志宠以冠序锡之嘉名每开经筵常令进读臣虽顽愚荷两朝知待如此甚厚陨身丧元未足报塞茍智力所及岂敢有遗防差知永兴军以衰疾不任治剧乞就冗官陛下俯从所欲曲赐容养差判西京留司御史台及提举嵩山崇福宫前后六任仍聴以书局自随给之禄秩不责职业臣既无他事得以研精极虑穷竭所有日力不足继之以夜徧阅旧史旁采小説简牍盈积浩如烟海抉擿幽隠校计毫厘上起战国下终五代凡一千三百六十二年修成二百九十四巻又畧举事目年经国纬以备检寻为目録三十巻又参考羣书评其同异俾归一涂为考异三十巻合三百五十四巻自治平开局迨今始成嵗月淹久其间抵牾不敢自保罪负之重固无所逃【中谢】重念臣违离阙庭十有五年虽身处于外区区之心朝夕寤寐何尝不在陛下之左右顾以驽蹇无施而可是以専事铅椠用酬大恩庶竭涓尘少禆海岳臣今筋骸癯瘁目视昏近齿牙无几神识衰耗目前所为旋踵遗忘臣之精力尽于此书伏望陛下寛其妄作之诛察其愿忠之意以清间之燕时赐省览监前世之兴衰考当今之得失嘉善矜恶取是舎非足以懋稽古之盛徳跻无前之至治俾四海羣生咸蒙其福则臣虽委骨九泉志愿永毕矣













　　钦定四库全书
　　资治通鉴巻一　　　　　宋　司马光　撰
　　胡三省　音注
　　周纪一【起着雍摄提格尽黓困敦凡三十五年尔雅曰太嵗在甲曰阏逢在乙曰旃防在丙曰柔兆在丁曰彊圉在戊曰着雍在己曰屠维在庚曰上章在辛曰重光在壬曰黓在癸曰昭阳是为嵗阳在寅曰摄提格在卯曰单阏在辰曰执徐在巳曰大荒落在午曰敦牂在未曰协洽在申曰涒滩在酉曰作噩在戌曰掩茂在亥曰大渊献在子曰困敦在丑曰赤奋若是为嵗名周纪分注起着雍摄提格起戊寅也尽黓困敦尽壬子也阏读如字史记作焉于干翻着陈如翻雍于容翻黓逸职翻单阏上音丹又特连翻下乌葛翻又于连翻牂作郎翻涒吐防翻滩吐丹翻困敦音顿　杜预世族谱曰周黄帝之苖裔姬姓后稷之后封于邰及夏衰稷子不窟窜于西戎至十二代孙太王避狄迁岐至孙文王受命武王克商而有天下自武王至平王凡十三世自平王至威烈王又十八世自威烈王至赧王又五世张守节曰因太王居周原国号曰周地理志云右扶风美阳县岐山西北中水乡周太王所邑括地志云故周城一名美阳城在雍州武功县西北二十五里纪理也统理众事而系之年月温公系年用春秋之法因史汉本纪而谓之纪邰汤来翻夏户雅翻窟竹律翻雍于用翻】
　　威烈王【名午考王之子諡法猛以刚果曰威有功安民曰烈沈约曰诸复諡有諡人无諡法】
　　二十三年【上距春秋获麟七十八年距左传赵襄子惎智伯事七十一年惎毒也音安冀翻】初命晋大夫魏斯赵籍韩防为诸侯【此温公书法所由始也魏之先毕公高后与周同姓其苖裔曰毕万始封于魏至魏舒始为晋正卿三世至斯赵之先造父后至叔带始自周适晋至赵夙始封于耿至赵盾始为晋正卿六世至籍韩之先出于周武王至韩武子事晋封于韩原至韩厥为晋正卿六世至防三家者世为晋大夫于周则陪臣也周室既衰晋主夏盟以尊王室故命之为伯三卿窃晋之权暴蔑其君剖分其国此王法所必诛也威烈王不惟不能诛之又命之为诸侯是崇奨姧名犯分之臣也通鉴始于此其所以谨名分欤】
　　臣光曰臣闻天子之职莫大于礼礼莫大于分分莫大于名【分扶问翻下同】何谓礼纪纲是也何谓分君臣是也何谓名公侯卿大夫是也夫以四海之广【夫以音扶】兆民之众受制于一人虽有絶伦之力高世之智莫不奔走而服役者岂非以礼为之纪纲哉是故天子统三公【统他综翻】三公率诸侯诸侯制卿大夫卿大夫治士庶人【治直之翻】贵以临贱贱以承贵上之使下犹心腹之运手足根本之制支叶下之事上犹手足之衞心腹支叶之庇本根然后能上下相保而国家治安【治直吏翻】故曰天子之职莫大于礼也文王序易以乾坤为首孔子系之曰天尊地卑乾坤定矣卑高以陈贵贱位矣【系户计翻】言君臣之位犹天地之不可易也春秋抑诸侯尊王室王人虽微序于诸侯之上以是见圣人于君臣之际未尝不惓惓也【惓逵贠翻汉刘向传忠臣畎亩犹不忘君惓惓之义也惓惓犹言勤勤也】非有桀纣之暴汤武之仁人归之天命之君臣之分当守节伏死而已矣是故以微子而代纣则成汤配天矣【史记商帝乙生三子长曰微子啓次曰中衍季曰纣纣之母为后帝乙欲立啓为太子太史据法争之曰有妻之子不可立妾之子乃立纣纣卒以暴虐亡殷国孔义曰物之大者莫若于天推父比天与之相配行孝之大莫大于此所谓严父莫大于配天也又孔氏曰礼记称万物本乎天人本乎祖俱为其本可以相配故王者皆以祖配天諡法除残去虐曰汤然諡法起于周盖殷人先有此号周人遂引以为諡法分扶问翻长知两翻卒子恤翻】以季札而君吴则太伯血食矣【吴王夀梦有子四人长曰诸樊次曰余祭次曰余昧次曰季札季札贤夀梦欲立之季札让不可于是立诸樊诸樊卒以授余祭欲兄弟以次相传必致国于季札季札终让而逃之其后诸樊之子光与余昧之子僚争国至于夫差吴遂以亡宗庙之祭用牲故曰血食太伯吴立国之君范曰太者善大之称伯者长也周太王之元子故曰太伯陆徳明曰夀梦莫公翻余祭侧介翻余昧音末】然二子寜亡国而不为者诚以礼之大节不可乱也故曰礼莫大于分也夫礼辩贵贱序亲疏裁羣物制庶事非名不着非器不形名以命之器以别之【夫音扶别彼列翻】然后上下粲然有伦此礼之大经也名器既亡则礼安得独在哉昔仲叔于奚有功于衞辞邑而请繁缨孔子以为不如多与之邑惟名与器不可以假人君之所司也政亡则国家从之【左传衞孙桓子帅师与齐师战于新筑衞师败绩新筑人仲叔于奚救孙桓子桓子是以免既而衞人赏之邑辞请曲县繁缨以朝许之孔子闻之曰不如多与之邑惟名与器不可以假人繁缨马饰也繁马鬛上饰缨马膺前饰晋志注曰缨在马膺如索帬繁音蒲官翻缨伊盈翻索昔各翻】衞君待孔子而为政孔子欲先正名以为名不正则民无所措手足【见论语】夫繁缨小物也而孔子惜之正名细务也而孔子先之【先悉荐翻】诚以名器旣乱则上下无以相保故也夫事未有不生于微而成于着圣人之虑逺故能谨其微而治之【治直之翻下同】众人之识近故必待其着而后救之治其微则用力寡而功多救其着则竭力而不能及也易曰履霜坚冰至【坤初六爻辞象曰履霜坚冰隂始凝也驯致其道至坚冰也】书曰一日二日万几【臯陶谟之辞孔安国注曰几微也言当戒惧万事之微几居依翻】谓此类也故曰分莫大于名也【分扶问翻】呜呼幽厉失徳周道日衰纲纪散坏下陵上替诸侯专征【谓齐桓公晋文公至悼公以及楚荘王吴夫差之类】大夫擅政【谓晋六卿鲁三家齐田氏之类】礼之大体什防七八矣【丧息浪翻】然文武之祀犹緜緜相属者【属聮属也音之欲翻凡聮属之属皆同音】盖以周之子孙尚能守其名分故也何以言之昔晋文公有大功于王室请隧于襄王襄王不许曰王章也未有代徳而有二王亦叔父之所恶也不然叔父有地而隧又何请焉文公于是惧而不敢违【太叔带之难襄王出居于泛晋文公帅师纳王杀太叔带既定襄王于郏王劳之以地辞请隧焉王弗许云云杜预曰阙地通路曰隧此乃王者葬礼也诸侯皆县柩而下王章者章显王者异于诸侯古者天子谓同姓诸侯为伯父叔父隧音遂恶乌路翻难乃旦翻泛音泛劳力到翻阙其月翻县音柩其久翻】是故以周之地则不大于曹滕以周之民则不众于邾莒【曹滕邾莒春秋时小国莒居许翻】然歴数百年宗主天下虽以晋楚齐秦之彊不敢加者何哉徒以名分尚存故也至于季氏之于鲁田常之于齐白公之于楚智伯之于晋【鲁大夫季氏自季友以来世执鲁国之政季平子逐昭公季康子逐哀公然终身北面不敢簒国田常即陈恒田氏本陈氏温公避国讳改恒曰常陈成子得齐国之政杀阚止弑简公而亦不敢自立史记世家以陈敬仲完为田敬仲完陈成子恒为田常故通鉴因以为据白公胜杀楚令尹子西司马子期石乞曰焚库弑王不然不济白公曰弑王不祥焚库无聚智伯当晋之衰専其国政侵伐邻国于晋大夫为最彊攻晋出公出公道死智伯欲并晋而不敢乃奉哀公骄立之】其势皆足以逐君而自为然而卒不敢者【卒子恤翻终也】岂其力不足而心不忍哉乃畏姧名犯分而天下共诛之也【姧居寒翻亦犯也分扶问翻】今晋大夫暴蔑其君剖分晋国【史记六国年表定王十六年赵魏韩灭智伯遂三分晋国】天子既不能讨又宠秩之使列于诸侯是区区之名分复不能守而并弃之也【陆徳明经典释文凡复字其义训又者并音扶又翻】先王之礼于斯尽矣或者以为当是之时周室微弱三晋彊盛【三家分晋国时因谓之三晋犹后之三秦三齐也】虽欲勿许其可得乎是大不然夫三晋虽彊茍不顾天下之诛而犯义侵礼则不请于天子而自立矣不请于天子而自立则为悖逆之臣【夫音扶悖蒲内翻又蒲没翻】天下茍有桓文之君必奉礼义而征之今请于天子而天子许之是受天子之命而为诸侯也谁得而讨之故三晋之列于诸侯非三晋之坏礼乃天子自坏之也【坏音怪人毁之也】乌呼君臣之礼旣坏矣【此坏其义为成坏之坏读如字】则天下以智力相雄长【长知两翻】遂使圣贤之后为诸侯者社稷无不泯絶【谓齐宋亡于田氏鲁陈越亡于楚郑亡于韩也泯弥忍翻尽也又弥邻翻毛晃曰没也灭也】生民之类糜灭几尽【説文曰糜糁也取糜烂之义音忙皮翻几居依翻又渠希翻近也】岂不哀哉
　　初智宣子将以瑶为后智果曰不如宵也【韦昭曰智宣子晋卿荀跞之子申也瑶宣子之子智伯也谥曰襄子智果智氏之族也宵宣子之庻子也按谥法圣善周闻曰宣智氏溢美也】瑶之贤于人者五其不逮者一也【韦昭曰不仁也】美鬓长大则贤【通鉴俗传写者多作美须非也国语作美鬓今从之】射御足力则贤伎艺毕给则贤巧文辩慧则贤【韦昭曰给足也巧文巧于文辞也伎渠绮翻】彊毅果敢则贤如是而甚不仁夫以其五贤陵人而以不仁行之其谁能待之【韦昭曰待犹假也】若果立瑶也智宗必灭弗听智果别族于太史为辅氏【此事见国语按左传哀公二十三年晋荀瑶伐齐始见于传哀二十三年史记元王五年也荀跞智文子也定十四年智文子犹见于传智宣子之事传无所考立瑶之议当在元王五年之前韦昭曰太史掌氏姓周礼春官之属小史掌定世系辩昭穆郑司农注云史官主书故韩宣子聘鲁观书于太史世系谓帝系世本之属是也小史主定之贾公彦疏曰注引太史证之者太史史官之长共其事故也盖周之制小史定姓氏其书则太史掌之智果欲避智氏之祸故于太史别族宋祁国语补音别彼列翻又如字】赵简子之子长曰伯鲁幼曰无恤【赵简子文子之孙鞅也谥法一徳不懈曰简白虎通曰子孳也孳孳无已也赵岐曰子者男子之通称也长知两翻】将置后不知所立乃书训戒之辞于二简【孔頴达曰书者舒也书纬璇玑钤云书者如也则书者写其言如其意得展舒也世本曰沮诵苍颉作书释文曰书庻也纪庻物也亦言着也着之简纸求不灭也简竹策也】以授二子曰谨识之【识职吏翻记也】三年而问之伯鲁不能举其辞求其简已失之矣问无恤诵其辞甚习【习熟也】求其简出诸袖中而奏之【毛晃曰奏进上也】于是简子以无恤为贤立以为后简子使尹铎为晋阳【姓谱尹少昊之子封于尹城子孙因为氏韦昭曰晋阳赵氏邑为治也班志曰晋阳故诗唐国周成王灭唐封弟叔虞龙山在西晋水所出东入汾臣瓒曰所谓唐今河东永安县是也去晋四百里括地志曰晋阳故城今名晋城在蒲州虞乡县西今按水经注晋水出晋阳县西龙山昔智伯遏晋水以灌晋阳其水分为二流北渎即智氏故渠也洞过水出沾县北山西过榆次县南又西到晋阳县南榆次县南水侧有凿台战国策所谓智伯死于凿台之下即此处也参而考之晋阳故城恐不在蒲州水经注人云叔虞封于唐县有晋水故改名为晋子夏序诗此晋也而谓之唐是也与班志合瓒説及括地志未知何据】请曰以为茧丝乎抑为保障乎简子曰保障哉【茧丝谓浚民之膏泽如抽茧之绪不尽则不止保障谓厚民之生如筑堡以自障愈培则愈厚宋祁曰障之亮翻又音章】尹铎损其戸数【韦昭曰损其戸则民优而税少】简子谓无恤曰晋国有难而无以尹铎为少【而汝也难乃旦翻患也阨也少音多少之少重之为多轻之为少】无以晋阳为逺必以为归及智宣子卒【卒子恤翻】智襄子为政【谥法有劳定国曰襄为政为晋国之政】与韩康子魏桓子宴于蓝台【韩康子韩宣子之曾孙荘子之子防也魏桓子魏献子之子曼多之孙驹也谥法温柔恕恭曰康辟上服逺曰桓尔雅四方而高曰台】智伯戏康子而侮段规【姓谱段郑共叔段之后】智国闻之谏曰主不备难难必至矣【春秋以来大夫之家臣谓大夫曰主难乃旦翻下同】智伯曰难将由我我不为难谁敢兴之对曰不然夏书有之一人三失怨岂在明不见是图【书五子之歌之辞夏戸雅翻见贤遍翻发见也着也形也】夫君子能勤小物故无大患今主一宴而耻人之君相【夫音扶段规韩康子之相也相息醤翻下同】又弗备曰不敢兴难无乃不可乎蜹蚁蜂虿皆能害人【宋祁曰蜹如蜕翻人字林乂劣翻秦人谓蚊为蜹今按蜹小虫日中羣集人之肌肤而嘬其血蚊之类也蜂细腰而能螫人虿亦毒虫长尾音丑迈翻】况君相乎弗听智伯请地于韩康子康子欲弗与段规曰智伯好利而愎不与将伐我不如与之彼狃于得地【好呼到翻愎弼力翻狠也狃女九翻骄忲也又相狎也】必请于他人他人不与必向之以兵然后我得免于患而待事之变矣康子曰善使使者致万家之邑于智伯【毛晃曰邑都邑四井为邑四邑为丘邑方二里丘方四里载师以公邑之田任甸地以家邑之田任稍地注公邑谓六遂余地家邑大夫之采地此又与四井之邑不同又都国都邑县也左传凡邑有先君宗庙之主曰都无曰邑邑曰筑都曰城此谓大县邑也杜预引周礼四县为都四井为邑恐误四井之邑方二里岂能容宗庙城郭如论语十室之邑西都赋都都相望邑邑相属则是四县四井之都邑也若千室之邑万家之邑则非井邑矣项安世曰小司徒井牧田野以四井为邑凡三十六家除公田四夫凡三十二家遂大夫防为邑者之政以里为邑凡二十五家遂大夫盖论里井之制二十五家共一里门即六乡之二十五家为一闾也小司徒盖论沟洫之制四井为邑共用一沟即匠人所谓井间广四尺深四尺谓之沟也居则度人之众寡沟则度水之众寡此其所以异欤毛项二説皆明周制参而考之战国之所谓邑非周制矣致送至也】智伯悦又求地于魏桓子桓子欲弗与任章曰何故弗与【任章魏桓子之相也姓谱黄帝二十五子十二人各以徳为姓第一曰任氏又任为风姓之国实太昊之后主济祀今济州任城即其地任市林翻】桓子曰无故索地故弗与任章曰无故索地诸大夫必惧【索山客翻求也】吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣周书曰将欲败之必姑辅之将欲取之必姑与之【逸书也败补迈翻】主不如与之以骄智伯然后可以择交而图智氏矣奈何独以吾为智氏质乎【质脂利翻物相缀当也又质读如字亦通质谓椹质也质的也椹质受斧质的受矢言智伯怒魏桓子必加兵于魏如椹质之受斧质的之受矢也】桓子曰善复与之万家之邑一【复扶又翻】智伯又求蔡臯狼之地于赵襄子【康曰臯姑劳切狼卢当切春秋蔡地后为赵邑余据春秋之时晋楚争盟晋不能越郑而服蔡三家分晋韩得成臯因以并郑时蔡已为楚所灭郑之南境亦人于楚就使臯狼为蔡地赵襄子安得而有之汉书地理志西河郡有臯狼县又有蔺县汉之西河春秋以来皆为晋境而古文蔺字与蔡字近或者蔡字其蔺字之讹也】襄子弗与智伯怒帅韩魏之甲以攻赵氏【帅读曰率】襄子将出曰吾何走乎【走则豆翻疾趋之也趋七喻翻】从者曰长子近且城厚完【从才用翻长子县周史辛伯所封邑班志属上党郡陆徳明曰长子之长丁丈翻顔师古曰长读为短长之长今读为长幼之长非也崔豹古今注曰城盛也所以盛受民物也淮南子曰鲧作城盛时征翻】襄子曰民罢力以完之【罢读曰疲】又毙死以守之其谁与我【韦昭曰谓谁与我同力也】从者曰邯郸之仓库实【邯郸即春秋邯郸午之邑也班志邯郸县属赵国张晏曰邯郸山在东城下郸尽也城郭从邑故旁加邑宋白曰邯郸本衞地后属晋七国时为赵都赵敬侯自晋阳始都邯郸余按史记六国年表周安王之十六年赵敬侯之元年烈王之二年赵成侯之元年成侯一十二年魏克邯郸是年显王之十六年也二十四年魏归邯郸若敬侯已都邯郸魏克其国都而赵不亡何也至显王二十二年公子范袭邯郸不胜而死是年肃侯之三年也意此时赵方都邯郸盖肃侯徙都非敬侯也邯音　寒郸音丹康多寒翻】襄子曰浚民之膏泽以实之【韦昭曰浚煎也读曰醮宋祁曰浚苏俊翻醮子召翻余谓浚读当如宋音浚省疏瀹也淘也深也】又因而杀之其谁与我其晋阳乎先主之所属也【古者诸侯之大夫其家之臣子皆称之曰主死则曰先主考左传可见已属陟玉翻】尹铎之所寛也民必和矣乃走晋阳三家以国人闱而灌之城不浸者三版【高二尺为一版三版六尺】沈灶产鼃民无叛意【沈持林翻顔师古汉书音义曰鼃黾也似虾蟇而长脚其色青史游急就章曰蛙虾蟇陆佃埤雅曰鼃似虾蟇而长踦瞠目如怒鼃与蛙同音下娲翻】智伯行水【据经典释文凡廵行之行音下孟翻后仿此】魏桓子御韩康子骖乘【兵车尊者居左执弓矢御者居中有力者居右持矛以备倾侧所谓车右是也韩魏畏智氏之彊一为之御一为之右骖与参同参者三也三人同车则曰骖乘四人同车则曰驷乘左传齐伐晋烛庸之越驷乘杜预注曰四人共乘者殿车乘石证翻】智伯曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也【跗音夫足趾也班志汾水出汾阳北山汾阳县属太原郡安邑县属河东郡史记正义曰安邑故城在绛州夏县东北十五里应劭曰绛水出河东绛县西南平阳县亦属河东郡安邑魏绛始居邑平阳韩武子孙贞子始居之桓康二子之肘足接盖各为都邑虑也水经注曰绛水出绛县西南盖以故绛为言其水出绛山东西北流而合于浍犹在绛县界中智伯所谓汾水可以灌安邑或亦有之绛水可以灌平阳未识所由余谓自春秋之季至于元魏歴年滋多郡县之离合川谷之迁改有不可以一时所睹为据者史记正义曰韩初都平阳今晋州也括地志曰绛水一名白今名沸泉源出绛山飞泉奋涌扬波注县积壑三十余丈望之极为奇观可接引北灌平阳城郦道元父范歴仕三齐少长齐地熟其山川后入闗死于道未尝至河东也此葢因耳学而致疑括地志成于唐之魏王泰泰者太宗之爱子罗致天下一时名儒以作此书其考据宜详当取以为据】絺疵谓智伯曰韩魏必反矣智伯曰子何以知之絺疵曰以人事知之夫从韩魏之兵以攻赵赵亡难必及韩魏矣【夫音扶难乃旦翻】今约胜赵而三分其地城不没者三版人马相食城降有日而二子无喜志有忧色是非反而何明日智伯以絺疵之言告二子二子曰此夫谗人欲为赵氏游説使主疑于二家而懈于攻赵氏也不然夫二家岂不利朝夕分赵氏之田而欲为危难不可成之事乎二子出絺疵入曰主何以臣之言告二子也智伯曰子何以知之对曰臣见其视臣端而趋疾知臣得其情故也智伯不悛絺疵请使于齐【夫音扶余并同难乃旦翻降户江翻下也服也説输芮翻懈居隘翻怠也危难如字悛丑缘翻改也止也絺抽迟翻姓也康曰絺当作郗姓谱诸书未有从丝者疑借字余按姓谱絺姓周苏忿生支子封于絺因氏焉为赵之为音于伪翻使疏吏翻疵请出使以避祸也】赵襄子使张孟谈潜出见二子曰臣闻唇亡则齿寒今智伯帅韩魏以攻赵赵亡则韩魏为之次矣【帅读曰率】二子曰我心知其然也恐事未遂而谋泄则祸立至矣张孟谈曰谋出二主之口入臣之耳何伤也二子乃潜与张孟谈约为之期日而遣之【姓谱张氏本自轩辕第五子挥始造寔张网罗世掌其职后因氏马风俗传云张王李赵黄帝所赐姓也又晋有解张字张侯自此晋国有张氏唐姓氏谱张氏出自姬姓黄帝子少昊青阳氏第五子挥正始制弓矢子孙赐姓张周宣王卿士张仲其后裔事晋为大夫】襄子夜使人杀守隄之吏而决水灌智伯军智伯军救水而乱韩魏翼而击之襄子将卒犯其前【将即亮翻又音如字将领也卒灭没翻説文吏人给事者衣为卒卒衣有题识其字从衣从十】大败智伯之众【以此败彼曰败败比迈翻】遂杀智伯尽灭智氏之族【史记六国年表三晋灭智氏在周定王十六年上距获麟二十七年皇甫谧曰元王十一年癸未三晋灭智伯】唯辅果在【以别族也】
　　臣光曰智伯之亡也才胜徳也夫才与徳异而世俗莫之能辩【夫音扶】通谓之贤此其所以失人也夫聪察彊毅之谓才正直中和之谓徳才者徳之资也徳者才之帅也【夫音扶帅所类翻】云梦之竹天下之劲也【书禹贡云土梦作人孔安国注云云梦之泽在江南左传楚王以郑伯旧江南之梦杜预注云楚之云梦跨江南北班志云梦泽在南郡华容县南祝穆曰据左传防夫人弃子文于梦中言梦而不言云楚子避吴入于云中言云而不言梦则知云梦二泽也汉阳志云在江之北梦在江之南人安陆有云梦泽枝江有云梦城盖古之云梦泽甚广而后世悉为邑居聚落故地之以云梦得名者非一处竹箭之产荆楚为良云梦楚之地也梦如字又莫公翻】然而不矫揉不羽括则不能以入坚【矫举夭翻揉如久翻康曰揉曲为矫揉所以挠曲而使之直也羽者箭翎括者箭窟受处括音聒通作筈】棠谿之金天下之利也【左传楚封吴夫概王于棠谿战国之时其地属韩出金甚精利刘昭郡国志汝南郡吴房县有棠谿亭杜佑通典曰棠谿在今汝州郾城县界九域志蔡州有冶炉城韩国铸劒之处】然而不镕范不砥砺则不能以击彊【毛晃曰镕销也铸也説文铸器法也董仲舒传犹金在镕注镕谓铸器之模范范法也式也礼运范金合上砥轸氏翻柔石也砺力制翻防也】是故才徳全尽谓之圣人才徳兼亡谓之愚人徳胜才谓之君子才胜徳谓之小人凡取人之术茍不得圣人君子而与之与其得小人不若得愚人何则君子挟才以为善小人挟才以为恶挟才以为善者善无不至矣挟才以为恶者恶亦无不至矣【挟檄颊翻】愚者虽欲为不善智不能周力不能胜譬如乳狗抟人人得而制之【挟户颊翻朱元晦曰挟者兼有而恃之之称胜音升乳孺遇翻乳育也乳狗育子之狗也搏伯各翻】小人智足以遂其姧勇足以决其暴是虎而翼者也其为害岂不多哉【虎而傅翼其为害也愈甚】夫徳者人之所严【严敬也】而才者人之所爱爱者易亲严者易疎【易以防翻】是以察者多蔽于才而遗于徳自古昔以来国之乱臣家之败子才有余而徳不足以至于颠覆者多矣岂特智伯哉故为国为家者茍能审于才徳之分而知所先后【先悉荐翻后戸遘翻】又何失人之足患哉
　　三家分智氏之田赵襄子漆智伯之头以为饮器【説文桼木汁可以鬖物下从水象桼如水滴而下也汉书张骞传匈奴破月氏王以其头为饮器韦昭注曰饮器椑榼也晋灼曰饮器虎子属也或曰饮酒之器也师古曰匈奴尝以月氏王头与汉使歃血盟然则饮酒之器是也韦云椑榼晋云虎子皆非也椑榼即今之偏榼所以盛酒耳非用饮者也虎子亵器所以溲便者椑音鼙榼克合翻氏音支使疏吏翻歃色甲翻盛时征翻亵息列翻溲疎鸠翻便毘连翻】智伯之臣豫让欲为之报仇【豫姓也让名也战国之时又有豫且不知其同时否也为音于伪翻下同】乃诈为刑人挟匕首入襄子宫中涂厠【挟持也刘向曰匕首短劒盐铁论曰匕首长尺八寸头类匕故云匕首匕音比厠初吏翻圊也长直亮翻】襄子如厠心动索之获豫让【索山客翻】左右欲杀之襄子曰智伯死无后而此人欲为报仇眞义士也吾谨避之耳乃舍之【舍读曰舍】豫让又漆身为癞吞炭为哑【癞落盖翻恶疾也哑倚下翻瘖也】行乞于市【神农日中为市致天下之民聚天下之货交易而退此立市之始也郑氏周礼注曰市杂聚之处】其妻不识也行见其友其友识之为之泣曰以子之才臣事赵孟必得近幸【自春秋之时　宣子谓之宣孟赵文子谓之赵孟其后　袭而呼为赵孟孟长也】子乃为所欲为顾不易邪【易以防翻】何乃自苦如此求以报仇不亦难乎豫让曰旣已委质为臣【经典释文曰质职日翻委质委其体以事君也后汉书注委质屈膝】而又求杀之是二心也凡吾所为者极难耳然所以为此者将以愧天下后世之为人臣怀二心者也襄子出豫让伏于桥下襄子至桥马惊索之得豫让遂杀之【自智宣子立瑶至豫让报仇其事皆在威烈王二十三年之前故先以初字发之温公之意盖以天下莫大于名分观命三大夫为诸侯之事则知周之所以益微七雄之所以益盛莫重于宗社观智赵立后之事则知智宣子之所以失赵简子之所以得君臣之义当守节伏死而已观豫让之事则知策名委质者必有霣而无贰其为后世之鉴岂不昭昭也哉】襄子为伯鲁之不立也有子五人不肯置后封伯鲁之子于代【代国在夏屋句注北赵襄子灭之班志有代郡代县为于伪翻夏戸雅翻】曰代成君早卒【成谥也谥法安民立政曰成】立其子浣为赵氏后【浣戸管翻】襄子卒弟桓子逐浣而自立【史记六国表威烈王元年襄子卒二年赵桓子元年卒明年国人立献侯浣浣索隐作晚卒子恤翻下同】一年卒赵氏之人曰桓子立非襄主意乃共杀其子复迎浣而立之是为献子【复扶又翻又音如字献子即献侯六国防威烈王三年献侯之元年盖分晋之后三晋僣侯久矣谥法知质有圣曰献】献子生籍是为烈侯【谥法有功安民曰烈秉徳尊业曰烈】魏斯者魏桓子之孙也是为文侯【谥法学勤好问曰文慈惠安民曰文】韩康子生武子武子生防是为景侯【谥法克定祸乱曰武布义行刚曰景六国表威烈王二年魏文侯斯元年十八年韩景侯防元年盖其在国僣爵已久不敢以通王室威烈王遂因而命之识者重为周惜通鉴于此序三家之世也】魏文侯以卜子夏田子方为师【卜以官为氏田本出于陈陈敬仲以陈为田氏徐广曰始食采地由是改姓田氏索隐曰陈田二声相近遂为田氏夏戸雅翻】每过段干木之庐必式【过工禾翻唐人志氏族曰李耳字伯阳一字聃其后有李宗魏封于段为干木大夫是以段为氏也余按通鉴赧王四十二年魏有段干子则段干复姓也书武王式商容闾注云式其闾巷以礼贤记曲礼国君抚式士下之注云升车必正立据式小俛崇敬也师古曰式车前横木古者立乘凡言式车者谓俛首抚式以礼敬人孔頴达曰式谓俯下头也古者车箱长四尺四寸而三分前一后二横一木下去车牀三尺三寸谓之为式又于式上二尺二寸横一木谓之较较去车牀凡五尺五寸于时立乘若平常则凭较故诗云倚重较兮是也若应为敬则落隐下式而头得俯俛故记云式视马尾是也较讫岳翻】四方贤士多归之文侯与羣臣饮酒乐而天雨命驾将适野左右曰今日饮酒乐天又雨君将安之文侯曰吾与虞人期猎虽乐岂可无一防期哉乃往身自罢之【周礼有山虞泽虞以掌山泽注云虞度也度知山林之大小及其所生身自罢之者身往告之以雨而罢猎也乐音洛】韩借师于魏以伐赵文侯曰寡人与赵兄弟也不敢闻命赵借师于魏以伐韩文侯应之亦然二国皆怒而去已而知文侯以讲于己也【讲和也】皆朝于魏【朝直遥翻】魏于是始大于三晋诸侯莫能与之争使乐羊伐中山克之【乐姓也本自有殷微子之后宋戴公四世孙乐吕为大司寇中山春秋之鲜虞也汉为中山郡宋白曰唐定州春秋白狄鲜虞之地隋图经曰中山城在今唐昌县东北三十一里中山故城是也杜佑曰城中有山故曰中山】以封其子击文侯问于羣臣曰我何如主皆曰仁君任座曰君得中山不以封君之弟而以封君之子何谓仁君文侯怒任座趋出【任座亦习见当时邻国之事而为是言耳任音壬座一作痤音才戈翻】次问翟璜【翟姓也音直格翻又音狄姓谱翟为晋所灭子孙以国为氏今人多读从上音璜戸光翻】对曰仁君文侯曰何以知之对曰臣闻君仁则臣直向者任座之言直臣是以知之文侯悦使翟璜召任座而反之亲下堂迎之以为上客文侯与田子方饮文侯曰钟声不比乎【比音毗不比言不和也】左高【此盖编钟之悬左高故其声不和】田子方笑文侯曰何笑子方曰臣闻之君明乐官不明乐音今君审于音臣恐其聋于官也【明乐官知其才不才明乐音知其和不和五声合和然后成音诗大序曰声成文谓之音】文侯曰善子击出遭田子方于道下车伏谒【古文考曰黄帝作车引重致逺少昊氏加牛禹时奚仲加马释名曰车居也韦昭曰古唯尺遮翻自汉以来始有居音萧子显曰三皇氏乘祗车出谷口车之始也祗翘移翻】子方不为礼子击怒谓子方曰富贵者骄人乎贫贱者骄人乎子方曰亦贫贱者骄人耳富贵者安敢骄人国君而骄人则失其国大夫而骄人则失其家失其国者未闻有以国待之者也失其家者未闻有以家待之者也夫士贫贱者言不用行不合则纳履而去耳安往而不得贫贱哉子击乃谢之【夫音扶行下孟翻】文侯谓李克曰先生尝有言曰家贫思良妻国乱思良相今所置非成则璜二子何如【李氏出自颛顼曾孙臯陶为尧大理以官命族为理氏商纣时裔孙利贞逃难食木子得全改为李氏置言置相也相息亮翻难乃旦翻】对曰卑不谋尊疏不谋戚臣在阙门之外不敢当命【在阙门之外谓疏逺也】文侯曰先生临事勿让克曰君弗察故也居视其所亲富视其所与达视其所举穷视其所不为贫视其所不取五者足以定之矣何待克哉文侯曰先生就舍吾之相定矣【相息亮翻】李克出见翟璜翟璜曰今者闻君召先生而卜相果谁为之克曰魏成翟璜忿然作色曰西河守吴起臣所进也【班志魏地其界自高陵以东尽河东河内高陵县汉属冯翊其地在河西所谓西河之列者也魏初使吴起守之秦兵不敢东向至惠王时秦使衞鞅击虏其将公子卭遂献西河之外于秦吴以国为姓相息亮翻守式又翻】君内以邺为忧臣进西门豹【班志邺县属魏郡西门豹为邺令凿渠以利民王符潜夫论姓氏篇曰如有东门西郭南宫北郭皆因居以为姓西门盖亦此类邺鱼怯翻】君欲伐中山臣进乐羊中山已拔无使守之臣进先生君之子无傅臣进屈侯鲋【傅者傅之以徳义因以为官名傅芳遇翻屈九勿翻姓也余按屈晋地时属魏鲋盖魏封屈侯也鲋音符遇翻】以耳目之所睹记臣何负于魏成【不胜为负】李克曰子言克于子之君者岂将比周以求大官哉【比毗至翻阿党为比】君问相于克克之对如是【李克自叙其答魏文侯之言也】所以知君之必相魏成者魏成食禄千钟【孔頴达曰禄者谷也故郑注司录云禄也言谷年谷丰然后制禄援神契云禄者录也白虎通曰上以收录接下下以名录谨以事上是也六斛四斗为一钟】什九在外什一在内是以东得卜子夏田子方段干木【夏户雅翻】此三人者君皆师之子所进五人者君皆臣之子恶得与魏成比也【恶读曰乌何也】翟璜逡巡再拜曰璜鄙人也失对愿卒为弟子【逡七伦翻逡巡却退貌卒子恤翻终也孔頴达曰先生师也谓师为先生者言彼先己而生其徳多厚也自称为弟子者言己自处如弟子则尊其师如父兄也】吴起者衞人仕于鲁齐人伐鲁鲁人欲以为将起取齐女为妻【将即亮翻下同取读曰娶孔頴达曰妻之为言齐也以礼见问得与夫敌体也】鲁人疑之起杀妻以求将大破齐师或譛之鲁侯曰起始事曾参【世本曰曾姓出自鄫国陆徳明曰参所金翻一音七南翻】母死不奔丧曾参絶之今又杀妻以求为君将起残忍薄行人也【行下孟翻】且以鲁国区区而有胜敌之名则诸侯图鲁矣起恐得罪闻魏文侯贤乃往归之文侯问诸李克李克曰起贪而好色【好呼到翻】然用兵司马穰苴弗能过也【司马官名穰苴本齐田姓仕齐为是官故以称之齐景公之贤将也穰如羊翻苴子余翻】于是文侯以为将击秦拔五城起之为将与士卒最下者同衣食卧不设席行不骑乘【骑马为骑乘车为乘言起与士卒同其劳苦行不用车马也】亲裹赢粮【师古曰赢担也此言起亲裹士卒所赍担之粮赢恰成翻】与士卒分劳苦卒有病疽者起为吮之【疽七余翻痈也吮徐兖翻説文嗽也康所角翻】卒母闻而哭之人曰子卒也而将军自吮其疽何哭为母曰非然也往年吴公吮其父疽其父战不旋踵遂死于敌吴公今又吮其子妾不知其死所矣是以哭之　燕湣公薨子僖公立【燕自召公奭受封于北燕其地则唐幽州蓟县故城是也自召公至湣公三十二世燕因肩翻湣读与闵同谥法使民悲伤曰闵小心畏忌曰僖】二十四年王崩子安王骄立　盗杀楚声王国人立其子悼王【周成王封熊绎于楚姓芈氏居丹阳今枝江县故丹阳城是也括地志曰归州秭归县丹阳城熊绎之始国其后彊大北封畛于汝南并吴越地方五千里自熊绎至声王三十世索隐曰声王名当悼王名疑谥法不生其国曰声注云生于外家年中早夭曰悼注云年不称志又云恐惧从处曰悼注云从处言险圯也】
　　安王【谥法好和不争曰安】
　　元年秦伐魏至阳孤【周孝王邑非子于秦徐广曰今陇西县秦亭是也括地志曰秦州清水县本名秦十三州志曰秦亭秦谷是也至襄公取周地穆公覇西戎日以彊大是年秦简公之十四年也自非子至简公二十八世阳孤史记作阳狐正义引括地志曰阳狐郭在魏州元城县东北三十里余按此时西河之外皆为魏境若秦兵至元城则是越魏都安邑而东矣水经注河东垣县有阳壶城九域志绛州有阳壶城姑识之以广异闻且俟知者】
　　二年魏韩赵伐楚至桑丘【水经注澺水自葛陂东南迳新蔡县故城东而东南流注于汝水又东南迳下桑里左迆为横塘陂史记作乘丘正义地理志乘丘故城在兖州瑕丘县西北三十五里当从之】　郑围韩阳翟【周宣王封其弟友于郑杜预世族谱曰封于咸林今京兆郑邑是也幽王无道友徙其人于虢郐之间遂有其地今河南新郑是也友谥桓公是年郑繻公骀之二十三年自桓公至繻公二十二世班志阳翟县属颍川郡索隐曰翟音狄温公类篇音苌伯翻繻询趋翻骀堂来翻】　韩景侯薨子烈侯取立　赵烈侯薨国人立其弟武侯　秦简公薨子惠公立【諡法爱民好与曰惠】
　　三年王子定奔晋　虢山崩壅河【徐广曰虢山在陜裴骃曰农陜县故虢国北虢在大阳东虢在荥阳括地志曰虢山在陜州陜县西临黄河今临河有冈阜似是頽山之余水经注曰陜城西北带河水涌起方数十丈父老云石虎载铜翁仲至此沉没水所以涌洪河巨渎宜不为金狄梗流盖魏文侯时虢山崩壅河所致耳陜失冉翻】
　　四年楚围郑郑人杀其相驷子阳【郑穆公之子騑字子驷古者以王父之字为氏子阳其后也相息亮翻騑芳菲翻】
　　五年曰有食之【杜预曰日行迟一嵗一周天月行速一月一周天一嵗凡十二交防然日月动物虽行度有大量不能不小有赢缩故有虽交防而不食者或有频交而食者孔頴达曰日月交防谓朔也周天三百六十五度四分度之一日月皆右行于天一昼一夜日行一度月行十三度十九分度之七二十九日日有余而月行天一周追及于日而与之防交防而日月同道则食月或在日道表或在日道里则不食矣又厯家为交食之法大率以一百七十有三日有奇为限然月先在里则依限而食者多若月在表则依限而食者少杜预见其参差乃云虽行度有大量不能不小有赢缩故有虽交防而不食者或有频交而食者此得之矣苏氏曰交当朔则日食然亦冇交而不食者交而食阳微而隂乘之也交而不食阳盛而阴不能揜也朱元晦曰此则系乎人事之感盖臣子背君父妾妇乘其夫小人陵君子夷狄侵中国所感如是则隂盛阳微而日为之食矣是以圣人于春秋每食必书而诗人亦以为丑也今此书年而不书月与晦朔史失之也释名曰日月亏曰食稍小侵亏如虫食草木之叶也亦作蚀】
　　三月盗杀韩相侠累侠累与濮阳严仲子有恶仲子闻轵人聂政之勇以黄金百溢为政母夀欲因以报仇【相息亮翻侠户颊翻累力追翻濮阳春秋之帝丘汉为濮阳县属东郡应劭曰濮水南入钜野水北为阳濮博木翻恶如字不善也康乌故翻非轵春秋原邑晋文公所闱者汉为轵县属河内郡音只姓谱曰楚大夫食采于聂因以为氏聂尼辄翻溢夷质翻二十四两为溢】政不受曰老母在政身未敢以许人也及母卒仲子乃使政刺侠累【卒子恤翻刺七亦翻又如字】侠累方坐府上兵衞甚众聂政直入上阶【上时掌翻】刺杀侠累因自皮面抉眼自屠出肠韩人暴其尸于市【暴歩木翻又如字】购问莫能识其姊嫈闻而往哭之曰是轵深井里聂政也【史记正义曰深井里在怀州济源县南三十里】以妾尚在之故重自刑以絶从妾奈何畏殁身之诛终灭贤弟之名遂死于政尸之防【皮面以刀而而去其皮悬赏以募告者曰购购古翻嫈乌茎翻絶从之从读曰踪谓自絶其踪迹又或曰从读如字谓絶其从坐之罪也】
　　六年郑驷子阳之党弑繻公【繻者谥法所不载史记注繻或作缭繻询趋翻】而立其弟乙【白虎通曰弟悌也心顺行笃也行下孟翻】是为康公　宋悼公薨子休公田立【武王封微子啓于宋唐宋州之睢阳县是也自微子二十七世至悼公名购由休亦谥法所不载】
　　八年齐伐鲁取最【武王封太公于齐唐青州之临淄是也括地志曰天齐水在临淄东南十五里封禅书曰齐之所以为齐者以天齐是年康公贷之十一年自太公至康公二十九世成王封伯禽于鲁唐兖州之曲阜是也是年穆公之十六年自伯禽至穆公凡二十八世】　郑负黍叛复归韩【据史记繻公之十六年败韩于负黍葢以此时取之而今复叛归韩也刘昭郡国志颍川郡阳城县有负黍聚古今地名云负黍山在阳城县西南二十七里或云在西南三十五里】
　　九年魏伐郑　晋烈公薨子孝公倾立【周成王封弟叔虞于唐括地志曰故唐城在并州晋阳县北二里尧所筑也都城记曰唐叔虞之子燮父徙居晋水防今并州理故唐城即燮父初徙之处其城南半入州城中毛诗谱曰燮父以尧墟南有晋水改曰晋侯自唐叔至烈公三十七世烈公名止谥法慈惠爱亲曰孝】
　　十一年秦伐韩宜阳取六邑【班志宜阳县属农郡史记正义曰宜阳县故城在河南府福昌县东十四里故韩城是也此邑即周礼四井为邑之邑】　初田常生襄子盘盘生荘子白白生太公和【此序齐田氏之世也田常即左传陈成子恒也温公避仁庙讳改恒曰常自陈公子完奔齐　五世至常得政谥法胜敌志强曰荘】是嵗齐田和迁齐康公于海上使食一城以奉其先祀
　　十二年秦晋战于武城【此非鲁之武城左传晋阴饴甥会秦伯盟于王城杜预曰冯翊临晋县东有王城今名武乡括地志故武城一名武平城在华州郑县东北十三里】　齐伐魏取襄阳【阳当作陵徐广曰今之南平阳也余据晋志南平阳县属山阳郡班志陈留郡有襄邑县师古曰圏称云襄邑宋地木承匡襄陵乡也宋襄公所葬故曰襄陵秦始皇以承匡卑湿徙县襄陵因曰襄邑】　鲁败齐师于平陆【班志东平国有东平陆县战国时之平陆也史记正义曰平陆兖州县即古厥国宋白曰郓州中都县汉为平陆县史记鲁败齐师于平陆是也败补迈翻】
　　十三年秦侵晋　齐田和防魏文侯楚人衞人于浊泽【康曰浊水名汉志浊水出齐郡广县妫山余谓康説误矣徐广史记注曰长社有浊泽水经注曰皇陂水出胡城西北胡城颍阴之狐人亭也皇陂古长社之浊泽也记诸侯相见于郤地曰防孔頴达曰诸侯未及期而相见曰遇防者谓及期之礼既及期人至所期之地】求为诸侯魏文侯为之请于王及诸侯王许之【为之之为于伪翻】
　　十五年秦伐蜀取南郑【谱记普云蜀之先肇自人皇之际黄帝子昌意娶蜀山氏女生帝俈既立封其支庻于蜀歴虞夏商周周衰先称王者蚕樷余据武王伐纣庸蜀诸国皆防于牧野孔安国曰蜀叟也春秋之时不与中国通班志南郑县属汉中郡唐为梁州治所俈通作喾音括沃翻】　魏文侯薨太子击立【王者以嫡长子为太子谓之国储副君诸侯曰世子周衰率上僭孔頴达曰太者大中之太也上时掌翻长知两翻】是为武侯武侯浮西河而下【西河即禹贡之龙门西河】中流顾谓吴起曰美哉山河之固此魏国之宝也对曰在徳不在险昔三苖氏左洞庭右彭蠡徳义不修禹灭之【武陵长沙零桂之水匪为洞庭周七百里彭蠡泽在汉豫章郡彭泽县西书有苖弗率汝徂征三苖所居葢今江南西道之地蠡里弟翻】夏桀之居左河济右泰华伊阙在其南羊肠在其北修政不仁汤放之【济水出河东垣县王屋山南流贯河而南合于荥渎禹贡所谓导沇水东流为济溢为荥者也自汉筑荥阳石门而济与河合流而注于海不入荥渎禹贡所谓导沇水东流为济入于河桀都安邑葢恃以为险泰华山在京兆华阴县南水经伊水出南阳县西荀渠山东北流至河南新城县又东南过伊阙中大禹所凿也两山相对望之若阙左传女寛守阙塞即其地括地志伊阙山在洛州南十九里班志上党壶闗县有羊肠阪此安邑四履所凭山河之固也书曰成汤放桀于南巢济子礼翻华戸化翻】商纣之国左孟门右太行常山在其北大河经其南修政不徳武王杀之【水经注孟门在河东北屈县西即龙门上口也淮南子曰龙门未辟吕梁未凿河出孟门之上溢而逆流无有丘陵名曰洪水太行山在河内野王县西北常山在常山郡上曲阳县西北河水自孟门南抵华阴屈而东流纣都朝歌河经其南北屈之孟门在朝歌西北恐不可言左索隐曰孟门别一山在朝歌东此特左右二字之差而误耳春秋説题辞河之为言荷也荷精分布怀阴引度也释名河下也随地下处而通流也书曰武王胜殷杀纣太行之行户刚翻北屈陆求忽翻顔居勿翻】由此观之在徳不在险若君不修徳舟中之人皆敌国也武侯曰善魏置相相田文【相息亮翻此田文非齐之田文】吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子【将即亮翻乐音洛】起曰治百官亲万民实府库子孰与起文曰不如子【治直之翻】起曰守西河秦兵不敢东乡韩赵宾从子孰与起文曰不如子【乡读曰向宾从犹言宾服也】起曰此三者子皆出吾下而位居吾上何也文曰主少国疑大臣未附百姓不信方是之时属之子乎属之我乎【少诗照翻属子欲翻】起默然良久曰属之子矣久之魏相公叔尚主而害吴起【如淳口天子嫁女于诸侯必使诸侯同姓者主之故谓之公主帝姊妹曰长公主诸王女曰翁主师古曰如説得之天子不亲主防故谓之公主诸王则自主婚故其女曰翁主翁者父也言父主其婚也亦曰王主言王自主其婚也扬雄方言云周晋秦陇谓父曰翁而臣瓒王楙或云公者比于上爵或云主者妇人尊称皆失之刘贡父曰予谓公主之称本出秦旧男为公子女为公主古者大夫妻称主故以公配之若谓同姓主之故谓之公主则周之事秦不知用也古之嫁女礼当如周使大夫主之何不谓之夫主乎然则谓之王主者犹言王子也谓之公主者缘公而生耳毛晃曰尚崇也高也贵也饰也加也尊也娶公主谓之尚言帝王之女尊而尚之不敢言娶也相息亮翻】公叔之仆曰起易去也起为人刚劲自喜【易以防翻去起吕翻师古曰喜许吏翻】子先言于君曰吴起贤人也而君之国小臣恐起之无留心也君盍试延以女起无留心则必辞矣子因与起归而使公主辱子起见公主之贱子也必辞则子之计中矣【中竹仲翻】公叔从之吴起果辞公主魏武侯疑之而未信起惧诛遂奔楚楚悼王素闻其贤至则任之为相起明灋审令【相息亮翻灋占法字】捐不急之官废公族疏逺者以抚养战鬭之士要在彊兵破游説之言从横者【捐余专翻弃也除去也汉书音义曰以利合曰从以威力相胁曰横或曰南北曰从从者连南北为一西乡以摈秦东西曰横横者离山东之交使之西乡以事秦説式芮翻从即容翻横亦作衡音同】于是南平百越【韦昭曰越有百邑】北却三晋西伐秦诸侯皆患楚之彊而楚之贵戚大臣多怨吴起者　秦惠公薨子出公立【出非谥也以其失国出死故曰出公】　赵武侯薨国人复立烈侯之太子章是为敬侯【谥法夙夜警戒曰敬】　韩烈侯薨子文侯立十六年初命齐大夫田和为诸侯【田氏自此遂有齐国田和是为太公】赵公子朝作乱奔魏与魏袭邯郸不克【邯音寒郸音丹】
　　十七年秦庻长改逆献公于河西而立之杀出子及其母沈之渊旁【后秦制爵一级曰公士二上造三簮袅四不更五大夫六官大夫七公大夫八公乘九五大夫十左庻长十一右庶长十二左更十三中更十四右更十五少上造十六大上造十七驷车庶长十八大庻长十九闗内侯二十彻侯师古曰庻长言众列之长注又详见下卷显王十年前据史记威烈王十一年秦灵公卒子献公师隰不得立立灵公季父悼子是为简公出子简公之孙也今庻长改迎献公而杀出子正义曰西者秦州西县秦之旧地时献公在西县故迎立之余谓此言河西非西县也灵公之卒献公不得立出居河西河西者黄河之西盖汉凉州之地袅当作褭乃了翻更工衡翻乘绳证翻长知丈翻】　齐伐鲁　韩伐郑取阳城【汉阳城县属颍川郡是为地中成周于此以土圭测日景】伐宋执宋公齐太公薨子桓公午立
　　十九年魏败赵师于兔台【史记赵世家曰魏败我兔台筑刚平正义曰兔台刚平并在河北败补迈翻】
　　二十年日有食之既【既尽也】
　　二十一年楚悼王薨贵戚大臣作乱攻吴起起走之王尸而伏之【之往也往赴王尸而伏其侧】击起之徒因射刺起并中王尸【射而亦翻刺七亦翻中竹仲翻】既葬肃王即位【谥法刚徳克就曰肃执心决断曰肃】使令尹尽诛为乱者【令尹楚相也】坐起夷宗者七十余家【夷杀也夷宗者杀其同宗也】
　　二十二年齐伐燕取桑丘魏韩赵伐齐至桑丘【此桑丘非二年所书楚之桑丘括地忠曰桑丘故城俗名敬城在易州遂城县葢燕之南界也】
　　二十三年赵袭衞不克【成王封康叔于衞居河淇之间故殷墟也至懿公为狄所灭东徙度河文公徙居楚丘遂国于濮阳是年愼公頽之三十五年自康叔至愼公凡三十二世】　齐康公薨无子田氏遂并齐而有之【姜氏至此灭矣】是嵗齐桓公亦薨子威王因齐立【谥法彊毅訅正曰威訅渠留翻齐桓公田午訅谋也】
　　二十四年狄败魏师于浍【汉之中山上党西河上郡自春秋以来狄皆居之此亦其种也水经浍水出河东绛县东浍山西过绛县南又西南过祁宫南又西南至王桥入汾水括地志浍山在绛州翼城县东北败补迈翻浍古外翻】　魏韩赵伐齐至灵丘【史记正义曰灵丘河东蔚州县余按蔚州之灵丘即汉代郡之灵丘此时齐境安能至代北邪此即孟子谓蚳鼃辞灵丘请士师之地班志曰齐地北有千乘清河以南汉清河郡有灵县清河北接赵魏之境此为近之蚳音迟鼃乌花翻】晋孝公薨子靖公俱酒立【谥法柔众安民曰靖又恭已鲜言曰靖】
　　二十五年蜀伐楚取兹方【据史记蜀伐楚取兹方楚为扞闗以拒之则兹方之地在扞闗之西刘昭志巴郡鱼复县有扞闗】　子思言茍变于衞侯曰其才可将五百乘【古者兵车一乘甲士三人步卒七十二人五百乘三万七千五百人国语曰茍本自黄帝之子将即亮翻下同乘绳证翻】公曰吾知其可将然变也尝为吏赋于民而食人二鸡子故弗用也子思曰夫圣人之官人犹匠之用木也【夫音扶】取其所长弃其所短故梓连抱而有数尺之朽良工不弃今君处战国之世【处昌吕翻】选爪牙之士而以二卵弃干城之将【诗赳赳武夫公侯干城毛氏传曰干扞也音户旦翻郑氏笺曰干也城也皆所以御难也干读如字】此不可使闻于邻国也公再拜曰谨受教矣衞侯言计非是而羣臣和者如出一口【和户卧翻】子思曰以吾观衞所谓君不君臣不臣者也【君不君臣不臣论语载齐景公之言】公丘懿子曰何乃若是【公丘复姓谥法温柔贤善曰懿】子思曰人主自臧则众谋不进【臧善也】事是而臧之犹却众谋况和非以长恶乎【和户卧翻长知丈翻】夫不察事之是非而悦人赞已闇莫甚焉不度理之所在而阿谀求容谄莫甚焉【度徒洛翻】君闇臣谄以居百姓之上民不与也若此不已国无类矣子思言于衞侯曰君之国事将日非矣公曰何故对曰有由然焉君出言自以为是而卿大夫莫敢矫其非卿大夫出言亦自以为是而士庻人莫敢矫其非君臣既自贤矣【白虎通曰君羣也羣心之所归心也臣坚也厉志自坚也】而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄【诗正月之辞毛氏传曰君臣俱自谓圣也郑氏笺曰时君臣贤愚适同如乌之雌雄相似谁能别异之乎又曰乌之雌雄不可别者以翼右掩左雄左掩右雌阴阳相下之义也】抑亦似君之君臣乎　鲁穆公薨子共公奋立【谥法布徳就义曰穆中情见貌曰穆尊贤敬让曰共既过能改曰共执事坚固曰共共读曰防　考异曰司马迁史记六国表周威烈王十九年甲戌鲁穆公元年烈王元年丙午共公元年显王十七年己巳康公元年二十六年戊寅景公元年赧王元年丁未平公元年二十年丙寅文公元年四十三年己丑顷公元年五十九年乙巳周亡秦荘襄元年壬子楚灭鲁按鲁世家穆公三十三年卒若元甲戌终乙巳则是三十二年也共公二十二年卒若元丙午终戊辰则是二十三年也康公九年卒景公二十五年卒平公二十二年卒若元丁未终乙丑则是十九年也文公二十三年卒顷公二十四年楚灭鲁班固汉书律厯志文公作缗公其在位之年与世家异者惟平公二十年耳本志自鲁僖公五年正月辛亥朔旦冬至推之至成公十二年正月庚寅朔旦冬至定公七年正月己巳朔旦冬至元公四年正月戊申朔旦冬至康公四年正月丁亥朔旦冬至缗公二十二年正月丙寅朔旦冬至汉高祖八年十一月乙巳朔旦冬至武帝元朔六年十一月甲申朔旦冬至元帝初元二年十一月癸亥朔旦冬至共间相距皆七十六年此最为得实又与鲁世家注皇甫谧所纪歳次皆合今从之六国表差谬难可尽据也余按考异自鲁僖公五年至汉元帝初元二年六百余年间十二月朔旦冬至相距皆七十六年此最为得实又与鲁世家注皇甫谧所纪歳次皆合葢谓刘彛叟长厯也且言史记六国表差谬难可尽据又按通鉴目录编年用刘彝叟长厯汉武帝太初元年初用夏正定厯史记厯书是年书阏逢摄提格目录书彊圉赤奋若阏逢摄提格甲寅也彊圉赤奋若丁丑也有二十四年之差温公用彝叟厯邵康节皇极经世书亦用彝叟厯康节少自雄其才既学力慕高逺一见李之才遂从而受学庐于共城百源冬不炉夏不扇夜不就席者数年覃思于易经也皇极经世书不能违彜叟厯及其来居于洛而温公亦奉祠以书局在洛相过从稔又夙所敬者也余意其讲明之间必尝及此而决于用彜叟厯读考异此一段辞意可见】　韩文侯薨子哀侯立
　　二十六年王崩子烈王喜立　魏韩赵共废晋靖公为家人而分其地【唐叔不祀矣】
　　烈王【名喜安王之子】
　　元年日有食之　韩灭郑因徙都之【韩本都平阳其地属汉之河东郡中间徙都阳翟郑都新郑其地属汉之河南郡郑桓公始封于郑其地属汉之京兆后灭虢郐而国于溱洧之间故曰新郑左传郑荘公所谓吾先君新邑于此是也今韩既灭郑自阳翟徙都之韩既都郑故时人亦谓韩王为郑王考之战国策韩非子可见】　赵敬侯薨子成侯种立【种章勇翻】三年燕败齐师于林狐【败补迈翻】鲁伐齐入阳闗【徐广曰阳闗在钜平班志钜平县属太山郡括地志阳闗故城在兖州博城县南二十九里其城之西临汶水汶音问】魏伐齐至博陵【史记正义曰博陵在济州西界宋白曰史记齐威王伐晋至博陵徐广曰东郡之博平汉为县】　燕僖公薨子桓公立　宋休公薨子辟公立【辟亦谥法之所不载】　衞愼公薨子声公训立【谥法敏以敬曰愼戴记思虑深逺曰愼】四年赵伐衞取都鄙七十三【周礼太宰以八则治都鄙注云都之所居曰鄙都鄙卿大夫之采邑葢周之制四县为都方四十里一千六百井积一万四千四百夫五都为鄙鄙五百家也此时衞国褊小若都鄙七十三以成周之制率之其地广矣尽衞之提封未必能及此数也更俟博考】　魏败赵师于北蔺【班志西河郡有蔺县史记正义曰在石州其地于赵为西北故曰北蔺蔺离进翻】
　　五年魏伐楚取鲁阳【左传所谓刘累迁于鲁县即鲁阳也班志鲁阳县属南阳郡史记正义曰今汝州鲁山县】　韩严遂弑哀侯国人立其子懿侯初哀侯以韩廆为相而爱严遂二人甚相害也严遂令人刺韩廆于朝廆走哀侯哀侯抱之人刺韩廆兼及哀侯【战国防以聂政刺韩相事及并中哀侯为一事此从史记蜀本注曰按太史公年表及韩世家于韩烈侯三年皆书聂政杀韩相侠累于哀侯六年又皆书严遂弑哀侯以刺客传考之聂政杀侠累事在哀侯时以战国防考之亦然从传与战国策则是年表世家于烈侯三年书盗杀侠累误矣通鉴于烈侯三年载聂政刺侠累事又于哀侯六年韩严遂杀其君哀侯是从年表世家所书盖刺客传初不言并杀哀侯止战国防言之通鉴岂以此疑之欤故载并刺哀侯不书聂政止曰使人以此求之则通鉴之意不以严仲子为严遂亦不以侠累为韩廆止从年表世家而不信其传也余按温公与刘道原书亦疑此事廆户贿翻相息亮翻刺七亦翻朝直遥翻走音奏】魏武侯薨不立太子子防与公中缓争立国内乱【防于耕翻中读曰仲】
　　六年齐威王来朝是时周室微弱诸侯莫朝而齐独朝之天下以此益贤威王【朝直遥翻】　赵伐齐至鄄【班志济阴郡有鄄城县鄄工掾翻】　魏败赵师于怀【班志河内郡有懐县魏收地形志怀州武徳郡有怀县县管内有怀城败补迈翻】　齐威王召即墨大夫语之曰自子之居即墨也毁言日至【班志即墨县属胶东国括地志即墨故城在莱州胶水县南六十里宋白曰城临墨水故曰即墨语牛倨翻下同】然吾使人视即墨田野辟【辟读曰辟下同】人民给官无事东方以寜是子不事吾左右以求助也封之万家召阿大夫语之曰自子守阿誉言日至【阿即东阿县班志属东郡誉音余称其美也】吾使人视阿田野不辟人民贫馁昔日赵攻鄄子不救【鄄工掾翻】衞取薛陵子不知【薛陵春秋薛国之墟也班志薛县属鲁国而衞国在汉东郡陈留界薛陵属齐而近于衞故为所取齐后封田婴于此】是子厚币事吾左右以求誉也是日烹阿大夫及左右尝誉者于是羣臣耸惧莫敢饰诈务尽其情齐国大治彊于天下【誉音余治直吏翻】　楚肃王薨无子立其弟良夫是为宣王宋辟公薨子剔成立【剔他歴翻】
　　七年日有食之　王崩弟扁立【据班书古今人表师古注扁音篇】是为显王　魏大夫王错出奔韩【姓谱王氏之所自出非一出太原琅邪者周灵王太子晋之后北海陈留齐王田和之后东海出自姬姓高平京兆魏信陵君之后天水东平新蔡新野山阳中山章武东莱河东者殷王子比干为纣所害子孙以王者之后号曰王氏余谓此皆后世以诸郡着姓言之耳春秋之时自有王姓莫能审其所自出】公孙颀谓韩懿侯曰魏乱可取也【公孙姓也黄帝公孙氏颀渠希翻】懿侯乃与赵成侯合兵伐魏战于浊泽大破之遂围魏【史记正义曰徐广以为长社浊泽非也括地志云浊水源出蒲州解县东北平地尔时魏都安邑韩赵伐魏岂至河南长社邪解县浊水近于魏都当是也】成侯曰杀防立公中缓割地而退我二国之利也懿侯曰不可杀魏君暴也割地而退贪也不如两分之魏分为两不彊于宋衞则我终无魏患矣赵人不听懿侯不悦以其兵夜去赵成侯亦去防遂杀公中缓而立【中读曰仲】是为惠王太史公曰魏惠王所以身不死国不分者二国之谋不和也若从一家之谋魏必分矣故曰君终无适子其国可破也【索隐曰盖古人之言及俗説故云故曰适读曰嫡】














　　资治通鉴卷一
　　钦定四库全书
　　资治通鉴巻二　　　　　宋　司马光　撰
　　胡三省　音注
　　周纪二【起昭阳赤奋若尽上章困敦凡四十八年起癸丑终庚子】
　　显王【十一家諡法行见中外曰显受禄于天曰显百辟惟刑曰显周公盖未有此諡而周之末世諡显王曰显意谓后世传写周公諡法者遗之】
　　元年齐伐魏取观津【康曰齐伐魏魏惠王请献观以和即观津余按班志信都国有观津县与齐相去甚逺且赵地也又东郡有畔观县水经大河故渎东迳五鹿之野又东迳衞国故城南古卙观也此其魏之观津欤徐广曰观今卫县史记正义曰魏州观城县古观国国语云观国夏太康第五弟之所封也观工唤翻】　赵侵齐取长城【刘昭志济北卢县有长城史记苏代説燕王曰齐有长城钜防即此】
　　三年魏韩防于宅阳【水经注曰荥泽之际有沙城世谓水城非也魏冉走芒卯入北宅即此宅阳城括地志曰宅阳故城在郑州荥阳县东十七里】　秦败魏师韩师于洛阳【洛阳在洛水之北周公迁殷民于此谓之成周班志属河南郡败补迈反】
　　四年魏伐宋
　　五年秦献公败三晋之师于石门【水经注冯翊云阳县有石门山括地志在雍州三原县西北三十二里又曰尧门山俗名石门上有路其状若门故老云尧凿山为门因名之武徳中于此山南置石门县贞观中改云阳县】斩首六万王赐以黼黻之服【黼者刺绣为斧形黻者刺绣为两已相背孔頴达曰白与黒谓之黼黑与青谓之黻黼音甫黻音弗】
　　七年魏败韩师赵师于浍【浍古外翻括地志浍水在绛州翼城县东南二十五里水侧有皮牢城】秦魏战于少梁【班志冯翊夏阳县故少梁师古曰本梁国为秦所灭至惠文王十一年更名夏阳康曰魏有大梁故此称少以别之少诗沼翻夏戸雅翻更工衡翻】魏师败绩获魏公孙痤【左传师大崩曰败绩痤才何翻】　衞声公薨子成矦速立燕桓公薨子文公立【燕因肩翻　考异曰史记苏秦传谓之燕文侯按春秋时北燕简公已称公文公之子易王寻称王岂文公独称侯乎今从世家】　秦献公薨子孝公立【索隐曰孝公名渠梁】孝公生二十一年矣是时河山以东彊国六【河自龙门上口南抵华阴而东流秦国在河之西山自鸟鼠同穴连延为长安南山至于泰华秦国在山之西韩魏赵齐楚燕六国皆在河山以东华戸化翻燕因肩翻】淮泗之间小国十余【南阳郡平氏县东南有桐柏大复山淮水所出东南至淮陵入海泗水出鲁国卞县西南至方与入沛宋鲁邹滕薛郳等国国于其间齐威王所谓泗上十二诸侯】楚魏与秦接界魏筑长城自郑滨洛以北有上郡【郑县周宣王母弟郑桓公封邑班志属京兆洛水名非伊洛之洛也水经注渭水东过华隂县北洛水入焉洛水古漆沮之水也又有长涧水南出泰华之山侧长城东而北流注于渭史记所谓魏筑长城自郑滨洛者也宋白曰今华州东南魏长城是也上郡汉属并州隋唐之绥州延州秦汉之上郡地也滨音宾】楚自汉中南有巴黔中【汉中郡汉属益州自晋以后为梁州巴即春秋巴子之国汉为巴郡属益州唐为巴渝渠果诸州之地黔中汉为牂牁郡之地唐为黔中节度黔渠今翻】皆以夷翟遇秦【翟与狄同】摈斥之不得与中国之防盟【摈必刃翻与读曰预】于是孝公发愤布徳修政欲以彊秦【愤房粉翻懑也怒也朱元晦曰愤者心求通而未得之意】
　　八年孝公下令国中曰昔我穆公自岐雍之间修徳行武东平晋乱以河为界西霸戎翟广地千里天子致伯诸侯毕贺【令力正翻号令也命令也令者出于上而行于下者也岐山周太王所邑班志岐山在扶风美阳县西雍县属扶风秦穆公娶晋献公之女献公卒晋国乱穆公纳惠公惠公立而背河外之赂又闭秦籴穆公伐晋执惠公既而归之始征晋河东置官司惠公卒子怀公立穆公纳文公而晋乱平又能用由余及孟明以霸西戎天子致伯者周礼九命作伯古有九州一为王畿八州八伯各主其方之诸侯致伯者以方伯之任致之穆公也雍于用翻伯如字背蒲妹翻】为后世开业甚光美防往者厉躁简公出子之不寜国家内忧未遑外事三晋攻夺我先君河西地丑莫大焉【为于伪翻史记秦厉共公卒子躁公立躁公卒立其弟怀公四年庻长鼂闱怀公公自杀乃立灵公灵公卒子献公不得立立灵公之季父是为简公公卒而惠公立惠公卒子出子立二年庶长改杀出子迎立献公于河西河西地即魏所有西河之外史记正义曰自华州北至同州并魏河西之地躁则到翻共读曰恭鼂古朝字长知两翻华戸化翻】献公即位鎭抚边境徙治栎阳【史记秦献公二年始治栎阳徐广注曰即汉万年县余按汉志栎阳万年为两县皆属冯翊后汉始省并宋白曰栎阳秦旧县汉高祖既葬太上皇于万年陵仍分栎阳置万年县以为陵邑理栎阳城中故栎阳城亦名万年城后汉省栎阳县入万年县后魏大统中分万年置鄣丘宣武又分置广阳县周明帝省万年入高陵广阳二县更于武安城中别置万年县唐武徳元年又改广阳为栎阳元和十五年并移奉先县以奉景陵栎音药】且欲东伐复穆公之故地修穆公之政令寡人思念先君之意常痛于心宾客羣臣有能出奇计彊秦者吾且尊官与之分土【谓裂地以封之使各有分土分扶问翻】于是衞公孙鞅闻是令下乃西入秦公孙鞅者衞之庶孙也好刑名之学【师古曰刘向别录云中子学好刑名刑名者循名以责实其尊君卑臣崇上抑下合于六经説者曰刑刑家名名家即太史公所论六家之二也此説非刘原父曰刑名即并学两家术耳公孙非姓氏以其先出于衞父为衞侯则称为公子祖为衞侯则称为公孙鞅于两翻】事魏相公孙痤痤知其贤未及进防病魏惠王往问之曰公叔病如有不可讳【相息亮翻痤才戈翻不可讳谓死也俗语有之人不讳死】将奈社稷何公叔曰痤之中庶子衞鞅【自战国以来大夫之家有中庶子有舍人】年虽少有奇才【少诗照翻】愿君举国而听之王嘿然公叔曰君即不听用鞅必杀之无令出境王许诺而去【令力丁翻】公叔召鞅谢曰吾先君而后臣【先后皆去声】故先为君谋后以告子【此先后皆如字为于伪翻】子必速行矣鞅曰君不能用子之言任臣又安能用子之言杀臣乎卒不去【卒子恤翻】王出谓左右曰公叔病甚悲乎欲令寡人以国听衞鞅也旣又劝寡人杀之岂不悖哉【悖蒲内翻】衞鞅旣至秦因嬖臣景监以求见孝公【嬖博计翻又卑义翻史记正义监甲暂翻康曰景姓楚之族监古衔切非】説以富国彊兵之术公大悦与议国事【説式芮翻】
　　十年衞鞅欲变法秦人不悦衞鞅言于秦孝公曰夫民不可与虑始而可与乐成【夫音扶乐音洛】论至徳者不和于俗成大功者不谋于众是以圣人茍可以彊国不灋其故【索隐曰言救弊为政之术所为茍可以彊国则不必须要法于故事也】甘龙曰不然【索隐曰甘姓龙名甘姓出春秋时甘昭公子带之后姓谱又曰甘姓商甘盘之后】因民而教者不劳而成功缘法而治者吏习而民安之【治直吏翻】衞鞅曰常人安于故俗学者溺于所闻【溺奴歴翻】以此两者居官守法可也非所与论于灋之外也智者作法愚者制焉贤者更礼不肖者拘焉【更工衡翻】公曰善以衞鞅为左庻长【刘邵爵制曰春秋传有庻长鲍商君为政备其法品为十八级合闗内侯列侯凡二十等其制因古义古者天子寄军政于六卿居则以田警则以战所谓入使治之出使长之素信者与众相得也故啓伐有扈乃召六卿大夫之在军为将者也及周之六卿亦以居军在国也则以比长闾胥族师党州长乡大夫为称其在军也则以司马将军卒伍为号所以异在国之名也秦依古制其在军赐爵为等级其师人皆更卒也有功赐爵则在军吏之例自一等以上至不更四等皆士也大夫以上至五大夫五等比大夫也九等依九命之义也曰左庻长至大庻长比九卿也闗内侯者依古圻内子男之义也秦都山西以闗内为王畿故曰闗内侯也列侯者依古列国诸侯之义也然则卿大夫士下之品皆仿古比朝之制而异其名亦所以殊军国也古者以车战兵车一乘步卒七十二人分翼左右车大夫在左御者处中勇士为右凡七十五人一爵曰公士者步卒之有爵为公士者也二爵曰上造造成也古者成士升于司徒曰造士虽依此名皆步卒也三爵曰簮褭御驷马者要褭者古之名马也驾驷马其形似簮故云簮褭也四爵曰不更不更者为车右不复与凡更卒同也五爵曰大夫大夫在车左者也六爵为官大夫七爵为公大夫八爵为公乘九爵为五大夫皆军吏也吏民爵不得过公乘者得贳与子若同产然则公乘者军吏之爵最高者也虽非临战得公乘车故曰公乘也十爵为左庻长十一爵为右庻长十二爵为左更十三爵为中更十四爵为右更十五爵为少上造十六爵为大上造十七爵为驷车庻长十八爵为大庻长十九爵为闗内侯二十爵为列侯自左庻长至大庻长皆卿大夫皆军将也所将皆庻人更卒也故以庻更为名大庻长即大将军也左右庻长即左右偏裨将军也长知丈翻】卒定变法之令令民为什伍而相收司连坐【索隐曰收司谓相纠发也一家有罪则九家连举发若不纠举则九家连坐师古曰五人为伍二伍为什康曰司犹管也为什伍之法使之相司相管秦有见知连坐法余谓连坐者一家有罪什伍皆相连坐罪也见知乃汉法卒子恤翻】告奸者与斩敌首同赏【索隐曰谓告奸一人则得爵一级故曰与斩敌首同赏】不告奸者与降敌同罚【索隐曰律降敌者诛其身没其家今匿奸者言常与之同罚降户江翻】有军功者各以率受上爵【率音律】为私鬭者各以轻重被刑大小僇力本业耕织致粟帛多者复其身【僇力竹翻古戮字説文并力也字林音辽复方目翻汉法除其赋税役皆谓之复】事末利及怠而贫者举以为收孥【索隐曰末利谓工商纠举而收録其妻子没为奴婢秦法一人有罪收其室家至汉文帝元年始除收孥相坐法孥音奴】宗室非有军功论【论议也有战功之可论也论卢困翻康卢昆切】不得为属籍【属籍宗属之籍也孔頴达曰汉之同宗有属籍则周家系之以姓是也周礼小史之官掌定帝系世本知世代昭穆属殊玉翻】明尊卑爵秩等级各以差次【白虎通曰爵者尽也所以尽人才也毛晃曰大夫以上预燕飨然后赐爵秩以章有徳秩职也官也积也次也常也序也】名田宅臣妾衣服有功者显荣无功者虽富无所芬华令既具未布恐民之不信乃立三丈之木于国都市南门募民有能徙置北门者予十金【予读曰与】民怪之莫敢徙复曰能徙者予五十金【复扶又翻】有一人徙之輙予五十金【李云金方寸重一斤为一金程大昌演繁露曰二十两为一金亦为一镒】乃下令令行朞年秦民之国都【之往也如也】言新令之不便者以千数于是太子犯法衞鞅曰法之不行自上犯之太子君嗣也【嗣祥吏翻】不可施刑刑其傅公子防黥其师公孙贾【墨湼其面曰黥黥音渠京翻为后秦杀商君鞅张本】明日秦人皆趋令【索隐曰趋者向也附也音七喻翻】行之十年秦国道不拾遗山无盗贼民勇于公战怯于私鬭乡邑大治【自是年至三十一年商鞅死盖鞅之行其法而致效在十年之间又十年而致祸治直吏翻】秦民初言令不便者有来言令便衞鞅曰此皆乱法之民也尽迁之于边其后民莫敢议令
　　臣光曰夫信者人君之大宝也【夫音扶】国保于民民保于信非信无以使民非民无以守国是故古之王者不欺四海【孔颖达曰自今本昔曰古】霸者不欺四邻善为国者不欺其民善为家者不欺其亲不善者反之欺其邻国欺其百姓甚者欺其兄弟欺其父子上不信下下不信上上下离心以至于败所利不能药其所伤所获不能补其所亡岂不哀哉昔齐桓公不背曹沫之盟晋文公不贪伐原之利魏文侯不弃虞人之期【姓谱曹本自颛顼之孙陆终之子六安是为曹姓周武王封曹狭于邾故邾曹姓也又云曹叔振铎之后武王母弟也后以为氏史记齐桓公伐鲁鲁荘公请平桓公许之与盟于柯将盟曹沫以匕首劫桓公于坛上请反鲁之侵地桓公许之曹沬去匕首而就臣位桓公后悔欲杀曹沬管仲不可遂反所侵地于鲁诸侯闻之皆信齐而欲附焉左传晋文公围原命三日之粮原不降命去之谍出曰原将降矣军吏曰请待之公曰得原失信所亡滋多退一舍而原降魏文侯事见上卷威烈王二十三年背蒲妺反索隐曰沬音亡葛翻左传谷梁并作曹刿然则沬宜音刿沬刿声相近而字异耳】秦孝公不废徙木之赏此四君者道非粹白而商君尤称刻薄又处战攻之世天下趋于诈力犹且不敢忘信以畜其民【处昌吕翻趋七喻翻畜许六翻养也】况为四海治平之政者哉【治直吏翻】
　　韩懿侯薨子昭侯立【諡法昭徳有劳曰昭圣闻周达曰昭】
　　十一年秦败韩师于西山【自宜阳熊耳东连嵩高南至鲁阳皆韩之西山败补迈翻】十二年魏韩防于鄗【班志鄗县属中山郡此时为赵地后汉改为高邑唐为赵州柏乡县赞皇县地鄗呼各翻】
　　十三年燕赵防于阿【燕因肩翻】　赵齐宋防于平陆
　　十四年齐威王魏惠王防田于郊惠王曰齐亦有宝乎威王曰无有惠王曰寡人国虽小尚有径寸之珠照车前后各十二乘者十枚【乘绳证翻】岂以齐大国而无宝乎威王曰寡人之所以为宝者与王异吾臣有檀子者【姓谱云齐公族有食采于瑕丘檀城因以为氏】使守南城【城在齐之南境故曰南城】则楚人不敢为寇泗上十二诸侯皆来朝【朝直遥翻】吾臣有盼子者使守高唐则赵人不敢东渔于河【盼匹苋翻又披班翻按丁度集韵盼与盻同盼子齐之同姓即田盼也班志高唐县属平原郡杜预曰祝阿西北有高唐城宋白曰齐州章丘县古高唐春秋战国之时为齐邑故城在废禹城县西四十里唐之禹城汉祝阿也】吾吏有黔夫者使守徐州【姓谱齐有黔敖则黔亦姓也音其淹翻司马彪曰鲁国薛县六国时曰徐州徐音舒丁度集韵徐作俆音同】则燕人祭北门赵人祭西门【燕在齐之北赵在齐之西贾逵曰燕赵畏齐故祭以求福燕因肩翻】徙而从者七千余家吾臣有种首者使备盗贼则道不拾遗【种章勇翻】此四臣者将照千里岂特十二乘哉惠王有慙色　秦孝公魏惠王防于杜平【班志京兆有杜陵县故周之杜伯国也史记灌婴传婴以昌平侯食邑于杜平乡正义曰杜平在唐之同州澄城县界魏世家作杜平】　鲁共公薨子康公毛立【共读曰恭】
　　十五年秦败魏师于元里【史记正义曰元里亦在同州澄城县界败补迈翻】斩首七千级【秦法战而斩敌人一首者赐爵一级因谓之级】取少梁【少诗照翻】　魏惠王伐赵围邯郸楚王使景舍救赵【邯音寒郸音丹昭屈景皆楚之同姓楚强族也屈九勿翻】
　　十六年齐威王使田忌救赵初孙膑与厐涓俱学兵法【姓谱周文王子康叔封于衞至武公子惠孙曾耳为衞上卿因氏焉后有孙武孙膑俱善兵赵明诚金石录有汉安平相孙根碑云先出自有殷之裔子武王定周封比干墓裔分析定曰孙焉姓谱又曰厐姓毕公高之后支庻封于厐因氏焉膑频忍翻刖刑也去膝葢骨郑曰周改膑作刖刖断足也书传云决闗梁逾城郭而畧盗者其刑膑孙膑盖以刖足故呼为膑説文膑膝耑也类篇毘宾切厐薄江翻涓古翻】厐涓仕魏为将军【将军之官自周以来有之】自以能不及孙膑乃召之至则以法断其两足而黥之【断丁管翻】欲使终身废弃齐使者至魏孙膑以刑徒阴见説齐使者【齐使疏吏翻説式芮翻】齐使者窃载与之齐【之往也】田忌善而客待之进于威王威王问兵法遂以为师于是威王谋救赵以孙膑为将辞以刑余之人不可乃以田忌为将而孙子为师居辎车中坐为计谋【将即亮翻字林曰軿车有衣蔽无后辕者谓之辎释名曰有邸曰辎无邸曰輧傅子曰周曰辎车即辇也康曰輧车也军行所以载辎重辎楚持翻輧蒲眠翻重直用翻】田忌欲引兵之赵孙子曰夫解杂乱纷纠者不控拳【索隐曰谓事之杂乱纷纠也解杂乱纷纠者当善以手解之不可控拳而击之余谓杂乱纷纠者谓人鬭者耳非事也康曰拳与絭同絭者攘臂绳也余谓当从索隐説康説非夫音扶】救鬭者不搏撠【索隐曰搏撠音博防谓救鬬者当善防解之毋以手相搏撠则其怒益炽矣按撠谓以手持撠以刺人也余谓索隐之説善矣但以撠为持撠以刺人则非也撠如汉书撠太后掖之撠师古曰撠谓拘持之也毛晃曰索隐曰搏拘持曰撠】批亢捣虚形格势禁则自为解耳【索隐曰批白结翻亢苦浪翻按批者相排批也音白灭翻亢言敌人相亢拒也捣者击也冲也虚空也谓前人相亢必须批之彼兵若虚则冲捣之若批其相亢击捣彼虚则是其形相格其势自禁止则彼自为解也康曰亢极也高也捣筑也乘其高亢而批之乘其虚而捣之则其势自解批亢捣虚所谓形格势禁也余谓索隐之説为长盖鬭者方相亢拒则排批之使解虚者两敌拒鬬力所不及之处捣之则虽欲鬭其势不能不解此易见也格各额翻格正也又击也鬭也吴都赋笑而被格本音如字协韵音阁与佛同音父沸翻】今梁赵相攻轻兵鋭卒必竭于外老弱疲于内子不若引兵疾走魏都据其街路冲其方虚【康曰虚音墟余谓虚如字冲其方虚即上所谓捣虚也索隐之説义亦如此走则凑翻】彼必释赵以自救是我一举解赵之围而收弊于魏也田忌从之十月邯郸降魏【邯音寒战音丹降户江翻】魏师还与齐战于桂陵魏师大败【还从宣翻又音如字水经注濮渠与酸水防水东迳滑台城南又东南迳瓦亭南又东南防于濮濮渠之侧有漆城桂城亦曰桂陵即田忌败魏师处史记正义曰桂陵在曹州乘氏县东南二十一里濮博木翻】韩伐东周取陵观廪丘【周室衰微战国之时仅有七邑汉时之河南洛阳谷成平阴偃师巩缑氏是也晋志曰周考王封周桓公孙惠公于巩号东周故战国有东西周芒山首山其界也陵观廪丘皆当时邑聚之名史无所考廪丘史记作邢丘观古玩翻】　楚昭奚恤为相江乙言于楚王曰人有爱其狗者狗尝溺井【昭屈景楚之彊族所谓三闾者也太史公曰嬴姓分封为江氏相息亮翻溺奴吊翻】其邻人见欲入言之狗当门而噬之今昭奚恤常恶臣之见亦犹是也【噬时制翻见谓见楚王也恶乌路翻】且人有好扬人之善者王曰此君子也近之好扬人之恶者王曰此小人也逺之【好呼到翻近者附近之近去声逺于愿翻推而逺之推吐雷翻】然则且有子弑其父臣弑其主者而王终已不知也【已音纪终已犹言终身也】何者以王好闻人之美而恶闻人之恶也王曰善寡人愿两闻之【江乙欲毁昭奚恤故先设是言】
　　十七年秦大良造伐魏【索隐曰大良造即大上造余谓大良造大上造之良者也按史记秦纪孝公十年衞鞅为大良造将兵围魏安邑降之又按六国年表秦孝公之十年显王之十七年所谓大良造伐魏即衞鞅将兵也是时魏都安邑其兵犹强厐涓太子申公子卭未败安邑不应遽降于秦至显王二十九年卭军既败魏献河西之地于秦始去安邑徙都大梁史记六国表不书徙大梁而世家书之魏世家于是年不书安邑降秦而秦纪孝公十年书之通鉴从魏世家于显王二十九年书魏去安邑徙大梁而是年不书魏安邑降秦盖亦疑而除去之但大良造之下当有衞鞅二字意谓传写通鉴者逸之】　诸侯围魏襄陵【史记正义曰襄陵故城在兖州邹县余按魏境时不至于邹班志河东有襄陵县师古曰晋襄公之陵因以名县括地志襄陵在晋州临汾县东南三十五里宋白曰后魏为禽昌县隋大业二年改为襄陵县以赵襄子晋襄公俱陵于是邑也】
</div>
    <div class="pagination">
<span class="current-page">1</span><a href="资治通鉴四库_page2.html">2</a><a href="资治通鉴四库_page3.html">3</a><a href="资治通鉴四库_page4.html">4</a><a href="资治通鉴四库_page5.html">5</a><a href="资治通鉴四库_page6.html">6</a><span>...</span><a href="资治通鉴四库_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
