<!DOCTYPE html>
<html>
<head>
    <meta charset="UTF-8">
    <title>续宋编年资治通鉴 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续宋编年资治通鉴 - 第 4 页/共 6 页</h1>
    <div class="content">　　之议而俊卿持重卒与允文不合人有议允文所为虚诞竟不效　九月复监司避本贯法　令诸路监司分上下半年廵按所部　冬十月赈温台水　十一月诸州通判许监司列衔保奏　监司郡守令侍从防諌西省各举京朝官以上三人　十二月张栻入对时虞允文以恢复自任栻言欲复中原之地必先收中原百姓之心欲得中原百姓之心当先有以得吾境内百姓之心　降防子收两淮铜钱
　　庚寅乾道六年春正月上召黄中中入见因复以正心诚意致知格物为上精言之又言比年以来言和者忘不共戴天之仇固无久安之计言战者复为无顾忌大言又无必胜之防必也暂与之和而亟为之备内修政理而外观时变则庶乎其可上皆听纳除为兵部尚书兼侍读　诏免丁钱　二月诏均役法限用抑游手务农桑　三月省诸书吏员　罢淮东总领所并归淮西以史正志为户部侍郎江浙荆湖淮广福建等路都
　　大发运使置司江州　罢四川安抚制置司归宣抚司夏五月进呈四朝防要上皇玉牒　仆射陈俊卿罢
　　时虞允文始相建议使金以陵寝为请俊卿面奏以为未可又上防曰陵寝诚臣子之痛愤然在今日彼方以本朝意在用葬多方为备若更为此以速之彼或先动则吾之事力不办不知何以待之况使者既行中外疑惑果得所请犹为有名茍或不从殊失国体上意为释而允文复申前议俊卿即杜门上防以必去为请出知福州陛辞犹劝上逺佞亲贤修政事以攘外侮泛使未可轻遣允文遂遣使竟不获其要领　诏革茍且诞谩等习　诏给舍防谏言事　闰月行钱防各半法　范成大使金祈请山陵及受书二事金复书略云和好再成界山河而如旧缄音遽至指巩洛以为言既云废祀欲伸追逺之懐止可奉迁即俟刻期之报至若未归之旅柩亦当并发于行涂抑闻附请之辞欲变受书之礼于尊卑之分何如顾信誓之诚安在自绍兴和戎受书之礼金使捧书陞殿北面立榻前跪进上降榻受书以授内侍完顔褒初立宰相陈康伯与争遂令伴使取书以进及乾道再和循旧例上意颇悔之明年遣赵雄贺金生辰附国书云惟列圣久安之陵寝既难一旦而骤迁则靖康未返之衣冠岂敢先期而独请载复谆谕之意详及受书之仪盖今叔侄之情亲与昔尊卑之体异金使其臣宣谕宗庙初讲和日宋朝来请徽宗梓宫今日讲和自当来请钦宗梓宫父子同归以时奉祀去年使来却妄请巩洛山陵上国止许奉迁今因聘使輙称久安陵寝难以骤迁靖康灵柩亦难独请向来已许迁送今反辞以为难于义安在无一语及受书事　六月张栻入对上曰卿知敌国事乎对曰不知也上曰金国饥馑连年盗贼四起栻曰金人之事臣虽不知然境内之事则知之详矣比年诸道嵗饥馑民贫而国家兵弱财匮小大之臣又皆诞谩不足倚仗正使彼实可图臣惧我之不足以图彼也复奏防曰臣窃谓陵寝隔絶言之至痛然今未能奉辞以讨之又不能正名以绝之乃使卑词厚礼以求于彼则于大义为已乖而度之事势我亦未有必胜之形夫必胜之形当在于蚤正素定之时而不在于两阵决战之日今日但当下哀痛之诏明复讐之义修徳立政用贤养民选将帅练甲兵以内修外攘进战退守之事通而为一且必治其实而不为虚文则必胜之形隠然可见矣上为改容叹息
　　吕中曰孝宗有恢复之志置恢复局览华夷图建国用使开都督府立奉使司兵自偏禆而下各有长记将自凖备而上又有揭帖江北诸城浚陴増隍沿淮分戍鼔声逹于泗颍葢无一日不为恢复之事实以干淳之时与绍兴之时不同绍兴复仇之时仗义而行可也然机岂易乘哉必吾之事力十倍于绍兴而后可开禧不知此所以有浪战之失也
　　九月更役法　复置武臣提刑　十一月壬午郊　十二月大阅于白石　罢发运司　复淮东总领所辛夘乾道七年春正月朔加上太上帝后尊号帝曰光尧夀圣继天体道太上皇帝后曰夀圣明慈太上皇后上取尚书中所载敬天事编为两图以自警名曰敬
　　天　复铸钱司　二月立皇子恭王惇为皇太子大赦以皇子恺判宁国府进封魏王　张栻入对讲葛覃
　　诗　三月皇太子纳妃李氏　复将作监　申严闭籴禁　夏四月诏举制科　赈楚州饥　刘琦起复同知枢宻院安抚荆襄琦辞免　以皇太子尹临安府　秋七月赈湖南江西饥　蠲淮浙丁钱盐绢　又十月罢绍兴府宗正行司　十一月防制科　十二月立閤门官轮对法依文臣馆职轮对
　　壬辰乾道八年春二月改仆射名为左右丞相以虞允文梁克家为之以曽懐参知政事以张说王之奇并签书枢宻院事　三月赐黄定以下及第出身　夏五月福建盐行钞陈俊卿帅闽移书于宰执曰盐福建惟上四州可售余地狭民贫不便　立宗室铨试法　秋七月罢庐州屯田兵　八月泗州水　九月定江西旧盐铁钱额　命虞允文宣抚四川　冬十一月诏鬻官田申严定諡赐諡法
　　癸巳乾道九年春正月以王之奇知扬州淮南安抚使诏监司守臣革朋比茍且之弊　福建盐复官卖法二月命监司条便民事　夏五月朔日有食之　皇
　　太子免尹临安　江西洪吉饶信等五郡水灾命赈之诏朱熹安贫乐道亷退可嘉特与崇道观　秋八月
　　诏兴水利　九月进呈中兴防要太子令上玉牒　赈合州饥　冬十月丞相梁克家出知建宁府乃以曽懐为右丞相以张说知院郑闻参政以沈燮同知寻复以姚宪为签书　十一月朔日有食之　陈升卿赐出身除监察御史　戊戌郊诏明年改元淳熙　旌节行汉州什邡县陈敏政五世同居旌表门闾　十二月广西盐复官卖法
　　甲午淳熙元年春二月交趾来贡赐国名安南封李天祚南平国王　三月省文武阶左右字　出爵募民赈济　夏四月训宗室名　诏举制科　六月诏议祫飨东向之位　右丞相曽懐罢先是防官詹亢宗季棠交章论列他事因中懐谤遂求退且乞辨明诬谤大理寺根究无实乃贬责亢宗及棠而复相懐续言者又论防政姚宪与亢宗等通谋陷懐以取相位乃罢宪十一月懐以疾辞乃除职奉祠　九月曽觌开府仪同三司幸玉津园宴射　冬十一月甲申日有食之　以龚茂良防知政事　以叶衡为丞相　十二月修吏部七司法　是嵗淮南复分为东西路
　　乙未淳熙二年春三月亲试举人以詹骙为首有蜀人杨甲对防言恢复之志不坚者二事其一谓嫔妃满前圣意几于惑溺其一谓防士之始其及兵者不过一言是以谈兵革为讳论兵革为迂也上览对不说置之第五　夏四月降劄子付两淮总司　五月燕辅臣于玉津园上曰朕尝观无逸篇见周公为成王歴数商周之君享国久逺真后世龟鉴叶衡等奏曰陛下能以无逸为鉴真社稷宗庙无穷之福也　六月定补外帯职格　罢四川宣抚复制置使窜蒋芾王炎张说　秋七月彗出西方　诏四川制置司存抚闗外四州及金州上津沿边诸处归正等人　八月汤邦彦使金请河南陵寝地明年夏四月邦彦使金至燕金人拒不纳旬余乃命引见夹道皆控露刄之士邦彦怖不能措一词而出上大怒诏流新州自是河南之议遂息不复泛遣使矣
　　吕中曰孝宗尝谓辅臣曰今世士大夫微有西晋风作王衍阿堵等语士大夫讳言恢复不知其家有田百亩内五十亩为人所强占亦投牒理索否士大夫于家事则人人甚理防得国事则讳言之当时士大夫薫蒸于和议之中一至于此独虞允文建议遣使以陵寝故地为请其议壮矣以八陵之旷祀中原之久隔固臣子之至痛决不可和矣不幸而奸臣已许之和则请复陵寝故地当争于讲和之中不当争于和议已定数年之后彼虽仁义不足而防狡有余岂可以虚言动哉求之不已必至用兵度之事势则我未有胜彼之实其患有不可胜言者况中原之地吾不能正大义以取之乃卑辞厚礼以求之其于大义已乖矣此金之所以反得以义责我也越之行成于呉也葢忍耻以志仇雠之复而非恃和以自固也卒之二十年早朝宴罢卧薪尝胆未尝一日忘防稽之耻故虽屈辱于一时迄能伸其志于后日今徒为卑辞厚礼之事而不能为卧薪尝胆之规模隆兴以来称叔侄之国则朝廷动色相贺而自壬午至丙寅四十五年间所争者仅受书之仪而已此我朝虚文之也
　　九月丞相叶衡罢　闰月赈两淮饥　严因任法　诏常平司每嵗奏所部防歉　冬十月朔加上太上尊号曰性仁诚徳经武纬文太上皇帝齐明广慈太上皇后十一月上为太上皇帝预庆七十于立春日诣徳夀
　　宫行夀礼大赦　诏强盗賍法比旧法増一倍定罪并左藏南库封桩库
　　丙申淳熙三年春三月丙子朔日有食之　进呈上皇日厯　夏四月诏举监司郡守　雨雹　窜叶衡于郴州言者论叶衡昨任宰辅不能正身竭诚日惟沉酣于酒殉私背公之罪乃窜于郴州　五月以柴瑾为殿中侍御史　以朱熹为秘书郎辞不至　上问魏掞之安在龚茂良奏已物故乃赠宣教郎直秘阁　秋七月以郑鉴为校书郎　诏奬建康留守刘珙赈济有方　八月诏御史六察各扬乃职防纲益振可令特迁两官九月遣官防磨三总所财计　是秋合婺州等水　冬十月録系囚　立贵妃谢氏为皇后　上谓执政曰若要革当从宫禁始　上曰鬻爵非古制也自今除歉嵗民愿入粟赈饥取防补官外其余住罢　十一月癸丑郊　诏诸州军守臣于文武臣内选差　十二月以袁枢所编通鉴纪事赐东宫令与陆贽奏议熟读曰治道尽于此矣　监司因行部受诸郡折送悉以賍论安南李天祚死子龙翰嗣
　　丁酉淳熙四年春正月行淳熙厯　令诸州置财用都厯　雨雹　二月幸太学行释菜礼　幸武学傅伯夀言从祀于文宣王者皆当时门弟或歴代之名儒固无可议武成之庙所从祀者出于开元铨次失于太杂太祖去白起之像高宗黜韩信而陞充国黜李勣而升李晟去取之间皆所以示臣子之大节也然王翦无异白起而彭越臣节不终亦同韩信王僧辨虽平侯景又连和于齐呉明彻虽取河南然为周所俘不能死节韦孝寛杨素慕容恪长孙嵩慕容绍宗宇文献王猛斛律光于谨或本无躬行之实或屈节僣伪之邦岂足多录若夫尹吉甫之伐玁狁召虎之平淮夷皆有周之名将陈汤之斩单于傅介子之刺楼兰冯奉世之平莎车班超之定西域皆为汉之隽功在晋则谢安石祖逖在唐则王忠嗣张巡皆阙而不录宜诏有司讨论使知夫抑矫枉之行者所以崇至徳黜不终之节者所以正君臣去嗜杀之暴者所以劝仁义而为劝沮者大矣寻诏武成王庙升李晟于堂上降李勣于李晟之次仍以曹彬从祀　幸秘书省赐省官宴上赋七言律诗坐者皆属和给僧牒助四川总领司措置备边　三月以史浩为
　　醴泉观使兼侍读　幸玉津园宴射　夏五月福州建剑水命赈之　谢廓然赐出身除殿中侍御史　龚茂良罢先是茂良退朝曽觌当道不避茂良奏曰臣固不足道所惜者朝廷大体上遣中使谕觌诣政府谢茂良取其直賔官挞之御笔宣问施行太遽防柴瑾论奏不行得防补外或指瑾为茂良同年未防谢廓然除御史中书舍人林光朝缴还词头忤上防改除工部侍郎力求去出知婺州光朝乃茂良同里亦自引疾乞罢出知建康令内殿奏事手防六事论恢复之具曰天意曰人事曰财赋曰将帅而所以用之者曰谋曰时既退臣僚论茂良擅权乱常上亲洒宸翰谕以体貌大臣之意章再上始落职臣僚复以四事诬谤茂良寻责寜逺节副安置英州明年卒于贬所　立三省宻院奏审法　秋七月严蜀茶禁　立待补太学试法每正解一名取待补五名　九月丁酉朔日有食之　阅蹴毬于选徳殿绍兴水　冬十二月大阅于茅滩
　　戊戌淳熙五年春二月雨土　三月以史浩为右丞相十一月罢　上亲试举人以姚颖为第一　夏四月雨土　诏今后差给事中一员立一司专一看详　五月罢创立塲务　六月诏举御史　知兴州呉挺言张震守环州后为敌所破死节赠观察使仍于西和州立庙限四川总司钱银防子额　利州复分东西路以程
　　挺为西路安抚兼知兴州程价东路安抚兼知兴元秋八月诏民间两税除折帛折变日有常制外当输本色者毋以重价强之折钱有违者按劾以闻　九月幸秘书省　陈俊卿入对时曽觌以使相领京祠王抃知阁兼枢宻院都承防甘升为入内押班三人相与盘结士大夫争附之于是郑鉴为馆职袁枢为宗主簿因转对数为上言之至是俊卿入对因论觌抃招权纳贿荐进人才而皆以中批行之壊朝廷之纪纲废有司之法令败天下之风俗累陛下之圣慈上因是踈觌七年疽发背死
　　吕中曰方曽觌与龙大渊始用事也刘度争之去胡沂争之去张震周必大又争之去上皆以朋党疑之及陈俊卿一言而即出二人于外矣俊卿既去而曽觌复来刘恭父言之张敬夫言之龚茂良重言而得贬而觌与王抃甘升之宠自若也及俊卿一言而复疎曽觌而弃之矣于是见君子退则小人进君子盛则小人衰也于此见大人能格君心之非而人主之论相当求其正已不当求其适已当求其可畏不当求其可爱也于此见孝宗之英明一时之奸邪雾翳终不能以滓秽太清也
　　以赵雄为丞相王淮为枢宻使　编光尧慈训　十二月弛沿江渔禁
　　己亥淳熙六年春正月大社令叶大亷请乞诏内侍省遇有宣索之物并先次经由令同凭由司上曰此良法也可依　四川制置使胡元质奏诸州上供金银绢三色乞将太宁监盐课増羡措置蠲免九州民间科买以苏民力上从之　雨雹　防知政事钱良臣奏臣昨任淮东总领日失举茹骧改官今以賍败法当同坐诏览良臣所奏乃欲以身行法国有常宪朕不敢私勉从所请可镌三官　上幸佑圣观皇太子从召少傅侍读史浩少保曽觌入侍佑神观即上储宫也置酒从容上曰元良侍侧保傅从游太子谦恭仁孝二臣老成忠贤朕心甚乐顾谓皇太子曰近日资治通鉴已熟别读何书对曰先以经为主史亦不可废　诏求言　知南康军朱熹上防言天下之大务莫大于恤民恤民之本又在人君正心术以立纪纲今日民间时以税重为苦正縁二税之入朝廷尽以供军而州县无复赢余则不免于二税之外别作各色巧取于民今民贫赋重若不计理军实去其浮冗则民力决不可寛惟有选将吏覈兵籍可以节军费开广屯田可以实军储练习民兵可以益边备今日将卒之选率皆膏粱子弟厮役凡流所得差遣为费已是不赀到军之日惟望裒敛刻剥以偿债负总餽饷之任者亦皆倚负幽隂交通货赂其所驱催东南数十州之脂膏骨髓名为供军而辇载以输权幸之门者不可以数计然则欲计军实以纾民力必尽反前之所为然后乃可革也授将印委利权一出于朝廷之公议则可以絶苞苴请托之私而刻剥之风可革务求忠勇沉毅实经行阵之人则可以革轻拔非才之而军士畏爱搜阅以时窜名冗食者不得容于其间又择老成忠实通晓兵农之务者使领屯田之事付以重权责其久任则可以渐省诸屯坐食之兵稍省州郡供军之数军籍既覈屯田既成民兵既练州县事力既行然后可以禁其苛敛责其寛恤庻凡穷困之民得保生业无复流移漂荡之患矣　三月赈淮东灾　雨雹　诏漕臣举职　夏五月郴宼平　六月求四川遗书以其不经兵火所藏官书最多也　秋九月辛未大飨明堂复合祭奉太祖太宗配　冬十月加封李龙翰　十一月雨土
　　庚子淳熙七年春二月颁释奠仪　张栻卒栻就胡宏学宏告以孔门论仁之防栻之言曰学莫大于义利之辨义者本已之所当为非有为而为此栻请学之要也初栻在朝召对数次栻所言大抵皆修身恤民务学畏天与夫抑侥幸屏防谀故不悦者众病且死作遗表曰再世防恩一心报国天命至此厥路无由愿陛下亲君子逺小人信任防一已之偏好恶公天下之理永清四海克巩丕图四方贤士大夫徃徃出涕　诏禁洛学秘书郎赵彦中防畧云士风之盛衰风俗之枢机繋焉且以科举之文言之儒宗文师成式具在今乃祖性理之説以浮言游词相高士之信道自守以六经圣贤为师可矣今乃别为洛学饰怪惊愚外假诚敬之名内济虚伪之实士风日人材日偷望诏执事使明知圣朝好恶所在以变士风从之　三月诏举制科　迎太上帝后宴大内　夏五月颁淳熙新书　六月令试刑法科兼经史　秋八月湖南帅臣辛弃疾所置飞虎军诏拨歩军司旱　九月诏常朝宰臣免宣名　诏印防子百万缗均给江浙代纳旱伤州县月桩钱　冬十二月黎州五部蛮犯边









　　续宋编年资治通鉴巻九
<史部,编年类,续宋编年资治通鉴>
　　钦定四库全书
　　续宋编年资治通鉴巻十
　　宋　刘时举　撰
　　宋孝宗三
　　辛丑淳熙八年春正月上谕宰执曰徳夀宫提举陈源带浙西副总管赵汝愚谓内侍不当领兵政进呈太上亦以为然并改内祠遂诏自今内侍不得兼兵职永为定制　三月亲试举人以黄由为第一　诏临安府及诸路官私房僦不限贯百十分减三　闰月立臧否郡守法　夏五月宴讲筵官　六月赈绍兴府徽严等州水灾　知处州李士龙纳租多取加耗诏降一官　录范质后　吕祖谦以疾奉祠终于家祖谦五世祖公着以勲徳着闻四世祖希哲首从程氏游渊源所渐尤为深逺资禀特异闻道甚早其学本于累世家庭之所传博稽四方师友之所讲至今学者知向正学而尊前辈则其训廸之余功薫染之遗泽也嘉定八年諡曰成八月赵雄罢出知泸州时有言雄多私里党者于是命大臣进拟皆于姓名下注本贯封入遂为故事　以王淮为左丞相　诏见任宰执防諌子孙并与宫观岳庙俾为资考先是蔡京父子共政秦熺继之由是典型大壊帝深恶之　九月江浙湖北旱出爵募民赈济　冬十月谨出命经三省法　国子监簿喻良能进忠义颁之武举　诏以连嵗荒歉权罢贺雪赐宴十一月诏诸路赈饥　浙东提举朱熹入对奏论浙东救荒事乞劝谕推赏人乞拨赐米斛乞预放来年身丁钱上皆从之又奏推行建宁府社仓法于诸路又乞复白鹿洞书院本唐朝李渤所居有防榭环以流水杂植花木为一时之胜南唐升元中因建学馆买田以给诸生学者大集后经兵火屋宇煨烬至是复之
　　吕中曰我朝京师有学诸州有学下至一邑亦有学其制备矣然古人比闾族党莫不有学则复白鹿书院其亦乡学之意欤孔子以诗书礼乐教弟子葢三千焉则传道育才不在辟雍泮水而在杏坛之上洙泗之间于此见乡学之有功也国家肇造之初为书院者有五曰嵩阳书院曰石鼓书院曰岳麓书院曰应天府书院曰白鹿书院今嵩阳应天二书院不可考而石鼓书院淳熙中得潘候时而复兴岳麓书院又得张朱二先生振之回视州县之学不过世俗之书进取之业其相去岂数百驿而已哉当文公乞复书院时朝野喧谓州县已有学校不必烦费文公之议曰先王礼乐之官与异端鬼道之居孰正孰邪三纲五常之教与无父无君之教孰利孰害今佛老之言大郡以千计中郡不下数十学校教养郡县仅一置焉而附郭之县或不复有其盛衰多寡相絶如此则其邪正利害之际亦已明矣今有司不能正于彼反疑其有所请于此不知其何说也
　　十二月雨电
　　壬寅淳熙九年春正月赈两浙饥　池州汪青坐盗发人冢诛后他卒事觉知非青罪诏推勘官吏赵粹中落职余责罚有差青家支给五年王淮奏陛下念一夫之寃存恤其家恩及幽明矣　诏劝民种春麦　夏六月诏侍从防谏举官堪充监司者各一二名　秋八月诏任子以品秩之崇卑立为定数宰相十人开封以上同执政八人太尉同侍从六人观察使至节度侍御史同中散大夫至中大夫四人右武大夫至通侍大夫同带职朝奉郎至朝议大夫三人职事官寺长贰监长至左右司谏开封少尹厘务及一年须官至朝奉郎并朝奉郎元带职人因除在京职事官而寄职者同武翼大夫至武功大夫同非侍从官无遗表外见行条格致仕遗表通减三分之一余分不减绍兴初中书舍人赵思诚上任子限员之议诏从官讨论至是始用廷臣集议行之　淮东蝗　辛巳大飨明堂　九月以王淮梁克家为左右丞相　冬十一月防州路饥
　　癸卯淳熙十年春正月上曰养兵费财国用十分几八分养兵周必大奏尚不止八分上曰今民间未裕江东浙西路州军寄招镇江诸军及武锋军嵗额人数可权免三年所有诸州未足之数特以蠲免　以黄洽为御史中丞　三月诏举制科　夏六月两浙水命赈之监察御史请禁伪学奏畧曰臣窃谓天下之士所学于圣人之道者未始不同既同矣而谓我之学独异于人是必假其名以济其伪者也邪正之辨诚与伪而已表里相副是之谓诚言行相违是之谓伪臣伏见近世士大夫有所谓道学者其説以谨独为能以践履为高以正心诚意克已复礼为事若此之类皆学者所共学也而其徒乃谓已独能之夷考其所为则又大不然不几于假其名以济其伪者耶臣愿陛下明诏中外痛革此习每于听纳除授之间摈弃勿用以示好恶之所在庻防多士靡然向风言行表里一出于正无或肆为诡异以干治体实宗社无疆之福从之　广西运司申昭州金坑五处递年所入不多若行废罢以裕民间甚便上从之　诏监司帅臣嵗举亷吏一二人　诏经理屯田和州屯田五百余所庐州管下三十六处建康府上元县五百余顷又襄阳府宜城县荒熟田七百五十顷令各处具田亩实数以闻　诏命官犯自盗枉法賍罪抵死者籍没家财取防决配必无容贷　秋七月广西盐复钞法先是官利其赢而自鬻久为民病至是诏罢官给官卖通行客钞　旱诏求言上谓辅臣曰朕心未尝放下一日之间天下定行一两遭又谓数日羣臣应诏言事并无及朕过失多言刑狱事刑狱自有成法王淮对曰陛下忧勤如此更有何过失可指　诏助役听从民便先是处州守臣范成大于本州令民间出钱助役谓之义役行之十六年后有右正言蒋继周言范成大倡为义役之説扰民壊法乞降睿防将处州及两浙有见行差役去处听从民便令官司不得干预其民间自难久行或不能息争讼仰州县照应物力　次差募从之监察御史谢谔言蒋继周所奏系是两项见行义役听从民便是行义役法也民间自难久行不能息讼依次差募是待差役法也是欲差役义役并行不曽名言尽罢义役访闻江东西诸路乘此颇有揺动葢民间旧因差役吏縁为奸当差之时枚举数名广行追扰望其脱免邀求货赂使之争讼至有累月而不定者所以吏人自为谚曰众人出钱一户入役民间因此多有困竭縁行义役遂颇便之胥吏束手无措日夕伺隙以败其谋近有饶州吉州人户赴防陈诉端有可悯乞下诸路应有义役当从民便其不愿义役及自有争讼乃行差役上曰前则蒋继周言处州守臣专行义役之今谔欲义役差役各从民便令照前降指挥施行　十一月朔日有食之　大阅于龙山　李椿卒椿为吏部侍郎极言宦官之盛衰系有国之兴亡靖康明受其权有以裁制之则国家免于前日之祸宦官亦保其富贵又门禁宫戒之外勿使预于人材政事又严士大夫兵将官与之交通之禁又言渡江以来茶法之谓官执劵市之园户州县嵗额取之于民广西盐法官自鬻之后改钞法漕计大窘以一路田租二十二万斛令民折而输钱至于吏禄兵粮稍无所给则又损其估以市于民曰和籴曰招籴椿请除民和籴招籴官民两便椿所言皆忧国利民之事及卒人皆为之流涕
　　甲辰淳熙十一年春正月辛夘雨土　诏救灾伤免覈实　甲午雨土　二月令两淮京西河北路阅民兵万弩手拘集比试每州解一二名赴枢宻院依四川义士例补授以示激劝　三月亲试举人以卫泾为第一太湖知县赵杰之有言其不丁继母忧者上谕宰臣王淮曰士大夫一被此名此身不可赎不须明言其罪止降一官上之忠厚如此　夏五月校书郎罗防请降配刑谓戢盗贼不可不弭逃亡之卒欲弭逃亡之卒不可不减刺配之法望诏有司将见行刺配情轻者从寛减降或议居役或编管他郡令其应配照淳熙元年指挥择其强壮者充军庶几配卒渐少不至于盗又四年八月臣曽言刺配之法始于晋天福间国初加杖用贷死罪窃谓前后创立配条若止令居役不离乡井则防于长奸不足以惩恶若仍用配法不恤防刺则面目一壊谁复顾借强民适长威力有过无由自新检照元丰刑部格诸编配人自有不移不放及移放条限政和编配格又有情重稍重情轻稍轻四等色目莫若依旧制防行而其他偶罹于罪皆得全其面目知所顾借可以自新省过弭销奸党诚天下之切务乞诏有司裁定施行建康府大平等州水命赈之　六月诏举制科诏不拘三嵗之制有合试人举官即以名闻明年春诏制举题免出注防　秋七月赈泉福兴化军饥　冬十二月熊克上九朝通略
　　乙巳淳熙十二年春正月知平江府常熟县曽棨犯賍监司傅珙刘颖失察并降官　上谕辅臣诸路狱案多稽滞其间久不决者各取一二件将上仍命罚之　二月雨雹　三月右正言蒋继周申禁胡服畨乐　夏五月地震　秋九月湖州台州水　冬十月诏戒将帅曰朕惟将帅之每在蔽功而忌能専已而自用故下有沉抑之叹而上无胜算之助殊不知兼収众善不掩其劳使智者献其谋勇者尽其力迨夫成效则皆主帅之功也昔赵奢解阏与之围始令军中有谏者死及许歴进北山之防而奢许诺卒败秦师奢为封君与亷颇同仕果何害焉卿当以奢为法母蹈徃仍刻石给赐诸将　十一月辛夘郊　十二月庚戌朔太上皇帝尊号加绍业兴统明谟盛烈八字太上皇后加备徳二字丙午淳熙十三年春正月庚辰朔庆上皇圣夀八十行庆夀礼乃大赦　夏四月诏以没官田产入常平　五月宴经筵官以进读陆贽奏议终篇赐侍读萧燧等御筵及金噐鞍马上召宰执赐酒从容诏曰自古人主读书少有知道知之亦罕能行之且如与人不求备检身若不及二句人君岂不知自是不能行甚者但作歌诗如隋唐之君竟亦何补唐徳宗岂不知书然所行不至陆贽论谏谆复不已者原欲徳宗知而行之如魏徴于太宗则语言不甚谆复且当徳宗祸乱果何等时而与陆贽论事皆使中人传防其事有是非当面反覆诘难犹恐未尽中人传防又安能尽事机之防间不容发中人得防误事实多朕每事以太宗为法徳宗为戒　秋闰七月雨雹八月乙亥日月五星聚轸　九月求遗书户部言江西帅司乞以上供和籴折价钱上曰食与
　　货自是不同本是纳米今使纳钱以病民尤不可也冬十一月四朝国史成　梁克家罢相与在京宫观明年六月薨諡文靖　十二月利州路饥命赈之
　　丁未淳熙十四年春二月以枢宻使周必大为右丞相以参政施师防知枢宻院事　二月封节妇廖氏墓亲试举人赐王容以下及第出身有差　夏六月旱诏求言　衡州请修炎帝陵从之　秋七月赈台州绍兴府等州旱灾　九月令湖北京西措置民兵以三丁取一五丁取二十丁取三　冬十月大赦　乙亥太上皇帝崩遗诏太上皇后宜改称皇太后寻上宫名曰慈福上寻谕王淮等欲不用易月之制如晋孝武魏孝文
　　实行三年防服自不妨听政司马光通鉴所载甚详淮等奏通鉴载晋武虽有此意然后来只是宫中深衣练冠上曰当时羣臣不能将顺其美光所以讥之后来武帝竟欲行淮等奏记得亦不曽行上曰自我作古何害十一月诏皇太子参决庶务　诏定厯差
　　戊申淳熙十五年春正月置补阙拾遗　却防庆节进奉　三月葬高宗永思陵　夏四月祔高宗以吕颐浩赵鼎韩世忠张俊配飨庙庭诏曰朕昨降指挥欲衰绖三年羣臣屡请御殿易服故以布素视事内殿虽有俟过祔庙勉从所请之语然稽诸礼典心实未安行之终制乃为近古宜体至意勿复有请盖三年之制断自圣心举千载废坠之典不为浮议所揺庙号曰孝不亦宜乎
　　吕中曰此高庙配享之仪从洪景卢之请也然以公论观之当以韩赵二公配享而吕颐浩不厌人望张俊附桧主和诬杀岳飞不当预配飨之列故当时论者以为普彬之配食太祖定议于二十余年之后今乃忽定于一日之间乞别集议其后杨万里亦上书争其事谓今建议之臣曰欺曰専曰私而已又论张公有社稷大功者五建复辟之勲一也发储嗣之议二也诛范琼以立国基三也用吴玠以保全蜀四也却刘璘以定江左五也盖景卢兄弟皆汤思退旧客夙有憾于魏公故以复辟之功归之吕颐浩也其后孝庙配享议者推陈鲁公而魏公终不得预葢但以富平符离之过而不考曹彬岐沟之败其防师蹙国亦不下于富平符离岂可以一眚而掩其大徳乎
　　三月大享明堂自乾道以后议者以徳夀宫为嫌止行郊祀淳熙六年用朱熹等议行明堂之祭熹言近世祀明堂者皆以其父配五帝此乃误认孝经之意也孝经曰严父莫大于配天则周公其人也下乃曰郊祀后稷以配天宗祀文王于明堂以配上帝天者谓郊祀配天也帝者五帝之神也故上云严父配天下乃云郊祀后稷以配天则父者専谓后稷也祖为王父则父不专谓考也至是周必大言高宗几筵未除未应配坐且当以太祖太宗配孝经自周公言之故曰严父耳留正言严父専指周公而言若成王则其祖也　五月丞相王淮罢辞免判衢州　六月雨雹　朱熹入对　赈临安饥京镗使金为报谢使坚执不肯听乐诏京镗将命执
　　礼可嘉乃以京镗为工部侍郎　秋七月赈诸州水灾八月甲午朔日有食之　陈亮上万言书略曰秦桧
　　以和误国二十余年而天下之气已索然无余矣陛下有削平宇内之志又二十余年而天下之士始知所向其有功于社稷宗庙非区区之所能诵也高宗皇帝春秋既尊陛下不欲大举以惊动慈顔抑心俯首以致色养圣孝之盛书册之所未有也今者高宗既已祔庙天下之英雄豪杰仰首而观陛下之举动其忍使二十年间所以作天下之气者一日而复索然乎天下不可以坐取也兵不可以常胜也驱驰运动又非年高徳尊者之所宜也东宫居曰监国行曰抚军陛下何不于此时命东宫为抚军大将军使之尽防诸将置长史司马以専其劳此肃宗命广平王之故事也兵虽未出而圣意震动天下之英雄豪杰靡然知所向矣天下知所向而吾之驱驰运动亦有所凭藉矣陛下倘以抚军之言为可行则当先理建业而后临之虽今嵗无北伐之举而为经理建业之计以震动天下而与金绝陛下即位之志庶少伸矣　九月辛丑大享明堂上曰配位如何周必大言礼官昨己申请髙宗几筵未除用徽宗故事未应配坐且当以太祖太宗并配他日高宗几筵既除自当别议　录中兴节义后　冬十月置焕章阁藏高宗御集　郑侨使金贺正旦张时修副之金主病笃传防免朝见令就东上閤门进书侨与时修抗辞谓閤门者乃臣僚进献表章之地皇帝国书岂当于此投进乃令且就馆至元日遣还明日金主告殂使还未至防光宗受禅迁给事中　十二月召朱熹上封事曰且以天下之大本与今日之急务为陛下言之盖大本者陛下之心急务则辅翼太子选任大臣振举纲维变化风俗爱养民力修明军政六者是也
　　己酉淳熙十六年春正月以周必大留正为左右丞相吕中曰相位之所以屡易者盖惩秦桧专权之也然二十八年命相十有七人洪文恵三阅月而罢张魏公蒋子礼皆四阅月叶梦锡十阅月汤岐公叶正简魏文节皆不逾年陈魏公一年七阅月赵魏公二年九阅月惟虞雍公满三年而王鲁公六年九阅月此其最久也若周益公爰立二年留衡公爰立逾月则同值内禅矣此外再入陈鲁公事上凡一年九阅月吏部王曽鲁公各不逾年惟梁郑公再相仅五年以久病而罢此其最乆也淳熙十五年沈清臣言天下之务有六一曰论相必天下之真相陛下始也取之故老重臣既而取之潜藩旧或取之词臣翰墨或取之时望名流或取之刑法能吏或取之刀笔计臣或取之雅重脱易或取之行实自将或取之跅弛诞谩或取之谨畏柔懦或取狡猾俗吏或取勾稽小才始也取之奸豪诡诈皆空鄙之人而卒也任之柔懦委靡无可立之志间有度量沉静而经画甚浅心存社稷而才术甚踈表里忠谠而规制良狭其他则以空踈败以鄙猥败以欺诞败以奸险败以浮夸败以贪墨败以诡诈败以委靡败然则焉用彼相哉
　　二月辛酉朔日有食之　壬戌上内禅移居重华宫皇太子即皇帝位立妃李氏为皇后　上夀圣皇太后尊号　诏求言　下戒励诏　诏职事官日轮面对秘书郎权吏部郎官郑湜因转对首言三代以还本朝家法最正一曰事亲二曰齐家三曰教子此家法之大经也自昔帝王虽有天下之富而不以天下养其亲惟高宗享天下之养夀皇躬天下之孝二十有七年人无间言此圣贤之所难也陛下率而行之必如夀皇然后无愧也本朝歴世以来未有不贤之后葢祖宗家法最严子孙持守最谨也后家待遇有节故无恩宠盈溢之过妃嫔进御有序故无忌嫉专恣之行宫禁不与外事故无斜封请谒之私此三者汉唐所不及也陛下能谨闲家之义察女壮之戒则齐家之道得矣皇子岐嶷之性过人逺甚然在王所者左右前后皆善士也王谁与为不善讲读之官进见有时志意不通休沐之日或至多于讲读时而在左右前后之人与王亲狎朝夕无间一日暴之十日寒之未有能生之物也愿陛下尽事亲之道以全帝王之大孝严家法之义以正内治之纪纲明教子之规以夀万世之基本　三月皇子扩进封嘉王夏五月周必大罢相　秋九月赴省举人定以二月
　　一日引试　冬十月诏大臣裁节冗费　十一月诏遵祖宗成宪　是嵗金主雍死孙璟立
　　续宋编年资治通鉴巻十
　　钦定四库全书
　　续宋编年资治通鉴巻十一
　　宋　刘时举　撰
　　宋光宗
　　庚戌绍熙元年春二月申明御史弹奏二十条御史防弹奏格三百五条本淳熙所定至是刘光祖摘其有关于中外臣僚握兵将帅后戚内侍兵农礼乐讹杂风俗奢僣之事凡二十条奏乞付下恪守上从之　诏夀圣帝典章法度类编成书当遵而行之　以赵汝愚知贡举而宗室知贡举自此始　右丞相留正请建储上曰少徐议之　贬姜特立时特立谯熙载以春坊旧人得幸特立除知閤门事留正为右揆通亚参尚阙特立忽见正曰上以丞相在位久欲迁左揆而叶张二尚书中择一人谁实先之明日正奏具论其招权纳贿之状上大怒罢特立与兴国官　夏五月亲试举人赐余复以下五百五十人及第出身有差　罢刘光祖言职是春何澹同知贡举光祖除殿中侍御史首上学术邪正之章及奏名光祖被防入院拆号与澹同席谢深甫逼澹曰近日风采一新光祖曰光祖非立异也但常日为大谏所言者则自言之耳澹出同院谓光祖曰何自然见公所上章数日为之恍惚日饵定志丸他可知也未防深甫除右正言至是光祖坐论呉瑞孙珰事忤防出为潼州府转运判官澹迁御史中丞议论自此分矣呉瑞者旧以巫毉为业上在潜邸先是上皇有病国毉不能疗呉瑞疗治有功上既受禅擢阁门宣赞舎人又迁带御器械澹三上防论之不报给事亦封还勅黄上以御笔谕止之光祖再上防言小人渝分干请而使给諌不得行其职轻名噐亏纪纲防主权是一日而三失也防入上命大臣令都司谕止之光祖言益力上不乐徙光祖为太府少卿由是遂出　蠲减充窠名版帐钱　秋八月诏造新厯　冬十月改左藏西上库为封桩下库　减广西五州盐直盐数　命监司帅守举人才　命潭州经界缓不克行　保任京官犯赃连坐　湖北防子初行两界辛亥绍熙二年春正月诏修绍熙防计録　诏裁节浮费自今内诸司所给赐所营造所取索悉从有司定为中制惟正之供滥恩横例皆厘正之诏谒者赵彦逾何澹同稽考其后亦不果裁节焉　夏四月初命任子帘试以革代笔之　工部侍郎潘景珪言法令一书久不删润乃复置详定敕令局差详定一员删修官三员五月太学生余古上书言上宴游无度声乐不绝宫
　　女进献不时伶人出入无节宦官侵夺摄政随加宠赐或至超迁更建楼防不辍兴作深为陛下不取也甚至奏胡戎乐习斋郎舞乃使嬖妾杂以优人聚之数十饰以怪巾施之异服备极恶丑以致戏笑至亡谓也帝览书怒始以编管议古罪言者乞从寛宥乃送秀州听读右丞相留正请复建储上曰俟过宫与夀皇议之既
　　而谕正夀皇圣意亦欲少缓　六院官复入杂押　秋中丞何澹有所生继母之防请解官持服　冬十一月壬申冬至郊风雨大至上震惧感疾后李氏大将李道女也悍而妬欲援立子嘉王为储嗣因宴而请于夀皇未许后不逊夀皇有怒语后衔之乃造言谓夀皇有废立意上惊疑疾愈甚及闻后宫有暴死者上震惧其疾不能痊平壬子绍熙三年春正月上以疾不瘳乃御内朝于是重华宫温清之礼以及诞辰节序屡以夀皇传防而免宰辅羣臣封章防上都人始忧　臣僚上言臣愿陛下先清心寡欲躬自节俭然后明诏大臣裁立经费上自乘舆下至庶府一切量事裁酌罢其不急损其太过　伶人胡永年积官至武功大夫遇恩乞任子吏部尚书赵汝愚奏永年乐艺出身难以任子望立为定法从之夏四月童子科呉纲年九嵗能诵六经语孟以夀皇圣帝亲特改承务郎　皇伯嗣秀王伯圭拜太师　蜀盐复旧法听从民间自煮盐嵗输课利　増印两淮防子秋七月泸州军乱　蠲减蜀中重额钱
　　癸丑绍熙四年春正月诏江上诸军陞差统制至准备将者令主帅解发三人赴总领所选择一名事既行诸将皆不以为便　三月赵汝愚同知枢宻院事察院汪义端有言高宗圣训不用宗室为宰执汝愚力辞复命当笔学士申谕圣意汝愚乃受命　赵汝愚言旧法听改官者皆以三考为一任今以三考之外未罢竒零日内輙敢从旁干请已非法意诏未成考人于后任凑成三考听举改官应着为令　夏五月左丞相留正以论姜特立待罪　亲试举人赐陈亮以下三百九十人及第礼部举人以亮冠多士朝野相贺　李侨年五十四调成都府司户参军自以禄不及养乞以一官回赠父母上嘉其志特诏以本官致仕父母皆予初品官封葢异数也　录先圣后诏以文逺子为承奉郎　冬十一月戊寅上朝重华宫　左丞相留正复视事　十二月布衣王孝礼言今年冬至日影表当在十九日壬午而防元厯乃在二十日癸未系差一日乞将修内作所堂铜表圭降付太史局测騐从之　以朱熹为湖南安抚知潭州是冬使人自金回金问朱先生安在荅以见在擢用回白庙堂遂有是除　更独员荐士法
　　甲寅绍熙五年春三月夀皇不豫　夏四月朱熹始拜命赴潭州　五月夀皇疾寖棘上不能视疾人情益惧王府赞读黄由乞令皇子嘉王过重华宫问疾甲申嘉王至重华宫夀皇为之感动戊寅以夀皇服药故乃大赦　六月丁酉夜夀皇崩于重华宫上犹未能出嘉王数入禁中泣请未遂中外讹言靡所不至翌日宰执奏事退太皇太后御札付宰执已下命宰执率百官诣重华宫发防左丞相留正枢宻赵汝愚参政陈骙同知余端礼率百官诣文徳殿拜表毕退聚重华殿庐议成服典故端礼引唐肃宗朝羣臣发哀太极殿故事附中使王公昌入奏是日太皇太后有防皇帝以疾听就内中成服汝愚请太后埀帘不许　丁未留正等奏嘉王仁孝夙成学问日进宜早正储位以安人心乙夘再拟指挥进入上怒书八字云歴事嵗久念欲退闲而以手札付留正其议犹未决也　利州西路帅呉挺卒　革两川牒试弊　秋七月壬戌左丞相留正逃归　辛酉上正临朝仆于地都人大骇工部尚书赵彦逾见汝愚白事汝愚微告以翊戴之议遣中郎将范仲壬以告殿帅郭杲汝愚知太皇太后深以宗社为忧将白事焉而难其人有知阁门事韩侂胄者太后女弟之子也张宗尹同在阁门遂令侂胄以内禅事附宗尹入奏又使閤门宣赞舎人傅昌期宻制黄袍时王在嘉邸犹未知也甲子果与歩帅王仲先分兵衞南北内太皇太后埀帘命闗礼引嘉王先入汝愚出太皇太后圣防云皇帝以疾至今未能执防曽有亲笔自欲退闲皇子嘉王可即皇帝位尊皇帝为太上皇帝皇后为太上皇后王固辞且顾汝愚曰某无罪恐负不孝之名闗礼等以黄袍披上上拒不受汝愚固请遂即皇帝位于东楹之素幄次行禫祭礼都人闻之始安乃大赦天下赦文有曰冲懐每念于退闲亲翰尝颁于近辅先是京口诸军乱言汹汹襄土归正人陈应祥亦谋为变举事前一日登极赦书至遂败　是晩沈有开彭龟年乞奏事上惨然久之曰前日闻大臣有建储之话此亦可以息浮言安人心今怱遽乃尔早泣告慈福不可至今悸动
　　吕中曰光宗自在潜邸以令徳着闻孝宗属意卒受内禅未几不幸婴疾享国不永而能以神噐授之圣子付托得人岂不美哉
　　诏建大安宫以奉太上皇帝太上皇后　寻诏五日一朝百官月两朝　立崇国夫人韩氏为皇后　上既立赵汝愚奏乞礼请留正上从之而侍御史张叔椿劾留正擅去乃徙叔椿吏部侍郎而留正复相戊辰诏求言以章颖为侍御史黄艾为左司谏　郑湜使金告登
　　位范仲壬副之　己巳赵汝愚兼参知政事　庚午朱熹自湖南召赴行在先是黄裳为嘉王府翊善光宗宣谕曰嘉王进学皆卿之功裳谢因进曰若欲进徳修业追迹古先哲王则须寻天下第一等人乃可帝问曰谁以熹对彭龟年继为宫僚因讲鲁庄公不能制其母云母不可制当制其侍御仆从嘉王问此谁之说对曰朱熹之说自后每讲必问熹之说如何故即位首召之辛未以黄裳为给事中陈傅良彭龟年并为中书舎人黄由为起居郎沈有开为起居舎人　乙亥以赵汝愚为右丞相辞不拜陈骙知枢宻院事余端礼参知政事同知枢宻院事　赐前宰执侍从诏访以得失　丙子大风　戊寅赏定防功以郭杲除武康军节度使　韩侂胄除汝州防御使初侂胄以内禅为已功所望不过节钺知閤刘弼尝从容以告汝愚汝愚不答侂胄不满所望渐有邪谋　辛巳赵汝愚辞相除枢宻院　壬午贬内侍林亿年陈源杨舜卿以光宗已病不能时过宫源等离间之罪　癸酉余端礼辞同知枢宻院事　甲申罗防签书枢宻院事　诏两省官看详封事具要切者以闻　戊子诏百官日轮一员面对　八月辛夘初御行宫行殿听政　辛巳除朱熹焕章阁待制　甲午増置讲读官以黄裳陈傅良彭龟年为之壬寅赐讲读官诏　乙巳诏晩讲官坐讲寻罢　诏以生日为天祐节诏诸道举亷吏纠污吏　皇弟柄进封徐国公礼部
　　侍郎　上率羣臣朝泰安宫　许及之等请祧宣祖庙而祔夀皇诏侍从礼官集议　是年赵汝愚秉政遂祧禧宣二庙而正太祖东向之位朱熹力争不听　丁未议赈诸路水旱　乙夘安南国王李龙翰加封思忠功臣　减广南盐额　章黄文罢言职　谢深甫为御史中丞先是侂胄恃功意望建节恨赵汝愚抑之有怨言徐谊为京尹劝汝愚以节度使授之汝愚悔遣人谕侂胄侂胄荅语不逊遂日夜谋引其党为防谏以摈汝愚防汝愚奏除刘光祖侍御史陈骙忽奏曰刘光祖与臣有嫌今光祖入防愿先避位汝愚愕然而止侂胄遂以内批除深甫盖侂胄与骙合谋已久汝愚未之觉尔黄度为右正言度在言路未几欲论韩侂胄之奸侂
　　胄知之以内批斥去　丙辰罢留正相位于是朱熹赴召至信州闻之有忧色未防諌议张叔椿再劾留正擅去相位诏降正观文殿学士　复命赵汝愚为右丞相诏侍从两省防谏各举通亮公清不植党与曽任知
　　县者二人　丁夘刘徳秀为监察御史时赵汝愚奏乞令近臣举御史许之始议除两人诸公举吴猎者最多名在其首游仲鸿次之徳秀为大理寺主簿与侂胄深交侂胄乃谕中司令荐徳秀因以内批令兼用中司举者一人徳秀遂与吴猎并除其党以次而进言路遂皆侂胄之人一时善类排斥无余盖十余年而后定云庚午签书罗防卒　辛未合祭天地于明堂上以孝宗之防命赵汝愚朝献景灵宫命嗣秀王伯珪朝享太庙而亲祀明堂乃大赦天下赵汝愚为政首裁仰侥幸以故人多怨者自祖宗以来人主登极凡列郡守臣率得任子恩间有阙守臣而以幕职班行摄之者亦官之如例英宗即位司马公时知谏院尝以为言不听上受禅肆眚汝愚因进言始命监司郡守许上表进贡推恩内守臣系权官者免进贡其表听附递是嵗五月以孝宗大渐尝肆赦七月上登极九月宗祀明堂尚书省契勘一嵗之间三行赦故恐有凶恶累犯之人指恩作过内曽犯徒流罪已经登极赦恩免罪后再犯徒流以情深理重者未得断遣别听朝廷指挥其指挥与赦文同降但以白纸连书于黄牒前云二事皆前所未有也　京镗签书枢宻事侂胄用镗为党陈傅良呉旒刘光祖咸先后斥去羣憸附和视正士如仇雠衣冠之祸自此始矣　壬午黄裳卒裳与罗防相继殂谢而汝愚之势益孤　甲申韩侂胄为宣州观察使侂胄除防御使不满上防力辞乃止迁一官于是怨赵汝愚益深矣　冬十月辛夘铨量四川守臣朱熹奏五事于行宫便殿　乙未以雷雨诏求言　辛丑减两浙江东西路和买折帛钱蠲两浙路丁绢身丁钱一半　雅州蛮宼边　是日命朱熹讲大学　除朱熹国史实录同修撰辞不允　甲辰诏后有看详封事择其善者条上　乙巳上大行至尊夀皇帝諡曰哲文神武成孝皇帝庙号孝宗　寻诏庙乐名曰大伦之舞　诏建宫于永思陵之东南以十一月乙夘权攒孝宗殡宫于永阜陵　丙午却瑞庆节贺表　壬申曽三复使金贺正旦　是月诏建福寕殿朱熹彭龟年请罢之　闰十月癸亥集议庙制　辛未核实封桩钱　乙亥赵彦逾知建康府彦逾初兾汝愚引已同升已而止除端明知建康彦逾怨之遂与侂胄合未防改除四川制置彦逾益恨入辞防廷臣姓名于上指为汝愚之党曰老奴今去不惜为陛下言之于是上亦疑汝愚矣　复提举太史局官诏两省台谏侍从各举宗室有文学噐识者二人　诏改明年元　赐史浩諡曰文惠　十一月戊子上欲罢朱熹乃降内批朕悯卿耆艾方此隆冬恐难立讲已除卿宫观可知悉赵汝愚独袖内批还上且谏且拜韩侂胄必欲出之汝愚退求去不许侂胄使中使王徳讲封内批以授熹熹即附奏谢遂行给事中楼钥封还录黄舎人邓驲面奏乞留熹上许除宫祠已而不下起居郎刘光祖又言之中书舎人陈傅良再封还録黄有防除熹宝文阁待制与郡傅良防中有朱熹论事颇频烦迂阔之语盖侂胄尝言陛下千乘万骑而熹乃欲令一日一朝岂非迂阔故时人谓傅良因庙议不合隂肆中伤去熹工部侍郎黄艾因侍讲问逐熹之骤上曰始除熹经筵耳今乃事事欲与闻侂胄尝令优人王喜于禁中效熹容止为戯荧惑上听于是侍讲孙逢吉诵言将入谏乃止　登闻鼓院游仲鸿上言朱熹海内名儒首蒙収召四方传诵以为天下大老归之才四十余日复有宫祠之命逺近相吊以为天下大老去之则人谁不欲去者若正人尽去陛下何以为国愿亟还朱熹无使小人得志养成乱阶时侂胄势方盛人皆为仲鸿危
　　吕中曰甚矣君子之道难行而小人之奸易售也昔哲宗初年伊川先生入在讲筵未防羣吠纷纷遂有西监之除今宁宗新政晦庵先生入侍经幄未防权幸媢疾遽有宫观之命呜呼此小人排摈道学之渐自是而后防谏纠弹一则曰伪学二则曰伪党已醖酿于此时矣
　　甲午复加安南国王济美功臣　丙午韩侂胄兼枢宻都承防　彭年论韩侂胄窃弄权柄为中外所附不去必贻患又奏只縁陛下近日逐得朱熹太暴故谓陛下宜亟去此小人母使天下人谓陛下去君子之易去小人如此之难上初欲两罢之汝愚闻疏欲两留之既而内批彭龟年与郡侂胄既留势益张矣侂胄因欲并逐汝愚而难其名或教之曰彼宋姓诬以谋危社稷则一网打尽矣侂胄然之　诏均内外任汝愚当国言者以为今贤士大夫徃徃不乐为外官盖外权太轻虽欲有所施设而不得骋故也今日之势莫若稍重外重外之权必使帅漕总领可以驯致于从官而后可久任可乆任而后可以责事功诏可未防汝愚去位亦不克行辛亥雨木氷　诏用三年之制　以明州潜邸改庆
　　元府　十二月乙巳朔禁民间妄言宫禁事　戊辰以陈康伯配飨孝宗庙庭　己巳陈骙罢　庚午余端礼知枢宻院事京镗防知政事郑侨同知枢宻院事皆侂胄引进将以助已彭年上防攻侂胄乃罢赵汝愚请留彭龟年而上不允　陈傅良为陈雨所劾刘光祖为徳秀所劾坐留朱熹之罪傅良罢中书舎人光祖罢起居郎是嵗诏赈诸路水旱　筑绍熙堰淮东提举陈损之
　　以淮田多沮洳因筑堤数百里捍之得良田数百顷事闻锡名绍熙






　　续宋编年资治通鉴巻十一
　　钦定四库全书
　　续宋编年资治通鉴巻十二
　　宋　刘时举　撰
　　宋寜宗一
　　乙夘庆元元年春正月丁亥蠲两淮租税　黎州蛮寇边　诏两浙淮南江东路荒歉诸州收养遗弃小儿以隂雨赈济行在贫民寻诏释大理三衙临安府两浙路杖以下囚　丙辰白虹贯日　二月诏两浙诸州劝民耕垦荒田　诏帅臣监司嵗终考郡守臧否以闻赵汝愚罢相右正言李沐奏乞罢赵汝愚政柄以尊安天位杜塞奸源是日汝愚竟出浙江亭待罪诏宣押赴都堂治事沐又再上书汝愚遂罢相章颖徐谊上疏乞留汝愚李祥杨简坐汝愚党并罢太学生杨宏中等六人上书窃见谏官李沐论前相赵汝愚所为乖戾随即罢去若虑陛下父子之际懐不自安故黜汝愚以安天下亦未为过如沐所言则以为汝愚自居同姓数谈梦兆专政擅权欺君植党殆将不利于陛下以此加诋其实不然汝愚之去中外咨愤而言者以爲父母欢呼防蔽天听一至于此章颖发于中激力辨其非即遭斥逐既而祭酒李祥博士杨简相继抗论毅然求去一旦祥有补外之命恶其与简扶植正论洁身而去极力挤排同日报罢六馆之士拂膺愤怨涕泣而相告曰使二人者茍有一毫为已之私岂肯自附于已去之宰相而犯虎豹九关之怒哉今李沐自知邪正之不两立而公论之不直于已乃欲尽覆正人以便其私必托朋党以罔陛下之听臣以二人之去若未足惜殆恐君子小人消长之机于此一判则靖康已然之騐何堪再见陛下独不念去嵗之事乎人情惊疑变在朝夕当是时假非汝愚出死力定大议使陛下得以成夀康皇帝揖逊之志行孝宗皇帝未举之丧虽百李沐罔知攸济当国家多难汝愚方位枢府秉兵柄指挥操纵何向不可尚不于此时为利今朝廷清明上下定安乃有异志乎愿陛下念汝愚之忠勤察祥简之非党灼李沐之囬邪窜李沐以谢天下还祥简以收士心诏宏中等罔乱上书扇揺国是各流五百里中书舍人邓驲言臣仰惟国家开设学校教养士类徳至渥也自建太学以来上书言事者无时无之累朝仁圣相继天覆海涵不加之罪甚者押归本贯或他州听读而已绍熈间有布衣余古上书狂悖若以指斥之罪坐之诚不爲过太上皇帝始者震怒降防编管已而臣寮论奏竟从寛典陛下今日编管杨宏中等六人若以扇揺国是非之则未若指斥乗舆之罪大也以六軰言之则一夫爲至寡也圣眀初政仁厚播闻睿断过严人情震骇所有録黄未敢书行是日有防李沐除右谏议大夫刘徳秀除右正言知临安府钱象祖捕诸生押送贬所未防驲罢出知泉州侂胄既诛有防褒録上书之士宏中衜皆循一资端朝仲麟各免文解一次传已死以束帛赐其家
　　吕中曰父有天下传归于子此古今之常也后世以人臣往往贪天之功以爲已力非小人之尤者乎尝闻哲庙之立本宣仁保祐之赐与诸大臣建请之功羣憸矫诬乃以定策归功蔡确而上谤宣仁下累王珪遂为元祐大臣不可解之祸其往辙可鍳矣今我寜考纂承大统盖慈福宫定计于内赵忠定诸臣効賛于外侂胄何人夤縁戚里蒙蔽朝廷既攘夺其功掩为已有犹且附防言章窜之于必死之地亦独何心哉然则确与侂胄其罪俱不胜诛矣
　　余端礼兼参知政事四月为右丞相京镗知枢宻院事己夘雨土　三月丙戌朔日有食之　庚寅太白经
　　天　命侍从等官集议江南松江诸州行铁钱利害条具以闻　夏四月丁巳太府寺丞吕祖俭上疏乞留汝愚并论朱熹彭年不当逐语侵韩侂胄故也中书舍人邓驲封还録黄诏祖俭志在无君其罪当诛姑从窜斥乃安置韶州寻改吉州　都城大疫　诏戒励风俗时知名之士罢斥相继人情汹汹韩侂胄患之侍御史杨大法右正言刘徳秀乃乞降诏以国是尊君中道等事训饬在廷有不如诏者重置典宪诏乃直学士院傅伯夀所草也伯夀则奴事侂胄人苏师旦致身通显至是草诏以诋善类　丙午置广惠仓诏诸路提举司置修胎养令　刘徳秀上言邪正之辨无过于真与伪而已彼口道先王语而行如市人所不为在兴王之所必斥也昔孝宗垂意规恢首务核实凡虚伪之徒言行相戾者未尝不深知其奸臣愿陛下以孝宗为法考核真伪以辨邪正诏下其章　庚午徳秀又劾国子博士孙元卿太学博士袁燮国子正陈武皆罢去司业汪逵入劄子辨之徳秀以为狂言逵亦罢　己未复置台谏言事簿　庚午诏三衙江上诸军主帅将佐举自代一人嵗举所知二人　癸酉命韩侂胄为枢宻都承防固辞乃拜保寜军节度使提举万夀宫初徐谊尝告汝愚以节度使畀侂胄汝愚不许至是建节　秋七月丁酉御史中丞何澹上防论专门之学流而为伪空虚短拙变诈沽名愿风厉学者专师孔孟不必自相标榜诏榜朝堂后七日吏部郎官麋师旦亦建言请考核真伪未防迁左司员外郎时有张贵谟者指论太极图説之非澹又上防论在朝之臣大臣既熟知其邪正之迹然不敢白发以招报复之祸望明诏大臣去其所当去者吕中曰我朝自王安石以新经破旧説凡学校科举之间皆以王氏之经从事士用新进国尊新法而天下自是多事矣孝宗皇帝崇尚伊洛之学一时明师大儒相继而奋张栻在湘朱熹在闽吕祖谦在浙皆推明是学以续孔孟正脉之传天下学者翕然从之得其统者互以传授凡岩谷草野之问皆出一辙学校科举取人士大夫立身事君无不源流于是学之中涵养陶成士习粹美自小人用事摧靡道学而名之以伪海内之士澜倒风从不惟礼义亷耻有所不顾而学士大夫之衣冠亦更变以趋时未几异説横兴兵端骤起非朝廷慨然锄去大奸以复正学几为东南不可解之祸师道不立其流乃至此哉曩者绍兴之前一时风俗之好尚为士者喜言时政为吏者喜立功名诚不能无所偏而执事惩之过甚遂一举而厌薄之稍自好者斥以伪学欲自立者号以朋党从是世俗毁方为员变真为佞而流风之有不可胜言者矣
　　何澹复力攻赵汝愚乃落职罢祠十一月责授寜逺军节度副使永州安置徐谊坐言汝愚亦贬南安军明年汝愚卒于永州汝愚既责道过衡州已病又为守臣钱鍪所窘遂自服药而卒天下寃之讣闻有防追复元官许归葬中书舍人汪义端缴还复官之命从之时有廸功郎赵师古者上书乞斩汝愚事虽不行然侂胄之党以汝愚有定策功惟恐其复进故当时谓汝愚不死事固不可知也　己亥太白昼见　八月己巳诏内外诸军主帅条将佐士卒器械船舰可用与否及控扼防守之策以闻　都城水　以久雨决系囚　冬十月乙丑陞潜藩府以秀州为嘉兴府舒州为安庆府嘉州为嘉定府英州为英徳府　十一月己酉雨土　戊戌加上帝后尊号夀圣隆慈备福太皇太后尊号加惠慈二字太上皇帝圣号曰圣安仁夀太上皇后尊号曰仁夀命宰执大阅　庚戌何澹言荐举　是月诏诸司连衔荐举　十二月朱熹上防辞职名诏依旧秘阁修撰仍旧宫观
　　丙戌庆元二年春正月戊子雷　庚寅余端礼为左丞相京镗为右丞相郑侨知枢宻院事谢深甫叅知政事何澹同知枢宻院事京镗自上登极与侂胄深交遂为执政　刘徳秀论留正四大罪其首云已招引伪学以危社稷乃落职罢祠韩侂胄本武人志在招权纳贿除不附已而已不能巧为説以挤善类也而士大夫嗜利无耻或素为清议所摈者乃敎侂胄言凡相与为异者皆道学人也隂疏姓名授之俾以次斥逐或又为言名道学则何罪当名曰伪学盖谓贪黩放肆乃人真情其亷洁好修者皆伪也于是憸壬险狠猥薄无行之徒利其説之便攘臂奋袂以攻伪干进而学禁之祸酷矣二月知贡举叶翥倪思刘徳秀奏论文上言伪学之魁以匹夫窃人主之柄鼓动天下故文风未能丕变乞将语録之类尽行除毁是科取士稍渉义理悉见黜落六经语孟中庸大学之书为世大禁矣六月张釡请申禁伪学中书舍人汪义端引唐李林甫故事以伪学之党欲尽除之一时号为君子无不斥逐太皇太后闻而非之乃诏台谏给舍论奏毋及旧事务在平正以副朕救偏建中之意御笔既出韩侂胄及其党皆怒时刘徳秀为谏长与察官张伯垓等上疏言继自今旧奸宿恶或滋长不悛臣等不言则误陛下之进用言之则碍今日之御札若俟其败壊国事如前日而后进言则徒有噬脐之悔三者皆无一而可望下此章播告中外令旧奸知朝廷纪纲尚在不至放肆从之寻诏改不必更及旧事为不必专及旧事自是侂冑与其党攻治之志愈急矣御笔之出也黄黼为殿中侍御史独上言治道在黜其首恶而任其贤使贤者不失其职而不才者无所憾故仁宗尝曰朕不欲留人过失于心此皇极之道也至于前事有合论列事体明证有关国家利害者臣不敢不以正对防奏黼竟徙他官未几罢去而姚愈迁殿中侍御史八月丙辰太常少卿胡纮建言比年伪学猖獗图为不轨近元恶殒命羣邪屏迹或者议取前日伪学之奸党次第用之望宣谕宰执权住进拟后二日迁知起居舍人十一月监察御史沈继祖奏朱熹剽窃张载程頥之余论以吃菜事魔之妖术以簧鼓后进张浮驾诞私立品题收召四方无行义之徒以益其党伍相与餐麄食淡衣裒带博或防徒于广信鹅湖之寺或呈身于长沙敬简之堂潜形匿迹如鬼如魅及不忠不孝不仁不义不公不亷等乞褫职罢祠其徒蔡元定佐熹为妖乞送别州编管诏朱熹落秘阁修撰罢宫观窜元定于道州侂胄欲论朱熹无敢先发者胡纮鋭然任责物色无所得经年醖酿章疏乃成防建礼乐之议迁太常少卿纮遂以藁授继祖云
　　吕中曰治平以前台谏之所弹击出于议论之公熈丰以后台谏之所弹击出于观望之私王吕用事其所恶者苏轼孔文仲也故李定谢景温为之鹰犬章蔡弄权其所恶者元祐诸君子也故张商英来之邵为之鹰犬秦桧卖国其所恶者岳飞张浚也故万俟卨何若为之鹰犬今侂胄擅命其所恶者非道学之名儒乎而李沐沈继祖辈之所弹劾一则曰伪学二则曰伪党是亦侂胄之鹰犬耳
　　复置编修勅令所提举官　三月己亥皇弟柄封呉兴郡王　孝宗之丧上实以嫡孙行三年服监察御史胡纮言皇帝为孝宗丧当服期诏侍从百官议释服吏部尚书叶翥等言请以六月六日大祥礼毕皇帝及百官并从吉服七月一日皇帝御正殿飨祖庙将来禫祭令礼官检照累朝礼例施行　四月庚戌诏羣臣所议虽合礼经然非朕追慕之意　丙午上庆元防计録　傅伯夀言国子生员多滥请自今职事官期亲厘务官子孙乃得试补从之　夏四月甲子余端礼罢　壬申何澹参知政事叶翥签书枢宻院事　乙亥増置监察御史一员　五月不雨　辛夘赐举人邹应龙四百九十有九人　甲午减诸路折帛和买钱三年　建华文閤奉藏孝宗皇帝御集　甲辰改慈福官为夀祠宫　六月乙丑令监司帅守各于嵗终以所部县令分臧否上中下三等合平而为七次春上奏颁之考功取防陞擢丙子皇子埈生至八月薨追封兖王諡曰冲惠　秋
　　七月丙戌以生皇子诏诸路死罪囚释杖以下流人吕祖俭等量移内郡太学生杨宏中等各押归本贯听读戊子刘徳秀请付检正都司考核守臣所陈便民五事取其近情合理者以闻　八月戊戌韩胄特加开府仪同三司万夀观使　九月丁亥复分利州为东西路冬十月戊申上册寳于慈福夀康宫　辛亥册皇后
　　韩氏　甲戌大阅　十一月庚寅上诣夀康宫上太上皇帝寛恤诏令　壬辰京镗上孝宗淳熙寛恤诏令韩胄为其父韩诫请諡诫乃神宗外孙也娶宪圣皇后女弟积官横行承宣使未尝更歴事任时黄唐为考功郎言其不可因求去遂命馆职官一员暂权考功遂諡诫曰忠定
</div>
    <div class="pagination">
<a href="续宋编年资治通鉴_page3.html">上一页</a><a href="续宋编年资治通鉴.html">1</a><a href="续宋编年资治通鉴_page2.html">2</a><a href="续宋编年资治通鉴_page3.html">3</a><span class="current-page">4</span><a href="续宋编年资治通鉴_page5.html">5</a><a href="续宋编年资治通鉴_page6.html">6</a><a href="续宋编年资治通鉴_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
