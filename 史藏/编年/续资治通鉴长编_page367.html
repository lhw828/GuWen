<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 367 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 367 页/共 607 页</h1>
    <div class="content">　　丁未，颍州进士常立为天平军节度推官、崇文院校书。立，秩之子，熙宁初，御史知杂谢景温尝荐其行义。召赴阙，以疾不赴，至是特录之。
　　是夕，十月十九日丁未。彗不见。自始出至没十二日。实录于此书云：「彗不见。初，乙未有星出轸，至丙申，长三尺；丁酉，长五尺。太史乃以彗闻。戊戌，长七尺，斜指太辖，至是而没。」
　　己酉，王安石等上表乞御正殿，复常膳，不许，表三上乃许之。
　　诏在京递马头子并枢密院给之。以都水、将作监遣属官出外，或擅给之故也。
　　庚戌，诏中书有置局取索文字，烦扰官司，无补事实者，宜并罢之。于是编修中书条例司、编修司农寺条例司皆罢。
　　又诏雄武军节度推官时孝孙落冲替。以御史中丞邓绾言孝孙昨任司农寺勾当公事，点检河北西路常平事，以擅牒监司检括人户所蓄斛斗得罪冲替，原其用心，本以为民，谓可矜贷。中书奉诏取案看详，而孝孙移牒监司，乃在不得差官检括监籴指挥之前，实无深罪故也。孝孙，安陆人。曾肇墓志当附初责时。
　　辛亥，诏河东路永利两监盐，自今官自计置，依商人和雇车乘，辇赴本路州县镇鬻之，禁人私贩，犯者并告捕，赏罚论如私盐法；并边粮草以见钱籴买，仍出见钱钞十万缗给其费，收卖盐钱偿之。先是，章惇权三司使，建议下河东转运司相度可否，至是以为可行也。
　　诏：「闻通、泰州漕河不通，自春至今，留滞盐纲四百余舟。其令江、淮等路发运司未得疏泄陈公塘水，委侯叔献相度引注沟河，通行盐纲。」
　　又诏西京河清、阜财监岁增铸钱十万缗为市易务本钱。从提点铸钱钱昌武请也【一三】。
　　编修内诸司暣式向宗儒言，面奉德音，所修文字干赏格刑名为暣，指挥约束为令，人物名数、行遣期限之类为式，今具草编成暣、式、令各一事。诏沈括兼编修内诸司式，仍罢详定一司暣。
　　前右司谏、直集贤院孙觉知润州。初，觉知庐州，丧祖母，以嫡孙解官持服。而觉有叔父在，有司以新令：「嫡子死，无觽子，然后嫡孙承重。」觉不当为祖母解官。故有是命，而觉已去庐州，亦不赴润州也。
　　诏：「闻东南推行手实簿法，公私烦扰，其速令权罢听旨【一四】，委司农寺再详定以闻。」吕惠卿参知政事始创立手实簿法。事在七年七月十九日，并二十七日。御史中丞邓绾言：
　　创立簿法之意，欲别有所用，则臣固不能知，若欲以均平役钱，则臣请言其大略：昨者朝廷免役率钱之法，初且用丁产户籍，故诸路患其未均，相继奏陈，各请重造，多已改造矣。其均钱之法，田顷可用者视田顷，税数可用者视税数，已约家业贯伯者，视家业贯伯。或随所下种石，或附所收租课，法虽不同，大约已定，而民乐输矣，安用立异造伪，剔抉搜索，互相纠告，不安其生耶？役法已定，而复摇之；民心已安，而方骚之；天下之民才免差役之殃，而复有簿法之害，甚可哀也。
　　夫田□山谷之氓，止知蚕而衣，耕而食，生梗畏怯，有自少至老，足不履市门，目不识官府者；有生平不敢自出输税，而倍价募人代之输者。其于文字目不能识，手不能书，岂能晓有司簿法之巧说，吏文之烦言，牓式状之委曲苛细耶？
　　臣窃见簿法隐落税产物力及供地色等第、居宅房钱不实者，并许告讦支赏。臣伏以三代牧民，能均其力，分田制禄皆上所养。自上失其道，而贫富不一。富者所以奉公上而不匮，盖常资之于贫；贫者所以无产业而能生，盖皆资之于富。稼穑耕锄，以有易无，贸易其有余，补救其不足，朝求夕索，春贷秋偿，贫富相资，以养生送死，民之常也。今立法，使民凡所以养生之物，有余者不敢停塌租赁，不足者不敢蕃息营利，匮急者无所告求举贷，则贫富皆失其所以为生矣。何也？本法所谓田土所出，或服食、器用、船车、碾硙等物，牛羊、驴骡之类，凡所以养生之具，民日用而家有之。今欲尽数供折出钱，则本用供家，不专于租赁营利，欲指为供家之物，则有时余羡，不免贸易与人，则家家有告讦之忧，人人有隐落之罪，无所措手足矣。
　　夫行商坐贾，通货殖财，四民之一心也，其有无交易，不过服食、器用、粟米、财畜、丝麻、布帛之类，或春有之而夏已折阅之，或秋居之而冬已散亡之，则公家簿书如何拘辖，隐落之罪安得而不犯？徒使嚚讼者趋赏报怨，而公相告讦；畏怯者守死忍饿，而不敢为生。其为法未善，可知矣。
　　惠卿贬既两旬，乃降是诏。邓绾此奏，不得其时，朱史系之十月二十三日辛亥，今因之。食货志载绾奏尤详，今用之。墨史但载诏语，于绾奏略不书，当考。据此诏，则手实但行于东南，吕惠卿志和卿墓乃云「诸路赖手实以造簿者十八九」，盖饰说也，当考。惠卿墓志见七年七月十九日。惠卿建议，见七年七月二十九日。蔡承禧云云，见十二月十五日。
　　又诏：「闻泗州通判陆琮曾诣提点刑狱晁端彦首盐事司张靓配卖盐，端彦不受理，令根究公事所考实以闻。」
　　广南西路经略安抚使刘彝乞支扈州封桩钱四万缗籴军粮。从之。
　　权发遣河东转运范子奇言：「近年非次朝旨差官时暂勾当，于俸给外增驿券，举天下言之，费耗不少。乞自今已有本任俸给者罢给驿券。」从之。十一月十八日可考。
　　复置杂卖场。初，三司请废杂卖场，中书户房以为不便。下三司，而三司议与前异，乃复置。诏三司官上簿。三月十四日废。
　　中书请出钱二百万缗，散在江、淮等七路，遇谷贱籴，充年计外，遇价贵亦许量减价粜。从之，许借留内藏库上供钱物及发运司蕃息钱总二百万缗，分五年拨还。
　　癸丑，诏罢两浙转运使王庭老、张靓，令于润州听旨。先是，太子中允邵奇知华亭县，诉张若济兴修泾河功利不实【一五】，冒恩赏及受郑膺私请，强夺民田等三十余事，庭老、靓却不受。于是司农寺主簿王古体量两浙路灾伤，劾奏庭老、靓不公失职，故罢之，仍委古究治。十年正月二十七日，庭老先责。
　　军器监言：「造将下鞍辔五千副，乞下河东等路采买生曲材，造鞍桥。上批：「今材自已坚牢堪用，不须枉费财物，可罢采买。」
　　兵部言：「河北、河东保甲教阅，乞自今年十一月起，至来年二月罢。」从之。
　　甲寅，赐嘉王頵长子名曰孝哲，为右骁卫将军。
　　诏：「今月壬寅赦前合□用人，依该非次赦恩与□京朝官、大小使臣。非因赃降监当者，后无赃私罪，到任及三年，牵复差遣。贬谪官未量移者，与量移。使臣未得与差遣者，听于所属投状。军员犯罪降配，委所属具元犯以闻；军员送军头司，未得与差遣者，后无过犯，却与差遣；应降配充殿侍及配衙前，并刺面；不刺面配本城牢城。编管羁管人等，在京委所属官司，诸路委转运使副使判官、提点刑狱以分定州军。近经南郊赦，未该停放人并减三年，理为简放年限。南郊赦后，至今月壬寅赦前编配人，量元犯轻重简放。命官、使臣，今刑部以经南郊人，各具已经赦数，并壬寅赦与理一赦，申中书、枢密院移放冲替。命官系事重者，减作稍重；稍重者减作轻；轻者与差遣。使臣比类施行。」
　　都水监请权闭汴口修锯牙木岸。从之，仍比常年闭口展半月。
　　乙卯，降授彰化留后、知大宗正事宗旦复崇信军节度使，霸州团练使、同知大宗正事宗惠复忻州防御使。手诏：「宗旦、宗惠以失察赵世居事，夺官已几半年，又经特赦，本因诖误，理有可矜，皇家尊属□复，宜异庶官。」故有是命。
　　诏：「溪峒与内地不同，若有自死牛，听收皮角觔置器甲。佗蛮准此。」
　　丙辰，诏都提举市易司勾当公事孙迥勘会熙河路岁市刍粮及杂支钱实数，本路岁入几何，不足，当何如计划，及有无可减冗费以闻。究竟如何？
　　又诏江南西路转运副使李之纯根究许彦先、傅燮互讼事以闻。七月三日先委乔执中。
　　广南西路经略司言蛮贼寇古万寨。诏刘彝详审处置，戒巡检使臣严守备，无轻出战。九月十五日、十一月十一日。
　　丁巳，右谏议大夫、知亳州冯京知河南府，复翰林侍读学士、兼龙图阁学士韩维为端明殿学士，龙图阁直学士孙永为枢密直学士，工部郎中、集贤院学士李大临为天章阁待制，工部郎中、集贤院学士苏颂为秘书监，祠部员外郎刘瑾为史馆修撰，屯田员外郎范百禄为金部员外郎，屯田郎中皮公弼为度支郎中，太常丞鞠真卿为集贤校理，检校水部员外郎、单州团练副使李师中为右司郎中，大理评事、监广州军资库唐□监太和县酒税，皆以壬寅赦恩也。颂与大临同责，大临既复职，而颂独还官，盖用事者抑之。此据曾肇所为颂墓志增入。肇云：「大临已复从官，今改之，用事者抑颂。」当考。
　　著作佐郎王仲修为崇文院校书【一六】、知礼院。仲修，珪子也。
　　龙图阁直学士、知渭州王广渊卒，赠右谏议大夫，遣内侍护其丧归葬，仍令转运司量与应副。御集，十一月九日。九年四月，与二孙恩泽。
　　富弼言：
　　臣伏念向缘衰疾，加之年已及稀，不能奔走职事，遂求致政。伏蒙圣慈俯从愚恳，退处衡茅之下，杜门自守，屏绝私务，朝夕待尽而已。近日忽闻特宣大赦，出于非常；又闻别降手诏，许中外臣僚直言朝政之阙失。洛城士庶欢呼鼓舞，喧于道路，声彻幽远，推是而往，则天下之人无不慰悦矣。
　　臣伏览赦、诏二文，始以彗星东出，昭示谴告，陛下仰观天变，恐惧疚怀，浚发德音，恩霈环海。臣固知一出圣断，必无左右之助也。臣再详陛下手诏，乃陛下亲笔，非学士所作。以至累年灾异，如山摧、地震、旱蝗之类，前后包括，一一归咎于己。辞旨哀痛，深切明白，忠义之士读之莫不感泣。而又避正殿、减常膳、设斋醮、屏御侍，前代帝王禳灾弭患、责躬罪己之法，陛下尽行之矣。所以上天降鉴，知陛下发于至诚，故星变不旋踵而灭。臣温衣饱食，坐享安佚，灾祸之至，殊无干及。一见圣诏骤发，即日感动天地，谴异消伏，速如影响。臣尚能踊跃欣蹈，不知纪极。彼天下之人，身被灾害，家罹荼毒，流落破散，六亲不能相保者，其为欢喜感戴，当何如也！人心既喜，和气充塞，则天意不得不早回，灾变不得不遄息，此理固然也。
　　臣窃知去年久旱，陛下曾降手诏，许臣僚上封论事，人方喜悦，日俟朝廷施设，而不知何人上累圣德，遽成反汗，于是天下大失所望。臣近于三月中，仰答圣问，略曾引及。今天变益大，诏命益切，陛下必不复蹈前车之误。况诏云「朝政阙失，朕将虚心以改」，此足见圣意畏天爱民，其已至矣。然窃闻外议皆云：「天下弊病甚觽，官家多应不知。」人人咸愿条列，达于天听，冀幸有所徱革耳。矧已大发圣诏，许其开陈，忠愤者必能不避诛戮，倾竭肝胆，悉以上闻也。臣愿陛下尽取髃奏，不遗簄贱，万几之暇，一一亲阅，择其觽说，所合者断在不惑，力赐施行，践虚心以改之辞，应天文尤大之变，使泽及普率，急若置邮，则人心悦服，天道助顺。天人相应，立致和平，国家享无疆之休者，正在此时也。岂复有灾眚出见，而上骇圣虑哉？万一奸诈重入，宸听少惑，俾夫忠告为妄说，恩诏为空文，利泽不出于上，人心复怨于下，则天将曰：「是以虚辞答我，迄无实效。」必回今日之喜，翻为异日之怒，灾变之作，当又甚于数日之彗者矣。但以近事证之，此乃必然之理，非臣辄敢狂率也。
　　又言：
　　臣未致仕前，虽有旧疾，筋力粗可驱策，尚不能从官。今致仕已数年，衰老益甚，退伏草野，未尝与人相接，荣辱祸福都不干预，而辄敢以狂瞽之说，妄陈天听者，实见陛下仰观星变，恐惧修省，若不自容。又闻天下生民，穷困已甚，无所伸诉，恐成啸聚，为腹心之患；亦虑手诏或致中废，天谴未息，则后来别生灾害。臣所以不顾身之老病，而强作此奏，庶几有所补助，而报陛下大恩之万一也。缘臣闲居中，日与野老相见，民间弊病，盈塞耳目，皆是实事。然所说者，尚未尽夫一二。伏乞圣慈，略赐省览，而少留意焉。臣又辄敢烦陛下亲阅髃奏者。若委臣僚置局，必恐不能上体圣意忧劳之切。髃奏中利害有所不尽，亦恐所委臣僚更存顾望，尚或隐蔽，或陈巧说，妄有沮难，则误圣君畏天爱民不吝改过之意。臣固无他肠，所忧者如此，惟望陛下特赐矜察。三月中仰答圣问，当考，或即萧禧再来时。
　　张方平言：
　　臣蒙恩在朝备员，经岁无施补益，每为深愧。今被命守藩，旦夕出国门，适值陛下以垂象之变，降御札，发德音，暣宰臣率在朝之臣直言过失，改修政事之未协于民者。当陛下忧劳之际，老臣不为陛下开一言，则忠义之语无复至于天听，上负加眷，没有余责，敢以闻见，少报重恩。
　　臣闻天尊地卑，而君臣之分定。君君臣臣，而后国体正，天下安。故「惟辟作福，惟辟作威，臣无有作福作威。臣而有作福作威，其害于而家，凶于而国。」盖为国之体犹权衡，不可使有偏重之势，必成倾覆。历代成败，何不由此。自近岁以来，灾异之作，率由阴侵于阳。陛下天纵聪明，前言往事，无不洞鉴，不待陈说也。今圣心所以答天戒，责躬变礼，可谓精诚之至。谓天盖高，其听则卑，故不旋日而星变以隐，感通昭答，足以明皇天眷佑我有宋之意至矣。陛下应之以实，固当践所言。今夫政事之未协于民，固有之矣，大抵新法行已六年，事之利害非一二可悉。就中役法一事，为天下害实深，累经更变，竟无长策可以定其法。议论日以纷扰，公私日以劳敝。夫人为天地心，天地之变，人心实为之。故和气不应，灾害洊作，盖下令如流水之原，取其顺和之易也。经六年而事功莫效，顾其事必有未协于民者矣。法既未协，事资必改。若又惮改，人将不堪，忧患一成，噬脐安及？
　　陛下承六世之业，上有二宫，国家大事愿陛下忧深而思远，宁忍于人情，不可忍于社稷也。忧患既成，人臣各有去就之分，国家之忧，独在圣人，其所以终日行不离其辎重，谓此也。此臣所以为陛下痛心疾首，一夕而九兴也。况今习俗奔竞，偷敝成风，交党相倾，势利相轧，攻讦起于庙堂，辨讼兴于台阁，非所以昭圣化也。毁誉移于好恶，赏罚偏于爱憎，非所以正王度也。士大夫习尚如此，有为国家死节伏义，临艰虞而不易操者欤？昔尧、舜之为君，选于觽，举十六官，而与皋、夔、稷、契共治天下，犹且明四目，达四聪，而后能协和万邦。虽大圣贤，未有一人之心力而可以成天下之务也。陛下临御九年，中外臣庶皆在照临之下，其间必有知忠义、不二心之臣简在圣衷者矣。愿陛下召之左右，从容访逮。譬之金石，叩之则鸣。人各有心，激之则发。吉人之辞寡，君子讷于言，外若不足，其中诚也。利口捷给，外若有余，其中伪也。惟圣鉴精察之。若夫导之以言，而不能尽者，使陈之简牍，必有所效者矣。前代明君，莫不以是考于下，故能广视听于扶同之外，究得失于几微之先，揽其权纲，执其柄鐏，虑所以藏身之固，思所以置器于安。此惟独决于神断而后可，非所以谋于人者也。
　　夫事有失于前者，不可不悔；患有在于后者，不可不惧。如救焚溺，势不可缓，缓则无及于救矣。鱼不可脱于渊，国之利器不可以假人，涓涓可以溃堤，荧荧至于燎原，衅端厉阶不可忽也。臣之心惟愿国家之善政美事，陛下之盛德鸿烈，高越百王之上，流光万世之下，福祥休嘉之象生，而咎证之象不生，民之愁叹怨咨之声不作，而颂声作，使兆民乐事劝功，尊君亲上，欣戴安乐。臣退就田里，以至瞑目泉下，犹知怀此幸愿也。老臣无状，为陛下虑不敢不精，为陛下言不敢不尽，亦惟陛下察此至诚，俯垂省纳，实天下幸甚！
　　上皆优容之。富弼、张方平奏疏皆不出此月，但不得其日，今附见月末。
　　吕公着言：
　　臣世受国家厚恩，陛下聭政之初，首被选擢，自外藩召入翰林，故在左右日，口陈手奏，数进愚忠，颇蒙采纳。今虽斥处闲外，其于爱君忧国，惓惓之心未曾敢忘。伏见陛下祗畏天戒，焦劳恳恻，实天下幸甚！
　　臣闻晏子曰：「天之有彗，以除秽也。」考之传记，皆为除旧布新之象，皇天动威，固不虚发。意者陛下之仁恩德泽，犹未布于天下，而政令施设，所以戾民者觽乎？何其谴告之明也！陛下既有恐惧修省之言，必当有除秽布新之实，然后可以应天动民，消伏变异。伏惟陛下留神幸察。
　　臣窃观陛下自即位以来，早朝晏罢，励精庶务，其规摹盖宏远矣。固将致尧、舜、三代之治，以光大祖宗之业，岂特区区守文之主哉！然临朝愿治，为日已久，在廷之士益乖剌而不和。中立敢言者，罹谗而放逐；阿谀附势者，引类而升进。其外则郡县烦扰，民不安业，畎亩愁叹，上干和气，携老挈幼，流离道路，官仓军廪，所在阙乏，又无以广赈济，至于骨肉相食，转死于沟壑者多矣。上下相蒙，左右前后莫敢正言。
　　陛下有欲治之心，而无致治之实者，何哉？殆任事之臣负陛下之高志也。何以言之？夫士之邪正、贤不肖，盖素定也。今则不然，前日举之，以为天下之至贤；后日逐之，以为天下之极恶。前后纷纷，玩黩圣听者，盖不一矣。其于人才，既反复而不常，则于政事亦乖戾而不审，断可知也。陛下独不察乎？况如一二人者，方其未进用之前，天下固知其奸邪小人也；但取其一时附会，故极力推进，此所以终累陛下则哲之明者也。
　　自昔人君委任而责成者【一七】，盖有之矣，如齐之威公是也，为其劳于求贤，而逸于任使也。今则不然，水旱不时，人民困乏，则无以分陛下之焦劳。强敌桀骜，疆埸有事，则陛下不免于旰食，又况加之以天地变异乎？未见陛下任人之得也。古之为政，而初不顺于民者，亦有之矣。郑之子产是也。子产之为政也，一年而舆人诵之曰：「孰杀子产？吾其与之。」三年又诵之曰：「子产而死，谁其嗣之？」而今陛下垂拱仰成，七年于兹矣，舆人之诵，亦未异于七年之前也。陛下虽虑亦及此，而终未幡然者，殆左右之臣蒙蔽陛下，使天下之事不得上闻也。
　　臣伏思陛下自即尊位以来，上奉两宫，仁孝笃至，下逮诸王，累朝贵主无不极于恩礼。春秋方富，而无声色之过，孝友恭俭，发之天性。宫中之事，人无间言，而德泽独不被于民者，何哉？臣闻安危在出令，治乱在所任。故皋陶戒舜曰：「在知人，在安民。」愿陛下以知人安民为先，除秽布新，以答天戒，则转灾为福，不旋时而应矣。
　　臣昨在朝廷，尝蒙访逮。当时议者谓祖宗制度不可少变，朝廷用人必循资级。臣固曰「不然」，何则？兴治补弊者，乃人主之先务，任贤使能亦不宜专较岁月，但一出于至公则可尔。臣今所言，亦非谓今日法令皆不可行。陛下诚能开广聪明，延纳正直，公听并观，尽天下之议，事之善者，固当存之；其未善者，则镌损之。苟为非便，不为已行而惮改；言有可取，不以异议而见废。如此，则不劳陛下神明，不惊觽人耳目，而庶事条理，百姓安定。百姓安定，然后可以足兵食，御外侮。
　　臣伏自去国六年，未尝有一言仰达圣聪，至于私居接人，亦未尝轻议时政。今日所以辄进愚悃者，诚恐陛下不于此时感悟，则后日虽欲改为，非有奇谋高策亦未易为也。陈瓘以公着此疏为熙宁七年所上。按公着家传，上此疏时，乃八年十月星变诏书后。公着谓「陛下垂拱仰成，七年于兹」，盖自熙宁二年二月以后，王安石始执政也，瓘误从熙宁元年数之，故云尔。案程颐集，公着先令颐代作，既而不用，别作此。
　　注　　释
　　【一】时李评言义兴冶「冶」原作「治」，据本书卷二六○熙宁八年二月壬申条改。
　　【二】坏失国家利源也「利源」二字原倒，据阁本乙正。
　　【三】以结其欢心「结」原作「络」，据阁本改。
　　【四】规模毕讲「毕」原作「必」，据乐全集卷二三论京师军储事改。
　　【五】必致汴河日失其旧「必致」原作「不知」，据阁本改。
　　【六】亦设告赏之科「告」原作「立」，据阁本及乐全集卷二六论钱禁铜法事改。
　　【七】铜入四夷「铜」字原脱，据同上书补。
　　【八】言濮事者「言」字原脱，据阁本补。
　　【九】丁酉原作「丁西」，据阁本改。
　　【一○】入浊「浊」原作「噣」，据阁本及宋史卷五六天文志改。
　　【一一】越二日丁酉「二」原作「三」，据阁本改。
　　【一二】伏观晋武帝五年彗实出轸据晋书卷一三天文志，「武帝泰始四年正月丙戌，彗星见轸」，此处「晋武帝」下脱「泰始」年号，「五年」当作「四年」。
　　【一三】从提点铸钱钱昌武请也上「钱」字原脱，据宋会要食货三七之二三补。
　　【一四】其速令权罢听旨「令」原作「合」，据阁本改。
　　【一五】诉张若济兴修泾河功利不实「实」原作「赏」，据阁本改。
　　【一六】著作佐郎王仲修为崇文院校书「校书」原作「校理」，据阁本改。
　　【一七】自昔人君委任而责成者「君」原作「臣」，据阁本改。
续资治通鉴长编
卷二百七十
卷二百七十
　　起讫时间 起神宗熙宁八年十一月尽其月
　　卷　　名 续资治通鉴长编卷二百七十
　　帝　　号 宋神宗
　　年　　号 熙宁八年（乙卯，1075）
　　全　　文
　　十一月己未朔，复光禄卿、提举崇福宫祖无择为秘书监、集贤院学士。祖无择当立传，而史官逸其事，须别考详。
　　诏倚阁辰、沅州今年秋税。以察访蒲宗孟言二州夏旱故也。
　　诏：「熙河路兵食、吏俸日告阙乏，而蕃学之设冗费为甚，无补边计，可令罢之，其教授令赴阙，蕃部弟子放逐便。」
　　又诏：「每岁天神四祭、太庙五享，差两省以上官摄司徒。」
　　庚申，诏：「五路缘边堡铺守把兵级轮出巡及卓望、伏路等，遇冬寒旧无皮裘处，令特制造，人给一领，至春暖拘收，官为修完。」
　　熊本言攻破獠贼骆益、王本二等七寨，木斗翁等四囤，获老幼妇女百三十三人，斩首六十六。其木斗翁等四十八人来降，乞许令引见。诏木斗翁与奉职，安稳二与借职，木斗七等十一人与京东、西州军教练使，给月俸，安李等四十二人送京东西、淮南州军安置，各给田二顷，仍计口支粮三年。旧纪云熊本破獠骆益等七寨、四囤【一】，新纪不书。熊本集纪险篇云：十月二十日自渝州领兵入界，留南平军凡六十日，九年正月六日旋师。
　　同判司农寺张谔言：「案察官巡历州县，决罚役人，乞令州县籍所犯及杖数，以备本寺点检，庶使官吏不敢以私忿用刑。」从之。
　　壬戌，上批：「闻在京诸军官马大抵生恶，盖营地迫窄，失于调习。近已创四教场，□大可以驰骋。宜指挥殿前、马军司，分定军马，合赴教场【二】，马军日轮一指挥，以马赴场，走骤百十反，令本教使臣押领，各给印纸，书赴教月日。」
　　上批付韩缜等：「闻禧、颖近已离麻谷铺，北往灵邱县去。观北人之意，必是别处移牒，或遣使促议。卿等宜更就彼斟酌人情，方便羁縻留连，勿使悻然绝议北去，却恐意外别致生事，朝廷难为酬答。」此据两朝誓书册内，十一月初四日御札。
　　癸亥，枢密使□充言：「闻汴水凌牌拥遏京城中，今河道已冻合，虑恐提防别有簄虞，乞诏都水监速闭汴口。」上批：「依今晚指挥，令判监一员往汴口监督，连夜闭塞，无信妄说利害，小有迁延。」寻又诏：「闻汴口尝有不闭口指挥，致无准备，其令岁备闭口材料，毋得误事！」「毋得误事」乃十二日诏，今并书此，可附见。记闻所载复命侯叔献开訾家口，亦不详叔献事迹。然□充乃忧不闭口致簄虞，记闻则谓开訾家口免阻绝，利害殊不同，当考。
　　甲子，冬至不受朝。
　　丁卯，新知河南府、右谏议大夫冯京为资政殿学士、知渭州，及京赴阙，特遣内侍宣赐茶药。特遣内侍赐茶药，据御集九年正月事，今附见。
　　戊辰，趣温杲赴阙。此据御集。
　　己巳，熙河路经略司言：「蕃部星斯珪昨因作过，所弃地百六十余顷，欲迁部落居之。其地距通远军约二百余里，既远西界，可绝奸细藏匿，兼可控制罗斯结，讨荡遗类。」从之。
　　御史蔡承禧言，乞下越州究治方泽不可言之丑行。诏两路转运司体量。承禧言已见八月十六日，至是乃有体量之命，故实录始书。
　　广西经略司言，谍报交趾、广源州集乡兵，欲图入寇，又言古万峒为蛮贼攻劫。诏：「与贼战有功人速以名闻，被焚略之家量与存恤。」九月十五日寇古万峒。
　　庚午，秘书丞胡宗回言：「昨任将作监丞，差往澶州、北京，督视修仓，期以二年，今将毕工。其澶州、北京新旧仓共可贮谷四百万石，如数足，自可给分屯军马支费，其余乞罢修。」从之。二月己卯可考。
</div>
    <div class="pagination">
<a href="续资治通鉴长编_page366.html">上一页</a><span>...</span><a href="续资治通鉴长编_page362.html">362</a><a href="续资治通鉴长编_page363.html">363</a><a href="续资治通鉴长编_page364.html">364</a><a href="续资治通鉴长编_page365.html">365</a><a href="续资治通鉴长编_page366.html">366</a><span class="current-page">367</span><a href="续资治通鉴长编_page368.html">368</a><a href="续资治通鉴长编_page369.html">369</a><a href="续资治通鉴长编_page370.html">370</a><a href="续资治通鉴长编_page371.html">371</a><a href="续资治通鉴长编_page372.html">372</a><span>...</span><a href="续资治通鉴长编_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
