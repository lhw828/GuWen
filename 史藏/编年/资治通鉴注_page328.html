<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 328 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 328 页/共 334 页
  </h1>
  <div class="content">
   壬午，郭威军至封丘，人情忷惧。太后泣曰：「不用李涛之言，宜其亡也！」〔李涛之言，见上卷元年。〕慕容彦超恃其骁勇，言于帝曰：「臣视北军犹蠛蠓耳，〔尔雅注：蠛蠓，翳蒙之所生，一名酰鸡。孙炎曰：此虫微细群飞。列子曰：蠛蠓生朽壤之上，因雨而生，阳而死。庄子谓之酰鸡。蠛，莫结翻。蠓，莫孔翻。〕当为阶下生玫其魁！」〔为，于伪翻。〕退，见聂文进，问北来兵数及将校姓名，颇惧，曰：「是亦刻贼，未易轻也！」〔将，即亮翻。校，户教翻。易，以鼓翻。〕帝复遣左神武统军袁嶬、前威胜节度使刘重进等帅禁军与侯益等会屯赤罔。嶬，象先之子也。〔复，扶又翻。嶬，宜崎翻。帅，读曰率。袁象先，梁将也，事见梁纪。〕彦超以大军屯七里店。
癸未，南、北军遇于刘子陂。〔刘子陂在封丘之南，汴郊之北。〕帝欲自出劳军，〔劳，力到翻。〕太后曰：「郭威吾家故旧，非死亡切身，何以至此！但按兵守城，飞诏谕之，观其志趣，必有辞理，则君臣之礼尚全，慎勿轻出。」帝不从。〔使帝从太后之言，虽不能保其往，犹未至于野死也。〕时扈从军甚盛，〔从，才用翻；下从官同。〕太后遣使弁聂文进曰：「大须在意！」对曰：「有臣在，虽郭威百人，可擒也！」至暮，两军不战，帝还宫。慕容彦超大言曰：「陛下来日宫中无事，幸再出观臣破贼。臣不必与之战，但叱散使归营耳！」
甲申，帝欲再出，太后力止之，不可。既陈，〔陈，读曰阵。〕郭威弁其众曰：「吾来诛群小，非敢敌天子也，慎勿先动。」久之，慕容彦超引轻骑直前奋击，郭崇威与前博州刺史李荣帅骑兵拒之。〔骑，奇寄翻。帅，读曰率。〕彦超马倒，几获之。〔几，居依翻。〕彦超引兵退，麾下死者百余人，于是诸军夺气，稍稍降于北军。侯益、吴虔裕、张彦超、袁嶬、刘重进皆潜往见郭威，威各遣还营，又谓宋延渥曰：「天子方危，公近亲，宜以牙兵往卫乘舆，且附奏陛下，愿乘间早幸臣营。」〔宋延渥，主伲，故云近亲。牙兵，谓延渥所领义成牙兵也。卫乘，绳证翻。间，古苋翻。〕延渥未至御营，乱兵云扰，不敢进而还。〔还，从宣翻，又如字。〕比暮，南军多归于北。〔比，必利翻，及也。〕慕容彦超与麾下十余骑奔还兖州。
是夕，帝独与三相及从官数十人宿于七里寨，余皆逃溃。〔三相，窦贞固、苏逢吉、禹珪。七里寨，即慕容彦超所屯七里店寨。〕乙酉旦，郭威望见天子旌旗在高阪上，下马免胄往从之，至则帝已去矣。帝策马将还宫，至玄化门，〔玄化门，大梁城北面东来第一门也，本酸枣门，梁开平元年改曰兴和门，晋天福三年改曰玄化门。〕刘铢在门上，问帝左右：「兵马何在﹖」因射左右。〔刘铢之射左右，其意何为！射，而亦翻。〕帝回辔，西北至赵村，追兵已至，帝下马入民家，为乱兵所弒。〔考异曰：实录：「帝至玄化门，刘铢射帝左右，帝回诣西０北，郭允明露刃随后，西北至赵村，前锋已及，乱兵胜沸，上惧，下马入于民室。郭允明知事不济，乃抽刃犯跸而崩。」薜史隐帝纪：「郭允明知事不济，乃剚刃于帝而崩，允明自杀。」周太祖纪云：「允明弒汉帝于北郊。」刘恕曰：「允明帝所亲信，何由弒逆！盖郭威兵杀帝，事成之后讳之，因允明自杀归罪耳。」按弒帝者未必是允明，但莫知为谁，故止云乱兵。〕苏逢吉、阎晋卿、郭允明皆自杀；聂文进挺身走，军士追斩之。李业奔陕州，〔九域志：大梁至陕州六百五十九里。李业欲依其兄耳。，陕失冉翻。〕后匡赞奔兖州。〔欲依慕容彦超也。〕郭威闻帝遇弒，号恸曰：「老夫之罪也！」〔号，户刀翻。〕
威至玄化门，刘铢雨射城外。〔雨射者，射矢如雨也。〕威自迎春门入，归私第，〔迎春门，汴城东面北来第一门也，本名曹门，梁开平元年改曰建阳门，晋天福三年改曰迎春门。〕遣前曹州防御使可福进将兵守明德门。诸军大掠，通夕烟火四发。
军士入前义成节度使白再荣之第，执再荣，尽掠其财，既而进曰：「芋等昔尝趋走麾下，一旦无礼至此，何面目复见公！」〔复，扶又翻。〕遂刎其首而去。〔以白再荣真定之虐，今罹此祸，抑天道也。刎，武粉翻。〕
吏部侍郎张允，家赀以万计，而性吝，虽妻亦不之委，常自系众钥于衣下，行如环佩。是夕，匿于佛殿藻井之上，〔风俗通云：殿堂象东井，刻为荷菱；荷菱水物，所以厌火。杜佑曰：汉宫殿率号屋仰为井，皆画水藻莲茭之属以厌火。何晏景福殿赋：「缭以藻井，编以粹疏。」又王文考灵光殿赋：「圆潚方井，反植荷藻。」盖为方井而画藻其上也。陆佃埤雅曰：屋上覆橑，谓之藻井。〕登者浸多，皮坏而坠，军士掠其衣，遂以冻卒。〔卒，子恤翻。〕
初，作坊使贾延徽有宠于帝，与魏仁浦为邻，欲并仁浦所居以自广，屡谮仁浦于帝，几至不测。〔言几至于死也。几，居依翻。〕至是，有擒延徽以授仁浦者，仁浦谢曰：「因乱而报怨，吾所不为也！」郭威闻之，待仁浦益厚。
右千牛卫大将军枣强赵凤曰：「郭侍中举兵，欲诛君侧之恶以安国家耳；而鼠辈敢尔，乃贼也，岂侍中意邪！」执弓矢，踞胡床，坐于巷首，掠者至，辄射杀之，里中皆赖以全。〔射，而亦翻。〕
丙戍，获刘铢、李洪建，囚之。〔考异曰：五代史阙文：「周祖自邺起兵，铢尽诛周祖之家子孙、妇女十数人，极其惨毒。及隐帝遇害，周祖以汉太后令收铢下狱，使人责铢，杀其家，对曰：『铢为汉家刃叛族耳，不知其它。』威怒，杀之。」王禹偁曰：「周世宗朝，史官修汉隐帝实录，铢之忠言讳而不载。铢今有子孝和，握进士第。」按铢所至贪婪酷虐，在青州谋不受代，赖郭琼谕之，始入朝。和怨杨、史，快其就戮。隐帝败归，射而不纳，使至野死。其屠灭周祖之家，出于残忍之性耳岂忠义之士邪！王禹偁所记，盖戚孝和之言耳。今不取。〕铢谓其妻曰：「我死，汝且为人婢乎﹖」妻曰：「以公所为，雅当然耳！」
王殷、郭崇威言于郭威曰：「不止剽掠，〔剽，匹妙翻。〕今夕止有空城耳。」威乃命诸将分部禁止掠者，不从则斩之；〔分，扶问翻。〕至晡，乃定。
窦贞固、苏禹珪自七里寨逃归，郭威使人访求得之，寻复其位。贞固为相，值杨、史弄权，〔杨邠、史弘肇。〕李业等作乱，但以凝重处其间，自全而已。〔处，昌吕翻；下处分同。〕
郭威命有司迁隐帝梓宫于西宫。或请如魏高贵乡公故事，葬以公礼，〔高贵乡公事见六十七卷魏元帝景元元年。〕威不许，曰：「仓猝之际，吾不能保卫乘舆，〔乘，绳证翻。〕罪已大矣，况敢贬君乎！」
太师冯道帅百官谒见郭威，〔帅，读曰率；下同。〕威见，犹拜之，道受拜如平时，〔考异曰：五代史阙文：「周祖入京师，百官谒之。周祖见道犹设拜，意道便行推戴；道受拜如平时，徐曰：『侍中此行不易！』周祖气沮，故禅代之谋稍缓。」按周祖举兵既克京城，所以不即为帝者，盖以汉之宗室崇在河东，信在许州，窦在徐州，若处代汉，虑三镇举兵以兴复为辞，则中外必有响应者，故阳称辅立宗子。信素庸愚，不足畏忌；窦乃崇子，故迎窦而立之，使两镇息谋，俟其离徐已远，去京稍近，然后并信除之，则三镇去其二矣，然后自立，则所与为敌者唯崇而已。此其谋也，岂冯道受拜之所能沮乎！道之所以受拜如平时者，正欲示器宇凝重耳。〕徐曰：「侍中此行不易！」〔易，以鼓翻。〕
丁亥，郭威帅百官诣明德门起居太后，且奏称：「军国事殷，请早立嗣君。」太后诰称：「郭允弒逆，〔太后之请云然，郭威之志也。此事考异已辩之于前。〕神器不可无主；河东节度使崇，忠武节度使信，皆高祖之弟，武宁节度使赟，开封尹勋，高祖之子，其令百官议择所宜。」赟，崇之子也，高祖爱之，养视如子。〔路振九国志：刘崇之长子曰赟，少慧黠，高祖怜之，录为已子。赟，于伦翻。〕郭威、王峻入见太后于万岁宫，〔按薜史，唐庄宗同光二年，以太后宫为长寿宫，晋、汉盖以为万岁宫也。或曰：因万岁殿为名。见，贤遍翻。〕请以勋为嗣。太后曰：「勋久赢疾不能起。」〔赢，伦为翻。〕威出谕诸将，诸将请见之，太后令左右以卧榻举之示诸将，诸将乃信之。于是郭威与峻议立赟。己丑，郭威帅百官表请以赟承大统。太后诰所司，择日，备法驾迎赟即皇帝位。郭威奏遣太师冯道及枢密直学士王度、秘书监赵上交诣徐州奉迎。〔考异曰：周太祖实录：「己丑，太祖奏遣前太师冯道往彼谕旨。太祖将奉表于徐州，未知所遣，枢密直学士王度请行，许之。宰臣、百寮表秘书监赵上交赍诏同日首涂。」五代史阙文：「周祖请道诣徐州，册湘阴公为汉嗣。道曰：『侍中由衷乎﹖』周祖设誓。道曰：『莫教老夫为谬语人。』及行，谓人曰：『平生不谬语，今为谬５语人矣。』」王禹偁曰：「周世宗朝，诏史臣修周祖实录，故道之事迹，所宜讳矣。」按道廉智自将，阳愚远祸，恐不肯触周祖未发之机，其后欲归美而云耳。又隐帝实录云：「初议立徐帅，太后遣中使驰谕刘崇，请崇入缵大位。崇佑立其子，上章谦逊。」恐无此事。今不取。〕
郭威之讨三叛也，〔事见上卷元年、二年。〕每见朝廷诏书，处分军事皆合机宜，问使者：「谁为此诏﹖」使者以翰林学士范质对。威曰：「宰相器也。」入城，访求得之，其喜。时大雪，威解所服紫袍衣之，〔衣，于既翻。〕令草太后诰令，迎新君仪注。苍黄之中，讨论撰定，皆得其宜。〔苍黄者，猝遽之状。论，卢昆翻。撰，士免翻。〕
初，隐帝遣供奉官押班阳曲张永德赐昭义节度使常思生辰物，〔供奉官押班，供奉官之长也。生辰物，谓圣节回赐。〕永德，郭威之伲也，会杨邠等诛，密诏思杀永德；思素闻郭威多奇异，囚永德以观变，及威克大梁，思乃释永德而谢之。
庚寅，郭威帅百官上言：「比皇帝到阙，动涉浃旬，〔比，必利翻。十日为浃旬。徐州至大梁七百里，郭威计程言之也。〕请太后临朝听政。」〔考异曰：周太祖实录云：「太后自临朝，令称制。」隐帝实录：「自是至国亡，止称诰。」今从之。朝，直遥翻。〕
46先是，马希萼遣蛮兵围玉潭，朱进忠引兵会之；崔洪琏兵败，奔还长沙。〔马希广遣崔洪琏屯玉潭，事始见上六月。〕希萼引兵继进，攻岳州，刺史王赟拒之，五日不克。希萼使人谓赟曰：「公非马氏之臣乎﹖不事我，欲事异国乎﹖为人臣而怀贰心，岂不辱其先人！」赟曰：「赟父环〔章：十二行本「赟」作「亡」，无「环」字；乙十一行本同；张校云：「緕」作「环」，无注本与吴本同。按「緕」字与今见胡刻本异。〕为先王将，六破淮南兵。〔王赟父环，马氏之良将也。将，即亮翻。〕今大王兄弟不相容，赟常恐淮南坐收其弊，一旦以遗体臣淮南，诚辱先人耳！大王苟能释憾罢兵，兄弟雍睦如初，赟敢不尽死以事大王兄弟，岂有二心乎！」希萼惭，引兵去。辛卯，至湘阴，焚掠而过。〔湘阴，古罗县之地，唐属岳州，宋属潭州。九域志：湘阴县，在潭州东北一百五十五里。宋白曰：湘阴县，本罗子国，秦为罗县，宋元徽二年，分益、罗〔湘西〕三县界，处巴峡流人，因立湘阴县；以地在湘江之阴，故名。〕至长沙，军于湘西，步兵及蛮兵军于岳麓，〔盛弘之荆州记：长沙西岸有麓山，盖衔山之足，又名灵麓峰，乃岳山七十二峰之数。自湘西古渡登岸，夹径乔松，泉涧盘绕，诸峰垒秀，下瞰湘江，道林、岳麓等寺皆在焉。〕朱进忠自玉潭引兵会之。
马希广遣刘彦桊召水军指挥使许可琼帅战舰屯城北津，属于南津，〔帅，读曰率。属，之欲翻。〕以马希崇为监军；〔马希崇在长沙，常为希萼诇希广。希萼又以利啖许可琼。希广使可琼为将，希崇监军，所谓藉寇兵也。〕又遣马军指挥使李彦温将骑兵屯驼口，扼湘阴路，〔浏江口有骆鸵觜，因谓之驼口。〕步军指挥使韩礼将二千人屯杨柳桥，扼栅路。〔朗兵栅于湘西，以兵扼其路。〕可琼，德勋之子也。〔许德勋亦楚之良将。〕
47壬辰，太后始临朝，以王峻为枢密使，袁嶬为宣徽南院使，王殷为侍卫马步军都指挥使，郭崇威为侍卫马军都指挥使，曹威为侍卫步军都指挥使，陈州刺史李縠权判三司。
48刘铢、李洪建及其党皆枭首于市，而赦其家。〔考异曰：实录：「国子博士、司天监洛阳王处讷素与周祖善，因言刘氏祚短事，处讷曰：『汉历未尽，但以即位后雠杀人，夷人之族，怨结天下，所以社稷不得久长耳！』时周祖方以兵围苏逄吉、刘铢之第，俟旦而族之；闻其言，厥然遽命释之。」按周祖时方迎湘阴公立之，岂得遽言刘氏祚短乎！今不取。〕郭威谓公卿曰：「刘铢屠吾家，吾复屠其家，怨雠反复，庸有极乎！」由是数家获免。王殷屡为洪建请免死，〔王殷先与李洪建分掌侍卫马步军，以同僚故为之请。为，于伪翻。〕郭威不许。
后匡赞至兖州，慕容彦超执而献之。李业至陕州，〔陕，失冉翻。〕其兄保义节度使洪信不敢匿于家；业怀金将奔晋阳，至绛州，盗杀之而取其金。
49蜀施州刺史田行皋奔荆南。高保融曰：「彼贰于蜀，安肯尽忠于我！」执之，归于蜀，伏诛。
50镇州、邢州奏：「契丹主将数万骑入寇，攻内丘，〔内丘，本汉中丘县，隋避武元帝讳，改为内丘，唐属邢州。九域志：在州北四十七里。范成大北使录：邢州三十五里至内丘县。〕五日不克，死伤甚众。有戍兵五百叛应契丹，引契丹入城，屠之，又陷饶阳。」〔九域志：饶阳县，在深州北九十里。〕太后敕郭威将大军击之，国事权委窦贞固、苏禹珪、王峻，军事委王殷。十二月，甲什朔，郭威发大梁。
51丁酉，以翰林学士、户部侍郎范质为枢密副使。
52初，蛮酋彭师暠降于楚，〔见二百八十二卷晋天福五年。酋，慈虫翻。暠，古老翻。〕楚人恶其犷直；〔恶，鸟路翻。犷，古猛翻。〕楚王希广独怜之，以为强弩指挥仗，领辰州刺史，师暠常欲为希广死。〔为，于伪翻。〕及朱进忠与蛮兵合七千余人至长沙，营于江西，〔湘江之西。〕师暠登城望之，言于希广曰：「朗人骤胜而骄，杂以蛮兵，攻之易破也。愿假臣步卒三千，自巴溪渡江，出岳麓之后，至水西，令许可琼以战舰渡江，腹背合击，必破之。前军败，则其大军自不敢轻进矣。」希广将从之。时马希萼已遣间使以厚利啖许可琼，〔间，古苋翻。啖，吐滥翻。〕许分湖南而治，可琼有贰心，乃谓希广曰：「师暠与梅山诸蛮皆族类，安可信也！可琼世为楚将，〔许可琼，德勋之子，故自言尔。〕必不负大王，希萼竟何能为！」希广乃止。
希萼寻以战舰四百余艘泊江西。希广命诸将皆受可琼节度，日赐可琼银五百两，希广屡造其营计事。〔造，七到翻。〕可琼常闭垒，不使士卒知朗军进退，希广叹曰：「真将军也，吾何忧哉！」〔临乱之君，贤其臣，斯言信矣。〕可琼或夜乘单舸诈称巡江，与希萼会水西，约为内应。〔舸，苦我翻。〕一旦，彭师暠见可琼，瞋目叱之〔瞋，昌真翻。〕拂衣入见希广曰：「可琼将叛国，人皆知之，请速除之，无贻后患。」希广曰：「可琼，许侍中之子，岂有是邪！」〔楚加许德勋侍中，故希广称之。〕师暠退，叹曰：「王仁而不断，〔断，丁乱翻。〕败亡可翘足俟也！」
潭州大雪，平地四尺，潭、朗两军久不得战。希广信巫觋及僧语，塑鬼于江上，〔觋，刑狄翻。塑，桑故翻。搏埴为神鬼之形曰塑。〕举手以却朗兵，又作大像于高楼，手指水西，怒目视之，〔怒，奴古翻。〕命众僧日夜诵经，希广自衣僧服膜拜求福。〔衣，于既翻；下晖衣同。膜，莫乎翻。〕
甲辰，朗州步军指挥使武陵何敬真等〔考异曰：湖湘故事作「何景真」。俴从十国纪年。〕以蛮兵三千陈于杨柳桥，敬真望韩礼营旌旌旗纷错，〔先是希广命韩礼营干杨柳桥。纷，乱也。错，杂也。陈，读曰阵。〕曰：「彼众已惧，击之易破也。」朗人春晖衣潭卒之服潜人礼寨，手剑击礼，不中，〔手，式又翻。中，竹仲翻。〕军中敬扰；敬真等乘其乱击之，礼军不溃，礼被创走，至家而卒。〔创，初良翻。〕于是朗兵水陆急攻长沙，步军指挥使吴宏，小门使杨涤相谓曰：「以死报国，此其时矣！」各引兵出战。宏出清泰门，战大利；涤出长乐，战自辰至午，朗兵小却；〔「长乐」之下当有「门」字。许可琼、刘彦桊按兵不救。涤士卒饥疲，退就食；彭师暠战于城东北隅。蛮兵自城东纵火，城上人招许可琼军使救城，可琼举全军降希萼，长沙遂陷。朗兵及蛮兵不掠三日，杀吏民，焚庐舍，自武穆王以来所营宫室，皆为灰烬，〔楚王马殷，谥武穆。〕所积宝货，皆人蛮落。李彦温望见城中火起，自驼口引兵救之，朗人已据城拒战。彦温攻清泰门，不克，与刘彦桊各将千余人奉文昭王及希广诸子趣袁州，遂奔唐。〔楚王希范，谥文昭。九域志：潭州东南至袁州六百三十四里。趣，工喻翻。〕张晖降于希萼。Ｚ张晖是自益阳遁归长沙，长沙既陷，遂降于希萼。〕左司马希崇帅将吏诣希萼劝进。〔马希崇通希萼事始二百八十七卷天福十二年。帅，读曰率。〕吴宏战血满袖，见希萼曰：「不幸为许可琼所误，今日死愧先王矣！」彭师暠投槊于地，大呼请死。〔呼，火故翻。〕希萼叹曰：「铁石人也！」皆不杀。
乙已，希崇迎希萼人府视事，闭城，分捕希广及掌书记李弘皋、弟弘节、都军判官唐昭胤及邓懿文、杨涤等，皆获之。希萼谓希广曰：「承父兄之业，岂无长奴乎﹖」希广曰：「将吏见推，朝廷见命正。」希萼皆囚之。〔卒如张少敌、拓跋恒之言。〕丙午，希萼命内外巡检侍卫指挥使刘宾禁止焚掠。
丁未，希萼自称天策上将军、武安．武平．静江．宁远等军节度使、〔马氏旧有此四镇之地，是时宁远巡属已属南汉。〕楚王。〔此皆父兄官爵，希萼未禀命于中国而幡称之。〕以希崇为节度副使、判军府事；〔为希崇杀希萼张本。〕湖南要职，悉以朗人为之。脔食李弘皋、弘节、唐昭胤、杨涤，斩邓懿文于市。戊甲，希萼谓将吏曰：「希广懦夫，为左右所制耳，五欲生之，可乎﹖」诸将皆不对。朱进忠当为希广所笞，对曰：「大王三年血战，始得长沙，〔天福十二年，希萼、希广始争国，次年交兵，至是三年矣。〕一国大容二主，他日必悔心。」戊甲，赐希广死。希广临刊，犹诵佛书；彭师暠葬之于浏阳门外。〔浏阳门，潭州城东门。浏，音刘。〕
53武宁节度使赟留右都押牙巩延美、元从都教练使杨温守徐州，〔为二人以徐州拒周张本。「巩延美」，据下卷及欧史当作「巩廷美」。巩，以吧为姓，周有卿士巩简公，晋有大夫巩朔。从，才用翻。〕与冯道等西来，〔自彭城而西来大梁。〕在道使卫，皆如王者，左右呼万岁。郭威至滑州，留数日。赟遣使忍劳诸将，〔劳，力到翻。〕受命之际，相顾不拜，私相谓曰：「我辈屠陷京城，其罢大矣；若刘氏复立，我辈尚有种乎！」〔种，章勇翻。〕己酉，威闻之，即引兵行，趣澶州。〔趣，七喻翻。〕辛亥，遣苏禹珪如宋州迎嗣君。
54楚王希萼以子光赞为武平留后，以何敬真为朗州牙内都指挥使，将兵戍之。希萼召拓跋恒，欲用之，恒称疾不起。〔自希广之立，拓跋恒已杜门矣，事见二百八十七卷天福十二年。〕
55壬子，郭威渡河，馆于澶州。〔馆，古玩翻。澶，时连翻。〕癸丑旦，将发，将士数千人忽大噪，威命闭门，将士踰垣登屋而入曰：「天子须侍中自为之，将士已与刘氏为仇，不可立也！」或裂黄旗以被威体，〔被，皮义翻。〕共扶抱之，呼万岁震地，因拥威南行。威乃上太后笺，请奉宗〔章：十二行本「宗」上有「汉」字；乙十一行本同。〕庙，事太后为母。丙辰，至韦城，〔隋分白马置韦县，治章氏国城。属滑州。九域志：在州东南五十里。丁度曰：章城县，古豕韦国也。上，时掌翻。〕下书抚谕大梁士民，以昨离河上，在道秋毫不犯，勿有忧疑。〔死京城士民忝前者剽掠之福，奔迸四出，故抚安之。离，力智翻。〕戊午，威至七里店，窦贞固帅百官出迎拜竭，因劝进。威营于皋门村。〔皋门村，盖在皋门之外。按大梁城无阜门。诗大雅绵之篇曰：乃立皋门，皋门有伉。毛氏传曰：王之郭门曰皋门。郑氏笺曰：诸侯之宫，外门曰皋门，庙门曰应门，内有路门。天子之宫，加之库、雉。至礼记明堂位记周赐鲁公以天子之制，其言曰：库门，天子皋门；雉门，天子应门。郑注又云：天子五门，皋、库、雉、应、路。鲁有库、雉、路，则诸侯三门欤﹖详而味之，诗笺、记注，微有不同。而五代之时，汴城之外所谓皋门村，盖以郭门之外有村，遂呼曰皋门村，合于毛氏诗传。皋门村属开封县。薜史云：王澶葬于开封县之皋门原，以是知之。〕
武宁节使赟已至宋州，王峻、王殷闻澶州军变，遣侍卫马军都指挥使郭崇威将七百骑往拒之，又遣前申州刺史马铎将兵诣许州巡检。崇威忽至宋州，陈于府门外，赟大惊，阖门登楼诘之。〔诣许州巡检，备刘信也。汴京至宋州三百八十五里耳，赟不意其至，故惊而诘之。诘，去吉翻。〕对曰：「澶州军变，郭公虑陛下未察，故遣崇威来宿卫，无他也。」赟召崇威，崇威不敢进。冯道出「澶州军变，郭公虑陛下未察，故遣崇威来宿卫，无他也。」赟召崇威，崇威不敢进。冯道出与崇威语，〔先是使冯道迎赟，故道在赟所。〕崇威乃登楼，赟执崇威手而泣。崇威以郭威意安谕之。
少顷，崇威出，时护圣指挥使张令超帅部兵为赟宿卫，〔按薜史，护圣，汉侍卫马军也。帅，读曰率；下同。〕徐州判官董裔说赟曰：〔说，式芮翻。〕「观崇威视瞻举措，必有异谋。道路皆言郭威已为帝，而陛下深入不止，祸其至哉！请急召张令超，谕以祸福，使夜以兵劫崇威，夺其兵。明日，掠睢阳金帛，募士卒，北走晋阳。〔宋州，睢阳郡。赟父崇镇晋阳。睢，音虽。走，音奏。〕彼新定京邑，未暇追我，此策之上也！」赟犹豫未决。是夕，崇威密譒令超，令超帅众归之。〔诱，音酉。〕赟大惧。
郭威遗赟书，云为诸军所迫；召冯道先归，留赵上交、王度奉侍。道辞行，赟曰：「寡人此来所恃者，以公三十年旧相，故无疑耳。〔冯道，唐明宗天成二年为相，至是二十四年。曰三十年，举成数也。遗，于季翻。〕今崇威夺吾卫兵，事危矣，公何以为计﹖」道默然。〔无以答赟，故默。冯道自谓痴顽老子，良不妄也。〕客将贾贞数日道，欲杀之。〔将，即亮翻。数，所角翻。〕赟曰：「汝辈勿草草，此无预冯公事。」〔契目主入汴，责刘继动，继勋归罪于道，道几死矣。宋州之事，使刘赟从贾贞之意，道亦必死矣。而契丹主谓道非多事者，刘赟谓无预冯公事，岂非以其在位素怀冲澹，与物无竞，人皆敬其名德而然邪！道之全身，固为得矣，有国者焉用彼相哉！然自后唐同光以来，枢密使任事，丞相取充位而已。责人斯无难，惟受责俾如流；以此而言，道未肯受责也。〕崇威迁９赟于外馆，杀其腹心董裔、贾贞等数人。
己未，太后诘，废赟为湘阴公。
马铎引兵入许州，刘信惶惑自杀。
庚申，太后诰，以侍中监国。〔太后两诘，皆郭威之志也。侍中，称郭威官。〕百官藩镇相继上表劝进。壬戍夜，监国营有步兵将校醉，扬言向者澶州骑兵扶立，今步兵遗欲扶立，监国斩之。
56南汉主以宫人卢琼仙、黄琼芝为女侍中，朝服冠带，参决政事。〔朝，直遥翻。〕宗室勋旧，诛刃殆尽，惟宦官林延遇等用事。〔史言南汉终以宦官、女宠亡国，而南汉主所以能终其世者，以僻处海隅，而中国未有真主耳。〕
后周纪一〔起重光大渊献，尽玄黓困敦八月，凡一年有奇。〕
〔周自以为周虢叔之后。春秋、战国之世，传记谓虢叔之后有国者为虢公，后谓之郭公，虢、郭音相近也。虞大夫宫之竒曰：虢仲、虢叔，王季之穆也。郭之得姓本于周，故建国号曰，周通鉴因谓之后周。〕
太祖圣神恭肃文孝皇帝上〔姓郭氏，讳威，邢州尧山人。父简，事晋为顺州刺史。〕
广顺元年（辛亥，九五一）
1春，正月，丁卯，汉太后下诰，授监国符宝，即皇帝位。监国自皋门入宫，〔皋门，大梁城外村名。〕即位于崇元殿，制曰：「朕周室之裔，虢叔之后，国号宜曰周。」改元，大赦。杨邠、史弘肇、王章等皆赠官，官为敛葬，〔杨邠等死见上卷上年。为，于伪翻。敛，力赡翻。〕仍访其子孙叙用之。凡仓场、库务掌纳官吏，无得收斗余、称耗。〔斗余，槩量之外，又取其余也。称耗，称计斤钓石之外，又多取之以备耗折。今悉除之，矫王章苛敛之弊也。称，尺证翻。〕旧所羡余物，悉罢之。〔羡，弋战翻。羡余，唐之流弊也，至五季而愈甚。〕犯窃盗及奸者，并依晋天福元年以前刑名，罪人非反逆，无得诛及亲族，籍没家赀。〔矫史弘肇虐刑之弊也。〕唐荘宗、明宗、晋髙祖，各置守陵十戸，汉髙祖陵軄员、宫人，时月荐享及守陵户并如故。初唐衰多盗，不用律文，更定峻法，窃盗赃三匹者死，晋天福中加至五匹。奸有夫妇人，无问强、和，男女并死。〔强，谓男以威力加女，女不得已而与之通奸者。和，谓男女相慕，欲动情生而通奸者。〕汉法窃盗一钱以上皆死，又罪非反逆，徃徃族诛、籍没。故帝即位，首革其弊。
初杨邠以功臣、国戚为方镇者，多不闲吏事，〔闲，习也。〕乃以三司军将补都押牙、孔目官、内知客，其人自恃敇补，多专横，〔横，下孟翻。〕节度使不能制；至是悉罢之。
帝命史弘肇亲吏上党李崇矩访弘肇亲族，崇矩言：「弘肇弟弘福今存。」初，弘肇使崇矩掌其家赀之籍，由是尽得其产，皆以授弘福。帝贤之，使隶皇子荣帐下。
2戊辰，以前复州防御使王彦超权武宁节度使。
3汉李太后迁居西宫，〔按薛史，汉太平宫葢即西宫。〕己巳，上尊号曰昭圣皇太后。〔上，时掌翻。〕
4开封尹兼中书令刘勲卒。
5癸酉加王峻同平章事。
6以卫尉卿刘皥主汉隠帝之丧。〔刘勲既卒，它无亲属故也。〕
7初，河东节度使兼中书令刘崇闻隐帝遇害，欲举兵南向，闻迎立湘阴公，乃止，曰：「吾儿为帝，吾又何求！」太原少尹李骧阴说崇曰：〔说，式芮翻。〕「观郭公之心，终欲自取，公不如疾引兵逾太行，据孟津，俟徐州相公即位，〔湘阴公本镇徐州，故称之。〕然后还镇，则郭公不敢动矣。不然，且为所卖。」崇怒曰：「腐儒，欲离间吾父子！」命左右曳出斩之。〔间，古苋翻。曵，读曰拽，音羊列翻。〕骧呼曰：「吾负经济之才而为愚人谋事，〔呼，火故翻。为，于伪翻。〕死固甘心！家有老妻，愿与之同死。」崇并其妻杀之，且奏于朝廷，示无二心。及赟废，崇乃遣使请赟归晋阳。诏报以「湘阴公比在宋州，〔比，毗至翻。〕今方取归京师，必令得所，公勿以为忧。公能同力相辅，当加王爵，永镇河东。」
巩廷美、杨温闻湘阴公赟失位，奉赟妃董氏据徐州拒守，以俟河东援兵，〔刘赟令巩廷美等守徐州事，始见上卷上年。〕帝使赟以书谕之。廷美、温欲降而惧死，〔降，戸江翻。〕帝复遗赟书曰：「爰念斯人尽心于主，〔复，扶又翻。遗，唯李翻。主谓刘赟。〕足以赏其忠义，何由责以悔尤，俟新节度使入城，〔新节度使，谓王彦超。〕当各除刺史，公可更以委曲示之。」〔唐末主帅以手书谕示将佐，率谓之委曲。〕
8契丹之攻内丘也，〔事见上卷上年。〕死伤颇多，又值月食，军中多妖异，契丹主惧，不敢深入，引兵还，〔胡人用兵，以月为候，月食又多妖异，故惧而不敢进。妖，一遥翻。还，从宣翻，又如字。〕遣使请和于汉。会汉亡，安国节度使刘词送其使者诣大梁，帝遣左千牛卫将军朱宪报聘，且叙革命之由，以金器、玉带赠之。
9帝以邺都镇抚河北，控制契丹，欲以腹心处之。〔处，昌吕翻。〕乙亥，以宁江节度使、侍卫亲军都指挥使王殷为邺都留守、天雄节度使、同平章事，领军如故，〔仍领侍卫亲军。〕仍以侍卫司从赴镇。
10丙子，帝帅百官诣西宫，为汉隐帝举哀成服，皆如天子礼。〔去年迁隠帝梓宫于西宫，事见上卷。帅，读曰率。为，于伪翻。〕
11慕容彦超遣使入贡，帝虑其疑惧，赐诏慰安之，曰：「今兄事已至此，言不欲繁，望弟扶持，同安亿兆。」〔汉祖，慕容彦超之兄也，今兄薛史作令兄，当从之。〕
12戊寅，杀湘阳公于宋州。
是日，刘崇即皇帝位于晋阳，〔刘崇，汉祖母弟也。〕仍用干佑年号，所有者并、汾、忻、代、岚、宪、隆、蔚、沁、辽、麟、石十二州之地。〔宋白曰：宪州，故楼烦监牧，唐昭宗龙纪元年，李克用奏置宪州。宋太宗之平太原，折御卿自府州会兵攻刘继元，先克岢岚军，次克隆州，次克岚州，则隆州盖晋、汉间所置，其地在岢岚、岚谷之间。沁，千鸩翻。〕以节度判官郑珙为中书侍郎，〔珙，居勇翻。〕观察判官荥阳赵华为户部侍郎，并同平章事。以次子承钧为侍卫亲军都指挥使、太原尹，以节度副使李存瑰为代州防御使，裨将武安张元徽为马步军都指挥使，〔九域志：武安县属洛州，在州西九十五里。〕陈光裕为宣徽使。
北汉主谓李存瑰、张元徽曰：〔通鉴书岭南之汉为南汉，河东之汉为北汉。〕「朕以高祖之业，一朝坠地，今日位号，不得已而称之。顾我是何天子，汝曹是何节度使邪！」由是不建宗庙，祭祀如家人，宰相俸钱月止百缗，节度使止三十缗，〔按唐世百官俸钱，自会昌以后，不复増减，三师二百万，三公百六十万，侍中百五十万，中书令、两省侍郎、两仆射东宫三师百四十万，尚书、御史大夫、东宫三少百万，节度使三十万。至梁开平五年，宰臣俸二百千。后唐同光四年，定节度副使每月料钱四十千，则节度使当又多。今北汉主皆减其数。俸，扶用翻。〕自余薄有资给而已，故其国中少廉吏。〔少，诗沼翻。〕
客省使河南李光美尝为直省官，〔三省有直省官，凡百官诣宰相，皆差直省官引接，其职则外镇客司通引之职也。〕颇谙故事，〔谙，乌含翻。〕北汉朝廷制度，皆出于光美。
北汉主闻湘阴公死，哭曰：「吾不用忠臣之言，以至于此！」为李骧立祠，〔为，于伪翻。〕岁时祭之。
14己卯，以太师冯道为中书令，加窦贞固侍中，苏禹珪司空。
15王彦超奏遣使赍敕诣徐州，巩廷美等犹豫不肯启关，诏进兵攻之。
16帝谓王峻曰：「朕起于寒微，备尝艰苦，遭时丧乱，〔丧，息浪翻。〕一旦为帝王，岂敢厚自奉养以病下民乎！」命峻疏四方贡献珍美食物，庚辰，下诏悉罢之。〔按薛史本纪：诏『应天下州府旧贡滋味食馔之物，所宜除减。其两浙进细酒、海味、姜瓜、湖南子茶、乳糖、白沙糖、橄榄子，镇州髙公米、水梨，易定栗子，河东白杜梨、米粉、菉豆粉、玉屑籸子麫，永兴御田红秔米、新大麦麫，兴平蘓栗子，华州麝香、羚羊角、熊胆、獭肝、朱柿、熊白，河中树红枣、五味子、轻饧。同州石?饼，晋、绛蒲萄、黄消梨，陜府鳯栖梨，襄州紫姜、新笋、橘子，安州折粳米、糟味，青州水梨，河阳诸杂果子，许州御李子，郑州新笋、鹅梨，懐州寒食杏仁，申州蘘荷，亳州萆薢，沿淮州郡淮白鱼，今后不须进奉。』〕其诏略曰：「所奉止于朕躬，所损被于甿庶。」〔被，皮义翻。甿，谟耕翻。〕又曰：「积于有司之中，甚为无用之物。」又诏曰：「朕生长军旅，〔长，知两翻。〕不亲学问，未知治天下之道，〔治，直之翻。〕文武官有益国利民之术，各具封事以闻，咸宜直书，勿事辞藻。」帝以苏逢吉之第赐王峻，峻曰：「是逢吉所以族李崧也！」〔事见二百八十八卷汉干佑元年。〕辞而不处。〔使王峻处权势之间，皆以是心处之，必不至有商州之祸矣。处，昌吕翻。〕
17初，契丹主北归，〔见二百八十七卷汉髙祖天福十二年。〕横海节度使潘聿捻弃镇随之，契丹主以聿捻为西南路招讨使。及北汉主立，契丹主使聿捻遗刘承钧书。〔遗，唯季翻。〕北汉主使承钧复书，称：「本朝沦亡，绍袭帝位，欲循晋室故事，求援北朝。」〔晋室故事，谓晋祖事契丹以求援故事也。朝，直遥翻；下同。〕契丹主大喜。北汉主发兵屯阴地、黄泽、团柏。〔屯阴地者，欲窥晋、隰；屯黄泽者，欲窥邢、赵；屯团柏者，欲窥镇、定。〕丁亥，以承钧为招讨使，与副招讨使白从晖、都监李存瑰将步骑万人寇晋州。从晖，吐谷浑人也。
18郭崇威更名崇，曹威更名英。〔皆避帝名也。更，工衡翻。〕
19二月，丁酉，以皇子天雄牙内都指挥使荣为镇宁节度使，选朝士为之僚佐，以侍御史王敏为节度判官，右补阙崔颂为观察判官，校书郎王朴为掌书记。〔为王朴见任于世宗张本。〕颂，协之子；〔崔协相后唐明宗。〕朴，东平人也。
20戊戌，北汉兵五道攻晋州，节度使王晏闭城不出。刘承钧以为怯，蚁附登城。晏伏兵奋击，北汉兵死伤者千余人。承钧遣副兵马使安元宝焚晋州西城，元宝来降。承钧乃移军攻隰州。〔九域志：晋州西北至隰州二百五十里。〕癸卯，隰州刺史许迁遣步军都指挥使耿继业迎击北汉兵于长寿村，〔唐武徳二年，分隰州石楼置长寿县，贞观元年省入石楼。〕执其将程筠等，杀之。未几，〔几，居岂翻。〕北汉兵攻州城，数日不克，死伤甚众，乃引去。迁，郓州人也。
21甲辰，楚王希萼遣掌书记刘光辅入贡于唐。〔考异曰：湖湘故事，光辅作光翰，今从十国纪年。〕
22帝悉出汉宫中宝玉器数十，碎之于庭，曰：「凡为帝王，安用此物！闻汉隐帝日与嬖宠于禁中嬉戏，珍玩不离侧，〔嬖，卑义翻，又必计翻。离，力智翻。〕兹事不远，宜以为鉴！」仍戒左右，自今珍华悦目之物，无得入宫。
23丁未，契丹主遣其臣袅骨支与朱宪偕来，贺即位。〔欧史作?。朱宪使契丹，见上正月。〕
24戊申，敕前资官各听自便居外州。〔汉隐帝干佑二年冬，杨邠奏前资官分居两京，事见二百八十八卷。〕
25陈思让未至湖南，马希萼已克长沙。思让留屯郢州，敕召令还。〔去年十一月，汉朝议发兵救潭州，内难作而不果。刘、郭易姓之际，必未暇遣将南畧，未知陈思让为谁朝所遣，当考。按薛史：周太祖登极，遣陈思让帅偏师至安、郢，以图进取，长沙陷，乃班师，则帝所遣也。〕
26丁巳，遣尚书左丞田敏使契丹。北汉主遣通事舍人李巩言使于契丹；〔巩，俗辩字，从功从言。宋景文手记曰：北齐时里俗多作伪字，始以巧言为辩。至隋有柳巩。其字又以巩易巧矣。〕乞兵为援。
27诏加泰宁节度使慕容彦超中书令，遣翰林学士鱼崇谅诣兖州谕指。崇谅，即崇远也。〔鱼崇谅先因避汉祖讳改名。〕彦超上表谢。三月，壬戌朔，诏报之曰：「向以前朝失德，少主用谗，〔少，诗照翻。〕仓猝之间，召卿赴阙。卿即奔驰应命，信宿至京，救国难而不顾身，闻君召而不俟驾；〔难，乃旦翻。〕以至天亡汉祚，兵散梁郊，降将败军，相继而至，卿即便回马首，径返龟阴。〔兖州在龟山之阴。慕容彦超赴大梁。还兖州事。并见上卷上年。〕为主为时，〔为，于伪翻。〕有终有始。所谓危乱见忠臣之节，疾风知劲草之心。若使为臣者皆能如兹，则有国者谁不欲用！所言朕潜龙河朔之际，平难浚郊之时，〔难，乃旦翻。浚郊谓大梁之郊。大梁有浚水，诗云：孑孑干旄，在浚之郊。韩愈从董晋于汴州，赋曰：非天子之洵美兮，吾何为乎浚之都！〕缘不奉示喻之言，亦不得差人至行阙。且事主之道，何必如斯！若或二三于汉朝，〔朝，直遥翻。〕又安肯忠信于周室！以此为惧，不亦过乎！卿但悉力推心，安民体国，事朕之事，如事故君，不惟黎庶获安，抑亦社稷是赖。但坚表率，未议替移。由衷之诚，言尽于此。」〔以慕容彦超不自安，故以此诏抚谕之。〕
28唐以楚王希萼为天策上将军、武安、武平、静江、宁远节度使兼中书令、楚王，以右仆射孙忌、客省使姚凤为册礼使。〔孙忌即孙晟。欧史曰：晟一名忌，又名鳯。〕
29丙寅，遣前淄州刺史陈思让将兵戍磁州，扼黄泽路。〔磁州西北当黄泽闗路口。磁，墙之翻。〕
30楚王希萼既得志，多思旧怨，杀戮无度，昼夜纵酒荒淫，悉以军府事委马希崇。希崇复多私曲，政刑紊乱。〔复，扶又翻。紊音问。〕府库既尽于乱兵，籍民财以赏赍士卒，或封其门而取之，士卒犹以不均怨望。虽朗州旧将佐从希萼来者，亦皆不悦，有离心。
刘光辅之入贡于唐也，〔入贡见上月。〕唐主待之厚，光辅密言：「湖南民疲主骄，可取也。」唐主乃以营屯都虞候边镐为信州刺史，将兵屯袁州，潜图进取。
小门使谢彦颙，〔颙，鱼容翻。考异曰：湖州故事作谢彦叙，周羽冲三楚新録作谢延泽，今从十国纪年。〕本希萼家奴，以首面有宠于希萼，〔首面，龙阳之色也。〕至与妻妾杂坐，恃恩专横。〔横，戸孟翻。〕常肩随希崇，或拊其背，〔记曲礼：年长以倍，则父事之；十年以长，则兄事之；五年以长，则肩随之。注云：肩随者与之并行差退。若拊背，则狎之矣。〕希崇衔之。故事，府宴，小门使执兵在门外。希萼使彦颙预坐，或居诸将之上，诸将皆耻之。
希萼以府舍焚荡，命朗州静江指挥使王逵、副使周行逢帅所部兵千余人治之，〔帅，读曰率；下同。治，直之翻。〕执役甚劳，又无犒赐，〔犒，苦到翻。〕士卒皆怨，窃言曰：「囚免死则役作之。我辈从大王出万死取湖南，何罪而囚役之！且大王终日酣歌，岂知我辈之劳苦乎！」逵、行逢闻多，相谓曰：「众怨深矣，不早为计，祸及吾曹。」壬申旦，帅其众各执长柯斧、白梃，逃归朗州。时希萼醉未醒，左右不敢白。癸酉，始白之。希萼遣湖南指挥使唐师翥将千余人追之，不及，直抵朗州。〔柯，斧柄也。梃，徒鼎翻。〕逵等乘其疲乏，伏兵纵击，士卒死伤殆尽，师翥脱归。〔翥，章恕翻。〕
逵等黜留后马光赞，〔去年马希萼以子光赞镇朗州。〕更以希萼兄子光惠知州事。〔更，工衡翻。〕光惠，希振之子也。〔希振，马殷之嫡长子也。〕寻奉光惠为节度使，逵等与何敬真及诸军指挥使张亻放参决军府事。希萼具以状言于唐，唐主遣使以厚赏招谕之。逵等纳其赏，纵其使，不答其诏，唐亦不敢诘也。〔使，疏吏翻。诘，去吉翻。为王逵等以朗州攻潭州张本。〕
31王彦超奏克徐州，杀巩廷美等。〔巩廷美等以无援败死。〕
32北汉李巩言至契丹，契丹主使拽剌梅里报之。〔拽，羊列翻。刺，来逹翻。〕
33丙子，敕：「朝廷与唐本无仇怨，缘淮军镇，各守疆域，无得纵兵民擅入唐境。商旅往来，无得禁止。」
34己卯，潞州送涉县所获北汉将卒二百六十余人，各赐衫袴巾履遣还。〔渉，汉县，唐属潞州。九域志：在州东北一百九十八里。〕
35加吴越王弘俶诸道兵马都元帅。
36夏，四月，壬辰朔，滨淮州镇上言：「淮南饥民过淮籴谷，未敢禁止。」诏曰：「彼之生民，与此何异，宜令州县津铺无得禁止。」〔铺，普故翻。〕
37蜀通奏使高延昭固辞知枢密院，丁未，以前云安榷盐使太原伊审征为通奏使，知枢密院事。〔云安，汉巴郡之朐?县地，周武帝置云安县，唐属?州，以其产盐，置云安监。〕审征，蜀高祖妹褒国公主之子也，少与蜀主相亲狎，〔少，诗照翻。〕及知枢密，政之大小悉以咨之。审征亦以经济为己任，而贪侈回邪，与王昭远相表里，蜀政由是浸衰。
38吴越王弘俶徙废王弘倧居东府，〔自衣锦军徙居东府。呉越以越州为东府。〕为筑宫室，治园圃，娱悦之，〔为，于伪翻。治，直之翻。〕岁时供馈甚厚。
39契丹主遣使如北汉，告以周使田敏来，约岁输钱十万缗。〔输，舂遇翻。〕北汉主使郑珙以厚赂谢契丹，〔珙，居勇翻。〕自称「侄皇帝致书于叔天授皇帝」，请行册礼。
40五月，己巳，遣左金吾将军姚汉英等使于契丹，契丹留之。〔契丹以北汉交之厚，遂留周使。〕
41辛未，北汉礼部侍郎、同平章事郑珙卒于契丹。〔考异曰：晋阳见闻録：「郑珙既逹虏庭，虏君恩礼周厚。虏俗以酒池肉林为名，虽不饮酒如韦曜辈者，亦加灌注。纵成疾，无复信之。珙魁岸善饮，罹无量之逼，宴罢，载归，一夕腐胁于穹庐之毡堵间，舆尸而复命。」九国志：「契丹宴犒汉使，必厚具酒肉，以示夸大。髙祖镇河东，尝命韦曜北使，曜羸瘠不能饮酒，虏人强之，遂卒。」按韦曜，孙皓时人韦昭也，不能饮酒，王保衡引以为文章，而路振云髙祖时人，误也。〕
42甲戌，义武节度使孙方简避皇考讳，更名方谏。〔更，工衡翻。〕
43定难节度使李彝殷遣使奉表于北汉。〔节度之下当有使字。难，乃旦翻。〕
44六月，辛亥，以枢密使、同平章事王峻为左仆射兼门下侍郎，枢密副使、兵部侍郎范质、户部侍郎、判三司李谷为中书侍郎，并同平章事，谷仍判三司。司徒兼侍中窦贞固、司空兼中书侍郎、同平章事苏禹珪并罢守本官。癸丑，范质参知枢密院事。丁巳，以宣徽北院使翟光邺兼枢密副使。〔翟，苌伯翻，又徒歴翻。〕
  </div>
  <div class="pagination">
   <a href="资治通鉴注_page327.html">
    上一页
   </a>
   <span>
    ...
   </span>
   <a href="资治通鉴注_page323.html">
    323
   </a>
   <a href="资治通鉴注_page324.html">
    324
   </a>
   <a href="资治通鉴注_page325.html">
    325
   </a>
   <a href="资治通鉴注_page326.html">
    326
   </a>
   <a href="资治通鉴注_page327.html">
    327
   </a>
   <span class="current-page">
    328
   </span>
   <a href="资治通鉴注_page329.html">
    329
   </a>
   <a href="资治通鉴注_page330.html">
    330
   </a>
   <a href="资治通鉴注_page331.html">
    331
   </a>
   <a href="资治通鉴注_page332.html">
    332
   </a>
   <a href="资治通鉴注_page333.html">
    333
   </a>
   <span>
    ...
   </span>
   <a href="资治通鉴注_page329.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
