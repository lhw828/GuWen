<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 189 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 189 页/共 334 页
  </h1>
  <div class="content">
   8甲戌，隋遣兼散骑常侍杨同等来聘。〔散，悉亶翻。骑，奇寄翻。〕
9五月，乙亥朔，日有食之。
10秋，七月，己丑，隋卫昭王爽卒。〔卒，子恤翻。〕
11八月，隋主征梁主入朝。梁主帅其群臣二百余人发江陵；〔朝，直遥翻。帅，读曰率。〕庚申，至长安。
隋主以梁主在外，遣武乡公崔弘度将兵戍江陵。军至都州，〔隋无都州，萧琮传作「鄀州」，当从之。五代志：竟陵郡乐乡县，西魏置鄀州。又，南郡紫陵县，其城南面，梁置鄀州。鄀，市灼翻。〕梁主叔父太傅安平王岩、弟荆州刺史义兴王瓛等〔瓛，户官翻。〕恐弘度袭之，乙丑，遣都官尚书沈君公诣荆州刺史宜黄侯慧纪请降。〔降，户江翻。〕九月，庚寅，慧纪引兵至江陵城下。辛卯，岩等驱文、武、男、女十万口来奔。
隋主闻之，废梁国；〔梁敬帝绍泰元年，后梁中宗即帝位，更三主，三十三年而亡。〕遣尚书左仆射高颎安集遣民；〔射，寅谢翻。颎，居永翻。〕梁中宗、世宗各给守冢十户；拜梁主琮上柱国，赐爵莒公。
12甲午，大赦。
13冬，十月，隋主如同州；癸亥，如蒲州。
14十一月，丙子，以萧岩为开府仪同三司、东扬州刺史，萧谳为吴州刺史。〔五代志：会稽郡，梁置东扬州，吴郡，陈置吴州。〕
15丁亥，以豫章王叔英兼司徒。
16甲午，隋主如冯翊，亲祠故社；〔隋主生于冯翊，犹汉祀丰枌榆社之意，然视祠则礼重于汉矣。〕戊戌，还长安。〔还，从宣翻，又音如字。〕
是行也，内史令李德林以疾不从，〔从，才用翻。〕隋主自同州敕书追之，〔追，召也。〕与议伐陈之计。及还，帝马上举鞭南指曰：「待平陈之日，以七宝装严公，使自山以东无及公者。」〔言又将显贵之使出于等夷。李德林，山东人。〕
17初，隋主受禅以来，与陈邻好甚笃，每获陈谍，皆给衣马礼遣之，〔好，呼到翻。谍，徒协翻，间探之人。〕而高宗犹不禁掠。故太建之末，隋师入寇；会高宗殂，隋主即命班师，〔事见上卷太建十四年。殂，祚乎翻。〕遣使赴吊，〔使，疏吏翻。〕书称姓名顿首。帝答之益骄，书未云：「想彼统内如宜，此宇宙清泰。」隋主不悦，以示朝臣，〔朝，直遥翻。〕上柱国杨素以为主辱臣死，再拜请罪。
隋主问取陈之策于高颎，对曰：「江北地寒，田收差晚；江东水田早熟。量彼收获之际，〔颎，居永翻。量，音良。〕微征士马，声言掩袭，彼必屯兵守御，足得废其农时。彼既聚兵，我便解甲。再三若此，彼以为常；后更集兵，彼必不信。犹豫之顷，我乃济师；〔此济师，谓举兵济江。〕登陆而战，兵气益倍。〔谓兵既登岸，后限大江，士无反顾之心，有必死之志，其气益倍。〕又，江南土薄，舍多茅竹，所有储积皆非地窖。〔窖，古孝翻。〕若密遣行人因风纵火，待彼修立，复更烧之，〔复，扶又翻。〕不出数年，自可财力俱尽。」隋主用其策，陈人始困。
于是杨素、贺若弼及光州刺史高劢、虢州刺史崔仲方等〔五代志：弋阳郡，梁置光州。弘农郡，隋置虢州。若，人者翻。劢，音迈。〕争献平江南之策。仲方上书曰：「今唯须武昌以下，蕲、和、滁、方、吴、海等州，〔上，时掌翻。武昌，陈为郡；隋平陈，废为县，属江夏郡。五代志：蕲春郡，后齐置罗州，后周改曰蕲州。历阳郡，后齐置和州。江都郡清流县，旧置南谯州，隋改曰滁州。六合县，后齐置秦州，后周改曰方州。江都郡本南兖州，后周改曰吴州。东海郡，东魏海州。蕲，居依翻，又音其。〕更帖精兵，〔帖，添帖。〕密营度计；益、信、襄、荆、基、郢等州，〔蜀郡，益州。巴东郡，信州。阳郡，襄州。南郡，荆州。竟陵郡丰乡县，西魏置基州。弋阳郡定城县，旧置郢州。〕速造舟楫，多张形势，为水战之具。蜀、汉二江是其上流，〔蜀江出三峡，过南郡；汉江过襄阳、竟陵、沔阳而二江合流。国于东南者，二江其上流也。〕水路冲要，必争之所。贼虽流头、荆门、延洲、公安、巴陵、隐矶、夏首、蕲口、湓城置船，〔水经注：江水过夷陵而东，至流头滩，其水峻激奔暴，鱼龟所不能游，行者苦之。又出西陵峡而东，历荆门、虎牙之门。荆门之下为延洲。又东过南郡而东，右与油水合，谓之油口，油口即公安也。又东过长沙下巂县，北与湘水会，汇为洞庭而得巴陵。又东至彭城矶，矶北对隐矶。夏道即夏口，以夏水入江而得名。屈原哀郢：过夏首而西浮。江水又东过蕲春县，与蕲水会，谓之蕲口。又东至寻阳，得湓浦，有湓城，皆沿江要害之地也。夏，户雅翻。〕然终聚汉口、峡口，以水战大决。〔汉口，即夏口。峡口，西陵峡口。〕若贼必以上流有军，令精兵赴援者，下流诸将即须择便横渡；如拥众自卫，上江诸军鼓行以前。〔将，即亮翻。上江诸军，谓蜀江、汉江顺流东下之军也。〕彼虽恃九江、五湖之险，非德无以为固；徒有三吴、百越之兵，非恩不能自立矣。」隋主以仲方为基州刺史。
及受萧岩等降，〔降，户江翻。〕隋主益忿，谓高颎曰：「我为民父母，岂可限一衣带水不拯之乎！」命大作战船。人请密之，隋主曰：「吾将显行大诛，何密之有！」使投其柿于江，〔柿，方废翻，斫木札也。〕曰：「若彼惧而能改，吾复何求！」〔复，扶又翻。〕
杨素在永安，〔蜀先主败于秭归，退还白帝，起永安宫居之，故巴东有永安之名。〕造大舰，名曰「五牙」。〔舰，户黯翻。〕上起楼五层，高百余尺；左右前后置六拍竿，〔拍竿，发之以拍敌船。〕并高五十尺，〔高，古号翻。〕容战士八百人；次曰「黄龙」，置兵百人。自余平乘、舴舰各有等差。〔舴，陟格翻。艋，莫幸翻。〕
晋州刺史皇甫续〔【章：十二行本「续」作「绩」；乙十一行本同；孔本同。】〕将之官，稽首言陈有三可灭。〔之，往也；之官，往服官事也。稽，音启。〕帝问其状，曰：「大吞小，一也。以有道伐无道，二也。纳叛臣萧岩，于我有词，三也。陛下若命将出师，臣愿展丝发之效！」隋主劳而遣之。〔将，即亮翻。劳，力到翻。〕
时江南妖异特众，〔妖，于骄翻。〕临平湖草久塞，忽然自开。〔临平湖在余杭郡钱塘县，此湖常蓁塞；故老相传，湖开则天下平。塞，悉则翻。〕帝恶之，乃自卖于佛寺为奴以厌之。〔恶，乌路翻。厌，于叶翻。〕又于建康造大皇寺，起七级浮图；未毕，火从中起而焚之。
吴兴章华，好学，善属文，朝臣以华素无伐阅，〔好，呼到翻。属，之欲翻。朝，直遥翻。颜师古曰：伐，积功也；阅，经历也。〕竞排诋之，除太市令。华郁郁不得志，上书极谏，略曰：「昔高祖南平百越，〔谓平卢子略、李贲、元景仲、兰裕、萧勃之乱。上，时掌翻。〕北诛逆虏，〔谓平侯景。〕世祖东定吴会，〔谓破斩杜龛、张彪。〕西破王琳，〔见一百六十八卷世祖天嘉元年。〕高宗克复淮南，辟地千里，〔见一百七十一卷太建五年。辟，读曰辟。〕三祖之功勤亦至矣。陛下即位，千今五年，不思先帝之艰难，不知天命之可畏；溺于嬖宠，惑于酒色；〔溺，奴狄翻。嬖，卑义翻，又博计翻。〕祠七庙而不出，〔记：天子七庙，三昭、三穆与太祖之庙而七。拜三妃而临轩；〔三妃，龚、孔、张也。〕老臣宿将〔将，即亮翻。〕弃之草莽，谄佞谗邪升之朝廷。今疆埸日蹙，〔埸，音亦。〕隋军压境，陛下如不改弦易张，〔董仲舒曰：譬之琴瑟不调，必改弦而更张之，乃可鼓也。〕臣见麋鹿复游于姑苏矣！」〔伍子胥谏吴王而不听，曰：「臣见麋鹿游于姑苏矣。」吴卒以亡。复，扶又翻。〕帝大怒，即日斩之。〔古语有之：「杀谏臣者必亡其国，」岂不信哉！〕
二年〔（戊申、五八八）〕
1春，正月，辛巳，立皇子恮为东阳王，〔恮，庄缘翻。〕恬为钱塘王。
2遣散骑常侍袁雅等聘于隋；〔散，悉亶翻。骑，奇寄翻。〕又遣散骑常侍九江周罗黄将兵屯峡口，侵隋峡州。〔九江郡，江南之寻阳郡，江州治所也。夷陵，梁置宜州，西魏改曰拓州，后周改曰峡州。将，即亮翻。〕
三月，甲戌，隋遣兼散骑常侍程尚贤等来聘。
戊寅，隋主下诏曰：「陈叔宝据手掌之地，〔辛臣说田戎曰：「洛阳地如掌耳。」〕恣溪壑之欲，〔溪壑难盈，故以为喻。〕劫夺阎闾，资产俱竭，驱逼内外，劳役弗已；穷奢极侈，俾画作夜；斩直言之客，灭无罪之家；欺天造恶，祭鬼求恩；盛粉黛而执干戈，曳罗绮而呼警跸；自古昏乱，罕或能比。君子潜逃，小人得志。天灾地孽，〔孽，鱼列翻。〕物怪人妖。衣冠钳口，〔钳，其廉翻。〕道路以目。〔国语：周厉王监谤，道路以目。言道路相逢，以目相视，不敢有言。〕重以背德违言，摇荡疆埸；〔重，直用翻。背，蒲妹翻。埸，音亦。〕画伏夜游，鼠窃狗盗。天之所覆，无非朕臣，〔覆，敷救翻。〕每关听览，有怀伤恻。可出师授律，应机诛殄；在斯一举，永清吴越。」又送玺书暴帝二十恶；〔玺，斯氏翻。〕仍散写诏书三十万纸，遍谕江外。〔中原以江南为江外。〕
3太子胤，性聪敏，好文学，〔好，呼到翻。〕然颇有过失；詹事袁宪切谏，不听。时沈后无宠，而近侍左右数于东宫往来，太子亦数使人至后所，帝疑其怨望，甚恶之。〔数，所角翻。恶，乌路翻。〕张、孔二贵妃日夜构成后及太子之短，孔范之徒又于外助之。帝欲立张贵妃子始安王深为嗣，尝从容言之。〔嗣，祥吏翻。从，千容翻。〕吏部尚书蔡征顺旨称赞，袁宪厉色折之曰：「皇太子国家储副，亿兆宅心，卿是何人，轻言废立！」帝卒从征议。〔折，之舌翻。宅心，居心也。卒，子恤翻。〕夏，五月，庚子，废太子胤为吴兴王，立扬州刺史始安王深为太子。征，景历之子也。〔蔡景历历事陈高祖、世祖、高宗。〕深亦聪惠，〔惠，与慧同。〕有志操，〔操，七到翻。〕容止俨然，虽左右近侍未尝见其喜愠。帝闻袁宪尝谏胤，即用宪为尚书仆射。
帝遇沈后素薄，张贵妃专后宫之政，后澹然，未尝有所忌怨，〔澹，徒敢翻。〕身居俭约，衣服无锦绣之饰，唯寻阅经史及释典为事，〔释典，佛经也。〕数上书谏争。〔数，所角翻。上，时掌翻。争，侧迸翻。〕帝欲之废之而立张贵妃，会国亡，不果。
4冬，十月，己亥，立皇子蕃为吴郡王。
5己未，隋置淮南行省于寿春，〔行省，即行台也。〕以晋王广为尚书令。
帝遣兼散骑常侍王琬、兼通直散骑常侍许善心聘于隋，〔散，悉亶翻。骑，奇寄翻。〕隋人留于客馆。王琬等屡请还，不听。〔还，音旋，又如字。为隋主褒美许善心张本。〕
甲子，隋以出师，有事于太庙，命晋王广、秦王俊、清河公杨素皆为行军元帅。〔帅，所类翻。〕广出六合，〔六合本汉堂邑县之地，江左立秦郡及尉氏县，后周改秦郡为六合郡。隋开皇初，废郡，改尉氏县为六合县。〕俊出襄阳，〔秦王俊以山南道行台镇襄阳；今自襄阳出指汉口。〕素出永安，〔素镇永安，自永安下三峡。〕荆州刺史刘仁恩出江陵，〔荆江治江陵，使刘仁恩出师，会杨素东下。〕蕲州刺史王世积出蕲春，〔蕲州治蕲春，使王世积出师，自蕲口临江津。蕲，音机，又音其。〕庐州总管韩擒虎出庐江，〔庐州治庐江，使韩擒虎出师，自横江渡，攻姑孰。〕吴州总管贺若弼出广陵，〔吴州治广陵，使贺若弼自瓜洲渡江，攻京口。者，人者翻。〕青州总管弘农燕荣出东海，〔东海郡，海州。青州治益都。此盖使燕荣以青州之师出朐山渡海以攻南沙也。燕，因肩翻。〕凡总管九十，兵五十一万八千，皆受晋王节度。东接沧海，西拒巴、蜀，旌旗舟楫，横亘数千里。以左仆射高颎为晋王元帅长史，〔帅，所类翻。长，知两翻。〕右仆射王韶为司马，军中事皆取决焉；区处支度，〔总，昌吕翻。度，徒洛翻。〕无所凝滞。
十一月，丁卯，隋主亲饯将士；乙亥，至定城，〔述征记：定城去潼关三十里，夹道各一城。〕陈师誓众。
6丙子，立皇弟叔荣为新昌王，叔匡为太原王。
7隋主如河东；〔河东，蒲州。〕十二月，庚子，还长安。
8突厥莫何可汗西击邻国，中流矢而卒。〔厥，九勿翻。可，从刊入声。汗，音寒。中，竹仲翻。卒，子恤翻。〕国人立雍虞闾，号颉伽施多那都蓝可汗。〔为突厥复乱张本。颉，户结翻。伽，求迦翻。〕
9隋军临江，高颎谓行台吏部郎中薛道衡曰：「今兹大举，江东必可克乎﹖」道衡曰：「克之。尝闻郭璞有言：〔郭璞，晋人，知数之士也。〕『江东分王三百年，〔王，于况翻。〕复与中国合，』今此数将周，一也。〔晋元帝南渡，即王位于建康，岁在于丑，是年，岁在戊申，凡二百七十二年。〕主上恭俭勤劳，叔宝荒淫骄侈，二也。国之安危在所委任，彼以江总为相，唯事诗酒，拔小人施文庆，委以政事，萧摩诃、任蛮奴为大将，皆一夫之用耳，三也。〔壬蛮奴，即任忠。〕我有道而大，彼无德而小，量其甲士不过十万，〔量，音良。〕西自巫峡，东至沧海，分之则势悬而力弱，聚之则守此而失彼，四也。席卷之势，事在不疑。」〔卷，读日卷。〕颎忻然曰：「得君言成败之理，令人豁然。本以才学相期，不意筹略乃尔。」〔尔，犹言如此也。〕
秦王俊督诸军屯汉口，为上流节度。诏以散骑常侍周罗黄都督巴峡缘江诸军事以拒之。〔散，悉亶翻。骑，奇寄翻。〕
杨素引舟师下三峡，军至流头滩。将军戚昕以青龙百余艘，〔【章：十二行本「艘」下有「兵数千人」四字；乙十一行本同；孔本同；张校同。】〕守狼尾滩，地势险峭，隋人患之。〔水经注：江水过流头滩，又东径古宜昌县北，又东径狼尾滩，其地犹在黄牛峡之西。杜佑通典曰：狼尾滩，今夷陵郡宜都县界。艘，苏遭翻。峭，七笑翻。〕素曰：「胜负大计，在此一举。若昼日下船，彼见我虚实，滩流迅邀，制不由人，则吾失其便；不如以夜掩之。」素亲帅黄龙数千艘，衔枚而下，遣开府仪同三司主长袭引步卒自南岸击昕别栅，大将军刘仁恩帅甲骑自北岸趣白沙，迟明而至，击之；昕败走，悉俘其众，劳而遣之，〔帅，读曰率；下同。艘，苏遭翻。栅，直革翻。骑，奇寄翻。趣，七喻翻。迟，直二翻。劳，力到翻。〕秋毫不犯。
素帅水军东下，舟舻被江，〔舻，音卢。被，皮义翻。〕旌甲曜日。素坐平乘大船，容貌雄伟，陈人望之，皆惧，曰：「清河公即江神也！」
江演镇戍闻隋军将至，相继奏闻；施文庆、沈客卿并抑而不言。
初，上以萧岩、萧瓛，梁之宗室，拥众来奔，心忌之，故远散其众，以岩为东扬州刺史，瓛为吴州刺史；〔瓛，户官翻。萧岩、萧瓛来奔及出藩事，并见上年。〕使领军任忠出守吴兴郡，以襟带二州。〔任，音壬。〕陈南平王嶷镇江州，永嘉王彦镇南徐州。〔江州治寻阳，南徐州治京口，皆缘江重镇也。嶷，鱼力翻。〕寻召二王赴明年元会，命缘江诸防船舰悉从二王还都，〔舰，户黯翻。〕为威势以示梁人之来者。由是江中无一鬬船，上流诸州兵皆阻杨素军，不得至。
湘州刺史晋熙王叔文，〔湘州治长沙。〕在职既久，大得人和，上以其据有上流，阴忌之；自度素与群臣少恩，〔度徒洛翻。少，诗沼翻。〕恐不为用，无可任者，乃擢施文庆为都督、湘州刺史，配以精兵二千，欲令西上；〔上，时掌翻。〕仍征叔文还朝。〔朝，直遥翻；下同。〕文庆深喜其事，然惧出外之后，执事者持己短长，因进其党沈客卿以自代。
未发间，二人共掌机密。护军将军樊毅言于仆射袁宪曰：「京口、采石俱是要地，各须锐兵五千，并出金翅二百，缘江上下，以为防备。」〔金翅，船名。〕宪及骠骑将军萧摩诃皆以为然，〔骠，匹妙翻。骑，奇寄翻。〕乃与文武群臣共议，请如毅策。〔未几，韩擒虎济采石，贺若弼拔京口，二道并进，而陈以亡。地有所必守，盖不待智者而后知也。〕施文庆恐无兵从己，废其述职，〔孟子曰：诸侯朝于天日曰述职。此以出守藩方为述职。〕而客卿又利文庆之任，〔之，往也。任，职也。之任，往赴所职也。〕己得专权，〔文庆与客卿时共掌机密，文庆若出，则客卿得专之。〕俱言于朝：「必有论议，不假面陈；但作文启，即为通奏。」〔谓朝臣若必有所陈说，不须面见陈主言之；但文字来，便为闻达。为，于伪翻；下内为同。〕宪等以为然，二人赍启入。白帝曰：「此是常事，边城将帅足以当之。〔将，即亮翻。帅，所类翻。〕若出人船，必恐惊扰。」
及隋军临江，间谍骤至，〔间，古苋翻。谍，徒协翻。〕宪等殷勤奏请，至于再三。文庆曰：「元会将逼，南郊之日，太子多从；〔陈仍梁制，以间岁正月上辛祀天地于南、北二郊，用特牛一。盖来年正月当行此礼，故施文庆云然。从，才用翻。〕今若出兵，事便废阙。」帝曰：「今且出兵，若北边无事，因以水军从郊，何为不可！」又曰：「如此则声闻邻境，〔闻，音问。〕便谓国弱。」后又以货动江总，总内为之游说，〔谓众言杂进之后，文庆又以货动江总，使之助己。说，输芮翻。〕帝重违其意，〔重，如字。〕而迫群官之请，乃令付外详议。总又抑宪等，由是议久不决。
帝从容谓侍臣曰：「王气在此。齐兵三来，周师再来，无不摧败。〔齐师三来，谓梁敬帝绍泰元年徐嗣徽、任约以齐师袭建康，据石头。太平元年，复袭破采石，与齐萧轨同入寇，逼建康。世祖元嘉元年，齐将刘伯球、慕容恃德助王琳下芜湖，皆败。周师再来，谓天嘉元年独孤盛、贺若敦入湘川，临海王光大元年，宇文直、元定助华皎，皆败。从，千容翻。〕彼何为者邪！」都官尚书孔范曰：「长江天堑，古以为限隔南北，〔魏文帝化吴，临江，见江涛汹涌，叹曰：「固天所以限南北也。」堑，七艳翻。〕今日虏军岂能飞渡邪！边将欲作功劳，妄言事急。〔将，即亮翻。〕臣每患官卑，虏若渡江，臣定作太尉公矣！」〔孔范自谓兼资文武，故大言自诡立功。自晋、宋以来，率谓三公为太尉公、司徒公、司空公。〕或妄言北军马死，范曰：「此是我马，何为而死！」〔言马若渡江，必不能北归，将悉为我有，亦大言也。〕帝笑以为然，故不为深备，奏伎、纵酒、赋诗不辍。〔伎，渠绮翻。女乐也。〕
10是岁，吐谷浑裨王拓跋木弥〔吐谷浑自亦有拓跋姓。裨，音卑。吐，从暾入声。谷，音浴。〕请以千余家降隋。〔降，户江翻。〕隋主曰：「普天之下，皆是朕臣，朕之抚育，俱存仁孝。浑贼惛狂，妻子怀怖，〔怖，普故翻。〕并思归化，自救危亡。然叛夫背父，不可收纳。〔背，蒲妹翻。〕又其本意正自避死，今若违拒，又复不仁。若更有音信，但宜尉抚，任其自拔，不须出兵应接。其妹夫及甥欲来，亦任其意，不劳劝诱也。」〔所谓「叛夫背父」、〔妹夫及甥〕，当时必皆有主名，而史不详纪。隋书作「名王拓跋木弥」，「裨王」亦用汉书语。背，蒲妹翻。诱，羊久翻。〕
11河南王移兹裒卒，隋主令其弟树归袭统其众。〔移兹裒降隋见上卷高宗太建十三年。裒，蒲侯翻。卒，子恤翻。〕
资治通鉴卷第一百七十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
隋纪一〔起屠维作噩（己酉），尽重光大渊献（辛亥），凡三年。〕
〔隋，即春秋随国，为楚所灭，以为县。秦、汉属南阳郡，晋属义阳郡，后分置随郡；梁曰随州，后入西魏。杨忠从周太祖，以功封随国公；子坚袭爵，受周禅，遂以随为国号。又以周、齐不遑宁处，去「蠇」作「隋」，以蠇训走故也。蠇，音绰。〕
高祖文皇帝上之上〔讳，坚姓杨氏。隋书云：弘农郡华阴人也，汉太尉震八代孙铉，生子元寿，后魏时为武川镇司马，子孙因家焉。元寿玄孙忠，从周太祖起义关西，寔生帝。自陈宣帝太建十三年至开皇九年，隋有西北八年矣。以通鉴纪年于此九年为隋纪年之始，故书上之上。〕
开皇九年〔（己酉、五八九）帝以陈高宗太建十三年受周禅，至是年平陈，混壹天下。通鉴纪事，乃以开皇系年。〕
1春，正月，乙丑朔，陈主朝会群臣，大雾四塞，〔朝，直遥翻。〕入人鼻，皆辛酸，陈主昏睡，至晡时乃寤。〔日加申为晡，晡，奔谟翻。〕
是日，贺若弼自广陵引兵济江。〔若，人者翻。〕先是弼以老马多买陈船而匿之，买弊船五六十艘，置于渎内。〔先，悉荐翻。艘，苏漕翻。尔雅：水注浍曰渎。〕陈人觇之，以为内国无船。〔觇，丑廉翻，又丑艳翻。内国，即中国，隋避讳，改曰内。〕弼又请缘江防人每交代之际，必集广陵，于是大列旗帜，营幕被野，〔帜，昌志翻。被，皮义翻。〕陈人以为隋兵大至，急发兵为备，既知防人交代，其众复散；后以为常，不复设备。〔复，扶又翻。〕又使兵缘江时猎，人马喧噪。故弼之济江，陈人不觉。韩擒虎将五百人自横江宵济采石，〔横江浦，在和州界。采石矶，在今太平州北三十里对岸津渡处。将，即亮翻；下将兵同。〕守者皆醉，遂克之。〔德佑甲戌十有二月沙武口之事亦犹此。〕晋王广帅大军屯六合镇桃叶山，〔隋志：江都郡六合县，旧日尉氏，置秦郡，后齐置秦州。后周改州曰方州，改郡曰六合。开皇初，郡废；四年，改尉氏曰六合。张舜民曰：桃叶山，即今瓜步镇之地。帅，读曰率。〕
丙寅，采石戍主徐子建驰启告变；丁卯，召公卿入议军旅。戊辰，陈主下诏曰：「犬羊陵纵，侵窃郊畿，蜂虿有毒，宜时扫定。〔虿，丑迈翻。〕朕当亲御六师，廓清八表，内外并可戒严。」以骠骑将军萧摩诃、护军将军樊毅、中领军鱼鲁广达并为都督，〔骠，匹妙翻。骑，奇寄翻。〕司空司马消难、湘州刺史施文庆并为大监军，〔去年冬，陈主擢施文庆督湘州，未及之镇而隋兵渡江。难，乃旦翻。监，工衔翻。〕遣南豫州刺史樊猛帅舟师出白下，〔陈南豫州治宣城，时徙镇姑孰，白下城合白石垒，唐武德移江宁县于此，名白下县。帅，读曰率。〕散骑常侍皋文奏将兵镇南豫州。重立赏格，僧、尼、道士、尽令执役。〔尼，女夷翻。〕
庚午，贺若弼攻拔京口，执南徐州刺史黄恪。〔南徐州治京口。〕弼军令严肃，秋毫不犯，有军士于民间酤酒者，弼立斩之。所俘获六千余人，弼皆释之，给粮劳遣，〔劳，力到翻。〕付以敕书，令分道宣谕。〔令，力丁翻。〕于是所至风靡。
樊猛在建康，其子巡摄行南豫州事。辛未，韩擒虎进攻姑孰，半日，拔之，执巡及其家口。〔今太平州当涂县南二里有姑孰溪，西人大江，盖因旧镇而得名。〕皋文奏败还。江南父老素闻擒虎威信，来谒军门者画夜不绝。
鲁广达之子世真在新蔡，与其弟世雄及所部降于擒虎，〔侯景之乱，鲁悉达纠合乡人以保新蔡，鲁氏遂世袭以事陈。新蔡注见一百六十四卷梁世祖承圣元年。降，户江翻。〕遣使致书招广达。〔使，疏吏翻。〕广达时屯建康，自劾，诣廷尉请罪；〔劾，户概翻，又户得翻。〕陈主慰劳之，加赐黄金，遣还营。〔劳，力到翻。〕樊猛与左卫将军将军任忠代之，〔任，音壬。〕令萧摩诃徐谕猛，猛不悦，陈主重伤其意而止。〔重，如字，难也。〕
于是贺若弼自北道，韩擒虎自南道并进，〔京口于建康为北，姑孰于建康为南。〕缘江诸戍，望风尽走；弼分兵断曲阿之冲而入。〔曲阿，本云阳，秦时，人言其地有天子气，始皇凿北坑以败其势，截直道使阿曲，改曰曲阿。其地在武进、丹徒二县之间。弼分兵断其冲，恐三吴之兵入救建康，掎其后也。断，音短。〕陈主命司徒豫章王叔英屯朝堂，摩诃屯乐游苑，〔朝，直遥翻。乐，音洛。〕樊毅屯耆阇寺，〔阇，视遮翻。〕鲁广达屯白土冈，忠武将军孔范屯宝田寺，〔忠武将军，梁置，班十九；陈拟官品第四，秩中二千石，位次四平将军。〕己卯，任忠自吴兴入赴，〔去年使任忠出守吴兴。〕仍屯朱雀门。〔晋孝武帝建朱雀门，上有两铜雀，前直大航，谓之朱雀航。〕
辛未，贺若弼进据钟山，〔钟山在今上元县东北十八里。舆地志：古曰金陵山，县名因此。又名蒋山，汉末秣陵尉蒋子文讨贼死此山下，孙氏都秣陵，以其祖讳锺，因改名蒋山。〕顿白土冈之东。晋王广遣总管杜彦与韩擒虎合军，步骑二万屯于新林。〔新林浦，去今建康城二十里，西直白鹭洲。〕蕲州总管王世积以舟师出九江，〔蕲，音机，又音其。王世积，阐熙新鼍人。按班志，庐江郡阳县，禹贡九江皆在南，东合为大江。应劭曰：江自庐江寻阳分为九。汉之寻县在今蕲州界。王世积以舟师自蕲水出九江。鼍，古国字。〕破陈将纪瑱于蕲口，〔蕲水入江之口。将，即亮翻；下同。瑱，他殿翻，又音镇。〕陈人大骇，降者相继。〔降，户江翻。〕晋王广上状，〔上，时掌翻。〕帝大悦，宴赐群臣。
时建康甲士尚十余万人，陈主素怯懦，不达军士，〔懦，乃卧翻，又奴乱翻。士，读曰事。【章：乙十一行本正作「事」；孔本同；张校同；退斋校同。】〕唯日夜泣，台内处分，一以委施文庆。〔处，昌吕翻。分，扶问翻。〕文庆既知诸将疾己，恐其有功，乃奏曰：「此辈怏怏，〔怏，于两翻。〕素不伏官，迫此事机，那可专信！」由是诸将凡有有启请，率皆不行。
贺若弼之攻京口也，萧摩诃请将兵逆战，陈主不许。及弼至钟山，摩诃又曰：「弼悬军深入，垒堑未坚，〔堑，七艳翻。〕出兵掩袭，可以必克。」又不许。陈主召摩诃、任忠于内殿议军，忠曰：「兵法：客贵速战，主贵持重。今国家足兵足食，宜固守台城，缘淮立栅，北军虽来，勿与交战；分兵断江路，〔断，丁管翻；下同。〕无令彼信得通。给臣精兵一万，金翅三百艘，下江径掩六合；彼大军必谓其渡江将士已被俘获，自然挫气。〔被，皮义翻。〕准南土人与臣旧相知悉，今闻臣往，必皆景从。〔师古曰：景从，言如景之从形也。〕臣复扬声欲往徐州，断彼归路，则诸军不击自去。〔徐州，彭汴之路也。复，扶又翻。断，丁管翻。〕侍春水既涨，上江周罗黄待众军必沿流赴援。〔周罗黄时督水军，在郢汉。〕此良策也。」陈主不能从。明日，欻然曰：〔欻，许勿翻。〕「兵久不决，令人腹烦，可呼萧郎一出击之。」任忠叩头苦请勿战。孔范又奏：「请作一决，当为官勒石燕然。」〔孔范以窦宪破匈奴事自诡，奸谄之误国亡家如此。为，于为翻；下同。燕，于贤翻。〕陈主从之，谓摩诃曰：「公可为我一决！」摩诃曰：「从来行陈，〔行，户刚翻。陈，读曰阵。〕为国为身；今日之事，兼为妻子。」陈主多出金帛赋诸军以充赏。〔赋，给与也，分畀也。〕甲申，使鲁广达陈于白土冈，〔陈，读曰阵；下同。〕居诸军之南，任忠次之，樊毅、孔范又次之，萧摩诃军最在北。诸军南北亘二十里，首尾进退不相知。
贺若弼将轻骑登山，望见众军，因驰下，与所部七总管杨牙、员明等〔将，即亮翻。骑，奇寄翻；下同。员，音运，姓也。〕甲士凡八千，勒陈以待之。陈主通于萧摩诃之妻，故摩诃初无战意；唯鲁广达以其徒力战，与弼相当。隋师退走者数四，弼麾下死者二百七十三人，弼纵烟以自隐，窘而复振。〔窘，渠陨翻。复，扶又翻；下同。〕陈兵得人头，皆走献陈主求赏，弼知其骄惰，更引兵趣孔范；〔趣，七喻翻，又读曰趋。〕范兵暂交即走，陈诸军顾之，骑卒乱溃，不可复止，死者五千人。员明擒萧摩诃，送于弼，弼牵斩之，摩诃颜色自若，弼乃释而礼之。
任忠驰入台，见陈主言败状，曰：「官好住，〔好，宜也；住，止也；今南人犹是言。〕臣无所用力矣！」陈主之金两縢，〔縢，徒登翻。以绳约物曰縢。〕使募人出战，忠曰：「陛下唯当具舟楫，就上流众军，〔谓往就周罗黄等。〕臣以死奉卫。」陈主信之，敕忠出部分，〔分，扶问翻。〕令宫人装束以待之，怪其久不至。时韩擒虎自新林进军，忠已帅数骑迎降于石子冈。〔帅，读曰率。降，户江翻；下同。〕领军蔡征守朱雀航，闻擒虎将至，众惧而溃。忠引擒虎军直入朱雀门，陈人欲战，忠挥之曰：「老夫尚降，诸军何事！」〔「军」，或作「君」。〕众皆散走。于是城内文武百司皆遁，唯尚书仆射袁宪在殿中，尚书令江总等数人居省中。陈主谓袁宪曰：「我从来接遇卿不胜余人，今日但以追愧。〔此犹刘禅之于郄正也。〕非唯朕无德，亦是江东衣冠道尽。」
陈主遑遽，将避匿，宪正色曰：「北兵之入，必无所犯。大事如此，陛下去欲安之！臣愿陛下正衣冠，御正殿，依梁武帝见侯景故事。」〔事见一百六十二卷梁武帝太清三年。〕陈主不从，下榻驰去，曰：「锋刀之下，未可交当，吾自有计！」从宫人十余出后堂景阳殿，将自投于井，宪苦谏不从；后合舍人夏侯公韵以身蔽井，〔夏，户雅翻。〕陈主与争，久之，乃得人。既而军人窥井，呼之，不应，欲下石，乃闻叫声；以绳引之，惊其太重，及出，乃与张贵妃、孔贵嫔同束而上。〔祝穆曰：景阳井在法宝寺。或云，白莲阁下有小池，面方丈余。或云，在保宁寺览辉亭侧。旧传云：栏有石脉，以帛拭之，作臙脂痕，一名臙脂井，又名辱井。梁制：有殿中舍人、守舍人。陈制：殿中舍人为三品蕴位，守舍人为三品勋位，在九品之外，后合舍人，盖殿中舍人之守后阁者。〕沈后居处如常。〔处，昌吕翻。〕太子深年十五，闭合而坐，舍人孔伯鱼侍侧，〔此太子舍人也。梁制：太子中舍人四人，掌其坊之禁令；舍人十六人，掌文记。中舍人八班，舍人三班。陈制；中舍人六百石，舍人亦如之。〕军士叩合而入，深安坐，劳之曰：〔劳，力到翻。〕「戎旅在涂，不至劳也！」军士咸致敬焉。时陈人宗室王侯在建康者百余人，陈主恐其为变，皆召入，令屯朝堂，使豫章王叔英总督之，又阴为之备，及台城失守，相帅出降。〔朝，直遥翻；下同。守，式又翻。帅，读曰率。降，户江翻。〕
贺若弼乘胜至乐游苑，〔乐，音洛。〕鲁广达犹督余兵苦战不息，所杀获数百人，会日暮，乃解甲，面台再拜恸哭，谓众曰：「我身不能救国，负罪深矣！」士卒皆流涕歔欷，〔歔，音虚。欷，音希，又许既翻。〕遂就擒。诸门卫皆走，弼夜烧北掖门入，闻韩擒虎已得陈叔宝，呼视之，叔宝惶惧，流汗股栗，向弼再拜。弼谓之曰：「小国之君当大国之卿，拜乃礼也。入朝不失作归命侯，〔朝，直遥翻。孙哠降晋，封归命侯。〕无劳恐惧。既而耻功在韩擒虎后，与擒虎相厪，挺刃而出；〔厪，苦候翻，骂也。挺，拔也。〕欲令蔡征为叔宝作降笺，命乘骡车归己，〔骡，卢戈翻。〕事不果。弼置叔宝于德教殿，以兵卫守。」
高颎先入建康，颎子德弘为晋王广记室，〔颎，居永翻。隋制，诸王记室参军在录事、功曹之下。〕广使德弘驰诣颎所，令留张丽华，颎曰：「普太公蒙面以斩妲己，〔妲己，有苏氏之美女，商纣嬖之，武王胜殷，杀纣，并诛妲己。妲，当割翻。己，音纪。〕今岂可留丽华！」乃斩之于青溪。德弘还报，广变色曰：「昔人云，『无德不报』，〔诗大雅抑之辞。〕我必有以报高公矣！」由是恨颎。〔使高颎留丽华而广纳之，文帝必怒，安得成他日夺嫡之谋，是诚宜德之也，顾恨之邪！史为广杀颎张本。〕
丙戌，晋王广入建康，以施文庆受委不忠，曲为谄佞以蔽耳目，沈客卿重赋厚敛以悦其上，与太市令阳慧朗、刑法监徐析、尚书都令史暨慧皆为民害，斩于石阙下，以谢三吴。〔敛，力赡翻。暨，戟乙翻。「阳慧朗」一作「惠朗」。「暨慧」之下逸「景」字。〕使高颎与元帅府记室裴矩〔帅，所类翻。〕收图籍，封府库，资财一无所取，天下皆称广以为贤。矩，让之之弟子也。〔裴让之见一百五十八卷梁武帝大同四年。〕
广以贺若弼先期决战，违军令，收以属吏。〔先，悉荐翻。属，之欲翻。〕上驿召之，诏广曰：「平定江表，弼与韩擒虎之力也。」赐物万段；又赐弼与擒虎诏，美其功。
开府仪同三司王颁，僧辩之子，夜，发陈高祖陵，焚骨取灰，投水而饮之。〔报雠也。陈高祖杀僧辩事见一百六十六卷梁敬帝绍泰元年。〕既而自缚，归罪于晋王广；广以闻，上命赦之。诏陈高祖、世祖、高宗陵，总给五户分守之。
上遣使以陈亡告许善心，〔使，疏吏翻。〕善心衰服号哭于西阶之下，藉草东向坐三日；〔去年陈遣善心来聘，留于客馆，不遣还，事见上卷。西阶，宾阶也。衰服、藉草，丧礼也。衰，叱雷翻。号，户刀翻。藉，慈夜翻。〕敕书唁焉。〔唁，鱼战翻。吊生曰唁。〕明日，有诏就馆，拜通直散骑常侍，〔散，悉亶翻。骑，奇寄翻。〕赐衣一袭。〔衣单复具曰袭。〕善心哭尽哀，入房改服，〔改衰服，服赐服。〕复出，北面立，〔复，扶又翻。〕垂泣，再拜受诏，明月乃朝，〔朝，直遥翻。〕伏泣于殿下，悲不能兴。上顾左右曰：「我平陈国，唯获此人。既能怀其旧君，即我之诚臣也。」敕以本官直门下省。〔通直散骑常侍属门下省。今敕善心以本官直门下省，何也﹖按唐六典，晋始有门下省，散骑常恃虽隶门下，别为一省，潘岳云「寓直散骑之省」是也，此隋所以命许善心以通直散骑常侍直门下省欤﹖〕
陈水军都督周罗黄与郢州刺史荀法尚守江夏，〔江夏，陈郢州治所。夏，户雅翻。〕秦王俊督三十总管水陆十余万屯汉口，不得进，〔汉水入江之口，即沔口也。〕相持踰月。陈荆州刺史陈慧纪遣南康内史吕忠肃屯岐亭，〔按杨素传，忠肃屯岐亭，正据江峡。则岐亭在西陵峡口也。考异曰：隋书作「吕仲肃」，南史作「吕肃」，今从陈书。〕据巫峡，〔按水经，江水出巫峡过秭归夷陵，径流头狼尾滩，而后东径西陵峡。去年冬，杨素破戚昕，其舟师巳过狼尾而东，吕忠肃所据者，盖西陵峡也。当从杨素传作「江峡」为通。〕于北岸凿岩，缀铁锁三条，〔考异曰：南史作「五条」，今从隋书。〕横截上流以隋船，忠肃竭其私财以充军用。杨素、刘仁恩奋兵击之，四十余战，忠肃守险力争，隋兵死者五千余人，陈人尽取其鼻以求功赏。既而隋师屡捷，获陈之士卒，三纵之。忠肃弃栅而遁，素徐去其锁；〔去，羌吕翻。〕忠肃复据荆门之延洲，素遣巴蜑千人，〔蜑亦蛮也。居巴中者曰巴蜑。此水蜑之习于用舟者也。蜑，徒旱翻。〕乘五牙四艘，以拍竿碎其十余舰，〔艘，苏遭翻。舰，户黯翻。〕遂大破之，俘甲士二千余人，忠肃仅以身免。陈信州刺史顾觉屯安蜀城，弃城走。〔梁置信州于巴东，西魏取之，其地时属隋，故陈信州刺史屯于南蜀城。〕陈慧纪屯公安，〔公安，陈荆州治所。〕悉烧其储蓄，引兵东下，于是巴陵以东无复城守者。陈慧纪帅将士三万人，楼船千余艘，沿江而下，〔复，扶又翻。帅，读曰率；下同。将，即亮翻；下同。〕欲入援建康，为秦王俊所拒，不得前。是时，陈晋熙王叔文罢湘州，还，至巴州，慧纪推叔文为盟主。〔巴州，治巴陵。〕而叔文已帅巴州刺史毕宝等致书请降于俊，俊遣使迎劳之。〔帅，读曰率。降，户江翻。使，疏吏翻；下同。劳，力到翻。〕会建康平，晋王广命陈叔宝手书招上江诸将，使樊毅诣周罗黄，陈慧纪子正业诣慧纪谕指。时诸城皆解甲，罗黄乃与诸将大临三日，〔将，即亮翻。临，力浸翻。〕放兵散，然后诣俊降，陈慧纪亦降，上江皆平。杨素下至汉口，与俊会。王世积在蕲口，闻陈已亡，〔【章：甲十一行本「亡」下有「移书」二字；乙十一行本同；孔本同；张校同。】〕告谕江南诸郡，于是江州司马黄偲弃城走，〔蕲，音机，又音其。偲，音思。〕豫章诸郡太守皆诣世积降。〔守，式又翻。〕
癸巳，诏遣使者巡抚陈州郡。二月，乙未，废淮南行台省。〔晋王广于时将凯还也。〕
2苏威奏请五百家置乡正，使治民，简辞讼。〔治，直之翻；下同。〕李德林以为：「本废乡官判事，为其里闾亲识，部断不平，〔为其，于伪翻。断，丁乱翻。〕今令乡正专治五百家，恐为害更甚。且要荒小县，有不至五百家者，〔令，力丁翻。要，一遥翻。〕岂可使两县共管一乡！」帝不听。丙申，制：「五百家为乡，置乡正一人；百家为里，置里长一人。」〔长，知两翻。〕
3陈吴州刺史萧瓛能得物情，陈亡，吴人推瓛为主，〔瓛，户官翻。〕右卫大将军武川宇文述帅行军总管元契、张默言等讨之。落丛公燕荣以舟师自东海至，〔【章：甲十一行本「至」下有「亦受述节度」五字；乙十一行本同；孔本同；张校同。】隋书：宇文述，代郡武川人。地理志：马邑郡善阳县，大丛置代郡。顺政郡鸣水县，西魏置落丛县及落丛郡。顺政，西魏之兴州也。东海郡，海州。燕荣舟自海道入湖，可至吴州，陈置吴州于吴郡。燕，因肩翻。〕陈永新侯陈君范自晋陵奔瓛，〔沈约志：永新县，吴立，属安成太守。隋废安成郡为安复县。晋陵与吴接壤。〕并军拒述。述军且至，瓛立栅于晋陵城东，留兵拒述，遣其将王褒守吴州，自义兴入太湖，欲掩述后。述进破其栅，回兵击瓛，大破之；〔栅，测革翻。将，即亮翻。〕又遣兵别道袭吴州，王褒衣道士服弃城走。〔衣，于既翻。〕瓛以余众保包山，〔包山，在太湖中，其地西北距吴县百二十里，又名洞庭山，四西皆水，地占三乡，环四十里，土宜橘柚。〕燕荣击破之。瓛将左右数人匿民家，为人所执。述进至奉公埭，〔燕，因肩翻。将，音如字，领也，携也。埭，徒盖翻。〕陈东扬州刺史萧岩以会稽降，与瓛皆送长安，斩之。〔以岩等驱江陵士女降陈也，事见上卷陈长城公祯明元年。〕
杨素之下荆门也，遣别将庞晖将兵略地，南至湘州，城中将士，莫有固志〔【章：甲十一行本「志」下有「刻日请降」四字；乙十一行本同；孔本同；张校同。】将，即亮翻；下同。〕刺史岳阳王叔慎，年十八，置酒会文武僚吏。酒酣，叔慎叹曰：「君臣之义，尽于此乎！」〔按陈湘州刺史陈叔文既去镇，施文庆实代之阻隋兵，不及至，湘州必有守之者，但未知叔慎何时所命耳。〕长史谢基伏而流涕。湘州助防遂兴侯正理在坐，〔遂兴县侯也。沈约志：庐陵郡有遂兴县，吴立，日新兴，晋武帝太康元年更名。长，知两翻。坐，徂卧翻。〕乃起曰：「主辱臣死。诸君独非陈国之臣乎！今天下有难，〔难，乃旦翻。〕实致命之秋也；纵其无成，犹见臣节，青门之外，有死不能！〔召平，秦时东陵侯，秦亡为民，种瓜青门外。正理自谓陈亡之后，不能编于民伍以求活。〕今日之机，不可犹豫，后应者斩！」众咸许诺。乃荆牲结盟，仍遣人诈奉降书于庞晖。〔降，户江翻。〕晖信之，克期入城，叔慎伏甲侍之，晖至，执之以?，并其众皆斩之。叔慎坐于射堂，招合士众，数日之中，得五千人。衡阳太守樊通、武州刺史邬居业皆请举兵助之。〔隋志：长沙郡衡山县，旧置衡阳郡。武陵郡，旧置武州。邬姓，其先仕晋为邬大夫，子孙因以为氏。邬，乌古翻。守，式又翻。〕隋所除湘州刺史薛冑将兵适至，与行军总管刘仁恩共击之；叔慎遣其将陈正理与樊通拒战，〔将，即亮翻。〕兵败。冑乘胜入城，禽叔慎、仁恩，破邬居业于横桥，亦擒之，俱送秦王俊，斩于汉口。
岭南未有所附，数郡共奉高凉郡太夫人洗氏为主，〔高凉县置高凉郡。洗，又音线。〕号圣母，保境拒守。诏遣柱国韦洸等安抚岭外，陈豫章太守徐璒据南康拒之，〔徐璒自豫章退保南康。南康郡治赣县。洸，古黄翻。守，式又翻。璒，都滕翻。〕洸等不得进。晋王广遣陈叔宝遗夫人书，〔遗，于季翻。〕谕以国亡，使之归隋。夫人集首领数千人，尽日恸哭，遣其孙冯魂帅众迎洸。〔洗氏嫁冯融见一百六十三卷梁简文帝大宝元年。帅，读曰率。〕洸击斩徐璒，入，至广州，说谕岭南诸州皆定；〔说，式芮翻。考异曰：隋帝纪：「十年八月壬申，遣洸等巡抚岭南，百越皆服。」按陈以九年正月亡，至来年八月，并闰计二十一月，岂有洗氏犹不知者！洗氏传又云晋王遣陈主遗夫人书，则事在九年三月前也，帝纪所云，盖谓百越已服，奏到朝廷之日也。〕表冯魂为仪同三司，册洗氏为宋康郡夫人。〔宋文帝元嘉九年，分高凉，立宋康郡。隋志：高凉郡杜原县，旧有永宁、宋康二郡。〕洸，敻之子也。〔韦敻见一百六十七卷陈高祖永定三年。敻，休正翻。〕
衡州司马任瓖劝都督王勇据岭南，〔隋志：梁置衡州于广州含渥县。任，音壬。瓖，古回翻。〕求陈氏子孙，立以为帝；勇不能用，以所部来降，〔降，户江翻。〕瓖弃官去。瓖，忠之弟子也。〔任瓖志趣如此，宜其能自表见于唐元也；萧摩诃儿豚犬耳。〕
于是陈国皆平，〔陈高祖受梁禅，岁在丁丑，至是而亡，凡五主，三十三年。得州三十，郡一百，县四百。按隋志：陈境当时有扬、东扬、南徐、吴、闽、丰、湘、巴、武、江、郢、广、陈衡、衡、高、罗、新、泷、建、成、桂、东宁、静、南定、越、南合、崖、安、交、爱，凡三十州。〕诏建康城吧宫至，并平荡耕垦，更于石头置蒋州。〔以蒋山名州也。〕
晋王广班师，留王韶镇石头城，委以后事，三月，己巳，陈叔宝与其王公百司发建康，诣长安，大小在路，五百里累累不绝。帝命权分长安士民宅以俟之，内外修整，遣使迎劳；陈人至者如归。〔使，疏吏翻。劳，力到翻；下同。〕夏，四月，辛亥，帝幸骊山，〔骊山在新丰县。〕亲劳旋师。乙巳，〔（「巳」似应作「卯」。）〕诸军凯入，〔奏凯乐而入也。〕献俘于太庙，陈叔宝及诸王侯将相并乘舆服御、天下图籍等以次行列，〔将，即亮翻。相，息亮翻。乘，绳证翻；下同。行，户刚翻。〕仍以铁骑围之，〔骑，奇寄翻。〕从晋王广、奏王俊入，列于殿庭。拜广为太尉，赐辂车、乘马、衮冕之服、玄圭、白璧。丙辰，帝坐广阳门观，〔广阳门之观阙也。观，古玩翻。〕引陈叔宝于前，及太子、诸王二十八人，司空司马消难以下至尚书郎凡二百余人，〔难，乃旦翻。〕帝使纳言宣绍劳之；〔劳，力到翻。〕次使内史令宣诏，责以君臣不能相辅，乃至灭亡。叔宝及其群臣并愧惧伏地，屏息不能对。〔屏，必郢翻。〕既而宥之。
初，武元帝迎司马消难，〔见一百六十七卷陈高祖永定二年。皇考忠，谥武元帝。〕与消难结为兄弟，情好甚笃，〔好，呼到翻。〕帝每以叔父礼事之。及平陈、消难至，特免死，配为乐户，二旨而免，犹以旧恩引见；寻卒于家。〔见，贤遍翻。卒，子恤翻。〕
庚〔【章：甲十一行本「庚」上有「鲁广达追伤本朝沦覆，得疾不疗，愤慨而卒」十七字；乙十一行本同；孔本同；张校同。】〕戌，帝御广阳门〔广阳门，大兴宫城正南门也。唐六典曰：隋曰广阳门，开皇二年作，仁寿元年，改曰昭阳门，唐武德元年，改曰顺天门，神龙元年，改承天门。〕宴将士，自门外夹道列布帛之积，〔将，即亮翻。积，子赐翻。凡指所聚之物曰积则去声，取物而积迭之则入声。〕达于南郭，班赐各有差，凡用三百余万段。故陈之境内，给复十年，〔复，方目翻。〕余州免其年租赋。
乐安公元谐进曰：「陛下威德远被，〔被，皮义翻。〕臣前请以突厥可汗为候正，〔厥，九勿翻。可，从刊入声。汗，音寒。〕陈叔宝为令史，今可用臣言矣。」帝曰：「朕平陈国，本以除逆，非欲夸诞。公之所奏，殊非朕心。突厥不知山川，何能警候；叔宝昏醉，宁堪驱使！」谐默然而退。
辛酉，进杨素爵为越公，〔按隋书，杨素自清河郡公进封郢国公。素言：「逆人王谊前封于郢，不愿与之同。」改封越公。〕以其子玄感为仪同三司，玄奖为清河郡公；赐物万段，粟万石。命贺若弼登御坐，〔坐，徂卧翻。〕赐物八千段，加位上柱国，进爵宋公。仍各加赐金宝及陈叔宝妹为妾。
贺若弼、韩擒威武，遂平陈国；韩擒虎略不交陈，〔陈，读曰阵。〕岂臣之此！」擒虎曰：「本奉明旨，令臣与弼同时合势以取伪都，弼乃敢先期，〔先，悉荐翻。〕逢贼遂战，致令将士伤死甚多。臣以轻骑五百，兵不血刃，直取金陵，降任蛮奴，〔骑，奇寄翻。降，户江翻。任，音壬。〕执陈叔宝，据其府军，倾其巢穴。弼至夕方扣北掖门，臣启关而纳之，斯乃救罪不暇，安得与臣相比！」帝曰：「二将俱为上勋。」于是进擒虎位上柱国，赐物八千段。有司劾擒虎放纵士卒，淫污陈宫；〔劾，户概翻，又户得翻。污，乌路翻。〕坐此不加爵邑。
加高颎上柱国，进爵齐公，〔颎，居回翻。颎自勃海郡公进爵齐国公。〕赐物九千段。帝劳之曰：「公伐陈后，人言公反，朕已斩之。君臣道合，非青蝇所能间也。」〔劳，力到翻。青蝇以谕谗言。间，古苋翻。〕帝从容命颎与贺若弼论平陈事，〔从，千容翻。〕颎曰：「贺若弼先献十策，后于蒋山苦战破贼。臣文吏耳，焉敢与大将论功！」〔焉，于虔翻。将，即亮翻；下同。〕帝大笑，嘉其有让。
帝之伐陈也，使高颎问方略于上仪同三司李德林，以授晋王广；至是，帝赏其功，授柱国，封郡公，赏物三千段。已宣槉讫，或说高颎曰：「今归功于李德林，诸将必当愤惋，〔说，输芮翻。惋，乌贯翻。〕且后世观公有若虚行。」颎入言之，乃止。
以秦王俊为扬州总管四十四州诸军事，镇广陵。晋王广还并州。
晋王广之戮陈五佞也，〔五佞，谓施文庆、沈客卿、阳慧朗、徐析、暨慧景。〕未知都官尚书孔范、散骑常侍王瑳、王仪、御史中丞沈瓘之罪，故得免；及至长安，事并露，乙未，帝暴其过恶，投之边裔，以谢吴、越之人。瑳刻薄贪鄙，忌害才能；仪倾巧侧媚，献二女以求亲昵；〔散，悉亶翻。骑，奇寄翻。瑳，仓何翻。昵，尼质翻。〕瓘险惨苛酷，发言邪谄，故同罪焉。
帝给赐陈叔宝甚厚，数得引见，班同三品；每预宴，恐致伤心，为不奏吴音。〔数，所角翻。见，贤遍翻。为，于伪翻。〕后监守者奏言：「叔宝云，『既无秩位，每预朝集，愿得一官号。』」帝曰：「叔宝全无心肝！」监者又言：「叔宝常醉，〔监，古衔翻。朝，直遥翻。〕罕有醒时。」帝问：「饮酒几何﹖」对曰：「与其子弟日饮一石。」帝大惊，使节其酒，既而曰：「任其性；不尔，何以过日！」〔呜呼，此陈叔宝所以得死于枕席也！〕帝以陈氏子弟既多，恐其在京城为非，乃分置边州，给田业使为生，岁时赐衣服以安全之。
诏以陈尚书令江总为上开府仪同三司，仆射袁宪、骠骑萧摩诃、领军任忠皆为开府仪同三司，〔射，寅谢翻。骠，匹妙翻。骑，奇寄翻。任，音壬。〕吏部尚书吴兴姚察为秘书丞。上嘉袁宪雅操，下诏，以为江表称首，授昌州刺史。〔隋志：舂陵郡，后魏置南荆州，西魏改曰昌州。〕闻陈散骑常侍袁元友数直言于陈叔宝，擢拜主爵侍郎。〔散，悉亶翻。骑，奇寄翻。隋志：主爵侍郎，属吏部尚书。〕谓群臣曰：「平陈之初，我悔不杀任蛮奴。受人荣禄，兼当重寄，不能横尸徇国，乃云无所用力，与弘演纳肝何其远也！」〔卫懿公与狄人战于荧泽，为狄人所杀，弘演纳肝以殉之。〕
帝见周罗黄，慰谕之，许以富贵。罗黄垂泣对曰：「臣荷陈氏厚遇，〔荷，下可翻。〕本朝沦亡，无节可纪。〔朝，直遥翻；下同。〕得免于死，陛下之赐也，何富贵之敢望！」贺若弼谓罗黄曰：「闻公郢、汉捉兵，〔若，人者翻。捉，把也。〕即知扬州可得。王师利涉，果如所量。」〔量，音良。〕罗黄曰：「若得与公周旋，胜负未可知。」〔周罗黄何以得此于贺若弼哉！史家溢美耳。〕顷之，拜上仪同三司。先是，陈将羊翔来降，〔先，悉荐翻。降，户江翻。〕伐陈之役，使为乡导，〔乡，读曰向。〕位至上开府仪同三司，班在罗黄上。韩擒虎于朝堂戏之曰：「不知机变，乃立在羊翔之下，能无愧乎！」〔朝，直遥翻。〕罗黄曰：「昔在江南，久承令问，〔令，力定翻，美也。〕谓公天下节士，今日所言，殊非所望。」擒虎有愧色。
帝之责陈臣也，陈叔文独欣然有得色。〔得色，自得其意而形于色。〕既而复上表自陈：〔复，扶又翻。〕「昔在巴州，已先送款，乞知此情，望异常例！」帝虽嫌其不忠，而欲怀柔江表，乃授叔文开府仪同三司，拜直州刺史。〔宜州置于京兆华原县。〕
初，陈散骑常侍韦鼎聘于周，〔韦鼎传：陈太建中聘。散，悉亶翻。骑，奇寄翻。〕遇帝而异之，谓帝曰：「公当大贵，贵则天下一家，岁一周天，〔岁星，木星也，十二年一周天。〕老夫当委质于公。」〔质，如字。〕及至德之初，〔陈长城公即位，改元至德。〕鼎为太府卿，尽卖田宅，大匠卿毛问其故，鼎曰：「江东王气，尽于此矣！〔王，于况翻，又音如字。〕吾与尔当葬长安。」及陈平，上召鼎为上仪同三司。鼎，叡之孙也。〔韦叡着功名于梁武帝之时。〕
壬戌，诏曰：「今率土大同，含生遂性；太平之法，方可流行。凡我臣民，澡身浴德，家家自修，人人克念。〔书曰：惟狂克念作圣。〕兵可立威，不可不戢；刑可助化，不可专行。禁卫九重之余，〔重，直龙翻。〕镇守四方之外，戎旅军器，皆宜停罢。世路既夷，群方无事，武力之子，俱可学经；民间甲仗，悉皆除毁。颁告天下，咸悉此意。」
贺若弼撰其所画策上之，〔若，人者翻。，士免翻，述也。上，时掌翻。〕谓为御授平陈七策。帝弗省，〔省，悉井翻，视也。〕曰：「公欲发扬我名，我不求名；公宜自载家传。」〔传，直恋翻。〕弼位望隆重，兄弟并封郡公，为刺史、列将，家之珍玩，不可胜计，〔将，即亮翻。胜，音升。〕婢妾曳罗绮者数百，〔罗，交眼；绮，细绫。〕时人荣之。其后突厥来朝，〔厥，九勿翻。朝，直遥翻。〕上谓之曰：「汝闻江南有陈国天子乎﹖」对曰：「闻之。」上命左右引突厥诣韩擒虎前曰：「此是执得陈国天子者。」擒虎厉色顾之，突厥惶恐，不敢仰视。
左卫将军庞晃等短高颎于上，上怒，皆黜之，〔庞晃自结纳于潜跃之辰，与上情契甚密，而与高颎有隙，与广平王雄挟旧屡言颎之短，故皆被黜。颎，居永翻。〕亲礼逾密。因谓颎曰：「独狐公犹镜也，每被磨莹，皎然益明。」初，颎父宾为独狐信僚佐，赐姓独狐氏，故上常呼为独孤而不名。〔按独孤信之诛，妻子徙蜀，独孤后以宾父之故吏，每往来其家。颎之遭遇，岂专以才略哉！外得君而内蒙君母亲礼也。及夫外则见忌于君，内则失爱于君母，隋见疏弃，君臣之际，可无谨乎！〕
  </div>
  <div class="pagination">
   <a href="资治通鉴注_page188.html">
    上一页
   </a>
   <span>
    ...
   </span>
   <a href="资治通鉴注_page184.html">
    184
   </a>
   <a href="资治通鉴注_page185.html">
    185
   </a>
   <a href="资治通鉴注_page186.html">
    186
   </a>
   <a href="资治通鉴注_page187.html">
    187
   </a>
   <a href="资治通鉴注_page188.html">
    188
   </a>
   <span class="current-page">
    189
   </span>
   <a href="资治通鉴注_page190.html">
    190
   </a>
   <a href="资治通鉴注_page191.html">
    191
   </a>
   <a href="资治通鉴注_page192.html">
    192
   </a>
   <a href="资治通鉴注_page193.html">
    193
   </a>
   <a href="资治通鉴注_page194.html">
    194
   </a>
   <span>
    ...
   </span>
   <a href="资治通鉴注_page190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
