<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 121 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 121 页/共 607 页</h1>
    <div class="content">　　【九】九十里至铁浆馆「浆」原作「匠」，据宋本、宋撮要本及上引契丹国志、通考、辽史及宋会要蕃夷二之八改。
　　【一○】自此渐出山「此」原作「北」（上引通考同），「出」原作「入」，据上引契丹国志、宋会要、辽史改。
　　【一一】山多鸟兽林木「林」原作「材」（上引宋会要同），据宋本、宋撮要本及上引契丹国志、通考改。
　　【一二】八十里至通天馆「馆」原作「岭」，据宋本、宋撮要本及上引契丹国志、通考、宋会要蕃夷二之八、辽史卷三九地理志改。
　　【一三】门但重屋「门」原作「民」，据宋本、宋撮要本及同上书改。
　　【一四】髃牧制置使以□卒代之「髃」原作「郡」，据阁本及宋史卷一七七食货志改。
　　【一五】降圣记原作「圣降记」，据宋本、宋撮要本改。按宋史卷二○五艺文志及四库阙书目均作「降圣记」，题丁谓撰。
　　【一六】道场及奏告各本同，长编纪事本末卷二○崇奉圣祖作「道场所奉告」。
　　【一七】宰臣以太祖谥号有与圣祖名同者「名同」二字原倒，据宋本、宋撮要本乙正。
　　【一八】谒启圣院太宗神御殿「谒」原作「诏」，据各本改。
　　【一九】尽河槽内水「槽」原作「漕」，据宋会要方域一六之四改。
　　【二○】率如祀礼毕「率如」二字原阙，据宋本、宋撮要本及长编纪事本末卷二○崇奉圣祖补。
　　【二一】中官皆养子「官」原作「宫」，据阁本及宋会要职官三六之七改。
　　【二二】权罢班贺「贺」字原脱，据宋本、宋撮要本及长编纪事本末卷一八建玉清昭应宫补。
　　【二三】即于外郡配置授人「授人」，阁本作「扰人」，疑是。
　　【二四】遇价贵则贱鬻之「贱鬻」原作「出粜」，据宋本、宋撮要本改。按「贱鬻」，宋会要食货五七之七作「贱出」。
　　【二五】其子文玉权勾当蕃汉事「权」下原有「管」字，据文删。按宋会要方域二一之一一谓王文玉于天禧四年知丰州、勾当蕃汉事，可证。
　　【二六】孙德钧为借职「德钧」，宋会要方域二一之一一同；宋史卷二五三王承美传则作「怀筠」。
　　【二七】或人以茶一斤易粟一囊「或」，阁本、活字本均作「戎」。
　　【二八】此因实录旧文「因」原作「固」，据宋本、宋撮要本改。
　　【二九】诏知延州李及兼管界缘边都巡检使「管」原作「蕃」，「检」字原脱，据宋会要职官四八之一二四改补。
续资治通鉴长编
卷八十
卷八十
　　起讫时间 起真宗大中祥符六年正月尽是年六月
　　卷　　名 续资治通鉴长编卷八十
　　帝　　号 宋真宗
　　年　　号 大中祥符六年（癸丑，1013）
　　全　　文
　　春正月癸巳朔，御朝元殿受朝。
　　丙申，高州蛮人来贡。
　　庚子，诏自今凡更定刑名、边防军旅、茶盐酒税等事，并令中书、枢密院参详施行，以上封者言二府命令互出，或有差异故也。
　　令审刑院、大理寺、三司详定配隶法。既而取犯茶、盐、矾、曲，私铸钱，造军器，市外蕃香药，挟铜钱、诱汉口出界，主吏盗货官物，夜聚为妖等十二条【一】，悉减从轻焉。
　　诏：「如闻入内内侍省遣亲事卒于京城察事，因缘骚扰，并止绝之。」
　　辛丑，诏益、利两路去秋灾歉，宜令本路转运使洎长吏倍加存抚。
　　倚阁庐、寿、和、泗州所逋去年秋税，以水灾故也。
　　乙巳，夔州徼外蛮覃如绾等八十三人来贡。
　　诏诸路州军所须繁碎物，以正税折纳者，自今悉罢之。
　　两浙转运使陈尧佐，言杭、润等州米岗钱六十，盖淮泗不稔，行商贩鬻，致有增价，乞行禁止。诏不许，仍令发廪贱粜，以济贫民。
　　丙午，诏：「使臣犯入己赃徒已上罪【二】，□用已至本职降两资者止；犯入己赃杖罪及元断徒以上，该恩特停官者，□用至元职降一等止。纵逢赦命，不得□进。」又诏援赦□理选人【三】，如曾犯赃及酷刑害命者，令流内铨责其再犯当永不□用知委状。先是，太宗时贬黜再用人，皆责改过状，以示儆戒，于是申明之。
　　丁未，中书言：「命官犯罪配诸州衙前者，承前经赦止放从便。昨赦恩内许令□理。今请以赃重及情理蠹害者授诸州参军，余授判司，京朝官、幕职、令录簿尉，等第甄□。」从之。
　　戊申，诏内臣将命于外，干预州县公事，及所在官吏不即以闻，并寘于罪。凡内臣出使，皆责知委状，敢妄奏他事者当伏军令，祖宗旧制也。（责军令状，见江休复杂志，今附此。）又诏：「如闻入内内侍省遣亲事卒于京城采察公事，因缘骚扰，并止绝之【四】。」
　　己酉，诏京城赐酺五日。
　　知舒州苏国华言，部内官吏、僧道、耆老二千二百七十三人诣州列状，请车驾谒灵仙观，诏谕止之。
　　庚戌，诸州胜境曾赐先朝御制书者，并降上所作太宗圣文神笔颂刻石。
　　辛亥，进封卫国长公主为徐国，楚国为邠国，越国为宿国。
　　诏仙官、仙经之号有犯圣祖名者，咸改之。
　　命中使葺唐州淮渎庙。
　　甲寅，上谓宰臣曰：「髃臣出任，受命之后，多以南北非便为诉。」向敏中曰：「国家任人，岂容自便，当须厘革。」上曰：「若所任非所便，则其心不安，心既不安，则何以久于其事？」王旦曰：「俯从人欲，实由圣慈。中外素知，未可遽改也。」上然之。
　　丁巳，以监察御史唐肃为梓州路提点刑狱。先是，肃为泰州司理参军。有商人夜宿逆旅，而同宿者杀人亡去，旦起视之，血污其衣，为吏所执，不能明，遂自诬服。肃为白其冤，而知州事马知节趣令具狱，肃固持不可。后数日，果得真杀人者。于是，髃牧判官【五】缺，或请以肃为之。上曰：「朕方别有所委。」俄授此任。肃，钱塘人也。
　　庚申，置淑仪、淑容、顺仪、顺容、婉仪、婉容，并从一品，在昭仪上。又置司宫令，正四品，在尚宫上。着于令。以婕妤杨氏为婉仪。
　　诏两浙诸州军寺观及民家藏铜像，限两月内陈首，委本处依铜钟磬例勒知州、通判名衔，给令依旧供养。先是，知衢州宋为善言所部民有铜像者，依法区断，其铜像准犯铜例没官。虑伤崇奉之道，而陷刑者觽，故条约之。（宋为善未见。）
　　辛酉，诏宗正寺以皇属籍为皇宋玉牒，从判寺赵世长等之请也【六】。仍别录本藏秘阁【七】，备检讨。（赵世长，未见。）
　　荣王元俨尝侍宴，颇多言。又尝请石保吉伶人新隶教坊者作戏。及赴北园御筵，有伶人少不中意，元俨遽叱之，将加捶挞，宫僚皆莫敢谏。既而对上，复请此伶人作戏。上不悦，他日，以语王旦等曰：「朕昔与诸王侍宴，何敢如此。弟兄相接，亦无游谈，唯是读书着文，交相质问。即位以来，每岁赐宴，不过再三，政虑燕喜之次，言辞或致差失耳。」王旦曰：「今当召记室崔昈，谕以亲王喜怒过当，必须规正。」向敏中曰：「陛下友爱，亲贤小或不当，必以礼约之，诚渐磨之深旨。」旦曰：「闻王罕与宾属相见。」上曰：「朕在东宫，常与宫僚【八】□接，杨砺、邢昺日夕讲诵，今当儆戒之也。」（宝训系此事于祥符五年，初无时月，今附见皇宋玉牒后，稍删润之。）
　　邵州阙守臣，转运司遣潭州监税闻人若拙权领州事。上以若拙顷与李琰等谋叛，因告变授官，遽使亲民，俗何由劝，罢之，用澧州驻泊都监史方知邵州。
　　上封者言：「武臣知州军处，或阙通判，望令转运司飞奏以闻，付有司速差。所差官未到，仍于京朝官知州、通判有全员处权差。」从之。
　　二月癸亥朔，诏广南、福建、川峡路军民凶恶为患者，并依法断讫，并家属械送赴阙。
　　川峡四路赃钱、赏丝钱，许以铁钱十当一。
　　令开封府自四月至八月死亡者不须覆检，它月仍旧。
　　赐太常博士、中书堂后官刘明恕等缗钱羊酒【九】，令赐酺日饮会。时明恕等引枢密院副承旨已下至大理寺法直官例，请预酺宴，王旦以为不可，故特有是命。
　　向敏中、陈尧叟、马知节、丁谓等言，自今圣制歌诗，望各赐一本，从之。先是，每赐惟及班首，故敏中等有是请。
　　甲子，诏自今犯罪已□用未复资人遇赦，情轻者便与□用。
　　丙寅，召宗室、近臣诣滋福殿，观圣祖临降及觽真列侍图，又陈于含光殿以示百官。
　　戊辰，上御干元楼观酺，自是凡五日。
　　辛未，夔州蛮彭延暹【一○】等四十八人来贡。
　　甲戌，诏文武官犯私罪，该赦□理者，刑部磨勘讫，中书、枢密院具所犯轻重取旨。
　　诏銟知河南府冯拯等，狱空故也。
　　前泉州观察推官公孙简监茶场代还，引对便殿，上阅其所试判辞荒谬，止命加阶。简自陈有劳，乞改京秩。上令以判辞示之，左右挥使退，简声色愈厉。诏付御史鞫问，责授房州文学。
　　乙亥，泰州言海陵县陂湖草中生圣米，颇济饥民。
　　乙酉，诏：「自今诸寺院童行，令所在官吏试经业，责主首僧保明行止，乃得剃度。如百属试验不公【一一】，及主首保明失实者，并寘重罪。」先是，岁放童行剃度，皆游惰不逞之民，靡习经戒，至有为寇盗，犯刑者甚觽。故条约之。
　　辛卯，环庆副部署真定王守斌言，准诏简省戍卒，其自京新发兵，已令于永兴军【一二】等处屯泊。上曰：「边防利害，系将帅能否。守斌能体朝旨，减边费，亦可嘉也。」
　　三月壬辰朔，宜春郡主高氏言，蒙恩赐城西蔬圃，望蠲其常租。上曰：「租税所以备军须，免之，则后援例者觽。」不许。
　　丁酉，诏应祠祭行事，并须早入致斋。先是，飨先蚕，太祝冯经为监祭使所纠，故申明之。
　　河北转运使、右谏议大夫卢琰被疾，琰勤于使职，所至以干集闻，诏遣中使挟太医往视。及卒，上甚悼之。时琰母八十余，无恙。有诏，琰子太常博士士宗，特追出命知怀州，次子秘书丞士伦为太常博士，赋禄终丧。
　　己亥，合门奏后苑赏花曲宴，髃臣有礼容懈惰者。上曰：「饮之酒而责其尽礼，亦人所难也，宜且降诏戒谕之。」
　　龙图阁待制张知白，以疾固请补外。甲辰，命知青州。
　　上作内侍箴赐阎承翰等，承翰表请刻石本省，从之。
　　丁未，诏沙门岛罪人，除该赦遣赴阙外，自余量其所犯轻者，徙置近地。
　　诏京城徼巡宜参用马步军士。时巡卒三人，因寒食假质军装赌博，既不胜，遂谋以五鼓未尽伺击陌上行人，弃尸河流，取衣物贸易，以赎所质。上曰：「太宗朝巡警兼用马步卒，盖营校不同，可以互相觉举。」遂复其制焉。
　　戊申，以主客员外郎、直史馆、判三司都磨勘司杨嵎监汝州稻田务【一三】。嵎以重法按本司吏，吏讼嵎尝私役使公人，法当夺官，上特宽宥，讼者决杖停职。
　　权知开封府刘综，言贵要有交结富民，为之请求，或假托亲属【一四】，奏授爵秩，缘此谒见官司，烦紊公政，请加抑止。庚戌，下诏风厉，各令自新，继今复然者，重寘其罪。
　　又诏富民得试衔官者，不得与州县官属、使臣接见，如曾应举及衣冠之族，不在此限。
　　辛亥，诏京师每冬正寒节假，止许民庶赌博，而禁卒有犯，官司亦例释之，甚无谓也，自今不得复然。
　　壬子，夔州蛮人龚才晃等来贡。
　　癸丑，进士魏刚决配崖州，周惟翰勒出科场，大理寺丞魏瓘停官，郾城县令张沔冲替。刚与惟翰素有隙，因诬告惟翰诋天书，按鞫无状；瓘坐延刚与惟翰于家；沔即瓘之近亲，与刚等□匿，故并责焉。瓘，羽之子也，尝为开封府仓曹参军【一五】，会上元与内侍督作灯山，而内侍诛索扰人，瓘密以状闻，诏杖内侍于省中。（诋天书，据瓘本传，然本传云刚诋天书，则又误也。张沔，浦城人，刘敞志墓。此别一张沔也。）
　　甲寅，江南路提点银铜铅锡胡则，言信州铅山县开放坑港，兵卒死伤甚觽。诏遣使劾转运司规画乖当及提点刑狱司不即闻奏之罪，其役徒休息之。则尝为铸钱监，得吏所匿铜数万斤，吏惧且死，则曰：「马伏波哀重囚而纵亡之，吾岂重货而轻数人之命乎！」籍为羡余，释弗诛。
　　乙卯，建安军铸玉皇、圣祖、太祖、太宗尊像成，以修玉清昭应宫使丁谓为迎奉使【一六】，修宫副使李宗谔副之；北作坊使、淮南江浙荆湖都大发运使李溥为都监。丙辰，加溥顺州刺史，旌其镕范之勤也。
　　戊午，诏：「比来诸州大辟五人以上，委转运、提点刑狱司录问讫，乃得决，以故颇有留滞。自今听本处不干碍官若三班使臣录问。」
　　环庆路走马承受李希及，言缘边小蕃时纵人骑抄掠熟户。上言此亦边臣少威望所致也，因谓王旦等曰：「边臣临事，多不得宜。大凡若能擒驱敌人，则可决策出奇；不然，莫如镇静。唯曹玮颇有方略，尝言蕃戎之情诚伪相半，但当伺察其情实者，推心厚待之。奸伪者亦善待而密为之备，彼自以为莫我疑也。或有侵盗，必掩其不虞而败之。」
　　己未，诏两京诸路场务、津渡、坑冶等，不得令仕宦之家该荫袭人主掌。先是，陈留县民田用之、卢昭一争夺酒务，用之父见任幕职，昭一为试秩，故条约之。（存此记事始，或可削，更检看。）
　　夏四月甲子，三司定监买茶场官赏丝之式，凡买到入算茶及租额，递年送榷务，交足而有羡余者，即理为课绩。其不入算者，虽多不在此限。
　　丙寅，诏文武官保荫孙、侄者，不得妄名为子。
　　己巳，放琼州螺蚌税钱。
　　庚午，利州路承受、侍禁张仲文降一资，出巡外州驿递。初，仲文言新知彭州皇甫载不能称职，上令本路转运、提点刑狱司察之，具言载颇勤所任。因命枢密院召仲文诘之，具伏虚妄。乃有是责。
　　诏雄、霸州所调乡丁为忠顺指挥，戍于河上，岁月既久，宜特迁转之。又诏补填阙额，俾及元数。河北忠顺，自太宗朝以瀛莫雄霸州、干宁顺安保定军家丁置，凡三千人。自淘河至泥姑海口九百里，为二十六寨、一百二十六铺【一七】，沿界河分番巡徼，隶缘边战棹巡检司，自十月悉上，人给粮二升，至二月轮半营农【一八】。（庆历七年、八年，皇佑四年可考。）
　　戊寅，刑部员外郎、兼知杂御史段晔言：「髃臣外任官满，多以焚黄、省亲为名，奏牍不待报而去，有累月不赴朝请者。望自今请告半月者听行，半月以上者奏裁。」从之。（实录、本志并如此，纪独云诏外任官解秩者，许便道省亲展墓，恐与此少异也。当考。）
　　己卯，出太宗游艺集并亲制乐曲、九弦琴五弦阮谱，付史官及太乐署。
　　庚辰，以枢密直学士、给事中李士衡为河北都转运使。先是，上曰：「议者言士衡用河北钱五十万贯助东封，致令管内阙乏。」丁谓曰：「士衡贡东封见钱止十万余，即薪鰖总计五十万尔。」上曰：「官吏艰于经画，辄以此为辞，当复任士衡，责其集事，以塞觽多之言。」故有是命。其后积粟塞下，至巨万斛。或言粟腐不可食，朝廷遣使取视之，而粟不腐也。
　　诏淮南诸州所给饥民糜粥【一九】，俟麦登乃止。
　　判大理寺王曾言，自咸平编敕后，续降宣敕千一百余道，及杂行者又三千六百余道，条件既觽，检视尤难，望遣官删定。乃诏曾与翰林学士陈彭年等同加详定。
</div>
    <div class="pagination">
<a href="续资治通鉴长编_page120.html">上一页</a><span>...</span><a href="续资治通鉴长编_page116.html">116</a><a href="续资治通鉴长编_page117.html">117</a><a href="续资治通鉴长编_page118.html">118</a><a href="续资治通鉴长编_page119.html">119</a><a href="续资治通鉴长编_page120.html">120</a><span class="current-page">121</span><a href="续资治通鉴长编_page122.html">122</a><a href="续资治通鉴长编_page123.html">123</a><a href="续资治通鉴长编_page124.html">124</a><a href="续资治通鉴长编_page125.html">125</a><a href="续资治通鉴长编_page126.html">126</a><span>...</span><a href="续资治通鉴长编_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
