<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 256 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 256 页/共 334 页</h1>
    <div class="content">尚结赞谓其徒曰：「唐之良将，李晟、马燧、浑瑊而己，当以计去之。」燧，音遂。浑，户昆翻，又户本翻。瑊，古咸翻。为尚结赞间李晟、劫浑瑊、卖马燧张本。去羌吕翻〕。入凤翔境内，无所俘掠，以兵二万直抵城下曰：「李令公召我来，〔俘，芳无翻。李晟时为中书令，故称之为令公。此尚结赞所以间晟也〕。何不出犒我！」经宿，乃引退。〔犒，口到翻〕。
冬，十月，癸亥，李晟遣蕃落使野诗良辅〔使，疏吏翻。野诗，蕃姓也；良辅，其名〕。与王佖将步骑五千袭吐蕃摧砂堡；壬申，遇吐蕃众二万，与战，破欴乘胜逐北，至堡下，攻拔之，斩其将扈屈律悉蒙，焚其蓄积而还。〔骑，奇寄翻。扈屈律，蕃人三字姓。还，从宣翻，又如字〕。尚结赞引兵自宁、庆北去，〔宁、庆，二州名〕。癸酉，军于合水之北；〔合水县，，属庆州，隋开皇十六年置。域志：合水县，在庆州东北四十五里〕。邠宁节度使韩游緕遣其将史履程夜袭其营，杀数百人。吐蕃追之，游緕陈于平川，〔邠，卑旻翻。使，疏吏翻。緕，古回翻。将，即亮翻。吐，从暾入声，陈，读曰阵〕。潜使人鼓于西山；虏惊，弃所掠而去。
14十一月，甲什，立淑妃王氏为皇后。
15乙未，韩滉入朝。〔滉，呼广翻。自京口入朝。朝，直遥翻〕。
16丁酉，皇后崩。
17辛丑，吐蕃寇盐州，〔盐州，五原郡，汉五原县地。谓刺史杜彦光曰：「我欲得城，听尔率人去。」彦光悉众奔鄜州，〔九域志：庆州，东至鄜州三百五十里。芏蕃入据之。〔考异曰：邠志曰：「十二月三日，吐蕃围盐州，刺史杜彦光请委城以其众去；吐蕃许之，分军窃据。」今据实录在此月〕。
刘玄佐在汴，习邻道故事，〔习淄青、淮西及河朔故事〕。久未入朝。韩滉过汴，玄佐重其才望，以属吏礼谒之。〔汴，皮变翻。朝，直遥翻。滉，呼广翻。过，古禾翻，又古卧翻。韩滉镇二浙，虽王室播迁，而巡属宁晏，转输络绎，刘玄佐以是重其才。滉父休以刚直致位宰辅，滉所历任皆着声绩，刘玄佐以是重其望。滉为江、淮、河南诸道转运使，玄佐赐履之地，乃漕运之所经，以职分言之，则非属吏也。玄佐敬滉，故以属吏礼修谒〕。滉相约为兄弟，请拜玄佐母；其母喜，置酒见之。酒半，滉日：「弟何时入朝﹖」玄佐曰：「久欲入朝，但力未办耳！」滉曰：「滉力可及，弟宜早入朝。丈母垂白，〔诸父执行谓之丈人行。韩滉与刘玄佐结为兄弟，则视其父为丈人行，故呼其母谓之丈母也〕。不可使更帅诸妇女往填宫也！」〔凡反者家属皆没必掖庭，故云然。帅，读曰率〕。母悲泣不自胜。〔胜，音升〕。滉乃遗玄佐钱二十万缗，〔遗，唯季翻〕。备行装。滉留大梁三日，大出金帛常劳，〔劳，力到翻。缗，眉巾翻。考异曰：柳氏叙训云：「以绫二十万匹犒军。」从国史补〕。一军为之倾动。〔为，于伪翻〕。玄佐惊服，既而遣人密听之，滉问孔目吏，〔孔目吏，今州部皆有之谓之孔目官，亦谓之都吏，言一孔一目无不总也〕。「今日所费几何﹖」结责甚细。〔诘，去吉翻。细，纤详也〕。玄佐笑曰：「吾知之矣！」壬寅，玄佐与陈敨节度使曲环俱环俱入朝。〔韩滉既遗刘玄佐以入朝之资，又大出赏劳以动其一军之心，玄佐虽欲不入朝，得乎！使，疏吏翻。朝，直遥翻。考异曰：邺侯家传曰：「韩相将入朝，觐先公，令人报『比在阙庭已奏，来则必能致大梁入朝。今来，所望善谕以致之。』十二月，刘玄佐果入朝。」此盖李繁掠美。今从柳氏叙训〕。
18崔造改钱谷法，事多不集。诸使之职，行之已久，中外安之。〔诸使，谓盐铁、转运诸使也〕。元琇既失职，〔谓解判盐铁而为右丞也。琇，音秀〕。造忧惧成疾，不视事。既而江、淮运米大至，上嘉韩滉之功，十二月，丁巳，以滉兼度支诸道盐铁、转运等使；造所条奏皆改之。〔是年正月，崔造为相，改钱谷法及罢诸使。今更从旧〕。
19吐蕃又寇夏州，亦令刺史托跋干晖帅众去，遂据其城。〔托，与拓同。托跋起于鲜卑之裔，自谓托天而生，拔地而长，故以为姓，此后魏所本者也。若唐时炾项诸部，亦自有拓跋一姓，我朝西夏其后也。夏，户雅翻〕。又寇银州，州素无城，吏民皆溃；吐蕃亦弃之，又陷麟州。〔宋白曰：银州，汉为西河郡圁阴县地，周武帝保定二年，于县城置银防，三年，置银州，因谷为名。旧有人收骢马于此谷，虏语骢马为乞银，故名；西北至夏州二百三十里，北至麟州三百里〕。
20韩滉屡短元琇于上；庚申，崔造罢为右庶子，琇贬雷州司户。〔旧志：雷州，至京师六千五百一十二里。考异曰：实录曰：「初，元琇判度支，关辅旱俭，请运江、淮租米以给京师。上以韩滉素着威名，加江、淮转运使，欲今专督运务。琇以滉性刚愎，难与集事，乃条奏，令滉督运江南米至扬子，兔一百十八里，自提子以北皆琇主之。滉深怒于琇。琇以京师钱重货轻，乃于江东院收获见钱四十余万贯，令转送入关。滉不许，诬奏以为运千钱至京师，费钱万。上以问琇，琇奏曰：『千钱之重约与一斗米均，自江南水路至京师所费三二百耳。』上然之，遣中使赍手诏令运钱滉坚执以为不可。及滉总度支，遂逞宿心，累诬奏琇，至是而贬焉。」旧崔造传曰：「造与元琇素厚，罢使之后，以盐铁委之。而韩滉以司务久行，不可遽改，德宗复以滉为江、淮转运使，余如造所条奏。其年秋初，江、淮漕米大至京师，德宗嘉其功，以滉专领度支、诸道盐铁、转运等使，造所条奏皆改。乃罢造知政事，贬琇雷州司户。」邺侯家传曰：「时元琇判度支，江、淮进米相次已入河运第一纲米三万不，自集津车般至三门，十日而毕，造入渭般亦成，米至陕。俄而度支牒至，支充河中军粮。先公忧迫，不知所为，欲使人闻奏，先令走马与韩相谋之。韩相报曰：『慎不可奏。某判度支，来在外，势不禁他，反被他更鼓作言语。待某今冬运毕，当请朝觐，此时面奏。』时蝗旱，运路阻涩，自四月初后，有一日之内七奉手诏者，皆为催米，且『军国粮储，自今月半后，悉尽此米，所藉公忠副朕忧。』属星夜发遣，以济忧勤。其旨如此，而不知米皆被外支。盖琇及时宰忌韩相及先公运米功成，而不为朝廷大计，几至再乱。十月，韩相以馈运功成，请入朝。及对见，上大悦，言无不从，遂奏运事，且言：「元琇支米与淄表、河中，臣在外，与先公皆不敢奏。』上大惊，即日贬琇为雷州司户。」二说相违，恐各有所私。今但取其大要〕。以吏部侍郎班宏为户部侍郎、度支副使。〔度，徒洛翻。使，疏吏翻〕。
21韩游緕奏请发兵攻盐州，吐蕃救之，则使河东袭其背。丙寅，诏骆元光及陈许兵马使韩全义将步骑万二千人会邠宁军，趣盐州，〔緕，古回翻。吐，从暾入声。将，即亮翻，又音如字。骑，奇寄翻。邠，卑旻翻。趣，七喻翻〕。又命马燧以河东军击吐蕃。燧至石州，河曲六胡州皆降，迁于云、朔之间。〔燧，音遂。石州，昌化郡，汉离石地。河曲六胡州时巳为宥州，盖诸部酋长，各以旧州名带刺史，故于时犹有六胡州之名。云州，云中郡，本魏平城地。朔州，马邑郡，汉马邑县地。降，户江翻〕。
22工部侍郎张彧，李晟之伲也。晟在凤翔，以女嫁幕客崔枢，礼重枢过于彧；彧怒，遂附于张延赏；给事中郑云逵尝为晟行军司马，失晟意，亦延赏；上亦忌晟功名。会吐蕃有离间之言，〔彧于六翻。晟，成正翻。过，古禾翻，又古卧翻。吐从入声。闻，古苋翻。离间之言见上〕。延赏等腾谤于朝，无所不至。〔朝，直遥翻；下同〕。晟闻，昼夜泣，目为之肿，〔苏轼有言，「木必先蠹而后虫生之，人必先疑也而后谗入之。」张延赏之讥间，亦因有忌晟之心而入之也。为，于伪翻〕。悉遣子弟谐长安，表请削发为僧，上忍谕，不许。辛未，入朝，见上，自陈足疾，恳辞方镇，上不许。韩滉素与晟善，上命滉与刘玄佐谕旨于晟，使与延赏释怨。晟奉诏，滉等引延赏诣晟第谢，结为兄弟，因宴钦尽欢；又宴于滉、玄佐之第亦如之。滉因使晟表荐延赏为相。〔朝，直遥翻。见，贤遍翻。滉，呼广翻。相，息亮翻〕。
三年〔（丁卯、七八七）〕
1春，正月，壬寅，以左仆射张延赏同平章事。李晟为其子请婚于延赏，〔射，寅谢翻。为，于伪翻〕。延赏不许；晟谓人曰：「武夫性快，释怨于杯酒间，则不复贮胸中矣；〔贮，丁吕翻〕。非如文士难犯，外虽和解，内蓄憾如故，五得无惧哉！」〔张延赏心事，李晟盖巳洞见之矣〕。
2初，李希烈据淮西，选骑兵尤精者为左、右门枪、奉国四将，步兵尢精者为左、右克平十将。〔李希烈自建中初据淮西。骑，奇寄翻。枪，千羊翻。将，即亮翻。门枪、奉国各分左、右，凡四将。左、右克平军，则分十将领之〕。淮西少马，〔少，诗绍翻〕。精兵皆乘骡，谓之骡军。〔骡，力戈翻〕。
陈仙奇举淮西降，纔数月，诏发其兵于京西防秋。仙奇遣都知兵马使苏浦悉将淮西精兵五千人以行。不会仙奇为吴少诚所杀，少诚密遣人召门枪兵马使吴法超等使引兵归；浦之知。法超等引步骑四千自鄜州叛归，浑瑊使其将白娑勒追之，〔娑，素和翻〕。反为所败。〔败，补迈翻〕。
丙午，上急遣中使敕陕虢观察使李泌发兵防遏，勿令济河。〔吴法超等自鄜州擅归，自鄜州，即东北济河下栈，盖道蒲趋陕。若从同、华至陕，则不必济河矣〕。泌遣押牙唐英岸将兵趣灵宝，〔九域志：灵宝县，在陕州西四十五里。趣，七喻翻〕。淮西兵已陈于河南矣。〔陈，读曰阵〕。泌乃命灵宝给其食，淮西兵亦不敢剽掠。〔剽，匹妙翻〕。明日，宿陕西七里。〔陕西者，陕州之西也，距城七里〕。泌不给其食，遣将将选士四百人〔选士，简选其骁勇者〕。分为二队，伏于太原仓之隘道，令之曰：「贼十队过，东伏则大呼击之，西伏亦大呼应之，〔呼，火故翻〕。勿遮道，勿留行，常让以半道，随而击之。」〔遮道留行，贼必人自为战。让以羊道，随而击之，前者得得脱，后者务进，心不在战，此泌所以制胜〕。又遣虞候集近村少年各持弓、刀、瓦石蹑贼后，闻垀亦应而追之。又遣唐英岸将千五百人夜出南门，陈于涧北。〔陈，读曰：阵〕。明日四鼓，淮西兵起入隘，两伏发，贼众惊乱，且战且战且走，死者四之一；进遇唐英岸，邀而击之，贼众大败，擒其骡军兵马使张崇献。泌以贼必分兵自山路南遁，又遣都将燕子楚将兵四百自炭窦谷趣长水。〔长水，本隋弘农郡长渊县，后魏曰南陕，西魏更今名。唐志：长水县，属洛州河南府。宋白曰：长水县本汉卢延昌二年分卢氏东境库谷巳西、沙渠谷已东为南陕县，废帝改为长渊县，以县洛水、长渊为名，唐改长水。九域志：在府西二百四十里。燕，于虔翻。趣，七喻翻；下同〕。贼二日不食，屡战皆败，英岸追至永宁东，贼皆溃入山谷。吴法超果帅其众太半趣长水，〔帅，读曰：率〕。燕子楚击之，斩法超，杀其士率三分之二。上以陕兵少，发神策军步骑五千往助泌，至赤水，闻贼已破而还。上命刘玄佐乘驿归汴，以诏书缘道诱之，得百三十余人，至汴州，尽杀之。其溃兵在道，复为村民所杀，〔复扶又翻〕。得至蔡者纔四十七人。吴少诚以其少，〔少，诗绍翻〕。悉斩之以闻；且遣使以币谢李泌，为其诛叛卒也。〔为，于伪翻〕。泌执张崇献等六十余人送京师，诏悉腰斩于鄜州军门，以令防秋之众。
3初，云南王合罗凤陷巂州，〔肃宗至德元载，巂州陷，事见二百一十八卷〕。获西泸令郑回。〔西泸县，属巂州，本汉邛县地，江左置直化郡，置可泉县，天宝元年改曰西泸〕。回，相州人，通经术，合罗凤爱重之。其子凤迦异〔迦，求加翻〕。及孙异牟寻、曾孙寻梦凑皆师事之，每授学，回得挞之。及异牟寻为王，〔大历十四年，异牟寻立，见二百二十六卷〕。以回为清平官。清平官者，蛮相也，〔南诏官曰：坦绰，曰布燮，曰久赞，谓之清平官，所以决国事轻重，犹唐宰相也〕。凡有六人，而国事专决于回。五人者事回甚卑谨，有过，则回挞之。
云南有众数十万，吐蕃每入寇，常以云南为前锋，赋敛重数，〔敛，力赡翻。重数，所角翻〕。又夺其险要，立城堡，岁征兵肋防，云南苦之。回因说异牟寻复自归于唐〔说，式芮翻〕。曰：「中国尚礼义，有惠泽，无赋役。」异牟寻以为然，而无路自致，凡十余年。及西川节度使韦皋至镇，招抚境上群蛮，异牟寻潜遣人因群蛮求内附。皋奏：「今吐蕃弃好，〔好呼到翻〕。暴乱盐、夏，〔夏，户雅翻〕。宜因云南及八国生羌有归化之心〔八国生羌：白狗君、哥邻君、逋租君、南水君、弱水君、悉董君、清远君、咄霸君〕。招纳之，以离吐蕃之党，分其势。」上命皋先作边将书以谕之，微观其趣。〔为南诏内附张本〕。
4张延赏与齐映有隙，映在诸相中颇称敢言，上浸不悦；延赏言映非宰相器。壬子，映贬夔州刺史。刘滋罢为左散骑常侍，以兵部侍郎柳浑同平章事。
韩滉性苛暴，方为上所任，言无不从；他相充位而已，百【〔章：乙十六行本「百」下有「官群」二字；乙十一行本同；孔本同〕。】吏救过不赡。浑虽为滉所引荐，正色让之曰：「先相公以褊察为相，不汉岁而罢，〔先相公，谓滉父休也。罢相事见二百一十三卷开元二十一年〕。今公又甚焉。柰何榜吏于省中，〔榜，音彭〕。至有死者！且作福作威，岂人臣所宜！」书洪范曰：臣无有作威作福，其害于而家，丈于而国〕。滉愧，为之少霁威严。〔为，于伪翻〕。
5二月，壬戌，以检，左庶子崔澣充入吐蕃使。
6戊寅，槙海节度使、同平章事、充江、淮转运使韩滉薨。滉久在二浙，〔大历十四年，滉观察二浙。建中二年建节〕。所辟僚佐，各随其长，无不得人。尝有故人子谒之，考其能，一无所长，滉与之宴，竟席，未尝左右视及与并坐交言。〔并坐，谓并肩而坐者。坐，徂卧翻〕。后数日署为随军，使监库门。监，古衔翻。其人终日危坐，吏卒无敢妄出入者。
分浙江东、西道为三：浙西，治润州：浙东，治越州：宣、歙、池，治宣州；〔武德四年，以宣州之秋浦、南陵二县置池州；贞观元年，州废。永泰元年，复分宣州之秋浦、青阳，饶州之至德，置池州，治秋浦。秋浦，汉石城县地。宣、歙、池三州，属江南东道。唐初分十道，江南东、西道与二浙总为江南道。干元置浙江西道观度使，兼领宣、歙、饶三州，其后罢领、复领不一。自分二浙为三道，而宣、歙、池三州属江南东道〕。各置观察使以领之。
上以果州刺史白志贞为浙西观察使，〔果州，南充郡，治南充县。建中四年十二月，白志贞贬恩州司马中间盖转果州刺史，今自刺史复欲用为观察使〕。柳浑曰：「志贞，憸人，〔憸，利于上，佞人也。又曰：憸诐也，音息廉翻〕。不可复用。」〔复，扶又翻；下同〕。会浑疾，不视事；辛巳，诏下，用之。浑疾间，〔间，如字〕。遂乞骸骨；〔以言不用也〕。不许。
7甲申，葬昭德皇后于靖陵。〔王后，谥昭德。靖陵，在奉天县东北十里〕。
三月，丁酉，以左庶子李锆充入吐蕃使。〔铦，思廉翻。吐，从暾入声〕。
初，吐蕃尚结赞得盐、夏州，各留千余人戍之，退屯鸣沙；〔去年冬，吐蕃留兵戍盐、眅州。鸣沙县，属灵州，汉富平县地。宋白曰：见后。夏，户雅翻〕。自冬入春，羊马多死，粮运不继，又闻李晟炾摧沙，马燧、浑瑊等各举兵临之，大惧，〔晟，成正翻。燧，音遂。浑，户昆翻，又户本翻。瑊，古咸翻〕。屡遣使求和，上米之许。乃遣使卑辞厚礼求和于马燧，且请修清水之盟而归侵地，〔清水盟见二百二十八卷建中四年〕。使者相继于路。燧信其言，留屯石州，不复济河，为之请于朝。〔为，于伪翻。以马燧智略功名而信尚结赞为之请，使其劫盟之谋获遂，则自损名，而智略不足言〕。
李晟曰：「戎狄无信，不如击之。」韩游緕曰：「吐蕃弱则求盟，强则入寇，今深入塞内而求盟，此必诈也！」韩滉曰：「今两河无虞，若城原、鄯、洮、渭四州，使李晟、刘玄佐之徒将十万众戍之，河、湟二十余州可复也。其资粮之费，臣请主办。」上由是不听燧计，趣使进兵。燧请与吐蕃使颊热俱入朝论之，〔滉，呼广翻。鄯，以战翻，又音善。洮，土刀翻。将，即亮翻，又音如字。趣，读曰促。使，疏吏翻。朝，直遥翻。考异曰：邠志作「论莽热」，今从实录〕。会滉薨，燧、延赏皆与晟有隙，欲反其谋，争言和亲便。上亦恨回纥，〔谓陕州之辱也〕。欲与吐蕃和，共击之，得二人言，正会己意，计遂定。〔史言马燧、张延赏以私隙误国〕。
延赏数言「晟不宜久典兵，〔数，所角翻〕。请以郑云逵代之。」上曰：「当令自择代者。」〔令，力丁翻〕。乃谓晟曰：「朕以百姓之故，与吐蕃和亲决矣。大臣既与吐蕃有怨，不可复之凤翔，〔帝敬礼李晟，谓之大臣。之，往也。史言帝忌李晟，因吐蕃请和，将相有隙，而夺其兵柄〕。宜留朝廷，朝夕辅朕；自择一人可代凤翔者。」晟荐都虞候邢君牙。君牙，乐寿人也。〔乐寿，本汉河间乐城县，故城在今县东南十六里。后魏移县近古乐寿亭，因改为乐寿。唐初，属瀛州，永泰中，度属深州〕。丙午，以君牙为凤翔尹兼团练使。丁未，加晟太尉、中书令，勋、封如故；〔勋，上柱国；封，西平王〕。余悉罢之。
晟在凤翔，尝谓僚佐曰：「魏征好直谏，〔好，呼到翻〕。余窃慕之。」行军司马李叔度曰：「此乃儒者所为，非勋德所宜。」晟敛容曰：「司马失言。晟任兼将相，知朝廷得失不言，何以为臣！」叔度惭而退。〔余谓李晟欲忠于君，李叔度之言亦可谓忠于李晟〕。及在朝廷，上有所顾问，极言无隐；性沈密，未尝泄于人。〔朝，直遥翻。沈，持林翻〕。
辛亥，马燧入朝。燧既来，诸军皆闭壁不战，尚结赞遽自鸣沙引归，〔未白曰：鸣沙县，属灵州，本汉富平县地，后周保定二年于此置会州，建德六年立鸣沙镇，隋文帝立环州，以大河环曲为名，仍立鸣沙县属焉。此地人马行沙有声，异于余沙，故曰鸣沙〕。其众之乏马，多徒行者。
崔澣见尚结赞，责以负约。尚结赞曰：「吐蕃破朱泚，〔以武亭之功邀唐，事见二百三十卷元年四月。泚，且礼翻，又音此〕。未获赏，是以来，而诸州各城守，无由自达。盐、夏守将以城授我而遁，非我取之也。〔夏，户雅翻。将，即亮翻〕。今明公来，欲践修旧好，〔言欲践前言以修旧好。一日，欲践前迹以修前好。践，演翻。好，呼到翻〕。固吐蕃之愿也。今吐蕃将相以下来者二十一人，浑侍中尝与之共事，〔言尝与浑瑊共讨朱泚〕。知其忠信。灵州节度使杜希全、冱原度使李观皆信厚闻于异域，请使之主盟。」〔尚结赞欲因盟劫执二帅以取泾、灵耳。使，疏吏翻。观古玩翻〕。
夏，四月，丙寅，澣至长安。辛未，以澣为鸿胪卿，复使入吐蕃语尚结赞曰：〔胪，陵如翻。复，扶又翻；下同。语，牛倨翻〕。「希全守灵，不可出境，李观已改官，今遣浑瑊盟于清水。」〔清水，汉故县，唐属秦州。考异曰：实录：「崔澣至自鸣沙，传尚结赞言：『盟会之期及定界之所，唯命是听。君归奏决定，当以盐、夏相还。』又云：『清水之会，同盟者少，是以和好轻慢不成。今蕃相及元帅已下凡二十一人赴盟，灵州节度使杜希全禀性和善，外境所知，请令主此盟会。泾原节度使李观，亦请同主之。』辛未，以澣为鸿胪卿，充入吐蕃使，令澣报尚结赞：『希全职在灵州，不可出境，李观又已改官，遣侍中浑瑊充会盟使。』约以五月二十四日复盟于清水。」按尚结赞本怨浑瑊，故欲劫而执之。然则求瑊主盟，乃吐蕃意，非由唐出也。今从邺侯家传〕。且令先归盐、夏二州。〔令，力丁翻。夏，户雅翻〕。五月，甲申，浑瑊自咸阳入朝，以为清水会盟使。戊子，以兵部尚书崔汉衡为副使，司封员外郎郑叔矩为判官，特进未奉朝为都监。〔未奉朝，宦者也。朝，直遥翻；下同〕。己丑，瑊将二万余人赴盟所。
乙巳，尚结赞遣其属论泣赞来言：「清水非吉地，请盟于原州之土梨树；既盟而归盐、夏二州。」上皆许之。神策将马有麟奏：「土梨树多阻险，恐吐蕃设伏兵，不如平凉川坦夷。」〔新唐书地理志：平凉西北五里有吐蕃会盟坛〕。时论泣赞已还，丁未，遣使追告之。
9申蔡留后吴少诚，缮兵完城，欲拒朝会，〔朝，直遥翻〕。判官郑常、大将杨冀谋逐之，诈为手诏赐诸将申州刺史张伯元等；事泄，少诚杀常、冀、伯元。大将未旻、曹济奔长安。
10闰月，己未，韦皋复与东蛮和义王苴那时书，〔东蛮跨地二千里。勿邓、丰琶、两林，各有大鬼主为之长。苴那时，勿邓鬼主也。苴，子鱼翻〕。使诇伺导达云南。〔诇，翾正翻，又火迥翻。诇伺，刺探之人也〕。
11庚申，大省州、县官员，收其禄以给战士，张延赏之谋也。时新除官千五百人，而当减者千余人，怨嗟盈路。
12初，韩滉荐刘玄佐可使将兵复河、湟，上以问玄佐，玄佐亦赞成之。滉薨，玄佐奏言：「吐蕃方强，未可与争。」上遣中使劳问玄佐，〔劳，力到翻〕。玄佐卧而受命。张延赏知玄佐不可用，奏以河、湟事委李抱真；抱真亦固辞。皆由延赏罢李晟兵柄，故武臣皆愤怒解体，不肯为用故也。〔史言张延赏妒功疾能之罪〕。
13上以襄、邓扼淮西冲要，癸亥，以荆南节度使曹王皋为山南东道节度使，以襄、邓、复、郢、安、随、唐七州隶之。
14浑瑊之发长安也，李晟深戒之以盟所为备不可不严。张延赏言于上曰：「晟不欲盟好之成，〔好，呼到翻；下同〕。故戒瑊以严备。我有疑彼之形，则彼亦疑我矣，盟何由成！」上乃召瑊，切戒以推诚待虏，勿自为猜贰以阻虏情。
瑊奏吐蕃决以辛未盟，延赏集百官，以瑊表称诏示之〔称诏，以浑瑊表徧示百官〕。曰：「李太尉谓吐蕃和好必不成，〔李晟时加太尉，故以称之。吐，从暾入声。好，呼到翻〕。此浑侍中表也，盟日定矣。」晟闻之，泣谓所亲曰：「吾生长西陲，〔李晟，洮州人，长事王忠嗣、李抱玉，皆有功名。长知两翻〕。备谙虏情，〔谙，乌含翻。谙，悉也〕。所以论奏，但耻朝廷为犬戎所侮耳！」〔朝，直遥翻。自古以来，谓西戎犬戎〕。
上始命骆元光屯潘原，韩游緕屯洛口，〔潘原县，属原州，本阴盘也，天宝更名，时其地巳没于吐蕃。緕，古回翻。洛口，即水洛口，在瓦亭川东北〕。以为瑊援。元光谓瑊曰：「潘原距盟所且七十里，公有急，元光何从知之！请与公俱。」瑊以诏指固止之。元光不从，与瑊连营相次，距盟所三十余里。元光壕栅深固，瑊壕栅皆可踰也。〔壕，音豪，堑也。栅，测革翻〕。元光伏兵于营西，韩游緕亦遣五百骑伏于其侧，曰：「若有变，则汝曹西趣柏泉以分其势。」〔骑，奇寄翻。趣，逡谕翻。唐书地理志：原州有百泉县。五代史志曰：后魏分平凉置长城郡及黄石县，随大业初，改黄石为百泉。未白曰：时巳没蕃界〕。
尚结赞与瑊约，各以甲士三千人列于坛之东西，常服者四百人从至坛下。辛未，将盟，尚结赞又请各遣游骑数十更相觇索，〔更，工衡翻。觇，丑廉翻。索，山客翻〕。瑊皆许之。吐蕃伏精骑数万于坛西，游骑贯穿唐军，〔穿，尺绢翻〕。出入无禁；唐骑入虏军，悉为所擒，瑊等皆不知，入幕，易礼服。〔礼服，盟会之服〕。虏伐鼓三声，〔伐鼓，击鼓也〕。大噪而至，杀宋奉朝等于幕中。〔噪，则緖翻。朝，直遥翻〕。瑊自幕后出，偶得他马乘之，伏鬣入其衔，驰十余里，衔方及马口，故矢过其背而不伤。唐将卒皆东走，虏纵兵追击，或杀或擒之，〔衔，户监翻。过，古禾翻，又古卧翻。将即亮翻〕。死者数百人，〔是后刘昌为泾原帅，收聚劫盟将士亡没者骸骨，具棺槥衣服，葬于浅水原〕。擒者千余人，崔汉衡为虏骑所擒。浑瑊至其营，则将卒皆遁去，营空矣。骆元光发伏成陈以待之，〔陈，读曰阵；下同〕。虏追骑愕眙。〔眙，丑吏翻；惊视也〕。瑊入元光营，追骑顾见邠宁军西驰，乃还。〔西驰者，韩游緕所遣趣柏泉之军也〕。元光以辎重资瑊，〔重，直用翻〕。与瑊收散卒，勒兵整陈而还。
是日上临朝，谓诸相曰：「今日和戎息兵，社稷之福！」马燧曰：「然。」柳浑曰：「戎狄，豺狼也，非盟誓可结。今日之事，臣窃忧之！」李晟曰：「诚如浑言。」上变色曰：「柳浑书生，不知边计；大臣亦为此言邪！」皆伏地顿首谢，因罢朝。〔朝，直遥翻〕。是夕，韩游緕表言「虏劫盟者，兵临近镇。」〔近镇，言邠宁之近镇〕。上大惊，街递其表以示浑。〔仓猝之际，不及遣中使，令街使递其表以示浑〕。明旦，谓浑曰：「卿书生，乃能料敌如此其审乎！」上欲出幸以避吐蕃，大臣谏而止。
李晟大安园多竹，复有为飞语者，〔复，扶又翻〕。云「晟伏兵大安亭，谋因仓猝为变。」晟遂伐其竹。
癸酉，上遣中使王子恒赍诏遗尚结赞，〔遗，唯季翻〕。至吐蕃境，不纳而。浑瑊留屯奉天。
甲戌，尚结赞至故原州，〔原州，自广德初没于吐蕃，城吧墟矣，故曰故〕。引见崔汉衡等曰：「吾饰金械，欲械瑊以献赞普。今失瑊，虚致公辈。」又谓马燧之侄弇曰：「胡以马命，吾在河羊，春草未生，马不能举足，当是时侍中渡河掩之，吾全军覆没矣！〔在河曲，谓屯鸣沙时，马燧时屯石州，不渡河。燧加侍中，故以称之〕。所以求和，蒙侍中力。今全军得归，〔今，当作令〕。柰何拘其子孙！」命弇与宦官俱文珍、浑瑊将马宁俱归。〔独遣弇归，尚结赞虽有此言，马燧讳之，掩覆而不传矣。俱文珍归，则必言之于帝。马宁归，则必言之于浑瑊。中外传播，燧不可得而掩也。所以间燧者，可谓巧矣〕。分囚崔汉衡等于河、廓、鄯州。上闻尚结赞之言，由是恶马燧。〔马燧信尚结赞之言而为之请和，既堕其计伏；德宗又信尚结赞之间而恶马燧，又堕其计焉。然德宗但知恶马燧，而不知恶张延赏，又何也﹖恶，乌路翻〕。
六月，丙戌，以马燧为司徒兼侍中，罢其副元帅、节度使。
初，吐蕃尚结赞恶李晟、马燧、浑瑊，曰：「去三人，则唐可图也。」于是离间李晟，〔恶，乌路翻。去，羌吕翻。间，古苋翻〕。因马燧以求和，欲执浑瑊以卖燧，使并罪，困纵兵直犯长安，会失浑瑊而止。张延赏惭惧，谢病不视事。
15以陕虢观察使李泌为中书侍郎、同平章事。
16河东都虞候李自良从马燧入朝，上欲以为河东节度使，自良固辞曰：「臣事燧日久，〔马燧初镇河东，即亲任李自良〕。不欲代之为帅。」〔帅，所类翻〕。乃以为右龙武大将军。明日，自良入谢，上谓之曰：「卿于马燧，存军中事分，〔分扶问翻〕。诚为得礼。然北门之任，非卿不可。」卒以自良为河东节度使。〔卒，子恤翻〕。
17吐蕃之戍盐、夏者，馈运不继，人多病疫思归，尚结赞遣三千骑逆之，悉焚其卢舍，毁其城，驱其民而去。灵盐节度使杜希全遣兵分守之。
18韦皋以云南颇知书，壬辰，自以书招谕之，令趣遣使入见。〔趣，读曰促。见，贤遍翻；下同〕。
19李泌初视事，〔入政事堂视事也〕。壬寅，与李晟、马燧、柳浑俱入见。上谓泌曰：「卿昔在灵武，已应为此官，卿自退让。〔事见二百一十九卷肃宗至德元载〕。朕今用卿，欲与卿有约，〔此亦帝猜忌发见之一端也〕。卿慎勿报仇，有恩者朕当为卿报之。」〔为，于伪翻〕。对曰：「臣素奉道，不与人为仇。李辅国、元载皆害臣者，今自毙矣。素所善及有恩者，率已显达，或多零落，臣无可报也。」上曰：「虽然，有小恩者，亦当报之。」对曰：「臣今日亦愿与陛下为约，可乎﹖」上曰：「何不可！」愿陛下勿害功臣。臣受陛下厚恩，固无形迹。李晟、马燧有大功于国，闻有谗之者，虽陛下必不听，然臣今日对二人言之，欲其不自疑耳。陛下万一害之，则宿卫之士，方镇之臣，无不愤惋而反仄，〔惋，乌贯翻〕。恐中外之变不日复生也！〔复，扶又翻人臣苟蒙人主爱，信则幸矣，官于何有！臣布灵武之日，未尝有官，而将相皆受臣指画；陛下以李怀光为太尉而怀光愈惧，遂至于叛。此皆陛下所亲见也。今晟、燧富贵已足，苟陛下坦然待之，使其自保无虞，国有事则出从征伐；无事则入奉朝请，何乐如之！〔乐，音洛〕。故臣愿陛下勿以二臣功大而忌之，二臣勿以位高而自疑，则天下永无事矣。」〔惋，乌贯翻。乐，音洛。李泌不特欲使李晟、马燧无自疑之心，亦以德宗猜忌，开广而言之耳〕。上日：「朕始闻卿言，耸然不知所谓。及听卿析，乃知社稷之，至计也！朕谨当书绅，二大臣亦当共保之。」晟、燧皆起，泣谢。
上困谓泌曰：「自今凡军旅粮储事，卿主之；吏、礼委延赏；刑法委浑。」泌曰：「不可。陛下不以臣不才，使待罪宰相。宰相之职，不可分也，非如给事则有吏过、兵过，〔吏部、兵部主文、武选。凡奏拟皆过门下省，百司奏抄，侍中既审，给事中读之，有违失则驳正〕。舍人则有六押；〔唐制：中书舍人六员，佐宰相判案，同署乃奏。六典：中书舍人六人，分押六司署〕。至于宰相，天下之事咸共平章。若各有所主，是乃有司，非宰相也。」上笑曰：「朕适失辞，卿言是也。」泌请复所减州、县官。〔是年闰月，用张延赏之言，大省州、县官〕。上曰：「置吏以为人也，〔为，于伪翻；下谁为、第为、具为同〕。今户口减于承平之时三分之二，而吏员更增，可乎﹖」对曰：「户口虽减，而事多于承平且十倍，吏得无增乎！且所减皆有职而赜官不减，此所以为未当也。〔当，丁浪翻〕。至德以来置额外官，敌正官三分之一，若听使计日得资然后停，加两选授同类正员官。〔停字，句断。谓计其在官之日叙资，然后随所减员而停其官。又加以文武两选，授以正员官，与其元所居官类者〕。如此，则不惟不怨，兼使之喜矣。」又请诸未出合者不除府官，〔此泌所谓赜官不减者，因请减而除〕。上皆从之。乙卯，诏先所减官，并复故。
20初，张延赏在西川，与东川节度使李叔明有隙。上入骆谷，〔谓上自奉天幸山南时也〕。值霖雨，道涂险滑，卫士多亡归朱泚，叔明之子升〔考异曰：邺侯家传及旧叔明传皆作「擶」，今从实录及旧萧复传〕。及郭子仪之子曙、令狐彰之子建等六人，恐有奸人危乘舆，相与啮臂为盟，着行幐、汀揞，〔乘，绳证翻。着，陟略翻。「幐」，当「縢」，徒登翻。行縢，以邪幅缠足膞肠。诗采菽：斜幅在下。传云：幅，偪也，所以自偪东也。笺云：邪幅，如今行縢也。偪东其胫，自足至膝。正义曰：邪缠于足，谓之邪幅。钉揞，以皮为之，外施油蜡，底着铁钉。揞，音户皆翻〕。更鞚上马以至梁州，〔更，工衡翻。鞚，苦页翻〕。他入皆不得近。〔近，其靳翻〕。及还长安，上皆以为禁卫将军，宠遇甚厚。张延赏知升私出入郜国大长公主第，〔郜国，肃宗之女，初嫁裴，徽，又嫁萧升。唐制：皇姑为大长公主，正一品。郜，古到翻。长，知丈翻〕。密以白上。上谓李泌曰：「郜国已老，升年少，何为如是！〔泌，薄必翻。少，始照翻〕。殆必有故，卿宜察之。」泌曰：「此必有欲动摇东宫者。谁为陛下言之﹖」上曰：「卿勿问，第为朕察之。」〔为，于伪翻〕。泌曰：「必延赏也。」上曰：「何以知之﹖」泌具为上言二人之隙，〔言延赏与升父叔明有隙〕。且曰：「升承恩顾，典禁兵，延赏无以中伤，〔中，竹仲翻〕。而郜国乃太子萧妃之母也，故欲以此陷之耳。」上笑曰：「是也。」泌因请除升他官，勿令宿卫以远嫌。〔远，于愿翻〕。秋，七月以升为詹事。郜国，肃宗之女也。
21甲子，割振武之绥、银二州，以右羽林将军韩潭为夏、绥、银节度使，帅神策之士五千、朔方、河东之士三千镇夏州。〔夏，户雅翻。使，疏吏翻。帅，读曰率〕。
22时关东防秋兵大集，国用不充，李泌奏：「自变两税法以来，〔两税事始见二百二十六卷建中元年〕。藩镇、州、县多违法聚敛。继以朱泚之乱，争榷率、征罚以为军资，点募自防；〔敛，力赡翻。泚，且礼翻，又音此。榷率者，拘榷而敷率。征罚者，吏民有罪，罚使纳钱谷以免罪而如数征之也。凡此皆州镇以充军资，点募强壮以自防卫。榷，古岳翻〕。泚既平，自惧违法，匿不敢。请遣使以诏旨赦其罪，但令革正，自非于法应留使、留州之外，悉输京师。〔令，力丁翻。留使者，留以应本道节度、观察使征调。留州者，留以给本州岛经用〕。其官典逋负，可征箸征之，难征者释之，以示宽大；敢有隐没者，重设告赏之科而罪之。」〔重设赏格，告者依格给赏而罪其隐没者〕。上喜曰：「卿策甚长，然立法太宽，恐所得无几！」对曰：「兹事臣固熟思之，宽则获多而速，急则获少而迟。盖以宽则人喜于免罪而乐输，〔少，始绍翻。乐，音洛〕。急则竞为蔽匿，非推鞫不能得其，财不足济今日之急而皆入于奸吏矣。」上曰：「善」以度支员外郎元友直为河南、江、淮南句勘两税钱帛使。〔度，徒洛翻。句，音勾。使，疏吏翻〕。
初，河、陇既没于吐蕃，〔代宗初年，河、陇陷没。吐，从暾入声〕。自天宝以来，安西、北庭奏事及西域使人在长安者，归路既绝，人马皆仰给于鸿胪，礼宾委府、县供之，仰，牛向翻。胪，陵如翻。鸿胪掌四夷之客，有礼宾院。府县，谓京兆府及其所赤县、畿县也〕。于度支受直。度支不时付直，长安市肆不胜其弊。〔度，徒洛翻。胜，音升〕。李泌知胡客留长安久者，或四十余年，皆有妻子，买田宅，举质取利，〔举者，举贷以取倍称之利也。质者，以物质钱，计月而取其利也〕。安居不欲归，命检括胡客有田宅者停其给。凡得外国朝贡使者留京师数十年不听归乎！〔朝，直遥翻〕。今当假道于回纥，或自海道各遣归国。有不愿归，当于胪自陈，授以职位，给俸禄为唐臣。人生当乘时展用，岂可终身客死邪！」于是胡客无一人愿归者，泌皆分隶神策两军，王子、使者为散兵马使或押牙，〔散，悉亶翻〕，余皆为卒，禁旅益壮。鸿胪所给胡客纔十余人，岁省度支钱五十万缗；市人皆喜。〔免供亿，故喜〕。
上复问泌以复府兵之策。〔上复，扶又翻〕。对曰：「今岁征关东卒戍京西者十七万人，计步食粟二百四万斛。今粟斗直百五十，为钱三百六万缗。国家比遭饥乱，〔比，毗至翻〕。经费不充，就使有钱，亦无粟可籴，未暇议复府兵也。」上曰：「然则柰何﹖亟减戍卒归之，何如﹖」对曰：「陛下〔【章：乙十六行本「下」下有「诚能」二字；乙十一行本同；孔本同；张校同。】〕用臣之言，可以不减戍卒，不扰百姓，粮食皆足，粟麦日贱，府兵亦成。」上曰：「苟能如是，何为不用！」对曰：「此须急为之，过旨日则不及矣。今吐蕃久居原、会之间，〔【章：乙十六行本「会」作「兰」；乙十一行本同；退斋校同。】〕以牛运粮，粮尽，牛无所用，请发左藏恶缯染为彩缬，〔藏，徂浪翻。恶缯，积于库藏年深以致脆恶者。缬，户结翻。撮彩以线结之而后染色，既染则解其结，凡结处皆元色，余则入染色矣，其色斑斓，谓之缬〕。因党以市之，每头不二三匹，计十八万匹，可致六万余头。又命诸冶铸农器，籴麦种，〔种，章勇翻；下其种同〕。分赐沿边军镇，募戍卒，耕荒田而种之，约明年麦熟占偿其种，其余据时价五分增一，官为籴之。〔为，于伪翻〕。来春种禾亦如之。关中土沃而久荒，所收必厚。戍卒获利，耕者浸多。边地居人至少，军士月食官粮，粟麦无所售，其价必贱，名为增价，实比今岁所减多矣。」上曰：「善！」即命行之。
泌又言：「边地官多阙，请募人入粟以补之，可足今岁之粮。」上亦从之，因问曰：「卿言府兵亦集，如何﹖」对曰：「戍卒因屯田致富，则安于其土，不复思归。〔复，扶又翻〕。旧制，戍卒三年而代，及其将汉，下令有愿留者，即以所开田为永业。家人愿来者，本贯给长牒续食而遣之。〔戍兵家口，发赴边镇者，本贯为给长牒，所过郡县续食，以至戍所〕。据应募之数，移报本道，虽河朔诸帅得免更代之烦，〔帅，所类翻。更，工衡翻〕。亦喜闻矣。〔喜，许记翻〕。不过数番，则戍卒【〔章：乙十六行「卒」下有「皆」字；乙十一行本同；孔本同；张校同〕。】土著，〔着，直略翻〕。乃悉以府兵之法理之，〔理，治也〕。是变关中之疲弊为富强也。」上喜日：「如此，天下无复事矣。」〔泌所谓复府兵之策，当以积渐而成。帝遽谓之天下无复事，是但喜其言之可听而不察其事非旦暮之可集也〕，泌曰：「未也。臣能不用中之使吐蕃自困。」上曰：「计将安出﹖」对曰：「臣未敢言之，俟麦禾有效，然后可议也。」上固问，不对。泌意欲结回纥、大食、云南与共图吐蕃，令吐蕃所备者多；知上素恨回纥，恐闻之不悦，并屯田之议不行，故不肯言。既而戍应募，愿耕屯田者什五六。〔自李泌为相，观其处置天下事，姚崇以来未之有也。史臣谓其出入中禁，事四君，数为权幸所疾，常以智免。好纵横大言，时时谠议，能寤移人主意。然常持黄、老、鬼神说，故为人所讥。余谓泌以智免，信如史臣言矣。然其纵横大言，持黄、老、鬼神说，亦智也。泌处肃、代父子之间，其论兴复形势，言无不效。及张、李之间，所以保右代宗者，言无不行。元载之谗疾，卒能自免，可谓智矣。至其与德宗论天下事，若指诸掌。以肃、代之信泌而泌不肯为相，以德宗之猜忌而泌夷然当之，亦智也。呜呼！仕而得君，谏行言听，则致身宰辅宜也。历事三世，洁身远害，筋力向衰，乃方入政事堂与新贵人伍。所谓经济之略，向未能而得君，谏行言听，则致身宰辅宜也。历事三世，洁身远害，叚力向衰，乃方入政事堂与新贵人伍。所谓经济之略，向未能为肃、代吐者，尽为德宗吐之。岂德宗之度弘于祖父邪！泌盖量而后入耳。彼德宗之猜忌刻薄，直如萧、姜，谓之轻已卖直；功如李、马，忌而置之散地；而泌也恣言无惮。彼其心以泌为祖父旧人，智略无方济中兴，其敬信之也久矣，泌之所以敢当相位者，其自量亦番矣，庸非智乎！其持黄、老、鬼神说，则子房欲从赤松游之故智也。但子房功成后为之，泌终始笃好之耳〕。
23壬申，赐骆元光姓名李元谅。
24左仆射、同平章事张延赏薨。〔射，寅谢翻。薨，呼肱翻〕。
唐纪四十九〔起强圉单阏（丁卯）八月，尽重光协（辛未），凡四年有奇。〕
《德宗神武圣文皇帝八》
贞元三年〔（丁卯、七八七）〕
1八月，辛巳朔，日有食之。
2吐蕃尚结赞遣五骑送崔汉衡归，〔吐，从暾入声。汉衡为吐蕃所擒见上卷是年五月。骑，奇寄翻。〕且上表求和；至潘原，李观语之以「有诏不纳吐蕃使者」，〔上，时掌翻。观，古玩翻。语，牛倨翻。使，疏吏翻。〕受其表而却其人。
3初，兵部侍郎、同平章事柳浑与张延俱为相，浑议事数异同，〔相，息亮翻。数，所角翻。〕延赏使所亲谓曰：「相公旧德，但节言于庙堂，则重位可久。」浑曰：「为吾谢张公，〔为，于伪翻。〕柳浑头可断，〔断，音短。〕舌不可禁！」〔禁，居吟翻。〕由是交恶。上好文雅酝藉，〔好，呼到翻。酝，纡运翻。藉，慈夜翻。史照曰：酝藉，有雅度之称。余谓照说非也。记礼器云：礼有摈诏，乐有相步，温之至也。郑氏注云：皆为温藉重礼也。皇氏云：温，谓丞藉。凡玉以物缊里丞藉，君子亦以威仪摈相以自丞藉。温，与缊同。〕而浑质直轻侻，无威仪，〔侻，他活翻〕。于上前时发俚语。上不悦，欲黜为王府长史，李泌言：「浑褊直无他。〔俚，音里。长，知丈翻。褊，补典翻。〕故事，罢相无为长史者。」又欲以为王傅，泌请以为常侍，上曰：「茍得罢之，无不可者。」〔于此可以见帝之亲任泌。泌，薄必翻。〕己丑，浑罢为左散骑常侍。〔散，悉亶翻。〕
4初，郜国大长公主适驸马都尉萧升；升，复之从兄弟也。〔郜，音告。长，知两翻。从，才用翻。〕公主不谨，詹事李升、蜀州别驾萧鼎、〔武后垂拱二年，分益州置蜀州、汉州。〕彭州司马李万、丰阳令韦恪，〔丰阳县，属商州，汉商县地，晋分商县置丰阳县，以川为名。旧治吉川城，麟德元年移治丰阳川。〕皆出入主第。主女为太子妃，始者上恩礼甚厚，主常直乘肩舆抵东宫；宗戚皆疾之。或告主淫乱，且为厌祷。〔厌，于琰翻，又一謟翻。〕上大怒，幽主于禁中，切责太子；太子不知所对，请与萧妃离婚。
上召李泌告之，且曰：「舒王近巳长立，〔长，知两翻。〕孝友温仁。」泌曰：「何至于是！陛下惟有一子，〔考异曰：按德宗十一子，谊、謜其所生外，犹有九子。而泌云惟有一子者，盖当是时小王或未生，谊、謜之外尚有昭靖子也。〕柰何一旦疑之，欲废之而立侄，得无失计乎！」上勃然怒曰：「卿何得间人父子！〔间，古苋翻。〕谁语卿，舒王为侄者﹖」对曰：「陛下自言之。大历初，陛下语臣，〔语，牛倨翻。〕『今日得数子』。臣请其故，陛下言『昭靖诸子，主上令吾子之。』〔昭靖太子，上弟邈也。〕今陛下所生之子犹疑之，何有于侄！〔当此之时，微李泌，孰能言及此者。〕舒王虽孝，自今陛下宜努力，勿复望其孝矣！」〔因父子天性，推而言及人情利害极处以感动之。复，扶又翻。〕上曰：「卿不爱家族乎﹖」对曰：「臣惟爱家族，故不敢不尽言。若畏陛下盛怒而为曲从，陛下明日悔之，必尤臣云：『吾独任汝为相，不力谏，使至此；必复杀而子。』〔而，汝也。〕臣老矣，余年不足惜，若冤杀臣子，使臣以侄为嗣，臣未知得歆其祀乎！」因鸣咽流涕。〔又以自家真情感动之。〕上亦泣曰：「事已如此，使朕如何而可﹖」对曰：「此大事，愿陛下审图之。臣始谓陛下圣德，当使海外蛮夷皆戴之如父母，岂谓自有子而疑之至此乎！臣今尽言，不敢避忌讳。自古父子相疑未有不亡国覆家者。陛下记昔在彭原。建宁何故而诛﹖」上曰：「建宁叔实冤，肃宗性急，谮之者深耳！」〔建宁王倓，德宗之叔也。倓冤死事见二百一十九卷肃宗至德元载。〕泌曰：「臣昔以建宁之故，固辞官爵，誓不近天子左右；〔近，其靳翻。〕不幸今日复为陛下相，又兹事。〔复，扶又翻。相，息亮翻。〕臣在彭原，承恩无比，竟不敢言建宁之冤，及临辞乃言之，肃宗亦悔而泣。〔事见二百二十卷至德二载。〕先帝自建宁之，死常怀危惧，臣亦为先帝诵黄台瓜辞以防谗构之端。」〔事见同上。为，于伪翻。〕上曰：「朕固知之。」意色稍解，乃曰：「贞观、开元皆易太子，何故不亡﹖」对曰：「臣方欲言之。昔承干屡尝监国，〔监，古衔翻。〕托附者众，东宫甲士甚多，与宰相侯君集谋反，事觉，太宗使其舅长孙无忌与朝臣数十人鞫之，事状显白，然后集百官而议之。当时言者犹云：『愿陛下不失为慈父，使太子得终天年。』太宗从之，并废魏不泰。〔事见一百九十有七卷贞观十七年。〕陛下既知肃宗性急，以建宁为冤，臣不胜庆幸。〔胜，音升。〕愿陛下戒覆车之失，从容三日，〔从，千容翻。〕究其端绪而思之，陛下必释然知太子之无他矣。若果有其迹，当召大臣知义理者二十人与臣鞫其左右，必有实状，愿陛下如贞观之法行之，并废舒王而立皇孙，则百代之后，有天下者犹陛下子孙也。至于开元之末，武惠妃谱太子瑛兄弟杀之，海内冤愤，〔事见二百一十四卷玄宗开元二十五年。〕此乃百代所当戒，又可法乎！且陛下昔尝令太子见臣于蓬莱池，〔大明宫中蓬莱殿北有太液池，池中有蓬莱山，所谓蓬莱池，盖即此也。〕观其容表，非有倮日豺声商臣之相也，〔左传：楚成王将立太子商臣，令尹子上曰：「不可，是人也，倮目而豺声，忍人也。」不听，卒立之。商臣后果以官甲围成王而杀之。〕正恐失于柔仁耳。又，太子自贞元以来常居少阳院，〔大明宫中有少阳院，在浴堂殿之东，温室殿西南。少诗照翻。〕在寝殿之侧，〔德宗常居浴堂殿。〕未尝接外人，预外事，安有异谋乎！彼谮人者巧诈百端，虽有手书如晋愍怀，〔事见八十三卷西晋惠帝元康九年。〕衷甲如太子瑛，〔开元二十五年，杨泂复构太子瑛、鄂王瑶、光王琚与妃兄薛锈有异谋。武惠妃使人诡召太子。二王曰：「中有贼，请甲以入。」太子从之。妃白帝曰：「太子、二王谋反，甲而来！」帝使中人视之，如言。遂并废为庶人。〕犹未可信，况但以妻母有罪为累乎！〔累，良瑞翻；下累汝同。〕幸陛下语臣，〔语。牛倨翻。〕臣敢以家族保太子必不知谋。向使杨素、许敬宗、李林甫之徒承此旨，已就舒王图定策之功矣！「上曰：「此朕家事，何豫于卿，而力争如此﹖」对曰：「天子以四海为家。臣今独任宰相之重，四海之内，一物失所，责归于臣。况坐视太子冤横而言，〔横，户孟翻。〕臣罪大矣！」上曰：「为卿迁延至明日思之。」〔为，于伪翻。〕泌抽笏叩头而泣曰：「如，此臣知陛下父子慈孝如初矣！然陛下还宫，当自审心，勿露此意于左右；露之，则彼皆欲树功于舒王，太子危矣！」上曰：「具晓卿意。」泌归。谓子弟曰：「吾本不乐富贵，而命与愿违，今累汝曹矣。」〔乐，音洛。累，力瑞翻。〕
太子遣人谢泌曰：「若必不可救，欲先自仰药，何如﹖」〔言欲饮药而死也。〕泌曰：「必无此虑。愿太子起敬起孝。〔起敬起孝，礼记之言。〕苟泌身不存，则事不可知耳。」
间一日，〔按经典释文：间，音间厕之间。〕上开延英殿独召泌，〔宋白曰：唐制：内中有公事商量，即降宣头付合门开延英，合门翻宣申中书，井牓正衙门。如中书有公事敷奏，即宰臣入牓子，奏请开延英，只是宰臣赴对。〕流涕阑干，〔泣涕纵横为阑干。一曰：阑干，泪不断貌。〕抚其背曰：「非卿切言，朕今日悔无及矣！皆如卿言，太子仁孝，实无他也。自今军国及朕家事，皆当谋于卿矣。」泌拜贺，因曰：「陛下圣明，察太子无罪，臣报国毕矣。臣前日惊悸亡魂，〔悸，其季翻，心动也。〕不可复用，〔复扶又翻。〕愿乞骸骨。」上曰：「朕父子赖卿得全，方属子孙，属，之欲翻。〕使卿代代富贵以报德，何为出此言乎！」甲午，诏李万不知避宗，宜杖死。〔左传：齐卢蒲癸臣于庆舍，有宠，妻之以女。庆舍之士谓卢蒲癸曰：「男女辨姓，子不避宗，何也﹖」癸曰：「宗不余避，余独安避之!」〕李升等及公主五子，皆流岭南及远州。
5戊申，吐蕃帅羌、浑之众寇陇州，连营数十里，京城震恐。〔帅，读曰率。〕九月，丁卯，遣神策将石季章戍武功，决胜军使唐良臣戍百里城。丁巳，吐蕃大掠洴阳、吴山、华亭，〔吴山县，属陇州，隋之长蛇县地，唐贞观元年更名，以县有吴山也。史照曰：华亭，本属安定郡，后属陇州，垂拱二年更名曰亭川，元和三年省入洴源。洴，口坚翻。〕老弱者杀之，或断手凿目，弃之而去；〔断，音短。〕驱丁壮万余悉送安化峡西，〔安化峡，当在秦州清水县界。九域志：平凉西南七一里有安化县。又陇州洴阳县有安化镇。〕将分隶羌、浑，乃告之曰：「听尔东向哭辞乡国！」众大哭，赴崖谷死伤者千余人。未几，〔几，居岂翻。〕吐蕃之众复至，围陇州，〔复，扶又翻。〕刺史韩清沔与神策副将苏太平夜出兵击却之。〔沔，弥兖翻。〕
6上谓李泌曰：「每岁诸道贡献，共直钱五十万缗，今岁仅得三十万缗。〔泌，薄必翻。缗，眉巾翻。〕言此诚知失体，然宫中用度殊不足。」泌曰：「古者天子不私求财，〔春秋左传之言。〕今请岁供宫中钱百万缗，愿陛下不受诸道贡献及罢宣索。〔遣中使以圣旨就有司宣取财物，谓之宣索。索，山客翻。〕必有所须，请降敕折税，〔折，之舌翻。〕不使奸吏因缘诛剥。」上从之。
7回纥合骨咄禄可汗屡求和亲，且请昏；上未之许。会边将告乏马，无以给之，〔纥，下没翻。咄，当没翻。可，从刊入声。汗，户汗翻。将，即亮翻。〕李泌言于上曰：「陛下诚用臣策，数年之后，马贱于今十倍矣！」上曰：「何故﹖」对曰：「愿陛下推至公之心，屈己徇人，为社稷大计，臣乃敢言。」上曰：「卿何自疑若是！」对曰：「臣愿陛下北和回纥，南通云南，西结大食、天竺，如此，则吐蕃自困，马亦易致矣。」〔吐，从暾入声。易，弋豉翻。〕上曰：「三国当如卿言，至于回纥则不可！」〔以陕州之辱，恨回纥也。〕泌曰：「臣固知陛下如此，所以不早言。〔见上卷是年七月。〕为今之计，当以回纥为先，三国差缓耳。」〔三国，谓云南、大食、天竺。〕上曰：「唯回纥卿勿言。」泌曰：「臣备位宰相，事有可否在陛下，何至不许臣言！」〔相，息亮翻。〕上曰：「朕于卿言皆听之矣，至于〔【章：乙十六行本「于」下有「和」字；乙十一行本同；孔本同；张校同。】〕回纥，宜待子孙；于朕之时，则固不可！」泌曰：「岂非以陕州之耻邪！」上曰：「然。韦少华等以朕之故受辱而死，〔事见二百二十二卷宝应元年。陕，失冉翻。邪，音耶。少，始照翻。〕朕岂能忘之！属国家多难，〔属，之欲翻。难，乃旦翻。〕未暇报之，和则决不可。卿勿更言！」泌曰：「害少华者乃牟羽可汗，陛下即位，举兵入寇，未出其境，今合骨咄禄可汗杀之。然则今可汗乃有功于陛下，宜受封赏，又何怨邪！其后张光晟杀突董等九百余人，〔杀牟羽、杀突董事并见二百二十六卷建中元年。〕合骨咄禄竟不敢杀朝廷使者，〔见二百二十七卷建中三年。〕然则合骨咄禄固无罪矣。」上曰：「卿以和回纥为是，则朕固非邪﹖」对曰：「臣为社稷而言，〔为，于伪翻。〕若苟合取容，何以见肃宗、代宗于天上！」〔凡人言死，则曰见某人于地下。人主之前，尊君之祖、父，则曰见于天上，言其神灵在天，死则将得见之。〕上曰：「容朕徐思之。」自是泌凡十五余对，未尝不论回纥事，上终不许。泌曰：「陛下既不许回纥和亲，愿赐臣骸骨。」上曰：「朕非拒谏，但欲与卿较理耳，何至遽欲去朕邪！」对曰：「陛下许臣言理，此固天下之福也。」上曰：「朕不惜屈己与之和，但不能负少华辈。」对曰：「以臣观之，少华辈负陛下，非陛下负之也。」上曰：「何故﹖」对曰：「昔回纥叶护将兵助讨安庆绪，肃宗但令臣宴劳之于元帅府，先帝未尝见也。〔劳，力到翻。讨安庆绪之时，代宗以广平王为元帅。〕叶护固邀臣至其营，肃宗犹不许。及大军将发，先帝始与相见。所以然者，彼戎狄豺狼也，举兵入中国之腹，不得不过为之防也。陛下在陕，富于春秋，少华辈不能深虑，以万乘元子径造其营，〔造，七到翻。〕又不先与之议相见之仪，使彼得肆其桀骜，〔骜，五告翻。〕岂非少华辈负陛下邪﹖死不足偿责矣。且香积之捷，叶护欲引兵入长安，先帝亲拜之于马前以止之，叶护遂不敢入城。〔事见二百二十卷肃宗至德二载。〕当时观者十万余人，皆叹息曰：『广平王真华、夷主也！』然则先帝所屈者少，所伸者多矣。叶护乃牟羽之叔父也。牟羽身为可汗，举全国之兵赴中原之难，〔难，乃旦翻。〕故其志气骄矜，敢责礼于陛下；陛下天资神武，不为之屈。当是之时，臣不敢言其它，若可汗留陛下于营中，欢饮十日，天下岂得不寒心哉！〔不敢察察言，故云尔。〕而天威所临，豺狼驯扰，〔驯，从也，善也。扰者，顺也。〕可汗母捧陛下于貂裘，叱退左右，亲送陛下乘马而归。陛下以香积之事观之，则屈己为是乎﹖陛下屈于牟羽乎﹖牟羽屈于陛下乎﹖」上谓李晟、马燧曰：「故旧不宜相逄。朕素怨回纥，今闻泌言香积之事，朕自觉少理。〔此多少之少，音诗绍翻﹖〕卿二人以为何如﹖」对曰：「果如泌所言，则回纥似可恕。」上曰：「卿二人复不与朕，〔复，扶又翻。〕朕当柰何！」泌曰：「臣以为回纥不足怨，向来宰相乃可怨耳。今回纥可汗杀牟羽，其国人有再复京城之勋，〔回纥，至德二载与代宗复两京，宝应元年又与帝复东京，是有再复京城之勋。〕夫何罪乎！吐蕃幸国之灾，陷河、陇数千里之地，又引兵入京城，使先帝蒙尘于陕，〔见二百二十三卷代宗广德元年。〕此乃〔【章：乙十六行本「乃」下有「百代」二字；乙十一行本同；孔本同；张校同；退斋校同。】〕必报之雠，况其赞普〔【章：乙十六行本「普」下有「至今」二字；乙十一行本同；孔本同；张校同。】〕尚存，〔言牟羽巳死，则回纥为可恕；赞普尚存，则国雠当必复。〕宰相不为陛下别白言此，〔为，于伪翻。别，彼列翻。〕乃欲和吐蕃以政回纥，此为可怨耳。」上曰：「朕与之为怨巳久，又闻吐蕃劫盟，今往与之和，得无复拒我，为夷狄之笑乎﹖」〔复，扶又翻。〕对曰：「不然。臣曩在彭原，今可汗为胡禄都督，与今国相白婆帝皆从叶护而来，臣待之颇亲厚，故闻臣为相而求和，安有复相拒乎！臣今请以书与之约：称臣，为陛下子，每使来不过二百人，印马不过千匹，〔唐六典：有诸监马印。凡诸监马驹，以小官字印印左膊，以年示印印右髀，以监名依左、右厢印印尾侧。若形容端正，拟送尚乘者，则不须印监名。至三岁起，脊量强弱渐以飞字印印右膊。细马、次马俱以龙形印印项左。送尚乘者，于尾侧依左、右闲印以三花。其余杂马上乘者，以风字印印左膊，以飞字印印右髀。经印之后，简入别所者，各以新入处监名印印左颊。官马赐人者，以赐字印配诸运，及充传送驿者，以出字印并印右颊。诸蕃马印随部落各为印识。回纥马印侽俈俌俰。此所谓印马者，回纥以马来与中国为互市，中国以印印之也。〕无得携中国人及商胡出塞。五者皆能如约，则主上必许和亲。如此，威加北荒，旁詟吐蕃，〔詟，之涉翻。〕足以快陛下平昔之心矣。」上曰：「自至德以来，与为兄弟之国，今一旦欲臣之，彼安肯和乎﹖」对曰：「彼思与中国和亲久矣，其可汗、国相素信臣言，若其未谐，但应再发一书耳。」上从之。
既而回纥可汗遣使上表称儿及臣，凡泌所与约五事，一皆听命。上大喜，谓泌曰：「回纥何畏服卿如此！」对曰：「此乃陛下威灵，臣何力焉！」上曰：「回纥则既和矣，所以招云南、大食、天竺柰何﹖」对曰：「回纥和，则吐蕃巳不敢轻犯塞矣。次招云南，则是断吐蕃之右臂也。〔断，音短。〕云南自汉以来臣属中国，〔云南，本汉之哀牢夷，后汉永平之间，始臣属中国，其地在汉永昌郡界。〕杨国忠无故扰之使叛，臣于吐蕃，〔事见二百一十六卷玄宗天宝九载。〕苦于吐蕃赋役重，未尝一日不思复为唐臣也。大食在西域为最强，自葱岭尽西海，地几半天下，〔大食既并波斯，突骑施又亡，其地东尽葱岭，西南际海，方万余里。几，居衣翻。〕与天竺皆慕中国，代与吐蕃为仇，臣故知其可招也。」
发亥，遣回纥使者合阙将军归，许以咸安公主妻可汗，〔蓬州咸安郡。公主，上女也。妻，七细翻。考异曰：邺侯家传：九月，泌请与回纥和亲。十月，与回纥书。十二月，回纥遣聿支达干上表谢恩，皆请如宰相约和亲。按实录：「八月丁酉，回纥遣默啜达干来贡方物，且请和亲。九月癸亥，遣回纥使合阙将军归其国。初，合阙将其君命请昏，上许以咸安公主嫁之，命见于麟德殿，且令赍公主画图就示可汗，以马价绢五万还之，许互市而去。」十二月，无聿支入聘之事。回纥自大历十一年以，未尝入寇，信使往来，亦无不和及求和之迹。盖德宗心恨回纥，而外迹犹羁縻不绝。今回纥请昏，则拒绝不许，而李泌劝与为昏耳。其月数之差，则恐李繁记之不详。或者聿支即默啜与合阙，皆不可知也，若以默啜即为请昏之使，合阙即为谢恩之人。水泌论回纥凡十五余对，须半月以上。泌又云：「臣木夹中与书，令朝臣递，云一月可到，岁内报至。」自丁酉至癸亥，纔二十六日耳。今依实录月日。因许嫁咸安，本其事而言之，〕归其马价绢五万疋。
8吐蕃寇华亭及连云堡，皆陷之。〔连云堡，在泾州西界。宋鄢曰：连云堡，泾要地也，三垂峭绝，北据高所，虏进退，烽火易通。考异曰：邺侯家传曰：「时京西诸镇报种麦已毕，绝万顷而皆亘野；上大喜。既而尚结赞来入寇，诸军闭壁；候夜，斫营，悉捷，结赞乃退归。上以十余年来，边军尝被戎挫，皆入践京畿，此来始败，又不能更深入，且报种麦已毕而喜甚。」按实录：「吐蕃陷华亭及连云堡，驱掠邠、泾编户牛畜万计，悉送至弹筝峡。是秋，数州人无种麦者。」与家传相反。今从实录。〕甲戍，吐蕃驱二城之民数千人及邠、泾人畜万计而去，置之弹筝峡西。泾州恃连云为斥候，连云既陷，西门不开，门外皆为虏境，樵采路绍。每收获，必陈兵以扞之，多失时，得空穗而已。〔禾麦熟而不收获，其实陨落，故得空穗。〕由是泾州常苦乏食。
9冬，十月，甲申，吐蕃寇丰义城，〔武德二年，分彭原置丰义县，属宁州。宋白曰：彭阳县，后魏于县置云州，周武保定二年，废州为防，隋文帝废防为丰义城，唐武德初分彭原县为丰义县，属彭州，贞观废彭州，以县属宁州，其城即后魏云州城。〕前锋至大回原，邠宁节度使韩游緕击却之：乙酉，复寇长武城，〔复，扶又翻。〕又城故原州而屯之。
10妖僧李软奴自言：「本皇族，见岳、渎神〔渎，谓四渎。妖，于遥翻。〕命己为天子；」结殿前射生将韩钦绪等谋作乱。丙戍，其党告之，上命捄送内侍省推之。〔推鞫也。〕李晟闻之，据仆于地曰：「晟族灭矣！」李泌问其故。晟曰：「晟新罹谤毁，〔事见上卷本年三月。〕中外家人千余，若有一人在其党中，则兄亦不能救矣。」泌乃密奏：「大狱一起，所连引必多，外间人情恟惧，请出付台推。」〔付御史台推鞫之也。〕上从之。钦绪，游緕之子也，亡抵邠州；游緕出屯长武城留后械送京师。壬辰，腰斩软奴等八人，北军之士坐死者八百余人，而朝廷之臣无连及者。韩游緕委军诣阙谢，上遣使止之，委任如初。游緕又械送钦绪二子；上亦宥之。
11吐蕃以苦寒不入寇，而粮运不继；十一月，诏浑瑊归河中，〔考异曰：邺侯家传：「十一月，以张献甫为邠，宁等州节度使，代韩游緕，而以浑侍中为朔方、河中、绛、邠、宁、庆副元帅。先公乃令献甫修西界堡障、濠堑，南接泾州，于是塞内始有藩篱之固，尚结赞不能轻入窥边矣。」按献甫明年七月乃为邠宁节度。家传误也。〕李元谅归华州，刘昌分其众〔【章：乙十六行本「众下有「五千」二字；乙十一行本同；孔本同；张校同；退斋校同。】〕归汴州，〔刘昌，本汴州将也，贞元三年入朝，诏以汴兵八千戍泾原，寻授泾原帅。华，户化翻。〕自余防秋兵退屯凤翔、京兆诸县以就食。
12十二月，韩游緕入朝。
13自兴元以来，是岁最为丰稔，米斗直钱百五十、粟八十，诏所在和籴。
庚辰，上畋于新店，入民赵光奇家，问：「百姓乐乎﹖」对曰：「不乐。」上曰：「今岁颇稔，何为不乐﹖」〔乐，音洛。〕对曰：「词令不信。前云两税之外悉无他傜，今非税而诛求者殆过于税。后又云和籴，而实强取之，〔强，其良翻。〕曾不识一钱。始云所籴粟麦纳于道次，今则遣致京西行营，动数百里，车摧马〔【章：乙十六行本「马」作「牛」；乙十一行本同。】〕毙，破产不能支。愁苦如此，何乐之有！每有词书优恤，徒空文耳！恐圣主深居九重，皆未知之也！」上命复其家。〔复，方目翻。复，除也，除其家赋役也。〕
臣光曰：甚矣唐德宗之难寤也！自古所患者，人君之泽壅而不下达，小民之情郁而不上通；故君勤恤于上而民不怀，〔勤恤者，切于忧民也。〕民愁怨于下而君不知，以至于离叛危亡，凡以此此也。德宗幸以游猎得至民家，值言而知民疾苦，此乃千载之遇也。〔库，子亥翻。〕固当按有司之废格诏书，〔格，音阁。〕残虐下民，横增赋敛，〔横，户孟翻。敛，力赡翻。〕盗匿公财，及左右谄谀日称民间丰乐者而诛之；〔乐，音洛。〕然后洗心易虑，一新其政，屏浮饰，〔屏，必郢翻，又卑正翻。〕废虚文，谨号令，敦诚信，察真伪，辨忠邪，矜困穷，伸冤滞，则太平之业可玫矣。释此不为，乃复光奇之；夫以四海之广，兆民之众，又安得人人自言于天子而户户复其傜赋乎！
14李泌以李软奴之党犹有在北军未发者，请大赦以安之。〔恐其自疑而动于恶。〕
四年〔（戊辰、七八八）〕
1春，正月，庚戍朔，赦天下；诏两税等第，自今三年一定。〔考异曰：实录：赦云：「天下两税，更审定等第，仍加三年一定，以为例程。」按陆贽论两税状云：「两税之立，惟以资产为宗，不以丁身为本。资产少者则其税少，资产多者则其税多。」然则当时税赋但以贫富为等第，若今时坊郭十等户、乡村五等户临时科配也。又云：「额内官勿更注拟，见任者三考勒停。」此盖用李泌之策也。按邺侯家传：」泌请罢天下额外官。」又云：「陆下许复所减官员，臣因请停额外官，许其得资后停。额外官员当正官三分之一，则今年计已停一半。」据此，则似有额内官，又有额外官，皆在正员之外。不则「内」皆应作「外」字之误也。〕
2李泌奏京官俸太薄，请自三师以下悉倍其俸；〔唐以太师、太傅、太保为三师。倍俸，倍大历十二年所增之数也。泌，薄必翻。俸，扶用翻。考异曰：实录：「辛巳，诏以中外给用除陌钱给文武官俸料，自是京官益重，颇优裕焉。初除陌钱隶度支，至是令户部别库贮之，给俸之余，以备他用。」按兴元元年正月赦，其所加垫陌钱、税间架之类，悉宜停罢。今犹有除陌钱者，盖当时止罢所加之数，或私买卖者官不收垫陌钱，官给钱犹有除陌在故也。〕从之。
3壬申，以宣武行营节度使刘昌为泾原节度使。甲戍，以镇国节度使李元谅为陇右节度使。〔泾原节度使治泾州。陇右节度使治秦州。利昌以汴兵防秋，为行营节度使。李元谅本镇华州，领镇国军节度使。〕昌、元谅，皆帅卒力田，〔帅，读曰率；下同。〕数年，军食充羡，〔羡，弋线翻。〕泾、陇稍安。
4韩游緕之入朝也，军中以为必不返，〔以其子钦绪党逆，谓当连坐也。緕，古回翻。朝，直遥翻。去年十二月游緕入朝。〕饯送甚薄。游緕见上，盛陈筑丰义城可以制吐蕃；上悦，遣还镇。〔见贤遍翻。吐，从暾入声。，还从宜翻，又音如字。〕军中忧惧者众，游緕忌都虞候虞乡范希朝有功名，得众心，〔虞乡县，属河中府。〕求其罪，将杀之。希朝奔凤翔，上召之，置于左神策军。游緕帅众筑丰义城，二版而溃。〔城二尺为一版。上下相疑，故溃。〕
5二月，元友直运淮南钱帛二十万至长安，〔元友直句勘东南两税钱帛，见上卷去年七月。〕李泌悉输之大盈库。然上犹数有宣索，〔泌，薄必翻。数，所角翻。索，山客翻。〕仍敕诸道勿令宰相知。泌闻之。惆怅而不敢言。〔相，息亮翻。惆，丑鸠翻。〕
臣光曰：王者以天下为家，天下之财皆其有也。阜天下之财以养天下之民，己必豫焉。或乃更为私藏，此匹夫之鄙志也。古人有言：贫不学俭。夫多财者，奢欲之所自来也。〔夫，音扶。〕李泌欲弭德宗之欲而丰其私财，财丰则欲滋矣。财不称欲，能无求乎！〔弭，眉比翻。称，尺证翻。〕是犹启其门而禁其出也！虽德宗之多僻，亦泌所以相之者非其道故也。
6咸阳人或上言：「臣见白起，令臣奏云：『请为国家扞御西陲。正，吐蕃必大下，当为朝廷破之以取信。』」〔上，时掌翻。为，于伪翻。〕既而吐蕃入寇，边将败之，〔败，补迈翻。〕不能深入。上以为信然，欲于京城立庙，赠司徒，李泌曰：「臣闻『国将兴，听于人。』〔左传虢史嚚之言。〕今将帅立功而陛下褒赏白起，臣恐边臣解体矣！若立庙京城，盛为祈祷，流闻四方，将长巫风。〔长，知两翻。言巫祝之风将由此盛。〕今杜邮有旧祠，〔白起死于杜邮，故有旧祠在焉。〕请赠兵部尚书可矣。」上笑曰：「卿于白起亦惜官乎！」对曰：「人神一也。陛下傥不之惜，则神亦不以为荣矣。」上从之。
泌自陈衰老，独任宰相，精力耗竭，既未听其去，乞更除一相；上曰：「朕深知卿劳苦但未得其人耳。」上从容与泌论即位以来相〔从，千容翻。〕曰：「卢杞忠清强介，人言杞奸邪，朕殊不觉其然。」泌曰：「人言杞奸邪而陛下独不觉其奸邪，此乃杞之所以为奸邪也。〔考异曰：旧李勉传，勉对德宗已有此语，与邺侯家传述泌语略同，未知孰是。今两存之。一本泌语之下「有与勉」二字。〕傥陛下觉之，岂有建中之乱乎！杞以私隙杀杨炎，〔杀杨炎事见二百二十七卷建中二年。〕挤颜真卿于死地，〔事见二百二十八卷建中二年。挤，七细翻。又笺西翻。〕激李怀光使叛，〔事见二百二十九卷建中四年。〕赖陛下圣明窜逐之，人心顿喜，天亦悔祸。不然，乱何由弭！」上曰：「杨炎以童子视朕，每论事，朕可其奏则悦，与之往复论难，〔难，乃旦翻；下难之、问难同。〕即怒而辞位；观其意以朕为不足与言故也。以是交不可忍，〔交不可忍者，言炎既形之辞而帝亦心怀不平。〕非由杞也。建中之乱，术士豫请城奉天，〔事见二百二十六卷建中元年。〕此盖天命，非杞所能致也！」泌曰：「天命，他人皆可以言之，惟君相不可言。盖君相所以造命也。若言命，则礼乐刑政皆无所用矣。纣曰：『我生不有命在天！』〔见书西伯戡黎篇。〕此商之所以亡也！」上曰：「朕好与人较量理体：〔好，呼到翻。量，音良。理体，犹言治体也。〕崔佑甫性褊躁，〔躁，则到翻。〕朕难之，则应对失次，朕常知其知护之。杨炎论事市有可采，而气色粗傲，难之辄勃然怒，无复君臣之礼，所以每见令人忿发。余人则不敢复言。〔，难乃旦翻；下同。复，扶又翻。〕卢杞小心，朕所言无不从；又无学，不能与朕往复，故朕所怀常不尽也。」对曰：「杞言无不从，岂忠臣乎！夫『言而莫予违』，此孔子所谓『一言丧邦』者也！」〔见论语。丧，息浪翻。〕上曰：「惟卿则异彼三人者。朕言当，卿有喜色；不当，常有忧色。〔当，丁浪翻。〕虽时有逆耳之，言如向来纣及丧邦之类。朕细思之，皆卿先事而，〔言先，悉荐翻。〕如此则理安，〔理安，犹言治安也。〕如彼则危乱，言虽深切而气色和顺，无杨炎之陵傲。朕问难往复，卿辞理不屈，又无好胜之志，直使朕中怀已尽屈服而不能不从，此朕所以私喜于得卿也。」泌曰：「陛下所用相尚多，今皆不论，何也﹖」上曰：「彼皆非所谓相也。凡相者，必委以政事；如玄宗时牛仙客、陈希烈，可以谓之相乎！如肃宗、代宗之任卿，虽不受其外，乃真相耳。必以官至平章事为相，则王武俊之徒皆相也。」〔唐之使相，时主未尝不知名器之滥也。〕
7刘昌复筑连云堡。〔去年九月，吐蕃陷连云堡。复，扶又翻。〕
8夏，四月，乙未，更命殿前左右射生曰神威军，〔更，工衡翻。考异曰：实录作「神武军」。今从新志〕与左．右羽林、龙武、神武、神策号日十军。神策尤盛，戍京西，散屯畿甸。
9福建观察使吴诜〔武德四年，分泉州之建安县置建州。〕轻其军士脆弱，苦役之。军士作乱，杀诜腹心十余人，逼诜牒大将郝诫溢掌留务。诫溢上表请罪，上遣中使就赦以安之。
</div>
    <div class="pagination">
<a href="资治通鉴注_page255.html">上一页</a><span>...</span><a href="资治通鉴注_page251.html">251</a><a href="资治通鉴注_page252.html">252</a><a href="资治通鉴注_page253.html">253</a><a href="资治通鉴注_page254.html">254</a><a href="资治通鉴注_page255.html">255</a><span class="current-page">256</span><a href="资治通鉴注_page257.html">257</a><a href="资治通鉴注_page258.html">258</a><a href="资治通鉴注_page259.html">259</a><a href="资治通鉴注_page260.html">260</a><a href="资治通鉴注_page261.html">261</a><span>...</span><a href="资治通鉴注_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
