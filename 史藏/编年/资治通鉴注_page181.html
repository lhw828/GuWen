<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 181 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 181 页/共 334 页
  </h1>
  <div class="content">
   13五月，癸亥，周使纳言郑诩来聘。〔唐六典：后周天官府，置御伯中大夫二人，天子出入则侍子左右。武帝改御伯为纳言，盖侍中之职也。〕
14周晋公护使中外府参军郭荣城于姚襄城南、定阳城西，〔姚襄城者，襄为桓潀所取，奔平阳所筑，后人因以为名。杜佑曰：今汾州吉昌县西，则姚襄所筑城，西临黄河，控带龙门之险，春秋时晋之北屈也。「郭荣」之下有「筑」子，文意乃明。〕齐段韶引兵袭周师，破之。六月，韶围定阳城，〔考异曰：韶传：「七月，屠其外城。」周书、北齐帝纪，皆云「六月陷汾州」，今从之。〕周韶卧病，谓兰陵王长恭曰：「此城三面重涧，〔重，直龙翻。〕皆无走路；唯虑东南一道耳，贼必从此出。宜简精兵专守之，此必成擒。」长恭乃令壮士千余人伏于东南涧口。城中粮尽，齐公宪总兵救之，惮韶，不敢进。敷帅见兵突围夜走，〔帅，读曰率。见，贤遍翻。〕伏兵击擒之，尽俘其众。〔考异曰：周书齐王宪传：「屡破齐师。」北齐书斛律光、段韶专：「屡破周师。」要之，周失汾州，齐师胜耳。〕乙巳，齐取周汾州及姚襄城，唯郭荣所筑城独存。敷，愔之族子也。〔杨愔以死殉齐，而敷为周死于城郭，各尽忠于其所事也。愔，于今翻。〕
敷子素，少多才艺，〔少，诗照翻。〕有大志，不拘小节，以其父守节陷齐，未蒙赠谥，上表甲理。周主不许，至于再三，帝大怒，命左右斩之。素大言曰：「臣事无道天子，死其分也！」〔分，扶问翻。〕帝壮其言，赠敷大将军，谥曰忠壮，〔谥法：武而不遂曰壮。〕以素为仪同三司，渐见礼遇。帝命素为诏书，下笔立成，词义兼美，帝曰：「勉之，勿忧不富贵。」素曰：「但恐富贵来逼臣，臣无心图富贵也。」
15齐斛律光与周师战于宜阳城下，取周建安等四戍，捕虏千余人而还。军未至邺，齐主敕使散兵，光以军士多有功者，未得慰劳，乃密通表，请遣使宣旨，〔宣慰劳之旨也。劳，力到翻。使，疏吏翻；下待使同。〕军仍且进，齐朝发使迟留。〔朝，直遥翻；一同。〕军还，将至紫陌，光乃驻营待使。帝闻光军已逼，心甚恶之，〔恶，乌路翻。〕亟令舍人召光入见，然后宣劳散兵。〔史言齐主已有疑斛律光之心。见，贤遍翻。劳，力到翻。〕
16齐琅邪王俨以和士开、穆提婆等专横奢纵，意甚不平。〔横，户孟翻。〕二人相谓曰：「琅邪王眼光奕奕，数步射人，向者暂对，不觉汗出；吾辈见天子奏事尚不然。」由是忌之，乃出俨居北宫，〔北宫，在邺之北城。〕五日一朝，不得无时见太后。〔见，贤遍翻。〕
俨之除太保也，余官悉解，犹带中丞及京畿。士开等以北城有武库，欲移俨于外，然后夺其兵权。〔京畿大都督总京畿兵。〕治书侍御史王子宜，〔治，直之翻。〕与俨所亲开府仪同三司高舍洛、中常侍刘辟强说俨曰：「殿下被疏，正由士开间构，〔说，式芮翻。被，皮义翻。疏，与捤同。间，古苋翻。〕何可出北宫入民间也！」俨谓侍中冯子琮曰：「士开罪重，儿欲杀之，何如﹖」〔冯子琮，胡太后之妹夫，故俨自称曰儿。〕子琮心欲废帝而立俨，因劝成之。
俨令子宜表弹士开罪，请禁推。〔请收禁而推鞫之。弹，徒丹翻。〕子琮杂他文书奏庂，帝主不审省而可之。〔「主」子衍。据北齐书琅邪王俨传云：「后主不审省而可之。」通鉴就旧史删润以成一家言，本云「帝不审省而可之。」书吏缮写，因旧史之文，遂衍「主」子。杭本作「齐主」。【章：十二行本正作「齐主」；乙十一行本同；孔本同；张校同。】省，悉井翻。〕俨诳领军库狄伏连曰：「奉敕，令领军收士开。」〔魏收官氏志：次南诸姓有库狄氏。诳，居况翻。〕伏连以告子琮，且请覆奏，子琮曰：「琅邪受敕，何必更奏。」伏连信之，发京畿军士，伏于神虎门外，〔神虎门，即神武门。南、北国四史成于唐臣之手，避唐讳，凡「虎」字悉改为「武」，此独存旧。〕并戒门者不听士开入。秋，七月，庚午旦，士开依常早参，〔依常日早入禁中朝参。〕伏连前执士开手曰：「今有一大好事。」王子宜授以一函，云：「有敕，令王向台。」因遣军士护送。俨遣都督冯永洛就台斩之。
俨本意唯杀士开，其党因逼俨曰：「事既然，不可中止。」俨遂帅京畿军士三千余屯千秋门。〔帅，读曰率。〕帝使刘桃枝将禁兵八十人召俨，〔将，即亮翻。〕桃枝遥拜，俨命反缚，将斩之，禁兵散走。帝又使冯子琮召，俨辞曰：「士开昔来实合万死，谋废至尊，剃家家发为尼，〔剃，他计翻。〕臣为是矫诏诛之。尊兄若欲杀臣，不敢逃罪。〔若赦臣，愿遣姊姊来迎，臣即入见。」〔齐诸王皆呼嫡母为家家，乳母为姊姊，妇为妹妹。为，于伪翻。见，贤遍翻。〕姊姊，谓陆令萱也，俨欲诱出杀之。〔诱，羊久翻。〕令萱执刀在帝后，闻之，战栗。
帝又使韩长鸾召俨，俨将入，刘辟强牵衣谏曰：「若不斩穆提婆母子，殿下无由得入。」广宁王孝珩、安德王延宗自西来，〔珩，音行。〕曰：「何不入﹖」辟强曰：「兵少。」〔少，诗沼翻；下谓少同。〕延宗顾众而言曰：「孝昭帝杀杨遵彦，〔杀杨愔事见百六十八卷文嘉元年。〕止八十人。今有数千，何谓少﹖」
帝泣启太后曰：「有缘，复见家家；〔复，扶又翻。〕无缘，永别！」乃急召斛律光，俨亦召之。
光闻俨杀士开，抚掌大笑曰：「龙子所为，固自不似凡人！」〔以俨帝子，故谓之龙子。〕入，见帝于永巷。〔见，贤遍翻。〕帝帅宿卫者步骑四百，授甲，将出战，〔帅，读曰率。〕光曰：「小儿辈弄兵，与交手即乱。鄙谚云：『奴见大家心死。』〔大家，谓主也。臣妾呼天子为大家，亦此义。〕至尊宜自至于秋门，琅邪必不敢动。」帝从之。
光少道，〔道，读曰导，言步而前导也。〕使人走出，曰：「大家来。」俨徒骇散。帝驻马桥上遥呼之，俨犹立不进，光就谓曰：「天子弟杀一夫，何所苦！」执其手，强引以前，〔强，其两翻。〕请于帝曰：「琅邪王年少，肠肥脑满，轻为举措，稍长自不复然，〔邪，音耶。少，诗照翻。长，谓年长音展两翻。〕愿宽其罪。」帝拔俨所带刀镮，乱筑辫头，〔辫头，示将斩之也。〕良久，乃释之。
收库狄伏连、高舍洛、王宜、刘辟强、督翟显贵，〔翟苌伯翻，又音狄。〕于后园支解，暴之都街。帝欲尽杀俨府文武职吏，光曰：「此皆勋贵子弟，诛之，恐人心不安。赵彦深亦曰：「春秋责帅。」〔春秋左氏传：韩献子谓中行桓子曰：「为元帅，师不用命，谁之罪也﹖」帅，所类翻。〕于是罪之各有差。
太后责问俨，俨曰：「冯子琮教儿。」太后怒，遣使就内省以弓弦绞杀子琮，〔使，疏吏翻。〕使内参以库车载尸归其家。〔内参，宦者也。库车，载载物者也。〕自是太后常置俨于□□，每食必自尝之。〔虑鸩毒也。〕
17八月，奾亥，齐主如晋阳。
18九月，辛亥，齐以任城王湝为太宰，〔任，音壬。湝，音皆，又户皆翻。〕冯翊王润为太师。
19己未，齐平原忠武王段韶卒。韶有谋略，得将士死力，〔卒，子恤翻。将，即亮翻。〕出总军旅，入参帏幄，功高望重，而邪性温慎，得宰相体。事后母孝，闺门雍肃，齐勋贵之家，无能及者。
20齐祖珽说陆令萱，出赵彦深为兖州刺史。齐主以珽为侍中。
陆令萱说帝曰：「人称琅邪王聪明雄，勇当令无敌；观其相表，〔邪，音耶。说，式芮翻。相，息亮翻。〕殆非人臣。自专杀以来，常怀恐惧，宜早为之计。」幸臣何洪珍等亦请杀之。帝未决，以食轝密迎珽，问之。〔食轝，载梁肉以输太官者也。〕珽称「周公诛管叔，〔周公诛管叔，〔周公使管叔监殷，管以殷畔，周公诛之。〕秝友酖庆父。」〔左传：鲁庄公有疾，问后于叔牙。对曰：「庆父材。」问于季友。季友曰：「臣以死奉般。」乃使针季酖叔牙而立般。庆父使人弒般。季友立闵公，庆父又使人弒之。季友以僖公适邾。庆父奔莒，季友乃入，立僖公。以赂求庆父子莒，莒人归之。乃密，使公子奚斯请，弗许，哭而往。庆父闻之曰：「奚斯之声也。」乃缢。庆父、叔牙、季友，皆桓公之子，兄弟也。然而以酖死者，叔牙也。夫汉儒固有以经义断狱者，若祖珽者，舞经义以成其狱者也，不可不察。〕帝乃携俨之晋阳，使右卫大将军赵元侃诱俨执之，〔诱，音酉。〕元侃曰：「臣昔事先帝，见先帝爱王。今宁就死，不忍行此。」帝出元侃为豫州刺史。
庚午，帝启太后曰：「明旦欲与仁威早出猎。」〔俨，字仁威。〕夜四鼓，帝召俨，俨疑之。陆令萱曰：「兄呼，儿何为不去！」俨出，至永巷，刘桃枝反接其手。俨呼曰：「乞见家家、尊兄。」桃枝以袖塞其口，〔呼，火故翻。塞，悉则翻。〕反袍蒙头负，出至大明宫，鼻血湡面，拉杀之，〔拉，卢合翻。〕时年十四，裹之以席，埋于室内。帝使启太后，太后临吠，十余声，即掖入殿。遗腹四男，皆幽死。
冬，十月，罢京畿府，入领军。〔以俨以京畿兵弄兵，故罢之。〕
23乙未，周遣右武伯谷会琨等聘于齐。〔五代志：周置左、右武伯，掌内、外卫之禁令，兼六率之士，左、右小武伯各二人贰之。谷会，虏复姓。〕
24齐胡太后出入不节，与沙门统昙献通，诸僧至有戏呼昙献为太上皇者。齐主闻太后不谨而未之信，后朝太后，〔朝，直遥翻。〕见二尼，悦而召之，乃男子也。于是昙献事亦发，皆伏诛。
己亥，帝自晋阳奉太后还邺，至紫陌，遇大风。舍人魏僧伽习风角，〔伽，戍迦翻。〕奏言：「实时当有暴逆事。」帝诈云「邺中有变」，弯弓缠弰，驰入南城，〔弰，所交翻，弓末也。北齐书胡后传作「缠抬」。邺都有南、北城。〕遣宦者邓长颙幽，太后北宫，〔幽母之事，隐于心而未发，而暴风已应于上，天人之际可畏哉！颙，鱼容翻。〕仍敕内外诸亲皆不得与胡太后相见。太后或为帝设食，〔为，于伪翻。〕帝亦不敢尝。
25庚戌，齐遣侍中赫连子悦聘于周。
26十一月，丁巳，周主如散关。〔散，悉亶翻。〕
27丙寅，齐以徐州行台广宁王孝珩〔珩，音行。〕录尚尚书事；庚午，又以为司徒。癸酉，以斛律光为左丞相。
28十二月，己丑，周主还长安。
29壬辰，邵陵公章昭达卒。
30是岁，梁华皎将如周，〔华，户化翻。〕过襄阳，说卫公直曰：「梁主既失江南诸郡，〔吴明彻、章昭达再攻梁，江南诸郡皆为陈所取。说，式芮翻。〕民少国贫；朝廷兴亡继绝，理宜资赡，望借数州以资梁国。」直然之，遣使言状，周主诏以基、平、鄀三州与之。〔五代志：竟陵郡丰乡县，西魏置基州及章山郡。又，竟陵郡乐乡县，旧置武宁郡，西魏置鄀州。又，南郡紫陵县，其城南面，梁置鄀州。今周以与梁者，盖武宁之鄀州也。当阳县，后周置平州。少，诗沼翻。赡，昌艳翻。使，疏吏翻。鄀，音若。〕
资治通鉴卷第一百七十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
陈纪五〔起玄黓执徐（壬辰），尽阏逢敦牂（甲午），凡三年。〕
高宗宣皇帝上之下
太建四年〔（壬辰、五七二）〕
1春，正月，丙午，以尚书仆射徐陵为左仆射，〔尚书置二仆射，分为左、右；若省一仆射，则止称仆射。〕中书监王劢为右仆射。〔劢，莫败翻。〕
2己巳，齐主祀南郊。〔五代志：后齐制：圜丘、方泽并三年一祭，谓之禘祀．其南、北郊则岁一祀，皆以正月上辛。今书己巳，似玫斋之日为始也。南郊，为坛于国南，广轮三十六尺，高九尺，四面各一陛，为一壝，内壝去坛二十五步，中壝、外壝相去如内壝，四面各通一门。又为大营于外壝之外，广轮二百七十步营垽广一丈深八尺，四面各一门。又为燎坛于中壝之外丙地，广轮二十七尺，高一尺八寸，四面各一陛。祀所感帝灵威仰于坛，以高祖神武皇帝配。礼用四圭，有邸币，各如方色。其上帝及配帝，各用骍特牲一。〕
3庚午，上享太庙。
4辛未，齐主赠琅邪王俨为楚恭哀帝以忍太后心，〔俨死，见上卷上年。〕又以俨妃李氏为楚帝后。
5二月癸酉，周遣大将军昌城公深聘于突厥，〔厥，九勿翻。〕司宾李除、小宾部贺遂礼聘于齐。〔后周仿成周之制以建官，司宾，盖周官大行人之职；小宾部，其小行人之职欤﹖杜佑曰：后周秋官之属有小宾部下大夫、上士。〕深，护之子也。
6己卯，齐以卫菩萨为太尉。〔菩，薄胡翻。萨，桑割翻。考异曰：北齐书、北史并同。不知菩萨何人，亦不言何官。〕辛巳，以并省吏部尚书高元海为尚书左仆射。〔自元魏置诸道行台，各置令、仆、尚书等官。齐神武破尔朱兆，得晋阳，建大丞相府而居之；文宣受禅，遂置尚书省。〕
7乙酉，封皇子叔卿为建安王。
8庚寅，齐以尚书左仆射唐邕为尚书令，侍中祖珽为左仆射。〔珽，他鼎翻。〕初，胡太后既幽于北宫，〔事见上卷上年。〕珽欲以陆令萱为太后，为令萱言魏保太后故事。〔保太后，事见百二十卷宋帝元嘉二年。为令之为，于伪翻。〕且谓人曰：「陆虽妇人，然实雄杰，自女娲以来，未之有也。」〔司马贞曰：女娲亦风姓有神圣之德，代宓羲立，号曰女希氏。盖宓羲之后已经数世，金木轮环，周而复始也。孙愐曰：女娲，古女后也。娲，古华翻。〕令萱亦谓珽为「国师」、「国宝」，由是得仆射。
9三月，癸卯朔，日有食之。
10初，周太祖为魏相，立左右十二军，总属相府；太祖殂，皆受晋公护处分，〔立十二军事见百六十二卷梁简文帝大宝元年。敬帝太平元年，周太祖殂，十二军受护处分，始是年也。世祖天嘉元年，护归政于周世宗，寔武成元年，护犹总军旅。次年，护弒世宗，立高祖，改元保定，政悉归护。事具百六十六卷至百六十八卷。相，息亮翻。处，昌吕翻。分，扶问翻。〕凡所征发，非护书不行。护第屯兵侍卫，盛于宫阙。诸子、僚属皆贪残恣横，〔横，户孟翻。〕士民患之周主深自晦匿，无所关预，人不测其浅深。
护问稍伯大夫庾季才曰：「比；日天道何如﹖」〔后周稍伯，盖周官稍人之职。周官稍人，主为县师令都鄙丘句之政。距王城三百里曰稍。杜佑曰：后周地官之属，有每方稍伯，中大夫。又每遂有小筲伯、稍大夫，皆下大夫。又有小稍伯、稍伯、稍正，上士、中士。庾季才明于天文，故护问之。稍，所教翻。比，毗至翻。季才对曰：「荷恩深厚，敢不尽言。〕顷上台有变，〔荷，下可翻。隋志曰：三台六星，两两而居，起文昌，列招摇，三公之立也。西近文昌二星，谓之上台。〕公宜归政天子，请老私门。此则享期颐之寿，〔曲礼：百年日期颐。郑玄曰：，期犹要也；颐，养也。〕受旦、奭之美，〔周公旦、召公奭。〕子孙常为藩屏。〔屏，必郢翻。〕不然，非复所知。」〔复，扶又翻。〕护沈吟久之，曰：「吾本志如此，但辞未获免耳。〔沈，持林翻。沈吟者，深味其言，微发于声而不能自决之貌。〕公既为王官，可依朝例，〔朝，直遥翻；下同。〕无烦别参寡人也。」自是疏之
卫公直，帝之母弟也，深昵于护；及沌口之败，〔沌口败，事见上卷临海王光大二年。昵，尼质翻。沌，柱兖翻。〕坐免官，由是怨护，劝帝诛之，冀得其位。帝乃密与直及右宫伯中大夫宇文神举、内史下大夫太原王轨、右侍上士宇文孝作谋之。〔周官，宫伯掌王宫宿卫次舍之职事。内史掌诏王爵禄、废置、杀生、予夺之法，命诸侯、孤、卿、大夫，则策命之。凡四方之事书，内史读之。后周盖髣瘘其意以置官。至隋讳「忠」字，以中书为内史，其位任尤重。左、右侍亦仿周官侍御以置官而刱其名。五代志：周置左、右宫伯，掌侍卫之禁，各更直于内，小宫伯贰之，临朝则在前侍之首，行则夹路车左右。中侍，掌御寝之禁；左、右侍，陪中侍之后。左、右前侍，掌御寝南门之左右；左、右后侍，掌寝北门之左右。杜佑曰：周制：宫伯，中大夫，属天官；内史，属春官，有中大夫、下大夫。〕神举，显和之子；孝作，安化公深之子也。〔安化公书爵，以别护子深。安化郡，唐之庆州。〕
帝每于禁中见护，常行家人礼，〔以兄弟齿。〕太后赐护坐，帝立侍于旁。丙辰，护自同州还长安，帝御文安殿见之。因引护入含仁殿谒太后，且谓之曰：「太后春秋高，颇好饮酒，〔好，呼到翻。〕虽屡谏，未蒙垂纳。兄今入朝，愿更启请。」因出怀中酒诰授之，〔周成王作酒诰，戒耳彝酒，珽。郑玄曰：珽，亦笏也；珽之言珽然无所屈也。或谓之大圭，长三尺，杼上，终葵首。终葵首者，于杼上又广其首如椎头。隋志：今制，珽长尺二寸、方而不折，以球玉为之。珽，他顶翻。〕护踣于地。〔踣，蒲北翻。〕帝令宦者何泉以御刀斫之，泉惶惧，斫不能伤。卫公直匿于户内，跃出，斩之。时神举等皆在外，更无知者。〔史言周主勇决。〕
帝召宫伯长孙览等，告以护已诛，〔长，知两翻。〕令收护子柱国谭公会、大将军莒公至、〔谭、莒，古国名。〕崇业公静、正平公干嘉〔崇业、正平皆郡公。按隋书帝纪，随州有崇邺郡，而志不载。五代志：绛郡正平县，旧置正平郡。〕乃其弟干基、干光、干蔚、干祖、干威〔蔚，纡勿翻。〕并柱国北地侯龙恩、龙恩弟大将军万寿、〔侯，姓也。〕大将军刘肋、中外府司录尹公正、袁杰、〔护都督中外，故置中外府，其属有长史、司马、司录。〕膳部大夫李安等，于殿中杀之。览，稚之孙也。〔长孤稚着功名于正光、永安之间。〕
初，护既杀赵贵等，〔【章：十二行本「等」下有「诸将多不自安」六字；乙十一行本同；孔本同；张校同。】护杀贵等，事见百六十七卷高祖永定元年。〕侯龙恩为护所亲，其从弟开府仪同三司植谓龙恩曰：〔从，才用翻。〕「主上春秋既富，安危系于收公。若多所诛戮以自立威权，岂唯社稷有累卵之危，恐吾宗亦缘此而败，兄安得知而不言！」龙恩不能从。植又承间言于护曰：〔间，古苋翻。〕「公以骨肉之亲，当社稷之寄，愿推诚王室，拟迹伊、周，则率土幸甚！」护曰：「我誓以身报国，卿岂谓吾有他志邪！」〔邪，音耶。〕又闻其先与龙恩言，阴忌之，植以忧卒。〔卒，子恤翻。〕及护败，龙恩兄弟皆死，高祖以植为忠，特免其子孙。
大司马兼小耱宰、亥州牧齐公宪，素为护所亲任，〔雍，于用翻。〕赏罚之际，皆得参预，权势颇盛。护欲所陈，多令宪闻奏，其间或有可不，〔不，读曰否。〕宪虑主相嫌隙，〔相，息亮翻。〕每曲而畅之，帝亦察其心。及护死，召宪入，宪免冠拜谢；帝慰勉之，使诣护第收符及诸文籍。卫公直素忌宪，固请诛之，帝不许。
护世子训为蒲州刺中，是夜，帝遣柱国越公盛乘传征训，至同州，赐死。〔自蒲州西南玉同州一百三十里，同州西南至长安二百二十五里。传，张恋翻。〕昌城公深使突厥未还，〔使，疏吏翻。〕遣开府仪同三司宇文德赍玺书就杀之。护长史代郡叱罗协、〔叱罗，虏复姓。魏收官氏志：拓跋内人诸姓有叱罗氏。协时在同州。玺，斯氏翻。〕司录弘农冯迁及所亲任者，皆除名。
丁巳，大赦，改元。〔改元建德。〕
以宇文孝伯为骑大将军，〔骑，奇寄翻。〕与王轨并加开府仪同三司。初，孝伯与帝同日生，太祖爱之，养于第中，幼与帝同学。乃即立位，欲引致左右，托言欲与孝伯讲习旧经，故护弗之疑也，以为右侍上士，出入卧内，预闻机务。孝伯为人，沈正忠谅，〔沈，持林翻。〕朝政得失，外间细事，无不使帝闻之。〔朝，直遥翻；下同。〕
帝阅护书记，有假托符命妄造异谋者；皆坐诛；唯得庾季才书两纸，盛言纬候灾祥，〔纬，谓七纬日月五星之行，失行则为灾。候，谓月令七十二候，失节则为灾。纬，于贵翻。〕宜返政归权，帝赐季才粟三百石，帛二百段，迁太中大夫。
癸亥，以尉迟迥为太师，〔尉，纡勿翻。〕柱国窦炽为太傅，李穆为太保，齐公宪为大豚宰，卫公直为大司徒，陆通为大司马，柱国辛威为大司寇，赵公招为大司空。〔后周之制：三公九命，六官七命。〕
时帝始亲览朝政，颇事威刑，虽骨肉无所宽借。齐公宪虽迁耱宰，实夺之权。又谓宪侍读辈文举曰：「昔魏末不纲，〔后周诸王有侍读之官。不纲，言人君不能操持大纲，致众目紊乱。〕太祖辅政；及周室受命，晋公复执大权；积习生常，愚者谓法应如是。岂有年三十天子而可为人所制乎！诗云：『夙夜匪懈，以事一人。』〔诗大雅烝民之诗。懈，古隘翻。〕一人，谓天子耳。卿虽陪侍齐公，不得遽同为臣，欲死于所事。宜辅以正道，劝以义方，辑睦我君臣，协和我兄弟，勿令自致嫌疑。」文举咸以白宪，宪指心抚几曰：「吾之夙心，公宁不知！但当尽忠竭节耳，知复何言。」〔复，扶又翻。〕
卫公直，性浮诡贪狠，〔狠，户恳翻。〕意望大耱宰；既不得，殊怏怏；更请为大司马，欲据兵权。帝携知其意，曰：「汝兄弟长幼有序，岂可返居下列！」由是用为大司徒。〔为后三年卫公直作乱张本。怏，于两翻。揣，初委翻。长，知两翻。〕
11夏，四月，周遣工部成公建、小礼部辛彦之聘于齐。〔杜佑通典：周制：工部中大夫属冬官，五命；礼部属春官，中大夫，五命；小礼部，上士也，三命。〕
12庚寅，周追尊略阳公为孝闵皇帝。〔废略阳公事见百六十七卷高祖永定元年。〕
13癸巳，周立皇子鲁公赟为太子，〔赟，于伦翻。〕大赦。
14五月，癸卯，王劢卒。〔劢，音迈。卒，子恤翻。〕
15齐尚书右仆射祖珽，势倾朝野，左丞相咸阳王斛律光恶之，〔珽，化鼎翻。朝，直遥翻。恶，乌路翻。〕遥见，辄骂曰：「多事乞索小人，〔乞索，求取也。小人求取无厌，致国家多事。索，山客翻。〕欲行何计！」又尝谓诸将曰：「兵〔【章：十二行本「兵」上有「边境消息」四字；乙十一行本同；孔本同；张校同。】〕马处分，赵令恒与吾辈参论。〔赵令，谓赵彦深，为尚书令，以其官称之也。处，昌吕翻。分，扶问翻。将，即亮翻。恒，户登翻。〕盲人掌机密以来，〔祖珽病盲，故诋之。盲事始上卷临海王光大元年。〕全不与吾辈语，正恐误国家事耳。」光尝在朝堂垂帘坐，〔朝，直遥翻；下同。〕珽不知，乘马过其前，光怒曰：「小人乃敢尔！」〔尔，犹言如此也。〕后珽在内省，〔齐盖以门下省为内省。〕言声高慢，光适过，闻之，又怒。珽觉之，私赂光从奴问之，〔从，才用翻。〕奴曰：「自公用事，相王每夜抱膝叹曰：『盲人入，国必破矣。』」〔相，息亮翻。〕
穆提婆求娶光庶女，不许。齐王赐提婆晋阳田，光言于朝曰：「此田，神武帝以来常种禾，饲马数千匹，以拟寇敌。〔饲，祥吏翻。〕今赐提婆，无乃阙军务也！」由是祖、穆皆怨之。
斛律后无宠，珽因而间之。〔间，古苋翻。〕光弟羡，为都督、幽州刺史、行台尚书令，亦善治兵，〔治，直之翻。〕士马精强，鄣候严整，突厥畏之，谓之「南可汗」。〔可，从刊入声。汗，音寒。〕光长子武都，为开府仪同三司、梁，兖州刺史。〔长，知两翻。〕
光虽贵极人臣，性节俭，不好声色，〔好，呼到翻。〕罕接宾客，杜绝馈饷，不贪权势。每朝廷会议，常独后言，言辄合理。或有表疏，令人执笔，口占之，务从省实。〔语省而事实。〕行兵仿其父金之法，营舍未定，终不入幕；或竟日不坐，身不脱介冑，常为士卒先。士卒有罪，唯大杖挝背，〔挝，侧瓜翻。〕未尝妄杀，众皆争为之死。〔为，于伪翻。〕自结发从军，未尝败北，深为邻敌所惮。周勋州刺史韦孝宽〔高欢、宇文泰兵争，泰使韦孝宽守玉壁，欢尽力攻之，不克而归，遂死。宇文氏于此止立勋州以旌其功。其地在隋绛郡稷山县。〕密为谣言曰：「百升飞上天明月照长安。」〔上，时掌翻。〕又曰：「高山不推自崩，〔推，吐雷翻。〕槲木不扶自举。」令谍人传之于邺，〔谍，达协翻。〕邺中小儿歌之于路。珽因续之曰：「盲老公背受大斧，饶舌老母不得语。」〔珽，屯鼎翻。今人犹谓多口为饶舌。〕使其妻兄郑道盖奏之。帝以问珽，珽与陆令萱皆曰：「实闻有之。」珽因解之曰：「百升者，斛也。盲老公，谓臣也，与国同忧。饶舌老母，似谓女侍中陆氏也。且斛律累世大将，明月声震关西，丰乐威行突厥，〔斛律光，字明月；羡，字丰乐。将，即亮翻。乐，音洛。〕女为皇后，男尚公主，谣言甚可畏也。」帝以问韩长鸾，长鸾以为不可，事遂寝。
珽又见帝，请间，〔间，古苋翻，又音如字。〕唯何洪珍在侧，帝曰：「前得公启，即欲施行，长鸾以为无此理。」珽未对，洪珍进曰：「若本无意则可；既有此意而不决行，万一泄露，如何﹖」帝曰：「洪珍言是也。」然犹未决。会丞相府佐封士让密启云：「光前西讨还，敕令散兵，光引兵逼帝城，将行不轨，事不果而止。〔还，从宣翻，又音如字。令，力丁翻。事见上卷三年。封士让密启，亦珽等使之也。〕家藏弩甲，僮奴千数，每遣使往丰乐、武都所，〔使，疏吏翻；下同。〕阴谋往来。若不早图，恐事不可测。」帝遂信之，谓何洪珍曰：「人心亦大灵，我前疑其欲反，果然。」帝性怯，恐即有变，令洪珍驰召祖珽告之。欲召光，恐其不从命，珽请：「遣使赐以骏马，语云：〔使，疏吏翻。语，牛倨翻。〕『明日将游东山，王可乘上同行。』光必入谢，因而执之。」帝如其言。
六月，戊辰，光入，至凉风堂，刘桃枝自后扑之，不仆。〔扑，弼角翻。〕顾曰：』「桃枝常为如此事。〔齐自文宣以来，每杀诸王大臣，刘桃枝率攘臂为之，故光云然。〕我不负国家。」桃枝与三力士以弓弦罥其颈，拉而杀之，〔罥，古县翻。拉卢合翻。〕血流于地，爕之，迹终不灭。〔爕，初限翻，削也。〕于是下诏称其欲反，并杀其子开府仪同三司世雄、仪同三司恒伽。〔齐制：开府同三司，从一品；仪同三司，第二品。恒，户登翻。伽，求加翻。〕
祖珽使二千石郎邢祖信簿录光家。〔齐制：二千石郎，掌畿外得失等事。〕珽于都省问所得物，〔都省，即尚书都省。五代志：后齐制，录、令、仆射总理六尚书事，谓之都省。〕祖信曰：「得弓十五，宴射箭百，刀七，赐抬二。」〔明非私藏兵器。抬，色角翻。〕珽厉声曰：「更得何物﹖」曰：「得枣杖二十束，拟奴仆与人鬬者，不问曲直，即杖之一百。」〔朿朿木坚而宓理，可以为杖。〕珽大惭，乃下声曰：「朝廷已加重刑，郎中何宜为雪！」〔为，于伪翻。〕乃出。人尤其抗直，祖信慨然曰：「贤宰相尚死，我何惜余生！」
齐主遣使就州斩斛律武都，又遣中领军贺拔伏恩乘驿，捕斛律羡，仍以洛州行台仆射中山篾孤永业代羡，与大将军鲜于桃枝发定州骑卒续进。〔骑，奇寄翻。〕伏恩等至幽州，门者白：「使人衷甲，〔使，疏吏翻；下同。〕马有汗，宜闭城门。」羡曰：「敕使岂可疑拒！」〔敕使，谓使者奉敕而来；至唐时，率以称宦者。〕出见之。伏恩执而杀之。初，羡常以盛满为惧，表解所职，不许。临刑，叹曰：「富贵如此，女为皇后，公主满家，常使三百兵，何得不败！」及其子伏护、世达、世迁、世辨、世酋皆死。〔酋慈由翻。〕
周主闻光死，为之大赦。〔幸其死也。为，于伪翻。〕
祖珽与侍中高元海共执齐政。元海妻，陆令萱之甥也，元海数以令萱密语告珽。〔收，所角翻。〕珽求为领军，齐主许之，元海密言于帝曰：「孝征汉人，〔祖珽，孝征。〕两目文盲，岂可为领军！」因言珽与广宁王孝珩交结，〔孝珩，文襄之子，齐主所忌也。珩，户庚翻。〕由是中止。珽求见，自辨，〔见，贤遍翻。〕且言：「臣与元海素嫌，必元海谮臣。」帝弱颜，不能讳，以实告之，〔见人辄自羞而颜有怩忸者为弱颜，今人犹有是言。〔珽因言元海与司农卿尹子华等结为朋党。又以元海所泄密语告令萱，令怒，出元海为郑州刺史。〔地形志：天平初，置颍州，治长社城；武定七年，改郑州，治颍阴城。周灭齐，改郑州曰许州，于荥阳置郑州。〕子华等皆被黜。〔被，皮义翻。〕
珽自是专主机衡，〔尚书职掌机密，任耳铨衡。〕总知骑兵、外兵事，〔后齐制：尚书中郎有中兵、外兵，各分左、右。左外兵掌河南及潼关已东诸州，右外兵掌河北及潼关已西诸州丁帐及发召征兵等事。骑，奇寄翻。〕内外亲戚，皆得显位。帝常令中要人扶侍出入，〔中要人，宦官之亲要者。〕直至永巷，每同御榻论决政事，委任之重，群臣莫比。
16秋，七月，遣使如周。〔使，疏吏翻；下同。〕
17八月，庚午，齐废皇后斛律氏为庶人。〔斛律光既死，则其女废矣。〕以任城王湝为右丞相，〔湝，户皆翻，又音皆。〕冯翊王润为太尉，兰陵王长恭为大司马，广宁王孝珩为大将军，安德王延宗为大司徒。
18齐使领军封辅相聘于周。
19辛未，周使司城中大夫杜杲来聘。〔宋以武公名改司空为司城，侯国之卿也。后周仿成周之遗制，必不以诸侯之卿名官，盖髣瘘周官掌固之职。〕上谓之曰：「若欲合从图齐，〔从，子容翻。〕宜以樊、邓见与。」对曰：「合从图齐，岂弊邑之利！必须城镇，宜待得之于齐，先索汉南，〔索，山客翻。〕使臣不敢闻命。」〔使，疏吏翻。〕
20初，齐胡太后自愧失德，〔胡太后失德久矣，事发则见上卷上年。〕欲求悦于齐主，乃饰其兄长仁之女置宫中，令帝见之，帝果悦，纳为昭仪。〔元魏以来，昭仪次于皇后，位视大司马。〕及斛律后废，陆令萱欲立穆夫人；太后欲立胡昭仪，力不能遂，乃卑辞厚礼以求令萱，结为姊妹。令萱亦以胡昭仪宠幸方隆，不得已，与祖珽白帝立之。戊子，立皇胡氏。
21己丑，齐似北平王仁坚为尚书令，特进许季良为左仆射，彭城王宝德为右仆射。
22癸巳，齐主如晋阳。
23九月，庚子朔，日有食之。
24辛亥，大赦。
25冬，十月，庚午，周诏：「江陵所虏充官口者，悉免为民。」〔梁元帝承圣三年，江陵破，士民皆为魏所虏入关。〕
26辛未，周遣小匠师杨勰等来聘。〔匠师，大司空之属也。杜佑通典：周小匠师下大夫，属冬官，四命。又有上士，三命。勰，音协。〕
27周绥德公陆通卒。〔绥德县公也。西魏于绥州上县置绥德县。卒，子恤翻。〕
28乙酉，上享太庙。〔五代志：陈立七庙，一岁五祠，春、夏、秋、冬、腊也。每祭，共以一太牢，始祖以三牲首，余惟骨体而已。〕
29齐陆令萱欲立穆昭仪为皇后，私谓齐主曰：「岂有男为皇太子而身为婢妾者！」胡后有宠于帝，不可离间，〔间，古苋翻。〕令萱乃使人行厌蛊之术，〔厌，一琰翻。〕旬朔之间，胡后精神恍惚，〔恍，呼广翻。惚，音忽。〕言笑无恒，帝渐畏而恶之。恒，户登翻。恶，乌路翻。〕令萱一旦忽以皇后服御衣被昭仪，〔衣，于既翻。被，皮义翻。〕又别造宝帐，爰及枕席器玩，莫非珍奇。坐昭仪于帐中，谓帝曰：「有一圣女出，将大家看之。」及见昭仪，令萱乃曰：「如此人不作皇后，遣何物人作！」帝纳其言。
甲午，立穆氏为右皇后，以胡氏为左皇后。
30十一月，庚戌，周主行如羌桥，〔羌桥在长安东，以苻、姚诸羌而得名。〕集长安以东诸军都督以上，颁赐有差。乙卯，还宫。以赵公招为大司马。壬申，周主如斜谷，〔斜，音耶，又似嗟翻。谷，音欲，又古禄翻。〕集长安已西都〔【章：十二行本「都」上有「诸军」二字；乙十一行本同；孔本同。】〕督已上，颁赐有差。丙戌，还宫。
31庚寅，周主游道会苑，以上善殿壮丽，焚之。
32十二月，辛巳，周主祀南郊。〔五代志曰：后周宪章姬周，祭祀之式，多依仪礼。南郊，为方坛于国南五里，其崇一丈二尺，其广四丈，其壝方百二十步，内壝半之。祭以正月上辛，以始祖献侯莫那配所感帝灵威仰于其上。〕
33齐胡后之立，非陆令萱意，令萱一旦于太后前作色而言曰：「何物亲侄，作如此语！」太后问其故，俴萱曰：「不可道。」固问之，乃曰：「语大家云：〔语大，牛倨翻。〕『太后行多非法，不可以。』」〔行，下孟翻。〕太后大怒，呼后出，立剃其发，送还家。〔剃，他计翻。〕辛丑，废胡后为庶人。然齐主犹思之，每致物以通意。
自是令萱与其子侍中穆提婆势倾内外，卖官鬻狱，聚俭无厌。〔俭，力赡翻。厌，一盐翻。〕每王赐与，动倾府藏。〔藏，徂浪翻。〕令萱则自太后以下，皆受其指麾；提婆则唐邕之徒，皆重足屏气；〔重，直龙翻。屏，必郢翻。〕杀生予夺，唯意所欲。
34乙巳，周以柱国田弘为大司空。
35乙卯，是主享太庙。〔五代志：后周思复古之道，右宗庙而左社稷，置太祖之庙并高祖已下二昭二穆，凡五，亲尽则迁。其有德者，谓之祧庙，亦不毁。〕
36是岁，突厥木杆可汗卒，复舍其子大逻，便而立其弟，是为佗钵可汗。佗钵以摄图为尔伏可汗，统其东面；又以其弟褥但可汗之子为步离可汗，居西面。〔厥，九勿翻。梁世祖承圣二年，突厥土门可汗卒，舍其子摄图，立其弟俟斗〔斤〕，称为木杆可汗。褥但既佗钵之弟，盖小可汗也。杆，古按翻。可，从刊入声。汗，音寒。卒，子恤翻。复，扶又翻。佗，徒何翻。〕周人与之和亲，岁给缯絮锦彩十万段。〔缯，慈陵翻。〕突厥在长安者，衣锦食肉，常以千数。〔衣，于既翻。〕齐人亦畏其为寇，争厚赂之。佗钵益骄，谓其下曰：「但使我在南两儿常孝，何忧于贫！」〔在南两儿，谓尔伏、步离二人，所部分西北，皆南近中国。〕
阿史那后无宠于周主，〔考异曰：周书曰：「后有姿貌，善容止，周帝甚敬焉。」按房玄龄唐高祖实录云：「武帝纳厥女，陋而无宠，太穆皇后劝帝强抚慰之。」今从之。〕神武公窦毅尚襄阳公主，〔神武郡公，拓跋魏置神武郡于尖山。〕生女尚幼，密言于帝曰：「今齐、陈鼎峙，〔齐、陈及周，三国鼎峙。〕突厥方强，愿舅抑情慰抚，以生民为念！」帝深纳之。〔此女后适李渊，是为唐高祖窦皇后。〕
五年〔（癸巳、五七三）〕
  </div>
  <div class="pagination">
   <a href="资治通鉴注_page180.html">
    上一页
   </a>
   <span>
    ...
   </span>
   <a href="资治通鉴注_page176.html">
    176
   </a>
   <a href="资治通鉴注_page177.html">
    177
   </a>
   <a href="资治通鉴注_page178.html">
    178
   </a>
   <a href="资治通鉴注_page179.html">
    179
   </a>
   <a href="资治通鉴注_page180.html">
    180
   </a>
   <span class="current-page">
    181
   </span>
   <a href="资治通鉴注_page182.html">
    182
   </a>
   <a href="资治通鉴注_page183.html">
    183
   </a>
   <a href="资治通鉴注_page184.html">
    184
   </a>
   <a href="资治通鉴注_page185.html">
    185
   </a>
   <a href="资治通鉴注_page186.html">
    186
   </a>
   <span>
    ...
   </span>
   <a href="资治通鉴注_page182.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
