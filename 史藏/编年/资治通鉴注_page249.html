<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 249 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 249 页/共 334 页</h1>
    <div class="content">6庚申，以典内董秀为内常侍。〔唐百官志：太子内坊局令，从五品下。初，内坊隶东宫，开元二十七年，隶内侍省为局，改典内曰令，置丞，掌坊事及导客。内常侍，正五品下。〕
7吐蕃请和；庚辰，遣兼御史大夫吴损使于吐蕃。〔吐，从暾入声。使，疏吏翻。〕
8成都司录李少良上书言元载奸赃阴事，〔少，始照翻。上，时掌翻。载，祖亥翻，又如字。〕上置少良于客省。少良以上语告友人韦颂，殿中侍御史陆珽以告载，载奏之。上怒，下少良、颂、珽御史台狱。御史奏少良、颂、珽凶险比周，离间君臣，〔下，遐驾翻。少，时照翻。珽，他顶翻。比，毗至翻。间，古苋翻。〕五月，戊申，敕付京兆，皆杖死。
9秋，七月，丙午，元载奏，凡别敕除文、武六品下官，乞令吏部、兵部无得检勘，从之。时载所奏拟多不遵法度，恐为有司所驳故也。〔载，祖亥翻，又音如字。驳，比角翻。〕
10八月，丁卯，淮西节度使李忠臣将兵二千屯奉天防秋。〔使，疏吏翻。将，即亮翻。秋高马肥，吐蕃数入寇，唐岁调关东之兵屯京西以防之，谓之防秋。〕
11上益厌元载所为，思得士大夫之不阿附者为腹心，渐收载权。丙子，内出制书，以浙西观察使李栖筠为御史大夫，宰相不知，载由是稍绌。〔相，昔亮翻。绌，敕律翻。〕
12九月，吐蕃下青石岭，军于那城；〔青石岭，在原州西。那城，即汉朝那，故城在原州花石川。吐，从暾入声。〕郭子仪使谕之，明日，引退。
13是岁，以尚书右丞韩滉为户部侍郎、判度支。自兵兴以来，所在赋庶度，〔尚，辰羊翻。度，徒洛翻。敛，力赡翻。〕仓库出入无法，国用虚。滉为人廉勤，精于簿领，作赋敛出入之法，〔滉，呼广翻。〕御下严急，吏不敢欺；亦值连岁丰穰，边境无寇，自是仓库蓄积始充。滉，休之子也。〔韩休，开元中为相，有直声，而滉以强干闻。〕
七年〔（壬子、七七二）〕
1春，正月，甲辰，回纥使者擅出鸿胪寺，〔唐鸿胪寺，在朱雀街西第二街北来第一坊，又北即西内宫城。纥，下没翻。胪，陵奴翻。〕掠人子女；所司禁之，殴击所司，以三百骑犯金光、朱雀门。〔骑，奇计翻。金光门，长安城西面中门；朱雀门，宫城南门也。〕是日，宫门皆闭，上遣中使刘清潭谕之，乃止。〔使，疏吏翻。〕
2三月，郭子仪入朝；丙午，还邠州。
3夏，四月，吐蕃五千骑至灵州，寻退。〔吐，从暾入声。骑，奇计翻。〕
4五月，乙未，赦天下。
5秋，七月，癸巳，回纥又擅出鸿胪寺，〔纥，下没翻。胪，陵如翻。〕逐长安令邵说至含光门街，〔西内宫城之外为皇城，南面三门，西为含光门。说，读曰悦。〕夺其马；说乘他马而去，弗敢争。
6卢龙节度使朱希彩即得位，悖慢朝廷，残虐将卒；孔目官李怀瑗因众怒，伺间杀之。〔使，疏吏翻。悖，蒲妹翻，又蒲没翻。朝，直遥翻。将，即亮翻。伺，相吏翻。间，古苋翻。朱希彩杀李怀仙自立，事见上卷三年。瑗，于绢翻。〕众未知所从；经略副使朱泚营于城北，其弟滔将牙内兵，潜使百余人于众中大言曰：「节度使非朱副使不可；」众皆从之。泚遂权知留后，遣使言状。〔泚，且礼翻，又音此。将，即亮翻。〕冬，十月，辛未，以泚为检校左常侍、幽州、卢龙节度使。〔左常侍，左散骑常侍也。〕
7十二月，辛未，置永平军于滑州。
八年〔（癸丑、七七三）〕
1春，正月，昭义节度使、相州刺史薛嵩薨。子平，年十二，将士胁以为帅，平伪许之；即而让其叔父崿，〔相，昔亮翻。帅，所类翻。崿，五各翻。〕夜奉父丧、逃归乡里。壬午，制以崿知留后。
2二月，壬申，永平节度使令狐彰薨。彰承离乱之后，治军劝农，府廪充实。〔治，直之翻。〕时藩镇率皆跋扈，独彰贡赋未尝阙；岁遣兵三千诣京西防秋，自赍粮食，道路供馈皆不受，所过秋毫不犯。疾亟，召掌书记高阳齐映，〔高阳，汉县，属涿郡，唐属瀛州。〕与谋后事，映劝彰请代人，遣子归私第；彰从之，遗表称；「昔鱼朝恩破史朝义，欲掠滑州，臣不听，由是有隙。及朝恩诛，值臣寝疾，以是未得入朝，生死愧负。臣今必不起，仓库畜牧，先已封籍，军中将士，州县官吏，按堵待命。〔将，即亮翻。朝，直遥翻。〕伏见吏部尚书刘晏、工部尚书李勉可委大事，愿速以代臣。臣男建等，今勤归东都私第。」彰薨，将士欲立建，建誓死不从，举家西归。三月，丙子，以李勉为永平节度使。
3吏部侍郎徐浩、薛邕，皆元载、王缙之党；浩妾弟侯莫陈怤为美原尉，〔载，祖亥翻，又音如字。缙，音晋。怤，芳俱翻。咸亭二年，分富平、华原及同州之蒲城，以故土门县置美原县。〕浩属京兆尹杜济虚以知驿奏优，〔奏优者，言邮驿往来，供给车马、薪刍、粮用，皆无阙乏，优于余县也。属，之欲翻。〕又属邕拟长安尉。怤参台，御史大夫李栖筠劾奏其状，〔筠，俞轮翻。劾，户盖翻，又户得翻。〕敕礼部侍郎万年于劭等按之。劭奏邕罪在赦前，应原除，上怒。夏，五月，乙酉，贬浩明州别驾，邕歙州刺史；丙戍，贬济杭州刺史，邵桂州长史，朝廷稍肃。〔明州，京师东南四千一百里。歙州，，京师东南三千六百六十七里。杭州，京师东南三千五百五十六里。桂州，京师水陆路四千七百六十里。歙，音摄。杭，户刚翻。长，知两翻。考异曰：实录云：「侯莫陈怤为美原尉。」旧李栖筠传云：「华原尉侯莫陈怤，以主邮传优，改长安尉。」又曰：「栖筠劾奏浩等，上依违未决。属月蚀，上问其故。对曰『臣闻日蚀修德，月蚀修刑，今诬上行私之罪未理，此天所以儆戒于明圣。』由是感寤，坐怤者皆贬谪。自此朝纲益振，百度肃然。」按己丑月乃食，于时未也。今不取。
4辛卯，郑王邈薨，赠昭靖太子。〔邈，上次子也。〕
5回纥自干元以来，岁求和市，每一马易四十缣，动至数万匹，马皆驽脊无用；朝廷苦之，所市多不能尽其数，回纥待遣、继至者常不绝于鸿胪。至是，上欲悦其意，命尽市之。秋，七月，辛丑，回纥辞归，载赐遗及马价，共享车千余乘。〔遗，惟季翻。乘，承正翻。〕
6八月，己未，吐蕃六万寇灵武，践秋稼而去。〔考异曰：汾阳家：「八月，吐蕃五千骑至灵州南七级渠，公遣温儒雅、从政等连兵救之。九月，大破之。』今从实录。
7辛未，幽州节度使朱泚遣弟滔将五千精骑诣泾州防秋。自安禄山反，幽州兵未常为用，滔至，上大喜，劳赐甚厚。〔劳，力到翻。〕
9九月，壬午，循州刺史哥舒晃杀岭南节度使吕崇贲，据岭南反。
10癸未，晋州男子郇模，〔郇，须伦翻；古国名，后世以国为姓。〕以麻辫发，持竹筐苇席，哭于东市。人问其故，对曰：「愿献三十字，一字为一事；若言无所取，请以席裹尸，贮筐中，弃于野。」京兆以闻。上召见，赐新衣，馆于客省。〔时于古银台门置客省，或四方奏计未遣者、上书言事忤旨者及蕃客禾报者，皆馆于其中，常数百人。馆，古玩翻。〕其言「团」者，请罢诸州团练使也；「监」者，请罢诸道监军使也。〔监，古衔翻。〕
11魏博节度使田承嗣为安、史父子立祠堂，谓之四圣，〔为，于伪翻。〕且求为相；上令内侍孙知古因奉使讽令毁之。冬，十月，甲辰，加承嗣同平章事以褒之。
12灵州破吐蕃万余众。吐蕃众十万寇泾、邠、郭子仪遣朔方兵马使浑瑊将步骑五千拒之。庚申，战于宜禄。〔宋白曰：宜禄，本汉鹑觚县地，后魏熙平二年，分鹑觚县置东盘县，废帝元年，以县南临宜禄川，改为宜禄县。九域志：宜禄在邠州西六十里。考异曰：实录作「甲午」，盖奏到之日也。邠志云「十八日」，与唐历合。今从之。」瑊登黄萯原，〔萯，音倍。黄萯，草名。盖其地多黄萯草，因以名原。〕望虏，〔句断。〕命据险布拒马以备其驰突。宿将史抗、温儒雅等意轻瑊，不用其命；瑊召使击虏，则已醉矣；见拒马，曰：「野战，鸟用此为！」命撤之。叱骑兵冲虏陈，不能入而返；〔陈，读曰阵。〕虏蹑而乘之，官军大败，士卒死者什七八，居民为吐蕃所掠千余人。
甲子，马璘与吐蕃战于盐仓，又败。〔盐仓，在泾州城西。考异曰：邠志曰：「十月，西戎寇邠，泾原节度使马公袭之，郭公使其将浑瑊率步骑五千为之掎角。十八日，师登黄萯原，望见吐蕃，瑊急引其众前据乘险，仍设拒马枪以遏驰突之势。史抗、温儒雅等宿将五六人任气自负，轻侮都将，置酒高饮；瑊使召之，至，则皆醉矣。见拒马枪，曰：『野地见贼须击，设此何为！』命去之。戎众即陈，抗等叱马军使驰贼，及回，自冲其军，吐蕃蹑背而入，我师大败，卒之不死者什二三。」汾阳家传：「十月，吐蕃四节度历泾川，过阁川南，于渭河合军，公遗浑瑊等前后相接以待之。二十四日，大战于长武城，我师败绩。瑊等突出，乃免。」唐历：「十八日，吐蕃寇邠州，瑊与战于宜禄，官军大败。二十二日，马璘出兵击之，又败。二十七日己巳，璘遣军斫吐蕃营，破之。二十八日庚午，诏追诸道兵屯西郊。十一月一日，吐蕃退。」段公别传曰：「八年冬十月二十三日，犬戎入寇，大战于盐仓，我军与朔方兵马使浑瑊之众供力齐攻，防秋诸军望贼而退，于是我师不利。」今日从邠志、唐历、段公家传。事从实录、旧传，兼采诸书。〕璘为虏所隔，逮暮未还，泾原兵马使焦令谌等与败卒争门而入。或劝行军司马段秀实乘城拒守，秀实曰：「大帅未知所在，当前击虏，岂得苟自全乎！」召令谌等让之曰：「军法，失大将，麾下皆死。诸君忘其死邪！」令谌等惶惧拜请命。〔帅，所类翻。将，即亮翻。〕秀实乃发城中兵未战者悉出，陈于东原，〔陈，读曰阵。〕且收散兵，为将力战状。吐蕃畏之，稍却。即夜，璘乃得还。
郭子仪召诸将谋曰：「败军之罪在我，不在诸将。然朔方兵精闻天下，〔闻，音问。〕今为虏败，何策可以雪耻﹖」〔败，补卖翻。〕莫对。浑瑊曰：「败军之将，不当复预议。〔复，扶又翻；下同〕然愿一言今日之事，惟理瑊罪，〔理，治也。〕不则再见任。」〔不，读曰否。〕子仪赦其罪，使将兵趣朝那。虏即破官军，欲攘汧、陇。盐州刺史李国臣曰：「虏乘胜必犯郊畿，我掎其后，虏必返顾。」乃引兵趣秦原，〔括地志曰：秦州清水县有秦亭、秦谷，非子所封地也。趣，七喻翻。〕鸣鼓而西。虏闻之，至百城，返，〔百城，即泾州灵台县之百里城。〕浑瑊邀之于隘，尽复得其所掠；马璘亦出精兵袭虏辎重于潘原，〔重，直用翻。〕杀数千人，虏遂遁去。
13乙丑，以江西观察使路嗣恭〔【章：十二行本「恭」下有「兼岭南节度使」六字；乙十一行本同。】〕讨哥舒晃。
14初，元载尝为西州刺史，知河西、陇右山川形势。是时，吐蕃数为寇，〔数，所角翻。〕载言于上曰：「四镇、北庭即治泾州，无险要可守。陇山高峻，南连秦岭，〔秦岭，即商岭。〕北抵大河。今国家西境尽潘原，而吐蕃戍摧沙堡，原州居其中间，当陇山之口，其西皆监牧故地。草肥水美，平凉在其东，〔唐原州治古高平，当陇道之要。汉光武取陇右，先降高峻而后可以蹙隗嚣。赫连勃勃据高平，乘高以窥陇东、岭北，得以病姚兴，诚要害之地也。平凉县属原州，西南即陇山之六盘关。〕独耕一县，可给军食，故垒尚存，吐蕃弃而不居。每岁盛夏，吐蕃畜牧青海，去塞甚远，若乘间筑之，〔间，古苋翻。〕二旬可毕。移京西军戍原州，移郭子仪军戍泾州，为之根本，分兵守石门、木峡，〔原州西南有木峡关。州境又有石门关。〕渐开陇右，进达安西，据吐蕃腹心，则朝廷可高枕矣。」并图地形献之，密遣人出陇山商度功用。〔枕，职任翻。度，徒洛翻。〕会汴宋节度使田神功入朝，上问之，对曰：「行军料敌，宿将所难，陛下奈何用一书生语，欲举国从之乎！」载寻得罪，事遂寝。〔为后杨炎复议城原张本。〕
15有司以回纥赤心马多，请市千匹。郭子仪以为如此，逆其意太甚，自请输一岁俸为国市之。〔为，于伪翻。〕上不许。十一月，戊子，命市六千匹。
唐纪四十一〔起阏逢摄提格（甲寅），尽屠维协洽（己未）七月，凡五年有奇。
《代宗睿文孝武皇帝中之下》
大历九年〔（甲寅、七七四）〕
1春，正月，壬寅，田神功薨于京师。〔田神功入朝见上卷上年。〕
2澧朗镇遏使杨猷自澧州沿江而下，擅出境至鄂州，诏听入朝。猷遂泝汉江而上，〔澧，音礼。使，疏吏翻。朝，直遥翻。泝，苏故翻。下，遐稼翻。上，时掌翻。〕复州、郢州皆闭城自守，〔复、郢二州皆滨汉，此时盖为山南东道巡属。守，式又翻。〕山南东道节度使梁崇义发兵备之。
3二月，辛未，徐州军乱，刺史梁乘逾城走。〔徐州，治彭城。〕
4谏议大夫吴损使吐蕃，留之累年，竟病死虏中。〔吐，从暾入声。损出使见上卷六年。〕
5庚辰，汴宋兵防秋者千五百人，盗库财溃归，〔汴，皮变翻。考异曰：唐历作「十日己酉」。按长历，是月庚午朔。十日，乃已卯也。今从实录。〕田神功薨故也。己丑，以神功弟神玉知汴宋留后。
6癸巳，郭子仪入朝，上言：「朔方，国之北门，中间战士耗散，什纔有一。今吐蕃兼河、陇之地，杂羌、浑之众，〔朝，直遥翻。史照曰：羌，党项之属。浑，吐谷浑也。〕势强十倍。愿更于诸道各发精卒，成四、五万人，则制胜之道必矣。」
7三月，戊申，以皇女永乐公主许妻魏博节度使田承嗣之子华。〔乐，音洛。妻，七细翻。嗣，祥吏翻。〕上意欲固结其心，而承嗣益骄慢。〔吏言狼子野心，不可以恩结。〕
8以〔【章：十二行本「以」上有「戊午」二字；乙十一行本同；退斋校同。】〕澧朗镇遏使杨猷为洮州刺吏、陇右节度兵马使。〔澧，音礼。使，疏吏翻。洮，土刀翻。洮州时已陷吐蕃，杨猷特领刺吏耳。〕
9夏，四月，甲申，郭子仪辞还邠州，〔子仪自邠入朝，今还。还，从宣翻，又音如字。考异曰：唐历作「癸未」。今从实录。〕复为上言边事，〔复，扶又翻。为，于伪翻；下为己、仍为同。〕至涕泗交流。
10壬辰，赦天下。
11五月，丙午，杨猷自澧州入朝。〔是年正月已书杨猷离澧州，沿江泝汉，今方至京师。朝，直遥翻。〕
12泾原节度使马璘入朝，讽将士为己表求平章事。〔璘，离珍翻。将，即亮翻。〕丙寅，以璘为左仆射。〔璘，离珍翻。〕
13六月，卢龙节度使朱泚遣弟滔奉表请入朝，且请自将步骑五千防秋；上许之，〔泚，且礼翻，又音此。将，即亮翻，又音如字。骑，奇寄翻。〕仍为先筑大第于京师以待之。
14癸未，兴善寺胡僧不空卒，赠开府仪同三司、司空，赐爵肃国公，谥日大辩正广智不空三藏和尚。〔释典云：佛在多罗柰，最初为五人说契经修多罗藏。佛在罗阅祗，最初为须那提说毗眉藏。佛在毗舍离猕猴池，最初为跂耆说阿毗昙藏。五百罗汉夜集阿毗昙，相续解说经，此为三藏学。又，三藏学，经、律、论也。卒，子恤翻。藏、徂浪翻。〕
15京师旱，京兆尹黎干作土龙祈雨，自与巫觋更舞。〔觋，刑狄翻。更，工衡翻。〕弥月不雨，又祷于文宣王。上闻之，命撤土龙，减膳节用。秋，七月，戊午，雨。
16朱泚入朝，至蔚州，有疾，〔蔚，纡勿翻。此自幽州西出山后，取太原路入朝。宋白曰：蔚州，西南至代州四百六十里。〕诸将请还，俟间而行。〔待病间而行也。将，即亮翻。间，读如字。〕泚曰：「死则舆尸而前！」诸将不敢复言。〔复，扶又翻。〕九月，庚子，至京师，士民观者如堵。〔安、吏乱后，河北诸帅阻兵不朝，朱泚之来长安，士民以为美事。〕辛丑，宴泚及将士于延英殿，〔卢文纪曰：上元以来，置延英殿，或宰相欲有奏对，或天子欲有咨度，皆非时召见。程大昌曰：高宗初刱蓬莱宫，诸门殿亭皆已立名。至上元二年，延英殿当御座生玉芝。则是初有大明宫，即有延英殿。顾召对宰臣，则始于代宗耳。代宗以曲晋卿年老，蹇甚，听入合不趋，为御延英，此优礼也。按六典，宣政殿前西上合门之西，即为延英门。延英门之左，即延英殿。故阳城欲救陆贽，约拾遗王仲舒守延英殿上疏，伏合不去也。〕犒赏之盛，近时未有。
17壬寅，回纥擅出鸿胪寺，白昼杀人，〔纥，下没翻。胪，陵如翻。〕有司擒之；上释不问。
18甲辰，命郭子仪、李抱玉、马璘、朱泚分统诸道防秋之兵。〔璘，离珍翻。泚，且礼翻，又音此。〕
19冬，十月，壬申，信王璇薨。乙亥，梁王璇薨。〔二王皆玄宗子。信以州为国名。璇，户盲翻，又音皇。璇，似宣翻。〕
20魏博节度使田承嗣诱昭义将吏使作乱。〔使，疏吏翻。嗣，祥吏翻。诱，羊久翻。将，即亮翻。〕
十年〔（乙卯、七七五）〕
1春，正月，丁酉，昭义兵马使裴志清逐留后薛崿，帅其众归承嗣。〔帅，读曰率。〕承嗣声言救援，引兵袭相州，取之。〔相，息亮翻；下同。〕崿奔洺洲，〔洺，音名。〕上表请入朝，许之。〔上，时掌翻。朝，直遥翻。〕
2辛丑，郭子仪入朝。
3壬寅，寿王瑁薨。〔瑁，亦玄宗子；音莫报翻。〕
4乙巳，朱泚表请留阙下，以弟滔知幽州、卢龙留后，许之。
5昭义裨将薛择为相州刺史，薛雄为卫州刺史，薛坚为洺州刺史，皆薛嵩之族也。〔相、卫、洺，本皆昭义巡属。〕戊申，上命内侍魏（【章：十二行本「魏」作「孙」；乙十一行本同；下同；退斋校同。】〕知古如魏州谕田承嗣，使各守封疆；承嗣不奉诏，癸丑，遣大将卢子期取洺州，杨光朝攻卫州。
6乙卯，西川节度使崔宁奏破吐蕃数万于西山，〔吐，从暾入声。〕斩首万级，捕虏数千人。
7丙辰，诏：「诸道兵有逃亡者，非承制敕，无得辄召募。」
8二月，乙丑，田承嗣诱卫州刺吏薛雄，雄不从，使盗杀之，屠其家，尽据相、卫四州之地，〔相、卫已陷于承嗣，磁、洺虽未下，而承嗣已据其地。相、卫二州自此属魏博。〕自置长吏，掠其精兵良马，悉归魏州；逼魏知古与共巡磁、相二州，〔磁，疾之翻。〕使其将士割耳剺面，〔剺，力之翻。〕请承嗣为帅。〔帅，所类翻；下同。〕
9辛未，立皇子述为睦王，逾为郴王，连为恩王，沟为鄜王，〔郴，丑林翻。鄜，芳无翻。〕迅为随王，造为忻王，暹为韶王，运为嘉王，遇为端王，遹为循王，〔遹，余律翻。〕通为恭王，达为原王，逸为雅王。〔诸皇子皆以州为王国名。〕
10丙子，以华州刺吏李承昭知昭义留后。〔华，户化翻。〕
11河阳三城使常休明，〔河阳县，本属怀州，显庆二年，分属河南府。城临大河，长桥架水，古称设险。此城，后魏之北中城也。东、西魏兵争，又筑中潬及南城，谓之河阳三城。干元中，史思明再陷东京，李光弼以重兵守河阳。及雍王平贼，令鱼朝恩守河阳，乃以河南之河清、济源、温四县租税入河阳三城，使河南尹但礼领其县额，寻又以汜水军赋属之。使，疏吏翻。〕苛刻少恩。其军士防秋者归，休明出城劳之，〔少，诗沼翻。劳，力到翻。〕防秋兵与城内兵合谋攻之，休明奔东都；军士奉兵马使王惟恭为帅，大掠，数日乃定。上命监军冉庭兰慰抚之。〔监，古衔翻。〕
12三月，甲午，陕州军乱，逐兵马使赵令珍。〔陕，失冉翻。考异曰：唐历：「三月二十八日辛卯，陕州军乱」。实录、唐统纪云「甲午朔」，今从之。〕观察使李国清不能禁，卑辞，徧拜将士，乃得脱去。〔陕，失冉翻。将，即亮翻。〕军士大掠库物。会淮西节度使李忠臣入朝，过陕，〔朝，直遥翻。过，古禾翻。〕上命忠臣按之；将士畏忠臣兵威，不敢动。忠臣设棘围，令军士匿名投库物，〔设棘四围周之，令投所掠库物于其中。〕一日，获万缗，尽以给其从兵为赏。〔缗，眉巾翻。从，才用翻。〕
13乙巳，薛崿、常休明皆诣阙请罪，上释不问。
14初，成德节度使李宝臣、淄青节度使李正己，皆为田承嗣所轻。〔使，疏吏翻。〔淄，庄持翻。嗣，祥吏翻。〕宝臣弟宝正取承嗣女，在魏州，与承嗣子维击球，马惊，误触维死；承嗣怒，囚宝正，以告宝臣。宝臣谢教敕不谨，封杖授承嗣，使挞之；承嗣遂杖杀宝正，由是两镇交恶。及承嗣拒命，宝臣、正己皆上表请讨之，〔上，时掌翻。〕上亦欲因其隙讨承嗣。夏，四月，乙未，敕贬承嗣为永州刺史，〔永州，汉零陵郡，隋废郡为永州。〕仍命河东、成德、幽州、淄青、淮西、永平、汴宋、河阳、泽潞诸道发兵前临魏博，若承嗣尚或稽违，即令进讨；罪止承嗣及其侄悦，自余将士弟侄苟能自拔，一切不问。〔令，力丁翻。将，即亮翻。〕
时朱滔方恭顺，与宝臣及河东节度使薛兼训攻其北，正己与淮西节度使李忠臣等攻其南。五月，乙未，承嗣将霍荣国以磁州降。〔磁州，滏阳郡，本汉广平县地，隋废郡，于滏阳县置磁州，治滏阳，本汉成安县地。将，即亮翻。降，户江翻；下同。磁，墙之翻。〕丁未，李正己攻德州，拔之。〔德州自此属平卢军。〕李忠臣统永平、河阳、怀、泽步骑四万进攻卫州。〔统，他综翻，俗读从上声。〕六月，辛未，田承嗣遣其将裴志清等攻冀州，志清以其众降李宝臣。甲戌，承嗣自将围冀州，宝臣使高阳军使张孝忠将精骑四千御之，宝臣大军继至；承嗣烧辎重而遁。〔重，直用翻。冀州，治信都县。将，即亮翻，又音如字。骑，奇寄翻。高阳军，当置于瀛州高阳县。兵志：横海、北平、高阳等军皆属平卢道。盖安、史之乱，以兵授张孝忠统制，而属于李宝臣，因授高阳军使耳。〕孝忠，本奚也。〔张孝忠，奚人，世为乙失活部酋长。〕
田承嗣以诸道兵四合，部将多叛而惧，秋，八月，遣使奉表，请束身归朝。〔嗣，祥吏翻。将，即亮翻。使，疏吏翻。朝，直遥翻。〕
15辛巳，郭子仪还邠州。〔入朝而还所镇。还，从宣翻，又音如字。邠，卑旻翻。考异曰：汾阳家传作「丁丑」，今从实录。〕子仪尝奏除州县官一人，不报，僚佐相谓曰：以令公勋德，奏一属吏而不从，何宰相之不知体！」子仪闻之，谓僚佐曰：「自兵兴以来，方镇武臣多跋扈，凡有所求，朝廷常委曲从之；此无他，乃疑之也。今子仪所奏事，人主以其不可行而置之，是不以武臣相待而亲厚之也；诸君可贺矣，又何怪焉！」闻者皆服。〔史言郭子仪忠纯。〕
16己丑，田承嗣遣其将卢子期寇磁州。〔将，即亮翻。磁，墙之翻。〕
17九月，戊申，回纥白昼刺市人肠出，〔纥，下没翻。刺，七亦翻。〕有司执之，系万年狱；其酋长赤心驰入县狱，〔酋，才申翻。长，知两翻。〕斫伤狱吏，劫囚而去。上亦不问。
18壬子，吐蕃寇临泾，〔吐从暾入声。临泾，汉县，属安定郡。隋大业初，改曰湫谷县，寻复曰临泾县，唐属泾州。〕癸丑，寇陇州及普润，大掠人畜而去；百官往往遣家属出城窜匿。丙辰，凤翔节度使李抱玉奏破吐蕃于义宁。〔陇州华亭县，大历八年置义宁军。〕
19李宝臣、正己会于枣强，〔枣强县，前汉属清河郡，后汉省；晋复置，属广川郡，魏、隋以来属冀州。〕进围贝州，田承嗣出兵救之。两军各飨士卒，成德赏厚，平卢赏薄；既罢，平卢士卒有怨言，正己恐其为变，引兵退，宝臣亦退。李忠臣闻之，释卫州，南渡河，屯阳武。〔阳武县，属郑州，本原武城，武德四年置阳武县，北至卫州五十许里。〕宝臣与朱滔攻沧州，承嗣从父弟庭玠守之；〔从，才用翻。〕宝臣不能克。
20吐蕃寇泾州，泾原节度使马璘破之于百里城。〔吐，从暾入声。使，疏吏翻。璘，离珍翻。考异曰：汾阳家传：「九月，吐蕃略潘原西而还。八日，至小石门白草川。十八日，下朝那川。二十三日，至里城营、支磨原，入华亭。十月，公遣浑瑊、李怀光等与幽州、义宁、汴宋军会于故平凉县。三日诘朝，大破之。」今从实录。〕戊午，命卢龙节度使朱泚出镇奉天行营。〔泚，且礼翻，又音此。〕
21冬，十月，辛酉朔，日有食之。
22卢子期攻磁州，〔磁，墙之翻。考异曰：旧李宝臣传作「攻邢州」。今从实录。〕城几陷；〔几，居依翻。〕李宝臣与昭义留后李承昭共救之，大破子期于清水，〔按新书田承嗣传，「清水」作「临水」。晋置临水县于滏口之右，属广平郡，后魏及隋属魏郡。唐初省，永泰元年，薛嵩表于临水故城置昭义县，属磁州。〕擒子期送京师；斩之。河南诸将又大破田悦于陈留；〔陈留，汉县，后魏废，隋开皇六年复置；时属汴州。九域志：在州东五十二里。将，即亮翻。〕田承嗣惧。
初，李正己遣使至魏州，承嗣囚之，至是，礼而遣之，遣使尽籍境内户口、甲兵、谷帛之数以与之，曰：「承嗣今年八十有六，〔嗣，祥吏翻。考异曰：按承嗣卒时年七十五。此云八十六者，盖欺正己。〕溘死无日，〔溘，口答翻，奄也。庄子曰：溘然而死。谓奄然也。〕诸子不肖，悦亦孱弱，〔孱，士山翻。〕凡今日所有，为公守耳，〔为，于伪翻。〕岂足以辱公之师旅乎！」立使者于庭，南向，拜而授书；又图正己之像，焚香事之。正己悦，遂按兵不进。于是河南诸道兵皆不敢进。承嗣既无南顾之虞，得专意北方。
上嘉李宝臣之功，遣中使马承倩赍诏劳之；〔劳，力到翻。〕将还，宝臣诣其馆，遗之百缣，〔遗，于季翻。〕承倩诟詈，掷出道中，宝臣凓其左右。〔为承倩詈辱，顾见左右而自惭也。诟，许候翻，又古候翻。〕兵马使王武俊说宝臣曰：〔使，疏吏翻。说，式芮翻；下客说同。〕「今公在军中新立功，竖子尚尔，况寇平之后，以一幅诏书召归阙下，一匹夫耳，不如释承嗣以为己资。」宝臣遂有玩寇之志。
承嗣知范阳宝臣乡里，心常欲之，〔宝臣本范阳内属奚，范阳将张琐高畜为假子，因冒其姓，归唐，又赐姓李。〕因刻石作谶云：「二帝同功势万全，将田为侣入幽燕，」密令瘗宝臣境内，〔谶，楚谮翻。瘗，于计翻。〕使望气者言彼有王气，宝臣掘而得之。又令客说之曰：「公与朱滔共取沧州，得之，则地归国，非公所有。公能舍承嗣之罪，请以沧州归公，仍愿从公取范阳以自效。公以精骑前驱，承嗣以步卒继之，蔑不克矣。」〔令，力丁翻。说，式芮翻。骑，奇寄翻。〕宝臣喜，谓事合符谶，遂与承嗣通谋，密图范阳，承嗣亦陈兵境上。
宝臣谓滔使者曰：「闻朱公仪貌如神，愿得画像观之。」滔与之。宝臣置于射堂，与诸将共观之，曰：「真神人也！」滔军于瓦桥，〔将，即亮翻。瓦桥，古易京之地，在莫州北三十里，唐置瓦桥关。宋白曰：涿州归义县瓦子济桥，在涿州南，易州东，当九河之末，旧置瓦桥关，后周置雄州。〕宝臣选精骑二千，通夜驰三百里袭之，戒曰：「取貌如射堂者。」时两军方睦，滔不虞有变，狼狈出战而败，会衣他服得免。〔衣，于既翻。〕宝臣欲乘胜取范阳，滔使雄武军使昌平刘怦守留府。〔怦，普耕翻。〕宝臣知有备，不敢进。
承嗣闻幽、恒兵交，即引军南还，〔嗣，祥吏翻。恒，户登翻。还，从宣翻，又音如字。〕使谓宝臣曰：「河内有警，不暇从公，石上谶文，吾戏为之耳！」宝臣凓怒而退。〔考异曰：旧王武俊传曰：「代宗嘉其功，使中贵人马承倩赍诏宣劳。承倩将归，止传舍，宝臣亲遗百缣，承倩诟骂，掷出道中。王武俊劝玩养承嗣以为己资。宝臣曰：『今与承嗣有衅矣，可推腹心哉！』武俊曰：『势同患均，转寇雠为父子，欬唾间耳。若传虚言，无益也。今中贵人刘清谭在驿，斩首送承嗣，承嗣立质妻孥矣。』宝臣曰：『吾不能如此。』武俊曰：『朱滔为国屯兵沧州，请擒送承嗣以取信。』许之。」按承嗣方求解于宝臣，何必擒滔以取信！且承倩尚在传舍，武俊何不劝斩承倩而斩清谭乎！宝臣自以承嗣诱之共取幽州，故袭朱滔，非因承倩之辱也。今从唐纪。〕宝臣既与朱滔有隙，以张孝忠为易州刺史，使将精骑七千以备之。〔史言田承嗣凶狡过于诸帅。宋白曰：易州，东至幽州二百一十四里。将，即亮翻。又音如字。骑，奇寄翻。〕
23丙寅，贵妃独孤氏薨，丁卯，追谥贞懿皇后。〔谥，神至翻。〕
24十一月，丁酉，田承嗣将吴希光以瀛州降。
25岭南节度使路嗣恭擢流人孟瑶、敬冕为将，〔考异曰：邺侯家传作「敬俛」，今从旧传。〕讨哥舒晃。瑶以大军当其冲，冕自间道轻入，〔间，古苋翻。轻，墟正翻。〕丁未，克广州，斩哥舒晃〔考异曰：旧嗣恭传曰：「嗣恭平广州，商舶之徒，多因晃事诛之，嗣恭前后没其家财宝数百万贯，尽入私室，不以贡献。代宗心甚衔之，故嗣恭虽有平方面功，止转检校兵部尚书，无所酬劳。」建中实录曰：「自兵兴以来，诸军杀将帅而要君者多矣，皆因授其任以苟安之。其王师征讨，不失有罪，始斯役也。既而有谤其收南海府库，阅上不实，不得用久之。」按代宗以嗣恭附元载，遗载琉璃盘，恶之，故不用耳，事见邺侯家传。或当时亦有人迎合，以匿货谤嗣恭，不可知也。今不取。李肇国史补云：「路嗣恭初平五岭，元载奏言嗣恭多取南人金宝，是欲为乱，陛下不信，试召，必不入朝。三伏中，追诏至嗣恭不虑，请待秋凉以修觐礼。江西判官柳浑入，雨泣曰：『公有功，方暑而追，是为执政所中。今少迁延，必族灭也。』嗣恭惧曰：『为之柰何﹖』浑曰：『健步追还表缄，公今日过江，宿石头驿，乃可。』从之。代宗谓元载曰：『嗣恭不俟驾行矣。』载无以对。」按嗣恭素附元载，载诛，赖李泌营救得免，事见邺侯家传。载岂有谮嗣恭，云欲为乱之理！盖载已被诛而召嗣恭，适在三伏，浑有此疑，时人因以为浑美事耳。今不取。余按去年命路嗣恭为岭南节度使，讨哥舒晃。嗣恭既诛晃而平广州，则当在广州。柳浑若以江西判官从嗣恭，亦当在广州。今谏嗣恭请奉诏就道，乃言过江宿石头驿。石头驿，在豫章江之西岸。嗣恭自江西观察赴召，可言宿石头驿；自岭南节度赴召，安得宿石头驿哉！亦可以明李肇之误。〕及其党万余人。
嗣恭之讨晃也，容管经略使不翃遣将将兵助之；西原贼帅覃问乘虚袭容州，〔姓谱：梁有东宁州刺史覃元先。则蛮中有覃姓尚矣。〕翃伏兵击擒之。
26十二月，回纥千骑寇夏州，〔考异曰：此事出汾阳家传，实录、新、旧纪皆无之。按实录，明年二月，加朔方戍兵以备回纥，则是回纥尝入寇也。〕州将梁荣宗破之于乌水。〔乌水，在夏州朔方县。贞观七年，开延化渠，引乌水入库狄泽。将，即亮翻。〕郭子仪遣兵三千救夏州，回纥遁去。〔夏，户雅翻。纥，下没翻。〕
27元载、王缙奏魏州盐贵，请禁盐入其境以困之。〔载，祖亥翻，又音如字。缙，音晋。〕上不许，曰：「承嗣负朕，百姓何罪！」
28田承嗣请入朝，李正己屡为之上表，乞许其自新。〔嗣，祥吏翻。朝，直遥翻。为，于伪翻。上，时掌翻。〕
十一年〔（丙辰、七七六）〕
1春，正月，壬辰，遣谏议大夫杜亚使魏州宣慰。〔使，疏吏翻。〕
3二月，庚辰，田承嗣复遣使上表请入朝。〔复，扶又翻。〕上乃下诏，赦承嗣罪，复其官爵，听与家属入朝，其所部拒朝命者，一切不问。
2辛亥，西川节度使崔宁奏破吐蕃四节度及突厥、吐谷浑、氐、羌群蛮众二十余万，斩首万余级。〔吐，从暾入声。厥，九勿翻。〕
3二月，庚辰，田承嗣复遣使上表请入朝。〔复，扶又翻。〕上乃下诏，赦承嗣罪，复其官爵，听与家属入朝，其所部拒朝命者，一切不问。
4辛巳，增朔方五城戌兵，以备回纥。〔朔方先统三受降城并振武、丰安、定远，为六城。时三受降城属振武军。使朔方统丰安、定远、新昌、丰宁、保宁，谓之塞下五城。纥，下没翻。〕
5三月，戊子，河阳军乱，逐监军冉庭兰出城，大掠三日。庭兰成备而入，诛乱者数十人，乃定。〔监，古衔翻。〕
</div>
    <div class="pagination">
<a href="资治通鉴注_page248.html">上一页</a><span>...</span><a href="资治通鉴注_page244.html">244</a><a href="资治通鉴注_page245.html">245</a><a href="资治通鉴注_page246.html">246</a><a href="资治通鉴注_page247.html">247</a><a href="资治通鉴注_page248.html">248</a><span class="current-page">249</span><a href="资治通鉴注_page250.html">250</a><a href="资治通鉴注_page251.html">251</a><a href="资治通鉴注_page252.html">252</a><a href="资治通鉴注_page253.html">253</a><a href="资治通鉴注_page254.html">254</a><span>...</span><a href="资治通鉴注_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
