<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 287 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 287 页/共 334 页
  </h1>
  <div class="content">
   31台州刺史杜雄诱刘汉宏，执送董昌，斩之。〔广明元年，刘汉宏得浙东，至是而亡。考异曰：十国纪年：「十二月，丙午，杜雄执汉宏。」按十二月丙子朔，无丙午。纪年误。〕昌徙镇越州，自称知浙东军府事以钱镠知杭州事。〔为钱镠以杭州跨有二浙张本。〕
32王重荣函襄王熅首至行在，刑部请御兴元城南楼献馘，百官毕贺。太常博士殷盈孙议，以为：「熅为贼臣所逼，正以不能死节为罪耳。礼，公族罪在大辟，君为之素服不举。〔记文王世子：公族其有死罪者，有司谳于公曰：「某之罪在大辟。」公三宥之，有司不对，走出，致刑于甸人。公又使人追之曰：「虽然，必赦之。」对曰：「无及也。」反命于公。公素服不举，为之变，如其伦之丧，无服，亲哭之。为，于伪翻。〕今熅已就诛，宜废为庶人，令所在葬其首。其献馘称贺之礼，请俟朱玫首至而行之。」从之。盈孙，侑之孙也。〔殷侑见二百四十二卷文宗大和二年。〕
33河阳大将刘经，畏李罕之难制，自引兵镇洛阳，袭罕之于渑池，为罕之所败；〔败，补迈翻；下同。〕经弃洛阳走，罕之追杀殆尽。罕之军于巩，〔巩，汉古县，唐属河南府。九域志：在府东一百一十里。〕将渡河，经遣张全义将兵拒之。时诸葛仲方幼弱，政在刘经，诸将多不附，全义遂与罕之合兵攻河阳，为经所败，罕之﹑全义走保怀州。
34初，忠武决胜指挥使孙儒与龙骧指挥使朗山刘建锋戍蔡州，拒黄巢，扶沟马殷隶军中，以材勇闻。〔扶沟，汉县，中废，隋复置，唐属许州。陈留风俗传：小扶亭有洧水之沟，因以名县。九域志：县在汴州南一百九十里。马殷始此。〕及秦宗权叛，儒等皆属焉。宗权遣儒〔【章：十二行本「儒」下有「将兵」二字；乙十一行本同。】〕攻陷郑州，刺史李璠奔大梁。〔璠，孚袁翻。〕儒进陷河阳，留后诸葛仲方奔大梁。〔广明元年，诸葛爽得河阳，及子而败。〕儒自称节度使，张全义据怀州，李罕之据泽州以拒之。
初，长安人张佶为宜州幕僚，恶观察使秦彦之为人，弃官去；过蔡州，宗权留以为行军司马。佶谓刘建锋曰：「秦公刚鸷而猜忌，亡无日矣，吾属何以自免！」建锋方自危，遂与佶善。〔佶，其吉翻。恶，乌路翻。为刘建锋﹑张佶协力取湖南张本。〕
35寿州刺史张翱〔考异曰：妖乱志作「张敖」，吴录作「张滶」。今从十国纪年。〕遣其将魏虔将万人寇庐州，庐州刺史杨行愍遣其将田頵﹑李神福﹑张训拒之，败虔于褚城。〔败，补迈翻。〕滁州刺史许勍袭舒州，刺史陶雅奔庐州。〔中和四年，行愍使雅取舒州。〕高骈命行愍更名行密。〔更，工衡翻。〕
36是岁，天平牙将朱瑾逐泰宁节度使齐克让，〔考异曰：薛居正五代史云虏克让。今从旧传。〕自称留后。瑾将袭兖州，求婚于克让，乃自郓盛饰车服，私藏兵甲以赴之。亲迎之夕，甲士窃发，逐克让而代之。〔迎，鱼敬翻。〕朝廷因以瑾为泰宁节度使。
37安陆贼帅周通攻鄂州，路审中亡去；〔中和四年，路审中据鄂州。帅，所类翻；下同。〕岳州刺史杜洪乘虚入鄂，自称武昌留后，朝廷因以授之。湘阴贼帅邓进思复乘虚陷岳州。〔湘阴，汉罗县地，宋分置湘阴县，唐武德八年，省罗县入焉，属岳州。九域志：在州西南二百七十里。复，扶又翻。〕
38秦宗言围荆南二年，〔去年九月围荆南。〕张緕婴城自守，城中米斗直钱四十缗，食甲鼓皆尽，击门扉以警夜，死者相枕。〔枕，职任翻。〕宗言竟不能克而去。
三年（丁未，八八七）
1春，正月，以邠州都将王行瑜为静难军节度使，〔以朱玫之官赏之。难，乃旦翻。〕扈跸都头李茂贞领武定节度使，〔据旧纪以洋州为武定节镇。〕扈跸都头杨守宗为金商节度使，右卫大将军顾彦朗为东川节度使，金商节度使杨守亮为山南西道节度使。彦朗，丰县人也。
2辛巳，以董昌为浙东观察使，钱镠为杭州刺史。
3秦宗权自以兵力十倍于朱全忠，而数为所败，耻之，〔数，所角翻。败，补迈翻。〕欲悉力以攻汴州。全忠患兵少，二月，以诸军都指挥使朱珍为淄州刺史，募兵于东道，〔淄州本平卢巡属，全忠欲募兵于东方，辄以刺史授珍。〕期以初夏而还。〔薛居正五代史曰：使朱珍募兵于东道，惧蔡人暴其麦，期以夏首回归。〕
4戊辰，削夺三川都监田令孜官爵，长流端州。然令孜依陈敬瑄，竟不行。〔考异曰：实录载敕曰：「令孜虽已削夺在身官爵，宜剥服色，配端州长流百姓。」新传曰：「削官爵，流儋州，然犹依敬瑄不行。」张糀耆旧传曰：「大驾广明二年春孟到蜀，叟尝接识北司，诸官子弟有光启门承旨，似先大夫，为叟言：去年黄巢凌犯，圣上苍忙就路，诸王多是徒行。寿王至斜谷，行不得，聩一足，跣一足，偃卧磻石上。田军容在后收拾，躯寿王。寿王起告军容：『行不得，与个马骑。』军容云：『山谷间何处得马！』以鞭一抶之令行，虽回首无言，衷心深衔此恨。尔后经今八年，僖宗皇帝在宝鸡行宫寝疾月余，弥留，臣下皆知不起于疾，内外属望在于寿王。寿王仁孝大度，弘宽有断，众所归心。军容闻，大恐，就御寝问：『识臣否﹖』帝目瞪不语。军容大惊，寻时矫制除西川监军使，仍驰驿赴任，遂将拱宸﹑奉銮两都自卫，星夜倍程。军容才到西川，僖宗已崩，国朝果册寿王登极皇帝位，于是积年怨恨，今日逞其志矣。」新令孜传取之。据实录：令孜光启二年为西川监事，此月流端州，在昭宗即位前，自为杨复恭所摈耳。十国纪年曰：「三月，僖宗东还，诏流令孜儋州，敬瑄端州，皆拒朝命。」此据张糀耆旧传致误耳。今从实录。〕
5代北节度使李国昌薨。〔考异曰：薛居正五代史武皇纪：「国昌，中和三年薨。」唐末见闻录：「中和三年，十月，老司徒薨。」旧书：「中和三年，十月，国昌卒。」后唐献祖纪年录：「光启中，薨于位。」新沙陀传：「光启三年，国昌卒。」太祖纪年录光启三年正月云：「是岁献祖文皇帝之丧，太祖哀毁行服，不获专征。」实录置此年二月。今从之。〕
6三月，癸未，诏伪宰相萧遘﹑郑昌图﹑裴澈，于所在集众斩之，皆死于岐山。〔岐山，在凤翔东四十里。按旧书帝纪：河中械送伪宰相裴澈﹑郑昌图，命斩之于岐山县，太子少师致仕萧遘赐死于永乐县。与此不同。〕时朝士受熅官者甚众，法司皆处以极法；〔法司，谓刑部。处，昌吕翻。〕杜让能力争之，免者什七八。
7壬辰，车驾至凤翔，节度使李昌符，恐车驾还京虽不治前过，〔前过，谓与朱玫迫乘舆也。治，直之翻。〕恩赏必疏，乃以宫室未完，固请驻跸府舍，从之。
8太傅兼侍中郑从谠罢为太子太保。
9镇海节度使周宝募亲军千人，号后楼兵，禀给倍于镇海军；镇海军皆怨，而后楼兵浸骄不可制。宝溺于声色，不亲政事，筑罗城二十余里，建东第，人苦其役。宝与僚属宴后楼，有言镇海军怨望者，宝曰：「乱则杀之！」度支催勘使薛朗以其言告所善镇海军将刘浩，戒之使戢士卒，浩曰：「惟反可以免死耳！」是夕，宝醉，方寝，浩帅其党作乱，〔帅，读曰率；下同。〕攻府舍而焚之。宝惊起，徒跣叩芙蓉门呼后楼兵，后楼兵亦反矣。宝帅家人步走出青阳门，遂奔常州，〔考异曰：实录宝被逐在四月，恐四月奏到耳。吴越备史三月壬辰。新纪癸巳，今从之。〕依刺史丁从实。浩杀诸僚佐，癸巳，迎薛朗入府，推为留后。〔为钱镠铢薛朗张本。〕宝先兼租庸副使，城中货财山积，是日，尽于乱兵之手。
高骈闻宝败，列牙受贺，遣使馈以齑粉。〔骈与宝为仇，故幸其败。为仇事见二百五十四卷中和元年。齑，子西翻。细切为齑，碎为粉。〕宝怒，掷之地曰：「汝有吕用之在，他日未可知也！」扬州连岁饥，城中馁死者日数千人，坊市为之寥落，灾异数见，骈悉以为周宝当之。〔史言高骈阽于死亡而不悟。为，于伪翻。数，所角翻。见，贤遍翻。〕
10山南西道节度使杨守亮忌利州刺史王建骁勇，屡召之；建惧，不往。〔利州，山南西道巡属也，建惧为守亮所杀，故不敢往。〕前龙州司仓周庠〔路振九国志，作「周博雅」。〕说建曰：「唐祚将终，藩镇互相吞噬，皆无雄才远略，不能戡济多难。〔说，式芮翻；下同。难，乃旦翻。〕公勇而有谋，得士卒心，立大功者非公而谁！然葭萌四战之地，〔利州，古葭萌之地，世传古蜀王封其弟葭萌于此，因以名邑。〕难以久安。阆州地僻人富，杨茂实，陈﹑田之腹心，不修职贡，若表其罪，兴兵讨之，可不〔【章：十二行本「不」作「一」；乙十一行本同；孔本同；张校同。】〕战而擒也。」建从之，召募溪洞酋豪，有众八千，沿嘉陵江而下，袭阆州，〔西汉水出秦州嘉陵谷，亦谓之嘉陵水，东南过葭萌，又东南过阆中。阆州，东川巡属。酋，慈由翻。〕逐其刺史杨茂实而据之，自称防御使，招纳亡命，军势益盛，守亮不能制。
部将张虔裕说建曰：「公乘天子微弱，专据方州，若唐室复兴，公无种矣。〔种，章勇翻。〕官遣使奉表天子，杖大义以行师，蔑不济矣。」部将綦毋谏复说建养士爱民以观天下之变。〔綦毋，姓也。毋，音无。〕建〔【章：十二行本「建」下有「皆」字；乙十一行本同；孔本同。】〕从之。庠﹑虔裕﹑谏，皆许州人也。〔汝﹑颍多奇士，自古然也。史言英雄角逐，天必生人才以羽翼之。〕
初，建与东川节度使顾彦朗俱在神策军，同讨贼；建既据阆州，彦朗畏其侵暴，数遣使问遗，〔数，所角翻。遗，唯季翻。〕馈以军食，建由是不犯东川。〔豺狼不噬，要非仁也，力未及耳。观后顾彦晖之事可见已。〕
11初，周宝闻淮南六合镇遏使徐约兵精，诱之使击苏州。〔为下卷徐约张雄始事。〕
唐纪七十三〔起强圉协洽（丁未）四月，尽着雍涒汉（戊申），凡一年有奇。
僖宗惠圣恭定孝皇帝下之下
光启三年〔（丁未、八八七）〕
1夏，四月，甲辰朔，约逐苏州刺史张雄，〔考异曰：吴越备史：「四月，六合镇将徐约攻陷苏州。约，曹州人也，初从黄巢攻天长，遂归高骈，骈用为六合镇将。浙西周宝子伲杨茂实为苏州刺史，约攻破之，遂有其地。」据实录，宝以其伲为苏州刺史，朝廷已除赵载代之。张雄据苏州必在载后，备史恐误。今从新纪、传。〕帅其众逃入海。〔此句上更有一「雄」字，文意乃足。张雄据苏州见上卷上年。帅，读曰率。〕
2高骈闻秦宗权将寇淮南，遣左厢都知兵马使毕师铎将百骑屯高邮。〔铎将以下皆即亮翻。〕
时吕用之用事，宿将多为所诛，师铎自以黄巢降将，常自危。〔毕师铎降高骈，见二百五十三卷干符六年。〕师铎有美妾，用之欲见之，师铎不许；用之因师铎出，窃往见之，师铎惭怒，出其妾，由是有隙。
师铎将如高邮，用之待之加厚，师铎益疑惧，谓祸在旦夕。师铎子娶高邮镇遏使张神剑女，师铎密与之谋，神剑以为无是事。神剑名雄，人以其善用剑，故谓之「神剑」。〔考异曰：十国纪年：「张雄，淮南人，善剑，号张神剑。」今欲别于前苏州刺史张雄，故从妖乱志，但称神剑。〕时府中籍籍，亦以为师铎且受诛，〔汉书：事籍籍如此。颜师古注云：籍籍，纷纷也。〕其母使人语之曰：「设有是事，汝自努力前去，勿以老母、弱子为累！」〔语，牛倨翻。累，良瑞翻。〕师铎疑未决。
会骈子四十三郎者素恶用之，〔恶，乌路翻。〕欲使师铎帅外镇将吏疏用之罪恶，闻于其父，〔帅，读曰率。〕密使人绐之曰：「用之比来频启令公，〔比，毗至翻，近也。襄王熅加骈中书令，故称令公。绐，徒亥翻。〕欲因此相图，已有委曲在张尚书所，〔当时机密文书谓之委曲。张尚书，谓神剑。〕宜备之！」师铎问神剑曰：「昨夜使司有文书，〔使司，谓淮南节度使司。〕翁胡不言﹖」〔以婚姻呼之为翁。〕神剑不寤，曰：「无之。」师铎不自安，归营，谋于腹心，皆劝师铎起兵诛用之，师铎曰：「用之数年以来，人怨鬼怒，安知天不假手于我诛之邪！淮宁军使郑汉章，我乡人，〔按新书高骈传：骈置淮宁军于淮口。毕师铎、郑汉章皆冤句人。〕昔归顺时副将也，〔谓去黄巢归高骈时也。〕素切齿于用之，闻吾谋，必喜。」乃夜与百骑潜诣汉章，汉章大喜，悉发镇兵及驱居民合千余人从师铎至高邮。师铎诘张神剑以所得委曲，〔诘，极吉翻。〕神剑惊曰：「无有。」师铎声色浸厉，神剑奋曰：「公何见事之暗！用之奸恶，天地所不容。况近者重赂权贵得岭南节度，复不行，〔事见上卷上年。复，扶又翻。〕或云谋窃据此土，使其得志，吾辈岂能握刀头事此妖物邪！要寛此数贼以谢淮海，何必多言！」〔寛，古瓦翻。禹贡曰：淮海惟扬州。〕汉章喜，遂命取酒，割臂血沥酒，共饮之。乙巳，众推师铎为行营使，为文告天地，移书淮南境内，言诛用之及张守一、诸葛殷之意。以汉章为行营副使，神剑为都指挥使。
神剑以师铎成败未可知，请以所部留高邮，曰：「一则为公声援，二则供给粮饷。」师铎不悦，汉章曰：「张尚书谋亦善，苟终始同心，事捷之日，子女玉帛相与共之，今日岂可复相违！」〔复，扶又翻。〕师铎乃许之。戊申，师铎、汉章发高邮。
庚戍，诇骑以白高骈，〔自高邮东南至扬州一百里。诇，翾正翻，又火迥翻。〕吕用之匿之。
3朱珍至淄青旬日，应募者万余人，又袭青州，获马千匹；〔时王敬武镇淄青，朱珍以他镇之将来募兵，既不能制，又为所袭。盖群盗纵横，力强者胜，莫适为主故也。〕辛亥，还，至大梁，朱全忠喜曰：「吾事济矣。」
时蔡人方寇汴州，其将张晊屯北郊，秦贤屯板桥，〔北郊，谓汴州城北郊原之地，即赤冈也。据旧史，板桥在汴州城西。〕各有众数万，列三十六寨，连延二十余里。全忠谓诸将曰：「彼蓄锐休兵，方来击我，未知朱珍之至，谓吾兵少，畏怯自守而已；宜出其不意，先击之。」乃自引兵攻秦贤寨，士卒踊跃争先；贤不为备，连拔四寨，斩万余级，蔡人大惊，以为神。
全忠又使牙将新野郭言募兵于河阳、陕、虢，得万余人而还。〔陕，失冉翻。还，从宣翻，又如字。〕
4毕师铎兵奄至广陵城下，城中惊援。壬子，吕用之引麾下劲兵，诱以重赏，出城力战。〔诱，音酉。〕师铎兵少却，用之始得断桥塞门为守备。是日，骈登延和阁，〔断，丁管翻。塞，悉则翻。延和阁，骈所起，见二百五十四卷中和二年。〕闻諠噪声，左右以师铎之变告。骈惊，急召用之诘之，用之徐对曰：「师铎之众思归，为门卫所遏，适已随宜区处，〔处，昌吕翻。〕计寻退散；傥或不已，正烦玄女一力士耳，愿令公勿忧！」骈曰：「近者觉君之妄多矣，君善为之，勿使吾为周侍中！」〔周侍中，谓周宝也，事见上卷本年。〕言毕，惨沮；久之，用之凓懅而退。〔懅，亦惭也，音遽。〕
师铎退屯山光寺，〔山光寺，在广陵城北。〕以广陵城坚兵多，甚有悔色；癸丑，遣其属孙约与其子诣宣州，乞师于观察使秦彦，且许以克城之日迎彦为帅。〔帅，所类翻。〕会师铎馆客毕慕颜自城中逃出，言「众心离散，用之忧窘，若坚守之，不日当溃。」师铎乃悦。
是日未明，骈召用之，问以事本末，用之始以实对，骈曰：「吾不欲复出兵相攻，〔复，扶又翻。〕君可选一温信大将，〔温，柔和也。信，诚实不妄言者也。〕以我手扎谕之，若其未从，当别处分。」〔处，昌吕翻。按书及春秋「分器」。记曲礼「分毋求多」，汉书「分职」、「分部」，并音扶间翻；则处分之分亦当同音。今人读为分判之分，误也。〕用之退，念诸将皆仇敌，必〔【章：十二行本「必」上有「往」字；乙十一行本同。】〕不利于己，甲寅，遣所部讨击副使许戡，赍骈委曲〔委曲，即屏手札也。〕及用之誓状并酒殽出劳师铎，〔劳，力到翻。〕师铎始亦望骈旧将劳问，得以具陈用之奸恶，披泄积愤，〔披，开也，分也。决壅为泄。〕见戡至，大骂曰：「梁缵、韩问何在，乃使此秽物来！」戡未及发言，已牵出斩之。乙卯，师铎射书入城，〔射，而亦翻。〕用之不发，即焚之。
丁巳，用之以甲士百人入见骈于延和阁下，骈大惊，匿于寝室，久而后出，曰：「节度使所居，无故以兵入，欲反邪！」命左右驱出。用之大惧，出子城南门，举策指之曰：「吾不可复入此！」〔复，扶又翻。〕自是高、吕始判矣。
是夜，骈召其从子前左金吾卫将军杰密议军事；戊午，署杰都牢城使，泣而勉之，以亲信五百人给之。
用之命诸将大索城中丁壮，〔索，山客翻。〕无问朝士、书生，悉以白刃驱缚登城，令分立城上，自旦至暮，不得休息；又恐其与外寇通，数易其地，〔数，所角翻。〕家人饷之，莫知所在。由是城中人亦恨师铎入城之晚也。
骈遣大将石锷〔锷，逆各翻。〕以师铎幼子及其母书井骈委曲至扬子谕师铎，师铎遽遣其子还，曰：「令公但斩吕、张以示师铎，师铎不敢负恩，愿以妻子为质。」〔质，音致。〕骈恐用之屠其家，收师铎母妻子置使院。〔使院，节度使司官属治事之所。〕
辛酉，秦彦遣其将秦稠将兵三千至扬子助师铎。壬戍，宣州军攻南门，不克；癸亥，又攻罗城东南隅，城几陷者数四。〔几，居依翻。〕甲子，罗城西南隅守者焚战格以应师铎，〔战格，列木为之，汉人谓之笓格，今谓之排权。〕师铎毁其城以内其众。用之帅其众千人力战于三桥北，〔帅，读曰率。〕师铎垂败，会高杰以牢城兵自子城出，欲擒用之以授师铎，用之乃开参佐门北走。骈召梁缵以昭义军百余人保子城。
乙丑，师铎纵兵大掠。骈不得已，命彻备，与师铎相见于延和阁下，交拜如宾主之仪，署师铎节度副使、行军司马，仍承制加左仆射，郑汉章等各迁官有差。
左莫邪都虞候申及，本徐州健将，〔高骈置左、右莫邪都，见二百五十四卷中和二年。〕入见骈，说之曰：〔说，式芮翻。〕「师铎逆党不多，〔【章：十二行本「多」下有「诸门尚未有守者」七字；乙十一行本同；孔本同；张校同；退斋校同。】〕请令公及此选元从三十人，〔及此，言及此时也。从，才用翻。〕夜自教场门出，比师铎觉之，追不及矣。〔比，必利翻，及也。〕然后发诸镇兵，还取府城，此转祸为福也。若一二日事定，浸恐艰难，及亦不得在左右矣。」言之，且泣，骈犹豫不听。〔楚灵王有言：「大福不再，祇取辱耳。」高骈盖知行留皆祸，故犹豫不听。〕及恐语泄，遂窜匿，会张雄至东塘，〔张雄弃苏州逃入海，又自海泝江而上，至扬州东塘。〕及往归之。
丙寅，师铎果分兵守诸门，搜捕用之亲党，悉诛之。师铎入居使院，秦稠以宣军千人分守使宅及诸仓库。〔使，疏吏翻。〕丁卯，骈牒请解所任，以师铎兼判府事。
师铎遣孙约至宣城，趣秦彦过江。〔趣，读曰促。〕或说师铎曰：〔说，式芮翻。〕「仆射向者举兵，盖以用之辈奸邪暴横，〔横，户孟翻。〕高令公坐自聋瞽，不能区理，〔区，分别也。理，调治也。〕故顺众心为一方去害。〔去，羌吕翻。〕今用之既败，军府廓然，仆射宜复奉高公而佐之，但总其兵权以号令，谁敢不服！用之乃淮南一叛将耳，移书所在，立可枭擒。如此，外有推奉之名，内得兼并之实，虽朝廷闻之，亦无亏臣节。使高公聪明，必知内愧；如其不悛，〔悛，丑缘翻，改也。〕乃机上肉耳，柰何以此功业付之他人，岂惟受制于人，终恐自相鱼肉！前日秦稠先守仓库，其相疑已可见。且秦司空为节度使，庐州、寿州其肯为之下乎！〔庐州，杨行密。寿州，张翱。〕仆见战攻之端未有穷已，岂惟淮南之人肝脑涂地，窃恐仆射功名成败未可知也！不若及今亟止秦司空〔亟，纪力翻，急也。〕勿使过江，彼若粗识安危，必不敢轻进；〔粗，坐五翻。〕訧使他日责我以负约，犹不失为高氏忠臣也。」师铎大以为不然，明日，以告郑汉章，汉章曰：此智士也！」散求之，其人畏祸，竟不复出。〔复，扶又翻。〕
戊辰，骈迁家出居南第，师铎以甲士百人为卫，其实囚之也。是日，宣军以所求未获，焚进奉两楼数十间，宝货悉为煨烬。〔新书高骈传：骈自干符以来，贡献不入天子，宝货山积于进奉楼。按骈干符末始自浙西徙淮南，中和二年罢兵权利权，贡献始绝矣。煨，乌回翻。烬，徐刃翻。〕己巳，师铎于府厅视事，凡官吏非有兵权者皆如故，复迁骈于东第。〔复，扶又翻；下同。〕自城陷，诸军大掠〔【章：十二行本「掠」下有「昼夜」二字；乙十一行本同；孔本同；张校同。】〕不已，至是，师铎始以先锋使唐宏为静街使，禁止之。
?
骈先为盐铁使，〔干符六年，骈为盐铁转运使，中和二年，解使职。〕积年不贡奉，货财在扬州者，填委如山。骈作郊天、御楼六军立仗仪服，〔郊天及御楼肆赦，六军皆立仗。〕及大殿元会、内署行幸供张器用，皆刻镂金玉、蟠龙蹙凤数十万事，悉为乱兵所掠，归于闾阎，张陈寝处其中。〔供，居用翻。张，知亮翻；张陈同。镂，郎豆翻。处，昌吕翻。〕
庚午，获诸葛殷，杖杀之，弃尸道旁，怨家抉其目，断其舌，〔决，于决翻。断，都管翻；下断手同。〕众以瓦石投之，须臾成耱。吕用之之败也，其党郑杞首归师铎，师铎署杞知海陵监事。〔海陵监，筦榷鬻盐。〕杞至海陵，阴记高霸得失，闻于师铎。〔高霸时为海陵镇遏使。〕霸获其书，杖杞背，断手足，刳目截舌，然后斩之。
5蔡将卢瑭屯于万胜，〔万胜镇在中牟县。〕夹汴水而军，以绝汴州运路，〔薛史梁纪曰：卢瑭于圃田北夹汴水为梁，以扼运路。宋白亦曰：万胜寨在圃田北。〕朱全忠乘雾袭之，掩杀殆尽。〔考异曰：薛居正五代中云「四月庚午。」按长历，四月甲辰朔，无庚午。薛史误。〕于是蔡兵皆徙就张晊，屯于赤冈；〔赤冈在汴城北。〕全忠复就击之，杀二万余人。蔡人大惧，或军中自相惊，全忠乃还大梁，养兵休士。
6辛未，高骈密以金遗守者，〔骈冀守者恩之，因以求出。遗，唯季翻。〕毕师铎闻之，壬午，复迎骈入道院，〔道院，高骈所起以迎神仙。〕收高氏子弟甥侄十余人同幽之。
7前苏州刺史张雄帅其众自海泝江，屯于东塘，遣其将赵晖入据上元。〔张雄、冯弘铎由此得据升州。帅，读曰率。〕
8毕师铎之攻广陵也，吕用之诈为高骈牒，署庐州刺史杨行密行军司马，追兵入援。庐江人袁袭说行密曰：「高公昏惑，用之奸邪，师铎悖逆，凶德参会，〔三者合集为参会。说，式芮翻。〕而求兵于我，此天以淮南授明公也，趣赴之。」〔趣，读曰促。〕行密乃悉发庐州兵，复借兵于和州刺史孙端，〔复，扶又翻。考异曰：妖乱志：「中和三年，高骈差梁缵知和州。缵以孙端窥伺和州已久，不如因而与之以责其效。骈强之，既行，果为端所败。及归，和州寻陷于端。」盖端自是遂据和州也。〕合数千人赴之，五月，至天长。郑汉章之从师铎也，留其妻守淮口，用之帅众攻之，〔帅，读曰率。〕旬日不克，汉章引兵救之。用之闻行密至天长，引兵归之。〔为用之为行密所诛张本。〕
9丙子，朱全忠出击张晊，大破之。秦宗权闻之，自郑州引精兵会之。〔宗权引兵会晊以击全忠。〕
10张神剑求货于毕师铎，师铎报以俟秦司空之命，神剑怒，亦以其众归杨行密；及海陵镇遏使高霸、曲溪人刘金、盱眙人贾令威悉以其众属焉。〔扬州盱眙县西南十里有曲溪。刘金，曲溪屯将也。〕行密众至万七千人，张神剑运高邮粮以给之。
11朱全忠求救于兖、郓，朱瑄、朱瑾皆引兵赴之，义成军亦至。〔二年，朱全忠并义成军，征其兵以击蔡人。〕章巳，全忠以四镇兵攻秦宗权于边孝村，大破之，〔边孝村，在汴州北郊。〕斩首二万余级；宗权宵遁，全忠追之，至阳武桥而还。〔阳武桥在郑州阳武县，县在汴州西北九十里。还，从宣翻，又如字。〕全忠深德朱瑄，兄事之。蔡人之守东都河阳、许、汝、怀、郑、陕、虢者，闻宗权败，皆弃去。宗权发郑州，孙儒发河阳，皆屠灭其人，焚其庐舍而去，宗权之势自是稍衰。朝廷以扈驾都头杨守宗知许州事，朱全忠以其将孙从益知郑州事。
12钱镠遣东安都将杜棱、浙江都将阮结、静江都将成及将兵讨薛朗。〔九域志：杭州新城县有东安镇。浙江、静江二都，盖分屯杭州城外沿江一带，自定山下至海门。讨薛朗，以其逐周宝也。〕
13甲午，秦彦将宣歙兵三万余人，乘竹筏沿江而下，赵晖邀击于上元，杀溺殆半。〔歙，书涉翻。〕丙申，彦入广陵，自称权知淮南节度使，〔【章：十二行本「使」作「事」；乙十一行本同；张校同，云无注本作「使」。】〕仍以毕师铎为行军司马，补池州刺史赵锽为宣歙观察使。〔锽，户盲翻。〕戊戍，杨行密帅诸军抵，广陵城下，为八寨以守之，〔帅，读曰率；下同。〕秦彦闭城自守。〔考异曰：妖乱志：「六月，癸卯朔，秦彦命郑汉璋等守诸门。」按寇至城下，即应城守，岂有戊戍行密至，癸卯始守城乎！今不取。〕
14六月，戊申，天威都头杨守立〔天威，亦神策五十四都之一。〕与凤翔节度使李昌符争道，麾下相殴，〔殴，乌口翻，击也。〕帝命中使谕之，不止。是夕，宿卫皆严兵为备。己酉，昌待拥兵烧行宫，庚戍，复攻大安门。〔复，扶又翻。〕守立与昌符战于通衢，昌符兵败，帅麾下走保陇州。〔九域志：凤翔至至陇州一百五十里。〕杜让能闻难，挺身步入侍；韦昭度质其家于军中，〔难，乃旦翻。质，音致。〕誓诛反贼，故军士力战而胜之。守立，复恭之假子也。壬子，以扈驾都将、武定节度仗李茂贞〔李茂贞时领武定节宿卫。〕为陇州招讨使，以讨昌符。
15甲寅，河中牙将常行儒杀节度使王重荣。重荣用法严，末年尤甚；行儒尝被罚，耻之，〔被，皮义翻。〕遂作乱。夜，攻府舍，重荣逃于别墅；〔墅，承与翻。〕明旦，行儒得而杀之。制以陕虢节度使王重盈为护国节度使，又以重盈子珙权知陕虢留后。〔珙，居勇翻。〕重盈至河中，执行儒，杀之。〔旧书帝纪云：常行儒杀王重荣，推重荣兄重盈为兵马留后。〕
17壬戍，亳州将谢殷逐其刺史宋衮。
18孙儒既去河阳，李罕之召张全义于泽州，〔去年，孙儒陷河阳，张全义据怀州，李罕之据泽州以拒之。盖怀州逼近河阳，全义寻退屯泽州也。旧书帝纪云：李罕之自泽州收河阳，怀州刺史张全义收洛阳。〕与之收合余众。罕之据河阳，全义据东都，共求援于河东；李克用以其将安金俊为泽刺史，将骑助之，〔考异曰：太祖纪年录：「七月，癸巳，泽州刺史张全义弃城而遁，太祖以安金俊为泽州刺史。」薛居正五代史亦云：「七月，武皇以金俊为泽州刺史。」按实录，六月，全义已除河南尹。薛史罕之傅，罕之求援，克用遣泽州刺史安金俊助之，盖二人先以泽州赂克用，非七月也。〕按实录，六月，全义已除河南尹。薛史罕之传，罕之求援，克用遣泽州刺史安金俊助之，盖二人先以泽州赂克用，非七月也。〕表罕之为河阳节度使，全义为河南尹。〔考异曰：薛居正五代史：「克用表张言为河南尹、东都留守。」实录：「以泽州刺史李罕之为河阳节度使，怀州刺史张全义为河南尹。」按诸葛爽表全义为泽州刺史，及仲方败，罕之据择州，全义据怀州耳，非刺史也。〕
初，东都经黄巢之乱，遗民聚为三城以相保，继以秦宗权、孙儒残暴，仅存坏垣而已。全义初至，白骨蔽地，荆棘弥望，居民不满百户，全义麾下纔百余人，相与保中州城，〔城在二城之中间，故谓之中州城。〕四野俱无耕者。全义乃于麾下选十八人材器可任者，人给一旗一牓，谓之屯将，〔将，即高翻。〕使诣十八县故墟落中，植旗张牓，招怀流散，劝之树艺。〔河南二十县，河南、洛阳二县在城中，其外偃师、巩、缑氏、阳城、登封、陆浑、伊阙、新安、渑池、福昌、长水、永宁、寿安、密、河清、颍阳、伊阳、王屋，凡十八县。〕惟杀人者死，余但笞杖而已，无严刑，无租税，民归之者如市。又选壮者教之战陈，以御寇盗。〔陈，读曰阵。〕数年之后，都城坊曲，渐复旧制，诸县户口，率皆归复，桑麻蔚然，野无旷土。〔蔚，音郁。不耕之土日旷土。旷，空也。〕其胜兵者，〔胜，音升。〕大县至七千人，小县不减二千人，乃奏置令佐以治之。〔治，直之翻。〕全义明察，人不能欺，而为政宽简。出，见田畴美者，辄下马，与僚佐共观之，召田主，劳以酒食；〔劳，力到翻。〕有蚕麦善收者，〔蚕四伏无病而成疬，麦就实黄熟而丰厚，为善收。〕或亲至其家，悉呼山峔幼，赐以茶彩衣物。民间言：「张公不喜声伎，〔喜，许记翻。伎，渠绮翻。〕见之未尝笑；独见佳麦良疬则笑耳。」有田荒秽者，则集众杖之；或诉以乏人牛，乃召其邻里责之曰：「彼诚乏人牛，何不助之！」众皆谢，乃释之。由是邻里有无相助，故比户皆有蓄积，〔比，毗至翻，又毗必翻。〕凶年不饥，遂成富庶焉。〔史究言张全义治河南之绩效。〕
19杜棱等败薛朗将李君暀于阳羡。〔败，补迈翻。暀，于放翻。阳羡，汉古县，晋立义与郡，隋废郡，改阳羡为义兴县。唐武德七年，分义与置阳羡县，寻省并入义与。九域志：义与县在常州西南百二十里。〕
20秋，七月，癸未，淮南将吴苗帅其徒八千人踰城降杨行密。〔帅，读曰率。〕
21八月，壬寅朔，李茂贞奏陇州刺史薛知筹以城降，斩李昌符，灭其族。〔中和元年，李昌言逐郑畋据岐，兄弟七年而灭。〕
22朱全忠引兵过亳州，遣其将霍存袭谢殷，斩之。〔是年六月，谢殷杀刺史，据亳州。〕
23丙子，以李茂贞同平章事、充凤翔节度使。〔为李茂贞以岐兵跋扈张本。〕
24以韦昭度守太保、兼侍中。
25朱全忠欲兼兖、郓，而以朱瑄兄弟有功于己，〔朱瑄兄弟救汴州，破蔡兵。〕攻之无名，乃诬瑄招诱宣武军士，移书诮让。瑄复书不逊，〔考异曰：编遗录：「八月，丙午，都指挥使朱珍以诸都将士日有逃逸者，初未晓其端，今乃知为郓帅朱瑄因前年与我师会合讨伐蔡寇，睹将士骁勇，潜有窥觊之心，密于境上悬金帛招诱，如至者皆厚而纳焉。积亡既多，上察之，且不平。是事，因移文追索亡者，朱瑄来言不逊，上益怒其欺罔，乃议举兵伐之。」新传：「全忠与朱瑄情好笃密，而内忌其雄，且所据皆劲兵地，欲造怨，乃图之，即声言瑄纳汴亡命，移书让瑄，以新有恩于全忠，故答檄恚望。全忠由是显结其隙。」高若拙后史补曰：「梁太祖皇帝到梁园，深有大志，然兵力不足，常欲外掠，又虞四境之难，每有郁然之状。时有荐敬秀才于门下，乃白梁祖曰：『明公方欲图大事，轻重必为四境所侵，但令麾下将士诈为判者而逃，即明公奏于主上及告四邻，以自袭叛徒为名。』梁祖曰：『天降奇人以佐于吾。』初从其谋，一出而致众十倍。」盖翔为温画策，诈令军士叛归瑄，以为衅端也。〕全忠遣其将朱珍、葛从周袭曹州，壬子，拔之，杀刺史丘弘礼。又攻濮州，与兖、郓兵战于刘桥，〔刘桥，在曹州乘氏县东北，濮州范县西南。按薛史，战于临濮之刘桥。〕杀数万人，朱瑄、朱瑾仅以身免。全忠与兖、郓始有隙。
26秦彦以张雄兵强，冀得其用，以仆射告身授雄，以尚书告身三通授裨将冯弘铎等。〔此等告身，盖高骈为诸道都统时，朝廷所给空名告身也。〕广陵人竞以珠玉金缯诣雄军贸食，〔贸，音茂。以物易物曰贸。〕通犀带一，得米五升，〔通犀带，通天犀带也。陆佃埤雅曰：犀形似水牛，大腹庳脚，脚有三蹄，黑弝，三角：一在顶上，一在额上，一在鼻上，鼻上即食角也，小而不椭。亦有一角者。旧说犀之通天者恶影，常饮浊水，重雾厚露之夜不濡其里，白星彻端，世云：「犀望星而彻角，」即此也，可以破水、骇鸡。又犀之美者有光，故鸡见影而惊。其次，角理复有正插、倒插。正插者角腰以上通，倒插者角腰以下通。亦曰，尖花小而根花大，谓之倒插。犀亦绝爱其角，堕角，即自理之。王粲游海赋曰：「群犀代角，巨象解齿，」是也。交州记曰：犀有二，角鼻上角长，额上角短。或曰：三角者，水犀也；二角者，山犀也；在顶者谓之顶犀，在鼻者谓之鼻犀。犀有四辈。其文或如桑椹，或如狗鼻者，上；黔犀无文，螺犀文旋，牸犀文细，牯犀文大而匀。〕锦衾一，得糠五升。雄军既富，不复肯战，未几，复助杨行密。〔几，居岂翻。复，扶下翻；下同。〕
丁卯，彦悉出城中兵万二千人，遣毕师铎、郑汉章将之，陈城西，延袤数里，〔杨行密军于扬子，盖并广陵之西山，以逼广陵城。陈，读曰阵；下同。袤，音茂。〕军势甚盛。行密安卧帐中，曰：「贼近告我。」牙将李宗礼曰：「众寡不敌，宜坚壁自守，徐图还师。」李涛怒曰：「吾以顺讨逆，何论众寡，大军至此，去将安归！涛愿将所部为前锋，保为公破之！」〔保为，于伪翻。〕涛，赵州人也。行密乃积金帛麰米于一寨，〔麰，音牟，小麦也。〕使羸弱守之，多伏精兵于其旁，自将千余人冲其陈。兵始交，行密阳不胜而走，广陵兵追之，入空寨，争取金帛麰米，伏兵四起，广陵众乱，行密纵兵击之，俘斩殆尽，积尸十里，沟渎皆满，师铎、汉章单骑仅免。自是秦彦不复言出师矣。
27九月，以户部侍郎、判度支张浚为兵部侍郎、同平章事。
28高骈在道院，秦彦供给甚薄，左右无食，至然木像、煮革带食之，有相啖者。彦与毕师铎出师屡败，疑骈为厌胜，〔厌，于涉翻，又于琰翻。〕外围益急，恐屏党有为内应者。有妖尼王奉仙言于彦曰：「扬州分野极灾，〔分，扶问翻。〕必有一大人死，自此喜矣。」甲戍，命其将刘匡时杀骈，井其子弟甥侄无少长皆死，同坎瘗之。〔瘗，于计翻。〕乙亥，杨行密闻之，帅士卒缟素向城大哭三日。〔帅，读曰率。〕
29朱珍攻濮州，朱瑄遣弟罕将步骑万人救之；辛卯，朱全忠逆击罕于范，〔范，汉县，唐属濮州。九域志：在州东六十里。〕擒斩之。
30冬，十月，秦彦遣郑汉章将步骑五千出击张神剑、高霸寨，破之，神剑奔高邮，霸奔海陵。〔张神剑、高霸各奔归旧屯之地。〕
31丁未，朱珍拔濮州，刺史朱裕奔郓；珍进兵攻郓。〔九域志：濮州东至郓州一百八十里。〕瑄使裕诈遗珍书，〔遗，唯季翻。〕约为内应，珍夜引兵赴之，瑄开门纳汴军，闭而杀之，死者数千人，汴军乃退。瑄乘胜复取曹州，〔复，扶又翻。〕以其属郭词为刺史。
32甲寅，立皇子升为益王。
33杜棱等拔常州，丁从实奔海陵。〔光启二年，六月，丁从实取常州，至是而败。考异曰：实录：「五月，镠攻常州，丁从实投高霸。」吴越备史在十月。新纪：「十月，甲寅，陷常州。」今从之。〕钱镠奉周宝归杭州，属櫜鞬，具部将礼，郊迎之。〔杭州，本镇海巡属，故镠以部将礼迎宝。属，音之欲翻。櫜，音羔。鞬，其言翻。〕
34杨行密围广陵且半年，秦彦、毕师铎大小数十战，多不利；城中无食，米斗直钱五十缗，草根木实皆尽，以堇泥为饼食之，〔堇，居隐翻。堇泥，黏土也。〕饿死者太半。宣军掠人诣肆卖之，驱缚屠割如羊豕，讫无一声，积骸流血，满于坊市。彦、师铎无如之何，嚬蹙而已。〔攒眉为嚬，皱頞为蹙。〕外围益急，彦、师铎忧懑，殆无生意，〔懑，音闷。〕相对抱膝，终日悄然。〔悄，七小反。诗曰：忧心悄悄。〕行密亦以城久不下，欲引还。〔欲引还庐州。〕己巳夜，大风雨，吕用之部将张审威帅麾下士三百，晨，伏于西壕，〔帅，读曰率；下同。〕俟守者易代，潜登城，启关纳其众，守者皆不鬬而溃。先是，彦、师铎信重尼奉仙，虽战陈日时，赏罚轻重，皆取决焉。〔先，悉荐翻。陈，读曰陈。〕至是复咨于奉仙曰：「何以取济﹖」〔复，扶又翻。〕奉仙曰：「走为上策！」乃自开化门出奔东塘。行密帅诸军合万五千人入城，以梁缵不尽节于高氏，为秦，毕用，斩于戟门之外；〔唐设戟之制，庙社宫殿之门二十有四，东宫之门一十有八，一品之门十六，二品及京兆、河南、太原尹、大都督、大都护之门十四，三品及上都督、中都督、上都护、上州之门十二，下都督、下都护、中州、下州之门各十。设戟于门，故谓之戟门。〕韩问闻之，赴井死。〔梁缵、韩问，一体之人，缵既诛，问知不免于罪，故赴井而死。〕以高骈从孙愈摄副使，使改殡骈及其族。城中遗民纔数百家，饥羸非复人状，行密辇西寨米以赈之。〔杨行密寨在广陵城西，此饷军之米也。〕行密自称淮南留后。
35秦宗权遣其弟宗衡将兵万人渡淮，与杨行密争扬州，以孙儒为副，张佶、刘建锋、马殷及宗权族弟彦晖皆从。〔从，才用翻。〕十一月，辛未，抵广陵城西，据行密故寨，〔攻守之势，地有所必争。杨行密之攻广陵也，寨于城西；蔡人之攻行密，又据其故寨。盖争形胜者难以他图也。〕行密辎重之未入城者，为蔡人所得。〔重，直用翻。〕秦彦、毕师铎至东塘，张雄不纳，将渡江趣宣州；〔秦彦欲还趣旧治。趣，七喻翻。〕宗衡召之，乃引兵还，与宗衡合。
未几，宗权召宗衡还蔡，拒朱全忠。孙儒知宗权势不能久，称疾不行；宗衡屡促之，儒怒，甲戍，与宗衡饮酒，坐中手刃之，传首于全忠。〔坐，徂卧翻。〕宗衡将安仁义降于行密。仁义，本沙陀将也，〔路振九国志：安仁义初事李国昌于塞上，以过奔河阳，因入秦宗权军中。〕行密悉以骑兵委之，列于田頵之上。〔杨行密起于合肥，一时诸将，田頵为冠，一旦得安仁义，列于頵上，卒收其力用。史言其知人善任。〕儒分兵掠邻州，未几，众至数万，〔孙儒未即攻广陵，先掠邻州以益其众。几，居岂翻。〕以城下乏食，与彦、师铎袭高邮。
36初，宣武都指挥使朱珍与排陈斩斫使李唐宾，勇略、功名略相当，〔陈，读曰阵。〕全忠每战，使二人皆，往无不捷；然二人素不相下。珍使人迎其妻于大梁，不白全忠，全忠怒，追还其妻，杀守门者，使亲吏蒋玄晖召珍，以汉宾代总其众。〔「汉宾」，当作「唐宾」。〕馆驿巡官冯翊敬翔谏曰：〔唐制，节度使属官有行军司马、副使、判官、支使、掌书记、巡官、衙推各一人，同节度副使十人，馆驿巡官四人。〕「朱珍未易轻取，〔易，以豉翻。〕恐其猜惧生变。」全忠悔，使人追止之。珍果自疑，丙子夜，珍置酒召诸将。唐宾疑其有异图，斩关奔大梁，珍亦弃军单骑继至。全忠两惜其才，皆不罪，遣还濮州，〔为珍杀唐宾张本。〕因引兵归。
全忠多权数，将佐莫测其所为，惟敬翔能逆知之，往往助其所不及，全忠大悦，自恨得翔晚，凡军机、民政悉以咨之。〔全忠之移唐祚，敬翔之力也，李振之徒何关成败之数哉！薛史翔传曰：太祖初镇大梁，有观察支使王发者，翔里人也，往依之，发无由荐达。翔久之计窘，乃与人为笺刺，往往有警句，传于军中。太祖不知书，喜浅近语，闻翔所作，爱之，召署馆驿巡官。太祖与蔡贼相拒，机略之间，翔颇预之，太祖大悦，恨得翔之晚。考异曰：薛居正五代史翔传曰：「翔每有所裨赞，亦未尝显谏上，俛仰顾步间，微示持疑尔，而太祖已察，必改行之，故裨佐之迹，人莫得知。」按张昭远庄宗列传曰：「温狡谲多谋，人不测其际，唯翔视彼举错，即揣知其心，或有所不备，因为之助。温大悦，自以为得翔之晚，故军谋政术，一切谘之。」薛史误。
37辛巳，高邮镇遏使张神剑帅麾下二百人逃归扬州；〔帅，读曰率。〕丙戍，孙儒屠高邮。戊子，高邮残兵七百人溃围而至，杨行密虑其为变，分隶诸将，一夕尽坑之，明日，杀神剑于其第。〔张神剑反复于吕、毕之间，而死于杨行密之手，挟狡用数者有时而穷也。〕
杨行密恐孙儒乘胜取海陵，壬寅，命镇遏使高霸帅其兵民悉归府城，〔扬州府城。〕曰：「有违命者，族之。」于是数万户弃资产、焚庐舍、挈老幼迁于广陵。戊戍，霸与弟暀、〔暀，于放翻。〕部将余绕山、〔史照曰：风俗通：余姓，秦由余之后。〕前常州刺史丁从实至广陵，行密出郭迎之，与霸、暀约为兄弟，〔甘言以安其心。〕置其将卒于法云寺。〔今扬州城中江都县廨之西有法云寺，然非其旧也。〕
38己亥，秦宗权陷郑州。〔宗权既弃郑州，今复攻陷之。〕
39朝廷以淮南久乱，闰月，以朱全患兼淮南节度使、东南面招讨使。〔为朱全忠与杨行密争淮南张本。考异曰：旧纪：「十一月，秦彦引孙儒之兵攻广陵，行密遣使求援于朱全忠，制授全忠兼淮南节度使、行营兵马都统。」薛居正五代史梁太祖纪，朝廷就加帝兼领淮南节度，在八月。十国纪年曰：「初，僖宗闻淮南乱，以朱全忠兼淮南节度使。至是，行密遣使以破贼告全忠」，在十月行密初入扬州时。今从实录。
40陈敬瑄恶顾彦与王建相亲，〔恶，乌路翻。〕恐其合兵图己，谋于田令孜，令孜曰：「建，吾子也，〔令孜养建为子，见上卷中和四年。〕不为杨兴元所容，故作贼耳。〔杨兴元，谓杨守亮，事见上卷三年。〕今折简召之，可致麾下。」乃遣使以书召之，建大喜，诣梓州见彦朗曰：「十军阿父见召，〔令孜先为神策十军观军容使，待建同父子，故称之。〕当往省之。〔省，悉景翻。〕因见陈太师，〔帝之自成都东还也，陈敬瑄进检校太师，故称之。〕求一大州，若得之，私愿足矣！」乃留其家于梓州，〔顾彦朗治梓州。〕帅麾下精兵二千，〔帅，读曰率。〕与从子宗鐬、〔从，才用翻。鐬，火外翻。〕假子宗瑶、宗弼、宗侃、宗弁俱西。宗瑶，燕人姜郅；〔燕，于贤翻。〕宗弼、许人魏弘夫，宗侃，许人田师侃；宗弁，鹿弁也。
建至鹿头关，西川参谋李又谓敬瑄曰：「王建，虎也，柰何延之入室﹖彼安肯为公下乎！敬瑄悔，亟遣人止之，且增修守备。建怒，破关而进，败汉州刺史张顼于绵竹，〔绵竹，汉县，江左置晋熙郡，隋废郡为李水县，大业三年，改曰绵竹，唐属汉州。九域志：在州东北九十三里。败，补迈翻，下同。〕遂拔汉州，进军学射山，又败西川将句惟立于蚕此，〔九域志：成都府成都县有蚕此镇。句，古侯翻，又古候翻。〕又拔德阳。敬瑄遣使让之，对曰：「十军阿父召我来，及门而拒之，重为顾公所疑，〔重，直用翻。〕进退无归矣。」田令孜登楼慰谕之，建与诸将于清远桥上髡发罗拜，〔成都南门楼，即大玄楼也，楼前有清远桥。〕曰：「今既无归，且辞阿父作贼矣！」顾彦朗以其弟彦晖为汉州刺史，发兵助建，急攻成都，〔考异曰：始，建宿卫之时，尝领壁州刺史，光启二年四月，已出为利州刺史，而旧绝、薛居正五代史、实录、新纪皆云以壁州刺史攻成都，误也。张糀耆旧传曰：「光启四年戊申，十月十日，田军容除西川监军使，此月到。十一月一日，僖宗皇帝晏驾，昭宗即位，改文德元年。文德二年己酉，太师有除未下。闻朝廷降使，三军百姓僧道诣驿，就使车诉论二十年铁券。有一人驿亭截耳，时有微雨，卧蹍于泥。天使视之无言，良久曰：『不必不必，』索马挥鞭便发。太师军容专差亲信于人众中，探使有何言。既闻，二人神色俱丧，乃理兵讲武，更创置三都，黄头都以亲密者管之，诸军频阅队。十月，探知朝廷除韦相公授西川节度使，已宣麻。军容甚有惧色，乃以书召阆州王司徒，计其过绵州，即出兵拒之，令其怒，怒必攻诸州，所在发兵交战。此是军容计，恐韦相公来交代，以兵隔之，言王司徒来侵我，我所举兵，盖与王氏相敌，欲遮其反名。十二月二十日，驱人上城，一更，出兵数千人，排于城外北面堤上。二十一日，王司徒大军已至城下，于城北街去来鬬数合。巳时，川军被一时筑过桥，堤上排者大走，并收入城。至暮，王司徒收军，宿七里亭。二十二日早，又进军逼城，至午又退，止七里亭。二十三日早，吊军入新繁、蒙阳诸县界，城内出军，日有相持。此年十一月，改元龙纪元年己酉。二月二十五日，大战三郊。（「郊」当作「交」。）乃各下数寨相守，所至县邑，大遭焚烧，户口逃窜。」十国纪年曰：「王建起兵攻成都，诸书岁月不同，盖建事成之后，其徒以擅举兵侵盗为耻，为之隐恶，袭据阆州，多言除移，尤讳光启未寇西川攻陈敬瑄事。或移在文德年韦昭度镇蜀敬瑄不受代后，或云朝廷肖夺敬瑄官爵，建始会昭度讨伐，皆若受命勤王之师。故李昊蜀书、毛文锡纪事、张糀锦里耆旧传、杨堪平蜀德政碑、吴融生祠堂碑、冯涓大厅壁记、收复邛州壁记，皆当是时撰录，而自相抵牾。吴融云：岁在作噩之年，相国韦公奉命伐蜀。又云：圣上即位之明年，诏大丞相韦公镇蜀，起兵属丞相以讨不庭。寻拜公永平节度兼都指挥使。」今按旧僖宗纪：「光启三年，十二月，东川顾彦朗、壁州刺史王建连兵五万攻成都，陈敬瑄告难于朝，诏中使谕之。」唐年补录：「光启三年，十二月，以西川陈敬瑄、东川顾彦朗相持，诏李茂贞移书和解。」与唐庄宗功臣列传、唐烈祖实录、五代史王建传、庄宗实录、范质五代通录王衍传所载略同。韦昭度以文德元年六月始除西川节度使，十月至成都，陈敬瑄不受代。昭度表敬瑄叛，十二月丁亥，除昭度招讨使，王建永平节度使。据长历，是年十二月甲子朔，丁亥，二十四日也。龙纪元年丁酉岁正月，诏命始至成都。吴融据昭度受昭讨使岁月，故云入噩之年伐蜀，是岁乃昭宗即位之明年，韦公镇蜀在前一年，盖融误以伐蜀为镇蜀耳。旧纪云：「文德元年六月，以韦昭度为西川节度、两川招抚制置使。」新书昭宗本纪：「文德元年十月，陈敬瑄反。十二月丁亥，韦招度为招讨使。」皆是也。而旧纪误云龙纪元年正月，除昭度东都留守。五月，王建陷成都，自称留后。新书陈敬瑄传全用张糀耆旧传，云先除昭度节度使，然后田令孜召建以限朝廷，与本纪及韦昭度传自相违戾，最为差缪。张糀自言年仅八十，追记为儿童以来平生见闻，为耆旧传，故其叙事鄙俚倒错，与旧史年月不相符合。今从五代史王建传。又新纪：「文德元年六月，王建陷汉州，执刺史张顼。」实录：「龙纪元年正月，建破鹿头关，张顼来拒战，败之。」按光启三年十二月，韦昭度讨陈敬瑄，以汉州刺史顾彦晖为军前指挥使，盖其年冬，建破汉州顾彦朗，即以彦晖为刺史。新纪、实录皆误。今从十国纪年。〕三日不克而退，还屯汉州。
敬瑄告难于朝，〔难，乃旦翻。朝，直遥翻。〕诏遣中使和解之；又令李茂贞以书谕之，皆不从。
41杨行密欲遣高霸屯天长以拒孙儒，袁袭曰：「霸，高氏旧将，常挟两端，我胜则来，不胜则叛。今处之天长，〔处，昌吕翻。〕是自绝其归路也，不如杀之。」己酉，行密伏甲执霸及丁从实、余绕山，皆杀之。〔高霸之死，犹张神剑之死也。〕夕遣千骑掩杀其党于法云寺，死者数千人。是日，大雪，寺外数坊地皆赤。高暀出走，明日，获而杀之。
吕用之之在天长也，〔是年五月，用之归行密于天长。〕绐杨行密曰：「用之有银五万铤，〔铤，徒鼎翻。〕埋于所居，克城之日，愿备麾下一醉之资。」庚戍，行密阅士卒，顾用之曰：「仆射许此曹银，何食言邪！」因牵下械系，命田頵鞫之，云：「与郑杞、董瑾谋因中元夜，邀高骈至其第建黄箓斋，〔道书以正月十五为上元，七月十五为中元，十月十五为下元。黄箓大斋者，普召天神、地祇、人鬼而设醮焉，追忏罪根，冀升仙界，以为功德不可思议，皆诞说也。〕乘其入静，〔道家所谓入静，即禅家入定而稍异。入静者，静处一室，屏去左右，澄神静虑，无思无营，冀以接天神。〕缢杀之，声言上升。因令莫邪都帅诸军推用之为节度使。」〔帅，读曰率。〕是日，腰斩用之，怨家刳割立尽，并诛其族党。军士发其中堂，得桐人，书骈姓名于胸，桎梏而钉之。〔钉，丁定翻。〕
袁袭言于行密曰：「广陵饥弊已甚，蔡贼复来，民必重困，〔蔡贼，谓孙儒也。复，扶又翻。重，直用翻；下辎重同。〕不如避之。」甲寅，行密遣和州将延陵宗以其众二千人归和州，〔孙端所遣助杨行密者，今遣还。〕乙卯，又命指挥使蔡俦将兵千人，辎重数千两，归于庐州。〔为蔡俦背杨行密张本。〕
42赵晖据上元，会周宝败，浙西溃卒多归之，〔周宝败见上卷本年。上元县近京口，故浙西溃卒多归之。〕众至数万。晖遂自骄大，治南朝台城而居之，〔隋之平陈也，悉毁建康台城，平荡耕垦，更于石头城置蒋州。唐废蒋州，以其地隶润州。光启二年，复置升州，治上元县。盖台城之堙废久矣。治，直之翻。〕服用奢憯。张雄在东塘，晖不与通问；雄泝江而上，〔上，时掌翻。〕挥以兵塞其中流。〔塞，悉则翻。〕雄怒，戊午，攻上元，拔之。晖奔当涂，未至，为其下所杀。余众降，雄悉坑之。〔是年夏，张雄遣赵晖入据上元，今忿其拒己而坑其降者。降，户江翻。〕
43朱全忠遣内客将张堥范致朝命于杨行密，〔致闰月之朝命也。〕以行密为淮南节度副使，又以宣武行军司马李璠为淮南留后，遣牙将郭言将兵千人送之。
  </div>
  <div class="pagination">
   <a href="资治通鉴注_page286.html">
    上一页
   </a>
   <span>
    ...
   </span>
   <a href="资治通鉴注_page282.html">
    282
   </a>
   <a href="资治通鉴注_page283.html">
    283
   </a>
   <a href="资治通鉴注_page284.html">
    284
   </a>
   <a href="资治通鉴注_page285.html">
    285
   </a>
   <a href="资治通鉴注_page286.html">
    286
   </a>
   <span class="current-page">
    287
   </span>
   <a href="资治通鉴注_page288.html">
    288
   </a>
   <a href="资治通鉴注_page289.html">
    289
   </a>
   <a href="资治通鉴注_page290.html">
    290
   </a>
   <a href="资治通鉴注_page291.html">
    291
   </a>
   <a href="资治通鉴注_page292.html">
    292
   </a>
   <span>
    ...
   </span>
   <a href="资治通鉴注_page288.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
