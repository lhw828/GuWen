<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 53 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 53 页/共 607 页</h1>
    <div class="content">　　闰五月己丑，以襄州衙内都虞候赵承煦为六宅使。承煦，普次子也，普再入相，未始为求官，上特命之。普常戒其子弟曰：「吾本书生，偶逢昌运，受宠踰分，固当以身许国，私家之事，吾无预焉。尔等宜各勉励，勿重吾过。」故自宥密升宰辅【一六】，出入三十余年，未始为其亲属求恩泽者。
　　近制，宰相子起家即授水部员外郎，加朝散阶，吕蒙正固让，止授六品京官，自是为例。（此事见富弼作蒙正神道碑，云蒙正长子从简当得水部员外郎，蒙正恳辞，止授将作监丞，因以为着例，至今不易。）
　　丙申，赐诸道高年百二十九人爵为公士。秦、汉以后，不复赐民爵，自籍田礼成，始复赐焉。
　　先是，翰林学士、礼部侍郎宋白知贡举，放进士程宿以下二十八人，诸科一百人。牓既出，而谤议蜂起，或击登闻鼓求别试。上意其遗才，壬寅，召下第人覆试于崇政殿，得进士马国祥以下及诸科凡七百人，令枢密院用白纸为牒赐之，以试中为目，令权知诸县簿、尉。谓枢密副使张宏曰：「朕自即位以来，亲选贡士，大者为栋梁，小者为榱桷。今封疆万里【一七】，人无弃材，日思孜孜，庶臻上理也。卿与吕蒙正等，曩者颇为大臣所沮，非朕独断，则不及此矣。」宏顿首谢。白凡三掌贡士，所取如苏易简、王禹偁辈皆知名，而罢黜者觽，因致谤议。时知制诰李沆亦同知贡举，谤议独所不及。
　　旧制，锁院，给左藏库钱十万以资费用。是岁，诏改支尚书祠部钱，仍倍其数。罢御厨翰林、仪鸾司供帐。
　　先是，开封府发解，如诸州之制，皆府官专其事。是秋，以府事繁剧，始别敕朝臣主之，定名讫，送府发解如式，遂为永制。（程宿，衢州人，此据登科记。）
　　右谏议大夫李巨源责授都官郎中、知朗州【一八】。巨源性讦直，好言事，上屡加銟激，将有大用之意。会贬，巨源恃旧恩，日夕望召还，尝语僚属曰：「会当思我，宁久居此！」后数岁，驿递堂帖令乘传归阙，巨源启封见之，大笑，喜极气绝而卒。（巨源以淳化三年十月癸未卒于朗州，今附见。）
　　御史中丞尝劾奏开封尹许王元僖，元僖不平，诉于上曰：「臣天子儿，以犯中丞故被鞫，愿赐□宥。」上曰：「此朝廷仪制，孰敢违之！朕若有过，臣下尚加纠擿，汝为开封府尹，可不奉法耶？」论罚如式。（百官表载此事于端拱元年，不记中丞姓名及许王所坐何事，今附见李巨源贬后。）
　　殿中丞江陵夏侯嘉贞【一九】尝为洞庭赋，右散骑常侍徐铉见之曰：「木玄虚之流也，词采又过焉。」上闻其名，召试禁中，擢右正言、直史馆、兼直秘阁。嘉贞喜黄白之术，愿为文字官，常语人曰：「我得见铅中银一钱【二○】，知制诰一日足矣。」尝献诗，有歆慕青云意，上和以赐之，戒其狭劣好进。嘉贞寻病卒。
　　复以湖南为武安军。（本纪于二月即云襄王兼领荆南、湖南两镇，至是复云改湖南为武安军，按：实录，襄王二月未尝兼领湖南也，疑复军额后乃除节度使，本纪恐误，更俟详考。）
　　上既擢马国祥等，犹恐遗材，复命右正言王世则等召下第进士及诸科于武成王庙重试，得合格数百人。丁丑，上覆试诗赋，又拔进士叶齐以下三十一人、诸科八十九人，并赐及第。（叶齐邑里，登科记亦无之。）
　　上谓宰相曰：「今岁炎暑尤甚。流俗有言，人生如病疟，于大寒大暑中过岁，寒暑迭变，不觉渐成衰老。苟不竞为善事，虚度流年，良可惜也。」秋七月戊戌，谓赵普曰：「卿耆年触热，固应不易。自今长春殿对罢，宜即归私第颐养，俟稍凉乃赴中书视事。」普顿首谢。
　　八月乙卯朔。甲子，以宣徽南院使郭守文充镇州路都部署，上面命之曰：「夫用兵者，先须知敌强弱，明于动静，赏罚必当，但戢兵清野，此大意也。且朝廷以镇、定、高阳三路控扼往来咽喉，若敌无所顾，矜骄而来，则出奇兵掩之，万不失一。且于骑士一指挥内拣骁勇者，间以弓矢、枪剑，分为十队，乃至三四百队，皆可制也。又选廷臣押队。敌若敢踰镇、定，汝但勿战，阳为怯势，骑置其事【二一】，朕即以驾前精锐，径发格斗，仍窃取敌号，俟有必胜之策，则分布队伍，纵兵击杀，若其未捷，各保城寨，皆百战百胜之谋也。自能随机设计，为之便宜，即不系此【二二】。」
　　中书堂后官阙，宰相欲选于百司以补之，上不许。辛未，以河南府法曹参军梁正辞、楚邱县主簿乔蔚等五人，并为将作监丞，充中书堂后官。堂吏拔选人授京官为之，自此始。
　　戊寅，武胜节度使、太师、尚书令、兼中书令邓王钱俶卒，上为辍视朝七日，追封秦国王，谥忠懿，命中使护丧事，葬洛阳。俶任太师、尚书令、兼中书令四十年，为元帅三十五年，穷极富贵，福履之盛，近代无比。
　　庚辰，车驾幸国子监，谒文宣王，礼毕，升辇，将出西门，顾见讲坐，左右白博士李觉方聚徒讲书。上即召觉，令对御讲，觉曰：「陛下六飞在御，臣何敢辄升高坐。」上因降辇，命有司张帟幕，设别坐，诏觉讲周易之泰卦，从臣皆列坐。觉乃述天地感通、君臣相应之旨，上甚悦，特赐帛百疋。遂幸玉津园宴射。辛巳，上谓宰相曰：「昨听觉所讲，文义深奥，足为鉴戒，当与卿等共遵守之。」赵普顿首谢。
　　九月丁未，秘书监李至言：「著作局撰告飨宗庙及诸祠祭祝文称尊号，唐惟开元礼有之，稽古者以为非礼。且尊号起于近代，请举旧典，飨宗庙称嗣皇帝臣某，诸祠称皇帝，斯为得礼【二三】。」从之。
　　冬十月甲子，特置马步军龙神卫四厢都指挥使、殿前捧日天武四厢都指挥使，以振州防御使孔守正、澄州防御使范廷召为之【二四】。（据孔守正传云：上以守正练习戎旅，特置龙神卫四厢都指挥使以授之。按：实录，龙神卫四厢，盖与捧日天武四厢同置都指挥使，范廷召与守正并命。今附见，更须考详。）
　　癸未，上谓侍臣曰：「朕每念古人禽荒之戒，自今除有司顺时行礼之外，更不于近甸游猎。五坊鹰犬，悉解放之，庶表好生之意。」遂诏天下勿复以鹰犬来献。
　　是月，以右谏议大夫樊知古为河北东、西路都转运使。都转运使自知古始。知古，即若水也，上为改名焉。（都转运使始此，实录不书，据本传及会要追记，故不见其日，更俟详考。又太平兴国四年十一月高继申【二五】为河北南路都运使，当时河北分两路，继申止为南路，故不为事始。）
　　十一月，契丹大至唐河北，将入寇【二六】。诸将欲以诏书从事，坚壁清野勿与战。定州监军、判四方馆事袁继忠曰：「契丹在近，今城中屯重兵而不能剪灭，令长驱深入，侵略它郡，谋自安之计可也，岂折冲御侮之用乎！我将身先士卒，死于敌矣。」辞气慷慨，觽皆伏。中黄门林延寿等五人犹执诏书止之，都部署李继隆曰：「阃外之事，将帅得专焉。往年河间不即死者，固将有以报国家耳。」乃与继忠出兵距战。
　　先是，易州静塞骑兵尤骁果，继隆取以隶麾下，留妻子城中。继忠言于继隆曰：「此精卒，止可令守城，万一寇至，城中谁与捍敌？」继隆不从，既而敌果入寇，易州遂陷，卒之妻子皆为敌所掠。（易州陷，守将不知主名，亦不得其月日，但于此略见事迹耳，国史【二七】疏略如此，良可惜也。）继隆欲以卒分隶诸军，继忠曰：「不可，但奏升其军额，优以廪给，使之尽节可也。」继隆从其言，觽皆感悦，继忠因乞之隶麾下。至是摧锋先入，契丹骑大溃，追击逾曹河，斩首万五千级，获马万匹。己丑，捷奏闻，髃臣称贺。上降玺书褒答，赐予甚厚。（按此捷但定州路都部署及监军之功也。郭守文时在镇州，初不闻出兵相为犄角，而实录、本纪皆云守文上言破契丹于唐河，不知何故。今但据李继隆及袁继忠二传删修，不复称守文。然守文正传亦云大破契丹于唐河。又会要云【二八】：契丹寇中山，守文与继隆出精兵背城而阵，敌尽锐来攻，继隆号令将士，一鼓破之，杀获甚觽。按守文自为镇州都部署，初未尝受诏至定州，安得与继隆同出兵背城而阵也？契丹传虽云守文、继隆同出战，然亦无背城而阵等事。不知会要从何得之，当考。实录又云：契丹累岁寇边，颇为民患，国家乃于镇、定、高阳关大屯兵甲，以犄角之。遣将之日，上亲授以成算。至是，果克捷焉。按此乃史臣归美之辞，恐非事实，今不取。）
　　十二月，国子博士李觉上言曰：「夫冀北、燕、代，马之所生，胡戎之所恃也，故制敌之用，实资骑兵为急。议者以为欲国之多马，在啖戎以利，使重译而至焉。然市马之费岁益而□牧之数不加者，盖失其生息之理也。且戎人畜牧转徙，旋逐水草，腾驹游牝【二九】，顺其物性，由是浸以蕃滋也。暨乎市易之马，至于中国，则絷之维之，饲以枯□，离析牝牡，制其生性，玄黄虺隤，因而减耗，宜然矣；又不同中国之马，服习成性，食枯鰖，处华□，率以为常，故多生息，日无耗失。古者田赋之法，六十四井出戎马四匹，兵车一乘，牛十二头，天子畿方千里，提封百万井，除山川、城池、邑居、苑囿三十六万井不输赋外【三○】，六十四万井出戎马四万匹，兵车万乘，此赋马之数也。诸侯大者马四千匹，兵车千乘，故称千乘之国。卿大夫大者马四百匹，兵车百乘，故云百乘之家。则天下之广，诸侯之觽，戎马之赋多矣。是以唐尧暨晋皆处河北，而北狄不能为患，由马之多。此马并取于田赋，又不闻市马于外也。洎秦坏井田，汉兴阡陌，兵车不取田赋，戎马悉从官给，是以匈奴历年为患，由马之少也。故晁错说文帝劝农功，令民有车骑马一匹者，复卒三人，谓免三人甲卒之赋也。至武帝，七十年间，觽庶街巷有马，千百成髃，乘牝者摈而不得会聚，此则马皆生于中国，不闻市之于戎也。今军伍中牝马甚多，而孳息之数尤鲜者，何也？皆云官给秣饲之费不充，又马多产则羸弱，驹能食则侵其刍粟，马母愈瘠，养马之卒，有罪无利，是以驹子生乃驱令□灰而死。其后官司知有此蠹，于是议及养驹之卒，量给赏缗，其如所赐无几，而尚习前弊。今窃揣量国家所市戎马，直之少者，匹不下二十千，往来资给赐与，复在数外，是贵市于外夷而贱弃于中国，非理之得也。国家纵未暇别择牝马，以分畜牧，宜且减市马之半直赐蓄驹之将卒，增为月给，俟其后纳马即止焉，则是货不出国而马有滋也。大率牝马二万而驹收其半【三一】，亦可岁获万匹，况复牝又生驹，十数年间马必倍矣。昔猗顿，穷士也，陶朱公教以畜五牸，乃适西河，大畜牛羊于猗氏之南，十年间其息无算，况以天下之马而生息乎【三二】？」上览奏而嘉之。（本志，觉疏在端拱元年，不得其月日，附之年末。）
　　著作郎、直史馆罗处约上疏曰：（处约疏称今春诏旨，则端拱元年三月甲子所降诏书是也。上此疏必在此年终，三司置十二员判官乃淳化四年事，不知处约何以预言之，岂端拱初已有此议，淳化时方施行故耶？今附见岁末，更俟详考。）「臣累日以来，趋朝之暇，或于卿士之内预闻时政之言，皆曰圣上以三司之中，邦计所属，簿书既广，纲条日繁，将尽未善之规，冀协酌中之道。窃闻省中上言，欲置十二员判官兼领其职，贵各司其局，允执厥中。臣伏以三司之制非古也，盖唐朝中叶之后，兵寇相仍，河朔不王【三三】，军旅未戢，以赋调筦榷之所出，故自尚书省分三司以董之。然国用所须，朝廷急务，故僚吏之属，倚注尤深。或重其任以处之，优其禄以委之，黾勉从事者姑务其因循，尽瘁事国者或生于睚鴺，因循则无补于国，睚鴺则不协于时。或浅近之人用指瑕为心计，深识之士以多可为身谋【三四】。蠹弊相沿，为日久矣。今若如十二员判官之说，亦从权救弊之一端也。然而圣朝之政，臻乎治平，当求稽古之规，以为垂世之法。臣尝读傅说之书，以为『事不师古，匪说攸闻』，又二典『曰若稽古』，皆谓顺考古道，致乎治平。以臣管窥，莫若复尚书都省故事，其尚书丞郎、正郎、员外郎、主事、令史之属，请依六典旧仪，以今三司钱刀、粟、帛、筦榷、度支之事，均在二十四司。如此，则各有司存，可以责其集事。今则仓部、金部，安能知储廪帑藏之盈虚？司田、司川，孰能知屯役、河渠之远近？有名无实，积习生常，况此复都省之事，下臣犹能佥知其可，况在陛下聪明睿哲乎！然议者以为不行已久，难于改更。若断自宸衷，下于相府，都省之制，故典存焉，上令下从，孰为不可？盖人者可与习常，难与适变，可与乐成，难与虑始。在周易有之，『天地革而四时成』，此言能改命而创制，及小人乐成，则革面以顺上矣。况三司之名兴于近代，堆案盈几之籍，何尝能省览之乎？复就三司之中【三五】，更分置僚属，则愈失其本源矣。今三司勾院即尚书省比部，元为勾覆之司，周知内外经费，陛下若欲复之，则制度尽在。迨及九寺、三监，多为□泛之司，虽有其官，不举其职。伏望陛下当治平之日，建垂久之规，不烦更差使臣，别置公署。如此，则名正而言顺，言顺而事成。省其□员，则省其经费，故书曰：『唐、虞稽古，建官惟百』，『夏、商官倍，亦克用乂』。伏望法天地简易之化，建洪范大中之道，可以亿万斯年，垂衣裳而端拱矣。」
　　上尝谓宰相曰：「国之兴衰，视其威柄可知矣。五代承唐季丧乱之后，权在方镇，征伐不由朝廷，怙势内侮。故王室微弱，享国不久。太祖光宅天下，深救斯弊。暨朕纂位，亦徐图其事，思与卿等谨守法制，务振纲纪，以致太平。」上又曰：「至公之道，无党无偏。有国者能行之，太平果不难致。」赵普曰：「天发生于春夏，肃杀于秋冬，不私一物，此所以能长久，王者所宜法也。」
　　注　　释
　　【一】罗处约为著作佐郎「著作佐郎」，太宗实录卷四三及东都事略卷一一五、宋史卷四四○本传均作「著作郎」。
　　【二】若以文昌务简均逸为辞「均逸」原作「均劳逸」，据宋本、阁本、活字本及编年纲目卷四、编年录卷二删「劳」字。又宋撮要本「均逸」作「约逸」。
　　【三】并同平章事原作「平章事」。按宋大诏令集卷五一吕蒙正拜相制，原句盖沿袭制文，指吕而言。十朝纲要卷二、续通鉴卷一四均作「并同平章事」，编年录卷二则作「并拜相」，盖兼及上文赵普与吕蒙正两人而言。此句续通鉴并有考异，以作「并同平章事」为宜，今据十朝纲要及续通鉴补「并同」二字。
　　【四】上谕普曰「谕」原作「谓」，据宋本、宋撮要本及编年录卷二改。
　　【五】蒙正晚辈骤进「骤」原作「后」，据宋本及编年纲目卷四、宋史全文卷三下改。
　　【六】以梦睹籍中作砺字「作」字原脱，据宋本及宋史卷二八七杨砺传补。
　　【七】特赐白金三千两「三千两」原作「三十两」，各本同。按太宗实录卷四三、宋史卷二七八雷德骧传并作「三千两」，今据改。
　　【八】干于事任「事任」原作「任事」，据宋本、阁本、活字本改。
　　【九】以为唐马周复出也「唐」字原脱，据宋本、宋撮要本补。
　　【一○】自荐可为天子大臣「可为」原作「于」，据阁本及太宗实录卷四四、宋会要职官六四之六改。
　　【一一】坊州原作「防州」，据宋本、阁本及同上书改。
　　【一二】垂欲相之「垂」原作「随」，据宋本及宋史二六七赵昌言传改。
　　【一三】力于上前发之「力」原作「方」，据各本改。
　　【一四】必语次寻绎有言人短长者「绎」原作「译」，据宋本、宋撮要本、阁本改。
　　【一五】吕佑之原作「吕佑之」，各本同。按宋史卷二九六本传作「吕佑之字符吉」，卷四八七高丽传及太宗实录卷四四均作「吕佑之」，今据改。下同。
　　【一六】故自宥密升宰辅「宥」原作「枢」，据宋本、阁本、活字本及编年录卷二、宋史全文卷三下改。
　　【一七】今封疆万里「今」原作「令」，据宋本、宋撮要本、阁本改。
　　【一八】郎州原作「郎州」，据宋撮要本、阁本改。下同。
　　【一九】殿中丞江陵夏侯嘉贞按此句以下至下编「并赐及第」，太宗实录卷四四均系于六月丁丑。召下第进士及诸科于武成王庙重试事，宋会要选举七之五亦系于六月十一日。原刊此处盖遗月日。
　　【二○】我得见铅中银一钱「一」字原脱，据宋本补。按沙门文莹玉壶清话卷七作「使我干得水银半两，知制诰一日，平生足矣。」
　　【二一】骑置其事原作「阴置骑士」，据宋本改。按宋会要蕃夷一之一三作「连驰以闻」。
　　【二二】自能随机设计为之便宜即不系此「即不系此」原作「莫善于此」，据宋本、阁本、活字本改。宋会要蕃夷一之一四则作「亦不拘此」。又「自能随机设计」，上引会要一之一三作「苟随机所见」，疑原刊「自能」二字或可作「苟能」。
　　【二三】斯为得礼「斯」原作「始」，据宋本、宋撮要本、阁本改。
　　【二四】以振州防御使孔守正澄州防御使范廷召为之「振州防御」下原阙「使」字，「范廷召」原作「范延召」，据阁本及宋史卷二七五孔守正传、隆平集卷一七与宋史卷二八九范廷召传改补。
　　【二五】高继申原作「高继忠」，据宋本、阁本、活字本改。下同。
　　【二六】将入寇「将」原作「荆」，据宋本改。
　　【二七】国史原作「国忠」，据宋本、宋撮要本、活字本改。
　　【二八】又会要云「又」原作「及」，据宋本、阁本改。
　　【二九】腾驹游牝「驹」原作「骑」，据宋本、宋撮要本及编年纲目卷四、通考卷一六○兵考改。
　　【三○】除山川城池邑居苑囿三十六万井不输赋外「三十六万井」原作「二十六万井」，据宋本、宋撮要本及上引通考改。
　　【三一】而驹收其半「收」原作「牧」，据同上书改。
　　【三二】况以天下之马而生息乎「生息」上原衍「无」字，据宋本、宋撮要本、阁本及上引通考删。
　　【三三】河朔不王「王」原作「至」，据宋本、宋撮要本及宋史卷四四○罗处约传改。
　　【三四】深识之士以多可为身谋「深」原作「生」，据各本及上引宋史改。
　　【三五】复就三司之中「就」字原阙，据上引宋史补。
续资治通鉴长编
卷三十
卷三十
　　起讫时间 起太宗端拱二年正月尽是年十二月
　　卷　　名 续资治通鉴长编卷三十
　　帝　　号 宋太宗
　　年　　号 端拱二年（己丑，989）
　　全　　文
　　春正月癸巳，诏文武髃臣各陈备边御戎之策。右正言、直史馆河南温仲舒章独先上，上悦。乙未，赐仲舒金紫。
　　户部郎中张洎奏议曰：（洎传及经武圣略皆云端拱初，按洎集议边状云奉十一日御札，令髃臣奏章。按实录，端拱元年无其事，此年癸巳乃有此诏。癸巳，正月十一日也，诏语又与洎集所载御札略同。然则洎此奏必在此年此月，不在端拱初矣。）
　　伏自北戎犯顺，累载于兹，其故何哉？盖中国失地利，分兵力，将从中御，士不用命也。北戎为患中国，自古而然，夏、商以还，桀暴滋甚。备御之术，简册具存。或度塞以鏖兵，或和亲而结好，或诱部落以分其势，或要盟誓以固其心，谋议纷纭，咸非得策。举其要略，唯练兵聚谷，分屯塞下，来则备御，去则无追，是矣。
　　夫中国所恃者，险阻而已。朔塞而南，地形重阻，深山大谷，连亘万里，盖天地所以限华戎，而绝内外也。虽冒顿之盛，称雄代北，控弦百万，与大汉争锋，拥觽南侵，裁及白登而止【一】。自时厥后，逮至隋、唐，匈奴恃强，或犯关塞，终未有窥兵中夏，径越边防，啸聚犬羊，长驱河、洛者，虑汉兵守其险，而绝其后也。昔李牧破灭猃狁，收功云中，王恢诱致单于，伏兵马邑，即其事也。然犹百代而下，侵掠不已，边鄙罕及瓜之戍，中原多旰食之虞，天下骚然，屡至空竭。国家比于前代，力又倍焉。何则？自飞狐以东，重关复岭，塞垣巨险，皆为契丹所有。燕蓟以南，平壤千里，无名山大川之阻，蕃汉共之。此所以失地利，而困中国也。
　　国家制御之道，不可以常理，在乎审察利害，举万全之略。今河朔郡县，列壁相望，朝廷不以城邑小大，咸浚隍筑垒【二】，分师而守焉。及乎贼觽南驰，长驱深入，咸婴城自固，莫敢出战。是汉家郡县，据坚壁，囚天兵，待敌寇之至也。所以犬羊丑类，莞然自得，出入燕、赵，若践无人之境。及其因利乘便，攻取城壁，国家常以一邑之觽，当戎人一国之师。既觽寡不侔，亦败亡相继，其故无他，盖分兵之过也。昔刘备广缘江之栅，魏帝料其必亡；吴汉分副将之营，光武知其必败；高帝会三王之战，则擒灭霸楚；乐毅总四国之觽，则荡定全齐。兵聚则功成，兵分则祸集，盖自然之势也。胜败之道，其理昭然。臣今伏请悉聚河朔之兵，于缘边建三大镇【三】，各统十万之觽，鼎据而守焉。仍环旧城，广创新寨，俾士马击戎逐寇，便于出入。然后列烽火，谨晨夕之候，选精骑，为报探之兵，千里之遥，若视掌内，敌之动静，我必先知。仍命亲王出临魏府，控河朔之要，为前军后屏。自余郡县，则选在城丁壮，授以戈甲，俾官军统摄而城守焉。制敌之方，形势斯验，三镇分峙，隐若长城，大军云屯，虎视燕、赵，臣知契丹虽有精兵利甲，终不敢越三十万之觽南侵贝、冀矣。兹所谓兵势地利，我实得焉。臣详览前闻，足见明验。昔汉景益梁王之邑，则吴越七国之叛，不敢越睢阳而内攻；唐室济邠宁之师，则吐蕃百万之觽，不敢自泾原而入寇，咸以聚兵戎垒，折冲大敌。脱或契丹尚寻往辙，复入近疆，则坚壁当其前，大军蹑其后，从容掩击，举必成功。臣以为制敌之方，尽于兹矣。天鉴无惑，在断而行焉。
　　夫命将统戎，前王所谨。国家士马非不精壮也，甲兵非不坚利也，以顺攻逆，以中夏攻外夷，而圣虑尚劳，王师未振者，臣甚痛焉。军志曰：「凡临敌，法令不明，赏罚不信，闻鼓不进，闻金不止，虽有百万之师【四】，何益于用。」又曰：「将从中御，兵无选锋，必败。」臣顷闻涿州之战，元戎不知将校之能否，将校不知三军之勇怯，各不相管辖，以谦谨自任，未闻赏一暛用，戮一叛命者。军志曰：「弩不及远，与短兵同。射不能中，与无矢同。中不能入，与无镞同。」臣顷闻涿州之战，敌人未至，万弩齐张，敌骑既还，箭如山积【五】。乃知戈戟刀剑，其用皆然，是驱天下奋空弮而劫勍敌也。军志曰：「三军耳目，在吾旗鼓。」臣顷闻涿州之战，阵场既布，或取索兵仗，或迁移部队，万口传阒，嚣声沸腾，乃至辙乱尘惊，莫知攸往。昔汤、武勘定天下，桓、文攘漤四夷【六】，项羽之灭强秦，阖闾之摧劲楚，隋杨素削平祸乱，悉以兵锋而定戎业。臣顷闻涿州之战，王师雾集，声詟戎敌，然而矢石未交，奇正先乱。呜呼，军政如此，孰救败亡！尚赖天威远临，全师以济。陛下惩覆车于既往【七】，收大功于将来，若不揭重赏以图其劳，示严刑以齐其觽，置三军于死地然后为用，则不能集大勋而摧劲敌矣。军志曰：「凡出师临阵，一夫不用命，则斩一夫，一校不用命，则斩一校，一队不用命，则斩一队。」故穰苴戮庄贾，立荡寇之勋；魏绛戮扬干，显临戎之暛；诸葛亮诛马谡，定庸蜀之土；李光弼斩崔觽，摧燕蓟之师：咸以能举严刑，方成大略。臣请陛下申命元帅，自裨将以降有违犯命令者，并以军法从事。其杀敌将校所得鞍马财货等，悉以与之，仍优加锡赉。严刑以制其命，重赏以诱其心，示金鲘进退之宜，谨三令五申之号，将不中御，觽知向方，而不能震大宋之天声，制单于之族类者，未之有也。兵不以觽胜，以理胜，惟陛下裁之。
　　又沿边郡县，久被寇戎，蠢尔黎元，陷兹锋镝。膏血涂于原野，老弱填于沟壑，生人之苦，莫甚于斯，然而接界耕民，常时向背。昔高帝北讨陈豨，犹以列侯印绶，慰赵子弟之心。向来国家虽有安抚，未能旷荡。臣闻吴、楚遐壤，其大郡有至十万户者。臣窃料兵战所历之地，凋残户口，未必能过此数，臣欲乞陛下悉与放免秋夏两税，候事宁之日，方仍旧贯。朝廷所央陴赋，未及毫芒，且以沮敌人诱掖之谋，慰甿庶绥怀之望。时方用武，民不离心，转危就安，且留圣念。
　　前史有言曰：「圣人以天下为度者，不以私怒而伤公义焉。」今北敌内侵，兵连祸结，以权济用，盖有前闻，请陛下稍抑至尊，举通和之策。然今内外髃议，尚或否臧，臣以为契丹违顺两途，咸社稷之利也。夫时极则转，物盛而衰，其或异俗怀仁，上天悔祸，寝边庭之攘敓，奉大国之欢盟，结好息民，以宁宇县，固邦家之望也。脱若戎狄无厌，贪残是务，肆长慐之毒而不已，屈大邦之命而不从，曲实在彼，我又何咎？臣请以天下利害形势，始终而言之。昔晋德不纲，幽都沦没，陛下膺期受命，念切遗甿，爰舞舜干，期恢禹服，顺天致讨，岂陛下之佳兵乎！及将帅非才，干戈暂顿，惜兆人之性命，霁大国之威棱，申命虎臣【八】，谨固王略，训农偃革，期洽和平，而匈奴陆梁，侵犯滋甚。天下黎献，皆知感咏圣造，始结怨于北戎矣。今又大君降志，通好穹庐，憬彼龙荒，复拒天命。臣知天下闺闱妇女，亦当为陛下荷戈执戟，暛死于战场矣，况六军之人哉！怒觽执仇，实在兹举。伏望陛下内总髃策，外委元戎，易旧谋新，尽御戎之要，则河朔之地，渐可图安。然而黠敌未诛，幽蓟未复，中国终不得高枕而寝矣。伏愿陛下思安危之大计，念攻守之良谋，内修政经，外勤戎略，罢天下之不急之务，停土木之功，魜官吏之□员，省锡赉之优泽，收聚财货，训练师徒。然后亲御六戎，俟时大举，饮马于长城之窟，勒兵于单于之台，焚老上之龙庭，血乌桓之□幕，暂劳永逸，歼厥渠魁，则天下可得而定矣。倘或争锋燕蓟之郊，委觽凡庸之手，徒淹岁月，莫计否臧，臣恐上帝不降灵，中原不解甲，方从兹始。善败之道，揭诸日月，惟明主择焉。
　　右拾遗、直史馆王禹偁奏议曰：
　　伏以中国之病匈奴，其来久矣。臣今独引汉文帝时事，以为警戒，望留意垂览，则天下幸甚。且汉十四帝，言圣明者文、景也，言昏乱者哀、平也。然而文、景之世，军臣单于最为强盛，肆行侵掠，候骑至雍，火照甘泉；哀、平之时，呼韩邪单于每岁来朝，委质称臣，边烽罢警：此岂系于历数而不由于道德耶？臣以为不然矣。且汉文当军臣强盛之时，而外能任人，内能修德，使不为深患者，是由乎德也。哀、平当呼韩衰弱之际，虽外无良将，内无贤臣，而使之来朝者，是系于时也。今国家之广大，不下汉朝，陛下之圣明，岂让文帝？北戎之强盛，未及军臣单于时，至如挠乱边土，触犯天威，岂有候骑至雍，而火照甘泉之患乎？在外任其人，而内修其德矣。以臣计之，外任其人，内修其德之道，各有五焉。
　　外有五者：一曰兵势患在不合，将臣患在无权。陛下固未能专委一人，则请于缘边要害之地，为三军以备之，若有唐受降城之类。如国家有兵三十万，则每军十万人，使互相救援，责以成功。立功者行赏，无功者明诛。北戎不能南下矣。二曰侦逻边事，罢用小臣。用之，则边情有所隐而不尽知也。伏见往来边上，多是阘茸小臣，虽有爱君之名，而无爱君之实，边疆涂炭而不尽奏，边民哀苦而不尽言。诚能用老成大僚，往来宣抚，锡以温颜，使尽情无隐，则边事济矣。三曰行间谍以离之，因衅隙以取之【九】。臣风闻契丹中妇人任政，荒淫不法，谓宜委边上重臣，募边民谙练蕃情者，间谍蕃中酋长，啖以厚利，推以深恩。蕃人好利而无义，待其离心，因可取也【一○】。四曰以夷狄伐夷狄，中国之利也。今国家西有赵保忠、折御卿为国心腹，亦宜□此二帅率麟、府、银、夏、绥五州，张其犄角，声言直取胜州，则敌人惧而北保矣。此实不用，但张其势而已。五曰下哀痛之诏以感激边民。顷岁吊伐燕蓟，盖以本是汉疆，晋朝以来，方入戎地，既四海一统，诚宜取之。而边民蚩蚩，不知圣意，皆谓贪其土地，致北戎南牧。陛下宜下哀痛之诏，告谕边民，则三尺童子，皆奋臂而击敌矣。然得蕃人一级者赐之帛，得边地一马者还其价，得酋帅者与之散官【一一】。如此，则人百其勇而士一其心也。
　　内有五者：一曰并省官吏，惜经费也。昔唐、虞建官惟百，夏、商官倍，亦克用乂。周设六官，僚属渐广。秦并六国，郡县益多，食禄者日增，用力者日耗。降及汉、魏，以至隋、唐，员数有加，职名无魜【一二】。清介者止于奉料【一三】，贪浊者又恣侵渔。是以约人署官，斯为中矣。今百官三班中，若备言□食，恐有烦听览。只如臣旧知苏州长洲县七千余家，自钱氏纳土以来，朝廷命官，七年无县尉，使主簿兼领之，未尝阙事；三年增置县尉，未尝立一功。以臣计之，天下大率如是。臣请黜陟庶僚，并省髃吏，贤者得以陈力，不肖者得以归耕。诚能省去三千员，魜俸数十万，以供边备，□民赋，亦平戎之大计也。二曰艰难选举，抑儒臣而激武臣也。自陛下统御，力崇儒术，亲主文闱，志在得人，未尝求备。大则数年便居富贵，小则数月亟预官常。或一行可观，一言可采，宠锡之数，动逾千万，不独破十家之产，抑亦起三军之心。臣亦其人，固自言耳。但恐授甲之士，有使鹤之言，望魜儒冠之赐，以均战士之恩。三曰信用大臣，参决机务。盖分阃外之事者，在乎将帅，用堂上之兵者，在乎相臣。宜资帷幄之谋，以决安危之策。方今君臣亲爱，宰执贤明，振古以求【一四】，未之及此。然而限以常礼，隔以朝仪，情恐未通，言恐不尽。臣每见千官就列，万乘临轩，中书、枢密、三司，历陛而进，礼成而退，为定制也。望陛下坐朝之暇，听政之余，频召大臣，共议边事，定而后行，无容小臣间煺其议。四曰不贵虚名，戒无益也。且圣人无名，神人无功，迹用不彰，品物自化，道德既丧，功名始生。五帝犹能不伐，三代多或自矜，讨蛮夷则重困生灵，得土地则空标史策，祸败之本，何莫由斯。今万国骏奔，四民康乐，惟兹北狄，未服中原。以臣思之，恐宗庙之灵，天地之意，虑陛下骄于大宝，怠于万机，用广圣谟，以为儆戒。诚宜作备边之计，示忧民之心，不必轻用雄帅，深入敌境，竭苍生之觽力，务青史之虚名。如此，则天道顺，人心悦，年岁之间，可缓图也。五曰禁止游惰，厚民力也。夫牧民者君也，聚人者财也，产财用者土地也，辟土地者人民也。人民觽则土地辟，财用足则国家安。今虽务农桑，尚多浮薄，耕织者鲜，衣食者觽，如飞刍挽粟之劳，妨凿井耕田之力，若无条禁，曷御凶荒。臣请访问有司，则输税之家可见矣，食禄之人可知矣，军人受食者可数矣，僧道蠹人者可明矣。复有台寺小吏，府监杂工，总其数而计之，聚其人而校之，臣恐以三分勤耕苦织之人，赡七分坐待衣食之辈，欲求民泰，不亦难乎！今郡县虽多，要荒且远，除河北备边之外，民力可用者惟东至登、莱，西尽秦、凤，南抵淮、泗而已。此数十州者，中土之根本，不可不惜也。望陛下少度僧尼，少崇寺观，劝风俗，务田农，则人力强，而边用实也。若军运劳于外，游惰耗于内，人力日削，边用日多，不幸有水旱之灾，则寇不在外而在乎内也。惟陛下熟计之。上览奏，深加叹赏。宰相赵普尤器之。（禹偁疏亦因癸巳诏书乃上，本传云在端拱初，误矣。疏称折御卿、赵保忠，五月始除夏州节度，不应遽言之。）
　　知制诰田锡奏疏曰：
　　今之御戎，无先于选将帅，既得将帅，请委任责成，不必降以阵图，不须授之方略，自然因机设变，观衅制宜，无不成功，无不破敌矣。昔汉时西羌犯塞，赵充国年七十矣，上使丙吉问曰：「谁可为将？」充国对曰：「无踰老臣。」以是言之，则令宰臣以下各举堪为将帅者，宿旧武臣素有闻望者亦令自举，然后陛下详择而用之。赵充国老将，尚云「百闻不如一见」。况今委任将帅，而每事欲从中降诏，授以方略，或赐以阵图，依从则有未合宜，专断则是违上旨，以此制胜，未见其长。伏乞速命宰臣各举良将，及令素有闻望宿旧武臣，自举其能及举所知者。又将帅行恩信，恤士卒，必丰财货，方得士心。昔赵奢为将，得赏赐尽与军吏；李牧为将，军市之租，皆用享士卒。今将帅能效奢、牧者，几何人哉！若以年年供亿挽运，师老费财，曷若厚给将帅，使之赏用也。近代侯伯，各有厅直三五十人，习骑射为腹心，每出入敌阵，得以随身。后来不敢养置，昨杨业陷阵，访闻亦是无自己腹心，以致为敌人所获。今虽时异事殊，然废置利害，亦宜询访行之。又可于沿边诸郡择有勇智者，命为刺史，委之自用方略，警急利便，事讫方奏，使人人各尽其才术。此必为陛下各立殊勋，控制侵侮，如后汉郭伋【一五】、张堪之守渔阳也。臣未知朝廷府库钱帛之大数，亦不知国家支费用度之觽寡。若陛下省罢塔庙之耗费，回充军旅之赏给，则孰不革其怨心，孰不致其死力。
　　臣闻前年出师向北，命曹彬以下欲取幽州，是侯利用、贺令图之辈荧惑圣聪，陈谋画策，而宰臣昉等不知。又去年招置义军，札配军分，宰相普等亦不知之。岂有议边陲，发师旅，而宰相不与闻！若宰相非才，何不罢免？宰相可任，何不询谋？今宰相普三入中书，再出藩镇，重望硕德，元老大臣，人所具瞻，事无不历，乞陛下以军旅之事，机密之谋，悉与筹量，尽其规画。此乃国家大体，君父至公。臣闻偏信生奸，独任成乱。侯利用、贺令图等既篅陛下机宜于前，无令似侯利用、贺令图者复篅陛下机宜于后。伏乞陛下一一与宰相谋议，事事与宰相商量，悔自前独断之明，行今后公共之理，则事无不允当，下无不尽忠矣。又宜辨边上奏报之虚实，察左右蒙蔽之有无。奏失利则未必尽言，报大捷则不足深信，陛下不当信而先信，陛下本欲知而未知。如此，何以料安危【一六】？如此，何以策成败？安危成败之理，乞陛下详而察之。
　　兵书曰：「事莫密于间，赏莫重于间。」狄中自有诸国，未审陛下曾探得凡有几国否？几国与匈奴为仇？若悉知之，可以用重赏，行间谍。间谍若行，则戎狄自乱，戎狄自乱，则边鄙自宁。昔李靖用间破突厥，心腹之人自离贰。募能往绝域刺名王、乱蕃部，使交相侵害，如汉之陈汤、傅介子之流，则不劳师徒，自然归化。此可以缓陛下忧边之心也。
　　凡征发兵士，或储备粮草，亦宜慎静，勿使喧烦。臣窃闻去年于户税上折科马草，及官中和买，当买纳未足之间，即有使臣催督，贫下户妇女，有行校科者。又闻汴河干浅，遂分南河水添注汴河以通漕运【一七】。国家计度何在，而临时一至于此。臣即不知国家现在军储支得几年，若是无九年之粮，实为无备，若是无三年之粮，实为窘急。若不窘急，则何以科校妇女而纳草，添注河水而漕运也？
　　昔吴起为将，为士卒吮痈。霍去病为将，汉帝欲为治第，去病曰：「匈奴未灭，何以家为！」未喻陛下以今之将帅有如吴起、霍去病否？若以臣见，即将帅必无其人。何以知之，将帅肯与士卒吮痈乎？若赐第宅，其肯辞乎？将帅非才，即无威名，何以使匈奴望风而惧！
　　然以臣所见，小小公事，不劳陛下一一用心。若以社稷之大计，为子孙之远图，则在乎举大略，求将相，务帝王之大体也。设如人欲理身，先理心，心无邪则身自正；欲理外，先理内，内既理则外自安。臣谓边上动，由朝廷动之，边上静，由朝廷静之。任贤相于内，则百职举而纪纲正。委良将于外，则四夷静而边鄙安。臣之愚衷，备于此矣。已然之患，既陛下篃访直言，未然之虞，乞陛下常切留意。
　　改军头司为御前忠佐军头司，引见司为御前忠佐引见司。（军头司，三朝志附殿前、侍卫司后，盖因会要也，两朝志移附皇城司后御药院前，两朝志为允。）
　　二月，以国子监为国子学。
　　三月，先是，翰林学士、知贡举苏易简等固请御试。壬寅，上御崇政殿试合格举人，得进士阆中陈尧叟，晋江曾会等一百八十六人，并赐及第；诸科博平孙奭等四百五十人，亦赐及第，七十三人，同出身。赐宴，始令两制、三馆文臣皆预。赐尧叟等箴一首，勉以修身谨行，稽古暛官之意【一八】。尧叟及会并授光禄寺丞、直史馆，第三人以下分授职事、州县官。越州进士刘少逸者，年十三中选，既覆试，又别试御题赋诗数章，皆有旨趣【一九】，授校书郎，令于三櫲读书。时中书令史、守当官陈贻庆举周易学究及第，既而上知之，令追夺所授敕牒，释其罪，勒归本局。 
　　夏四月，国子博士李觉上言曰：「昔李悝有言曰：『籴甚贵伤民，甚贱伤农。民伤则离散，农伤则国贫。故甚贵甚贱，其伤一也。善为国者，使民无伤而农益劝。』所谓民者，谓士工商也。晁错亦云：『欲民务农，在于贵粟，盖不可使至贱，亦不可使至贵。』今王者之都，万觽所聚，导河渠，达淮海，贯江湖，岁运五百万斛以资国费。此朝廷之盛，臣庶之福也。近岁以来，都下粟麦至贱，仓库充牣，露积红腐，陈陈相因，或以充赏给，岗直十钱，此工贾之利而军农之不利也。夫军士妻子不过数口，而月给粮数斛，即其费有余矣。百万之觽，所余既多，游手之民，资以给食，农夫之粟，何所求售？况夫西抵三峡，南极荆湖，包举江吴，旁达浙右，历风涛之险，踰岁月之期，始达建安军，历楚、泗，泝汴流【二○】，以达于京师，其没溺耗损，亦已多矣。凡运米一斛，计其费不啻三百钱，侵耗损折，复在其外。而挽船之夫，弥涉冬夏，离去乡舍，终老江湖，亦可伤矣。夫其粮之来也至重至艰，官之给也至轻至易，岁之丰俭，不可预期，傥不幸有水旱之虞，卒然有边境之患，其何以救之。古者有九年之蓄，谓之太平，水旱人无菜色，盖谓天下之民，皆有九年之蓄，非专谓兵食也。诸军傔人旧日给米二升，今若月给赋钱三百，人心乐焉。是一岗为钱五十，计江、淮运米工脚，亦不魜此数。望明敕军中，各从其便，愿受钱者，若市价官米斗为钱二十，即增给十钱，裁足以当工脚之直，而官私获利，数月之内，米价必增，农民受赐矣。若米价腾踊，即官复给彻，军人粜其所余，亦获善价，此又戎士受赐矣。不十年，官有余粮，江外之运，亦渐可省也。」上览奏嘉之。
　　自三月不雨，至于五月。戊戌，上亲录京城诸司系狱囚，多所原减。即命起居舍人须城宋惟干等四十二人分诣诸道，按决刑狱。是夕，大雨。上因谓近臣曰：「为君当如此勤政，即能感召和气。如后唐庄宗不恤国事，惟务畋游，动经浃旬，大伤苗稼，及还，乃降敕蠲放租赋，此甚不君也。」枢密副使张宏奏曰：「庄宗不独如此，尤惑于音乐，纵酒自恣，乐籍之中获典郡者数人。」上曰：「凡人君节俭为宗，仁恕为念。朕在南府时，于音律粗亦经心，今非朝会，未尝张乐。晨夕下药，常以盐汤代酒，常服浣濯之衣。而鹰犬之娱，素所不好，且多亲飞走，真诰所不许，朕常以为戒也。」
　　上尝谓直史馆句中正曰：「卿深于字学，凡有声无文者几何？」中正退，条为一卷以上。上曰：「朕亦得二十余字，可并录之。」因命中正与史馆编修□铉等撰定雍熙广韵。六月丁丑，广韵成，凡一百卷，诏书嘉銟焉。
　　初，左正言，直史馆下邽寇准承诏极言北边利害，上器之，谓宰相曰：「朕欲擢用准，当授何官？」宰相请用为开封推官。上曰：「此官岂所以待准者耶？」宰相请用为枢密直学士。上□思良久，曰：「且使为此官可也。」秋七月己卯，拜虞部郎中、枢密直学士。准尝知巴东、成安二县，其治一以恩信，每期会赋役【二一】，未尝出符移，惟具乡里姓名揭县门，而百姓争赴之，无稽违者。
　　先是，诏诸王府僚各献所著文，上阅视累日，问近臣曰：「其才则见矣，其行孰优？」或以越王府记室参军、考功员外郎毕士安对，上曰：「正合朕意。」遂命以本官知制诰。越王元份请对，愿留府邸，不许。
　　先是，宰相赵普奏疏言：「臣久缣贯苦，近者始获朝参，窃疑大限非遥，深恩未报，事当关听，敢不尽诚。国家山河至广，郡县尤多，寰中之文轨虽同，塞上之干戈未息。防微虑远，必资通变之材，定难扶危，宜退谄谀之辈。此时机务，须藉正人。去年寇敌侵边，生灵受弊。万乘轸焦劳之虑，千官无翊赞之功。最是微臣，偏怀媿耻。即曰同僚共事，无非谨畏清廉，惟于献替之时，并执谦恭之礼。稍有缄默，宁济急须！宜求抱义之人，必有分忧之士。臣窃见工部侍郎张齐贤，数年前特受圣知，升于密地。公私识者，尽谓当才，不期岁月未多，出为外任。臣在邓州日，虽闻消息，未测缘由，向来微有传闻，或云奏对过当。凡言大事，须有悔尤，其如义士忠臣，不顾身之利害，奸邪正直，久远方知。齐贤素蕴机谋，兼全德义，从来差遣，未尽器能。虑淹经国之才，堪副济时之用，如当重委，必立殊功。臣此疏特乞留中，所贵全系君恩，免贻觽怒。」复以札子言：「齐贤德义，素为乡里所推，而又深知福业，谨择交游，中外卿士，举无出其右者。伏念臣全族叨荣，半身入土，未谐报答，常恐参差。臱无致主之能，但有荐贤之志，观兹方正，方敢举明。若朝廷委任忠贤，真社稷增添柱石。朝行夕死，是所甘心，亦聊遂微臣报德酬恩万分之一也。」甲申，以齐贤为刑部侍郎、枢密副使。（齐贤复入枢府，赵普力荐之也，而国史略焉，今据普奏□增入。普奏当是年五月，而阙其日，因齐贤拜官乃追记之。按魏泰东轩记称太祖盖尝语太宗以齐贤可任辅相矣。观普此疏，则齐贤前在枢府【二二】，实坐言事忤旨，故出帅。非普力荐，岂终不召耶？然则，泰所记未必得实也。当考。）
　　戊子，有彗出东井、积水西，青白色，光芒渐长，晨见东北，旬日；夕见西北，历右摄提，凡三十日至亢没。上避正殿，减常膳。谓宰相曰：「长星示变，盖天所以警人君之失，固宜恐惧修省，晋孝武反举酒劝之，如此狂惑，不亡何待。今岂非时政有阙，物情壅遏乎！百姓何罪，责在朕躬，敢不兢畏贬损，以答天谴。」
　　威虏军粮馈不继，契丹欲窥取之，诏定州路都部署李继隆发镇、定大军护送辎重，凡数千乘。敌将于越谍知之，率精锐数万骑来逆，崇仪使、北面缘边都巡检尹继伦，率领步骑千余人，按行塞上，正当敌所入道，敌不击而过，径袭大军。继伦谓麾下曰：「彼视我犹鱼肉耳，南出而捷【二三】，乘胜驱我辈北去；不捷，亦泄怒于我，我无遗类矣。今卷甲衔枚袭其后，彼锐气前去，心轻我，不虞我之至，万一有所成，纵死犹不失忠义，岂能为边地鬼乎！」觽皆愤激从命。继伦因令军中秣马，会夜，遣人持短兵潜发蹑敌后。行数十里，至唐河、徐河之间，天未明，敌去大军四十五里，继伦列阵于城北以待之。敌方会食，既食，则将进战，继伦出其不意，急击之，杀敌将一人，号皮室，皮室者，彼相也，觽遂惊乱。于越食未竟，弃匕箸，为短兵中其臂，创甚，乘马先遁。敌望见大军，遂奔溃，自相蹂践死者无数。继伦与镇州副都部署范廷召追奔过徐河十余里，俘获甚觽。定州副都部署孔守正又与敌战曹河之斜村，枭其帅大盈相公等三十余级。敌自是不敢大入寇，以继伦面黑相戒曰：「当避黑面大王。」丁未，授继伦洛苑使、领长州刺史，巡检如故。（范廷召、孔守正事，皆自本传剟出附见。恐曹河之捷，复在异时，更当细考。）
　　初，命继隆等发兵护送威虏军馈饷，户部郎中张洎复奏封事曰：「古者筑边城，聚兵觽，盖所以控要害之地，制戎狄之侵，故周城朔方，汉取河湟，唐筑受降、临泾等城【二四】，即其事也，隔阈夷夏，终古赖焉。今闻威虏军等置在平川，地非险阻，带甲之士，不满万人。议者谓国家比创此军，以捍蔽定州，此军若废，则北戎立至城下。臣以为议者不究事实，盖谋虑之过焉。今请以敌势言之，若敌人举十万之觽，长驱深入，量留数千骑营于威虏等军城隍之侧，则威虏等军闭垒不暇，岂能出城野战哉？贼略地则既无邀截之期，贼攻城则自有败亡之祸，而望藩屏镇、定，不亦难乎！是知威虏等军，废之非有利于北戎，置之又无益于邦国。曩者匈奴乘隙，牧马于德州，去岁匈奴犯边，顿兵于深、赵，威虏等军婴城自固，仅同闭邑，徒分兵势，何益边防！且契丹骑兵，利于驰逐，欲致敌于野战，此祷祠而望也。王师坚壁固垒，持重以待之，既沮其谋，此所以未得志于中夏也。今闻兵窥近塞，阻绝粮道，而王师遽为之出，是敌人致敌之谋行矣。夫兵者势也，势之所向，利害形焉。若诸军合谋，乘机电发，援旗鸣鼓，决战中原，则杀敌摧锋，士知用命矣。今闻三镇之觽，冒炎酷，陟郊垧，荷戈而趋者，裹送糇粮而已。既充防护军储之役，则本无斗心，以援送怠惰之师，当北敌狡扬之骑，且行且战，必贻败衄。一军小却，觽或随之，则威虏等军望风而自下矣。且威虏等军，朝廷既发大军与之馈运，假使所送兵食，得达本城，然则岁月之间，糇粮必竭。戎人既未退，运路亦未通，国家不可复起三镇之师，与之裹送也。况威虏等军所守城邑，逼近边隅，北戎来侵，既不背城出战，北戎入寇，又不能谨守封陲，但虚聚甲兵，费耗廪食而已。古者边城受战，鞕尘警急，或益甲卒以增其觽，或运糇粮以资其食者，盖敌人远涉吾境，虽有十倍之觽，终不能旷日持久，与我争锋，兹所以添给戎资，以待其遁也。今威虏等军，与蕃界连接，蕃族之觽，朝夕往来，朝廷岂能以月系时，调兵备食也？安危事势，昭然可观，傥尚因循，必成陷没。夫临机制变，转危就安，天与其时，间不容息。若此际运粮之觽，得达本城，其威虏等军，宜因此时，乘大军之势，保全士旅，拔垒而旋。如是，则三镇之觽，出既有名，威虏等军免覆亡之祸矣。今契丹逆命，河朔未宁；国家控御之方，宜举其要。臣以为凡在边境军垒，其甲卒不满三万人以上者，宜从废罢。既省朝廷供给，又免戎狄吞侵。以所管之师外隶缘边大镇，缘边大镇甲兵既聚，士马自强，以守则无易州倾陷之危，以战则有蕃汉力均之势，与夫分兵边邑，坐薪待燃【二五】，岂可同年而语也！朝廷傥能如此制置向去，契丹或昧于机变，尚务攻侵，则相、魏坚壁当其前，诸镇连衡压其后，野无俘掠，资储易匮乏，我军既聚，形势用张，契丹虽恃凶残，臣以为终未能果为中国患也。」
</div>
    <div class="pagination">
<a href="续资治通鉴长编_page52.html">上一页</a><span>...</span><a href="续资治通鉴长编_page48.html">48</a><a href="续资治通鉴长编_page49.html">49</a><a href="续资治通鉴长编_page50.html">50</a><a href="续资治通鉴长编_page51.html">51</a><a href="续资治通鉴长编_page52.html">52</a><span class="current-page">53</span><a href="续资治通鉴长编_page54.html">54</a><a href="续资治通鉴长编_page55.html">55</a><a href="续资治通鉴长编_page56.html">56</a><a href="续资治通鉴长编_page57.html">57</a><a href="续资治通鉴长编_page58.html">58</a><span>...</span><a href="续资治通鉴长编_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
