<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 14 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 14 页/共 59 页
  </h1>
  <div class="content">
   ５、庚申，给事中、中书舍人言：“先帝以散文官定为寄禄法，实一代之新制。议者浅陋，妄加穿凿，遂请分为左右。元法本缘禄秩，不为流品，今合除去。若谓正议大夫、光禄大夫，是六曹及左右辖细转法有未尽合行宗补，即乞存此三等分左右外，馀并废罢。及朝议大夫、中散大夫，亦依旧存左右字，以分杂出身及无出身人，依旧作两资迁转。”从之。（《纪事本末》卷一百。案：《长编》卷四百八元祐三年二月辛巳；又卷四百三十五四年十一月庚午，诏改官资。原注：载：绍圣二年四月三日戊辰，改官资事。《宋史》作戊辰下诏，《纪事本末》戊辰无文。中书舍人於三月二十五日庚申上言乞请，三月二十六日降敕，改制在四月三日戊辰，诏敕则依《长编》辑存四月戊辰日下。《纪事本末》卷百六。原注：云：寄禄官不带左右字为四月三十日诏，是必有误。《长编》卷二百十八三年十一月辛丑日原注可考。据《纪事本末》卷一百，於三年十一月辛未有云，绍圣二年三月二十六日敕亦合废罢。当即此也。） 

　　６、是月，邢恕除宝文阁待制、知青州。（《长编》卷四百八十六：绍圣四年四月丁未，论恕诋诬。原注：二年三月，除宝制、知青州。又卷四百九十：绍圣四年八月丁酉，蔡渭奏粉昆事。原注：二年，除恕待制、知青州。卷四百八十六原注：又云：寻自青州入为刑侍，四月壬午，入见，令赴任。） 

　　７、高遵惠权兵部侍郎，又权户部侍郎。（《纪事本末》卷百六。原注：高遵惠权兵侍、户侍在二年三月。） 

　　１、四月（案：钱大昕《朔闰考》：是月丙寅朔。丁卯。《长编》卷三百七十三：元祐元年三月乙酉，刘挚言官制参错，条陈十弊。原注：云：六月十四日，但稍更改不行在绍圣二年四月二日。案：此当有不行指挥，今原文已佚。） 

　　２、戊辰，诏除光禄、银青光禄、正议、中散大夫存左右字，馀悉罢。（《长编》卷四百八元祐三年二月辛巳，又卷四百三十五元祐四年十一月四日庚午原注云云，据以辑入。又大观二年六月二十七日丙午可考。案：杨万里诚斋《挥麈录》卷下云：官制，惟光禄大夫及中散、朝议大夫分左右、增磨勘，而初非以科第分也。元祐间，范忠宣当国，始带左右，绍圣初罢去。大观二年又置中奉、奉直二大夫，撤中散大夫、朝议大夫左右字。据《纪事本末》卷百六原注，寄禄官不带左右字，见四月三十日诏，恐误。以三月二十五日中书舍人言，误三月为四月，又以上言为降敕日也。考《宋史·本纪》云：夏四月戊辰，请朝请大夫勿分左右。与《长编》原注日月均同。《十朝纲要》作三月辛酉诏，亦以请奏日为降诏日。） 

　　３、壬申，殿中侍御史郭知章、监察御史董敦逸言：“乞循先帝之法，诏内外两制及台谏官等各举才行一人。”诏许将、蔡京、黄履、蔡卞、钱勰、林希、王震不拘资序，各举堪备任使二员以闻。（《纪事本末》卷九十三，又卷一百。） 

　　４、壬午，邢恕入对，流涕曰：“臣不谓今日复得见陛下，以至？溅御袍。”上不乐，遂令赴青州。先是，恕请觐，上谓韩忠彦、曾布曰：“李清臣言恕有八劄子，常在怀袖，此必曾以示人。”布曰：“臣不闻此，因言恕人才文采皆不可多得，但多言耳。”上曰：“正为此上殿必乱道。”忠彦曰：“所言必有以惑圣听。”上曰：“恕自谓有定策功。”布曰：“此岂惟恕狂妄？而刘安世等指为四凶，乃与蔡确、章惇等，恕小官，安得有此！”（《纪事本末》卷百七。案：《续宋编年资·治通鉴》夏四月，邢恕知青州。又案：《长编》卷四百八十六原注：云：三月，恕除宝制、知青州。盖命下之日也，已辑入三月，此时入见，乃令赴任也。据《编年备要》，於“安得有此”句下又有云：忠彦曰：“梁焘以此攻之。”布曰：“恕尝诮元祐执政等，恕双手分付与个太平天下，却逐恕在外。”闻者皆笑之，上亦笑。及是忠彦同恕对甚久。上曰：“恕但说与确、惇议事，云王珪有邪心，曾云但以家事归之太母，大臣不须与议”。布言：“臣亦曾见恕语珪以告清臣，清臣以告惇、确。”上曰：“珪果何如？”布曰：“珪倾邪，何所不至，不足怪。”忠彦曰：“当时缘公绘及确故贬。”上曰：“确之祸由恕起，渠云尝自辨于太母，太母亦欲召还，恐无此事，云是公绘诬之。”布曰：“未必不为公绘所绐。”忠彦曰：“恕当时言太母待遇太妃事。”上曰：“渠亦自言。”布曰：“亦闻其教。公绘云非高氏之福，太母尤恶此语。”上曰：“此语诚非理。”布曰：“此人学识以至尽心，公家诚不可得，但多犯分，如欲调一确与司马光，令新旧人同力，此可得乎？”上亦笑之。） 

　　５、壬辰，复置措置提举籴使司。（《长编》卷三百七十七：元祐元年五月戊午，李常请置提举籴使司。又卷四百四十八：元祐五年九月乙酉，令提举官当结绝。原注：云：绍圣二年四月二十七日，复置措置司。案：《宋史·本纪》不载。） 

　　６、是月，集贤院校理陈察改秘阁校理。（《长编》卷五百五：元符二年正月辛未，陈察罢馆职。原注：察，元祐元年十二月除集贤院校理，於绍圣二年四月改秘阁校理。） 

　　《续宋编年资治通鉴》：置律学博士。案：《宋史·本纪》：丁亥，诏依元丰条置律学博士二员。

　　１、六月（案：钱大昕《朔闰考》：是月乙丑朔。） 丁卯，陕西转运使孙路加直龙图阁、知庆州。（《长编》卷五百一：元符元年八月壬寅，知庆州孙路知熙州。原注：云：绍圣二年六月三日，知庆州。又卷五百五：元符二年正月庚戌，诏路体度边情。原注：孙路先以绍圣二年正月十三日除陕漕，六月三日加直龙图阁、知庆州，四年三月一日加宝文阁待制。案：《编年备要》云：是岁正月，路迁环庆经略安抚。） 

　　２、乙酉，诏：“元祐初减定正任已下俸禄，递损物数不多，有亏朝廷优异之礼。其见行条令，悉宜罢去，并依元丰旧制；其宗室公使，并生日所赐，自依元祐法。”（《纪事本末》卷一百。原注：靖国元年三月可考。《御集》又云：先是，元祐中奸臣建言：“请遵省憸，自太皇太后以下递省裁损，宗室任皆被减损，意在诋诬元丰”。哲宗亲政，察其奸心，至是复元丰法。《旧绿》已自削去，今姑存此，可见小人之心无忌惮也。案：《长编》卷四百十九：元祐三年闰十二月戊申，诏公使钱俸分数裁减。原注：绍圣二年六月二十一日可考。钱氏《朔闰考》：是月乙丑朔，二十一日乙酉。） 

　　３、癸巳，幸高陈王私第。（《纪事本末》卷百六。原注：幸高陈王私第六月二十九日。据原注辑此。） 

　　１、七月（案：钱大昕《朔闰考》：是月甲午朔。） 己亥，户部尚书蔡京言：“奉诏措置财利，（案：以上六字据《纪事本末》卷一百增。） 窃见熙宁中先皇帝以天下之本在农，故稽参先王春秋补助之意，行散敛之法，薄取其息，以为放阁欠免之备。故兼并得不专挌阖之科，而农得尽力南亩，不为兼并所困，实大惠也。行法之初，论者不一，赖先帝神武英明，断之不疑，以克就绪；数年之后，取者云集，纳者辐至，天下仓库盈衍丰资羡而财不可胜用。自元祐废罢以来，兼并均纵，农渐失业，向之所积支用殆尽，以至於今未之复也。今欲乞下有司检点熙宁、元丰青苗条约，参取增损，适今之宜，立为定制，以幸天下。”淮南转运副使庄公岳言：“自元祐罢提举官，钱穀为他司侵借，徒有应在，所存无几。欲乞追还向所侵借，令当职官依限给散以济阙乏者，随夏税纳，勿立定额，自无抑民失财之弊。穀贱则增价籴以助农，穀贵则减钱粜以与民，虽有水旱，人不损瘠。”奉议郎郑仅言：“青苗之法，其利济甚博，然而行法之吏不能尽良，故其间有贪多务得之扰，转新换旧之弊，此吏之罪，非法之过也。窃谓青苗义仓最为便民，愿诏有司以次施行之。”（《纪事本末》卷一百，又卷一百十。） 朝奉郎郭时亮言：“愿复青苗法，不课郡县定额，听民自便而戒抑配沮遏之弊；复诸路县邑抵当法，付令、佐主行而戒苛碎邀沮之弊。令常平司与郡县访求民间沟洫之利以备水旱。”承议郎许几言：“比者明诏有司条具免役旧法，颁之天下，又命择提举官推而行之，甚大惠也。然常平、义仓、抵当、农田、水利、坊场、河渡复行之令未尽诏也，欲乞尽付提举官次序而复之”。奉议郎周纯言：“今复置常平官而诏告乃止於免役法，恐名未正也。元丰称常平等者，谓常平、免役、坊场、农田、水利、保甲、义仓、抵当也。愿诏大臣，斟酌增损，如免役之法，则常平官名实正矣！”右承议郎董遵言：“青苗之法，乞岁收一分之息，给散本钱，不限多寡，各从人愿，仍勿推赏。其出息至寡，则可以抑兼并之家；赏既不可行，则可以绝邀功之吏。”诏并送详定重修敕令所。（《纪事本末》卷百十。） 

　　１、八月（案：钱大昕《朔闰考》：是月甲子朔。） 庚午，罢熙河等路分画地界。（《长编》卷三百八十：元祐元年六月辛丑，夏国差人诣阙，计会所侵疆土城寨。司马光论与文彦博相合。原注：绍圣二年八月七日，罢分画。《旧录》载彦博议弃四寨，以谓边臣欺罔，为国生事。案：《续宋编年资治通鉴》：罢熙河等路分画地界，时章惇、曾布方谋用兵，开边自此始。《编年备要》云：章惇、曾布方谋用兵，故先劝上罢分画。《十朝纲要》云：罢分画地界，止所遣议疆界官。） 

　　２、甲申，诏：“应吕大防等永不得引用期数及赦恩叙复。其见釐务者，任满日，视见今路分远近，移一般差遣；不曾落职降官者，展一期取旨。”先是，曾布独对，既论路昌衡等，又言：“更有一事，大礼恩宥在近，去岁贬谪人，不知何以处之？”上应声曰：“莫不可牵复，岁月未久，亦不可迁徙。”布曰：“诚如圣谕。蔡确五年不移，惠卿十年止得移居住处，吴居厚等十年不与知州军，此皆元祐中所起例，自可依此。兼蔡京曾为臣言钱勰已曾来京处探问谪降人牵复消息，京但答以不知，其党类日望其牵复。”上曰：“却不知也。”布又曰：“如梁惟简近押送峡州，九月中未知到否，岂可便移？”上曰：“岂有此理！”又问惟简此行，众颇善否，布曰：“此举固足以警两端之人，然亦有喜有不喜者。元祐之党，未免以为过当也。”（《纪事本末》卷百一。原注：布《录》在丙子，今附此。） 

　　３、是月，秘阁校理张舜民改直秘阁。（《长编》卷五百五：元符二年六月辛未，张舜民罢馆职。原注：舜民绍圣二年八月改直秘阁。案：《宋史张舜民传》云：召拜殿中侍御史，固辞，改金部员外郎，进秘书少监。使辽，加直秘阁。） 

　　《续宋编年资治通鉴》：秋八月，录赵普后。案：《宋史·本纪》：乙酉，录赵普后希庄为阁门祗候。明年六月癸亥，令真定立赵普庙。

　　１、九月（案：钱大昕《朔闰考》：是月癸巳朔。） 壬寅，范纯仁在陈州，章惇建议以将近郊礼，吕大防等不当用恩赦期叙复，（案：《范忠宣行状》云：先是，公未罢相，上尝问公曰：“贬谪之人，几似永废。”公察上意甚善，特有所牵制而未果，因致贺曰：“陛下语此，尧、舜不如也。今重罪编配之人，尚理期序叙复，岂兹等人不与此比？愿陛下只用检举，候进呈，令依条则或有言，若亦易裁处，惟在陛下力主之尔。”是岁，郊祀，上怀公语，将因赦，稍理大防等冤，而惇近测上意，先奏大防等难从恩宥，遂以为永例。） 忧愤累日，斋戒上奏曰：“窃见吕大防等窜谪江湖，已更年祀，未蒙恩旨，久困拘囚，其人或年齿衰残，或素有疾病，不谙水土，气血向衰，骨肉分离，举目无告，将恐溘先朝露，客死异乡，不惟上轸圣怀，亦恐有伤和气。仰维陛下圣心仁厚，天纵高明，法大舜之用，中建皇极而在宥，每颁赦令，不问罪辜。至于斩绞、重囚、髡黔、徒隶，咸蒙恕宥，亦许放移，岂有股肱大臣，簪履旧物，肯忘轸恻，常悲离别！但虑一二执政之臣，责其往事，嫉之太甚，以谓今日之愆，皆其自取，起迪之际，不为详陈。殊不思吕大防等得罪之由，只因持心失恕，好恶任情，以异己之人为冤雠，以疑似之言为讪谤，违老氏好还之戒，忽孟轲反尔之言，误国害公，覆车可鉴，岂可尚遵前辙靡恤效尤？”（案：范忠宣行状载此奏下又有云：兼臣与大防等共事，臣有所言，多相排斥，陛下之所亲见。臣之激切，只是仰报圣德，不为其他。兼今夏内地大热炎，方想不易处，日来章惇、吕惠卿虽为贬谪，不出里居，臣尚曾有言，深蒙陛下开纳。又陛下常悯迁谪之人，几为永废，臣测知圣心，亦曾乞用检举之说。陛下以一蔡确尝轸至念，今赵彦若已死贬所，不止一蔡确矣。愿陛下断自渊衷，将大防等引赦。） 

　　２、癸卯，上批：“范纯仁立异邀名，沮抑朝廷已行文字，可落观文殿大学士、知随州。”纯仁草奏，亲密多劝止曰：“今决不可回，必得重罪，公年老，何堪远责。”纯仁曰：“我尝为大臣，今日国家事如此，无一人告上者，我若不言，有负天地。万一主上以我言为然，於国家所系不细，苟不以为然而得罪，虽死无憾也。”上始亦有意从纯仁所奏，章惇力主前议，且谓纯仁同罪未录，遂并责之。（《纪事本末》卷百一。原注：纯仁知随州在九月丙辰，今附此。案：《续宋编年资治通鉴》：知陈州范纯仁上疏言：“望陛下於日久进拟赦文之进，特降御批，令添入昨来吕大防等坐贬谪，各指定州军居往及安置者，并特许於外州军取便居住。如此，则降及幽显，和气充盈，太皇太后神灵在天，亦当欣怿。”凡五上奏。上有从意，章惇力主前议，且谓纯仁同罪未录，落职，改随州。又《范忠宣行状》云：公在随几二年，州事毫朆必亲，客至，谈笑终日无倦色。公素苦目疾，忽全失其明，因上表乞致仕。章惇戒堂吏不得上，盖惧公复有指陈，终有移上意，遂贬永州。命下之日，怡然就道。又案：《纪事本末》原注知随州在九月丙辰，陈桱《通鉴》系於十一月下，是必有误。） 

　　３、己酉，荐享景灵宫。（《纪事本末》卷九十三。案：《宋史·本纪》：壬寅，告迁神宗神御於景灵宫显承殿。癸卯，诣景灵宫行奉安礼。戊申，加上神宗谥曰绍天法古运德建功英文烈武钦仁圣孝皇帝。己酉，朝献景灵宫。） 

　　４、庚戌，朝享八室。（《纪事本末》卷九十三。案：《宋史本纪》：庚戌，朝飨太庙。） 

　　５、辛亥，大飨於明堂，以神宗配。宰臣章惇奏：“幸从属车，恭陪元祀。伏见陛下十七日案：己酉日。自庙门降辂，步至斋宫，秋日尚炎，却伞勿御。翌日，荐献神宗庙室，涕泗沾服，感动左右。礼毕，复自斋宫，却伞步，升玉辂，备殚孝谨之诚，以昭事祖宗，风化四海，宜载典策，垂示万世。乞宣付史馆。”诏可。（《纪事本末》卷九十三。案：《宋史·本纪》：辛亥，大飨於明堂，赦天下。） 

　　６、丁巳，吴居厚复天章阁待制。（《纪事本末》卷百六。原注：吴居厚复待制二年九月二十五日。案：《东都事略》云：元丰间，手诏谓今内外财计之臣，政绩著验，未有过居厚者，即拜天章阁待制。元祐初，责散官黄州安置，寻知庐州。绍圣初，知苏州。居厚数以集贤殿修撰为江、淮、荆、浙等路发运使，旋复旧职。） 

　　７、壬戌，诏：“监察御史常安民立心凶险，处性颇邪，荐致人言，奸状甚著，置之要路，诚非所宜。可罢监察御史，送吏部与监当差遣。”（《纪事本末》卷百一，又卷百六。原注：《旧录》云：安民奸人之党，张商英荐之於朝，得为言事官，数以奸言进对。初谈正论，浸怀异心，上睿智，屡察其奸，遂逐之。《新录辨诬》曰：张商英荐安民於朝，检寻《哲宗实录》，并无证据。如“奸言异心”等语，皆是诬谤。今依《常民家传》及《奏议》别行修定，删去上件五十九字。） 继又诏：“常安民已降指挥罢监察御史，来日可更不引上殿。”（《纪事本末》卷百六。原注：御笔九月三十日下编御集者。又注云：安民已被黜，命下，而称上殿欲自诉，哲宗乃降旨罢之。） 

　　先是，安民上言：“今大臣为绍述之说者，其实皆假借此名以报复私怨，一时朋附之流从而和之，遂至已甚。张商英在元祐时，上吕公著诗求进，其言谀佞无况，士大夫皆传笑之；及近为谏官，则上疏乞毁司马光、吕公著神道碑。周秩在元祐间为太常博士，亲定司马光谥号为文正公；及近为言官，则上疏论司马光、吕公著，乞斫棺鞭尸。陛下察此辈之言，果出於公论乎？朝廷凡事不用元祐例，至王珪家荫孙五人，皆珪身后所生；乃引元祐例，许奏荐近日讲复官制，职事官不带职，寄禄官不带左右，至权尚书侍郎，独以林希、李琮之故，不复改易。如此等事，谓之公心可乎？故凡劝陛下绍述先帝者，皆欲讬先帝以行奸谋，谓他事难以惑陛下。若闻先帝则易为感动，故欲快私雠陷良善者，须假此以移陛下之意，不可不察。宣仁圣烈皇后甚得人心，前日陛下驾幸秦、楚国大长公主第浇奠及辍朝，并命襄葬诸费从官给，人人无不欢呼。高遵惠为侍郎，士论皆以为当。闻吴居厚向得罪出於宣仁之意，近闻复待制，舍人再缴，而大臣尚欲再下，愿陛下主张此事，以顺人心。今权臣恣横，朋党满朝，言官未尝一言及之，惟知论元祐旧事，力攻已去臣寮。臣荷陛下奖拔，不敢负恩，摧枯拉朽之事，臣实况为之。举朝廷臣诬陷非一，臣赋性愚直，恐终不能胜朋党之论，愿乞外任以避之。”上开慰而已。（《纪事本末》卷百六。原注：林希权礼书，二年三月二日；李琮权户侍，元年九月二十一日；高遵惠权兵侍、户侍、二年三月；吴居厚复待制，二年九月二十五日；幸高陈王私第，六月二十九日；职事官不带职，三月二十四日诏；寄禄官不带左右字，四月三十日诏。案：《宋史》本传：论章惇颛国植党，乞收主柄而抑其权，反复曲折，言之不置。惇遣所亲信语之曰：“君本以文学闻於时，奈何以言语自任，与人为怨？少安静，当以左右相处。”安民正色斥之曰：“尔乃为时相游说耶？”惇益怒。中官裴彦臣建慈云院，户部尚书蔡京深结之，彊毁人居室。诉於朝，诏御史劾治。安民言：“事有情重而法轻者，中官豪横，与侍从官交结，同为欺罔，此之奸状，恐非法之所能尽。愿重为降责。”狱具，惇主之甚力，止罚金。） 

　　及祀明堂，刘美人侍上於斋宫，又至相国寺，用教坊作乐，安民面奏众所观瞻，亏损圣德。语直忤旨，章惇从而谮之。曾布初与惇不合，见安民数论惇事，意谓附己，每於上前称之，谓近来言事官敢言，不阿附无如常安民者。及安民论布在枢密院与惇互用亲故，布始怨怒，欲逐安民，乃乘间袖安民旧与吕公著书以进，谓安民在元祐中上吕公著诗，乞消灭先朝奸党，欲使援引其类，百世承续。安民因对，上问：“闻卿尝上宰相书，比朕为汉质帝？”安民曰：“臣在元祐初，尝劝吕公著博求贤才，至引陈蕃、窦武、李膺事以动之，岂有他意？古今议论皆然，何独臣也。臣以蠢直，触犯权臣之怒久矣，恶臣之深，求臣之瑕，既巧而悉，终不可得，遂指摘臣言推其世，以文致臣罪，臣虽辨之何益？”初，安民与国子司业安惇、监察御史董敦逸同在国子监考试所折号，对敦逸称“二苏，天下文章之士，负天下重望，公不当弹击”，至是敦逸奏讦安民前语，上言“乃轼、辙之党，平日议论，多主元祐”，安民遂责，诏语皆惇批也。上初命与安民知军，惇乃进拟送吏部，降监当。明年，敦逸论瑶华事，上怒，欲贬之，谓执政曰：“依常安民例与知军。”惇救之，乃知上初不知安民降监当也。（《纪事本末》卷百六。原注：刘美人事，《安焘行状》所载差详，载焘出时。《新录》云：诏监察御史常安民，立心凶险，处性颇邪，荐致人言，奸状甚著，置之要路，诚非所宜，可罢监察御史，送吏部与监当差遣。先是，安民数论事，无所阿比，论章惇以大臣为绍述之说，实假其名以报复私怨，一时朋附之流从而和之，遂至已甚。故凡劝陛下绍述者，皆欲讬先帝以行奸谋，他事难惑圣睿，若闻先帝则易为感动，故欲快私雠陷良善者，须假此以移陛下心意。至引王凤乱汉，林甫乱唐，以比惇擅作威福。论蔡京巧足以移夺人主之视听，力足以颠倒天下之是非，朝廷之臣，大半为京死党。他日援引权奸，布满中外，虽欲去之无及矣。论张商英在元祐之时，上吕公著诗求进，其言谀佞无况，士大夫传笑；近为谏官，则上疏乞毁司马光、吕公著神道碑。周秩在元祐间为太常博士，亲定司马光谥号文正；近为言臣，则上疏论光、公著，乞斫棺鞭尸。陛下察此辈之言，果出于公论乎？又论林希、李琮不当违新制，权尚书侍郎吴居厚，宣仁所斥不宜复待制。惇积怒，合力排陷，谮毁日闻。他日，上问曰：“闻卿尝上吕公著书，比朕为汉质帝、灵帝？”安民对曰：“臣在元祐间，献书公著，劝其博求贤才，尝引陈蕃、窦武、李膺事，不谓恶臣之深者乃指摘臣言推其世，以文致臣罪，臣虽辨之何益？”於是董敦逸奏讦安民前尝称“二苏文章负天下重望，不当弹击”，“乃轼、辙之党，平昔议论主元祐”者。诏罢安民御史，与知军。而惇批诏语，乃拟送吏部与监当。《安民家传》所称论曾布与章惇互用亲故，当考。） 

　　８、详定重修敕令所言：“府界、诸路应缘常平敛散等事，除今来申请之外，并依元丰七年见行条制，其给纳常平钱有所抑勒，令提举司觉察奏劾。”从之。（《纪事本末》卷一百。） 

　　１、十月（案：钱大昕《朔闰考》：是月癸亥朔。） 甲子，尚书右丞郑雍为资政殿学士、知陈州。先是，御史中丞黄履、御史周秩以雍尝为二王宫僚，交章论劾，内出其章付三省。雍亦再疏称疾，乞解机务。诏不许。会上怒，秩言事迎合，黜知广德军。雍复起视事，逾年乃去位。章惇之贬斥元祐旧臣，皆以白帖子行遣。安焘、李清臣与惇争论不已，上亦疑惇，惇甚恐。雍私谓惇曰：“用白帖子，有王安石故事。”惇大喜，取其案牍白上，惇遂安。议者谓雍以此结惇也，然雍竟罢黜。（《纪事本末》卷百一，又卷百六。原注：邵伯温《辨诬》曰：初，元祐中，吕相引李清臣欲其为助，至绍圣初，清臣首变元祐之政。吕相出，范相亦以观文殿大学士出知颍昌府。章惇被召，未至，相位尚虚，清臣益有觊觎之心，亟改元祐法度，除诸路常平使者。已而章惇至，拜左仆射，安焘门下侍郎。安公刚正，每事与惇争辨，清臣既不得作相，亦与惇为敌。初，谪贬元祐臣寮，尽以白帖子行事。安公、清臣与惇争论不已，哲宗疑惇，惇亦恐。时郑右丞雍以尝为二王宫寮，屡致人言迹甚危，欲结惇为自安计，私谓惇曰：“熙宁初，王荆公作相，尝用白帖子行事。”惇大喜，取其案牍怀以白上。惇遂安然，郑竟罢政，寻被谪。案：《宋史·郑雍传》云：绍圣初，治元祐众臣，雍顿首自劾，哲宗明其亡他心，谕使勿去。周佚乘隙诋之，谓雍初为侍从时，因徐王私与於权臣以进。哲宗怒曰：“此是何言也！使徐王闻之，岂能自安？”黜秩知广德军，敕银台毋受雍辞去奏章，东府毋听雍妻子辄出，且令学士钱勰善为留诏。二年，始以资政殿学士知陈州，徙北京留守。初，章惇以白帖贬谪元祐臣僚，安焘争论不已，哲宗疑之。壅欲为自安计，谓惇曰：“熙宁初，王安石作相，常用白帖行事。”惇大喜，取案牍怀之，以白哲宗，遂其奸。雍虽以此结惇，然卒罢政，坐元祐党，夺职知陈州。数日，改成都府。） 

　　２、左正言刘拯言：“伏见去岁御史合班弹奏尚书右丞郑雍不当任以政府，臣於是时盖尝继呈论奏。今雍抗章请去，翰林学士钱勰代言批答，乃有‘群邪共攻’之语，谓之‘群邪’，则臣亦处一焉。且御史以击邪为任，而乃以邪人处之，岂是朝廷正名核实之意？顾臣义分，难以安职。伏望圣慈罢臣言责，授以冗散，庶使公言，中外取信。”又言：“伏睹士论藉藉，谓翰林学士钱勰撰赐尚书右丞郑雍诏，有‘弗容群枉，规欲动摇，朕察其厚诬，力加明辨’之语。盖指去年臣等尝弹奏雍反复不忠也。按勰处代言之职，其遣辞命语，虽出於勰，传之天下，载之后世，乃陛下言也。若臣等弹奏雍果出厚诬，则朝廷耳目之任，岂容群枉窃据！乞赐谴斥，以示天下。若臣等弹奏，苟非诬罔，则勰之代言不实，意在朋比，妄假陛下之语以扇惑朝廷，亦乞施行检会。”钱勰》撰《赐郑雍第二诏：“卿恬静恪己，雅重镇浮。顷正台纲，遂跻政路，弗容群枉，规欲动摇。朕察其厚诬，力加辨明。君臣之际，固可无嫌；进退之间，所宜致慎。夫何异趋乃尔！乞身勇於自谋，岂不有裕志於论报！其或未安，无重为烦，所宜亟起。”诏钱勰落职，守本官知池州，仍放辞谢。（案：勰知池州在己巳日，见《纪事本末》卷百一。） 元祐初，章惇罢知枢密院，知汝州，勰草制词，有云“怏怏非少主之臣，悻悻无大臣之节”。及惇入相，勰知开封府，殊惧；已而擢翰林学士，乃安。曾布数毁勰於上前，上未听也。於是蔡卞与黄履同在经筵，为履诵“弗容群枉，规欲动摇”等语。履问：“如何？”卞曰：“似近时答诏，不知谁为之。”亟令学士院检呈，乃知勰所作。履等相继论列。雍既罢政，勰亦坐贬黜，而卞即为右丞。勰得罪，初非惇意也。御史中丞黄履言：“窃睹钱勰批答，不允郑雍所请。诏草有‘群邪其攻’等语，未识斯言出於圣谕为之，抑出於钱勰私意？若出自圣谕，自即请罪而去；若出勰之私意，臣亦不可不辨。伏缘雍之进在元祐中，当是时也，凡有进拟差除，皆出於执政大臣，则雍之进也，决知非陛下本意。及陛下收揽政柄，察知吕大防等罪，遂加贬斥，惟雍不止幸免，又得独预拟议，臣诚恐天下有以窥圣政之万一，遂具弹奏。使雍当日能以一言自明，乞不干预，臣亦不论。为伤廉隅，及碍圣政，所以虽至奏陈，既蒙陛下委曲开谕，不复论及。今勰乃以群邪为词，未知勰之所趋何以为正，何以为邪群而公然形於答诏，无所忌惮。伏望陛下特赐辨明，使臣稍有邪心，甘趋鼎镬。如其不然，即乞追改答诏及正勰欺罔之罪。”侍御史翟思言：“昨日尝疏钱勰批答郑雍诏书有‘群邪共攻’之语，却作群邪交攻，意有未尽，须至再陈。恭维陛下以成王之孝，继志述事；以大舜之智，任贤去邪，朝廷清明，天下欣庆。今勰力以臣等忝任风宪，指为群邪，则未知勰之处心积虑，仰视陛下何如主也，伏望圣慈详酌尽理施行。”（《纪事本末》卷百六。） 

　　３、己巳，诏翰林学士钱勰落职守本官、知池州，仍放辞谢。（《纪事本末》卷百一。案：绍圣四年十一月丙辰，勰卒於池。见《长编》卷四百九十三。） 

　　４、直龙图阁、陕西转运使穆衍知泰州。安焘初欲用钱勰，曾布曰：“勰罪状不在顾临下。”章惇曰：“当在临上。”上曰：“何可作帅？”皆曰：“不如用衍。”从之。（《纪事本末》卷百六。） 

　　５、癸酉，翰林学士蔡卞为尚书右丞、同知枢密院事。（《长编》卷四百九十：绍圣四年八月癸未，蔡京言章惇。原注：辨陈瓘弹章云林希执政在四年闰二月，卞执政在二年十月。案：《宋史·本纪》：二年十月癸酉，翰林学士蔡卞为尚书右丞。《长编》云林希执政，《本纪》书同知枢密院事，则卞执政亦当书同知枢密院事，仅云为尚书右丞，文有阙也。《长编》既於希、卞均言执政，明係均为知枢密院，《长编》不系日，依《本纪》编辑，仍依林希执政作知枢密院事，从《长编》文义也。） 

　　６、丙子，蔡京为翰林学士兼侍读、修国史。（《纪事本末》卷百三十。案：《宋史·本纪》：二年十二月乙丑，京为御史中丞。《徐杰传》云：国史久不就，杰言：“神宗正史，今更五闰矣，未能成书。盖因元祐、绍圣史官好恶不同，范祖禹等专主司马光家藏记事，蔡京兄弟纯用王安石《日录》，各为之说，故论议纷然。当时辅相之家，家藏记录，何得无之？臣谓宜尽取用，参订是非，勒成大典。”帝然之，命杰草诏戒史官，俾尽心去取，毋使失实。王明清《玉照新志》卷一：《裕陵实录》皆以朱笔抹之，尽取王荆公《日录》无遗，以删修焉，号“朱、墨本”。） 

　　７、辛巳，冀王颢改封楚王。（《长编》卷四百八十六：绍圣四年四月丁未，三省言议皇子就傅建储事。原注：云：楚王颢以绍圣二年十月十九日自冀改楚。） 

　　８、甲申，三省、枢密院言：“绍圣元年，命权工部侍郎吴安持、都水使者王宗望、监水丞郑佑，自阚村而下直至海口，相视应新旧堤防及淤浅河道，增修疏濬，可使将来盛夏不至壅滞訩决之患。即据向所闭北流之功，当言等第推恩；如向去措置不当、致有訩决，为公私大患，亦当考察事实，重作施行。”诏：“以大流中流，朝请大夫、都水使者王宗望为右中散大夫，朝奉大夫、工部侍郎吴安持为朝请大夫，候过来年涨水，东流无虞，更加旌赏；若致决溢，仍旧滋长河患，当议施行。”（《纪事本末》卷百十二。） 

　　９、乙酉，孙路言：“安疆寨係元祐四年给赐，要当以元祐四年六月九日降诏为给赐之始。”（《长编》卷三百八十二：元祐元年七月癸亥，许归夏人侵地。原注：载，绍圣二年十月二十三日孙路亦言安疆寨云云。辑入。） 

　　１０、丁亥，都水使者王宗望擢工部侍郎，进阶三等，授中散大夫、直龙图阁、河北都转运使。（《纪事本末》卷百十二。原注：见元年十月二十九日丁酉。） 

　　１１、己丑，户部侍郎孙觉奏：“臣昨在陕西，备见本路盐钱铁钱之弊，前后累有言者，奏请改更，终未见有经久可行之利。勘会即今盐钞，民间价直甚贵，客人买至京师，折钱一倍，商旅往还，既无回货。盐钞折钱既多，故物重货轻，公私俱病。铁钱不可流转，常赖盐钞，以为用官司能低昂物价，以权铁钱之轻重，则铁钱可以流转，是钞与钱相须而后行。今欲救弊，莫如官自出卖盐钞，以见钱桩充籴本，卖钞折籴，亦是旧法。盖旧来钞价增长以来，以私利於收钞面钱，折籴斛斗，故不肯卖钞。钞面钱虽多，斛斗价直亦从而加倍，是官司徒有利钞面之名，而贩籴之家常增价以相当。若以见今钞价量行减定出卖，收钱桩充籴本，官司支遣，并许以钱钞中半，兼行民间输钱入官。准此，公私通用，钞自均平，上下为利。钞价既平，钱乃流转，此盖交子之法，特名目不同。陕西习知盐钞卖钱，人自乐行，无复疑惑。决可经行，不能破坏，救弊之术，莫良於此。伏望圣慈少赐省察，试以臣言，委本路使者讲究推行，利害明白，可立见成效。”诏送相度措置钱钞所。（《纪事本末》卷九十三。） 

　　１２、是月，淮南路提点刑狱使陈次升为监察御史。（《长编》卷五百十：元符二年五月戊辰，次升訩替。原注：元丰八年六月为监察御史，元祐元年以监察御史出为淮南宪，绍圣二年十月复为察院。案：《谠论集》载次升《行实》云：元祐元年九月，文正公去位，诸贤已有相攻之隙，公乃力丐外补。十月，得淮南。八月，遣公提点刑狱。绍圣二年十月再除监察御史。时参熙、丰旧党，善类相继引去，公独处群小之中，挺然特立，每朝廷有政事，辄慷慨力争。） 

　　《续宋编年资治通鉴》：冬十月，河南府地震。案：《宋史·本纪》辛卯日，《五行志》不系日。

　　１、十一月（案：钱大昕《朔闰考》：是月癸巳朔。丁酉。《长编》卷四百九十三：绍圣四年冬十月丙寅，前知英州官吏言：“官员在任，或赴任移替在路未到而身亡者，问其家口并所归处计程给仓养。”从之。原注：二年十一月五日已有此指挥。案：原文已佚。） 

　　２、戊戌，崔公度新除秘书少监，力辞知宣州。（《长编》卷四百八十四：元祐八年五月辛亥，公度知润州。原注：绍圣二年十一月六日，乃以新除秘少、知宣州。案：《崔公度传》：知润州，以起居郎召对，辞章再上。七年正月二十六日，复知润州。未满岁，除秘书少监，又力辞，得知宣州。） 

　　３、庚子，三省言：“国子司业龚原奏请，乞检详前奏下赠太傅王安石家取所进《字说》副本，下国子监校定雕印，以便学者传习。”从之。（《纪事本末》卷百三十。案：《续宋编年资治通鉴》：除《字说》禁。） 

　　４、乙卯，同管勾陕西路银铜坑冶铸钱许天启许前去检踏京西川路铜苗。（《长编》卷四百九十：绍圣四年八月辛卯，户部降朝旨，同管陕西银铜坑许天启铜苗兴发，如在京西川路，许前去检踏。原注：二年十一月二十三日，许检踏。） 

　　５、戊午，吕惠卿入对甚久，引进副使宋球谓曾布曰：“惠卿语既久，上极有倦色。既而再出一劄子，不知上有何语？”遂不进呈，出笏而退。布奏事毕，因言：“惠卿今日见蔡卞，卞云‘惠卿言须先朝应副乃可为。’”布与忠彦皆曰：“边帅奏请如可行，无不应副之；若不可行，何可应副？”上曰：“惠卿极凶横，不独惠卿如此，升卿之徒皆然。”布曰：“臣与之不足不敢言，然其兄弟实有凶德，陛下睿明洞见，实天下之福。”惠卿留几月，乃辞去。（《纪事本末》卷百三十。） 

　　６、辛酉，禫祭宣仁圣烈太皇太后。（《长编》卷四百八十六：绍圣四年四月丁未，三省言议皇子就傅建储事。原注：二年十一月三十日，宣仁丧除。又卷四百九十：绍圣四年八月丁酉，诏同文馆究问及甫与恕书。原注：二年十一月三十日，宣仁丧除。又《长编》卷四百九十五：元符元年三月戊午，三省言取治张士良狱。原注：云：宣仁禫祭在二年十一月三十日。案：宣仁崩在元祐八年九月，至是为二十五月，故禫祭除丧。） 

　　７、是月，监察御史陈次升为殿中侍御史。（《长编》卷四百八十三：元祐八年四月甲子。原注：按次升为殿院在绍圣二年十一月。又卷四百九十一：绍圣四年九月癸亥，曾布言贬吕大防。原注：云：绍圣二年十一月为殿中。又卷五百十：元符二年五月戊辰，次升訩替。原注：云：次升自察院迁殿院乃绍圣二年十一月。原注：又云：元丰八年六月为监察御史，元祐元年九月以监察御史出为淮南宪，绍圣二年十月后复为察院，自察院为殿院。案：后注省去“十一月”三字。考《谠论集》载次升《行实》云：二年，再为监察御史，阅月，除殿中侍御史，劝上收威福之柄，反覆数百言。） 

　　８、右正言刘拯奏：“先帝疾，王珪持二心，臣僚尝具弹奏，蔡确等定策，受顾命，辅翼陛下。已而权臣擅政，确等相继被逐，又恐他日复用为己祸。於是因事诬毁，挤之废死之地，而后移定策之功於王珪。珪之薨也，赐宅赠官，赐予特厚；而确死投窜之地，虽蒙昭雪，赠复官爵，恩例比珪甚薄。且父子继世，虽有定礼，神器轻重，亦系一时，功罪不明，孰大於此？今忠者被祸，而为奸者受赏，何以教天下示后世？伏望究珪之罪，录确之功，优加恩典。”（《长编》卷四百八十六，绍圣四年四月丁末，三省言原文。又卷三百五十：元丰八年三月甲午，执政诣东门入问候。原注云云，辑附十一月末。案：《续宋编年资治通鉴》：蔡确追赠太师，谥忠怀。《宋史·本纪》：丙辰日。《编年备要》云：用左司谏刘拯之请也。陈桱《通鉴》云：论定策功也，拯初请在元年六月癸酉，至此又请。） 

　　《续宋编年资治通鉴》：十一月，安焘罢。案：《宋史本纪》乙未日。据《编年备要》云：十一月，安焘罢，出知河南府。焘与章惇旧相好，及为门下侍郎，惇意焘必助己，而焘浸多相驳议，惇惮而恶之，所以排陷焘者无所不至。上祠明堂，斋于太庙，焘为仪仗使。后宫有绝驰道穿仗而过者，焘具弹劾。已而常安民谏刘美人侍祠语尤讦，上怒，欲逐之。焘言：“安民以言为职，虽过，当愿少宽假。”惇因是白上曰：“焘与安民相表悰，今安民狂妄如此而焘力救解，其意可见。”安民既责，焘不自安，遂求去位。上从之。又：《东都事略·安焘传》云：绍圣元年，拜门下侍郎。时章并用事，贬谪元祐旧臣。焘阴为开释，遂以观文殿大学士知河阳。
  </div>
  <div class="pagination">
   <a href="续资治通鉴长编拾补_page13.html">
    上一页
   </a>
   <span>
    ...
   </span>
   <a href="续资治通鉴长编拾补_page9.html">
    9
   </a>
   <a href="续资治通鉴长编拾补_page10.html">
    10
   </a>
   <a href="续资治通鉴长编拾补_page11.html">
    11
   </a>
   <a href="续资治通鉴长编拾补_page12.html">
    12
   </a>
   <a href="续资治通鉴长编拾补_page13.html">
    13
   </a>
   <span class="current-page">
    14
   </span>
   <a href="续资治通鉴长编拾补_page15.html">
    15
   </a>
   <a href="续资治通鉴长编拾补_page16.html">
    16
   </a>
   <a href="续资治通鉴长编拾补_page17.html">
    17
   </a>
   <a href="续资治通鉴长编拾补_page18.html">
    18
   </a>
   <a href="续资治通鉴长编拾补_page19.html">
    19
   </a>
   <span>
    ...
   </span>
   <a href="续资治通鉴长编拾补_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
