<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 207 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 207 页/共 334 页</h1>
    <div class="content">4三月，己酉，上录系囚。有刘恭者，颈有「胜」文，自云「当胜天下」，坐是系狱。上曰：「若天将兴之，非朕所能除；若无天命，『胜』文何为！」乃释之。
5丁巳，上谓房玄龄、杜如晦曰：「公为仆射，当广求贤人，随才授任，此宰相之职也。〔唐六典：左、右仆射，左、右丞相之职也，掌总领六官，纪纲百揆。〕比闻听受辞讼，〔比，毗至翻；下比见、比来同。〕日不暇给，安能助朕求贤乎！」因敕「尚书细务属左右丞，〔属，之欲翻，付也。〕唯大事应奏者，乃关仆射。」
玄龄明达政事，辅以文学，夙夜尽心，惟恐一物失所；用法宽平，闻人有善，若己有之，不以庋备取人，不以己长格物。与杜如晦引拔士类，常如不及。至于台阁规模，皆二人所定。上每与玄龄谋事，必曰：「非如晦不能决。」及如晦至，卒用玄龄之策。盖元龄善谋，如晦能断故也。〔卒，子恤翻。断，丁乱翻。〕二人深相得，同心徇国，故唐世称贤相，推房、杜焉。玄龄虽蒙宠待，或以事被谴，辄累日诣朝堂，稽颡请罪，恐惧若无所容。〔史言房玄龄忠谨。被，皮义翻。朝，直遥翻。稽，音启。〕
玄龄监修国史，上语之曰：〔唐以宰相监修国史，至今因之。监，工衔翻。语，牛倨翻。〕「比见汉书载子虚、上林赋，浮华无用。其上书论事，词理切直者，朕从与不从，皆当载之。」〔太宗之存心如此，安有有献而不纳者乎！上，时掌翻。〕
6夏，四月，乙亥，上皇徙居弘义宫，更名大安宫。〔唐会要：武德五年，营弘义宫，以帝有潜定天下之功，别建此宫以居之。既禅位，高祖以弘义宫有山林胜景，雅好之，遂徙居焉，改名大安宫。马周所谓「大安宫在城之西」者也。更，工衡翻。〕上【章：十二行本「上」上有「甲午」二字；乙十一行本同；张校同，云无注本亦无。】始御太极殿，〔高祖之传位也，帝即位于东宫之颢德殿，高祖徙居大安宫，帝始御太极殿。〕谓群臣曰：「中书、门下、机要之司，诏敕有不便者，皆应论执。比来唯睹顺从，不闻违异。若但行文书，则谁不可为，何必择才也！」房玄龄等皆顿首谢。
故事：凡军国大事，则中书舍人各执所见，杂署其名，谓之五花判事。中书侍郎、中书令省审之，给事中、黄门侍郎驳正之。上始申明旧制，由是鲜有败事。〔省，悉景翻。驳，北角翻。鲜，息善翻。〕
7茌平人马周，〔茌平县，汉属东郡。应劭曰：在茌山之平地者也。后魏属东平原郡，后齐废，隋开皇初复置，属贝州，唐属博州。贤曰：汉茌平故城在博州之聊城县东北。茌，仕疑翻。〕客游长安，舍于中郎将常何之家。〔唐诸卫中郎将，正四品下。将，即亮翻。〕六月，壬午，以旱，诏文武官极言得失。何武人不学，不知所言，周代之陈便宜二十余条。〔考异曰：旧传云贞观五年。据实录，诏在此年，五年不见有诏令百官上封事。今从唐历附此。〕上怪其能，以问何，对曰：「此非臣所能，家客马周为臣具草耳。」〔为，于伪翻。〕上即召之；未至，遣使督促者数辈。及谒见，与语，甚悦，令直门下省，寻除监察御史，奉使称旨。〔郑樵曰：秦以御史监郡，谓之监御史，汉罢其名。晋孝武太元中，始置检校御史，掌行马外事；隋改检校御史为监察御史。使，疏吏翻。见，贤遍翻。监，工衔翻。使，疏吏翻；下同。称，尺证翻。〕上以常何为知人，赐绢三百匹。
8秋，八月，己巳朔，日有食之。
9丙子，薛延陀毗伽可汗〔伽，求迦翻。可，从刊入声。汗，音寒。〕遣其弟统特勒入贡，上赐以宝竹及宝鞭，谓曰：「卿所部有大罪者斩之，小罪者鞭之。」夷男甚喜。突厥颉利可汗大惧，始遣使称臣，请尚公主，修伲礼。
代州都督张公谨上言突厥可取之状，以为「颉利纵欲逞暴，诛忠良，昵奸佞，一也。〔颉，奚结翻。上，时掌翻。昵，尼质翻。〕薛延陀等诸部皆叛，二也。〔埠延陀诸部叛突厥，事始上卷二年。〕突利、拓设、欲谷设皆得罪，无所自容，三也。〔突利得罪，见上卷二年。拓设，即阿史那社尔，与欲谷设分统敕勒诸部。欲谷设，即为回纥所破者也。按旧书李大亮传：颉利既亡之后，拓设诸种散在伊吾。〕塞北霜旱，骓粮乏绝，四也。〔骓，音侯。〕颉利疏其族类，亲委诸胡、胡人反复，大军一临，必生内变，五也。华人入北，其众甚多，〔华人因隋末之乱，避而入北。〕比闻所在啸聚，保据山险，大军出塞，自然响应，六也。」〔比，毗至翻。〕上以颉利可汗既请和亲，复援梁师都，〔事见上卷上年。复，扶又翻。〕丁亥，命兵部尚书李靖为行军总管讨之，以张公谨为副。
九月，丙午，突厥俟斤九人帅三千骑来降。戊午，拔野古、仆骨、同罗、奚酋长并帅众来降。〔厥，九勿翻。俟，渠之翻。帅，读曰率。骑，奇寄翻。降，户江翻。酋，慈由翻。长，知两翻。〕
10冬，十一月，辛丑，突厥寇河西，肃州刺史公孙武达、〔武德二年分甘州之福禄、瓜州之玉门，置肃州酒泉郡。〕甘州刺史成仁重与战，破之，〔甘、肃二州相去四百二十里。〕捕虏千余口。
11上遣使至凉州，都督李大亮有佳鹰，使者讽大亮使献之，大亮密表曰：「陛下久绝畋游而使者求鹰。〔使，疏吏翻；下同。〕若陛下之意，深乖昔旨；〔昔旨，谓绝畋游之旨。〕如其自擅，乃是使非其人。」癸卯，上谓侍臣曰：「李大亮可谓忠直。」手诏褒美，赐以胡缾及荀悦汉纪。〔按旧书李大亮传：帝诏曰：「今赐卿胡缾一枚，虽无千镒之重，乃朕自用之物。荀悦汉纪，敏致既明，论议深博，极为治之体，尽君臣之义，今以赐卿，宜加寻阅。」
12庚申，以行并州都督李世绩为通汉道行军总管，〔旧书李绩传作「通漠道」，当从之。后高宗朝裴行俭遣兵由通漠道掩取阿史那伏念辎重。〕兵部尚书李靖为定襄道行军总管，华州刺史柴绍为金河道行军总管，〔华，户化翻。〕灵州大都督薛万彻为畅武道行军总管，〔畅武，非地名也。营州边于东胡，故命万彻为总管，使之宣畅威武，以美名宠之耳。新书帝作营州都督薛万淑。〕众合十余万，皆受李绩【章：十二行本「绩」作「靖」；乙十一行本同。】节度，分道出击突厥。
乙丑，任城王道宗击突厥于灵州，破之。〔任，音壬。〕
十二月，戊辰，突利可汗入朝，〔朝，直遥翻。〕上谓侍臣曰：「往者太上皇以百姓之故，称臣于突厥，〔事见一百八十四卷隋恭帝义宁元年六月。一本此下有考异。〕朕常痛心。今单于稽颡，庶几可雪前耻。」〔稽，音启。几，居希翻。〕
壬午，靺鞨遣使入贡，〔靺，音末。鞨，音曷。使，疏吏翻。〕上曰：「靺鞨远来，盖突厥已服之故也。昔人谓御戎无上策，〔严尤谏王莽曰：「匈奴为害，所从来久，周、秦、汉征之，皆未有得上策者也；周得中策，汉得下策，秦无策焉。」〕朕今治安中国，而四夷自服，岂非上策乎！」
13癸未，右仆射杜如晦以疾逊位，上许之。
14乙酉，上问给事中孔颖达曰：「论语：『以能问于不能，以多问于寡，有若无，实若虚。』〔曾子之言。〕何谓也﹖」颖达具释其义以对；且曰：「非独匹夫如是，帝王亦然。帝王内蕴神明，外当玄默，故易称『以蒙养正，以明夷莅众。』〔易曰：蒙以养正，圣功也。明夷，君子以莅众，用晦而明。〕若位居尊极，耀聪明，〔炫，荧绢翻。〕以才陵人，饰非拒谏，则下情不通，取亡之道也。」上深善其言。
15庚寅，突厥郁射设帅所部来降。〔厥，九勿翻。降，户江翻。〕
16闰月，丁未，东谢酋长谢元深、南谢酋长谢强来朝。诸谢皆南蛮别种，在黔州之西。〔东谢蛮在西爨之南，居黔州之西三百里；南谢蛮在隋牂柯郡地南百里，有桂岭关。酋，慈由翻。长，知两翻。朝，直遥翻；下同。种，章勇翻。黔，音琴。〕诏以东谢为应州、南谢为庄州，隶黔州都督。〔宋白曰：黔州，黔中郡，秦置，汉通谓五溪之地，又为武陵郡之酉阳县地，武帝于此置涪陵县，蜀先主立黔安郡，后周建德三年置黔州，贞观四年，移州治于涪陵江东彭水之东。〕
是时远方诸国来朝贡者甚众，服装诡异，中书侍郎颜师古请图写以示后，作王会图，从之。〔考异曰：实录、新旧传皆云「正会图」。按汲耱周书有王会篇，柳宗元铙鼓歌、吕述黠戛斯朝贡图皆作「王会」，今从之。〕
乙丑，牂柯酋长谢能羽【严：「能」改「龙」。】及充州蛮入贡，〔牂，音臧。柯，音哥。〕诏以牂柯为牂州；〔昆明东九百里，即牂柯蛮国，其王号鬼主，其别帅曰罗殿王，东殿辰州二千四百里；其南一千五百里，即交州也。牂州之北一百五十里，有别部曰充州蛮。牂、柯，音臧、哥。〕党项酋长细封步赖来降，以其地为轨州；各以其酋长为刺史。党项地亘三千里，姓别为部，不相统壹，细封氏、费听氏、往利氏、颇超氏、野辞氏、旁【章：十二行本「旁」作「房」；乙十一行本同；张校同；退斋校同。】当氏、米擒氏、拓跋氏，皆大姓也。步赖既为唐所礼，余部相继来降，以其地为崌、奉、岩、远四州。〔党项，汉西羌别种，魏、晋后微甚，周灭宕昌邓至而党项始强。其地古析支也，东距松州，西叶护，南春桑、迷桑等羌，北吐谷浑。山谷崎岖，大抵三千里。拓跋氏之后，为西夏李继迁。党，底朗翻。酋，慈由翻。长，知两翻。降，户江翻。〕
17是岁，户部奏：中国人自塞外归及四夷前后降附者，男女一百二十余万口。
18房玄龄、王珪掌内外官考，〔唐考法：凡百司之长，岁校其属功过，差以九等。流内之官，叙以四善：一曰德义有闻，二曰清慎明着，三曰公平可称，四曰恪勤匪懈。善状之外，有二十七最：一曰献可替否，拾遗补阙，为近侍之最；二曰铨衡人物，擢尽才良，为选司之最；三曰扬清激浊，褒贬必当，为考校之最；四曰礼制仪式，动合经典，为礼官之最；五曰音律克谐，不失节奏，为乐官之最；六曰决断不滞，与夺合理，为判事之最；七曰部统有方，警守无失，为宿卫之最；八曰兵士调习，戎装充备，为督领之最；九曰推鞫得情，处断平允，为法官之最；十曰雠校精审，明于刊定，为校正之最；十一曰承旨敷奏，吐纳明敏，为宣纳之最；十二曰训导有方，生徒充业，为学官之最；十三曰赏罚严明，攻战必胜，为军将之最；十四曰礼义兴行，肃清所部，为政教之最；十五曰详录典正，词理兼举，为文史之最；十六曰访察精审，弹举必当，为纠正之最；十七曰明于勘覆，稽失无隐，为司检之最；十八曰职事修理，供承强济，为监察之最；十九曰功课皆充，丁匠无怨，为役使之最；二十曰耕耨以时，收获成课，为屯官之最；二十一曰谨于盖藏，明于出纳，为仓库之最；二十二曰推步盈虚，究理精密，为历官之最；二十三曰占候医卜，效验多着，为方术之最；二十四曰检察有方，行旅无壅，为关津之最；二十五曰市廛弗扰，奸滥不行，为市司之最；二十六曰牧养肥殖，蕃息滋多，为牧官之最；二十七曰边境清肃，城隍修理，为镇防之最。一最四善，为上上；一最三善，为上中；一最二善，为上下；无最而有二善，为中上；无最而有一善，为中中；职事粗理，善最不闻，为中下；爱憎任情，处断乖理，为下上；背公向私，职事废关，为下中；居官谄诈，贪浊有状，为下下。凡定考皆集于尚书省，唱第然后奏。〕治书侍御史万年权万纪奏其不平，〔治，直之翻。〕上命侯君集推之。魏征谏曰：「玄龄、珪皆朝廷旧臣，素以忠直为陛下所委，所考既多，其间能无一二人不当！〔当，丁浪翻。〕察其情，终非阿私。若推得其事，则皆不可信，岂得复当重任！且万纪比来恒在考堂，曾无驳正；〔复，扶又翻。比，毗至翻。恒，户登翻。〕及身不得孝，乃始陈论。此正欲激陛下之怒，非竭诚徇国也。使推之得实，未足裨益朝廷；若其本虚，徒失陛下委任大臣之意。臣所爱者治体，〔治，直吏翻。〕非敢苟私二臣。」上乃释不问。
19濮州刺史庞相寿坐贪污任，〔濮，博木翻。庞，薄江翻。〕自陈尝在秦王幕府；上怜之，欲听还旧任。魏征谏曰：「秦王左右，中外甚多，恐人人皆恃恩私，足使为善者惧。」上欣然纳之，谓相寿曰：「我昔为秦王，乃一府之主；今居大位，乃四海之主，不得独私故人。大臣所执如是，朕何敢违！」赐帛遣之。相寿流涕而去。
四年〔（庚寅、六三〇）〕
1春，正月，李靖帅骁骑三千自马邑进屯恶阳岭，〔恶阳岭，在定襄古城南。善阳岭，在白道川南。帅，读曰率。骁，坚尧翻。骑，奇寄翻。〕夜，袭定襄，破之。〔旧志：朔州马邑郡治善阳县，汉定襄县地，有秦时马邑城、武周塞，后魏置桑干郡，隋置善阳县。又隋志，云州定襄郡治大利城，即文帝所筑以突厥启民可汗者也。李靖所袭破者，当是此城。唐谓之北定襄城。又旧志曰：云州，隋马邑郡之云内县恒安镇也。贞观十四年，自朔州北定襄城移云州及定襄县置于此，即后魏所都平城。开元二十年，改定襄为云中县，而武德四年已分忻州之秀容为定襄县。今见于九域志者，忻州之定襄，而北定襄自石晋割地入于北国，其名晦矣。宋祁曰：古定襄城其地南大河，北白道，畜牧广衍，广荒之最壤。宋白曰：朔州北三百余里，定襄故城，后魏初之云中也。〕突厥颉利可汗不意靖猝至，〔厥，九勿翻。颉，奚结翻。可，从刊入声。汗，音寒。〕大惊曰：「唐不倾国而来，靖何敢孤军至此！」其众一日数惊，乃徙牙于碛口。〔大碛之口也。碛，七迹翻。〔靖复遣谍离其心腹，〔复，扶又翻。谍，达协翻。〕颉利所亲康苏密以隋萧后及炀帝之孙政道来降。〔萧后入寇厥，见一百八十八卷高祖武德二年。降，户江翻；下同。〕乙亥，至京师。先是，有降胡言「中国人或潜通书启于萧后者」。〔先，悉荐翻。〕至是，中书舍人杨文瓘请鞫之，上曰：「天下未定，突厥方强，愚民无知，或有斯事。今天下已安，既往之罪，何须问也！」
李世绩出云中，与突厥战于白道，大破之。〔汉地理志：云中郡，治云中县。郦道元曰：云中城东八十里，有成乐城。今云中郡治，一名石卢城。又有后魏云中宫，在云中故城东四十里。虞氏记云：赵武侯自五原河曲筑长城，东至阴山。又于河西造一大城，其一箱崩不就，乃改卜阴山河曲而祷焉，昼见群鹄游于云中，徘徊经日，见火光在其下。武侯曰：「此为我乎！」乃即其处筑城，今云中故城是也。又有芒于水出塞外，南径阴山，东西千余里。芒于水又西南径白道南谷口，有城在右，策带长城，背山面泽，谓之白道；自北出有高阪，谓之白道岭。芒于水又南西径云中城北。新志，云州云中县有阴山道、青坡道，皆出兵路。宋白曰：汉云中郡在唐胜州东北四十里榆林县界，云中故城是也。赵武侯所筑汉五原故城，亦在今胜州榆林县界。〕
2二月，己亥，上幸骊山温汤。〔骊，力知翻。〕
3甲辰，李靖破突厥颉利可汗于阴山。〔厥，九勿翻。颉，奚结翻。可，从刊入声。汗，音寒。〕
先是，颉利既败，窜于铁山，〔铁山，盖在阴山北。先，悉荐翻。〕余众尚数万；遣执失思力入见，谢罪，请举国内附，身自入朝。〔见，贤遍翻。朝，直遥翻。〕上遣鸿胪卿唐俭等慰抚之，又诏李靖将兵迎颉利。〔胪，陵如翻。将，即亮翻。〕颉利外为卑辞，内实犹豫，欲俟草青马肥，亡入漠北。靖引兵与李世绩会白道，相与谋曰：〔考异曰：旧书靖传以为谋出于靖，绩传以为谋出于绩，盖二人相与谋耳。〕「颉利虽败，其众犹盛，若走度碛北，保依九姓，〔新书回鹘传有九姓：曰药罗葛，曰胡咄葛，曰啒罗勿，曰貊歌息讫，曰阿勿嘀，曰葛萨，曰斛嗢素，曰药勿葛，曰奚邪勿。此回纥后来强盛所服九姓。是时所谓九姓，即谓拔野古、延陀、回纥之属。〕道阻且远，追之难及。今诏使至彼，〔使，疏吏翻。〕虏必自宽，若选精骑一万，赍二十日粮往袭之，不战可擒矣。」〔骑，奇寄翻。〕以其谋告张公谨，公谨曰：「诏书已许其降，〔降，户江翻。〕使者在彼，柰何击之！」靖曰：「此韩信所以破齐也。〔谓汉遣郦食其说下齐，韩信乘其无备袭破之。使，疏吏翻。〕唐俭辈何足惜！」遂勒兵夜发，世绩继之，军至阴山，遇突厥千余帐，俘以随军。颉利见使者大喜，意自安。靖使武邑苏定方帅二百骑为前锋，〔武邑县，前汉属信都，后汉属安平，晋属武邑郡，后齐废，隋开皇六年复置，属冀州。帅，读曰率；下同。〕乘雾而行，去牙帐七里，虏乃觉之。颉利乘千里马先走，靖军至，虏众遂溃。〔考异曰：旧书靖传曰：「靖军逼其牙帐十五里，虏始觉。」定方传曰：「靖使定方为前锋，乘雾而行。去贼一里许，忽然雾歇，望见其牙帐，掩击，杀数十百人，颉利畏先走。」。今从唐历。〕唐俭脱身得归。靖斩首万余级，俘男女十余万，获杂畜数十万，〔畜，许救翻。〕杀隋义成公主，擒其子迭罗施。颉利帅万余人欲度碛，李世绩军于碛口，颉利至，不得度，其大酋长皆帅众降，〔颉，奚结翻。帅，读曰率。碛，七迹翻。〕世绩虏五万余口而还。〔还，从宣翻，又如字。〕斥地自阴山北至大漠，〔此后方尽有隋恒安、定襄之地。〕露布以闻。
4丙午，上还宫。
5甲寅，以克突厥赦天下。〔厥，九勿翻。〕
6以御史大夫温彦博为中书令，守侍中王珪为侍中；守户部尚书戴冑为户部尚书，参预朝政；太常少卿萧瑀为御史大夫，与宰臣参议朝政。〔朝，直遥翻。少，始照翻。瑀，音禹。〕
7三月，戊辰，以突厥夹毕特勒阿史那思摩为右武候大将军。
四夷君长诣阙请上为天可汗，〔长，知两翻；下同。可，从刊入声。汗，音寒。〕上曰：「我为大唐天子，又下行可汗事乎！」群臣及四夷皆称万岁。是后以玺书赐西北君长，皆称天可汗。〔玺，斯氏翻。〕
庚午，突厥思结俟斤帅众四万来降。〔俟，渠之翻。〕
丙子，以突利可汗为右卫大将军、北平郡王。
初，始毕可汗以启民母弟苏尼失为沙揼罗设，督部落五万家，牙直灵州西北。及颉利政乱，苏尼失所部独不携贰。〔尼，女夷翻。〕突利之来奔也，〔见去年十二月。〕颉利立之为小可汗。及颉利败走，往依之，将奔吐谷浑。〔吐，从暾入声。谷，音浴。〕大同道行军总管任城王道引兵逼之，〔新志曰：黄河东壖有古大同城，今大同城永济栅也。北径大泊，十七里至金河。任，音壬。〕使苏尼失执送颉利。颉利以数骑夜走，匿于荒谷。〔颉，奚结翻。骑，奇寄翻。〕苏尼失惧，驰追获之。庚辰，行军副总管张宝相帅众奄至沙揼罗营，俘颉利送京师，苏尼失举众来降，〔帅，读曰率。考异曰：太宗实录云：「苏尼失举众归国，因以颉利属于军吏。」旧传云：「苏尼失令子忠禽颉利以献。」盖宝相逼之，而苏尼失忠献之也。〕漠南之地遂空。
8蔡成公杜如晦疾笃，〔杜如晦先封蔡国公，薨后徙封莱国公。贺琛谥法：佐相克终曰成；民和臣福曰成。〕上遣太子问疾，又自临视之。甲申，薨。上每得佳物，辄思如晦，遣使赐其家。〔使，疏吏翻。〕久之，语及如晦，必流涕，谓房玄龄曰：「公与如晦同佐朕，今独见公，不见如晦矣！」
9突厥颉利可汗至长安。〔厥，九勿翻。〕夏，四月，戊戌，上卿顺天楼，〔旧书帝纪曰，御顺天门。唐六典：皇城南门，中曰承天门，隋开皇二年作，初曰广阳门，仁寿元年，改曰昭阳门，武德元年，改曰顺天门，神龙元年，改曰承天门。若元正、冬至，大陈设燕会，赦过宥罪，除旧布新，受万国之朝贡，四夷之宾客，则御承天门以听政，盖古之外朝也。顺天楼，即顺天门楼。〕盛陈文物，引见颉利，数之曰：「汝藉父兄之业，纵淫虐以取亡，罪一也。数与我盟而背之，二也。恃强好战，暴骨如莽，三也。蹂我稼穑，掠我子女，四也。我宥汝罪，存汝社稷，而迁延不来，五也。然自便桥以来，不复大入为寇，〔便桥，事见一百九十一卷高祖武德九年。见，贤遍翻。数，所具翻，又所主翻。数与，所角翻。背，蒲妹翻。好，呼报翻。暴，步卜翻。复，扶又翻；下复何同。蹂，人九翻。〕以是得不死耳。」颉利哭谢而退。诏馆于太仆，厚廪食之。〔馆，古换翻。食，读曰坔。〕
上皇闻擒颉利，叹曰：「汉高祖困白登，不能报；今我子能灭突厥，吾托付得人，复何忧哉！」〔复，扶又翻。〕上皇召上与贵臣十余人及诸王、妃、主置酒凌烟阁，〔阁本太极宫图：两仪殿之北为延嘉殿，延嘉殿之东为功臣合，功臣合之东为凌烟阁。〕酒酣，上皇自弹琵琶，上起舞，公卿迭起为寿，逮夜而罢。
突厥既亡，〔厥，九勿翻。〕其部落或北附薛延陀，或西奔西域，其降唐者尚十万口，诏群臣议区处之宜。〔降，户江翻；下同。处，昌吕翻。〕朝士多言：「北狄自古为中国患，今幸而破亡，宜悉徙之河南兖、豫之间，〔此兖、豫，言禹迹九州岛大界也。朝，直遥翻。〕分其种落，〔种，章勇翻；下种类同。〕散居州县，教之耕织，可以化胡虏为农民，永空塞北之地。」中书侍郎颜师古以为：「突厥、铁勒皆上古所不能臣，陛下既得而臣之，请皆置之河北。〔河北，谓北河之北。〕分立酋长，领其部落，则永永无患矣。」〔酋，慈由翻。长，知两翻；下同。〕礼部侍郎李百药以为：「突厥虽云一国，然其种类区分，各有酋帅。〔帅，所类翻。〕今宜因其离散，各即本部署为君长，〔长，知两翻。〕不相臣属；纵欲存立阿史那氏，唯可使存其本族而已。国分则弱而易制，势敌则难相吞灭，各自保全，必不能抗衡中国。仍请于定襄置都护府，为其节度，此安边之长策也。」〔酋，慈秋翻。长，知两翻。易，以豉翻；下未易、易为同。〕夏州都督窦静〔夏，户雅翻。〕以为：「戎狄之性，有如禽兽，不可以刑法威，不可以仁义教，况彼首丘之情，未易忘也。〔首，式又翻。记曰：狐死正丘首。〕置之中国，有损无益，恐一旦变生，犯我王略。莫若因破亡之余，施以望外之恩，假之王侯之号，妻以宗室之女，〔妻，七细翻。〕分其土地，析其部落，使其权弱势分，易为羁制，可使常为藩臣，永保边塞。」〔易，以豉翻。〕温彦博以为：「徙于兖、豫之间，则乖违物性，非所以存养之也。请准汉建武故事，置降匈奴于塞下，全其部落，顺其土俗，以实空虚之地，使为中国扞蔽，策之善者也。」魏征以为：「突厥世为寇盗，百姓之雠也；〔厥，九勿翻。〕今幸而破亡，陛下以其降附，不忍尽杀，宜纵之使还故土，不可留之中国。夫戎狄人面兽心，弱则请服，强则叛乱，固其常性。〔降，户江翻。〕今降者众近十万，数年之后，蕃息倍多，〔近，其靳翻。蕃，扶元翻。〕必为腹心之疾，不可悔也。晋初诸胡与民杂居中国，郭钦、江统，皆劝武帝驱出塞外以绝乱阶，〔郭钦论见八十一卷晋武帝元年。江统论见八十三卷惠帝永熙九年。〕武帝不从。后二十余年，伊、洛之间，遂为毡裘之域，此前事之明鉴也！」彦博曰：「王者之于万物，天覆地载，靡有所遗。〔覆，敷救翻。〕今突厥穷来归我，柰何弃之而不受乎！孔子曰：『有教无类。』若救其死亡，授以生业，教之礼义，数年之后，悉为吾民。选其酋长，使入宿卫，〔酋，慈由翻。长，知两翻。〕畏威怀德，何后患之有！」上卒用彦博策，处突厥降众，〔卒，子恤翻。处，昌吕翻。〕东自幽州，西至灵州；分突利故所统之地，置顺、佑、化、长四州都督府；又分颉利之地为六州，左置定襄都督府，右置云中都督府，以统其众。〔定襄都督府侨治宁朔，云中都督府侨治朔方之境。按宁朔县亦属朔方郡。旧书温彦博传曰：帝从彦博议，处降人于朔方之地。则二都督府侨治朔方明矣。〕
五月，辛未，以突利为顺州都督，使帅部落之官。〔顺州，侨治营州南之五柳戍。帅，读曰率。〕上戒之曰：「尔祖启民挺身奔隋，隋立以为大可汗，奄有北荒，〔事见一百七十八卷隋文帝开皇十九年。可，从刊入声。汗，音寒。〕尔父始毕反为隋患。〔事见一百八十二卷炀帝大业十一年。〕天道不容，故使尔今日乱亡如此。我所以不立尔为可汗者，惩启民前事故也。今命尔为都督，尔宜善守中国法，勿相侵掠，非徒欲中国久安，亦使尔宗族永全也！」
壬申，以阿史那苏尼失为怀德郡王，阿史那思摩为怀化郡王。颉利之亡也，〔颉，奚结翻。〕诸部落酋长皆弃颉利来降，〔酋，慈由翻。长，知两翻。降，户江翻。〕独思摩随之，竟与颉利俱擒，上嘉其忠，拜右武候大将军，寻以为北开州都督，使统颉利旧众。〔考异曰：旧传云为化州都督。按化州乃突利故地，安得云统颉利部落也。〕
丁丑，以右武卫大将军史大奈为丰州都督，〔隋以五原郡置丰州，大业初废，唐初，张长逊降，复置丰州，寻废。是年，复以突厥降户，置丰州九原郡。〕其余酋长至者，皆将军中郎将，布列朝廷，〔将，即亮翻。朝，直遥翻。〕五品已上百余人，殆与朝士相半，因而入居长安者近万家。〔近，其靳翻。〕
10辛巳，诏：「自今讼者，有经尚书省判不服，听于东宫上启，委太子裁决。〔上，时掌翻。〕若仍不伏，然后闻奏。」
11丁亥，御史大夫萧瑀劾奏李靖破颉利牙帐，御军无法，突厥珍物，虏掠俱尽，请付法司推科。〔瑀，音禹。劾，户概翻，又户得翻；下同。颉，奚结翻。厥，九勿翻。考异曰：旧传：「御史大夫温彦博害其功，谮靖军无纲纪，致令虏中奇宝散于乱兵之手。」据实录，彦博二月已为中书令，三月始禽颉利。今从实录。〕上特敕勿劾。及靖入见，〔见，贤遍翻。〕上大加责让，靖顿首谢。久之，上乃曰：「隋史万岁破达头可汗，有功不赏，以罪致戮。〔可，从刊入声。汗，音寒。事见一百七十九卷隋文帝开皇二十年。〕朕则不然，录公之功，赦公之罪。」加靖左光禄大夫，赐绢千匹，加真食邑通前五百户。未几，上谓靖曰：「前有人谗公，今朕意已寤，公勿以为怀。」复赐绢二千匹。〔几，居岂翻。复，扶又翻。〕
12林邑献火珠，〔唐书：婆利东有罗剎国，其人极陋，朱发黑身，兽牙鹰爪，与林邑人作市，以夜而来，自掩其面。其国出火珠，状如水精，日午时，以承珠日影，以艾承之，则火出。〕有司以其表辞不顺，请讨之，上曰：「好战者亡，〔好，呼到翻。〕隋炀帝、颉利可汗，皆耳目所亲见也。小国胜之不武，况未可必乎！语言之间，何足介意！」
13六月，丁酉，以阿史那苏尼失为北宁州都督，以中郎将史善应为北抚州都督。〔尼，女夷翻。将，即亮翻。〕壬寅，以右骁卫将军康苏为北安州都督。〔此三州与佑、化、长、北开四州后皆省。史善应亦阿史那种，史单书其姓耳。骁，坚尧翻。〕
14乙卯，发卒修洛阳宫以备巡幸，给事中张玄素上书谏，〔上，时掌翻。〕以为：「洛阳未有巡幸之期而预修宫室，非今日之急务。昔汉高祖纳娄敬之说，自洛阳迁长安，〔事见十一卷汉高帝五年。〕岂非洛阳之地不及关中之形胜邪！〔邪，音耶。〕景帝用晁错之言而七国构祸，〔事见十六卷汉景帝三年。晁，直遥翻。错，七故翻。〕陛下今处突厥于中国，〔处，昌吕翻。厥，九勿翻。〕突厥之亲，何如七国﹖岂得不先为忧，而宫室可遽兴，乘舆可轻动哉！〔乘，绳证翻。〕臣见隋氏初营宫室，近山无大木，皆致之远方，二千人曳一柱，以木为轮，则戛摩火出，乃铸铁为毂，行一二里，铁毂辄破，别使数百人赍铁毂随而易之，〔毂，古禄翻。〕尽日不过行二三十里，计一柱之费，已用数十万功，则其余可知矣。陛下初平洛阳，凡隋氏宫室之宏侈者皆令毁之，〔见一百八十九卷高祖武德四年。令，力丁翻。〕曾未十年，复加营缮，何前日恶之而今日效之也！〔复，扶又翻。恶，乌路翻。〕且以今日财力，何如隋世﹖陛下役疮痍之人，袭亡隋之弊，恐又甚于炀帝矣！」上谓玄素曰：「卿谓我不如炀帝，何如桀、纣﹖」对曰：「若此役不息，亦同归于乱耳！」上叹曰：「吾思之不熟，乃至于是！」顾谓房玄龄曰：「朕以洛阳土中，朝贡道均，意欲便民，故使营之。今玄素所言诚有理，宜即为之罢役。〔为，于伪翻。〕后日或以事至洛阳，虽露居亦无伤也。」仍赐玄素彩二百匹。
15秋，七月，甲子朔，日有食之。
16乙丑，上问房玄龄、萧瑀曰：「隋文帝何如主也﹖」对曰：「文帝勤于为治，每临朝，或至日昃，五品已上，引坐论事，卫士传餐而食；〔侍卫未得下牙，不皇坐食，故立驻传餐而食也。治，直吏翻；下同。朝，直遥翻。餐，千安翻。〕虽性非仁厚，亦励精之主也。」上曰：「公得其一，未知其二。文帝不明而喜察；不明则照有不通，喜察则多疑于物，事皆自决，不任群臣。天下至广，一日万机，虽复劳神苦形，岂能一一中理！群臣既知主意，唯取决受成，虽有愆违，莫敢谏争，此所以二世而亡也。〔喜，许记翻。复，扶又翻。中，竹仲翻。争，读曰诤。〕朕则不然。择天下贤才，寘之百官，使思天下之事，关由宰相，审熟便安，然后奏闻。有功则赏，有罪则刑，谁敢不竭心力以修职业，何忧天下之不治乎！」因敕百司：「自今诏敕行下有未便者，皆应执奏，毋得阿从，不尽己意。」
17癸酉，以前太子少保李纲为太子少师，以兼御史大夫萧瑀为太子少傅。〔唐东宫三少，并正二品。掌教谕太子。少，始照翻。瑀，音禹。〕
李纲有足疾，上赐以步舆，〔步舆，即步挽舆也。〕使之乘至合下，数引入禁中，问以政事。〔数，所角翻。〕每至东宫，太子亲拜之。太子每视事，上令纲与房玄龄侍【章：十二行本「侍」上有「王珪」二字；乙十一行本同；张校同。】坐。〔坐，徂卧翻。〕
先是，【章：十二行本「是」下有「上命」二字；乙十一行本同。】萧瑀与宰相参议朝政，〔先，悉荐翻。朝，直遥翻。〕瑀气刚而辞辩，房玄龄等皆不能抗，上多不用其言。〔考异曰：旧传云：「玄龄等心知其是，不用其言。」按玄龄若用心如此，安得为贤相！且事之用舍在太宗，非由玄龄。今不取。〕玄龄、魏征、温彦博尝有微过，瑀劾奏之，〔劾，户概翻，又户得翻。〕上竟不问。瑀由此怏怏自失，〔瑀，音禹。怏，于两翻。〕遂罢御史大夫，为太子少傅，不复预闻朝政。〔复，扶又翻。朝，直遥翻。〕
18西突厥种落散在伊吾，〔伊吾，即汉伊吾卢之地，在大碛外，东至关二千七百三十里。是年置伊吾县及伊州、伊吾郡于其地。厥，九勿翻。种，章勇翻。〕诏以凉州都督李大亮为西北道安抚大使，于碛口贮粮，〔此碛，即伊吾东之碛。使，疏吏翻。碛，七翻。贮，丁吕翻。〕来者赈给，使者招慰，相望于道。〔赈，津忍翻。使，疏吏翻。〕大亮上言：〔上，时掌翻。〕「欲怀远者必先安近，中国如本根，四夷如枝叶，疲中国以奉四夷，犹拔本根以益枝叶也。臣远考秦、汉，近观隋室，外事戎狄，皆致疲弊。今招致西突厥，但见劳费，未见其益。况河西州县萧条，〔甘、凉、瓜、沙、肃等州，皆河西也。〕突厥微弱以来，始得耕获；今又供亿此役，民将不堪，不若且罢招慰为便。伊吾之地，率皆沙碛，其人或自立君畏，求称臣内属者，羁縻受之，使居塞外，为中国蕃蔽，此乃施虚惠而收实利也。」上从之。
19八月，丙午，诏以「常服未有差等，自今三品以上服紫，四品、五品服绯，六品、七品服绿，八品服青；妇人从其夫色。」〔自四品以下，绯、绿、青有深浅之异，九品则服浅青。〕
20甲寅，诏以兵部尚书李靖为右仆射。靖性沈厚，〔沈，持林翻。〕每与时宰参议，恂恂如不能言。
21突厥既亡，营州都督薛万淑遣契丹酋长贪没折说谕东北诸夷，奚、霫、室韦等十余部皆内附。〔说，输芮翻；下同。霫，先立翻。〕万淑，万均之兄也。
22戊午，突厥欲谷设来降。〔厥，九勿翻。降，户江翻。〕欲谷设，突利之弟也。颉利败，欲谷设奔高昌，闻突利为唐所礼，遂来降。
23九月，戊辰，伊吾城主入朝。〔朝，直遥翻。〕隋末，伊吾内属，置伊吾郡；隋乱，臣于突厥。颉利既灭，举其属七城来降，〔颉，奚结翻。降，户江翻。〕因以其地置西伊州。〔西伊州，六年改曰伊州。〕
24思结部落饥贫，朔州刺史新丰张俭招集之，其不来者，仍居碛北，〔碛，七迹翻。〕亲属私相往还，俭亦不禁。及俭徙胜州都督，州司奏思结将叛，诏俭往察之。俭骑入其部落说谕，徙之代州，即以俭检校州都督，思结卒无叛者。〔骑，奇寄翻。说，式芮翻。卒，子恤翻。〕俭因劝之营田，岁大稔。俭恐虏蓄积多，有异志，奏请和籴以充边储。部落喜，营田转力，而边备实焉。
25丙子，开南蛮地置费州、夷州。〔二州皆汉牂柯郡之地，武德四年，以思州宁夷县置夷州，贞观元年废。是年复以思州之都上县开南蛮，置夷州义泉郡，隋之明阳郡地也。费州涪川郡，隋黔安郡之涪川县地，是年分思州之涪川、扶阳并开南蛮置。宋白曰：费州因州界费水为名。〕
26己卯，上幸州。〔后魏分泾、岐二州之地置东奏州，大统十七年，改陇州治汧源县，在长安西四百九十六里。〕
27冬，十一月，壬辰，以右卫大将军侯君集为兵部尚书、参议朝政。
28甲子，车驾还京师。
29上读明堂针灸书，云「人五藏之系，咸附于背。」〔唐艺文志有黄帝明堂经、明堂偃侧人图、明堂人形图、明堂孔穴图，皆针灸之书也。藏，徂浪翻。针，诸深翻。灸，居又翻。〕戊寅，诏自今毋得笞囚背。
30十二月，甲辰，上猎于鹿苑；〔武德元年，分京兆之高陵，置鹿苑县。〕乙巳，还宫。
31甲寅，高昌王曲文泰入朝。西域诸国咸欲因文泰遣使入贡，〔朝，直遥翻。使，疏吏翻。〕上遣文泰之臣厌怛纥干往迎之。〔厌，于叶翻。怛，当割翻。纥，下没翻。〕魏征谏曰：「昔光武不听西域送侍子，置都护，以为不以蛮夷劳中国。〔事见四十三卷汉光武建武二十三年。〕今天下初定，前者文泰之来，【章：十二行本「来」下有「所过」二字；乙十一行本同；孔本同；张校同，云无注本亦无。】劳费已甚，〔此即谓文泰入唐境之时。〕今借使十国入贡，其徒旅不减千人。边民荒耗，将不胜其弊。若听其商贾往来，与边民交市，则可矣，〔胜，音升。贾，音古。〕傥以宾客遇之，非中国之利也。」时厌怛纥干已行，上遽令止之。
32诸宰相侍宴，上谓王珪曰：「卿识鉴精通，复善谈论，〔复，扶又翻。〕玄龄以下，卿宜悉加品藻，且自谓与数子何如﹖」对曰：「孜孜奉国，知无不为，臣不如玄龄。才兼文武，出将入相，臣不如李靖。敷奏详明，出纳惟充，臣不如温彦博。处繁治剧，众务毕举，臣不如戴冑。〔处，昌吕翻。治，直之翻。〕耻君不及尧、舜，以谏争为己任，臣不如魏征。至于激浊清，嫉恶妳善，〔好，呼到翻。〕臣于数子，亦有微长。」上深以为然，众亦服其确论。〔确，克角翻。〕
33上之初即位也，尝与群臣语及教化，上曰：「今承大乱之后，恐斯民未易化也。」魏征对曰：「不然。久安之民骄佚，骄佚则难教；经乱之民愁苦，愁苦则易化。譬犹饥者易为食，渴者易为饮也。」〔孟子之言。易，以豉翻。〕上深然之。封德彝非之曰：「三代以还，人渐浇讹，故秦任法律，汉杂霸道，盖欲化而不能，岂能之而不欲邪！魏征书生，未识时务，若信其虚论，必败国家。」〔败，补迈翻。〕征曰：「五帝、三王不易民而化，昔黄帝征蚩尤，颛顼诛九黎，汤放桀，武王伐纣，皆能身致太平，〔神农氏世衰，蚩尤为暴虐，黄帝征之，禽杀蚩尤。少皞氏衰，九黎乱德，颛顼诛之。成汤放桀于南巢。武王杀纣于牧野。〕岂非承大乱之后邪！若谓古人淳朴，渐至浇讹，则至于今日，当悉化为鬼魅矣，〔邪，音耶。浇，坚尧翻。魅，音媚。〕人主安得而治之！」上卒从征言。〔治，直之翻。卒，子恤翻。〕
元年，关中饥，米斗直绢一匹；二年，天下蝗；三年，大水。上勤而抚之，民虽东西就食，未尝嗟怨。是岁，天下大稔，流散者咸归乡里，米斗不过三、四钱，终岁断死刑纔二十九人。东至于海，南极五岭，皆外户不闭，〔断，丁乱翻。孔颖达曰：外户而不闭者，扉从外阖也；不闭者，不用关闭之也。重门击柝，本御暴客，既无盗窃乱贼，则户无俟于闭也；但为风尘入寝，故设扉耳，无所捍拒，故从外而掩也。〕行旅不赍粮，取给于道路焉。上谓长孙无忌曰：「贞观之初，上书者皆云：『人主当独运威权，不可委之臣下。』又云：『宜震耀威武，征讨四夷。』唯魏征劝朕『偃武修文，中国既安，四夷自服。』朕用其言。今颉利成擒，其酋长并带刀宿卫，部落皆袭衣冠，征之力也，但恨不使封德彝见之耳！」〔封德彝薨于元年。〕征再拜曰：「突厥破灭，海内康宁，皆陛下威德，臣何力焉！」上曰：「朕能任公，公能称所任，〔称，尺证翻。〕则其功岂独在朕乎！」
34房玄龄奏，「阅府库申兵，远胜隋世。」上曰：「甲兵武备，诚不可阙；然炀帝甲兵岂不足邪！卒亡天下。〔卒，子恤翻。〕若公等尽力，使百姓又安，此乃朕之甲兵也。」
35上谓秘书监萧璟曰：「卿在隋世数见皇后乎﹖」〔隋炀帝萧后，璟同产也，故帝问及之。数，所角翻。〕对曰：「彼儿女且不得见，臣何人，得见之！」魏征曰：「臣闻炀帝不信齐王，恒有中使察之，〔炀帝猜防齐王事略见隋纪。恒，户登翻。使，疏吏翻。〕闻其宴饮，则曰『彼营何事得遂而喜！』闻其忧悴，〔悴，秦醉翻。〕则曰『彼有他念故尔。』父子之间且犹如是，况他人乎！」上笑曰：「朕今视杨政道，胜炀帝之于齐王远矣。」璟，瑀之兄也。〔瑀，音禹。〕
36西突厥肆叶护可汗既先可汗之子，为众所附，莫贺咄可汗所部酋长多归之。〔厥，九勿翻。可，从刊入声。汗，音寒。咄，当没翻。酋，慈由翻。长，知两翻。〕肆叶护引兵击莫贺咄，莫贺咄兵败，逃于金山，为泥熟设所杀，诸部共推肆叶护为大可汗。〔肆叶护与莫贺咄相攻，事始上二年。〕
五年〔（辛卯、六三一）〕
1春，正月，诏僧、尼、道士致拜父母。〔尼，女夷翻。〕
2癸酉，上大猎于昆明池，四夷君长咸从。〔长，知两翻。从，才用翻。〕甲戌，宴高昌王文泰及群臣。丙子，还宫，亲敌禽于大安宫。
3癸未，朝集使赵郡王孝恭等上表，以四夷咸服，请封禅；〔朝，直遥翻。上，时掌翻。〕上手诏不许。〔此元正朝集既毕将归者。唐制：凡天下朝集使，皆以十月二十五日至京师，十一月一日，户部引见讫，于尚书省与群官礼见，然后集于考堂，应考绩之事。元日，陈其贡篚于殿庭。朝，直遥翻。使，疏吏翻。〕
4有司上言皇太子当冠，用二月吉，请追兵备仪仗。〔上，时掌翻。冠，古玩翻。唐皇太子冠礼，详见新书礼乐志。〕上曰：「东作方兴，宜改用十月。」少傅萧瑀奏：「据阴阳【章：十二行本「阳」下有「书」字；乙十一行本同；孔本同。】不若二月。」〔少，始照翻。〕上曰：「吉凶在人。若动依阴阳，不顾礼义，吉可得乎！循正而行，自与吉会。农时最急，不可失也。」
5二月，甲辰，诏：「诸州有京观处，〔观，古玩翻。〕无问新旧，宜悉剆削，加土为坟，掩蔽枯朽，勿令暴露。」
6己酉，封皇弟元裕为郐王，〔郐，古外翻。〕元名为谯王，灵夔为魏王，元祥为许王，元晓为密王。庚戌，封皇子愔为梁王，恽为郯王，〔愔，于今翻。恽，于粉翻。郯，音谈。〕贞为汉王，治为晋王，慎为申王，嚣为江王，简为代王。
7夏，四月，壬辰，代王简薨。
8壬寅，灵州斛薛叛，〔斛薛部内附，处之灵州，今叛。〕任城王道宗追击，破之。〔任，音壬。〕
9隋末，中国人多没于突厥，〔厥，九勿翻。〕及突厥降，上遣使以金帛赎之。〔降，户江翻。使，疏吏翻；下同。〕五月，乙丑，有司奏，凡得男女八万口。
10六月，甲寅，太子少师新昌贞公李纲薨。初，周齐王宪女，孀居无子，纲赡恤甚厚。纲薨，其女以父礼丧之。〔李纲先为齐王宪参军，事见一百七十三卷陈宣帝太建十年。〕
11秋，八月，甲辰，遣使诣高丽，〔丽，力知翻。〕收隋氏战亡骸骨，葬而祭之。
12河内人李好德得心疾，妄为妖言，〔好，呼到翻。妖，于骄翻。〕诏按其事。大理丞张蕴古奏：「好德被疾有征，〔征，明也，证也，验也。被，皮义翻；下同。〕法不当坐。」治书侍御史权万纪劾奏：「蕴古贯在相州，〔贯，乡籍也。治，直之翻。劾，户概翻，又户得翻。相，息亮翻。〕好德之兄厚德为其刺史，情在阿纵，按事不实。」上怒，命斩之于市，既而悔之，因诏：「自今有死罪，虽令即决，仍三覆奏乃行刑。」
权万纪与侍御史李仁发，俱以告讦有宠于上，〔讦，居谒翻。〕由是诸大臣数被谴怒。〔数，所角翻。〕魏征谏曰：「万纪等小人，不识大体，以讦为直，以谗为忠。陛下非不知其无堪，盖取其无所避忌，欲以警策群臣耳。而万纪等挟恩依势，逞其奸谋，凡所弹射，〔射，而亦翻。〕皆非有罪。陛下纵未能举善以厉俗，柰何昵奸以自损乎！」〔昵，尼质翻。〕上默然，赐绢五百匹。久之，万纪等奸状自露，皆得罪。〔为帝疏权万纪张本。〕
13九月，上修仁寿宫，更命曰九成宫。又将修洛阳宫，民部尚书戴冑表谏，以「乱离甫尔，百姓雕弊，帑藏空虚，若营造不已，公私劳费，殆不能堪！」〔更，工衡翻。藏，徂浪翻。〕上嘉之曰：「戴冑于我非亲，但以忠直体国，知无不言，故以官爵酬之耳。」久之，竟命将作大匠窦琎修洛阳宫，琎鏧池筑山，雕饰华靡。上【章：十二行本「上」下有「怒」字；乙十一行本同；孔本同；张校同。】遽命毁之，免琎官。〔琎，将邻翻，又则刃翻。〕
14冬，十月，丙午，上逐兔于后苑，〔唐长安苑城袤远，包汉长安故城在其中。程大昌曰：唐太极宫之北有内苑，有禁苑；太极宫居都城之北，内苑又居宫北，禁苑又居内苑之北。禁苑广矣，西面全包汉之都城，东抵霸水，其西南两面，搀出太极宫前，与承天门相齐；承天门之西，排立三门，皆禁苑之门也，曰光化，曰芳林，曰景耀。六典曰：禁苑在大内宫城之北，北临渭水，东距浐川，西尽都城，其周一百二十里。〕左领军将军执失思力谏曰：「天命陛下为华、夷父母，柰何自轻！」上又将逐鹿，思力脱巾解带，跪而固谏，上为之止。〔为，于伪翻。〕
15初，上令群臣议封建，魏征议以为：「若封建诸侯，则卿大夫咸资俸禄，必致厚敛。〔敛，力赡翻。〕又，京畿赋税不多，所资畿外，若尽以封国邑，经费顿阙。又，燕、秦、赵、代俱带外夷，〔燕，因肩翻。〕若有警急，追兵内地，难以奔赴。」礼部侍郎李百药以为：「运祚修短，定命自天，尧、舜大圣，守之而不能固；汉、魏微贱，拒之而不能却。今使勋戚子孙皆有民有社，易世之后，将骄淫自恣，攻战相残，害民尤深，不若守令之迭居也。」〔守，式又翻。〕中书侍郎颜师古以为：「不若分王诸【章：十二行本「诸」作「宗」；乙十一行本同；张校同，云无注本亦作「诸」。】子，勿令过大，间以州县，〔王，于况翻。间，古苋翻。〕杂错而居，互相维持，使各守其境，协力同心，足扶京室；为置官寮，皆省司选用，〔为，于伪翻。省司，谓尚书省主者。〕法令之外，不得擅作威刑，朝贡礼仪，具为条式。一定比制，万世无虞。」〔朝，直遥翻。〕十一月，【章：十二行本「月」下有「丙辰」二字；乙十一行本同；孔本同；张校同；退斋校同。】诏：「皇家宗室及勋贤之臣，宜令作镇藩部，贻厥子孙，非有大故，毋或黜免，所司明为条例，定等级以闻。」
16丁巳，林邑献五色鹦鹉，〔鹦鹉，能言鸟也。万震南州志曰：鹦鹉有三种：一种白，一种青，一种五色。交州以南，诸国尽有之。白及五色者，性尤慧解。陆佃埤雅：鹦鹉人舌能言，青羽赤喙，盖青者又凡种也。旧说，众鸟足趾前三后一，其目下脸眨上；惟鹦鹉四趾齐分，两睑俱动，如人目。睑，力俭翻，眼睑也。眨，侧洽翻，目动也。〕丁卯，新罗献美女二人；魏征以为不宜受。上喜曰：「林邑鹦鹉犹能自言苦寒，思归其国，况二女远别亲戚乎！」并鹦鹉，各付使者而归之。〔使，疏吏翻。〕
17倭国遣使入贡，〔倭，乌禾翻。〕上遣新州刺史高表仁持节往抚之；表仁与其王争礼，不宣命而还。〔还，从宣翻，又如字。〕
18丙子，上祀圜丘。
19十二月，太仆寺丞李世南开党项之地十六州、四十七县。〔党，底朗翻。〕
20上谓侍臣曰：「朕以死刑至重，故令三覆奏，盖欲思之详熟故也。而有司须臾之间，三覆已讫。又，古刑人，君为之彻乐减膳。朕庭无常设之乐，然常为之不啖酒肉，但未有着令。又，百司断狱，唯据律文，虽情在可矜，而不敢违法，其间岂能尽无冤乎！」丁亥，制：「决死囚者，二日中五覆奏，下诸州者三覆奏；行刑之日，尚食勿进酒肉，〔为，于伪翻。断，丁乱翻。唐尚食局，属殿中监，有奉御直长，掌御膳。〕内教坊及太常不举乐。〔武德中，置内教坊于禁中，有内教博士。太常寺有太乐署、鼓吹署。〕皆令门下覆视。有据法当死而情可矜者，录状以闻。由是全活甚众。其五覆奏者，以决前一二日，至决日又三覆奏；唯犯恶逆者一覆奏而已。〔隋立十恶之科，四曰恶逆，谓殴及谋杀祖父母、父母、杀伯叔父母、姑、兄、子、外祖父母、夫、夫之祖父母、父母者；唐遵用之。〕
21己亥，朝集使利州都督武士写等复上表请封禅，〔朝，直遥翻。写，一虢翻。复，扶又翻。〕不许。
</div>
    <div class="pagination">
<a href="资治通鉴注_page206.html">上一页</a><span>...</span><a href="资治通鉴注_page202.html">202</a><a href="资治通鉴注_page203.html">203</a><a href="资治通鉴注_page204.html">204</a><a href="资治通鉴注_page205.html">205</a><a href="资治通鉴注_page206.html">206</a><span class="current-page">207</span><a href="资治通鉴注_page208.html">208</a><a href="资治通鉴注_page209.html">209</a><a href="资治通鉴注_page210.html">210</a><a href="资治通鉴注_page211.html">211</a><a href="资治通鉴注_page212.html">212</a><span>...</span><a href="资治通鉴注_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
