<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 9 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 9 页/共 115 页
  </h1>
  <div class="content">
   癸未武胜军节度使御前左军都统制韩世忠为检校少保武胜昭庆军节度使赏平苗刘之功也上遣使赐世忠金合且御书忠勇二字表其旗帜又封其妻梁氏为护国夫人制曰智略之优无愧前史给内中俸以宠之将臣兼两镇功臣妻给俸皆自此始 庆远军节度使捧日天武四厢都指挥使御营使司都统制平寇前将军主管侍卫步军司公事范琼为御营使司提举一行事务时琼自南昌入见故以命之琼除都统制未见本月日或可附今年三月韩世忠除提举事务之后 除授宜州观察使御营使司后军统制辛企宗为御营使司都统制企宗道宗兄也自狭西携所部由兴洋赴行在再迁都统制韩世忠张俊皆不服乃命世忠俊改御营为御前 知枢密院事张浚奏乞降夏国书二封一如常式一用敌国礼又奏今虽遣使大金缘尼玛哈多在云中乞别降尼玛哈书大金国表两本付臣行所有礼物俟到司相度诏直学士院汪藻草书如浚奏臣家藏杂书一编号国史拾遗者杂记绍兴和战时文字其中有请和诏略云顷罹邦祸缺止缘亟徇于民心有失先资于大国今则尽携臣属远窜蛮荆念守御以图存师徒莫振欲跳奔而求免封域已穷故因元帅而缺所冀宅中而受命无烦涉远以劳师未知此即藻所草耶或又它人作也今姑附此或可削去 龙图阁直学士提举万寿观兼侍讲兼权直学士院詹乂引疾丐祠上嘉其恬退诏升徽猷阁学士提举杭州洞霄宫 殿中侍御史王庭秀知筠州右司谏赵鼎行殿中侍御史先是庭秀论吕颐浩除拟不公故有是命右正言吕祉奏曰朝廷今日缘论大臣移一言官明日缘论大臣罢一言官则后日大臣行事有失谁敢言者愿陛下以言章示大臣使之自省置身无过之地如或不悛黜之何惜 
　　甲申诏曰朱胜非颜岐张澂路允迪当轴处中荷国重任而不能身卫社稷式遏凶邪方逆臣乱常之日恣其凌肆以紊机衡夫危而不持颠而不扶孔子以为焉用彼相昔冯道历仕数代常为宰辅惜身安宠以免于时坐视废君易主如同行路而欧阳修以为为臣如此愧断臂之妇人今二凶既诛典刑斯正胜非之徒盍议其罚于是胜非自观文殿大学士知洪州落职提举亳州明道宫岐落资政殿学士依旧提举南京洪庆宫允迪自资政殿学士淮西制置使落职提举江州太平观澂自资政殿学士江州路制置使坐朋附二凶责授秘书少监分司西京衡州居住 给事中江浙制置使周望试兵部尚书兵部题名望自太常少卿除盖误 御前左军都统制韩世忠讼统制官武略大夫合门宣赞舍人王德擅杀其将陈彦章下台狱殿中侍御史赵鼎按德当死上以其有战功特贷之鼎言德缘兵败自惭而忌世忠之功故杀其将且德总兵在外而擅杀不顾此风一长其祸有不胜言乃诏德除名彬州编管小历云编置德于江州盖承林泉野记之误今据四年五月辛亥刘光世为德奏功状参注 集英殿修撰知庐州胡舜陟请身守江北之地以护行在且言今淮南群盗大者数万小者数千欲以本州乡兵将兵及所降刘文舜之众共二万人仍更招群盗须得数万结之以威足以捍敌若其养兵之物与夫屯泊训练战陈之方则俟面奏上壮其言擢舜陟徽猷阁待制充淮西制置使熊克小历云舜陟自秘撰除待制按日历舜陟今年五月戊子已除集英殿修撰克误也 宝文阁直学士权邦彦知江州兼本路制置使始东平失守论者欲重谪之上以邦彦束身归朝父母妻子皆致沦没与它弃城官吏不同故止削二官而复有此命邦彦降官日历不载据邦彦检举状在此月辛巳今并书之 尚书兵部侍郎李会充徽猷阁直学士知庐州 集英殿修撰江西转运副使王子献知洪州子献建阳人也 奉直大夫尚书司门郎中徐俯主管亳州明道宫俯已见建炎元年三月辛卯 召徽猷阁待制知东平府吴给赴行在道梗不能至 
　　乙酉言者论备江之策宜以铁索为沈网横锁江岸以防浮江顺流之舟以木为卧栅密藏于岸步之下使战舰不可得而入此二者用力甚少而收功甚大诏付水军制置司 金左监军完颜昌至山东京东路安抚使刘洪道与宫仪阎皋弃潍州去昌移屯潍州皋至萧县为权知莱州张成所败众皆溃散皋独与麾下数十人泛海归于朝廷仪引其众犯密州不能入乃屯于州南盘石河去州八十里洪道攻青州拔之执金所命知州向大猷张成既败阎皋之众会金人渐入州境成遂以城降金人罢成以叛臣吴銶知莱州时奉议郎知莱阳县解致明以寇至遁归成奏其盗用库金诏提刑司劾治而成已叛矣吴銶初见二年十月癸亥解致明事日历无之绍兴二年七月二十日大理寺申建炎三年七月十一日权知莱州张成奏知莱阳县解致明盗用上供银入已避罪遁窜奉圣旨令提刑司取勘十一日丁亥也故附见此致明后以宣谕朱异奏雪调官 按此条史系甲申日 
　　丙戌庆远军节度使捧日天武四厢都指挥使御营平寇前将军权主管侍卫步军使司提举一行事务范琼入见初琼在江西右正言吕祉首奏其罪且进取琼之策乃召琼赴行在琼驻军南昌徘徊观衅诏监察御史陈戬趣其入觐琼未拜诏先陈兵见戬且剥人以惧之戬不为动徐曰将军不见苗刘之事乎愿熟计琼乃朝服北向谢恩遂引兵趋阙既至未肯释兵及入见面奏乞贷左言等朋附苗刘之罪且言自祖宗以来三衙不任河东北及狭西人今殿帅阙官乞除殿前司职事又言招到淮南京东盗贼十九万人皆愿听臣节制上怒知枢密院事张浚奏琼大逆不道罪恶贯盈臣自平江勤王凡三遣人致书约令进兵琼皆不答今呼吸群凶布在列郡以待窃发若不乘时显戮他日必有王敦苏峻之患上许之右仆射吕颐浩曰臣与琼旧有嫌隙不敢独任其事愿付张浚浚退与集英殿修撰权枢密院检详文字刘子羽谋子羽已见元年四月甲子夜锁吏于浚府中使作文书皆备丁亥朝退伪遣御前右军都统制张俊以千人渡江若捕它盗者因召俊琼及御营副使刘光世赴都堂计事使俊将其众甲以来琼从兵满街意象自若食已颐浩等相顾未发子羽坐庑下遽取写敕黄纸诣前麾下曰有敕将军可诣大理置对浚数琼罪琼愕眙遂以俊兵拥缚付大理使光世出抚其众曰所诛止琼耳若等固天子自将之兵也众皆投刃曰诺于是复以八字军还付武功大夫忠州防御使新知洮州王彦八字军隶琼事祖见二年十月癸亥而余兵分隶御营五军顷刻而定熊克小历载琼下大理寺在壬辰盖误壬辰乃狱上降旨之日今从日历附丁亥中兴圣政大事记曰盖自宣和末群盗蠭起建炎以来祝靖薛广党忠阎瑾王存之徒虽皆招安而淮宁山东河北之盗皆拥兵数万拱州之黎驿单州之渔台亦有溃卒数千赵万袭常州张遇焚真州丁进犯寿春桑仲据襄阳戚方犯镇江杨勍犯处州刘超据荆南王辟犯房州崔增犯太平州张用据桂阳军赵延寿犯德安军皆随灭随起甚而范琼召见亦不肯释兵则天子之兵皆盗矣所幸事变兴而人才见保护圣躬胜非之力居多倡义勤王张浚之力居多故一月而除二凶而范琼之谋逆浚又与刘子羽谋之府中之文字夜成庑下之黄纸旦出琼遂就擒三大奸既除而内盗始息矣 是日元懿太子旉薨太子病未瘳有鼎置于地宫人误蹴之仆地有声太子即惊搐不止上命斩宫人于庑下少顷太子薨年三岁诏辍五日朝殡金陵之佛寺 恭福帝姬薨追封隋国公主上皇第三十四女也薨年四岁 诏江西两浙拣正兵土兵各六分之一赴行在 
　　戊子端明殿学士签书枢密院事郑珏薨于位年五十珏执政甫百日上甚悼之谓大臣曰朕丧元子犹能自排遣珏讣至殆不能释也常赙外特赐田十顷第一区以抚其孤 
　　己丑资政殿学士朝奉大夫王绹参知政事朝奉大夫试兵部尚书周望同签书枢密院事望不加职绹不进官吕颐浩失之也后四日乃进绹中大夫望除端明殿学士绹密奏川狭重地张浚不可专任宜求同德之人协赞之 御营使司同都统制辛企宗提举御营使司一行事务 诏减民间所增役钱时已汰新置射士遂减之其后复拨已增钱赴行在事祖见元年六月乙亥拨钱在绍兴五年三月癸未合并书之 
　　庚寅乡贡进士李时雨上书曰臣窃闻皇太子服药不痊仰惟陛下丁陵夷困厄之会方兹尝胆又致辍朝此天祸之于陛下亦巳极矣然事之既往夫复何言而承嗣之道理不可后又况国家当忧勤危急之际宗庙社稷之所继统生灵之所系属敌国之所观望不于此时权时制宜为之谋画臣恐天下之心未大安也为今之计欲乞暂择宗室之贤者一人使视皇太子事以系属四海增重朝廷俟陛下皇太子长成畀之东宫则以一王封视皇子亦不为嫌也伏望陛下断以不疑而力行之远惟仁宗皇帝在位四十二年无所继统晚年听言遂进英庙于濮安懿王之宫盖不以一已为私而以天下为念可谓万世之贤君矣陛下法此前规使社稷有所统属天下幸甚若以为陛下春秋鼎盛未可以拟仁庙继立之事则是大误国计也时雨仁寿人党人新之子以其父上书入籍诉于朝吏部拟将仕郎钞未下书奏诏前降给还恩泽指挥更不施行日下押出国门久之时雨以策干张浚于阆州遂以为忠州文学建炎以来言储嗣者盖自时雨始时雨补官在绍兴元年今并书之 
　　辛卯诏谏院别置局不隶后省许与两省官相见议事元丰初用唐制置谏官八员分左右隶两省至是始复之如祖宗之故 升杭州为临安府 
　　壬辰诏范琼就大理寺赐死时大理少卿王衣奉诏鞫琼琼不伏言者又论琼逼迁上皇擅戮吴革迎立张邦昌等事章下大理衣具以责之琼称死罪衣顾吏曰囚词服矣遂上其狱诏用台谏三章责琼为单州团练副使衡州安置章再上乃赐琼死其亲属将佐并释之狱吏杀琼琼犹不肯吏以刀自缺盆插入叫呼移时死其弟及三子皆流岭南 罢内香药库以其物归左藏 
　　甲午张用与马友分军用屯确山麦且尽众皆乏食乃议复往山东友请以所部沿淮巡绰用识其意许之友以本部兵数万去自分为七军用与曹成李宏屯光州境内沿淮劄木寨为久驻之计初京城失守统制官阎瑾遁去留其壻刘绍先以兵数千屯光州守臣任诗厚遇之诗在光四年颇得其用故自靖康以来诸郡多破而光独得全 
　　乙未尚书主客员外郎谢亮假太常卿权宣抚处置使司参议以将遣使西夏也日历乙未谢亮差充张浚下属官今以绍兴元年二月庚寅亮自叙状参修 
　　丙申诏两浙路守臣兼制置安抚使者非缘军旅毋得妄用便宜令御史台讥察用言者请也 
　　丁酉铸三省枢密院银印 朝奉郎监诸司审计司崔纵为中奉大夫右文殿修撰假工部尚书充奉使大金军前使武节郎合门宣赞舍人郭元明为武显大夫忠州剌史副之纵临川人也时金左副元帅宗维自东平还云中右副元帅宗辅自滨州还燕山留左监军昌守山东地上虑其再至复遣使议和 朝奉郎刘诲直显谟阁知楚州王明清挥麈第三录云诲以直秘阁出使使还除直显谟阁知楚州制云昨将使指之光华备历征途之险阻既分忧于凋郡仍进直于清班制词汪藻作见本集中日历乃以诲为直秘阁当考 言者请以江心凡有沙碛要害之地多置寨栅每栅以卒五百人战船十艘为率从之 
　　戊戌直龙图阁沿江措置副使刘宁止添差江淮荆浙制置发运副使从卫往洪州 
　　庚子中书舍人汪藻试给事中仍兼权直学士院尚书左司员外郎李正民起居郎綦崇礼太常少卿李公彦并为中书舍人崇礼公彦仍召试公彦已见二年九月壬辰尚书驾部员外郎胡寅守起居郎礼部员外郎富直柔试起居舍人富直柔除郎才两旬复有此命直柔寻迁右谏议大夫直柔之迁日历与后省题名皆不载谏院题名在今年七月 中大夫韩肖胄行尚书左司郎中朝请郎御营使司参议官李承造守右司员外郎承造仍与太常少卿柳约并兼权御营使司参议肖胄忠彦孙忠彦琦子元符末左仆射约临安人也肖胄之除日历不载都司题名在此月故因承造除命并书之 承奉郎吴若试尚书考功员外郎奉议郎张訚守驾部员外郎 朝奉郎周离亨为尚书金部员外郎鄂州点校上供钱物 尚书户部侍郎宣抚处置使司参赞军事汤东野试工部侍郎兼知建康府时建康寓治保宁僧舍而浙江制置使韩世忠屯蒋山逐守臣显谟阁直学士连南夫而夺其治寺殿中侍御史赵鼎言南夫缓不及事固可罪然世忠躬率使臣排闼而入逐天子之京尹此而可为无不可为者矣愿下诏切责世忠而罢南夫仍治其使臣之先入者此为两得上曰唐肃宗兴灵武诸军草创得一李勉然后知朝廷尊今朕得卿无愧昔人矣乃降南夫知桂州而以东野知建康府戍兵故皆群盗喜攘夺市井东野峻法绳之不少纵民恃以安建康志东野到任在六月熊克小历亦系此事于六月末今从日历系七月庚子日历不书除工侍此以附传及本部题名参修但本部题名在六月当考熊克又以东野为兵部侍郎盖误 中书舍人董逌充徽猷阁待制逌为宗正少卿官省而罢旋入西掖至是才踰月也逌益都人初见建炎元年三月今年五月戊子除江东提刑其除舍人日历题名皆失之 知枢密院事御营副使宣抚处置使张浚以亲兵千五百人骑三百发行在此据绍兴三年九月乙亥浚奏到随行兵数修入赐度僧牒二万紫衣师号五千为军费此据绍兴四年九月赵鼎乞添赐度牒状增入度牒二万道此时为直二百二十万缗朱胜非闲居录云浚出使赐钱百五十万缗与此不同当考上赐川狭官吏军民诏曰朕嗣承大统遭时多故夙夜以思未知攸济正赖中外有位悉力自效共拯倾危今遣知枢密院事张浚往谕密旨黜陟之典得以便宜施行卿等其念祖宗积累之勤勉人臣忠义之节以身徇国无贻名教之羞同德一心共建隆兴之业当有茂赏以答殊勋自王＜王燮＞谢亮之归朝廷闻鄜延经略使曲端欲斩王庶疑其有反心乃以御营使司提举一行事务召端端疑不行权狭西转运判官张彬劝端不听议者喧言端反端无以自明至是浚入辞以百口明端不反时明州观察使刘锡亲卫大夫明州观察使赵哲皆在浚军浚辟集英殿修撰知秦州刘子羽参议军事尚书考功员外郎傅雱兵部员外郎冯康国主管机宜文字武功大夫忠州防御使王彦为前军统制彦将八字军以从太学博士何洋合门祗候甄援等俱从行康国将行往辞台谏赵鼎谓之曰元枢新立大功出当川狭半天下之责自边事外悉当奏禀盖大臣在外忌权太重也是日浚军行屯雨花台时东京米升四五千留守杜充既还朝副留守郭仲荀以敌逼京畿粮储告竭遂率余兵赴行在充先行至江宁镇与浚遇屏人语久之而别 
　　辛丑朝奉郎陈恬直秘阁主管西京嵩山崇福宫恬尧叟元孙尧叟阆中人祥符中为枢密使相少力学屏居阳翟躬耕养母往来嵩少间上皇闻其名诏为秘书省正字奉祠去避地还蜀大臣荐其贤至是复召恬以老疾求去未几卒于桂州 中奉大夫知滁州向子伋请罢民兵复巡社专保乡井毋得调发守隘从之寻命听守臣节制子伋敏中元孙也 诏进士陈大川程百之并补迪功郎大川百之未见初朝廷以靳赛为淮东马步军副总管屯扬州巳而复叛招抚使王＜王燮＞与遇于兴化县＜王燮＞军不整为赛所乘大败制书金鼓印文皆为赛所得＜王燮＞仅以身免 
　　壬寅诏迎奉皇太后率六宫往豫章且奉太庙神主景灵宫祖宗神御以行百司非预军旅之事者悉从以参知政事李邴端明殿学士签书枢密院事滕康并为资政殿学士邴权知三省枢密院事康权同知三省枢密院事凡常程有格法事及四方奏谳吏部差注举辟功赏之属皆隶焉奏谳事四年二月丙申还行在惟军旅钱谷除拜则总于行营如故仍命龙神卫四厢都指挥使建武军节度使杨惟忠将卫兵万人从行熊克小历上以金将入边方遣兵守淮及控扼江上未有顺动之意壬寅诏云云按日历六月乙亥上已降御笔及此事今但以临行申谕诸路耳今于六月乙亥七月壬寅各随事书之庶见本末宣武军节度使东京留守杜充为中大夫同知枢密院事兼宣抚处置副使吕颐浩张浚荐之也仍命充总兵防淮赐钱八十四万缗为军中四月之费时奉使洪皓等未至云中完颜弼请侵江浙左副元帅宗维许之 大理寺言范琼已赐死诏宣抚使司参议军事刘子羽诸治狱官吏各进秩一等狱卒及军士与劳者赐银帛各有差 
　　乙巳诏户部供钱绢各二万贯匹银万两随从皇太后以备支费后性俭约有司日供千缗而止及是将行斥卖殿库绢二千匹以充费上闻之谓大臣曰朕事太后与所生无异近市得衣绢数十匹即先分献饮食亦然今往南昌未有还期除绵自禁中分纳外余可令趣办之 命江西闽广荆湖团练枪仗手峒丁以备调发诏淮南沿江民间水手小舟并委守令籍其姓名俟有探报其巡检各部赴江岸与本处地分同备战守优给钱米候事定日放散时沿江虽置巡检而朝请郎通判池州郭伟言滨江之民皆善操舟万一敌骑掩至所谓巡检势力单弱不能拒敌则沿江习水之人必为敌用故有是旨 吴国长公主入朝以易元吉画玉管笔小玉山为献上谕以朕平生无玩好长主厚费致之殊可惜复还之 山东盗郭仲威初与李成同在淄州金人入淄成先往泗上仲威乃引兵至淮阳军欲与其民贸易既而围之仲威之众才数百乃取下邳八乡之民杂于军中凡四月至是城陷仲威入城大掠取强壮以充军 京西南路招捉副使王俊掠汝州京西北路制置使翟兴闻之亲往招俊既入境命塞井夷灶以困兴兴至城下俊欲出兵击之兴曰吾以好意来而俊敢尔命攻之将士应时登城俊引其众遁归伞盖山兴按辔入城秋毫无犯百姓皆安堵后三日引兵至伞盖山俊出战兴又败之 
建炎以来系年要录卷二十五 


●建炎以来系年要录卷二十六 
　　宋 李心传 撰 
　　建炎三年八月按是月丁未朔戊申环庆经略使王似言方今用兵之际关陕六路帅乞皆用武臣吕颐浩曰臣少识种谔眇小而为西夏信服今之武帅类皆斗将非智将罕见如谔之比杜充曰方今艰难帅臣不得坐运帷幄当以冒矢石为事上曰王似未知武臣少能知义理若文臣中有智勇兼资练达边事如范仲淹者岂必以亲临矢石何为多藉武帅 
　　己酉移浙西安抚司于镇江府临安守臣改带管内安抚使 翰林学士曾楙试礼部尚书龙图阁待制知台州谢克家试兵部尚书 右文殿修撰江淮等路发运副使叶焕为徽猷阁待制知镇江府焕进职在壬子今并书之 
　　壬子资政殿学士权知三省枢密院事李邴以本职提举杭州洞霄宫邴与吕颐浩论不合力丐免乃有是命按宋史系庚戌日 资政殿学士权同知三省枢密院事滕康进权知三省枢密院事吏部尚书刘珏为端明殿学士权同知三省枢密院事仍许珏缀执政班奏事 诏尚书吏部侍郎高卫从卫往洪州仍兼御营使司参赞军事沿路因便处置控扼及具形势以闻时虽下诏坚守建康而议者以为朝廷阴为避敌之计吕颐浩因奏事为上言如曾楙尚疑之况小民乎宜量留嫔御掌批奏牍以固人心且免令内臣权管恐其不密弋□□缘此开端上纳之按洪州之行潘贤妃实往而张才人吴夫人留上左右恐用颐浩纳说也 
　　甲寅刘文舜寇舒州通判权州事郑严遣人以礼待之文舜喜遂入城秋毫不敢犯严请于朝以文舜为淮西都巡检使赐金带严钟离人也 龙图阁待制狭西节制使王庶罢徽猷阁直学士知庆阳府王似为狭西节制使初庶闻敌去复入延安而城不可守乃移驻洛交收召散亡会诏庶守长安庶益治军且上章请不能守延安之罪遂罢去延安之陷也金人移兵趋环庆路似选劲兵邀击于险兵不能进故用之 
　　乙卯诏应侍从官非功在社稷及死于国事之人所得官给葬事指挥勿行以言者有请也此据绍兴三年正月十九日广东转运判官章杰中省劄子增入日历在乙丑 
　　丙辰诏祠部度牒改用绫纸仿茶盐钞法用朱印合用号仍增绫纸工直钱十缗通旧为百二十缗以尚书户部侍郎叶份兼权礼部侍郎提领措置自治平末年始鬻度牒李焘长编熙宁元年七月戊戌注前此未尝书卖度牒因钱公辅言表而出之鬻度牒盖始此年按实录治平四年十月庚戌赐狭西转运司度牒千道籴谷赈济此云始于熙宁元年事亦相近渡江后军兴费广用度多仰之旧以黄纸印造故伪者易为至是户部郎中朱异等以为言始有是命既而户部无见绫乃改用绢 
　　辛酉广州州学教授林勋献本政书十三篇勋以为国朝兵农之政大抵因唐末之故今农贫而多失职兵骄而不可用是以饥民窜卒类为盗贼宜仿古井田之制使民一夫占田五十亩其有羡田之家毋得市田其无田与游惰末作者皆驱之使为隶农以耕田之羡者而杂纽钱榖以为什一之税本朝二税之数视唐增至七倍今本政之制每十六夫为一井提封百里为三千四百井率税米五万一千斛钱万一千缗每井赋二兵马一匹率为兵六千四百人马三千五百匹此方百里之县所出赋税总数岁取五之一以为上番之额以给征役无事则又分为四番以直官府以给守卫是民凡三十五年而役始一遍也悉上则岁食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县岁收绢四千余匹绵三千四百斤非蚕乡则布六尺麻二两所收视绵绢率倍之行之十年则民之口筭官之酒酤与凡茶盐香矾之榷皆可弛以予民其说甚备书奏以勋为桂州节度掌书记其后勋又献比校书二篇大略谓桂州地东西六百里南北五十里以古尺计之为方百里之国四十当垦田二百二十五万顷有田夫二百四万余人出米千二十四万斛禄卿大夫以下四千人赋兵三十万人今桂州垦田约万四十二顷丁二十一万一千税钱万五千余缗苗米五万余斛州县官不满百员官兵五千一百人盖土地荒芜而游手末作之人众是以地利多遗财用不足皆本政不修之故勋临贺人也 
　　壬戌隆祐皇太后登舟发建康百官辞于内东门上犹虑金人骤来密谕滕康刘珏令缓急取太后圣旨便宜以行此据李正民乘桴记按宋史系己未日 
　　癸亥徽猷阁待制洪皓奏自寿春府由东京出界吕颐浩曰将来崔纵未必不先到上曰今奉使欲如王云者岂易得先是群盗张俊俊即小张俊也后赐名守忠李贵啸聚颍上道益梗提举官范潩张锐常招慰之旋复乱皓至顺昌闻贼有至近郊以牛驴市物者约与相见谯门下皓晓譬切至曰自古无白头贼贼竦寤请归报其渠帅乃为书至其窟穴俊贵皆听命率所领入宿卫贵即俗所谓李阎罗者此据洪皓行述附见日历绍兴三年五月二日御史台主簿陈祖礼劄子元系迪功郎闻喜县尉京东西路提刑陈昌弼奏辟充准备差使被差徐州等处干事至利国监界遇郡贼张俊等全火尽伏招安蒙本司保奏建炎二年十一月初一日准告授宣义郎据此文在皓出使之前不知与范潩张锐有无相关今附此当求它书参考 直龙图阁两浙转运副使王琮罢仍夺职坐不刊行资治通鉴板本也始范冲刻是书垂成而去琮至遽罢之言者劾琮指司马光为奸人谓通鉴为邪说必欲毁板恐其流传故有是命日历不载劾疏此以四年十月乙酉刑部检举复职状修入 
　　乙丑直龙图阁权东京留守判官程昌＜宀禹＞自京城还蔡州初杜充既去昌＜宀禹＞以无粮不可留引所部还蔡昌＜宀禹＞家传六七月蔡父老五百余人投笺于留司丐公还曰蔡洊经寇攘自公临治盗奔它境虽今有本道运判滕膺摄事民未安其政词旨诚切杜充时为宣抚闻之檄公还按昌＜宀禹＞之去乃以无粮不可留非为蔡也赵甡之遗史十月昌＜宀禹＞入京师四年正月还蔡昌＜宀禹＞在京师凡四月随行军吏无粮食乃不可留甡之所书年月恐误今从家传副留守郭仲荀亦引余兵归行在遂以直徽猷阁京畿转运副使上官悟权京城留守悟初见元年八月丙寅日历悟以元年六月壬午除京畿转运判官自后不见除日臣家藏纶言集有悟除直徽猷阁副使制词略云其升延阁之班以正使名之重故知今为此官职也仲荀既行都人从之来者以万数离京师数日始得谷食自此京师人来者遂绝矣先是知唐州滕牧为董平所逐事见今年五月乙巳会群盗八＜差＞针王民等犯京西牧自襄阳遣使招之皆听命遂以其众还桐柏攻平民取道蔡州昌＜宀禹＞不纳民营城东两日无所得而去牧以民之军与平战平败执通判州事李祁以行未几牧迁京西转运判官唐州遂无主将京师自悟留守后命令不复能行留守司名存而巳据程昌＜宀禹＞家传王民以昌＜宀禹＞至蔡之日过其州故附于此未知与董平以何日战也 初统制官乔仲福自闽中引兵还行在道饶州入其郛占民居掠子女吕颐浩闻之白上诏官军经由州县者皆毋得入城仍具应付钱物数及有无骚扰申尚书省 
　　丙寅上谓辅臣曰国用匮乏政以所费处多吕颐浩曰用兵费财最号不赀故汉文帝不言兵而天下富上曰用兵与营造最费国用深可戒也中兴圣政臣留正等曰汉武帝外事四裔内侈宫室剥民之肤极矣及盗贼蜂起乃始封宰相以富民侯顾奚益哉太上皇帝以用兵营造为蠹财之戒其有鉴于斯乎然臣尝窃议之二者为财用之蠹虽均宫室之奉所当深戒师旅之兴有出于不得已者文帝惜露台百金之费而乃讲武于上林聚兵于广武岂靳营造而轻于用兵哉盖应敌之备不得不然也太上皇帝在位三纪台榭苑囿无所营缮内帑所积甚富及金人南侵馈饷赏犒之费尽出于此而民不知易曰节以制度不伤财不害民而后知圣虑无一日不在斯民也 
　　丁卯朝散大夫京东路转运判官杜时亮为秘阁修撰假资政殿学士充奉使大金军前使进士宋汝为授修武郎假武功大夫开州刺史副之初朝议以为敌师且至而洪皓崔纵未得前求可使缓师者时亮宣和末尝为燕山路干办官金许王宗杰至燕与吕颐浩等五人俱被执既而释之汝为丰县人身长七尺余博闻强记徐州之陷阖族百余人皆死至是闻金人入边见部使者陈边事遣诣行在所上纳其说命持书遗金主晟请和且致书左副元帅宗维略曰古之有国家而迫于危亡者不过守与奔而已今以守则无人以奔则无地此所以鳃鳃然惟冀阁下之见哀而赦已故前者连奉书愿削去旧号是天地之间皆大金之国而尊无二上亦何必劳师远涉而后为快哉谨按十一月丁卯诏书云在建康遣杜时亮其为书指曲尽哀祈恐即此书也国史拾遗与元帅书八月日谨致书国相元帅阁下某昨遣洪皓输恳切之诚惧道涂梗塞或不时布闻则又令崔纵进书御者既遣使者于庭君臣相聚泣而言曰古之有国家而迫于危亡者不过守与奔而已今大国之征小邦譬孟贲之搏僬侥耳以中原全大之时犹不能抗况方军兵挠败盗贼侵交财贿日朘土疆日蹙若偏师一来则束手听命而巳守奚为哉自汴城而迁南京自南京而迁扬州自扬州而迁江宁建炎二年之间无虑三徙今越在荆蛮之域矣所行益穷所投日狭天网恢恢将安之耶是某以守则无人以奔则无地一身彷徨局天蹐地而无所容厝此所以朝夕鳃鳃然惟冀阁下之见哀而赦巳也恭惟元帅阁下以宗英之重行吊伐之师谋略如神威权不世其用兵之妙与黄帝争驱逐北平契丹南取中国极天所覆混为一区此岂载籍所有哉故缺十二字愿削去旧号自此一缺二字者盖知天命有归而欲仰以成缺二字一尊之人也如此则缺十三字金珠玉帛者大金之外府也学士大夫者大金之陪隶也是天地之间皆大金之国而无有二上矣亦何必劳师远涉然后为快哉昔秦并天下可谓强矣而不废卫角之祀汉高祖成帝业可谓大矣而不灭尉陀之国周武帝兼南北朝可谓广矣而许留萧察以为附庸故曰竭山而畋者非善畋者也竭泽而渔者非善渔者也伏望元帅阁下恢宏远之图念孤危之国回师偃甲赐以余年缺十六字倘异时奉事之诚不足以当保持之意则移师问罪缺六字何难之有某亦将何辞呜呼中天而立至威也相时而动至明也存人之血祀至信也全人之肝胆至仁也兼是四者在阁下德为何如在某之感为何如不宁惟是而已大军一回则数百万之生灵永保室家数万里之山河永成井邑亦大国之利也孰与夫皇皇称兵而自残其一统之内哉今缺六字社稷存亡在阁下一言某之受赐有若登天之难而阁下之垂恩不啻转圜之易伏惟留神而特加矜察焉谨再遣使资政殿学士朝请大夫文安县开国子食邑五百户赐紫金鱼袋杜时亮副使武功大夫开州刺史武功县开国男食邑三百户宋汝为特诣行府傥蒙许使参见面受约束幸甚素秋将杪冀益顺时保重永绥寿祉时刘豫节制东平吕颐浩因以书遗之俾汝为面陈朝廷密意 光禄少卿范寅敷自金来归诏寅敷都堂审察寅敷巳见元年二月戊辰先是知陕州李彦仙遣小将赵成往云朔觇事比还念无以自明乃挟寅敷以归至是赴行在成正平人也此据张钧续中兴忠义录 
　　己巳诏郭三益郑珏所赐田宅并减半初上念郑珏之忠且以其河朔人无家可归故于常赙外赐第一区田十顷比三益继薨其家援以为请许之言者论三益本王黼死党珏无尺寸功乃减其半言者又争之遂寝其命其后上思珏之忠卒赐之 
　　庚午奉安滁州端命殿太祖皇帝御容于建康府天宁万寿观 
　　壬申上谓辅臣曰高丽入贡人使将至闻上皇遣内臣宫女各二人来朕闻之一则以喜一则以悲朕违远二圣巳及三年忽得安信岂得不喜上皇当承平之久以天下之养奉一人彼中居处服食凡百粗陋而朕居深宫广殿极不遑安且朕父母兄弟及妻皆在异域惟有子近又薨逝孑然一身当此艰难所以悲也玉音未已泪已盈脸吕颐浩曰愿陛下少＜宀十见＞圣抱大恢中兴之业二圣忽有使来南归之期可望此必金人之意若非彼意数人者虽至高丽高丽亦不肯令来上曰然 诏布衣陈篆吴石韩彦李元忠并假从事郎令入对石常州人彦汝州人元忠河北人篆等皆从杜充军往寿春故有是命 
　　甲戌礼部尚书曾楙为翰林学士承旨礼部侍郎张守为翰林学士先是殿中侍御史赵鼎入对论守无过下迁按守原为御史中丞六月甲戌以言事异旨迁礼部侍郎上曰以其资浅鼎曰中丞台纲所系岂计资耶且言事官无他过愿陛下毋沮其气时上每除言官即置一簿考其所言多寡鼎为台谏三月而言四十事上皆行之中兴圣政龟鉴曰朝政有阙许士庶以直言利害当讲谕从臣而给札或以朕之耳目付台谏或以不畏强御责御史赵鼎有言四十事固足以见鼎之尽职而四十已行三十六尤足以见高宗之善政增言事官置言事薄而听言路广矣 
　　乙亥直显谟阁知青州刘洪道充徽猷阁待制京东经略安抚制置使时洪道奏使时洪宫等牵制且诸将不按洪道奏使句以下十一字文义未明当有阙文上以京东僻在一隅而洪道屡腾奏牍欲倚之经略山东故有是命又以武功大夫忠州刺史宫仪知济南府召知潍州阎皋赴行在仍下诏戒谕之于时洪道等皆失守而皋巳南奔朝廷盖未知也赵甡之遗史附此事于今年五月而日历载戒谕敕书于七月乙亥敕书有云还洪道制置之印付宫仪济南之符并召阎皋来朝行在故且系此日更须参考 乡贡进士陈登为迪功郎登师道子也三试礼部不第客游南方贫窭不能自立翰林学士张守等三人言于朝故有是命师道彭城人秘书省正字 
　　是月诏中书门下省检正官岁举官如左右司条例此以绍兴二年四月五日仇悆申明劄子附入 兵部尚书谢克家言今日官冗外方尤甚请悉罢之以纾民力又言官军单寡而郡县皆有土豪宜令自相推择有智勇者各守其地郡县有阙官处乞许郡守自辟吏铨无碍则付以告身若其狥私则监司御史得以纠之今京东西及江淮悉为榛莽难用常法宜建藩镇文武并授令得便宜从事财赋亦听自用如捍御有功则许世袭又言国典不存宜诏诸郡访求传录俟驻跸既定悉上送官凡此皆急务也 
建炎以来系年要录卷二十六 


●建炎以来系年要录卷二十七 
　　宋 李心传 撰 
　　建炎三年闰八月丁丑朔御笔朕嗣位累年凡可以睦邻息兵者卑辞降礼无所不至而敌人侵陵有加无已未有休息之期朕甚惮之比命杜充提兵防淮然大江之北左右应接我所守者一由荆襄至通泰敌之可来者五六兵家胜负难可预期朕欲定居建康不复移跸与夫右趋鄂岳左驻吴越山川形势地利人情孰安孰危孰利孰害三省可示行在职事管兵官条具以闻始张浚建武昌之议吕颐浩是之有成说矣浚行未几江浙士大夫摇动颐浩遂变初议是日召随驾百官及诸统制赴都堂至晚以二十五封进入大率皆言鄂岳道远馈饷难继又虑上驾一动则江北群盗乘虚过江东南非我有矣翌日辅臣入对上犹未观谓颐浩曰但恐封事中趋向不一昔真宗澶渊之役陈尧叟蜀人则欲幸蜀王钦若南人则欲幸金陵惟寇准决策亲征人臣若不以家谋专为国计则无不安利矣然卒定东巡之策 
　　戊寅尚书工部侍郎兼知建康府汤东野提举应副六宫事务先往平江按六月壬寅诏书隆祐皇太后率六宫先往豫章以赵鼎扈从录考之潘贤妃实从今此犹有所谓六宫者岂非上左右侍御之人邪四年六月己亥注云可考 徽猷阁待制知庐州胡舜陟知建康府充沿江都制置使集英殿修撰王羲叔副之先是舜陟言欲专治军旅前迎大敌以谋与战仰护行在王绹曰舜陟语甚壮似可托以方面上曰言未可信须在行事会兵部侍郎沿江措置使陈彦文引疾罢为龙图阁直学士在外宫观乃卒用之自军兴后淮西八郡群盗攻蹂无全城舜陟守庐二年安堵如故繇是庐人德之 龙图阁直学士知平江府孙觌罢仍夺其职以言者论觌尝建明王安石常平聚歛之法也时觌在平江拘催民间崇宁以来青苗积欠民苦其扰上闻亟下诏除之下诏在九月己未今并附见 资政殿学士提举杭州洞霄宫李邴知平江府 
　　初以防秋起江浙福建湖南等路禁兵屯于昇江苏润荆襄六郡而宣抚处置使张浚以江东诸州地多要害用便宜止之己卯以闻然议者谓浚所得便宜之命当用于川陕军前今甫出国门而遂用之非也议者盖朱胜非 
　　乙酉诏诸路复置提举常平官指挥勿行用殿中侍御史赵鼎＜锍-釒＞也鼎之＜锍-釒＞曰臣闻汉昭元年罢搉酤均输之法唐顺宗即位罢月进羡余之资如拯溺救焚惟恐其不及所以固邦本于不拔延世祚于无穷恭惟陛下即位之元年即降指挥罢常平官吏蠲免常平钱谷诏下之日无远无近鼓舞欢呼仰戴惟新之政而去岁之冬初复有指挥置提举官根刷诸司侵支催理民间旧欠诸司侵支固岂入巳非军期犒赏则月给钱粮逼使拨还亦非巳出夺彼与此有何利害民间旧欠所在皆然非逃亡人民则庸胥猾户迫令输纳号令不行良善之氓例遭抑配开猾吏衣食之源遗平民椎剥之苦人心骇愕物论纷纭使陛下重失人心特在此举继闻有旨委从官详议渡江之后未即施行而远方官司奉承不暇修饰廨舍召置吏人供帐什物之资增给禄廪之费不知其几何也近据监察御史林之平申福州一州已使过钱三万余贯则其余州县计不减此提举官差与不差提举司置与不置元无明降指挥徒使四方奉行违戾窃惟歛散本非良法知取债之利而不知还债之害前言固已曲尽于人情而今乃督责于既已放免之后其为嗟怨岂特还债之比邪臣愿陛下明降睿旨一依建炎元年指挥罢提举常平官吏放见钱榖仍令追理耗用桩充钱本复旧平籴之法不惟陛下恤民之诏不为空言而使斯民复见祖宗之政矣＜锍-釒＞奏从之 是日上谓辅臣曰士大夫间有言李纲可用者朕以其人心虽忠义但志大才疏用之必亡人之国故不复用吕颐浩曰臣等与纲素无嫌隙原其心非故欲误国但志大才疏耳上曰如听邢倞言遂结伊都金人至今以为衅端周望曰如宣抚河东先于河阳纳置级军金人闻而笑之亦足见其疏也 
　　丙戌御营使司参议官柳约请令土豪募民防江不仰给县官者二百五十人官其首仰给者倍之先是沿江制置司乞计人数正补官资更不借补上曰自崇观以来爵秩叨滥日甚一日如小使臣阙只二万余今借补者何啻三五十万将来事平未知何以处之吕颐浩曰若分布诸州县止给俸钱即不难处也王绹曰富贵人主操柄若使臣下得假将何以驭臣上甚以为然 
　　丁亥辅逵攻涟水军南寨大掠之杀涟水军使朝请大夫郝璘丞修职郎吴深此以绍兴二年四月十五日璘家乞推恩状增修遂以其众降于淮南招抚使王＜王燮＞先是太学博士孟健自海州率民兵数千勤王至涟水军南寨因留焉逵攻之数月及陷健与其家皆死后赠璘等官录其家有差健初见二年三月绍兴五年四月己酉推恩深三年五月癸未推恩今并附此 是日上召诸将问以移跸之地御前右军都统制张俊御营都统制辛企宗劝上自岳鄂幸长沙左军都统制韩世忠后至曰国家已失河北山东若又弃江淮更有何地上乃命内侍押三人赴都堂议上闻俊等退避之说殊怫然至晚不食戊子吕颐浩等入对上谓曰俊企宗不敢战故欲避于湖南朕以为金人所恃者骑众耳浙西水乡骑虽众不得骋也且人心一摇虽至川广恐所至皆敌国尔颐浩曰金人之谋以陛下所至为边面今当且战且避但奉陛下于万全之地臣愿留常润死守上曰朕左右岂可无宰相周望曰臣观翟兴李彦仙辈以溃卒群盗犹能与金兵对垒拒守陕洛臣等备位宰执若不能死战以守异日何颜见彦仙辈臣实耻之上曰张守入对言不如留杜充建康不可过江颐浩曰臣与王绹周望韩世忠议本自如此上又欲令世忠守镇江府刘光世守太平及池州颐浩等以为然防淮之义遂格 
　　己丑尚书右仆射同中书门下平章事吕颐浩进左仆射同知枢密院事杜充守右仆射并同平章事兼御营使充既升宥密自言中风在告上知其不满且以充久司留钥天下属望将授以兵柄故越次用之制下四日充即起视事熊克小历命二相在丁亥今从日历充止进一官为太中大夫盖当制学士失之 参知政事王绹兼御营副使 是日通奉大夫范致虚入对先是右正言吕祉言致虚之才在今日可当一面虽有过宜弃瑕用之乃自谪籍中召赴行在而右谏议大夫富直柔力言致虚不当复用遂除资政殿学士知鼎州祉亦随罢谏职祉除外任据谏院题名在此月日历无之 武功大夫忠州剌史知济南府宫仪屯盘石河数与金战胜负略相当金人患之乃宣言宫太尉马军五不能当我之一然步军绝胜仪闻之以为然金人屯密州北二十里时出兵而南仪御之敌佯若不胜而退仪易之敌伺知其懈至是引兵攻仪马步俱进方战马军少却既而分为两翼直攻中军仪犹不知众遂大溃仪与京东经略安抚制置使刘洪道奔九仙山敌又逼之洪道以余兵二千奔海州李逵吴顺乃以密州降金洪道过楚州为郭仲威所败遂至真州诏仪即真州屯驻 淮东副总管靳赛以所部诣御营副使刘光世降光世因以为将就统其军人人皆喜 
　　庚寅起居郎胡寅上＜锍-釒＞曰臣伏睹诏书以敌人侵凌备御不给遂有移跸之意右顾岳鄂左趋吴越安危利害下访群臣臣闻孔子曰成事不说遂事不谏既往不咎今臣所陈不免追咎既往者盖谓建炎以来有举措大失人心之事今欲复收人心而图存则既往之失不可不追不可不改故也一昨陛下以亲王介弟受渊圣皇帝之命出师河北二帝既迁则当纠合义师北向迎请而遽膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南巡淮海偷安岁月金兵深入陕右遂破京西而漫不治军略无捍御盗贼横溃莫之谁何无辜元元百万涂地怨气上格日昏无光飞蝗蔽天动以旬月方且制造文物縻费不赀猥于城中讲行郊报朝廷动色相谓中兴敌骑乘虚直捣行在匹马南渡狼狈不堪淮甸之间又复流血逮及反正宝位移跸建康不为久图百度頺弛淮南宣抚卒不遣行自画大江轻失形势一向畏缩惟务远巡军民怨咨如出一口存亡之决近在目前凡此节次十余条皆所谓举措失人心之大者也自古衰亡固不足道请以中兴者言之夏少康周宣王燕昭王越勾践汉光武莫不任贤使能修政事治军旅而其奋发刻厉期于必成者则又本于愤耻恨怒之意不能报怨终不苟巳所以光复旧物各称贤君未有乘衰微缺绝之后窃窃焉因陋以为荣施施焉苟且以为安而能久长无祸者也为陛下计当何如而黄潜善汪伯彦顾以乳妪护赤子之术待陛下曰上皇之子殆将三十人今所存惟圣体不可不自重爱也曾不知太祖勤劳取天下列圣兢业嗣守不敢坠失今也宗庙为草莽堙之陵阙为畚锸警之堂堂京华荆棘生之赫赫帝图盗贼营之然则潜善伯彦所以误陛下陷陵庙蹙土宇丧生灵者又岂燕昭越践汉光武之比乎本初嗣复既不为迎二帝之策因循远狩又不为守中国之谋以至于今德义不孚而号令不行刑罚不威而爵赏不劝巡幸所至民以淮甸为戒驻跸所在人以敌至为忧东南之州郡几何翠华之省方无已若不更策以救垂亡则陛下永负孝弟之愆常有父兄之责则人心已去天命难恃虽欲覊栖山海＜叐＞履崎岖臣恐非所以为自全之计也为今之计愿陛下一切反前失而已则必下诏曰继绍大统出于臣庶之謟而不悟其非巡守东南出于侥幸之心而不虞其祸经涉变故仅免危亡盖上天警戒于眇躬俾大宋不失于旧物金人扶立僭伪俾臣作君朕义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选将训兵戎衣临阵按行淮甸上及荆襄收其豪英誓以战伐天下忠义之士必云合而景从天下武勇之夫必响应而飈起国用不足于此不患无财甲马不强于此不患无备有道多助孰不顺之秦陇虽遥骁骑壮士即可坐致齐鲁虽失饶财厚货必自竭输陛下凡所欲为孰不如志其为利害岂与退保吴越日就灭亡同年而语哉臣不自量每切愤叹既未能被坚执锐先启戎行而服业简编讨论古昔固当忘其昧陋少赞经纶輙为陛下画七策为中兴之术其一曰罢和议而修战略盖和之所以可讲者两地用兵势力相敌利害相当故也非强弱盛衰不相侔所能成也而其议则出于耿南仲何也渊圣皇帝在东宫当宣和季年王黼欲摇动者屡矣南仲为东宫官计无所出则归依右丞李邦彦时邦彦方被宠眷又阴为他日之计每因王黼谗譛颇曾解纷亦缘上皇仁慈本无移易太子之意也既而渊圣嗣极递迁前朝大臣而邦彦为次相金人遽至城下邦彦谐谑小人乌知远虑遂献和议而南仲以宫傅之重方奉椒房出奔闻六飞坚守至陈留而返自愧其失因附邦彦而沮种师道击敌之谋于是覆邦之患滋蔓而起分朋植党必欲自胜主战伐者李纲种师道两人而巳机会一去国论纷然中制河东之师必使陷没以伸和议之必信二帝远去宗族尽徙中原涂炭至今益甚者本缘南仲主持邦彦以报私恩不为国虑之所致其朋徒附合狠忮胶结宁误赵氏不负耿门之所为也使其可和则渊圣执德不回驯致祸败而陛下卑词厚礼避地称臣无所不用其极乞和之使接武于道宜其少缓师矣何乃累年而尚无效耶自古中国盛强如汉武帝唐太宗其得志四夷必并吞扫灭以示广大侮亡取乱竭其兵力而后已中国礼义所自出也恃强陵弱犹且如此今乃以廉退慈仁君子长者之事望于尼玛哈有是理哉若以为强弱之势绝不相侔纵使向前万不能抗则自古徒步奋臂无尺寸之地而争帝王之图者彼何人哉伏望陛下明照利害之原罢绝和议刻意讲武以使命之币为养兵之费此乃晋惠公征缮立圉之策汉高祖迎太公吕后之谋断而行之坚确不变庶几敌国知我有含怒必斗之志沙漠之驾或有还期不然则今僻处东南万事不竞纳赂则孰富于京室纳质则孰重于二帝饰子女则孰多于中原之佳丽遣大臣则孰加于异意之宰辅深思远虑反复计之所谓乞和必无可成之理昔契丹至澶州王钦若陈尧佐请幸吴蜀惟寇准劝亲征及成功之后钦若等羞恨无以藉口则撼真宗曰当时寇准亦岂有好计但是热血相沃譬如博钱以陛下为孤注耳使人君不明则钦若之言为爱君而寇准之功为幸胜今之议和者其情状一一出于此苟能息绝其议陛下不藉之以塞民望大臣不藉之以宽已责则必为善后之图矣其二曰置行台以区别缓急之务夫事有缓急治有先后既定议讲武则其余庶事有日力不暇给者当置行台以区处之今典章文物一切扫地百司庶府殆为虚设其必不可阙者惟吏部户部为急诚使江淮两浙湖北并依八路法慎择监司而付之则吏部铨事亦复减省不过置侍郎一员郎官两员胥吏三十人则所谓磨勘封叙奏荐常程之事可按而举矣户部所以治天下财赋也今四方供贡久不入于王府往往为州郡以军兴便宜截用经常一坏未易复理窃观行在支费每月无虑八十万惟以榷货盐利为无穷之源耳故臣谓宜置行台或建康或南昌或江陵审择一处以安太后六宫百司以耆哲谙练大臣总台谨守成法从事郎吏而下不轻移易量留兵将为营卫命户部计费调度以给之其虚名无实徒费国用之所一切省罢陛下奉庙社之主提兵按行广治军旅周旋彼此不为定居惟是侍从臣寮帅臣监司要害守牧则当加意以时进退其贤不肖功罪之著明者而馈饷之权自宜专责宰相而选委发运以佐行于下如汉委萧何以关中唐委刘晏以东南经制得人加以岁月量入为出何患无财所谓宰相之任代天理物扶颠持危其责甚重非特早朝晚见坐政事堂弊弊然于文具无益之末移那阙次以处亲旧济其私欲而巳也古之人君临政愿治必委任宰相岂徒体貌崇重一听其所为亦必深相提策务为明白计日累月以考功绪陛下视今日国势孰愈于前日乎此在宸心所自鉴照臣未敢深论也其三曰务实效而去虚文夫大乱之后风俗靡然躬率而丕变之者则在陛下夫治兵必精命将必贤政事必修誓戡大憝不为退计者乃孝弟之实也遣使乞和广捐金帛冀幸万一者孝弟之虚文也屈已致诚以来天下之士博访策略信而用之以期成功者乃求贤之实也未见贤若不克见既见则不能由之或因苟贱求进之人遂乃例轻天下之士姑为礼貌外示美名者为求贤之虚文也听受忠鲠不惮拂逆非止面从必将心改苟利于国即日行之者乃纳谏之实也和颜称善泛受其说合意则喜之不合则置之官爵所加人不以劝或内恶其切直而用他事迁徙其人者为纳谏之虚文也将帅之材智必能谋勇必能战仁必能守忠必不欺得是人而任之然后待以恩御以威结以诚信有功必赏有罪必刑者乃任将之实也庸驽下材本无智勇见敌輙溃无异于贼与之亲厚等威不立赐予过度官职逾涯将以收其心适足致其慢听其妄诞张大之语望其朴实用命之功者为任将之虚文也简汰其疲老病弱升择其壮健骁勇分屯所在置营房以安其家室聚粟帛以足其衣食选众所畏信者以董其部伍申明阶级之制以变其骄恣悍悖之习大抵如周显德年中世宗命我太祖之意然后被之以精甲付之以利器战获则厚赏死则恤其妻孥退溃则诛其身降敌则戮其族令在必行分毫不贷者乃治军之实也无所别择一切安养姑息之惟恐一夫不悦幸而无事则曰大幸矣教习击剌有如聚戏纪律荡然虽其将帅不敢自保者为治军之虚文也慎选部剌史二千石必求明惠忠智之人使久任于官惩革弊政痛刈奸赃以除民害虽军旅骚动盗贼未平必使宽恤之政实被于民固结百姓将离之心勿致溃叛乃爱民之实也诏音出于上虐吏沮于下诳以出力自保则调发其丁夫诱以犒设赡军则厚裒其钱谷弓材弩料竹箭皮革凡干涉军需之具日日征求物物取办因缘奸弊民已不堪乃复蠲其税租载之赦令实不能免苟以欺之者为爱民之虚文也若夫保宗庙保陵寝保土地保人民以此六实者行乎其间则为天子之实也陵庙荒圯土宇日蹙衣冠黔首为肉为血以此六虚者行乎其间陛下戴黄屋建幄殿质明辇出房雉尾金炉夹侍两陛仗马卫兵俨分仪式赞者引百官以次入奉起居既退宰相大臣卑卑而前搢笏出奏司辰唱辰正则驾入而仗出矣以此度日而国势益卑彼尼玛哈昼夜厉兵跨河越岱电扫中土遂有吞吸江湖蹂躏衡霍之意吾方挟持虚器茫茫然未知所之此则为天子之虚文也伏望陛下留意实效勿爱虚文于此七者奋发慷慨而力图之其四曰大起天下之兵今宿卫单弱国威销挫臣尝言乞早勾发京师卫士赴行在又降等杖于两浙福建江东西湖南北四川二广抽拣禁军贡发充御营正兵增厚其月廪精加训阅陛下自将之天子之军既强则中国之变自弭昔汉高祖尝大败于成皋矣与数骑渡河入张耳韩信军夺其印易置诸将军遂复振此得御将之大权虽智如韩信且莫能测宜其取秦灭项甚易陛下今欲于刘韩张辛四人之兵有所移易废置臣知其不能矣权既偏重柄既倒持彼必谓陛下不能一日而舍之夷踞桀骜日以滋起陛下以孤立之身寄于其上安能使此四人者常无怨怒相激而不为变乎苗刘之乱率尔而作者坐此故也汉献帝时主柄下移不能自立李傕郭汜以偏裨小将互劫乘舆至以臰牛之骨与帝进馔万乘人主为叛臣所质此既往之鉴也臣谓今日见在兵必不可用既未有以大更易之莫若先集天下劲兵以强御营之势然后可以弹压悍将骄兵悍将骄兵既不敢妄动咸就纪律则四方横溃之军及群起不逞之盗必自帖息犹有披猖不轨者遣偏师以锐卒往禽灭之遂罢招安之策况陛下以雪耻复讎为已任仗大义而行天下顽凶不义之徒固将歛衽倒戈而听驱使之命矣汉光武为铜马帝者用此道也东南之禁卒既起则又命福建团结枪仗手建汀南剑邵武四郡精选万人各择其土豪使部督之各屯本处以俟兴发命两浙募水手并选发诸州撩湖捍海等兵尽付水军教习战舰命江东西湖南北募弓手以在官闲田给养之人得一顷正税之外其余科须一切与免命广西及辰沅鼎靖于见数峒丁中实科有技能壮勇者不取虚数分番践更屯戍襄汉为山林溪谷之援以京西淮南荒废无主之地为屯田招集两河山东及本路流徙之人略依古法均节之择强武者训习且耕且战文武臣中有明习营屯之事肯承任者因以任之凡此六条虽非讲武必为之□亦不可不为之助陛下试使执政大臣委弃簿书细故勿设他说以相论疑日夜图维择人而为之必见功绩于是时而兵不强敌不畏盗不息然后可以归之天命无所复为矣不然是自弃也陛下内有自弃之心而欲于目前三四庸将数万溃卒中求为久安三尺童子亦知其不能矣或者必曰军旅之兴民最受弊今若如前所陈恐未能有损于强敌而先已自残其民矣则臣应之曰自金南侵已来国家岁岁以和好自处未尝敢以兵刃北向凡以爱民恐劳之也然大河以南连亘数十州之地城覆民屠不可胜计岂用兵之罪耶设有一城一邑能率励兵民誓以死战一郡不克一郡继之不犹愈于束手屈膝毙于白梃之下哉惟在任将相使处置合宜则虽使民以死尚且不怨况欲用兵以保卫赤子乎汉光武既灭新莽之后东征西战尚十余年而后天下大定当时岂无劳民费财之事所计者大则有所不暇恤顾能以军旅扰攘之中常有爱惜生灵之意故天助而人归之苟坐视四海流血而避用兵之劳费则是舜不当征苗启不当讨扈高宗不当伐鬼方宣王不当伐玁狁以噎废食非通时务经国之远猷也其五曰定根本自古图王霸之业者必定根本之地而固守之者岂非建都之谓也今都城已失则必思所以克复旧物者然考天下之势莫强于关中今则力未能至按南渡之迹莫过于建康今则事理不可参择二者欲强进取之资而无形势之失惟荆襄为胜今方城邓林虽非天险然汉水为池上下不过千里其要害易守非如淮西汗漫平原旷衍四通五达易入而难避也诚能屯唐邓之田以养新兵出广西武陵峒丁并施黔诸军筑坚垒列守汉上阻以州军防以正军缭以弓手兵民牵制江黄呼吸庐寿则攻取之计成然后狭西声气相应而骑卒能至川广之富皆可拱揖其比于漂泊大江之南栖伏东海之滨险易利害相去远矣建康固是六朝旧邦甘守偏隅迁延国祚亦何不可而臣独以为不可者以陛下之责与晋元不同故也今陛下父兄在敌中无恙其闻陛下登宝位也必旦夕南望曰吾有子弟为中国帝王吾之归庶有日矣于今数年日迫月切而献谋者方欲导陛下南定根本之地而固守之者而陛下南狩日远月忘遂无复国之心别求建都之所此臣所深不喻也今河北河东之民知朝廷不复顾思已甘心从敌山东京西淮甸之民犹冀陛下未忍遽弃若更迟延岁月无以及之则怨恨陛下而为敌国者所至皆然亦何必尼玛哈邪于此而欲建都非特不可亦不能矣臣愿陛下先命吕颐浩杜充分部诸将过江广斥堠治盗贼自以精兵二三万为舆卫于稳密州郡速置营屋以安存其所谓老小者陛下提此兵渡江而北缓辔而上遣使巡问父老抚绥挺刃之余民至于荆襄规模措置为根本之地犹汉高之于关中光武之于河内虽巡历往来征伐四出而所守固必争而勿失者以荆襄为重陛下方富于春秋非如昔人白首举事觊万一之成者诚能坚忍耸厉坐薪尝胆悠久为之而不能济则书传所载周宣王汉光武之事皆为妄言以欺后世无足信矣陛下聪明洞照必不谓然也其六曰选宗室之贤才者封建任使之上世帝王为治之道惇睦宗族强本弱枝所以巩固基局绍延祐命故三代有天下皆传数十世而周又特为长久盖以大建宗室以自藩屏故也原其用心盖以天下为公而不以为私初非如后世以智力把持之褊心多忌虽有骨肉懿亲盻盻不借以尺寸之权而恐其伺便轧已亡秦是巳汉以为鉴遂大封同姓非刘氏不王及其久也光武刘备皆以宗室唱义而起于灭绝之后夫汉高固欲为久远无穷之虑非为其一身也以谓不如是不足以大庇子孙万世血食然则封建宗室者乃固守天下之要术也今陛下之族北辕者众矣所幸免亦几何而黄潜善郑珏小人之见本无远识谓陛下以支子入继又不缘传付之命国步未夷恐肺腑之间不无非望之冀考其行事必曾进言恫疑虚喝以恐动宸心故自南都以至维扬诛窜之刑疑忌之意相寻继见虽其罪戾或自贻戚然亦恐未必尽出于治亲齐家之美意审如是欲以保国而延历难矣今宜于同姓中不间亲疏选择贤材布之内外广加任使其望实杰然出众者陛下宜留之宿卫夹辅王室其有克敌戡难之功者宜渐为茅土之制星罗而棋列以慰祖宗在天之灵以续国家如线之绪使讎敌知赵氏之居中国者尚如此其众既失而复得者非特陛下一人而已则其扑炎火之横心立异姓之谲谋庶其少息乎其七曰存纪纲以立国体夫创业垂统之君必立纲纪以遗子孙继世承序之君必守纲纪以法祖宗纲纪存则存纲纪亡则亡所系如此夫一君子进众小人未必退一小人进则众君子必退矣势不两立而于君子为难盖其道固如此仁宗皇帝在位最久得君子最多小人亦时见用然罪著则斥之君子亦或见废然忠显则收之故其成当世之功贻后人之福者皆君子也至王安石则不然斥绝君子一去而不还崇信小人一任而不改故其败当时之政为后世之害者皆小人也今也仁宗皇帝所养之君子既久且远日以消亡矣安石所教之小人方新且近其蕃息未艾也所以误国破家至毒至烈不知已时然则陛下欲求君子而用之而不爱爵禄以待其人岂非甚不易得者乎君子未得而已试无堪败事显著之小人稍稍类聚其未至则召之惟恐其不来其既至则用之惟恐其不速混然杂进其党必集所谓悔过用贤之意与陛下反正之初绝不侔矣陛下土地金帛能有几何岂堪此辈大言轻舍尽输之敌国耶将以汲引豪杰延致英雄而标的如此是犹却行而求前北辕而适越尔夫以贤治不肖此治平以前陛下之家法以不肖治贤此熙宁以后陛下之家戒矧今日否塞之气充牣于中原阴长之滋勃兴于外域非得希世异材上下内外迭任交用泰何由复而否何由倾乎此纲纪国家之一事也右文左武者有国不易之道汉高祖用韩信彭越不以加于萧曹光武用贾复耿弇不以加于邓禹唐太宗用李靖李勣不以加于房杜蜀先主用关张诸将不以加于诸葛孔明非独其礼文等降不同其诚心所以待遇之亦异今儒学衰息未有巨贤硕德屹乎朝廷以收运筹指踪之功陛下所深恃以为心膂爪牙者惟三四庸将耳夫此数人者以近时论之曾不足以当种师道之厮役况望古昔明将乎而偃蹇庞然当负重寄使平寇盗尚或未能岂敢冀其向强敌发一矢也自愧无以塞责则大言诡论以上欺睿听慢辞倨礼以下视朝士谓今日祸乱皆文臣所致耳敌人方强不可与争锋必以退避自保乘时而动又不钤勒其众动则溃溃则盗盗则招招则官反复循环无有穷已其为国家之害又岂浅哉窃闻陛下推心抚之失于太厚出入内禁不以时节小人不知义理习于所熟以谓君臣上下犹朋辈然恃凭威灵无有纪极宠而不骄骄而能降降而不憾憾而能眕者鲜矣臣愿陛下委大臣以腹心待近臣以礼貌常使南衙朝士气势重于此徒天下抱才自爱之人必愿立于左右缓急之际必有能为陛下竭忠尽节不愧古人者矣与樊哙为伍韩信犹羞之况儒士乎臣参奉内朝班缀之后欲求近臣如汲黯之流气折淮南尚未多得羸躯弊舆惴惴然于长戟犬马之中卒伍贱人皆得以恶声谁何之不敢正色忤视少怫其势从臣如此况其下者乎唐制监察御史秩七品衣绿至卑也然衔命出使则节度使具櫜鞬郊迎本朝沿此意郎官出使则序位在转运使之上凡此盖欲尊重天朝习民于上下之分也故事宰相坐待漏院三衙管军于帘外倒仗声喏而过吕夷简为相日有营军忽遇于殿廊年老皇遽不及降阶而揖非有悖戾之罪也夷简上表求去以为轻及朝廷其人以此废斥盖守分之严如此今见其分庭抗礼矣推此类非一日长而不巳陛下不为之别异表著是自削堂陛无复等威此纲纪国家之二事也治天下者必取笃实躬行之士而舍浮华轻薄之人所以美教化善风俗本朝自熙宁以前皆守此道至王安石以佛老之似乱周公之实绝灭史学倡说虚无以同天下之习其习既同于今五十年士以空言相高而不适于实用以行事为粗迹曰不足道也其或蹈规矩守廉隅稍异于众则群嘲而族笑之以为异类纷纷肆行以至败国二帝屈辱羿莽擅朝以为是适然耳仗节死难者不过一二人此浮华轻薄之为害也夫欲变风移俗惟系上所好恶韩琦富弼在朝文武两班升朝官以上即不许自陈磨勘皆听检举所以养劝廉耻恢张四维故当时人知自重风俗忠厚至今乃有身为从臣而自陈磨勘乞覃恩转官不以为耻者矣推而上之见利必忘义贪得必患失遗其亲后其君背叛篡夺便可驯致此明君之所甚畏而深戒者也今万化之原本于陛下苟力行孝弟则天下忠顺者来矣好贤远佞则天下名节者出矣赏清白则贪污者屏矣崇行义则奔竞者息矣旌能实则谬诞者惩矣贵忠厚则残刻者远矣苟反此道则颓波日漫必至于糜烂而后已至于文辞之丽言语之工倒置是非移易黑白诚不宜任用以为浮薄之劝也靖康二年著作郎颜博文佞谀张邦昌则曰非汤武之干戈同尧舜之禅让及为邦昌作请罪表则曰仲尼从佛＜胗-彡丁＞之召本为兴周纪信乘汉王之车固将诳楚博文近世所谓能文之士也其操术反覆如此故廉耻道消四维大坏则社稷随之陛下有何利焉此纲纪国家之三事也法度者所以治天下之具号令者所以行法度之几而信义者所以出号令之实也孔子曰自古皆有死民无信不立圣人重信至于易死疑若太过鄙夫陋儒以智诈谲诡为术者必忽此言然真宗澶州与契丹结盟契丹守之百有二十年不敢轻动宣和宰相王黼一旦败盟举兵结金人伐与国取景德誓书还之天章阁天地鬼神所临重誓自我背之遂使敌人得以藉口夫金人何憾于我哉皆契丹惎之假手借兵报灭国之怨耳失信之祸乃至于此孔子之言良不为过而近日以来朝廷失信于民尤甚臣不能遍举其目但如所谓前降指挥更不施行如所谓已差下人别与差遣此等奏语必日闻于冕旒之侧矣陛下何惜不敕大臣俾审熟思虑而直为此反汗之失以欺骇四方之听乎今外州郡专制不禀朝命者渐多有之所恃以指麾役使惟在号令出之不审则轻守之不固则疑轻而且疑则制命之权不在陛下矣承受既数奉行实难不曰略与应彼指挥则谓不晚必又更改近在朝廷尚有此风远而四方从可知矣陛下纵有真贤实能付之民社仁政惠泽播之黔黎以是之故何繇责其功效百姓虽愚然习于知见必谓朝廷之令率皆诳我是心一萌奸雄得以诱之矣此纲纪国家之四事也郡守县令者亲民之官监司者统临州县之长天下之治起于一县县治则州治州无不治则天下治矣明主必慎择居此之人既得其人必久任之以考功罪之实而施赏罚焉近日以来朝廷移易郡守监司无月无之殆不可胜纪东南路分不过十数何乃纷纷如此陛下宜察其故矣谓其不才而罢之耶则曷若考慎于未命之前也顾恐未必然特出于用事者之私意耳民力已困财用已竭溃兵剧贼徜徉乎其间戎务军需交制乎其上朝廷忧劳叹息而未能救尚忍不为择忠信之长慈惠之师以抚绥之乎臣愿深诏大臣自今以往于郡守监司县令断以三年为任非有大过勿轻移改县令不许輙从奏辟去官其有贪污为民害者举祖宗法痛惩治之仍许内侍从官举所知堪为令者岁一人后不如举贬秩示诫留意此事庶几斯民于鼎沸之中有苏息之望又今吏部无阙以待入官之人士无所得禄一切苟且求权摄以度日见居官者不能胜任逆避患害则求差檄干办之名苟营俸粟无复夙夜之志欲事治而民安难矣今欲乞专委诸路帅臣转运提刑不以远近共限一年申发部内见任及阙官已授未到职位姓名参三司之实付吏部为案抵以行差注诸有以便宜从事辟置官属者必用曾任令录以上无过犯人其奏补出官及曾以不职无治状罢者不听奏举奏补人必依旧法试铨无铨则于逐路运司岁一试之仍增时议策问各一首精其选少其数中格则出官以绝请求贿赂冗食之弊肃清仕路政在得人此纲纪国家之五事也臣禀赋凡下无大过人然夙夜思之又考之往古揆之公论得此七策列为十二条于当世之务虽未能尽亦可见其大概矣惟陛下动心加虑反覆而求之隆宽降意开纳而听之万一可行则至诚恻怛奋乾之健而速图之日月逝矣岁不我与以为今日难于前日安知后日不又难于今日乎往者虽不可复追不当谓无可为者而遂已也天定胜人大福不再深可忧惧今年之春震雷大雪白虹贯日中有黑子钱塘之变实先垂象盖以上天之仁眷顾陛下恳恳至厚所以申命用休者不啻再矣陛下出于屯难侧身怨艾亲近书史引对多士减彻玩好躬亲庶政亦非复维扬之比臣民共知不可诬也然任至重者力必强责至大者忧必深天下万姓以二帝之故所望于陛下者非止如是而已乃闰月金犯大火芒怒赫然九月朔旦日有食之车驾复有思患预防之行明堂遂虚阳德大弱钱塘受辱之地岂可再枉六飞县名柏人汉祖不宿若趋会稽幸三衢则地形穷僻扈卫益劳贡赋不通财用益窘道路艰阻朝觐益稀邮置迂深命令益隔人知陛下无兴复之志威权日削无可瞻望投戈四逸孰能止之惟有臣区区之言理明事顺思迎父兄誓报寇讎奋志强厉有进无退庶足以感发军情率先将佐于危绝之中求生存之道此非怯懦畏避之所能济也不然而姑恃天命之不庸释是犹不耕于田枵腹以待嘉谷之旋生不绩于麻露肌以待野蚕之成茧事理之必无者矣又惟斯民戴宋无二者徒以祖宗德泽深厚人未忍忘虽甚涂炭犹未瓦解虽甚怨怒犹未反叛然以比来巡行所过观之傍道里县之民一切空尽以避兵卒其甚者田畴荒莱室庐破毁生聚不保满目萧条殊非来苏望幸之美传示四方何以彰德顷在建康已获金人之觇者以此知金人虽负十全之势而限以长江不敢轻渡然屯驻山东闻有数路并入之谋陛下不深委将相早为防遏但欲深寻幽远则回顾州郡复为虚邑必曰君王尚且畏避何以责我守城民心睹此安能久忍而无变乱若不望风拜跪以事仇讐必将推贤择能以自保治陈胜吴广因民不忍而刘项乘之秦遂灭亡者盖本于此古人称中兴之治者曰拨乱世反之正秦不正而甚乱汉高祖反之正而兴焉王莽不正而甚乱光武反之正而兴焉隋不正而甚乱唐太宗反之正而兴焉唐末五代不正而甚乱我太祖皇帝反之正而兴焉反之正者反易其道究其败亡之由尽更而易之犹反覆手之易也今之乱亦云甚矣其反正而兴之在陛下其遂凌迟不振亦在陛下金人虽暴强未必能久特恐中国豪杰因之而起反吾之乱兴彼之治则陛下之大事去矣天下记之野史书之善恶荣辱垂之方来后人观之亦犹今之视昔夫汤以七十里而有天下楚以七千里而为讐人役今尼玛哈之强未如秦其得罪中国无人不怨则有甚于始皇之于六国也东南形势控带江山兼有吴楚之地坤维岭海提封自如非如汤以七十里而起也而乞怜偷生之势乃甚于楚之为秦役此臣所以日夜愤懑为陛下痛惜而伤大臣过计也昔宗泽留守京师一老从官耳犹能致诚鼓动群贼北连怀卫之民誓与同迎二帝皆相听许克期密应者无虑数十万人不幸为黄潜善所恶百方沮抑愤悒而死其志不就群臣亦无敢以泽所谋达于宸听者以此知人心未厌二帝之德何况陛下身为子弟责孰加焉诚欲北向而有为臣将见锄耰惨于长铩奋臂威于甲胄举四海惟陛下之用决不为失策惟在陛下断与不断为与不为耳五路事宜张浚巳行措置今能使淮南荆襄肘臂相应山东合从则金人所守者数千里之地兵分势离批亢捣虚攻其不备多方以误之不厌不倦以十年为期陛下必能扫除祲氛一清天步修上京之庙貌拜巩雒之神皋远迓父兄归安凤阙再新仪物永固皇图陛下于时忧责方已巍然南面称宋中兴永永万年欣怀无斁其与惕息遁藏蹈尾负耻有如今日岂不万万相悬绝哉疏入吕颐浩恶其切直罢之按原本此疏传写舛错殆不可读今据历代名臣奏议校正 
　　辛卯命尚书右仆射杜充兼江淮宣抚使领行营之众十余万守建康留中书印付充统制官王民颜孝恭孟涓刘经鲁珏殿前副都指挥使郭仲荀皆隶之又以御前前军统制王＜王燮＞为之援御前左军统制韩世忠为浙西制置使守镇江府太尉御营副使刘光世为江东宣抚使守太平及池州光世仍受充节制御营使司都统制辛企宗守吴江县御营后军统制陈思恭守福山口统制官王琼守常州时仲荀虽已离京师犹未至也 
　　壬辰承议郎监都进奏院周元曜自京太庙奉迎艺祖以下神位九室往临安宰相率百官朝谒于清凉寺兼辞元曜开封人周贵妃从孙也上初欲召对而元曜言升旸宫挂牌降甘露上谓辅臣曰元曜前态未革謟谀如此可勿令上殿辅臣言元曜迎奉有劳当进秩上许之熊克小历戊子百官迎太庙神主于清凉寺以行日历壬辰进呈太庙神位九室舟至城下权奉安清凉寺前一日得旨令百寮朝谒兼辞据此则戊子日也 和安大夫开州团练使致仕王继先尝以黄金三百两从故秘阁修撰赵明诚家市古器兵部尚书谢克家言恐＜锍-釒＞远闻之有累盛德欲望寝罢上批令三省取问继先因依继先开封人时年三十余为人奸黠喜謟佞善亵狎建炎初以医得幸其后浸贵宠世号王医师自继先为人奸黠至以医得幸据赵甡之遗史附入按继先生戊寅此时年才三十二不知何故致仕若是围城中致仕则后来因何不复除落当考 
　　乙未隆祐皇太后舟过落星寺六宫及后宫舟飘覆者十数惟太后舟无虞 
　　戊戌言者奏祖宗以来遣将出师统制官掌兵转运使措置钱粮应副军兵各不相统摄使掌钱粮官得以修举职事检察妄费爱惜财用如钱粮阙乏据统制官申朝廷治其罪自嘉祐熙宁以来莫不如此近日将帅殊不思祖宗以来曹潘下江南王全斌下蜀彼皆一时英杰名将亦皆守此法乃因统兵胁持州县或至驱掠官员轻侮典宪渐不可长又如刘光世虽系御营副使若勾差人马即合用劄子付逐处州县若与监司行移只合用文牒往还今乃輙行劄子下淮南监司及发运副使显见不当伏望睿慈申敕诸将遵依祖宗法度施行从之诸将用劄子行移事绍兴二年闰四月癸卯四年六月己卯所书可参考 
　　己亥诏减福建广南路岁买上供银三分之一以宽民力 诏诸路制置使惟用兵听从便宜余悉禁止先是张澂为江州路制置使以便宜竭取属郡之财论者以为祖宗时所谓安抚者止管机密兵马边防等事财计自有漕臣转输安抚不预盖有深意今以便宜夺所隶州军财计为害甚大望行禁止故有是命 
　　庚子从官已下先行是夜大雨上虑禁卫劳苦自于禁中焚香祷天诘朝雨霁 
　　壬寅上幸浙西初太白犯前星次逼明堂才一舍上心甚惧至是稍北复归黄道上语宰执曰天之爱君犹父之于子见其过告戒之及惧而改则益爱之王绹曰今夜必益远既而果然是日上发建康遣户部侍郎叶份先按视顿递御前右军都统制张俊御营使司都统制辛企宗从上行时刘光世韩世忠各持重兵畏杜充严峻论说纷纭光世又上书言受杜充节制有不可者六上怒趣令过江且诏毋令光世入殿门光世皇恐受命上喜赐以银合茶药光世得杨惟忠所失空头黄敕即以便宜复郴州编营人王德武略大夫合门宣赞舍人充前军统制德行至潭州而还先是邵青以舟师扰楚泗间后受江东帅司招安充因以青为沿江措置司水军统制时江浙人皆倚充为重而充日事诛杀殊无制御之方识者为之寒心焉 
　　癸卯徽猷阁待制知镇江府叶焕落职监亳州明道宫仍贬秩二等时焕遣人募枪仗手于闽中而谏官言其骚扰生事故黜 
　　甲辰上次镇江府参知政事王绹言此陈东乡里上命以金赐其家熊克小历癸卯上次镇江今从日历 
　　乙巳诏诸路催钱粮纲赴建康府户部送纳其金帛并赴行在 
　　是月直秘阁裴祖德为两浙转运判官用杜充荐也日历无此今以绍兴四年七月八日魏盈弹章增入 宣抚处置使张浚自建康至襄阳按宋史系甲辰日留二十日召帅守监司令预储蓄以待上西幸浚方搜揽豪杰为用以泾州防御使新除御营使司提举一行事务曲端在狭西屡与敌角欲仗其威声承制拜端威武大将军宣州观察使充本司都统制端登坛将士欢声雷动端退谓人曰使刘平子在端安敢居此平子濮阳刘铨也靖康末以知怀德军死事先是河东经制司属官宣义郎王择仁为永兴郭琰所逐事见二年六月十三乃将其军万余人自商州奔汉中琰檄金州闭关拒之择仁不敢进屯于襄阳浚荐其才除御营使司参议官而以朝奉郎沿江措置副使程千秋为秘阁修撰京西制置使宣教郎李允文为直秘阁京西南路提点刑狱公事遂命千秋代将择仁之军允文卢阳人靖康末坐累废斥侨居鄂州浚见而悦之因与俱时假中散大夫直龙图阁赵宗印将狭西部曲在郢州欲从浚还狭西乃尽以其军付允文裨将吴锡等皆属焉锡河东人稍知书故为盗自云子厚之族子厚者宣和末为河东北宣抚司选锋军统制锡尝寇德安之孝感县守臣陈规诮之曰河东人劲气直汝之先又登显仕何不图报国而为盗以干诛锡感悟愿得自新其后宗印招降之至是亦在军中浚将行复假千秋便宜许之久任自属郡守贰以下咸得诛赏千秋以公安民兵数百自随皆无器甲谓之亲随兵 刘豫遣人说东京副留守上官悟令降于金悟斩其使豫乃赂悟之左右乔思恭宋愿与之同说悟复斩之 
建炎以来系年要录卷二十七 


●建炎以来系年要录卷二十八 
　　宋 李心传 撰 
　　建炎三年九月丙午朔日有食之所蚀仅四分未几复退故事日食不视朝吕颐浩言今车驾巡幸事务至繁乃以晚朝进呈公事上谓颐浩曰太史所奏日蚀早而分深朕适以油盆观之食浅而退速颐浩曰陛下严恭寅畏感格如此 宣义郎监登闻鼓院范焘上封事上批令奉使金国吕颐浩召直学士院汪藻至都堂令作国书且召焘赴堂咨问颐浩奏使臣以忠信为主而焘所献封事狂诞不经乃罢之 诏尚书兵部侍郎汤东野权管平江府职事以李邴未至故也 是日上幸登云门外阅水军时谍报金人陷登莱密州且于梁山泊造舟恐由海道以窥江浙初命杜充居建康尽护诸将至是辅臣言建康至杭州千里至明越又数百里缓急禀命恐失事机请以左军都统制韩世忠充两浙江淮守御使自镇江至苏常界圌山福山诸要害处悉以隶之上曰未可此曹少能深识义理若权势稍盛将来必与杜充争衡止令兼圌山足矣 
　　己酉上次常州 
　　庚戌上次无锡县晚朝进呈周望言昨晚望气楚清觉尝占天象牛宿光明正在东南敌骑不渡江第恐扰关狭襄邓为五路灾尔上曰大率皆本晋天文志本朝自祖宗禁星纬之学故自太史外世罕知者金人不禁其人往往习知之 
　　辛亥上次平江府 
　　壬子金人降单州取兴仁府遂陷南京守臣直徽猷阁凌唐佐为所执敌因而用之龚颐正忠义录云唐佐知应天府建炎三年金人围城守节不屈伪齐欲用之不受命为所害此误也赵甡之遗史云金人至应天唐佐投拜金人以应天为归德府令唐佐知府事日历附传亦云金人陷南京执唐佐降之复以为南京守今从附传唐佐绍兴二年十月死节 
　　癸丑端明殿学士签书枢密院事周望充两浙荆湖等路宣抚使时尚书右仆射吕颐浩请自留平江督诸将拒战而命望驻兵鄂渚以控上流既而上以颐浩不可去行在乃以望为两浙宣抚使总兵守平江府 翰林学士奉议郎张守为端明殿学士朝奉郎同签书枢密院事 正议大夫李棁守户部尚书往建康调军食熊克小历户部侍郎李棁迁尚书按棁靖康中已为执政无缘复除侍郎克误也棁初见元年正月辛卯 尚书户部侍郎陈邦光移刑部兵部侍郎汤东野移工部 诏江东宣抚使刘光世移屯江州时隆祐皇太后在南昌议者以为自蕲黄渡江陆行二百余里可至上忧之遂命光世自姑熟移军以为南昌屏蔽既至军中月费钱十三万缗江南路制置使起复宝文阁直学士权邦彦以用度不足告于朝已而言得东平府故吏报其父亡遂解官持服 
　　丙辰迪功郎张邵为奉议郎直龙图阁假礼部尚书充大金军前通问使起复武翼郎杨宪为武义大夫副之时将复遣使入金而邵以上书得见因请行邵自楚州渡淮则逢金军遂见左监军完颜昌于昌邑前御史中丞秦桧在焉知莱州吴鉌者宣和间为太学生与邵善昌使与邵饮酒鉌颇有得色初邵之至军也昌责邵拜礼邵不从昌怒使人拘于昌邑久之宪与其从者谋欲共杀监已者脱身来归事泄金人执宪鞭之与其徒囚祚山寨土牢邵以不同谋得免邵初见今年三月 初张浚调兵潭州而帅臣直龙图阁辛炳懦怯不能遣几至生变浚罢之起复直龙图阁向子諲知潭州至是以闻日历于此日书二人除罢按此月壬申潭州军变子諲已在本州相去才十六日不应赴镇如是之遽盖浚先除后奏也 高丽请入贡诏不许给事中兼直学士院汪藻草诏略曰坏晋馆以纳车庶无后悔闭玉关而谢质匪用前规上大善之以藻为得体绍兴二年闰四月癸巳再入贡 金人陷沂州守臣以城降 
　　辛酉徽猷阁直学士陈彦文落职以张浚奏其在江州妄用诸司钱四十余万缗且多欺隐也仍遣御史一员往察其事未几彦文卒 朝议大夫知岳州按史作鼎州邢倞坐结伊都事再责汝州团练副使英州安置倞结伊都事已见元年正月辛卯 
　　壬戌宣教郎直秘阁京东转运判官张自牧追还所转官资职名章服令开具元赍钱物收支数申尚书省金之未渡江也诏以自牧兼京东制置副使厚赐金帛遣行自牧至扬州留不进居数月乃言有已见机密急切利害大事欲具实封差人赍申朝廷窃虑路中失滞今不免渡江前来欲乘时速诣都堂面禀朝廷察其欺罔乃重黜之会军务扰攘事遂寝此乃绍兴五年五月十三日张绚劾疏修入他书并无之 
　　癸亥尚书左司员外郎兼御营使司参议官李承造直秘阁知筠州以言者论列故有是命 右武大夫忠州防御使知泗州李成言所统军众天寒无衣今艰难之际府库不充欲望量赐支绢以激战士诏成所言忠能体国令户部辍绢二万匹赐之初上遣贺子仪抚谕成成即令其将张琮赴行在又命举人许道为表谢上曰恨无李广之无双愿效颜回之不贰吕颐浩喜以琮为秉义郎召道赴行在琮自言本诸生乃以为成务郎使趣成入见道行至白塔市成追还之复以其众叛琮遂归诏以琮监温州酒税琮安肃军人道泗州人也 
　　丁卯直龙图阁福建转运使程迈守太常少卿 江南西路提点刑狱公事张公济为尚书右司郎中 尚书金部员外郎王冈为御营使司参议官冈无锡人吕颐浩之守扬也冈通判州事多所赞助颐浩德之至是外召为郎寻荐对而有是命 
　　己巳御笔朕累下＜宀十见＞恤之诏而迫于经费未能悉如所怀今闻东南和预买绢其毙尤甚可下江浙减四分之一以＜宀十见＞民力仍俵见钱违寘之法令尚书省榜谕 徽猷阁待制知建康府胡舜陟为两浙宣抚使司参谋官徽猷阁直学士知镇江府陈邦光为显谟阁直学士知建康府沿江都制置使徽猷阁待制两浙宣抚司参谋官胡唐老知镇江府舜陟邦光之除熊克小历系之十一月己酉按唐老实代邦光而日历四年四月壬辰有唐老母康氏乞恩泽状云自宣谋移镇江府十一月三日到任决不是初五日除日历闰八月四日陈邦光知建康府九月七日陈邦光除刑部侍郎此亦差误按建康知府题名陈邦光今年十月到任以时考之当是九月二十四日除日历误差一月今移附此但不知唐老何以许时方到官当考时舜陟以金人势逼乃求为周望属官吕颐浩从之浙东制置使韩世忠在镇江或执舜陟以献世忠数其弃城之罪缚于海舟之桅樯既而问之曰改除矣乃听行 
　　庚午诏休兵兼旬可涓日进发以尚书工部侍郎汤东野为徽猷阁直学士知平江府兼两浙西路安抚制置使留御营统制官巨师古陈思恭李贵以所部守平江并受宣抚使周望节制始平江人犹幸驻跸倚以为安及是皆失望于是有远散之闽越者 宣抚处置使张浚言已劄下京湖川狭转运司时下差官权摄职任若犯入已赃其元差官并同罪从之 是日李成入滁州初知滁州向子伋闻有敌师乃堰滁河使环绕城下山水暴至堰成輙坏子伋令民输财募工叠石穿孔灌以金汁会秋雨连日堰卒坏子伋率军民徙居琅琊山寨五军之士仅二千人犹虑不能守闻成在泗即移书招之成喜尽掠泗州强壮以行或谓子伋曰成包藏深险岂可与共居子伋悟遂却之成怒率兵入城屯于州治 
　　辛未故直龙图阁邹浩追复龙图阁待制浩党籍待制已上第三十四人永州安置已见二年九月壬辰绍兴六年二月己酉再赠 故延康殿学士沉积中追复资政殿学士通奉大夫尽还合得恩数积中晋陵人宣和中知真定府上疏论不可取燕山童贯恶之夺其职至是三省以为言故有是命 
　　壬申上谓大臣曰有为朕言移跸浙东人情未孚宜降诏具述初非朕意悉出宰执庶几军民不怨朕既为天子当任天下之责举措未当岂可归过大臣王绹曰古之贤君不肯移灾股肱无以过此熊克小历载上语在癸丑今从日历 遣御史赵鼎往杭秀诸州按察上闻浙东西诸州科率黄幙且调民治道虑其扰人故命鼎先往仍许民间自陈其科率者皆还之 草泽天文耿静言太微垣正午推步今岁荧惑躔次方在己未应至太微垣上曰此人不深知朕夜以星图仰张殿中四更亲起见其已至昨夜已退二度半吕颐浩曰宋景出人君之言三而荧惑退舍或者疑焉陛下寅畏天应之速如此信传记之非虚也耿静耿坚之侄绍兴元年正月癸亥以从义郎枢密院克择官乞召耿进赴行在 是夜潭州禁卒自城南纵火杀一兵官于市劫其将使为主其将谲之以入甲仗库至子城反关拒之郡卒焚东西城楼火市民居放火自马军营始马军营忿之出战贼掠金银遂自东门出浏阳路城中大乱杀戮攘夺至旦未息帅臣向子諲命通判州事孟彦卿赵民彦以将领马军等追之至醴陵攸县间与乡兵战为寨栅所阻不能去遂招安归至城门皆搜索而入畏其党与不敢尽诛彦卿忠厚从父民彦燕人尝为张觉参谋者是也 
　　甲戌户部侍郎叶份请江浙湖广福建成都潼川府利州路赡学钱粮并起发赴行在内川广福建仍易轻赍京畿京东西淮南路赡学钱粮并借与漕司为军期之用夔州路半给漕司半易轻赍从之 金狭西诸路选锋都统罗索大合兵渡渭侵长安是日经略使郭琰遁去张浚行状载琰弃长安在今年九月二十九日甲戌今附此赵甡之遗史系之去年八月十二日甲午与此不同据史琰靖康元年四月自朝议大夫秘阁修撰除狭西制置解盐使不知今为何官职也 
　　乙亥御营统制官巨师古所部建卒陈观等谋为变焚营夜遁诏都统制辛企宗遣兵追捕至无锡县尽获之是月兵部尚书谢克家罢为徽猷阁学士知泉州 殿中侍御史赵鼎为侍御史先是御史中丞范宗尹因奏事论鼎自司谏迁殿中非故事上亦嘉鼎敢言故有是除 直龙图阁知婺州黎确行左司谏谏院题名 盗郦琼围光州固始县琼相州人崛起于兵火中尚气敢为众所推伏至是转寇淮右知县事向宗辉悉力御之按宋史系甲戌日 保宁军承宣使主管侍卫步军司公事闾勍以所部奉西京会圣宫祖宗神御南归由蔡河而下至濠州守臣孙逸谓之曰太尉虽王臣而逸未尝识面今为军民计不敢开门勍曰勍奉祖宗神御而来守臣郊迎礼也逸乃朝服率属吏遥拜于四望楼勍不能夺而去初勍至渺河遇剧贼张用说使归朝以其义女嫁之因以为中军统领用遣其参议官刘舜臣与勍偕行 
　　是秋金国元帅府复试辽国及两河举人于蔚州辽人试词赋河北人试经义始用契丹三岁之制初乡荐次府解次省试乃曰及第时有士人不愿赴者州县必根刷遣之云中路察判张孝纯主文得赵洞孙九鼎诸人九鼎忻州人也宣和间尝游太学陷金五年始登第熊克小历称九鼎陷金十年始登第盖承洪迈夷坚志所书也非实金人以靖康元年陷河东至此始五年盖误记耳 金左副元帅宗维禁隐藏被掠亡人士者罪死 初金人之始用兵也右副元帅宗杰建枢密院于燕京以刘彦宗主之左副元帅宗维建枢密院于西京即云中府以时立爱主之彦宗初见元年正月辛卯立爱初见元年八月末金人呼为东朝廷西朝廷及是彦宗以病卒宗维乃并枢密院于西京以西京留守韩企先与立爱同主之宗维素念彦宗遂以其子筈签书枢密院事又以通事高庆裔为大同尹山西兵马都部署按原注作英宗庙讳同音今补以乌凌阿思谋权太原少尹思谋即色哷美姓最贱宗维初起时色哷美方负薪宗维喜其才妻以庶弟宗宪之乳母命为都点检久之其门人洛阳吴士鼎为制今名宗维以思谋奉使有劳令枢密院白身差权少尹 金国枢密院分河间真定府为河北东西路平阳太原府为河东南北路去中山庆源隆德信德河中府名复旧州名去庆成军名复旧县名改安肃军为徐州广信军为遂州威胜军为沁州顺安军为安州永宁军为宁州升乐寿县为乐寿州降北平军为永平县 金元帅府禁民汉服又下令髡发不如式者杀之青州观察使李邈故为真定帅城陷入燕留金三年金欲以邈知沧州笑不答及髡发令下邈愤诋之金人以挝击其舌流血复吮血噀之翼日自祝发为浮屠金人大怒命击杀之邈将死颜色不变谓行刑者曰愿容我辞南朝皇帝拜讫南向端坐就戮燕山之人皆为之流涕邈清江人家世业儒其母曾巩女兄弟也登进士第累官部刺史以忤蔡京意畏祸换右列死年六十九后秦桧还言其忠赠昭化军节度使谥忠壮邈死不得其时附传云建炎三年故附于今秋金人下令髡发之后 初宣武卒阎进从朱弁出使至是逃归为逻者所获西京留守高庆裔义而释之进逃遁至三乃见杀进南乡受刃而毙保义郎李舟者被拘髡其首舟愤懑一夕死此据朱弁奏不得其月日故附于庆裔除留守及金人下令后 是时知代州刘陶执一军人于市验之顶发稍长大小且不如式即斩之其后知赵州韩常知解州耿守忠见小民有衣犊鼻者亦责以汉服斩之生灵无辜被害莫可胜纪时复布帛大贵细民无力易之坐困于家皆不敢出常庆和子守忠本燕人宣和末为石岭关守将宗维兵至以关降因为金用 
　　冬十月丙子朔诏诸路按察官自通判至监司岁具发摘过赃吏姓名置籍申尚书省以为殿最即有失按而因事闻者重谴之 给事中兼权直学士院汪藻转对请结故辽达实林牙以图兴复 
　　丁丑金人侵蔡州守臣程昌＜宀禹＞遣将时贵拒之敌留攻七日而去既而贼田皋犯新恩县昌＜宀禹＞命杜湛出擒之昌＜宀禹＞因留皋以为将此据昌＜宀禹＞奏状及家传参修昌＜宀禹＞所奏守御事甚详十一月乙巳朔有旨劄下江淮诸州为法文多不载日历绍兴六年五月十三日量移人滕膺状昨任京西运副建炎三年十月金人来侵蔡州知州程昌＜宀禹＞托病在假膺遂措置捍退与此不同当考 
　　戊寅上发平江府自巡幸以来驾后诸军多乘势为乱至是诏驾后诸军先发独以禁卫诸班扈跸由是平江得安此据钱复平江记 
　　利州路转运司奏辛企宗擅引兵过兴洋庚辰诏诸军擅入川者依军法 
　　癸未上至临安府 
　　丙戌执政登御舟奏事吕颐浩曰陛下迩来圣容清癯恐以艰难圣虑焦劳所致然愿以宗庙社稷付托之重少＜宀十见＞圣抱以图中兴上曰朕尝夜观天象见荧惑躔次稍差食素已二十余日须俟复行轨道当复常膳 
　　庚寅上御舟幸浙东时内侍冯益以潜邸旧恩恃此颇恣与御前右军都统制张俊争渡以语侵俊且诉于上事下御史台侍御史赵鼎言明受之变起于内侍覆车之辙不可不戒益绍兴六年七月庚辰贬 郭仲威自楚州引兵至通州遂渡江至常熟县两浙宣抚使周望招降之仲威有众数万人望承制以仲威为观察使充本司统制官使将其军屯虎邱山寺日历闰八月辛卯御营使司劄子鲁珏听杜充使唤此日后书郭仲威至通州受周望招安鲁珏而下以次补官前后不同当考 
　　辛卯李成陷滁州先是李成攻琅琊山寨知滁州中奉大夫向子伋遣僧智修持书遗成通好且犒师成不从攻之益急寨中惟有涧水不足以供数万人之食军中皆食炒米多得渴疾于是往往越城而遁鸦觜山高而逼成累土运薪填其＜土幻＞处遂与城平是日贼攻城大肆杀掠沟涧流血成执子伋杀之尽取强壮以充军日历辛卯李成陷滁州按此时滁州已移治矣向子伋事以赵甡之遗史修入 
　　壬辰上至越州入居州廨百司分寓王明清挥麈录云上初过萧山县宗室赵不衰等迎拜道左上大喜顾左右曰符兆如是吾无虑矣命进不衰三秩晚朝谓宰执曰朕自建康至此不无扰民欲赦所经州县朕诚知数赦非良民之幸但金人榜文要动摇民心使归怨国家强使从彼因赦谕以朕意谓巡幸非出得已事定当议蠲除令词臣深知此意 
　　戊戌令东南八路提刑司岁收诸色经制钱赴行在一曰权添酒钱二曰量添卖糟钱三曰增添田宅牙税钱四曰官员等请给头子钱五曰楼店务添三分房钱其后岁收凡六百六十余万缗而四川不与焉绍兴元年四月庚午可参考 知枢密院事宣抚处置使张浚至兴元上奏曰窃见汉中实天下形势之地号令中原必基于此谨于兴元积粟理财以待巡幸愿陛下早为西行之谋前控六路之师后据两川之粟左通荆襄之财右出秦陇之马天下大计斯可定矣浚治兵兴元欲易置狭右诸帅乃徙端明殿学士知熙州张深知利州充利州路兵马钤辖安抚使而以明州观察使刘锡代之于是徽猷阁直学士知成都府卢法原去利州路兵马钤辖不兼利路置帅成都帅臣不兼利路自此始既而赵哲帅庆刘锜帅渭孙渥帅秦于是诸路帅臣悉用武人矣锜锡弟也行状浚以十月二十三日抵兴元故附此锡以今年七月除熙帅续成都记法原今年八月罢兼利钤当是七月与深并命也哲锡渥之除皆未见本年月日且附此俟考浚又以武功大夫忠州防御使本司前军统制王彦为利州路兵马钤辖浚初至汉中问诸将以大举之策彦曰狭西兵将上下之情皆未相通若少有不利则五路俱失不若且屯兵利阆兴洋以固根本若敌人来侵则檄诸将帅互为应援以御敌若不捷亦未至为大失也时浚之幕客皆轻锐闻彦之言相视而笑彦以言不行即求去故浚因而授之彦为利钤未必即在此月附此俟考 是日金人陷寿春府时金人大起燕云河朔民兵入边又使万户尼楚赫布尔噶苏大托卜嘉王伯隆等将女直渤海汉军以完颜宗弼为统帅初邓绍密既死淮西提点刑狱合门宣赞舍人马识远代知府事识远旧尝使金金将知之南侵过城下扣城呼曰马提刑与我相识何不开门司法参军王尚功闻之夜见识远说以迎降识远拒不可府人籍籍言郡守有异志识远惧不敢出以印授通判府事朝散郎王摅摅即自为降书启城迎拜金兵亦不入城但邀识远至军中三日已而以其将周企知府事遂南行此据洪迈夷坚志增修志中通判无名今以日历寿春府奏状考之则王摅也余见四年十二月癸未 修武郎宋汝为奉诏副京东转运判官杜时亮使金请和行次寿春遇完颜宗弼军不克与时亮会汝为独驰入金壁奉上国书宗弼怒命执之欲加僇辱汝为色不变曰一死固不辞然衔命出疆愿达书吐一词死未晚宗弼顾汝为不屈遂解缚延之坐且问其邑里谓左右曰此山东忠义之士也以金帛酒食遗之命引至东平见刘豫汝为曰愿伏剑为南朝鬼岂忍背主不忠于所事宗弼亦感叹遂留之军中此据宋氏忠嘉集修入集又云乌珠遣傔人三十辈护送汝为至京师则恐误盖此时京师未陷当是来年北归时也今且云留之军中更俟详究 
　　庚子金人侵黄州守臣直龙图阁赵令＜山成＞死之先是张用屯光州境内沿淮为栅上下百里尽收禾稼入寨中储蓄甚富光州患之及是敌闻隆祐皇太后驻南昌欲自蕲黄济乃遣精骑五百直攻其寨用之众数万悉奔散金人遂焚用积聚径趋黄州敌之未至也令＜山成＞以内艰去诏移州治武昌县命下而令＜山成＞起复前一日辰刻敌至黄州守衙军校晏兴得其木笴凿头箭遣军士潘明浮江白令＜山成＞令＜山成＞视之惊曰金兵也夜半以官军渡江入黄州敌治兵攻城翌日城陷令＜山成＞在西壁被执金人犹欲降之令＜山成＞大骂曰汝辈侵陵中国杀害生灵我虽死不屈金人饮以酒令＜山成＞挥之又衣以战袍令＜山成＞曰我岂当此服金人曰赵使君何坚执如此今天下大半为大金所有若降当富贵令＜山成＞曰此膝但拜祖宗岂能拜尔金人怒以鞭击令＜山成＞流血被面令＜山成＞骂不绝口遂敲杀之兵马都监王达军事判官吴源巡检刘卓皆为所杀令＜山成＞守黄踰再岁群盗丁进李成张遇贵仲正之徒俱不能犯至是卒以节死事闻赠徽猷阁待制谥曰愍 
　　辛丑张浚承制以朝请郎同主管川狭茶马监牧公事赵开兼宣抚司随军转运使专一总领四川财赋开言蜀民已困惟榷率尚有赢余而贪猾认以为已私惟不恤怨詈断而行之庶救一时之急浚以为然于是大变酒法自成都始先罢公帑卖供给酒即旧扑买坊场所置隔槽听民以米赴官自酿每一斛输钱三千头子钱二十二多寡不限数明年遂遍四路行其法夔路旧无酒禁开始榷之旧四川酒课岁为钱一百四十万缗自是递增至六百九十余万缗夔酒绍兴十五年七月乙巳减免 是日金人自黄州济江初金人得岸下小舟其数不多乃毁民居为筏以舟引之而行集英殿修撰荆湖沿江措置副使王义叔闻敌逼黄州引舟遁去敌遂渡大江凡三日济江尽绝时江东宣抚使刘光世在江州日与朝奉大夫韩梠置酒高会无有知敌至者比知之以为蕲黄间小盗遣前军统制王德拒之于兴国军始知为金人至遂遁梠粹彦子粹彦琦子故资政殿学士宣和末为户部侍郎责黄州安置于是敌自大冶县径趋洪州大事记金之分道南侵也不惟庐州之李会濠州之孙逸和州之李铸无为军之李知几真州之向子忞洪州之王子献临江之吴将之吉州之杨渊抚州之王仲山袁州之王仲嶷建康之杜充越州之李邺谭州之向子諲荆南之唐壳或降或走而张浚刘光世之兵亦遁矣岂独江淮素无兵备哉亦习见两河官吏被祸而无益宁畏敌而不畏义也
  </div>
  <div class="pagination">
   <a href="建炎以来系年要录_page8.html">
    上一页
   </a>
   <span>
    ...
   </span>
   <a href="建炎以来系年要录_page4.html">
    4
   </a>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <a href="建炎以来系年要录_page7.html">
    7
   </a>
   <a href="建炎以来系年要录_page8.html">
    8
   </a>
   <span class="current-page">
    9
   </span>
   <a href="建炎以来系年要录_page10.html">
    10
   </a>
   <a href="建炎以来系年要录_page11.html">
    11
   </a>
   <a href="建炎以来系年要录_page12.html">
    12
   </a>
   <a href="建炎以来系年要录_page13.html">
    13
   </a>
   <a href="建炎以来系年要录_page14.html">
    14
   </a>
   <span>
    ...
   </span>
   <a href="建炎以来系年要录_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
