<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 571 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 571 页/共 607 页
  </h1>
  <div class="content">
   六月戊申，建武军节度使、驸马都尉李玮卒。上奠哭之，赠开府仪同三司。（赠开府，政目十八日事。今附此。）
　　庚戌，太妃门客□彦章补假承务郎。（政目四日事。明年三月七日，当考。）
　　陕西转运使判官张景先升为副使。（政目四日事。来之邵云云，在七月二日。）
　　辛亥，礼部言：「检准元佑五年二月十六日敕：『勘会科场新兼诗赋，虑诸路阙诗赋试官，其通判内有可差之人亦许差充。』又元佑五年三月十九日礼部状，准条：『诸州应举不满百人，转运司预相度，指近便州并试。』欲诸州应举不满一百五十人者，权依上条并试。」从之。
　　甲寅，起居郎兼权给事中姚□、起居舍人吕陶并为中书舍人。（五月十六日。黄庆基言可考。政目同。）秘书少监王古为起居郎。（政目初八日。）秘书丞吕希纯为起居舍人。（政目初八日。）监察御史来之邵为殿中侍御史。（政目初八日。）知润州、集贤校理崔公度为秘书少监。公度辞不至，加直龙图阁，仍知润州。（公度先以集校知润州【一○】，在六年闰八月六日。政目初八日，公度秘少，实录无之。绍圣二年十一月六日，乃以新除秘少知宣州。按公度传，知润州，以起居郎召，辞章再上，七年正月二十六日复知润州。未满岁，除秘书少监，辞如初。除直龙图阁，仍知润州。召赴阙，复辞。绍圣二年，再除秘书少监，又力辞，得知宣州。据公度传，除直龙图阁不见的月日。今附此。）右朝奉郎、司农少寺丞秦定为江南东路转运判官。（政目初八日。实录在二十一日。）
　　王筌，冲照处士。（政目初八日，书王筌冲照处士其事，当考筌何人。）
　　礼部尚书苏轼乞知越州，诏不允。
　　戊午，中大夫、守尚书左丞梁焘充资政殿学士、同醴泉观使。先是，焘以疾求罢，有诏与在京宫观使。宰相奏以故事，非宰相不除使，遂置同使之名以宠之。（七月八日知颍昌。梁焘罢政，必有因缘，而实录但称以疾，新、旧传皆然。邵伯温作杨畏传云，畏寄声章惇，云以苏、吕势逐刘挚、梁焘，则焘亦必被弹射也。当考。政目同观使亦系十二日。元佑六年正月，冯京已除中太一宫使，京亦未尝为宰相也，不知焘传何以云然。当考。）焘初以议边事不合，即属疾求罢。章累上，皆遣内侍封还，仍问所以必去之理，并密访人材。焘曰：「信任不笃，言不见听，而询人材之可用者，非臣敢当也。」使者再至，乃具手奏，谓：「人材可大任者，圣主当自知之。但须识别邪正，公天下之善恶，使官家左右前后皆得正人，则天下受福，宗社有庆矣。陛下必欲知可大用之人，无过于图任旧人中坚正纯厚、有人望者，不牵左右好恶之言以移圣意，天下幸甚！」既授资政殿学士、同醴泉观使，又四上章求补外，出知颍昌。临行，遣内侍赐茶药，宣谕曰：「已用卿言，复相范纯仁矣。」（出知颍昌在七月八日，此据梁焘行状删修，其信否当考。梁焘行状，张舜民作：「公力陈疾自佚，惧废国事，虽曲示优眷，义非敢安。章三入，遣内侍封还，公又力辞之。先是，公论边事不决，预以书箧衣囊寄置别舍。翌日，空府第迁观音佛祠。引去表再上，诏不允，仍断来章，赐以优告。公意谓大臣议论多不得行，何以补报？决以得请为期。章累拜不已，上连遣近珰相继至第，封还札子，问所以必去之理，及令密访人材。公曰：『信任不笃，言不见听，而询问人材之可用者，非臣敢当也。』使者再至，即为手奏，谓：『人材可大任者，圣主当自知之。但须识别邪正，公天下之善恶，使官家左右前后皆得正人，则天下受福，宗社有庆矣。陛下必欲知可大用之人，无过于图任旧人中坚正纯厚、有人望者，不牵左右好恶之言以移圣意，天下幸甚！』而公请愈坚。又明日，宣仁谕宰相，许解机政，令与在京宫使。故事，非宰相不除使，遂置同使之名，以资政殿学士、同醴泉观使。公辞：『特置使名，恩礼优重，官制以来未有前比，臣不敢当，愿得便郡以就赡养。』两宫遣近臣宣谕曰：『官家不欲卿去，方且大用。』公但感激恩遇而已。寻复疏陈前所言，力辞同醴泉观使。章四入，改知颍昌府、充京西北路安抚使，以疾免谢辞。出都之日，上命中贵人赐茶药，宣谕：『已用卿言用旧人，复相范纯仁，候至卿安，即召矣。』」）
　　手札赐吕大防曰：「见任执政官阙员稍多，今欲先除右仆射一员，若以见任人递迁除授，又虑中外人情不与，必致议论纷纭。今思之，不若且于旧人中图任。欲除范纯仁作右仆射，不知如何？或得稳当，且先遣一御药院官赍诏书召赴阙，然后降麻。」大防奏：「进用大臣，非臣所敢僭预，如所宣示，实允髃议。」己未，遣勾当御药院李倬赍诏书赐观文殿大学士、大中大夫、知颍昌府范纯仁，令乘驿赴阙。先是，侍御史杨畏言：「外议以苏颂初罢，恐必用尚书右丞、同知枢密院事二人而已。一则天资褊狭，非有簄通济务之材，且徇己强愎，未必无怀恩报怨之意；一则器业、节操、材望之类，一切未见可取，只缘联姻近戚而处本兵，中外已籍籍不平，况任宰相乎？」（右丞郑雍，同知枢密院韩忠彦。）于是，闻将以纯仁为右仆射，畏又言：「治天下者赏罚号令，而况宰相佐人君出赏罚号令，以示至公哉！纯仁去岁帅太原府，守边无状，上下失备，西贼乘之犯麟州，蹂践千里，死者数万人，方罢帅降官，名在谪籍，而陛下遽命以为相，是赏罚不正，而功罪未判也。以为功则罪籍未除，以为罪则未应除召，况为相哉！陛下命相而赏罚未明，何以昭示天下哉？」自是七疏，皆不听。监察御史来之邵又言：「纯仁师事程颐，闇狠不才，于国无补。」及纯仁至，畏又言：「纯仁自颍昌府被召，未入见而张盖过内门，为不恭。」太皇太后皆不听。（此据王铚元佑八年补录增入。铚又云：「太皇太后觉言者观望吕大防、苏辙意，屡攻罢宰相、执政，以纯仁旧德，故召用，待至国门始下制。畏与之邵俱论纯仁不当为相，当时皆谓畏等阴受风旨，非公论也。」铚所云盖与邵伯温略同，须更考详。）或曰：「畏与苏轼、辙俱蜀人，前击刘挚【一一】，后击苏颂，皆阴为辙地。太皇太后觉畏私意，故复自外召用纯仁。畏寻又言辙不可大用云。」（此据邵伯温辨诬，畏为辙地，恐未必然。已见六年十月十八日并二十八日，当与王铚所录并考。政目，召范纯仁系十二日，或改己未十三日，作是日戊午。）
　　辛酉，资政殿大学士、右光禄大夫、知扬州张璪卒。赠右金紫光禄大夫，赐绢五百疋，谥简翼。（此据王存墓志。新录缺璪传，缘旧录缺卷故也。王铚补传亦当别修。政目于二十八日书赠璪金紫，于七月十二日书赐绢五百疋。璪墓志，王存作，杂录第一策有之。）
　　壬戌，门下中书后省言：「准朝旨，编修在京通用条贯，取到在京诸司条件，修为一书。除系海行一路、一州、一县及省、曹、寺、监、库、务法皆析出关送所属，内一时指挥，不可为永法者【一二】，且合存留依旧外，共修成敕令格式若干册。所有元佑三年十月终以前条贯，已经删修收藏者，更不施行。其十一月一日以后续降，自为后敕，及虽在上件月日以前，若不经本省去取，并已行关送者，并合依旧施行。仍乞随敕令格式名，冠以元佑为名。」从之。
　　端明殿学士兼翰林侍读学士、礼部尚书苏轼言：「臣伏见元佑五年秋颁条贯，诸民庶之家，祖父母、父母老疾无人供侍，子孙居丧者，听尊长自陈，验实婚娶。伏以人子居父母丧不得嫁娶，人伦之正，王道之本也。孟子论礼色之轻重，不以所重徇所轻。丧三年，二十五月，使嫁娶有二十五月之迟，此色之轻者也。释丧而婚会，邻于禽犊，此礼之重者也。先王之政亦有适时从宜者矣，然不立居丧嫁娶之法者，所害大也。近世始立『女居父母及夫丧，而贫乏不能自存，并听百日外嫁娶』之法，既已害礼伤教矣，然犹或可以从权而冒行者，以女弱不能自立，恐有流落不虞之患也。今又使男子为之，此何义也哉？男年至于可娶，虽无兼侍，亦足以养父母矣，今使之释丧而婚会，是直使民以色废礼耳，岂不过矣哉？春秋记经礼之变，必曰自某人始。使秉直笔者书曰：『男子居父母丧得娶妻，自元佑始。』岂不为当世之病乎？臣谨按，此法本因邛州官吏妄有起请，当时法官有失考论，便为立法。臣备位秩宗，前日又因迩英进读，论及此事，不敢不奏。伏望圣慈特降指挥，削去上条，稍正礼俗。」癸亥，诏从轼请。
　　甲子，资政殿学士、知真定府李清臣为户部尚书。（政目六月十八日。实录在八月二十五日。复召清臣，必有议论，但未见记录者，当考求追附。）资政殿学士、同醴泉观使梁焘知颍昌府。（此据政目。焘与刘安世同出，实录在七月癸未，今不取。）宝文阁待制、枢密都承旨刘安世知真定府。（政目六月十八日。实录在八月二十七日，今从政目。韩瓘云云，当附注八月二十七日。）提点河东路刑狱毕仲游为职方员外郎。（政目。）
　　乙丑，左宣德郎、秘书省校对黄本秦观为正字。（政目十九日。实录在七月二十四日。）
　　丙寅，刑部言：修立到司门条，内陈请废置移复城门、关津、桥道，并申刑部，及部送官物出入画时，具部送人姓名，申所属寺监及尚书本部。从之。
　　戊辰，诏诸元无县学处辄创，及旧学舍损坏许令人户出备钱物修整者，各杖一百。以尚书省言外路多违法科率造学故也。
　　权工部侍郎王钦臣权吏部侍郎。（政目二十二日。）都水监丞鲁君贶为水部员外郎。（政目二十二日。）秘阁校理、徐王府记室龚原为两浙转运判官。（政目二十二日。）
　　辛未，吏部言：应转运提刑司依赦奏到知州、县令在任政迹优异者，乞与升名次。从之。
　　壬申，礼部尚书、端明殿学士、翰林侍读学士、左朝散郎苏轼知定州。（按苏轼奏议，八月十九日以端明侍读礼书，论读汉、唐正史，则六月二十六日不应已除定。又实录于九月十三日再书除定州，恐六月二十六日所书或误。不然，六月二十六日初除州不行，故九月十三日再除，而实录不能详记所以也。当考。六月八日，轼乞越州，不允。七月二十四日，轼又以新知定州乞改知越州，诏不允。政目亦于二十六日书轼知定州。）资政殿学士、知定州许将知扬州。（政目六月二十六日。）
　　癸酉，尚书省言：「昨勘会官员因恩赏与占射差遣者到部，凡在选久待名次之人皆被升，压有及一二年以上未到注授者，虑亦有可减与别等恩例，送吏部子细参照申，初谓占射差遣亦或可减与别等恩例，仍为事不当得此酬銟，或已得转官循资而涉侥幸，有即与删削，或与改授指射升名之类，非谓必欲全罢占射。今吏部一例改换减年磨勘，却是岁增转官、荫补请给，本部四选合再行看详。」从之。
　　尚书省言：「访闻诸路兵夫，多被奸恶之人以货卖熟食为名，阴加屠害。其部辖官司地分干系人，又以弊源深远，刑名至重，不切擒捕，只以逃走为名，致无由究治。缘未有特立告捕赏罚专条，其本县令佐，及部辖兵夫官司，并地分人、同队兵夫等，亦各未有觉察赏罚连坐之法，合付刑部立法。」从之。
　　甲戌，都水使者□安持为太仆卿。（政目二十八日。三年十一月十八日安持为都水。六年十二月二十六日再任。）
　　乙亥，左朝散大夫、权发遣河北路转运副使叶伸落发遣字。（缘七月二日来之邵论张景先及叶伸，故特出此，或削去可也。）
　　是月，直龙图阁、知秦州吕大忠加宝文阁待制再任。（据大忠本传云：除直龙图阁、知秦州，满岁，加宝文阁待制再任。行状云除宝制再任在八年。按大忠以元佑五年六月二十八日加直龙图阁、知秦州，至八年六月恰满三岁，因附见月末，更俟考详，或附年末。）
　　注　　释
　　【一】赵令畤「畤」原作「时」，据阁本、活字本、宋史卷二四四宗室传及下文改。
　　【二】政目乃无此「乃」原作「仍」，据阁本改。
　　【三】谤讪朝政「讪」原作「诎」，据阁本、活字本及长编纪事本末卷1052苏贬逐改。
　　【四】公足以兼听「听」原作「德」，据阁本、活字本改。
　　【五】非唯中伤正人「正」，阁本、活字本、长编纪事本末卷1052苏贬逐均作「士」。
　　【六】四年三月二日为江西运判「三月」，阁本作「二月」。
　　【七】后来转运司差官勘得姓曹人招服非理昏赖「司」原作「使」，据阁本及东坡奏议卷一三辨黄庆基弹劾札子改。
　　【八】又庆基所言臣在颍州失入丁真死罪「入」原作「人」，据阁本、活字本及上引东坡奏议改。
　　【九】谨当奉以周旋「旋」原作「全」，据阁本、长编纪事本末卷1052苏贬逐改。
　　【一○】公度先以集校知润州「校」原作「贤」，据阁本、活字本改。
　　【一一】前击刘挚「挚」原作「贽」，据阁本、活字本改。
　　【一二】不可为永法者「为」原作「谓」，据阁本改。
续资治通鉴长编
卷四百八十五
卷四百八十五
　　起讫时间 起哲宗绍圣四年四月乙酉尽是月庚子
　　卷　　名 续资治通鉴长编卷四百八十五
　　帝　　号 宋哲宗
　　年　　号 绍圣四年（丁丑，1997）
　　全　　文
　　夏四月乙酉，详定敕令所言：诸路应有改更役法、衙规事件，并令户部看详，申尚书省，候推行成绪，即依元丰旧法一事令户部指挥，季终闻奏。从之。（新本削去。）
　　枢密院言：「河东路自去秋及今，折克行等累统制军马出塞，无不胜捷，前后共获贼首三千余级。近出师援助修筑葭芦，师旅方还，数日间，将兵出界，照应泾原进筑，直至西界地方长沙川以来【一】，讨荡贼巢，斩级二千，获孳畜、铠仗，焚荡族帐不少。贼觽缘此远遁，不敢并边耕牧。近据鄜延路经略司奏：日近西贼遇夜直至大理河以来耕种，昼则却归贼界，公然往返，全无畏惮。盖是本路军声不振，自来不曾敢出塞讨击，致贼界敢尔轻视。今彼界于近边，尚敢如此安然往来耕种，即界外三二百里间，人户耕农皆不失业。向去秋夏广有收成，资助贼粮，即必又为并兵大举之计，侵犯边防，使边人不免被害。欲令鄜延、环庆路经略司详此，当切多方体探贼界有贼马屯聚或部族住坐去处，决有万全可乘之利，即不限时月，选遣精锐兵将前去痛行讨荡。使贼界兵不解严，人户不敢安居耕种，免致秋成更为边患。况今来西人已困，当乘势攻扰，使其不得暂时安居，则可以坐致困敝。诸路帅臣如能精选将佐，整龊兵马，常为分番迭出讨荡之计，仍大作声势，如将深入，使知我不测，分兵处处为备。仍乘伺间便，可以扰击，倏往忽来，出其不意，随宜讨荡。则贼界部落不得安居，耕种失业，不惟无以资粮食，侵犯边境，兼近边人户疲困，无以为生，亦因此易为招纳，实于边计为便。」诏令熙河、泾原、河东经略司，依详已降指挥施行。若贼界对境有屯聚贼马及耕种住坐人户，知得远近多寡次第，委是有利可乘，即不限时月，相度出兵掩击。（新本删修云：枢密院言：「河东路自去秋及今，折克行等统军出塞，数奏肤功。近出师应援修筑葭芦，复将兵照应泾原进筑，直至长沙川，焚荡贼觽，不敢并边耕牧。近鄜延路经略司奏：西贼遇夜直至大理河耕种，昼则却归贼界。盖是本路军声不振，不敢出击，致贼界敢尔轻视。欲令鄜延、环庆路经略司，多方体探贼马屯聚，决有万全可乘之利，即选遣精锐，痛行讨荡。况今西人已困，当乘势攻扰。如诸路帅臣能选精锐，为迭出之计，使贼知我不测，分兵为备。仍乘伺间便，出其不意，则贼界部落不得安居。兼近边人户疲困，无以为生，易为招纳。」诏令熙河、泾原、河东路经略司，依已降指挥，若贼界对境委是有利可乘，即不限时月出兵掩击。）
　　丙戌，三省言：元丰差官职位高下称事，立为画一，革去临时，旋有申请轻重不伦之弊，元佑中遂行罢去。诏今后并依元丰条施行。
　　于阗国贡方物。（二十七日又见，当存一处。）
　　捧日天武四厢都指挥使、康州团练使、太原府路副总管王崇极知代州，兼管勾河东沿边安抚司事。（元符二年二月十二日曾布云云可考。）东上合门使、成州团练使、泾原路副总管王文振为太原府路副总管【二】。知麟州张世永复崇仪使、权发遣太原府路钤辖、管勾麟府路军马事。（布录，元符三年二月十一日同呈王恩躐迁在崇极及张璨之上。是时河东方收复葭芦寨，张构、王舜臣等引兵渡河，而崇极不出。诸路副帅于进筑讨荡之际，未有不统制军马出寨者，克行以崇极管军副帅，而边事之际，乃不与驱策，遂罢知代州，及管军递迁，遂擢王恩于其上。又每以元佑未除崇极、张璨为管军不当，上再三云：「张璨作管军尤可怪，今在否？」布云：「已作宫观。」）
　　丁亥，翰林学士承旨蔡京言：「三学补试外舍法，春以三月【三】，秋以八月。今来太学公试亦是同月，窃虑参杂。」诏补试外舍生，春用正月，秋以七月。（新无，可削。）
　　水部员外郎赵竦请浚十八里河，令贾种民往吕梁百步洪相度，添移水磨，与淮口相去不远。诏令计会发运并转运司同相度利害及合用功力以闻。（闰二月十九日可参考。）
　　刑部、大理寺言：「诸狱皆置气楼、凉窗，设浆饮，荐席，罪人以时沐浴，食物常令温暖。遇寒量支柴炭，贫者假以衣物。其枷杻，暑月五日一濯。有狱州、县当职官，半年一次躬行检视修葺，务令坚固。」从之。
　　戊子，朝献景灵宫，至于己丑。诏宣政使梁从政用勾当皇城司酬銟除宣庆使，依旧荣州防御使。
　　是日，曾布白上：「太学博士郑居中上殿如何？」上曰：「蔡京力荐。」布曰：「章惇常言市井险薄不可用。」上曰：「见说却作得文字，可以别用。」布曰：「只是一有词业举人尔。在太学中本与林自相倡和，近却大骂林自。近见臣却为龚原抱屈，称道非常，云『序辰不当缴告命』，又云『只因林自不善【四】，故觽恶之』，其为人反复可见矣。林豫在此，近对臣及林希言，福建只有二凶人，一在馆阁，一高科，乃林自、方天若也。林自凶慝，尤不可用。」上曰：「章惇亦自言林自是凶人。」布又言：「臣常言安惇辞权舍人，果然。今徐铎又辞，盖龚原之命，缴则得罪觽人，不缴则得罪执政，以此人无敢当者。愿陛下察此情，则原之命当否可知矣。」退见惇问：「居中何以上殿？」惇曰：「市井险薄则不可取，文艺亦有可取尔。」布又曰：「上言公亦以林自为凶人。」惇曰：「凶人则非，但狂狷尔。」布以林豫之语告之，遂默然。殿中侍御史陈次升言：「臣伏闻翰林承旨蔡京同林希先荐太学博士郑居中充御史，已闻不召，今又闻有旨令上殿，臣不知所由。未审别欲用居中耶，为复令充御史耶？谨按居中弟久中，故秘书省正字王雱之貋也。雱乃尚书左丞蔡卞妻之亲弟也。居中与卞系婚姻之家，又闻与中书侍郎许将、知枢密院曾布之家，亦联姻亲。今若令为御史，是废祖宗故事，若别与差遣，是孤寒之士无阶而进，其所引进者【五】，执政之亲党耳。况居中、周穜、林自辈实为徒侣，惟事绛巧憸佞，士论所不与。今多士盈庭，岂无如居中者，何居中之必进也？今既召对，乃朝廷已行之命，臣不敢乞罢。欲乞赐对之日，陛下察言观行，退之进之，断自圣衷，抑权贵亲党，而使寒士有可进之路。仍乞今后大臣引荐人材，伏望圣慈询问，是与不是执政亲党，然后详酌，指挥施行。不胜幸甚！」（正月十七日，京、希被诏同举御史。）
　　壬辰，西京左藏库副使兼合门通事舍人种朴为泾原路都监、知镇戎军。
　　诏恤刑条制依元丰令，提点刑狱司岁于四月、十月上旬检举，下诸州长官行讫奏闻。
　　知□州温益言：孔子庙宅，元佑中置教授一员，本家子弟在学不过一二十人，欲乞罢置。从之。
　　诏殿前都虞候、秦州防御使、权发遣熙河兰岷路经略安抚司事王文郁罢军政，权提举崇福宫，文郁以目疾有请也。
　　枢密院言：「兰州近日修复金城关，系就浮桥，本州岛边面已是牢固。缘泾原又进筑古高平、没烟峡城寨，下瞰天都不远，尚未与熙河边面通彻。如将来泾原举动，进筑天都、锹镢川、萧磨移隘等处，又须得与熙河两路声势相接，乃可互为肘臂，久远无虞。理宜更自熙河安西城东北青石峡口、青南讷心、东冷牟至会州以来，相度远近，修建城寨。仍自会州郄入打绳川建置堡塞，直截与南牟会相接，即与泾原通彻，互相照应近便，河南之地，夏贼无由更敢争占，将来耕垦稍及分数，则刍粮丰贱边费减省，方为久计。」诏令章楶、锺传究心体访山川地理远近，与控扼要害合修筑处，斟酌敌情兵力，合如何举动，可保全胜，具状以闻。
　　章楶奏：
　　臣元佑年中，任陕西转运使，巡历至泾原，后又承乏环庆，与泾原为切邻。讲求边防利害，乃知有葫芦河川，原野广阔，别无山谷巇崄之患，资藉水草，民兵易集。故臣到本路不旬日间，条上进筑之策，朝廷幸听其计，授以成算，假兵他路，乘机以进，两城并筑。上赖宗社之灵，天地助顺，甫及再旬，悉皆了当。然两城初建，百事草创，深入贼境，未敢耕牧。道路梗涩，篱落不全，东西两山，贼路数条，抄掠之患，朝夕必有。若不于古高平、上下笾江川等处修筑堡障，则今日二城寨，犹为孤绝。理当先固根本，俟粮草有备，兵民安居，然后更议斥大疆土，势须在二三年之后。今若遽欲有为，不独粮草未至足备，兼亦未知前去有无险隘，可与不可通行车乘。若非车乘，只用人力、头口，须十倍于今日进筑之数。或遇险隘，粮道为贼邀截，必须误事。至如昨来修筑石门城、好水寨，既以重兵当其锋，又分擘环庆、秦凤两路二万人及本路兵马一万人，使当东西两山贼马旁来之路。又遣兵马于怀远、三川、定川等处，张大声势，缓急照应。其粮草般运，往来道路，又差巡检三员裹送防托。然犹时有贼马至好水、峗朱龙、新结沟等处潜伏伺隙，欲出捎击粮道。若使当时备御不严，或西贼不顾存亡，遣三百骑出大川冲突粮道，人夫必致溃散。今于他处修筑，若道路不至明快，则馈饷之虞，十倍前日。兼熙河、秦凤路，臣平生未到，故彼处山川道路及远近地里，臣都不知，况又欲出生界修筑青石峡、东冷牟等处，决难遥度。只如本路没烟峡【六】、石门城在平川之内，去边壕不远，其地里远近及山川形势，据大兵至彼后画到图子，与前日传闻，百无一同。则青石峡等处利害，岂敢臆度？欲乞只令锺传相度，或别委通知边事、练达机权之人，子细商榷。又臣闻贼人所长者战斗，所重者报复。本路去年攻破贼堡，杀数千人，今又于其心腹之地建两城寨，杀获近二千级，所结仇怨比诸路特深。其建筑去处，皆系膏腴，谍者传西人语，「唱歌作乐田地，都被汉家占却」，又云「夺我饭曂」，观此事势，必须竭力尽死来争。自今以后，百计枝梧，尚虑不逮，若将来那辍本路兵马过他路，臣恐必有疏虞，合先具奏知。
　　又臣今来准朝旨相度修筑去处，虽未知朝廷欲兴举限期远近，若在三二年之后，边塞连岁丰熟，公私稍有储蓄，本路所筑两城寨篱落稍全，然后更议进筑，方保成功。若欲于今秋或来春便接续兴举，臣未见其可。且如熙河兵马自去年九月安西城之役以来，调发暴露，八个月之间，才得两月休息。人力疲弊，耕种失时，若不稍加全养，猝又驱使，恐不如意。及臣度朝廷所以急欲成就进筑之事，必谓西贼连年点集，事力困疲，人人怨咨，无有斗志，诸道交攻，应命不暇，遂致今春以来，诸处进筑、攻讨，皆有成功，虽臣亦以为西贼凋弊如此。至考昨来前石门之战，则大不然，彼以人马十余万觽，分头暴至，铠仗精明，纪律严整，锋镝既交，各尽死力鏖战。分合十数次，过河逼寨，奔突杀人。仍各携草一束，锹镢一件，意要填迭壕堑，斸掘城身，欲如永乐之事。幸而诸将同心奋击，托社稷之灵，以取胜捷，遂至我军还寨，无复追袭之患，不然事未可知。以此而观，则不当以「困弊无能为」待西人，朝廷不可不知也。黄贴子：
　　今来进筑二垒，虽蒙朝廷添屯东兵一十指挥，已抽那土兵兑换戍守，及于诸处权徱刷弓箭手贴数，分擘在逐城寨防托，诸处已觉阙事，须防今秋举国入寇，便合作十分枝梧。苟非假以岁月，招置弓箭手耕垦土田，难为战守长久之计。若便谋进筑，不惟未有人马可那戍守，亦恐粮运艰辛，别生边患。臣不敢不先事开陈，辄逃忤旨之诛，尚冀圣明垂照。
　　臣自到本路，既条上进筑之策，首会沿边城寨见在钱粮草料，度其力可以举动，方敢自必。今因应副石门、好水两城寨支用，如熙宁、高平、定川、三川、镇戎军年计及诸司见在钱斛，今皆所存不多，籴买过时，别无他术补助。又夏苗旱甚，秋种未入，将来军储，尚未可知。而熙宁寨等处，更当广行计置储蓄，以备缓急宿兵。臣方忧之，计未知所出。若依今来朝旨更议进筑，臣恐兵食匮乏，别生他患。乞下刘何、巴宜会计今来石门、好水两城寨进筑的确所费，及见今沿边城寨应干诸司见在钱斛奏闻【七】，然后乞朝廷斟酌事力，别降指挥。
　　又臣契勘前月二十一日，（前月，乃三月也。）会合四路军马役兵进筑石门、好水两城寨，粮草、楼橹、弓矢、畚插防守器具【八】，般辇并进，所恃大川别无艰阻。据转运司关牒，和雇到大车三千七百余辆，小车数千辆，人夫一万人，头口一万六千，往来镇戎、高平、熙宁等处般运，差官驱催，络绎于路。其所运粮草，一日只供得一日，仅免缺乏，迨至分屯，所余无几。今来若依朝旨所坐到地名，便议进筑，地里遥远，山川险阻，若欲留兵控扼以护般运，则军势已分；若只聚兵护筑，则声援相远【九】，粮道不继。万一贼出抄掠，未免腹背之患，此不可不虑者。更望朝廷相度，车夫、头口可与不可再行和雇，四路兵力可与不可并往一路，钱粮草料足与未足，议定计审，徐徐为之未晚也。黄贴子：
　　勘会自熙宁寨到石门进筑处，只是四十里，道路至广，其车乘方轨并辙往来，凡二三十辆，昼夜不绝般运，楼橹、粮草，仅能给足。窃恐它时卜筑处，地里稍远，或道路有狭隘处，须当分兵扼据，而所般运之物，必不如今来通快。至时遇事，或恐有不如朝廷之意，更望博赐采听，审详裁处。天下幸甚！（章楶奏议，实录不载。今以其家文字增入，当稍加删取，不必全载。）
　　甲午，枢密院言：熙河进筑金城关毕功。诏王文郁除正任观察使，赐银、绢各五百疋、两。锺传转两官，除直龙图阁、充熙河兰岷路经略安抚判官。张询除秘阁、权陕西路都转运使，仍比修安西城加一倍支赐。王赡转遥郡防御使，更减四年磨勘，回授有官儿男康、谓转一官，各升一等差遣，赐银、绢各一百疋、两。将佐等，令经略司具功状以闻。诏金城关名仍旧，及差王亨为关使，置监押二员，以锺传有请也。（大观元年正月，锺传本传云：「章楶帅泾原，修没鞕、高平等寨，诏传所置将苗履统精兵三万集泾原之灵平城。夏人力战，以拒我师，传提步卒二万、骑兵三千，出不意，为浮梁以济河，作金城关，六日而就。自是夏国右厢兵马不复集矣。以功迁直龙图阁，为熙河路经略安抚判官。」三月七日，苗履申乞造浮桥，建金城关。是役赏功乃不及履，当考。九月三日金城关毕功，并赐履金帛。）
　　河东路进筑葭芦寨毕功，本路转运司判官郭茂询、吕仲甫各转一官。
　　泾原路经略司言：「同统制折可适申：有西贼一千余骑，与伏云路慕化人马斗敌，实时将带前军救应追捉，到没烟峡接战，至午时退。续据苗履言，差熙河马军照应折可适等，行七八十里，遇西贼，接战间，伏兵起隔断，拥入沟涧。除汉、蕃兵外，有同总领岷州蕃兵供备库副使张德等未知存亡。」诏折可适令泾原路经略司疾速取勘，仍先具的实伤折、亡失人马数目。其后，枢密院言：「熙河路同统领岷州蕃兵将佐供备库副使张德等，近差赴泾原路，因出界照应折可适，以致陷没，虽未知存亡，及已立赏召人营购去讫。」诏特加赙赠，录用子孙。张德赠客省副使，与六资恩泽外，更与一资。王道、李应祥并赠皇城使，各与四资恩泽，更与亲属一名三班差使。包诚赠虔州观察使，赵永寿赠忠州刺史，赵永福、赵永保并赠皇城使、遥郡刺史。杨玉与三资恩泽，更与亲属一名三班借差。张从志、何昱各与两资恩泽，更与亲属一名三班借差。杨保等四人并与父职名，更与男一名下班殿侍。汉、蕃官，等第赐银绢钱酒等。令熙河兰岷路经略司，疾速具蕃官包诚等儿男人数、职位，开析以闻，并优与推恩。仍差官就逐人家各以诏旨致祭，谕所得恩例，倍加存恤。（折可适等断罪，在九月二十七日丁丑。）
　　是日，西贼十余万觽寇泾原所筑新城，王文振、马仲良等击之。（此据布录，十一日事。章楶五月六日奏，或可删取增入。）
　　府州观察使仲御同知大宗正事。
　　乙未，三省言：中书旧条，国名内有莒、郯、夔、芮、薛、郧、鄣、罗国，今来司封格内无此国名，乞行添立。从之。
　　刑部言前知宿州、朝请大夫盛南仲并妻三泉县君王氏在任赃污事。诏盛南仲除名，免其决流，送永州编管；王氏追封邑，罚金。
　　校书郎陈瓘通判沧州。初，太学博士林自用蔡卞之意，倡言于太学曰：「神考知王荆公不尽，尚不及滕文公之知孟子也。」士大夫皆骇其言。于是瓘谒章惇求外任，因具以告惇。惇大怒，召自而骂之。章、蔡由是不咸。（瓘集□窜诗一百韵，有云「哲宗怒常立」，自注云：常立以「涂炭」「必败」之语，诋诬神考，而蔡公荐之，哲宗震怒，再窜常立，当时同列方觉为蔡公所卖。再窜常立乃三年六月事。□窜诗又云「时宰骂林自」，自注云：绍圣四年春，谒时宰求外补，因以林自「滕文公」之语告之，时宰以自诋诬，召而詈之。章、蔡由此不咸。林自以太学博士除正字，在绍圣三年二月二十三日。「滕文公」之说，见尊尧集理财总论，自言「滕文公」，必在三年二月以前也。理财总论已附注三年六月二十五日。瓘自□云：初在太学，与林自同为博士，自以主张国是自任，为蔡卞所厚。自之言曰：「神考知王荆公不尽，尚不及滕文公之知孟子也。」士大夫固骇其言矣。蔡卞引选人常立为假通直郎、崇政殿说书，又力荐之，请赐对。对之明日，复请躐除侍从官。哲宗谓卞曰：「立诋神考而卿荐之何也？」又顾章惇曰：「卿不见其语乎？」惇谢不知，因请其语。哲宗怒曰：「语在常秩行状，其语云：『自安石罢相以后，民生涂炭。』又云：『自秩与安石去位，而识者知政事必败。』其尊厚安石而诋薄先烈如此，卞荐之何也？」即命中使就史院取秩行状【一○】，哲宗亲指「涂炭」「必败」四字以示宰执，惇以下皆顿首谢罪，请贬立，退拟立监寿州酒税。给事中叶祖洽驳曰：「立诋毁先烈，谪轻，地近。乃改立永州监酒，而譔秩行状者赵冲特勒停。自是蔡卞始惶恐改意，而林自「滕文公」之语，亦自此不敢宣言于觽矣。绍圣四年春，自校书郎谒惇求外补，因问惇曰：「主上圣孝，笃于继述，然今日庙堂之所谓继述者，述神考乎？述荆公乎？」因道林自「滕文公」之语，曰：「相公亦闻之乎？自谓元丰中为荆公道此语，相公信以为然否？」惇曰：「林自妄言，荆公岂信渠语。」瓘曰：「荆公不信林自，士大夫所共喻也，即不知元度信其言否？」惇默然。自是惇呼林自□斥之，惇、卞自此不咸。」
　　瓘自为小官时，即特立敢言。绍圣初，章惇以宰相召，道过山阳，瓘适相遇，随觽谒之。惇素闻瓘名，独请登舟，共载而行，访以当世之务，曰：「计将安出？」瓘曰：「请以乘舟为喻，偏重其可行乎？或左或右，其偏一也，明此则可行矣。」惇默然未答。瓘复曰：「上方虚心以待公，公必有以副上意者，敢问将欲施行之序，以何事为先，何事为后？何事当缓，何事当急？谁为君子，谁为小人？谅有素定之论，愿闻其略。」惇复鎶思良久曰：「司马光奸邪，所当先辨，无急于此。」瓘曰：「相公误矣！此犹欲平舟势而移左以置右也。果然，将失天下之望矣。」惇厉色视瓘曰：「光辅母后，独宰政柄，不务纂绍先烈，肆意大改成绪，误国如此，非奸邪而何？」瓘曰：「不察其心而疑其迹，则不为无罪。若遂以为奸邪，而欲大改其已行，则误国益甚矣。」乃为之极论熙丰、元佑之事，以为元丰之政，多异熙宁，则先志固已变而行之。温公不明先志，而用母改子之说，行之太遽，所以纷纷至于今日。为今之计，惟当绝臣下之私情，融祖宗之善意，消朋党，持中道，庶乎可以救弊。若又以熙丰、元佑为说，无以厌服公论，恐纷纷未艾。瓘辞辩渊源，议论劲直，惇虽迕意，亦颇惊异。遂有「兼取元佑」之语，留瓘共饭而别。
　　惇到阙，召瓘为太学博士。瓘闻其与蔡卞方合，知必害于正论，遂以婚嫁为辞，久而赴官，于是三年不迁。瓘为太学博士，薛昂、林自之徒为正录，皆蔡卞之党也。竞推尊安石而挤元佑，禁戒士人不得习元佑学术。卞方议毁资治通鉴板，瓘闻之，用策士题，特引序文，以明神考有训。于是林自骇异而谓瓘曰：「此岂神考亲制耶？」瓘曰：「谁言其非也？」又曰：「神考少年之文尔！」瓘曰：「圣人之学，根于天性，有始有卒，岂有少长之异乎？」林自辞屈愧歉，遽以告卞，乃密令学中置板高阁，不复敢议毁矣。瓘又尝为别试主文，林自复谓蔡卡曰：「闻陈瓘欲尽取史学而黜通经之士，意欲沮坏国事而动摇吾荆公之学。」卡既积怒，谋将因此害瓘而遂禁绝史学，计划已定，惟候瓘所取士，求疵立说而行之。瓘固预料其如此，乃于前五名悉取谈经及纯用王氏之学者，卡无以发。然五名之下，往往皆博洽稽古之士也。瓘常曰：「当时若无矫谲，则势必相激，史学往往遂废矣。故随时所以救时，不必取快目前也。」（此据丁未录陈瓘传增入，不知作传者系何人，须别删修，乃可用耳。）
　　曾布同林希白上：「近闻陈瓘补外，瓘登高科二十二年，犹作权通判，罢校书郎，若与除一校理，不为过。以人材论之，岂在周穜、邓洵武之下？」上曰：「章惇亦言其当作馆阁，但议论乖僻，尝欲以长女妻之，以其乖僻故止。」布曰：「瓘不见其乖僻，但议论诋訾蔡卡尔，他无所闻。」林希曰：「瓘尝为越州签判【一一】，与卡论事不合，遂拂衣去。然人材实不可得。」布曰：「主张士类正在陛下，愿少留圣意。」上欣然纳之。布退，告惇等以上语，惇曰：「平生不知所谓高科为可用。」布云：「亦采士论人材否？」惇言：「士论亦不足听。」布曰：「士论乃天下之公是公非，安得不听？况人材亦必待士论而后知。瓘莫不在周穜、邓洵武之下否？」惇曰：「瓘文艺固可为馆职，若□蔡元度、怨元度，皆惇所不恤，只是议论乖僻，却云神宗晚年簄斥王荆公不用。此乃是苏轼之语，如此岂不是乖僻？」布曰：「此语布所不闻。」蔡卞曰：「渠怨卞亦大非，卞屡荐之于丞相。惇默然。觽方讶其言不情，徐又曰：「王荆公，惇自来只知是王介甫，如今亦只见他是王介甫，却不曾唤他作真人、至人、圣人。」布曰：「谁以王荆公为真人、至人、圣人？」惇曰：「吕公着等皆尝有此语，后又非之。」布曰：「此毁誉皆过其实，何足道！」林希曰：「瓘是校书郎，除一校理，乃一般职名。」惇曰：「未及二年。」觽默然，惟黄履笑而顾布以为然。布目许将曰：「凤池莫亦须主张士类？」将唯唯而已。晚见林希，大怒曰：「惇语言颠倒若此，何可与语？瓘纳忠于惇，凡密语却皆以告卞，殊可怪。议论如此，岂复更可开晓？枢密更休管他。」（谓布也。）希自度亦立朝不得，郁闷而已。（布录在戊戌，今附此。）
　　丙申，翰林学士权知贡举林希等言：应试举人止试策一道大略，欲乞依进士试策三道。诏自今发解省试，添试策一道。
　　吕惠卿言，已差路分都监刘安统制兵马出寨【一二】，修复浮图寨。诏出战并入役诸军特给钱有差。（甲辰，赐名克戎寨。）
　　锺传言：节次有西夏右厢一带首领遣人通知信息，愿举族归汉，厚以官爵、金帛诱至，仍谕以祸福，速急施行去讫。诏张询、锺传差人以近降敕牓，分明告谕彼界上下人人通晓朝廷补官、赐予金帛招抚之意。如有出汉之人，即多方收接，务令安稳。仍速相度合补名目，书填空名宣札，并合赐物当官给付。或合补大使臣已上，亦仰具合补职名，奉降恩命。若带到人户并地土归降，即令依旧住坐，仍留至亲骨肉为质，厚加存恤。如止是拔身投汉，或将带到家属，合给与田土，即委官躬亲标拨地土住坐，及常切安存，无令失所，及不可迁延疑贰，阻其向化之意。
　　是日，枢密院言：「自二年八月以后，诸路出界浅攻，除硬探斩获首级更不计数外，鄜延、环庆、泾原、河东四路共获一万一千六百五十级。鄜延五百九十三，环庆四千六百九，泾原三千一百九【一三】，河东三千三百四十五。（前月壬午惇、布云云可考。）
　　丁酉，枢密副都承旨宋球等言：近诏自元丰八年五月以后至元佑九年四月十一日终【一四】，臣僚章疏及申请事件逐名编类，修写成册，申纳枢密院，今共编类到一百四十三册。诏令录本进入。（三月二十八日，元符三年四月二十五日罢。）
　　戊戌，吏部、户部言：水磨茶场监官钱景逢，任内收到息钱等一十六万余贯，吕安中收到息钱二十万余贯。诏钱景逢与转一官，吕安中候任满日，保明以闻。
　　刑部言：前临江军判官李适在任失入三人死罪，合追两官勒停，两遇大礼，合该原免。诏李适依断特勒停，与远小处差遣。
　　己亥，舒州团练副使循州安置吕大防卒于虔州。（大防卒于虔州信丰县。此据王康朝行状，七月二日归葬。王巩甲申杂见云：朝请大夫潘适为渭州通判时，泾原帅吕大忠被召问边事，既对，哲宗语大忠曰：「久要见卿，曾得大防信否？」对曰：「近得之。」上曰：「安否？」又曰：「大臣要其过海，朕独处之安州，知之否？」对曰：「举族荷陛下厚恩。」上曰：「有书再三说与，且将息忍耐，大防诚朴，为人所卖，候二三年可再见。」大忠再拜谢，退而喜甚，因章睦州召饭，诘其对上语，遂尽告之。既至渭，语潘，潘曰：「失言矣，必为深悔。」后半月，言者论其同罪异罚，遂有循州之行。既死，上犹问执政曰：「大防因何至虔州？」及后请归葬，独得旨归，哲宗简在深矣。呜呼！帝王之度，非浅识可窥也。潘过高邮，语予如此。吕大忠二年九月二十六日自秦凤改帅泾原。以泾原帅赴阙，在三年正月、二月间。大防责循州乃四年二月二十八日。王巩云还渭后半月，大防有循州之行。误也。大防责循州，距大忠入对，盖一岁矣。若谓言者因是发端则可。大忠集有辞直学士乞量移大防状，其除直学士乃三年七月十二日【一五】，恐言者发端在大忠乞免加职量移大防时七月十二日后也。王巩所云哲宗欲用元佑人，故章惇辈更起诛戮计，恐事或因此也。大忠集有回报臣僚所陈利害状，十二月二十一日乞暂赴阙，则得召对必在三年正月或二月也。三年二月二十五日大忠以渭帅再言边事，三年七月十二日自渭州特除宝直、知秦州，毛渐权渭帅；十一月十一日自秦州改同知，十二月三日除宝制。大防旧传云：「大防很愎，当轴日，内与阉寺陈衍辈交结，刺宫禁动静，外引髃邪同谋国政，附会司马光，力陈先帝法不便，一切改革。上圣德日跻，天下事多不进呈。及宣仁寝疾，犹帘前奏事，初未尝请上亲政。又与苏辙辈同恶相济，如吕公着之拜司空，范纯仁之再相，皆手诏密访，提举神宗实录竟造成谤史。绍圣初，以言者始暴其恶，落职知随州，再贬秘书监，分司南京，郢州居住。继坐实录诋诬，降授通议大夫，又降中大夫，守光禄卿，分司南京，安州居住，大防持权久，罪恶贯盈，虽三贬而中外未服。」新录辨曰：「谓大防罪恶贯盈，其言诬甚。前已实书其事，今删去浮辞。」）
　　庚子，详定敕令所言：编修常平、免役条令至今年二月终，后来陆续有冲改者，欲乞编入。从之。
　　提举明道宫巩彦辅乞再任，诏令致仕。
　　吕惠卿言：「知保安军李沂申：今月五日统制两将人马入西界讨荡，七日到洪州城内，逢威明鼐济特沙克人马接战，获级一百六十有五，俘二人，及燔毁洪州城内外首领、人民族帐等甚觽，得牛马喰畜二千余。」诏赐出战诸军特支钱有差。（吕惠卿家传云：四月，遣将李沂以兵攻洪州，破之。焚其官舍民居，讨荡族帐千余所，斩首一百六十级。是时当国者固已忌惠卿之进用，而枢府本兵之地复挟昔憾，害惠卿尤甚。因取索阵亡将士摅杀人口，责以奏报稽留。而出讨进筑，谓惠卿畏避观望。既令河东、环庆听惠卿期约，而复令两路有利可乘，则不候关报，先以出兵。而鄜延独责以不度事势，不顾两路边面，所期会处不当【一六】，缓急误事，重行典宪。惠卿方牒问两路，而河东帅孙览遽奏惠卿期约之谬，误事举动，凡所以为沮抑者，略如前疏所陈，而阴为机藊以谋中者复如此。惠卿独恃上之圣明，不为之屈，指其匿情，条上之以自明，因乞罢两路听期约事目无使臣以虚名而任实责也。既而遂进筑平羌寨，以功迁右光禄大夫。平羌寨赐名，已见三月二十二日。）
　　注　　释
　　【一】直至西界地方长沙川以来「方」，阁本作「名」。
　　【二】泾原路副总管王文振为太原府路副总管「泾原」下「路」字原脱，据阁本补。
　　【三】春以三月「三」，阁本作「二」。
　　【四】只因林自不善「善」，阁本作「喜」。
　　【五】其所引进者「引进」原作「进引」，据阁本乙正。
　　【六】只如本路没烟峡「如」原作「好」，据阁本改。
　　【七】及见今沿边城寨应干诸司见在钱斛奏闻「干」原作「于」，据阁本、活字本改。
　　【八】粮草楼橹弓矢畚插防守器具「弓矢畚插」，阁本作「博掾撅葽」。
　　【九】则声援相远「远」原作「近」，据阁本及文义改。
　　【一○】即命中使就史院取秩行状「就」字原脱，据长编纪事本末卷一○六常立以诬诋贬责补。
  </div>
  <div class="pagination">
   <a href="续资治通鉴长编_page570.html">
    上一页
   </a>
   <span>
    ...
   </span>
   <a href="续资治通鉴长编_page566.html">
    566
   </a>
   <a href="续资治通鉴长编_page567.html">
    567
   </a>
   <a href="续资治通鉴长编_page568.html">
    568
   </a>
   <a href="续资治通鉴长编_page569.html">
    569
   </a>
   <a href="续资治通鉴长编_page570.html">
    570
   </a>
   <span class="current-page">
    571
   </span>
   <a href="续资治通鉴长编_page572.html">
    572
   </a>
   <a href="续资治通鉴长编_page573.html">
    573
   </a>
   <a href="续资治通鉴长编_page574.html">
    574
   </a>
   <a href="续资治通鉴长编_page575.html">
    575
   </a>
   <a href="续资治通鉴长编_page576.html">
    576
   </a>
   <span>
    ...
   </span>
   <a href="续资治通鉴长编_page572.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
