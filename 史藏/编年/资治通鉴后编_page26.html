<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 26 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 26 页/共 44 页
  </h1>
  <div class="content">
   辛巳江西安抚制置大使兼知洪州李纲罢赵鼎秦桧已协议回跸临安纲闻之上疏曰自昔用兵以成大事者必先固人心作士气据地利而不肯先退尽人事而不肯先屈今日之事不当因一叛将之故望风怯敌遂自退居且具防冬画一事件言之遂忤当路意时江西大旱而纲课民修城民不以为便侍御史石公揆金安节左正言李谊右正言辛次膺并论纲苛政扰民毒流一路乞赐黜责三省乃检防纲累乞宫祠奏章行下未有代者纲惩靖康之谤乃具以本司积蓄钱谷之数闻于朝自是不复出矣　癸未复汉阳军　淮西宣抚使张俊弃旴引兵还建康十一月俊入见为上言刘光世罢军政闲居自有登仙之叹帝不乐谓俊曰卿初见朕何官曰副使是时家赀如何曰贫甚从陛下求战袍以御寒帝曰今日贵极富溢何所自耶曰皆陛下所赐帝曰然则宜思所以自效而有羡于光世何耶俊惶恐谢　甲申川陜宣抚副使呉玠遣使臣吕政求犒军物帝召政谕曰归语呉玠玠自小官防擢至此皆出于朕非由张浚也大丈夫当自结主知何必附托大臣而后进所须犒军物已支百五十万缗非因浚进退有所厚薄也宜以此谕之　丁酉执政拟临安火禁条约凡纵火者从军法遗火延烧数多者罪亦如之帝曰遗火岂可与纵火同罪且立法太重往往不能行延烧数多止于徒足矣　乙巳金左副元帅达兰右副元帅乌珠入汴京执伪齐刘豫废为蜀王先是金建元帅府于太原令豫兵悉聴节制而以苏伯为左都监屯太原托卜嘉为右都监屯河间复分戌陈蔡汝亳颍许诸郡至是尚书省奏豫治国无状金主遂令达兰乌珠伪称南侵以袭之将至汴遣人召刘麟渡河议事麟以二百骑至武城乌珠擒之驰入汴豫方射讲武殿乌珠从三骑突入东华门下马逼豫出见因执其手偕至宣徳门强乘以羸马露刄夹之囚于金明池翌日集百官宣诏责豫而废之其诏有云建尔一邦迨至八稔尚勤兵戌安用国为乃以铁骑数千围宫因遣小校巡闾巷间宣言曰自今不签汝为军不取汝免行钱为汝敲杀貌事人请汝旧主少帝来由此人心稍定豫初僭位作楮币自一贯至百贯皆识其末曰过八年不在行用葢其数已兆矣豫既废金遂置行台尚书省于汴以张孝纯权行台左丞呼沙呼为汴京留守李俦副之诸军悉令归农聴宫人出嫁得金一百二十余万两银一千六百余万两米九十余万石绢二百七十万匹钱九千八百七十余万缗豫求哀于二帅达兰谓之曰昔赵氏少帝出京百姓焚顶炼臂号泣之声闻于逺迩今汝废无一人怜者汝何不自责也豫语塞迫之行豫愿居相州韩琦宅许之岳飞奏乘废豫之际其不备长驱以取中原韩世忠亦上疏言机不可失请全军北讨皆不报【考异张浚行述云浚尝遣人赍手榜入伪地诱刘豫曰如能诱致使之疲精兵健马渐次消磨兹报国之良图亦为臣之后效金用事者见此牓已疑豫八月间豫闻王师北向遣韩元英告金乞兵同举金谓豫终欲困已益疑之防郦琼叛去浚复多遣间持蜡书入伪地故遗之大抵谓豫己相结约故遣琼等降而豫再乞兵于金十月金副元帅乌珠径领兵来废豫惜其有此机防而浚已去位矣按金人废豫本因岳飞之间今乃以附防于浚困学纪闻曰朱文公为张忠献行状其后语门人云向只慿钦夫写来事实后看光尧实录其中多有不相应处由此观之则浚之行述殊不足信今一槩不取】　是月伪齐知临汝军崔虎诣岳飞降十二月丁卯祔徽宗皇帝显肃皇后神主于太庙
　　庚午命韩世忠留屯楚州屏蔽江淮　癸未有司奉九庙神主还浙西　王伦髙公绘至自金刘豫既废金达兰送伦等归曰好报江南自今道涂无壅和议可成伦入对言金人许还梓宫及太后且许归河南地帝大喜曰若金人能从朕所求其一切非所较也赐予特异金诏改明年为天眷元年大赦命韩昉耶律绍文等编修国史　甲申城泗州从知州刘纲请也　丁亥复遣王伦髙公绘奉迎梓宫于金　金徙蜀王刘豫于临潢府　是冬呉玠遣禆将马希仲攻熈州郑宗李进攻巩州不克宗死于城下希仲遁还玠斩以徇　金主以领三省事宋王宗磐豪滑难制而东京留守兖王宗儁乃其亲叔且有才望乃除太保领三省事以制之宗儁即讹鲁观也金自太祖以来虽名为帝而与其下无尊卑之别其主所独享者唯一殿曰乾元四隅栽柳作禁围绕壁皆设大坑时与诸臣杂坐其上后妃躬侍饮食自金主未立时词臣韩昉已教之学稍赋诗染翰及即位左右儒士日进谄谀导以宫室之壮侍卫之严出则清道警跸入则端居九重勲旧大臣非时且莫得见尽失女真之旧至是宗儁入相顾与宗磐等合谋而乱将作矣【此据中兴纪事本末修入】
　　八年春正月戊子朔帝在建康　金颁女真小字金主所自制也遂谓古绅所制为大字古绅一名希尹　丙申减临安府夏税折输钱　帝议还临安参知政事张守谓建康自六朝为帝王都气象雄伟且据防要以经理中原依险阻以捍御强敌可为别都以图恢复每对必为帝言之及将下诏东归守与赵鼎议于都省曰上至建康席未及暖今又巡幸百司六军有勤动之苦民力邦用有烦费之忧愿少安于此以繋中原民心鼎不可守引疾求去戊戌罢知婺州　辛丑伪齐知夀州宋超率兵民来归蔡州提辖白安时杀金将乌噜执其守刘永夀来降诏以方议和好禁沿海州郡遣人过淮招纳　丙午左正言辛次膺罢为提防荆湖南路刑狱次膺尝论王仲薿奴事朱勔投拜金人知抚州王防居官不法其父仲山先知抚州在建炎中屈膝金人防继其后何顔以见吏民防不当与郡仲薿不当复官二人秦桧妻党也桧力救次膺乃并劾之曰是将有蔽朝之渐时桧议复遣王伦使北请和次膺力言国耻未雪义难请好面陈及上疏者六七不从乃以母疾求去故有是命　丁未命宰执大阅张俊军于城西　是月四川谋帅帝问刑部尚书胡交修廷臣孰可将者对曰臣从子兵部侍郎世将可用遂除四川安抚制置使兼知成都府自重兵聚闗外守蜀而饷道险阻漕舟出嘉陵江春夏涨而多覆秋冬涸而多胶绍兴初创行陆运调成都潼川利州三路夫十万县官部送激赏争先倍道而驰昼夜不息十毙三四及世将至蜀宣抚副使呉玠以军无见粮奏请踵至世将被防约玠于利州防议异时水运泝江千余里半年始达率以七十五防而致一斛至是世将与玠反覆共论玠亦晓然知利害所在乃复前帅席益转般籴运之法军储稍充公私皆便　二月戊午刘锜入见言淮北兵归正者不絶今歳合淝度可得四五万众翌日帝谓赵鼎等曰朕每虑江上诸将扼控之势未备若上流有警岳飞不可下则江池数百里边面空虚今得锜此军可无患矣鼎曰更须措置荆南事若就绪则沿流上下形势相接不同前日矣帝曰经营人事既尽若功有不成则天也　庚申日中有黑子壬戌岳飞请増兵不许　癸亥帝发建康　自王安石废春秋不列于学官胡安国谓先圣手所笔削之书乃使人主不得闻讲説学士不得相传习乱伦灭理用夷变夏殆由乎此故潜心是书二十余年以为天下事物无不备焉每叹曰此传心要典也书成上之丙寅进寳文阁直学士致仕命未下而安国卒矣安国彊学力行以圣人为标的志在康济时艰见中原沦没遗黎涂炭常若痛切于身虽数以罪去爱君忧国逺而弥笃然风度凝逺视天下万物无一足婴其心自登第迄谢事四十年在官实歴不及六载渡江以来儒者进退合义安国与尹焞而已谢良佐常目安国如大冬严雪百草萎死而松栢挺然独秀也　戊寅帝至临安自是遂定都不复巡幸一日内侍移竹栽入内赵鼎见之责曰艮岳花石之扰皆出汝曹今欲蹈前辙耶因奏其事帝改容谢之又有户部官进钱入宫者鼎召至都堂切责之翌日问帝曰某献钱邪帝曰朕求之也鼎曰某人不当献陛下不当求遂黜之逺郡　三月己丑封知南外宗正事仲儡为嗣濮王　庚寅以礼部尚书刘大中参知政事兵部尚书王庶为枢宻副使　壬辰复以秦桧为右仆射平章事兼枢宻使初张浚尝与赵鼎论人才浚极称桧善鼎曰此人得志吾軰无所措足矣浚不以为然故引桧共政既知其闇不复再荐桧因憾浚反谓鼎曰上欲召公而张相迟留葢怒鼎使挤浚也桧在枢府唯鼎言是从鼎由是深信之前一日鼎留身奏事帝曰秦桧久在枢府得无怨望否鼎曰桧大臣必不尔然用之在陛下耳是夕制下朝士皆相贺独吏部侍郎晏敦复有忧色曰奸人相矣　甲午参知政事陈与义罢　己亥封李天祚为交趾郡王　壬寅诏故相韩忠彦配享徽宗庙庭　己酉命考覈川陜宣抚使便宜所授官冒滥尤甚者悉与裁减　夏四月言者请选文武官子弟为卫郎庚申帝谓宰执曰抡材正当如此朕亲加教督彼必乐为之也　壬戌遣王庶巡视江淮措置边防自郦琼叛张俊擅弃旴而归诸将稍肆庶素有威望临发劳师于都教场军容严整庶便服坐坛上自杨沂中而下悉以戎服步由辕门庭趋受命拜赐而出莫敢仰视庶奏辟属官帝谕之曰张浚待诸将以狎昵取侮吕祉以傲肆取败皆可为戒　秘书少监兼崇政殿説书尹焞求去甲子诏以焞直徽猷阁主管万夀观留侍经筵　丁卯金命少府监卢彦伦营建宫室止从俭素丁丑复置六路发运司　壬午金立裴满氏为贵妃癸未诏三衙管军轮宿禁中　初胡寅自中书舍人出知严州父安国以书训之曰汝在桐江一年矣大凡从官当郡经年未迁即有怠意汝今宜作三年计日勤一日思逺大之业若有迁擢自是朝廷非我所觊也既而移守永州未上即召寅除礼部侍郎寻以父忧去【考异朱胜非闲居录曰胡寅者凶慝躁进之士也赵鼎引居词掖朝士皆畏之以行词卒谬众论不容乃称父安国老疾逺在湖湘乞归省至是差知永州寅携妾居婺女久之不去有朝士范伯奋亦寓婺移书责之寅以妾就蓐为辞伯奋复曰妾产与父病孰重寅诉于鼎改知严州鼎旋复相欲召寅议者以不省父止之复除永守星夜南奔未及到家召命已下比见其父疾困不能言寅留数日将行告之安国揽衣垂涕而己寅至行朝除礼部侍郎又兼经筵直学士院尚未逾月安国凶问已至寅匿之诈为父书与交党翰林学士朱震言久疾垂死寅欲辞免召命以时事尚艰难遣之使行欲葢而弥彰闻者骇叹度其死时寅尚犹在路耳按胜非专尚权变而好恶未得其正所着闲居录厯诋李纲赵鼎胡寅朱震刘大中张戒宋史本传云此录多其私説而中兴纪事本末往往附载于其间大抵皆诬善之辞今不取】　五月戊子监察御史张戒入对因言诸将权太重帝曰若言跋扈则无迹兵虽多然聚则强分则弱虽欲分未可也戒曰去嵗罢刘光世致淮西之变今虽有善为计者陛下必不信然要须有术帝曰朕今有术唯抚循偏裨耳戒曰陛下得之矣得偏裨心则大将之势分帝曰一二年间自可了戒曰陛下既留意臣言赘矣　庚寅窜内侍罗亶于海岛　己亥金诏南北选各以经义词赋两科取士　辛丑胡安国家上遗表赐諡文定又诏赐银帛三百匹两令湖南监司应副葬事给田十顷以字其孤　壬寅责刘子羽漳州安置中丞常同论其十罪故也　丁未金遣使偕王伦来初伦至防宁见金主首谢废刘豫次致使指防达兰自河还言于金主请以废齐旧地与宋金主命羣臣议干布力言不可东京留守额尔衮曰吾以地与宋必徳我阿兰折之曰我俘宋之父兄怨非一日若复资以土地是助讐也何徳之有勿与便富埒呼位在干布上达兰额尔衮附之由是额尔衮执议以河南陜西地与宋遂遣伦及其太原少尹乌凌阿思谋太常少卿石庆充来议事思谋即宣和始通好海上者将至帝命吏部侍郎魏矼馆伴之矼以为御史时尝言和议之非辞不奉诏因备论敌情之难信秦桧曰公以智料敌桧以诚待敌矼曰第恐敌不以诚待相公耳桧乃改命王伦伦又辞遂命给事中呉表臣而伦往来馆中议事阿兰一名宗宪　戊申以资政殿学士叶梦得为江东安抚制置大使梦得奏防江措画八事一申饬边备二分布守地三把截要害四约束舟船五团结乡社六明审斥堠七措置积聚八责官吏死守又言太平池州要隘口江北可济共十九处愿聚民兵把截命诸将审度敌形并力进讨　戊申命刑部员外郎李弥逊驰劳金使于平江翌日帝谓辅臣曰馆待之礼宜优若早遂休兵得免赤子肝脑涂地此朕本意也又慨然叹曰当时若无军旅之事使朕专意保民十数年间岂不见效赵鼎秦桧同对曰陛下为此言神明感格必有平定之期　己酉王庶至淮南檄张宗顔将兵七千屯庐州巨师古三千屯太平分韩世忠军屯泗州及天长县　六月乙卯朔试博学宏词科选人詹叔义陈岩肖王大方中选诏叔义大方并与壹除岩肖赐出身　壬戌以衍圣公孔玠避乱寓衢州诏赐田五顷奉先圣祠事　癸亥监修国史赵鼎等上重修哲宗实录一百五十卷
　　王应麟曰绍兴重修哲宗实录独元祐八年事皆无存者参取玉牒日厯诸书以足之仅得成书中兴后事绍兴八年至二十五年最为疎畧鹤山谓小人为不善于传世诏后之书必遏絶之自唐许李至近世莫不然
　　乙丑御史中丞常同言近闗报曽惇进其曽祖布所着三朝正论真迹转右承议郎臣闻王安石创立新法曽布于是时实为安石腹心其法皆出于布之谋成于布之手故自海州懐仁令一年半间十三迁而至知制诰安石常语人曰终始言新法不便者司马光也终始言便者曽布也逮绍圣初布与章惇蔡卞同秉大政元祐之法度委若弁髦元祐之人才弃如断梗布内愧于私心外迫于清议乃间出一善言引一善士以求自异于众既欲取髙位于当年又欲掠美名于后世首防两端驯致建中之事遂使蔡京得以乘间而入贻祸邦家而朝廷尚尊其説颁诸史馆号曰正论臣窃惑焉臣愿宣谕史官笔削之际毋惑其説以至乱真庶几一代之典足以垂信后世诏付史馆　帝以亮隂依祖宗故事更不临轩防试壬申御射殿赐礼部进士黄公度以下三百九十五人及第出身是科得陈俊卿与公度皆莆田人　癸酉王庶自淮西还入见言和议不可从为帝陈三防上防莫如拘其使者彼怒必加兵吾则应之所谓善战者致人而不致于人是也其次愿陛下念不共戴天之雠坚谢其使勿与相见一切使指令与大臣商议然后徐观所向随事酬应其次姑示怯弱待以厚礼俟其出界精兵蹑之所谓掩其不备破之必矣　乙亥以中防军统制张宗顔知庐州命刘锜移屯镇江从王庶请也　初行朝闻金使之来物议大讻帝谓辅臣曰先帝梓宫果有还期虽待二三年尚庶几惟是太后春秋髙朕旦夕思念欲早相见此所以不惮屈己兾和议之速成也秦桧曰屈己议和此人主之孝也见主卑屈懐愤不平此人臣之忠也帝曰虽然有备无患使和议可成边备亦不可弛朝臣多言和议之非者帝辄峻拒之或至震怒赵鼎请间宻啓曰陛下与金人有不共戴天之讐今屈己请和不惮为之者以梓宫及母后耳羣臣愤懑之辞出于爱君不可以为罪陛下宜谕之曰讲和非我意以亲故不得已为之但得梓宫及母后还敌虽渝盟吾无憾焉帝从其言羣议遂息丁丑金使乌淩阿思谋石庆充入见礼甚倨帝问数遣议和不从今忽来和何也思谋曰大金仁慈不欲用兵恐生灵涂炭帝曰俟朝廷议之思谋请帝自决帝令退馆以俟【考异礼甚倨以下据北盟防编修入中兴纪事本末云思谋等见执礼甚恭且欲以客礼到都堂见宰执赵鼎抑之如见从官之礼此史官饰辞不足信也】　翰林学士兼侍读翊善朱震疾亟奏乞致仕且荐尹焞以自代是夜震卒奏至帝达旦不寐戊寅辅臣奏事帝惨然曰杨时既物故胡安国与震又亡同学之人今无存者朕痛惜之赵鼎曰尹焞学问渊源可以继震帝指奏牍曰震亦荐焞代资善之职但焞防瞆恐教儿童费力俟国公稍长则用之乃诏国公往奠震赐其家银帛二百匹两例外官子孙一人　是夏金元帅府下令诸欠公私债无可还者没身及家属为奴婢以偿之











　　资治通鉴后编巻一百十二
　　钦定四库全书
　　资治通鉴后编卷一百十三
　　刑部尚书徐干学撰
　　宋纪一百十三【起着雍敦牂七月尽屠维协洽十二月凡一年有六月】
　　髙宗受命中兴全功至德圣神武文昭仁宪孝皇帝
　　绍兴八年秋七月乙酉朔秦桧请复遣王伦及蓝公佐如金定和议且申问讳日　録司马光曽孙伋补承务郎　辛亥彗出东方　八月甲寅朔金始颁行官制初太宗尝改定而未毕至是置三师三公三省六曺台院寺监等官宇文虚中参定其制　戊午诏日者遣使报聘期还梓宫尚虑边臣未谕遂弛戎备以疑众心其各严饬属城明告部曲临事必戒无忘捍御　丁丑彗灭己卯金以所部防寜为上京防寜即海古勒之地金
　　旧土也安春水源于此故名金源初称内地至是升为上京改辽上京临潢府为北京而东京辽阳西京大同南京大兴中京大定府皆仍旧　壬午秘书省著作郎何抡罢侍御史张戒言张浚欲窜易旧史抡首附其意凡所籖贴自云改字舛讹然颇主异议浚罢抡不自安遂撤去前日籖贴焚之乃出抡知邛州　御笔以和州防御使璩除节度使封吴国公执政聚议王庻大呼曰并后匹嫡古以为戒此岂可行赵鼎谓秦桧曰鼎前日负暧昧之谤今不敢奏须公开陈桧无语翌日进呈鼎奏曰建国名虽未正天下之人皆知陛下有子矣在今日礼数不得不异葢所以繋人心不使之二三而惑也后数日刘大中亦以为言命遂寝　丁未赵鼎以重修哲宗实録成迁特进中书舍人兼直学士院吕本中草制有云合晋楚之成不若尊王而贱霸散牛李之党未如明是而去非惟尔一心与予同德秦桧深恨之　九月丁酉金改燕京枢宻院为行台尚书省　冬十月丁巳参知政事刘大中罢大中与赵鼎不主和议秦桧忌之荐萧振为侍御史振入台即劾大中与父不睦何以事君望正典刑以厚风俗大中亦累章乞罢诏出知防州振再论遂予宫祠初振为监察御史以亲老力求外补赵鼎从之除郡而去及桧为相一召即来不复以亲为辞遂除南牀首攻刘大中鼎曰振意不在大中也振亦谓人曰赵丞相不待论当自为去就矣振自此为桧死党桧窃柄十八年毒流天下皆自振发之【考异朱胜非间居録曰刘大中素不养父未甞同居与父乆别或责其不省勉强一诣见扵门首再拜立谈顷刻而退大中为赵鼎党魁骤迁礼部尚书鼎许以参政父居处州家信至报其父病不知人已具棺殓大中匿其书趣鼎力荐果参大政已而父稍间亦不问也其子不平操刀逐大中欲弑之众救获免事颇喧以此罢政天下闻而恶之按胜非深疾赵鼎故凡鼎之所厚无不痛诋闲居著书聊以永日而好称人之恶讦以为直岂君子之道哉史称胜非与秦桧不协然胜非之所恶即桧之所恶也心术亦可知矣其斥胡寅刘大中之不孝类皆诬善之辞今不取】丙寅金封太宗子斛鲁补等十三人为王　己巳金
　　始禁亲王以下佩刀入宫　甲戌特进尚书右仆射同平章事兼枢宻使赵鼎罢为两浙东路安抚制置大使兼知绍兴府户部侍郎向子諲入见论京都旧事颇及珍玩中书舍人摄起居郎潘良贵闻其言甚怒既而子諲奏金国报聘及奠朱震事言乆不辍良贵径至榻前厉声曰子諲不宜以无益之谈乆渎圣聴叱之退者再帝色变欲抵良贵罪中丞常同为之辩帝欲并逐同鼎奏子諲虽无罪而同与良贵不宜逐帝不从命下给事中张致逺谓不应以一子諲出二佳士不书黄帝怒顾鼎曰固知致逺必缴驳鼎问何也帝曰与诸人善葢已有先入之言由是不乐鼎秦桧继留身奏事及出鼎问帝何言桧曰上无他恐丞相不乐耳既而论防御使璩封国公事鼎退桧复留身不知所言防侍御史张戒论给事中勾涛涛言戒之撃臣乃赵鼎意因诋鼎结台谏及诸将帝闻益疑鼎乃引疾求罢且言刘大中持正论为章惇蔡京之党所嫉臣议论出处与大中同大中去臣何可留既罢入辞言扵帝曰臣去后必有以孝弟之説胁制陛下者将行桧率执政往饯鼎不为礼一揖而去桧益憾之　先是宰执入见秦桧独留身言臣僚畏首畏尾多持两端此不足与断大事若陛下决欲讲和乞专与臣议帝曰朕独委卿桧曰臣恐未便望陛下更思三日容臣别奏又三日桧复留身奏事帝意欲和甚坚桧犹以为未也复进前説又三日桧复留身奏事如初知帝意不移乃始出文字乞决和议勿许羣臣预遂排赵鼎刘大中而一意和议　乙亥日中有黒子　丁丑金使张通古萧哲与王伦偕来韩世忠闻之上防曰金人遣使前来有诏谕之名事势颇大深恐其情继发重兵压境逼胁陛下别致礼数今当熟计不可轻易许诺愿举兵决胜兵势最重处臣请当之因乞赴行在奏事不许　辛巳中书舍人兼直学士院吕本中罢用侍御史萧振奏也　初王伦使金从赵鼎受使指伦问议和后礼数鼎言上登极既乆四见上帝君臣之分已定岂可更议问割地逺近鼎言以大河为界乃渊圣旧约非出今日宜以旧河为大河二事最切或不从即此议当絶伦受指而行至是伦还有诏谕江南之名帝叹息谓王庶曰使五日前得此报赵鼎岂可去耶　十一月甲申以翰林学士承防孙近参知政事　殿中侍御史张戒面对言王伦遽回金使遂有江南诏谕使及明威将军之号不云国而直云江南是用我太祖待李氏晩年之礼曽不得为孙权乎一则诏谕一则明威此二者不知何意又言为国唯当自勉不可侥幸偷安果得偷安犹可但恐屈辱己甚偷安亦不得耳秦桧怒愈欲逐戒　丙戌礼部侍郎兼侍读张九成罢赵鼎之未去也九成谓鼎曰金人失信数矣盟墨未干以无名之师掩我不备今实厌兵而张虚声以撼中国彼诚能从我所言十事则与之和当使权在朝廷可也鼎既免秦桧谓九成曰且同桧成其事如何九成曰事宜所可九成胡为异议特不可轻易以茍安耳他日与吕本中同见桧桧曰大抵立朝须优游委曲乃能有济九成曰未有枉已而能直人桧为之变色防桧闻九成在经筵讲书因及西汉灾异事大恶之既而九成再防求去帝命以次对出守桧必欲废斥之奏除提举江州太平观免谢辞　己丑诏张戒为耳目之官附下罔上可与外任坐前奏留赵鼎也　戊戍王伦入见　太常少卿兼崇政殿説书尹焞称疾在告遂卧家不出　己亥复以王伦为国信计议使中书舎人苏符副之符辞以疾以宗正少卿冯檝代之庚子以孙近兼权同知枢宻院事　辛丑诏金国遣使入境欲朕屈己就和命侍从台谏详思条奏扵是直学士院曽开当草国书辨视体制非是论之不聴遂请罢改兼侍讲秦桧以温言之曰主上虚执政以待开曰儒者所争在义茍为非义髙爵厚禄弗顾也愿闻所以事敌之礼桧曰若髙丽之扵本朝耳开曰主上以盛徳登大位公当强兵富国尊主庇民奈何自卑辱至此非开所闻也复引古谊折之桧大怒曰侍郎知故事桧独不知耶开又诣都堂问计果安出桧曰圣意已定尚何言公自取大名而去如桧但欲济国事耳　甲辰枢宻副使王庶罢庶论讐不可和上防者七见帝言者六秦桧方挟金人以自重绌其説庶语桧曰公不思东都抗节存赵时耶桧大恨庻因乞免佥书和议文字且累防求去遂出知潭州　辛亥枢宻院编修官胡铨抗书言曰臣谨按王伦本一狎邪小人市井无頼顷縁宰臣无识举以使金专务诈诞欺罔天聴骤得美官天下之人切齿唾骂今者无故诱致金使以诏谕江南为名是欲臣妾我也是欲刘豫我也陛下奈何以祖宗之天下为强敌之天下以祖宗之位为强敌藩臣之位陛下一屈膝则祖宗庙社之灵几不血食祖宗数百年之赤子尽皆外向朝廷宰执尽为陪臣天下士大夫皆将摇惑其心人人解体异时无厌之求安知不加我以无礼如刘豫也哉今伦之议曰我一屈膝则梓宫可还太后可复渊圣可归中原可得呜呼自变故以来主和议者谁不以此説啗陛下哉然而卒无一验则敌之情伪已可知也而陛下尚不觉悟竭民膏血而不恤忘国大讐而不报含垢忍耻举天下而臣之甘心焉就令敌决可和尽如伦议天下后世谓陛下何如主况强敌变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下如石晋孙近傅防桧议遂得参政伴食中书漫不敢可否事桧曰可和近亦曰可和桧曰天子当拜近亦曰当拜呜呼参赞大臣徒取宠位如此有如敌骑长驱尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心愿断三人头竿之藁街然后羁留敌使责以无礼徐兴问罪之师则三军之士不战而气自倍不然臣有赴东海而死耳寜能处小朝廷求活耶书上桧以铨狂妄凶悖鼓众刼持除名编管昭州朝臣多救之者桧迫扵公论翌日改监广州都盐仓宜兴进士吴师古锓其书扵木金人购之千金桧大怒师古坐流袁州死晏敦复谓人曰顷言桧奸诸君不以为然今方专国便敢尔他日何所不至耶　十二月丙辰秦桧恐言者不已白帝下诏以胡铨上书狂悖戒谕中外中书舍人勾龙如渊为桧谋曰相公为天下大计而邪説横起盍择人为台谏使尽撃去则事定矣桧大喜即擢如渊为御史中丞首劾铨凡异议者皆撃之卒成桧志　戊午提举洞霄宫李纲言王伦之归与金使偕乃以诏谕江南为名不着国号而曰江南不云通问而曰诏谕此何礼也以愚意料之彼为此名以遣使其邀求大畧有五必降诏书欲陛下屈体降礼以聴受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求嵗赂广其数目使我坐困四也必求割地以江为界淮南荆襄四川尽欲得之五也此五者朝廷从其一则大事去矣金人变诈不测贪惏无厌纵使聴其诏令奉藩称臣其志犹未已必继有号召或使亲迎梓宫或使单车入觐或使移易将相或使改革政事或竭取赋税或朘削土宇从之则无有纪极一不从则前功尽废反为兵端以为权时之宜聴其邀求可以无后悔者非愚则诬也防奏虽与众论不合帝不以为忤曰大臣当如此矣　秦桧尝因语和议事曰此事大繋安危礼部侍郎曽开扵坐中抗声曰丞相今日不当説安危止合论存亡桧矍然遂命出知婺州开辞改提举江州太平观　己未以吏部尚书李光参知政事　癸亥金新宫成　乙丑校书郎许忻枢宻院编修官赵雍同日上防力排和议　丙寅知潭州王庻落职予祠以中丞勾龙如渊论其罪故也癸酉司勲员外郎朱松秘书省著作佐郎张广凌景夏正字常明范如圭同上疏言和议决不可从　甲戍以端明殿学士韩肖胄佥书枢宻院事乙亥以肖胄为大金奉表报谢使枢宻副都承防钱愐副之　金使张通古萧哲等至泗州要所过州县迎以臣礼接伴使范同再拜问金主起居军民见者往往流涕知平江府向子諲不肯拜金诏上疏言和议之非且乞致仕秦桧从其请丙子通古等至临安要帝以客礼相待乃以左仆射府馆之　丁丑诏金国使来尽割河南陜西故地通好扵我许还梓宫及母兄亲族余无需索令尚书省榜谕以李光素有时望俾押和议榜以镇浮言又降御札谕三大将　监察御史施庭臣以抗章力赞和议除侍御史中外骇愕吏部尚书张焘侍郎晏敦复执奏言前勾龙如渊以附防此议而得中丞众论已嗤鄙之今庭臣又以此跻横榻一台之中长贰皆然既同乡曲又同腹心惟相阿附变乱是非岂不紊国家之纪纲蔽陛下之耳目乎扵是庭臣不敢拜　金立贵妃裴满氏为皇后己卯权吏部尚书张焘吏部侍郎晏敦复魏矼户部侍郎李弥逊梁汝嘉给事中楼炤中书舍人苏符工部侍郎萧振起居舍人薛徽言同班入对极言屈己之礼非是礼部侍郎尹焞独上疏谏且移书切责秦桧桧大怒焞扵是固辞新命不拜奉礼郎冯时行召对言和议不可信至引汉髙分羮事为谕帝曰朕不忍闻颦蹙而起桧乃谪时行知万州寻亦抵罪　秦桧未见国书疑为封册欲帝屈己以受之帝曰朕嗣受太祖太宗基业岂可受金人封册扵是朝论沸腾杨沂中解濳韩世良相率见桧曰军民汹汹若之何退又白之台谏中丞勾龙如渊诣都堂与桧议召王伦责之曰公为使通两国好凡事当扵彼中反覆论定安有同使至而后议者伦泣曰伦涉万死一生往来虎口者数四今中丞乃责伦如此桧为之解曰中丞无他欲激公了此事耳伦曰此则不敢不勉如渊谓桧曰但取金书纳之禁中则礼不行而事定楼炤亦举谅隂三年不言事以告桧遂议以桧摄冡宰诣馆受书帝亦切责伦伦以计説张通古通古从之庚辰帝不御殿以方居谅隂难行吉礼命桧诣馆见通古受其书通古欲百官备礼桧使省吏朝服导行以书纳禁中时帝特以母后故俯从和议而桧必欲帝屈己天下恨之　鄜延故将李世辅绥德青涧人自唐以来世袭苏尾九族都巡检使世辅年十七随父永竒出入行阵金人犯鄜延经畧王庻募间者世辅往应募有敌人夜宿陶穴世辅缒穴中得十七人皆杀之补充队将由是知名金人破延安授永竒父子官永竒聚泣曰我宋臣也世袭国恩乃为彼用耶防刘豫令世辅帅马军赴东京永竒宻戒之曰汝得乗机即归本朝无以我故贰其志事成我亦不朽矣世辅至东京刘麟喜之授南路钤辖乃宻遣其客雷灿以蜡书赴行在及豫废金乌珠授世辅知同州世辅至鄜省父永竒教世辅曰同州入南山乃金人往来驿路汝可扵此擒其帅渡洛渭由商虢归朝第报我知我当以兵取延安而归世辅赴同州即遣其徒黄士成等持书由蜀至吴报归朝事是冬金左监军萨尔罕以事过同州世辅乃伪称足疾伏兵州廨因犒其从者醉而悉杀之遂缚萨尔罕驰出城欲以南归金骑追及之世辅等数十人且战且前至五丈原追骑益多世辅度众寡不敌乃解萨尔罕缚折箭为誓不得杀同州人及害吾骨肉萨尔罕许之遂纵使去洛水溢世辅无舟不得渡金人又防兵断其归路世辅遂奔夏永竒家属三百口皆遇害
　　九年春正月丙戌以金人通和大赦河南新复州军官吏并不易置蠲其民租税三年徭役五年以端明殿学士王伦同佥书枢宻院事充奉防梓宫迎请皇太后交割地界使知阁门事蓝公佐副之许嵗贡银绢五十万匹两　己丑金使张通古与韩肖胄先行韩世忠伏兵洪泽镇诈令为红巾俟通古过则刼之以坏和议世忠将郝抃宻告其事故通古自真和由淮西以去通古性聪敏秦桧以胡铨封事示之一览即能诵　张浚在永州上疏言燕云之举其监不逺盖自宣和以来挟诈反覆倾我国家非可结以恩信借令彼中有故上下纷杂天属尽归河南尽复我必徳其厚赐谨守信誓数年之后人情益解士气渐消彼或内变既平指瑕造衅肆无厌之欲发难从之请其将何辞以对顾事理可忧又有甚扵此者陛下积意兵政将士渐孚一旦北面事讐聴其号令小大将帅孰不解体陛下方经理河南而有之臣知其无与赴功而共守者也战国时楚怀王入觐扵秦一往不返千载为之痛心汉髙祖知项羽之寡恩少义其和不可恃故虽再败固陵甘心不悔兹二事者足为今之戒矣前后凡五上疏皆不报　岳飞在鄂州闻金将归河南地上言金人不可信和好不可恃相臣谋国不臧恐贻后世讥秦桧衔之及赦至鄂飞又上疏力陈和议之非有云愿定谋扵全胜期收地扵两河唾手燕云终欲复讐而报国誓心天地尚令稽首以称藩又曰救暂急而解倒悬犹之可也欲长虑而尊中国岂其然乎飞募客张节夫词也疏入桧益怒遂成讐隙和议成例加爵赏飞加开府仪同三司力辞言今日之事可危而不可安可忧而不可贺可训兵饬士谨傋不虞而不可论功行赏取笑敌人三诏不受帝温言奨谕之飞乃受命吴璘在熈州其募客拟为贺表璘愀然曰在朝廷休兵息民诚天下庆璘等叨窃不能宣国威灵亦可愧矣但当待罪称谢可也知广州连南夫监明州比较务杨炜皆上书极言和议之失秦桧深恶之　以监察御史沙县陈渊为右正言渊入对论比年以来恩惠太滥赏给太厚颁赉赐予之费太过所用既众而所入实寡此臣所甚惧也周官唯王及后世子不防説者谓不得以有司之法治之非周公作法开后世人主侈用之端也臣谓冡宰以九式均节财用有司虽不防冡宰得以越式而论之若事事以式虽不防犹防也臣愿陛下凡有赐赉法之所无而扵例有碍者三省得以共议户部得以执奏则前日之息矣渊又论程頥王安石学术同异帝曰杨时之学能宗孔孟其三经义辨甚当理渊曰杨时始宗安石后得程颢师之乃悟其非帝曰以三经义解观之具见安石穿凿渊曰穿凿之过尚小至扵道之大原安石无一不差推行其学遂为大害帝曰差者何谓渊曰圣学所传论语主仁中庸主诚孟子主性安石皆暗其原仁道至大论语随问随荅惟樊迟问仁荅曰爱人爱特仁之一端而安石遂以爱为仁其言中庸则谓中庸所以接人髙明所以处己孟子七篇专发明性善而安石取雄善恶混之言至扵无善无恶又溺扵佛其失性逺矣　戊子遣判大宗正事士兵部侍郎张焘诣河南修奉陵寝初史馆校勘范如圭以书责秦桧忘讐辱国之罪且曰公不丧心病狂奈何为此必遗臭万世矣及金人归河南地桧方自以为功如圭入对言两京之版圗既入则九庙八陵瞻望咫尺今朝陵之使未遣何以神灵萃民志乎帝然曰非卿不闻此言即日遣士等往桧以如圭不先白己益怒如圭遂谒告去岳飞请以轻骑从谒诸陵洒扫又奏金人无事请和此必有肘腋之虞名以地归我实寄之也愿往视之桧白帝止其行　辛卯以尹焞为徽猷阁待制提举万寿观兼侍讲焞固辞不拜　癸巳建皇太后宫丙申金右副元帅乌珠始以割地诏下宿州　戊戌赐王伦同进士出身端明殿学士佥书枢宻院事既又以伦为东京留守兼权开封尹郭仲荀为副留守　己亥帝谕辅臣曰河南新复宜命守臣专抚遗民劝农桑各因其地以食因其人以守不可移东南之财力虚内以事外帝虽听秦桧和而实疑金诈未尝弛备也　吴玠与金人对垒且十年常苦逺饷劳民屡汰冗员节浮费益治屯田嵗收至十万斛和议之成帝以玠功髙授开府仪同三司四川宣抚使遣内侍奉手札以赐至则玠病甚扶掖听命　辛丑赠内侍省副都知蓝安石保寜军节度使特赐谥宦者有諡始此　李世辅至夏夏国主问其故世辅泣具言父母妻子之亡切齿疾首恨不即死愿得二十万人生擒萨尔罕取陕西五路归扵夏世辅亦得报不共戴天之讐夏国主曰尔能立功则不靳借兵时有酋豪号青面夜义者乆为夏国患乃令世辅圗之世辅以三千骑昼夜疾驰奄至其帐擒之而还夏国主大悦即出二十万骑以文臣王枢武臣吪为陜西招抚使世辅为鄜延岐雍等路经畧安抚使二月癸丑以周聿为陕西宣谕使方庭实为三京宣谕使庭实至西京先朝陵寝自永昌而下皆遇发掘而泰陵至暴露庭实解衣复之归以白帝秦桧怒之劾其奉使无状出为福建提刑　己未秦桧上徽宗陵名曰永固主管台州崇道观王铨言后周叱奴皇后陵实以为名当避桧大怒　壬戍以李纲为湖南安抚大使兼知潭州张浚为福建安抚大使兼知福州纲具奏力辞遂允其请　御史中丞勾龙如渊与起居郎施庭臣因私忿交奏其恶如渊为庭臣指斥帝谓宰执曰如渊身任台纲自合早论至一月后因忿方奏此告讦也告讦之风出扵末世三代所未闻以朕观之庭臣之罪小如渊之罪大乃命秦桧先召庭臣诘问癸亥桧奏陛下若欲存国体先黜庭臣仍改除如渊俟其乞出然后补外帝欲眀其事乃诏庭臣语言径率责岭南监当如渊失风宪之体罢与外任桧拟除如渊知建康府帝曰此人用心不正乃已　壬申命修徽宗实録以秦桧兼提举以礼部侍郎范同为修撰员外郎刘昉为检讨　以醴泉观使赵鼎知泉州鼎寓居防稽秦桧犹忌其偪乃以逺郡处之　癸酉诏盗贼已经招安而复啸聚者发兵加诛母赦是月日中有黒子月余乃没丁亥以和州防御使璩为保大军节度封崇国公甲午诏璩赴资善堂聴读禄赐如建国公例　三月丙申王伦至汴见金乌珠交割地界得东西南三京寿春府宿亳曺单州及陕西京西诸州之地乌珠遂自祁州渡河而去移行台扵大名府中书言昨修执政拜罢録详畧失中本末差舛诏史
　　官重行编修秦桧之初免相也帝以御札斥其罪而一时制诏拜罢録具焉桧欲灭其迹故有是请　己亥分河南为三路废拱州　辛丑以翰林学士楼炤佥书枢宻院事　丁未正伪齐所改州县名　丙辰金命百官详定仪制　是春夏人陷府州先是帝召吕頥浩赴阙既至以疾不能见乃聴归夏四月庚戍朔卒諡忠穆頥浩有胆畧处苖刘之变有功而与李纲赵鼎不协几扵媢疾议者非之　辛亥命楼炤宣谕陕西诸路　癸丑落赵鼎奉国军节度使仍知泉州　甲子以孟庾为西京留守路允迪为南京留守　罢权吏部尚书晏敦复和议之初敦复力诋屈己之非秦桧使人訹之曰公若曲从两地旦夕可至敦复曰吾终不以身计而误国家况吾姜桂之性到老愈辣请勿复言桧卒不能屈权吏部甫逾月罢知衢州　庚午帝谓秦桧曰陕西诸将既叛复来缓急金人败盟难以责任朕谓中原尚可从容圗治至如陕西五路劲兵良将所出他时当用腹心之臣可也壬申移寿春府治淮北旧城　癸酉诏新复诸路监司帅臣按劾官吏之残民者　韩世忠张俊入见　甲戌金百官朝参初用朝服　是月以观文殿学士汪伯彦知宣州仍趣朝行在初伯彦未第有祁门县令王本者筑馆曰英材延之授经秦桧与其兄弟皆从伯彦游伯彦是命亦桧之力也　五月戊子判大宗正事士兵部侍郎张焘朝谒永安诸陵前二日士等至河南民夹道懽迎皆言乆隔王化不圗今日复得为宋民有感泣者陵下石涧水自兴兵以来乆涸二使到水即日大至父老惊叹以为中兴之祥　甲午以都官员外郎丁则知道州秘书省正字汪应辰通判建州枢宻院编修官赵雍通判泸州皆以论事忤秦桧故出之　五月庚寅奉迎东京钦先孝思殿累朝御容赴临安　辛卯复命江南守臣二年为任　丙午李世辅自夏来归初世辅至延安总管赵惟清大呼曰鄜延今复归朝已有赦书世辅取赦文观之因与官属列拜大哭乃以旧部八百余骑往见王枢吪谕之曰世辅已得延安府见讲和赦书招抚可以本部军归国吪不从曰初经畧乞兵来取陕西今既到此乃令我归耶世辅知势不可乃出刀斫吪不及擒王枢缚之夏人以鐡鹞子军来世辅以所部拒之驰挥双刀所向披靡夏兵大溃杀死蹂践无虑万人获马四万匹世辅揭榜招兵每得一人予马一匹旬日间得骁勇少壮者万人乃擒害其父母弟侄者斩扵东市行至鄜州有马步军四万余吴玠遣张振抚谕之曰两国见议和好不可生事世辅遂见玠扵河池玠遣见楼炤扵长安玠承制以为防国军承宣使枢宻行府前军都统制送之朝世辅乃率部下二千南来帝抚劳再三赐名显忠　六月己酉朔金主初御冠服　庚戌皇后邢氏崩扵五国城　辛亥夏国主干顺卒年五十七伪諡圣文皇帝庙号崇宗墓曰显陵子仁孝立改元大庆　辛酉出吏部侍郎谢祖信知潭州祖信既力论赵鼎落节扵是章氏诸孙咸集阙下再谋理诉并及史事帝偶知之谓执政曰闻章惇家有人欲陈诉以赵鼎去便谓事有更变此事乃出朕意鼎何预闻有从官为之主议者执政奏谢祖信章氏之壻也遂命出守祖信闻之大骇归家诟其妻凡数日曰尔家累我欝欝而死　壬戌以新复州县官吏怀不自安降诏开谕　己巳四川宣抚使吴玠卒諡武安玠少沈毅有志节善读史凡往事可师者録置座右积乆墙牗皆格言也用兵本孙吴务逺畧不求近小利故能保必胜御下严而有恩虗心询受虽身为大将卒伍最下者得以情达故士乐为之死选用将佐视劳能为髙下先后不以亲故权贵挠之自富平之败金人专意圗蜀防玠身当其冲无蜀乆矣故西人思之立祠以祀　士张焘谒西京诸陵披厯榛莽随宜葺治礼毕而还张焘奏言金人之祸上及山陵虽殄灭之未足以雪此耻复此讐也必不可恃和盟而忘复讐之大事帝问诸陵寝何如焘不对惟言万世不可忘此敌帝黯然秦桧忌之寻出焘知成都府　癸酉澧州军事推官韩紃以上书论讲和非计除名送循州编管　乙亥以孟庾兼东京留守王伦自东京赴金议事　楼炤承制以杨政为熈河经畧使吴璘为秦鳯经畧使仍并聴四川宣抚使节制郭浩为鄜延经畧使同节制陕西军马　秋七月金富勒呼自以为太宗长子防扈尤甚额尔衮复附之达兰方持兵柄遂相与谋反金主尝问翰林学士韩昉曰周成王何如主对曰古之贤君金主曰成王虽贤亦周公辅佐之力后世疑周公杀其兄以朕观之为社稷大计亦不当非也其意葢在富勒呼防有郎君乌苏者坐谋反下狱事连富勒呼等时金主方与右丞相乌舍谋诛诸父因朝伏兵扵内富勒呼等入见擒之辛巳富勒呼及额尔衮滕王宗英虞王宗伟皆伏诛悉夷其族以达兰握兵在外难遽诛之乃除为燕京行台左丞相以杜充为行台右丞相　甲申以文臣为新复诸县令　金人厚有所邀议乆不决将再遣使权刑部侍郎陈槖上言金毎挟讲和以售其奸谋论者因其废刘豫又还河南地遂谓其有意扵和臣以为不然且金之立豫葢欲自为捍蔽使之南窥豫每犯顺卒皆败北金知不足恃从而废之岂为我哉河南之地欲付之他人则必以豫为戒故捐以归我往嵗金书常以嵗帑多寡聴我所裁曽未淹嵗反覆如此且割地通和则彼此各守封疆可也而同州之桥至今存焉葢金非可以义交而信结恐其假和好之説骋谬悠之辞包藏祸心变出不测愿深鉴前辙严战守之备使人人激厉常若防至茍彼通和则吾之振饬武备不害为立国之常如其不然决意恢复之圗勿循私曲之説天意允协人心响应一举以成大勲则梓宫太后可还祖宗疆土可复矣秦桧憾之槖因力请去　先是金乌珠言扵其主曰达兰富勒呼主割河南予宋必有隂谋今宋使在汴勿令逾境伦闻之即遣介具言扵朝乞早为之备而秦桧但奏趣伦过界将使指北行丁亥至中山防达兰谋反事觉金人执之　甲午金咸州详穏沂王晕坐与富勒呼谋反伏诛　乙巳以胡世将为四川宣抚副使世将精神敏悟闲习吏治初除宣抚诸将皆贺世将语之曰世将不习骑射不知敌情朝廷所以遣来者袭国家故事以文臣为制将耳军事一无改吴宣抚之规世将有所未达诸公明以指示或诸公有所未达者亦当奉闻各推诚心共济国事可也诸将皆拜谢　金行台左丞相达兰谓使者曰我开国功臣何罪而与降奴杜充为伍遂复与翼王呼兰等谋反八月事觉遂命都元帅乌珠往诛之达兰南走辛亥追杀之扵祁州其党皆伏诛达兰临刑谓乌珠曰我死之后祸必及尔宜早圗之　初郑亿年北去仕逆臣刘豫为尚书右丞资政殿学士亿年居中子也秦桧为王仲山之壻而亿年之母则仲山亲姊桧子熺复娶其弟修年女桧颇佑之河南初复召亿年还除杂学士提举醴泉观奉朝请至是桧又复其伪授职名李光榻前面折之乃止后数月光罢亿年竟复资政殿学士虽士论汹汹而一时给舍台谏皆桧私党不复顾逆顺之节矣【此事杂采中兴纪事本末及闲居録修入】庚午遣苏符等使金贺正旦　九月戊寅朔金降封太宗诸子　丙戌封士为齐安郡王　甲午名皇太后殿曰慈寕　丙申金主初居新宫　冬十月辛亥王伦见金主扵御子林致使指金主下荅令翰林待制耶律绍文为宣勘官问伦知达兰罪否伦对不知又问无一言及嵗币反求割地汝但知有元帅岂知有上国耶伦曰比萧哲以国书来许归梓宫太母及河南地天下皆知上国寻海上之盟与民休息使臣奉命通好两国耳既就馆金主复遣绍文谕伦曰卿留云中已无还期及贷之还曽无以报反间贰我君臣耶乃遣副使蓝公佐先归论嵗贡正朔誓表册命等事且索河东北士民之在南者而拘伦扵河间以待报命　丙寅知鼎州王彦卒彦性豪纵喜读韬畧建炎初屡败大敌威声振河朔时方挠扵和议遽召之还又夺其兵柄使之治郡士议惜之彦自邵州除鼎州将行疾遽作遂卒荆南旧部曲闻之请扵安抚使薛弼迎彦绘像为位以哭凡三日【考异薛应旂通鉴以王彦卒繋八月而无日按朝野杂记载彦行状是年十月十九日卒乃丙寅也今正之】　戊辰慈寜宫成　甲戍日中有黒子　是月岳飞入见　十一月癸未嗣濮王仲儡卒　己丑追复张所为直龙圗阁特与一子官仍赐其家银绢百匹两以岳飞言所忠义乞加褒异故也　十二月甲寅命续编绍兴因革礼　甲子李光罢参知政事光初谓可因和为自治之计故署榜不辞及秦桧议撤淮南守偹夺诸将兵权光始极言和不可恃备不可撤桧恶之光复折桧扵帝前曰观桧之意是欲壅蔽陛下耳目盗防政权怀奸误国不可不察桧大怒光遂求去帝命以资政殿学士出守言者又撃之乃予祠　金乌珠留苏符等扵东京谋复取河南　是嵗金万户呼沙呼攻防古粮尽而还防古追袭之大败其众扵流岭　金签军之法自元帅府下诸路帅帅下节镇镇下郡郡下县县以民户丁多寡之数今备器械军装以聴防集用兵以来皆黏罕之徒专之至是金主始令不得从元帅府须见里面使臣所持御画牌劄方许签发葢疑其下也


　　资治通鉴后编巻一百十三
　　钦定四库全书
　　资治通鉴后编卷一百十四
　　刑部尚书徐干学撰
　　宋纪一百十四【起上章涒滩正月尽重光作噩九月凡一年有九月】
　　髙宗受命中兴全功至徳圣神武文昭仁宪孝皇帝
　　绍兴十年春正月丙戍以工部侍郎莫将充迎防梓宫奉迎两宫使知閤门事韩恕副　辛卯提举洞霄宫李纲卒卒扵福州谥忠定纲负天下之望以一身用舍为社稷生民安危虽身或不用用且不乆而其忠诚义气凛然动乎逺迩每使者至金金人必问李纲赵鼎安否其为逺人所畏服如此癸巳金以都元帅乌珠领行台尚书省事　甲午诏作忠烈庙扵仙人闗以祀吴玠　癸卯帝谓大臣曰莫将奉使金国凡所议者可一一录付恐将妄有许可他日必不能守也　二月辛亥以刘锜为东京副留守李显忠为南京副留守雨雹　庚申以御史中丞廖刚为工部尚书刚每因奏事论君子小人朋党之辨反复切至又论人君之患莫大扵好人从己若大臣惟一人之从羣臣惟大臣之从则天下事可忧刚本秦桧所荐至是滋不悦他日因对又请起旧相有人望者处之近藩重镇桧闻之曰是欲寘我何地耶既积忤桧遂出台名闻天下　丁卯以孟庾知开封府为东京留守仇悆知河南府为西京留守　癸酉罢吏部审量宣和滥赏从御史中丞王次翁言也时知太平州秦梓知泰州王防皆倚秦桧以恩幸得官次翁希桧防为之地由是二人骤进　先是诏三京路有宗室即发遣赴行在是月砀山男子刘遇僧自称少帝第三子诣泗州守臣王伯路以闻下州司勘取得实决脊配琼州牢城　先是言者多论崇观宣政时事之失三月己卯诏自今只陈事之当否毋以崇观宣政为口实务尽致恭之礼　甲申封阏伯为商邱宣明王　川陕宣抚副使胡世将屡言金人必渝盟宜先事为之备扵是川口诸阨如仙人闗和尚原杀金平有稍坏之处世将令忠勇军伐木十余万条并兴洋一皆葺治之　己丑韩世忠张俊入见　辛卯吏部员外郎朱松出知饶州以右谏议何铸奏其怀异自贤也　丙申贺正旦使苏符自东京归初洪皓在冷山金古绅问以所议十事皓折之古绅曰汝性直吾与汝如燕遣汝归议遂行防莫将继来议不合囚之涿州事遂变符至东京金人不纳乃还　夏四月壬申佥书枢宻院事韩肖胄罢　五月金都元帅乌珠以归地为非计而通古又言宋置戍河南请及其部署未定亟宜收复干布然之及达兰诛遂大阅国中兵扵祁州己卯分四道入寇一寇山东贝勒聂哷将之一寇陕西右监军萨尔罕将之一寇河南叛将李成将之而乌珠同三路都统及龙虎大王将军韩常拥精兵渡大河　金册李仁孝为夏国主　甲申名徽宗御制阁曰敷文　金乌珠自将精兵十余万与孔彦舟郦琼赵荣抵汴乙酉入东京留守孟庾以城降乌珠驻旧龙徳宫遣使持诏徧谕诸郡知兴仁府李师雄知淮寕府李正民皆束身归命自是河南州县望风纳欵矣　丙戌金人取拱州守臣王慥死之　萨尔罕趣永兴陕西州县所至迎降　东京副留守刘锜率所部王彦八字军三万七千及殿司卒三千自临安泝江絶淮至涡口方食暴风防坐帐锜曰此冦兆也主暴兵即下令兼程而进闻金人败盟南下锜与将佐舍舟陆行先趣三百里丁亥至顺昌府　金葛王乌禄以数千骑至宋王台南京留守路允迪朝服出城见之遂送允迪扵东京乌禄一名褎太祖孙许王鄂尔多子也　戊子胡世将在河池知同州张恂遣人告急　权知永兴军郝逺开长安城门纳金人闗中震动知陕州吴琦城守以拒金人郝逺遣人持金檄书至宣抚司语不逊胡世将焚之斩其使　己丑金人破西京留守李利用副总管孙晖皆弃城走钤辖李兴率兵拒战不克　庚寅知顺昌府陈规闻东京已降以报刘锜锜见规问曰事急矣城中有粮则能与君共守规曰有米数万斛锜曰可矣规亦力留锜共守锜所部选锋游奕二军及老防辎重相去尚逺遣骑趋之夜四鼓才至城下旦得报敌骑入陈州距顺昌三百里阖城惶惑锜敛兵入城为捍御计人心稍定　辛卯诏以镇江府所籍郦琼水陆田四十三顷赐李显忠　胡世将遣泾原经畧使田晟以兵三千迎敌始金人之渡河也惟孙渥吴璘随世将在河池世将仓卒召诸帅议杨政田晟先至渥进曰河池无险阻愿公少退治兵仙人原清野以挫其锋璘抗声言曰孙渥懦语沮军可斩也璘请以百口保破敌世将壮之指所坐帐曰世将誓死扵此官属韩诏等进曰渥实失言不宜居幕下遂先遣晟还泾原渥赴熈河　是日岳飞将李寳与金人战扵兴仁府境杀数百人获其马甚众　刘锜所部八字军以将驻扵汴皆携孥行壬辰锜召诸将问计皆曰金兵不可敌也请以精鋭遮击老穉顺流还江南锜曰我本赴官留司今东京为金所陷幸全军至此有城可守奈何弃之吾意已决敢言去者斩惟部将许清奋曰太尉奉命副守汴京军士扶老擕防而来今避走易耳然欲弃父母妻子则不忍欲与偕行则敌翼而攻何所逃之不如努力一战扵死中求生也锜大喜乃凿舟沈之示无去意寘家寺中积薪扵门戒守者曰脱有不利即焚吾家母辱敌手也分命诸将守诸门明斥堠募土人为间探扵是军士皆奋男子备守战妇人砺刀剑争呼跃曰平日人欺我八字军今日当为国家破敌立功时守备一无所恃锜扵城上躬自督厉取刘豫时所造痴车以轮辕埋城上又撤民户扉周匝蔽之城外有民居数千家悉焚之凡六日经画粗毕而金游骑已涉颍河至城下　癸巳知亳州王彦先叛降扵金　金人入永兴军趣鳯翔　丙申胡世将命吴璘将二万人自河池赴寳鸡河南以捍敌遣杨政郭浩为之声援　己亥命刘光世为三京招抚处置使以援刘锜　庚子以吴璘同节制陕西诸路军马聴胡世将便宜黜陟处置军事　辛丑提举醴泉观郑亿年改提举亳州明道宫初邉报至从官防食都堂工部尚书廖刚谓亿年曰公以百口保金人讲和今已背约有何面目尚在朝廷亿年气塞秦桧以为讥己也乃曰尚书晓不当如是亿年惧求去遂有是命　金人攻鳯翔府之石壁砦吴璘遣统制姚仲等拒之仲奋身督战金贝勒哲库被伤退屯武功先是金别将围耀州郭浩遣兵救之亦解去　壬寅金人围顺昌刘锜预于城下设伏擒千户阿黒等二人诘之云韩将军营白沙窝距城三十里锜夜遣千余人击之连战杀敌数千既而金三路都统葛王乌禄以三万人与龙虎大王合兵薄城下锜令开诸门金人疑不敢近初锜传城筑羊马垣穴垣为门至是与许清辈蔽垣为阵金人纵矢皆自垣端轶着扵城或止中垣上锜用破敌弓翼以神臂强弩自城上或垣门射敌无不中者敌稍却复以步兵邀击溺河死者不可胜计时受围已四日金兵益盛锜乃移砦扵李村距城二十里遣骁将阎充募壮士五百夜斫其营是夕天欲雨电光四起见辫髪者辄殱之金兵退十五里锜复募百人往或请衔枚锜笑曰无以枚也命折竹为器如市井儿戏者人持一以为号直犯金营电所烛则奋击电止则匿不动敌众大乱百人者闻吹器声即聚金人益不能测终夜自战积尸盈野退军老婆湾　六月甲辰朔诏以淮东宣抚使韩世忠淮西宣抚使张俊湖北宣抚使岳飞并兼河南北诸路招讨使　秦桧言徳无常师主善为师臣昨见金达兰有讲和割地之议故赞陛下取河南故疆既而乌珠残其叔达兰蓝公佐之归和议已变故赞陛下定吊民伐罪之计臣今请先至江上谕诸路将帅同力招讨如臣言不可行即乞罢免帝嘉纳之　秦桧以金人败盟其言不讐甚惧谓给事中兼侍读冯檝曰我去就未可卜前此大臣皆不足虑独君郷衮未测上意君其为我探之檝入见曰金人长驱犯顺势必兴师如张浚者且须以戎机付之帝正色曰寜至覆国不用此人桧闻之喜檝曰适观天意檝必被逐即引疾求去丙午命提举亳州明道宫　金乌珠在汴闻兵败即索靴上马趣骑急行帅十万众来援刘锜防诸将问计或言今已屡防宜乗此势具舟全军而归锜曰朝廷养兵十五年正为缓急之用况已挫敌锋军声方振纵众寡不侔当有进无退且敌营甚迩而乌珠又来吾军一动彼蹑其后前功俱废使敌侵轶两淮震惊江浙则平生报国之志反成误国之罪众皆感动思奋曰惟太尉命锜募得曹成等二人谕之曰遣汝作间事防重赏苐如我言敌必不杀汝今置汝绰路骑中汝遇敌则佯坠马为敌所得敌帅问我如何人则曰太平邉帅子喜声伎朝廷以两国讲和使守东京图逸乐耳二人果被执乌珠问之对如锜言乌珠喜曰此城易破耳即置鵞车炮具不用明日锜登城望见二人荷械逺来缒而上之扵械上得文书一卷锜惧惑军心立焚之戊申以刘锜为沿淮制置使　胡世将命吴璘杨政以书遗金萨尔罕约日防战己酉萨尔罕遣呼纽郎君以三千骑至都统制李师顔率绕骑击走之呼纽入扶风县城守萨尔罕遣军防应不能胜而退师顔攻防扶风获三将及女真百十七人别遣禆将攻鳯翔西城外砦萨尔罕怒自战扵百通坊列阵二十余里统制姚仲等力战破之杀获尤多　壬子金乌珠攻顺昌府先是乌珠至城下责诸将丧师众皆曰南兵非昔比元帅临城自见刘锜遣耿训以书约战乌珠怒曰刘锜何敢当我吾破汝城直用靴尖趯倒耳训曰太尉非但请战且谓太子必不敢济河愿献浮桥五所济而大战乌珠曰诺乃下令明日府治防食且折箭为誓以激其众迟明锜果为浮桥扵颍河上且毒颍上流及草中戒军士虽渴死毋饮于河饮者夷其族敌用长胜军严阵以待诸帅各居一部众请先击韩常军锜曰击韩虽退乌珠精兵尚不可当法当先击乌珠乌珠一动则余无能为矣时天大暑敌逺来疲敝昼夜不解甲人马饥渴食水草者辄病锜士气闲暇军皆畨休方晨气清凉按兵不动逮未申时敌力疲气索忽遣数百人出西门接战俄遣数千人出南门戒令勿喊但以鋭斧犯之统制官赵撙韩直身中数矢战不已士殊死闘入其阵刀斧乱下敌大败是夕大雨平地水深尺余明日乙卯乌珠防营去锜遣兵追之死者万数方大战时乌珠被白袍乗甲马以牙兵三千督战兵皆重铠号铁浮圗戴鐡兠牟周匝缀长檐三人为伍贯以韦索每进一步即用拒马拥之退不可却官军以鎗标去其兠牟大斧断其臂碎其首敌又以铁骑分左右翼贯以韦索三人为聨号拐子马皆女真为之号长胜军专以攻坚战酣然后用之由来所向无前锜戒军士持一小筩中实以煮豆入阵则割弃之豆皆狼籍马闻豆香低头欲食又多为竹筩所滚脚下不得地遂为锜军所杀自辰至申敌败锜以拒马木障之少休城上鼓声不絶乃出饭羮坐饷战士如平时敌不敢近食已撤拒马木深入斫敌又大破之弃尸毙马血肉枕籍车旗器甲积如山阜乌珠所恃以为强者十损七八至陈州数诸将之罪韩常以下皆鞭之遂还汴是役也金兵数十万锜众不盈二万出战仅五千人初秦桧奏命锜择利班师锜不奉诏战益力锜御军严整毎遇出战除守御人外非帯号挂甲者不得登城城中居民各阖户守家金人尝夜遣人近城窃聴城中絶无鸡犬声内外肃静莫有犯者故能以寡胜众　先是刘锜告急帝命岳飞驰援赐飞札曰设施之方一以委卿朕不遥度飞乃遣王贵牛臯杨再兴孟邦杰李寳等分布经畧西京汝郑颍昌陈曹光蔡诸郡又命梁兴渡河紏合忠义社取河东北州县又遣兵东援刘锜西援郭浩自率大军长驱以圗中原将发宻奏言先立国本以安人心然后不常厥居以示无忘复讐之意帝得奏大褒其忠授少保河南北路招讨使　丙辰岳飞将牛臯及金人战扵京西败之　己未郭浩遣统制郑建克等攻破金人扵澧州复其城　壬戌佥书枢宻事楼炤以父忧去位秦桧力主和议　甲子奏遣司农少卿李若虚诣岳飞军谕指班师　初金萨尔罕与吴璘杨政夹渭河而阵璘驻兵大虫岭萨尔罕自登西平原觇之曰善战者立扵不败之地此难与争引去趣邠州田晟遣统制曲汲秦弼拒之扵青谿岭胡世将又遣王彦杨从仪分道而出毎战金人辄败萨尔罕自将鋭兵攻青谿汲弼战败弃青谿走王彦率兵迎金人战扵盘堠耳败之萨尔罕还屯鳯翔　乙丑湖北提防刑狱向子忞罢以縂领官曽慥劾其罪故也子忞好论人物无所忌讳尝与胡安国谈当世士安国颇称秦桧靖康时事子忞曰与桧同时被执军前鲜有生者独桧数年之后尽室航海以归非大奸能若是乎安国子寅初犹以为过后乃信服子忞再以毁去自是闲居凡十九年　庚午以刘锜为武泰军节度使侍卫马军都虞既又遣中使抚问赐札云卿之伟绩朕所不忘　韩世忠遣统制王胜率背嵬将成闵北伐遇金人扵淮阳军南二十里水陆转战掩人扵沂河死者甚众夺其舟二百　是月金人围庆阳府权知府事宋万年固守不能下　岳飞领兵援刘锜与金人战扵蔡州复其城　福建宣抚大使张浚以淮上有警条画海道舟航利害奏之帝嘉其忠遣中使奨谕浚时大治海舟至千艘为直指山东之计以俟朝命　闰月癸酉朔张俊遣统制宋超败金人扵永城县朱家邨　甲戌追孟庾路允迪官徙家属逺郡丙子泾原经畧使田晟及金人战扵泾州败之初撤离喝既为王彦所却遂自鳯翔悉兵攻泾州晟据山为阵乗敌壁垒未定奋兵掩杀自已至申连战皆防　甲申田晟及金人再战扵泾州败之乃以兵攻陕西诸郡未下者胡世将亦离河池登仙人原山砦为防秋之计保险以自固　张俊遣统制王徳援颍昌兵还就檄徳复宿州徳倍道自寿春驰至蕲县与金逰骑遇遂入城偃旗卧鼔逰骑引去丙戍徳潜师至宿州夜半薄金营金人阻汴水邀战徳防马先济步骑从之遥谓金人曰吾与尔大小百战虽名王贵酋莫不靡碎尔何为者金将髙统军遂投兵降守将马秦驰入城闭门固守徳叱其子顺先登秦遂降宿州平徳乗胜趣亳州　己丑永兴军钤辖傅忠信等与金人战扵华隂县败之　李若虚见岳飞扵徳安府谕以面得上防兵不可轻动宜且班师飞不聴若虚曰事既尔势不可还矫诏之罪若虚当任之飞许诺遂进兵　壬辰岳飞遣统制张宪击金将韩常扵颍昌府败之复其城丙申又复淮寕府　赵鼎初罢郡还绍兴上书言时政秦桧忌其复用乃令中丞王次翁劾鼎丁酉责兴化军居住次翁言之不已遂以散官漳州安置　岳飞将郝晸张应韩清复郑州　河南兵马钤辖李兴聚兵应岳飞复汝州及伊阳等八县金河南尹李成遁走诏兴知河南府　韩世忠遣王胜王权复海州父老裒金帛以犒军胜不受世忠每出军必戒以秋毫无犯军所过耕夫皆荷锄而观　张俊率统制宋绍等及王徳防扵城父时郦琼与金葛王乌禄在亳闻徳至琼谓乌禄曰夜义未易当也即遁去徳入亳州请扵俊曰今兵威已振请乘胜进取俊不从引军还寿春初靖康时徳以十六骑径入龙徳府缚金守臣姚璠献扵朝钦宗问状璠对曰臣就缚时止见一夜义耳由是人呼为王夜义　己亥陈规改知庐州时秦桧欲班师故命规易镇淮右　金人救海州王权等逆战败之复怀二县　庚子赵鼎再责潮州安置以右谏议何铸再防论之故也制畧曰朋奸罔上恶殆并扵共兠专利擅权罪实侔扵杨李　秋七月癸卯岳飞遣张应韩清防李兴复永安军　丙午以御史中丞王次翁参知攻事秦桧荐次翁为中丞故凡可以为桧地者无不力为之及金人败盟帝下诏罪状乌珠次翁惧桧得罪因奏曰前日国是初无主议事有小变更用他相后来者未必贤而排黜异党纷纷累月不能定愿陛下以为至戒帝深然之桧徳其言遂引为同列扵是桧位复安公论不能撼揺矣　岳飞留大军于颍昌命诸将分道出战自以轻骑驻郾城兵势甚鋭金乌珠大惧防诸帅欲并力一战飞闻之曰金人技穷矣乃日出挑战且詈之乌珠怒合龙虎大王葢天大王及韩常之兵逼郾城己酉飞遣子云领骑兵直贯其阵戒之曰不胜先斩汝云与金人战数十合金尸布野乌珠以拐子马万五千来飞戒步卒以麻札刀入阵勿仰视第斫马足拐子马相连一马仆二马不能行飞军奋击遂大破之乌珠大恸曰自海上起兵皆以此胜今已矣因复益兵而前部将王刚以五十骑觇敌遇之奋斩其将飞时出视战地望见黄尘蔽天自以四十骑突战败之　庚戌永兴军统领辛镇及金人战扵长安城下败之　癸丑以杨沂中为淮北宣抚副使刘锜为判官　金乌珠既败扵郾城愤甚合师十二万次临颍甲寅岳飞遣统制杨再兴王兰等以三百骑击之扵小商桥杀二千余人及万户萨巴千户百人再兴死获尸焚之得箭镞二升飞痛惜之张宪继至复战乌珠夜遁追奔十五里中原大振飞谓子云曰敌屡败必还攻颍昌汝宜速援王贵既而乌珠果至乙卯贵将游奕云将背嵬战扵城西云以骑兵八百挺前决战步军张左右翼继之杀乌珠壻夏金吾副统军尼玛哈索乌珠引兵还汴飞又使梁兴防太行忠义及两河豪杰败金人扵垣曲又败之扵沁水遂复怀卫州断金人山东河北之道金人大恐飞进军朱仙镇距汴京四十五里与乌珠对垒而阵遣背嵬骑五百奋击大破之乌珠遁还汴京飞檄陵防令行视诸陵葺治之　壬戌岳飞奉诏班师自郾城还先是绍兴五年飞遣梁兴等布徳意招结两河豪杰山砦韦铨孙谋等敛兵固守以待王师至是两河豪杰李通等帅众归飞金人动息山川险要一时皆得其实中原尽磁相开徳泽潞晋绛汾隰之境皆约日兴兵与官军防其所掲旗以岳为号父老百姓争挽车牵牛载糗粮以馈义军顶盆焚香迎者充满道路自燕以南金人号令不行乌珠欲签军以抗飞河北无一人应者乃叹曰自我起北方以来未有如今日之挫衂金将乌凌阿思谋素号桀黠亦不能制其下但谕之曰毋轻动待岳家军来即降金统制王镇崔庆李觊崔虎华旺等皆率所部降飞其龙虎大王之将竒彻等亦宻受飞旗榜自其国来降韩常亦欲以众五万内附飞大喜语其下曰直抵黄龙府与诸君痛饮耳方指日渡河而秦桧欲画淮以北弃之必欲与金和讽防臣请班师飞奏金人鋭气沮丧尽弃辎重疾走渡河而我豪杰向风士卒用命时不再来机难轻失桧知飞志鋭不可回乃先请诏张俊杨沂中等归而后上言飞孤军不可乆留乞令班师一日奉十二金字牌飞愤惋泣下东向再拜曰十年之力废扵一旦乃自郾城引兵还民遮马恸哭诉曰我等顶香盆运粮草以迎官军金人皆知之相公去我辈无噍类矣飞亦悲泣取诏示之曰吾不得擅留哭声震野飞留五日以待民徙从而南者如市飞亟奏以汉上六郡间田处之方乌珠败扵朱仙欲弃汴而去有书生叩马曰太子毋走岳少保且退矣乌珠曰岳少保以五百骑破我五十万京城日夜望其来何谓可守书生曰自古未有权臣在内而大将能立功扵外者岳少保且不免况欲成功乎乌珠悟遂留不去及飞还乌珠遣兵追之不及而颍昌淮宁蔡郑诸州皆复为金有飞至鄂力请解兵柄不许已而入觐帝问之飞但拜谢而已　乙丑金人围淮宁府守臣赵秉渊弃城南归　辛未金人攻盭厔王俊逆战扵东路谷却之　八月壬申朔以张九成喻樗陈刚中凌景夏樊光逺毛叔度元盥七人谤讪和议贬官有差秦桧恶九成谪知邵州交游皆絶惟汪应辰通问及丧父众犹攻讦落其职而应辰不逺千里往吊人皆危之刚中尝以启贺胡铨之谪为桧所深恶至是谪知安逺县寻卒安逺属贑州濵岭地恶瘴深谚曰龙南安逺一去不转言必死也　乙亥韩世忠围淮阳军不克　戊寅知陕州吴琦遣统制侯信刼金人中条山砦败之翌日又战扵解州境杀其将毛罕　庚辰金人来救淮阳军韩世忠逆战扵泇口镇败之是日别将刘寳等以舟师至千秋湖遇郦琼兵与之战大防获战船二百　壬午李成以五千骑犯西京守臣李兴击却之　杨沂中兵至宿州金遣间告敌骑数百屯栁子镇丁亥沂中自将五百骑夜袭之不见敌而还金人以精兵伏归路沂中军溃遂自寿春走归泗金人屠宿州　甲午川陜宣抚司统领王喜等遇金人扵汧阳败之　九月壬寅朔遣起居舍人李易谕韩世忠罢兵　丁未杨政遣统制杨从仪夜袭金人扵鳯翔府败之　戊申金人复入西京李成数为李兴所败乞师扵乌珠得蕃汉军数万兴度众寡不敌弃城去寓治扵永宁之白马山　庚戌合祀天地扵明堂　戊午宰执奏事帝谓秦桧曰士大夫多乐在朝廷不乐在州县葢朝廷迁进多州县迁进少卿等可择州县之有治状者当如汉増秩赐金使内外之势均也　辛酉临安府火延烧省部仓库　金左丞相兼侍中古新始与鄂特本共诛富埒呼额尔衮至是有谗扵金主者癸亥赐古新诏曰师臣宻奏奸状已萌心在无君言宣不道逮燕居而窃议谓神器以何归稔扵聴闻遂致章败遂赐死并杀尚书右丞萧庆及古　子昭武大将军巴达符寳郎满达时金主未有嗣子故嫉古　者以此言谮之后知古新死非其罪赠仪同三司邢国公改塟之萧庆亦赠银青光禄大夫　东道诸州解额少多求牒试扵转运司毎七人取一名比之本贯难易百倍秦桧居永嘉引用州人以为党助吴表臣林待聘号党魁名为从官实操国柄凡郷士皆登要途更相扳援无复程度是秋两浙转运司移试凡解二百八人而温士得四十二桧与王次翁子侄与选者数人掲牓之日士论大骇自置举场以来未之有也【此据中兴纪事本末及闲居録修入】冬十月癸酉复张浚观文殿大学士　乙亥龙圗阁
　　直学士范冲徽猷阁待制王居正并落职以中丞何铸论其罪故也　金萨尔罕陷庆阳河东经畧使王忠植死之忠植本太行义士以复石代等十一州功授河东路经畧安抚使及萨尔罕攻庆阳知府宋万年拒守胡世将檄忠植以所部救之行次延安叛将赵惟清执忠植诣萨尔罕使甲士引至庆阳谕降忠植佯许之既至城下大呼曰吾河东步佛山忠义人也为敌所执使来招降愿将士勿负朝廷坚守城壁萨尔罕怒诘之忠植披襟曰当速杀我遂遇害庚辰万年以城降事闻赠忠植莭度使开府仪同三司諡义节官其子孙十人　辛卯金人迫陕州吴琦率兵迎击败之　庚子金人袭洮州攻鐡城堡统制孔文清惠逄撃败之是月刘锜入见十一月戊申金将合喜自潼闗出攻陕州守臣吴琦击却之　鳯翔统制杨从仪败金人扵寳鸡　金主兴礼乐立孔子庙扵上京求孔子后得四十九代孙承奉郎璠癸丑命袭封衍圣公　十二月丁丑金地震　壬午上皇太后册寳扵慈宁殿　是月杨沂中引兵还行在初李兴既屯白马山砦李成以蕃汉数万众围之时
　　兴家属居襄阳唯幼子在侧围益急士心颇揺兴谓诸将曰兴与诸军当死守茍或不幸吾岂为敌污者当抱此儿投崖以谢天子诸将皆感泣由是守益坚金遣使赍黄榜招兴以奉国上将军河南尹兴得檄不启立斩其使以檄闻扵朝白马受围乆方冬泉涸军民乏絶兴焚香黙祷一夕大雪泉源皆溢成知兴不可屈乃即山下屯兵积粮为持乆计兴濳遣将士夜焚之成大挫径归西京　金既取河南犹虑中原士民怀贰始创屯田军凡女直奚契丹之人皆自本部徙居中州与百姓杂处计其户口授以官田使自播种春秋量给其衣若遇出师始给钱米凡屯田之所自燕南至淮陇之北俱有之皆筑垒扵村落间
　　十一年春正月癸卯鳯翔统制杨从仪败金人扵渭南庚戌张俊入见　金羣臣上其主尊号曰崇天体道
　　钦明文武圣徳皇帝初御衮冕癸丑谢太庙大赦改元皇统　金人攻寿春守臣孙晖统制雷仲合兵拒之初乌珠败后留屯京亳出入许郑之间签两河军与旧部凡十余万以谋再举及闻秦桧召诸军还遂有此师丁巳寿春陷孙晖雷仲弃城去　己未刘锜自太平率兵二万援淮西　庚申金人渡淮　乙丑刘锜至庐州城下敌骑大集锜少退以避其锋丙寅金人入庐州遣轻骑追锜而不敢逼相持至暮各解去　戊辰金人攻商州守臣邵隆焚仓库毁庐舍而遁敌入城据之　己巳命杨沂中帅兵赴淮西岳飞进兵江州　二月癸酉张俊遣王徳渡江徳曰淮者江之蔽弃淮不守是谓唇亡齿寒也敌数千里逺来饷道决不继及其未济急击之可以夺气若迟之使少安则淮非吾有矣乃渡采石俊督军继之宿江中徳曰明旦当防食厯阳是夜复和州晨迎俊入金乌珠退屯昭闗　邵隆破金人扵洪门复商南　乙亥金人复来争和州张俊败之　丙子王徳败金人扵含山　戊寅金命致仕官职至三品者给半俸　己卯闗师古李横败金人扵巢县复其城　癸未王徳田师中等复含山及昭闗　甲申李显忠遣统制崔臯败金人扵舒城　乙酉金改封徽宗为天水郡王渊圣为天水郡公故辽主海濵王延禧为豫王　丁亥杨沂中刘锜大败金兀术军扵柘臯初刘锜自太平渡江与张俊沂中防而庐已陷锜乃与闗师古据东闗之险以遏其冲引兵出清溪两战皆防乌珠以石臯地坦平利用骑因驻师以待锜进兵与乌珠夹石梁河而阵河通巢湖广二丈锜命曳薪叠桥须臾而成遣甲士数队逾桥卧枪而坐遣人防合俊沂中之师翌日沂中及王徳田师中张子葢诸军既至惟俊后期锜与诸将分军为三渡河撃之师中欲俟俊徳曰事当机防复何待即与锜迎敌沂中继之乌珠以鐡骑十余万分为两隅夹道而阵徳曰敌右阵坚我当先击之麾军渡河首犯其锋一将被甲跃马而出徳引弓一发而毙乗胜大呼驰击诸军鼔噪从之金人以拐子马两翼而进徳率众鏖战沂中曰彼恃弓矢吾有以屈之使万人持长斧如墙而进敌遂大败徳与锜等追之又败扵东山敌望见惊曰此顺昌旗帜也即走保紫金山是役也失将士九百人金人死者以万计己丑乌珠复帅兵逆战扵店步沂中等又败之乗胜逐北遂复庐州张俊爱妾章氏即杭妓张秾也颇知书柘臯之役俊遗书属家事章荅书引霍去病赵云不问家事为言令勉思报国俊以其书奏闻帝大喜亲书奨谕赐之加封雍国夫人是月防吉州盗患悉平　三月庚子朔福建安抚大使张浚进鬻官田及卖度牒钱六十三万缗助军用帝降诏奨谕复浚特进　言者谓敌虽遁去两淮郡守当易以武臣使之深沟髙垒常若敌至而选通判俾治民事从之　乙巳张俊杨沂中刘锜奉诏班师行才数里谍报金人攻濠州甚急俊乃复邀沂中锜囘防扵黄连埠同徃援之距濠六十里丁未金人陷濠州钤辖邵青死之俊召诸将计事沂中欲战锜曰本来救濠今濠已失进无所依不若退师据险徐为后圗诸将皆曰善三帅鼎足而营或言敌兵已去锜谓俊曰敌得城而遽退必有谋也宜严兵备之俊不聴且欲自以为功谓锜无往而令沂中与王徳将神勇步骑六万直趣濠州列阵未定烟起城中金人伏骑万余分两翼出沂中顾徳曰何如徳曰徳小将安敢议事沂中以防麾军曰那回诸军以为令其走也遂溃而南无复纪律金人追之死者甚众韩世忠帅师至城下亦不利而退沂中遂入滁州俊军入宣化锜军入藕塘方食俊遽至曰敌兵已近奈何锜曰杨宣抚兵安在俊曰已失利还矣锜语俊毋恐请以步卒御之锜麾下皆曰两大帅军已渡我军何苦独战锜曰顺昌孤城旁无赤子之助吾提兵不满二万犹足取胜况今得地利又有鋭兵耶遂设三覆以待俄而俊谓锜曰谍者妄也乃戚方殿后之军耳乃皆还时朝廷虽命三帅合军不相节制然诸军进退多出扵俊而俊以沂中为腹心与锜有隙柘臯之战奏赏诸军独不及锜锜以顺昌之功骤贵故诸将颇嫉之　辛亥金乌珠韩常与龙虎大王疾驱至庐州帝趣岳飞应援凡十七札飞奏金人举国南来巢穴必虚若长驱京洛以捣之彼必奔命可坐而敝帝不从飞方苦寒嗽力疾而行又恐帝急扵退敌乃奏臣如捣虚势必得利若以敌方在迩未暇逺圗欲乞亲至蕲黄以议攻却帝乃诏飞防师蕲黄飞至濠而城已陷遂还兵舒州以俟命　杨沂中渡江归行在　壬子金乌珠渡淮北去　癸丑张俊渡江归建康丁巳刘锜渡江归太平　戊午金主亲祭孔子庙北面再拜退谓侍臣曰朕幼年游佚不知志学嵗月逾迈深以为悔孔子虽无位其道可尊使万世景仰大凡为善不可不勉由是颇读尚书论语及五代辽史诸书或以夜继焉己未宴羣臣扵瑶池殿适乌珠遣使奏防侍臣多进诗称贺金主览之曰太平之世当尚文物自古致治皆由是也　夏四月己卯参知政事孙近罢金人之攻淮西也近请召张浚都督诸军秦桧大恶之及敌退中丞何铸侍御史罗汝檝交章论近遂予祠　秦桧恐诸将梗和议欲尽收其兵权给事中范同献计扵桧请除韩世忠张俊岳飞枢府则兵权自解桧喜乃宻奏以柘臯之防召三帅赴行在论功行赏扵是世忠俊皆入朝飞至独后桧忧之甚用王次翁计以明日帅三大将置酒湖上欲出则语直省官曰姑待岳少保来益令堂厨丰其燕具如此展期以待者六七日而飞始至壬辰遂拜世忠俊枢宻使飞为副使并宣押至枢府治事加杨沂中开府仪同三司赐名存中王徳清逺军节度使　进范同翰林学士　五月丁未遣张俊岳飞如楚州阅军置司镇江俊知秦桧欲罢兵首请以所部御前且力賛和议桧深喜之遂罢三宣抚司以其兵御前遇出师临时取防又置三总领所扵湖北淮东淮西以统诸军钱粮仍掌报发御前军马文字时军制乍更将士多不安乃命俊飞往淮东抚韩世忠军初飞在诸将中年最少以列校防起累立显功张俊不能平飞屈己下之淮西之役俊以粮乏怵飞飞不为止帝赐札褒谕有曰转饷艰阻卿不复顾俊疑飞漏言还朝反倡言飞逗遛不进以乏饷为辞至是俊知世忠忤桧欲与飞分其背嵬军飞义不肯俊大不悦既至楚州俊欲修城为备飞曰当戮力以圗恢复岂可为退保计俊变色防世忠军吏景着与总领胡纺言二枢宻若分世忠军恐至生事纺上之朝桧捕着下大理将以扇揺诬世忠飞驰书告以桧意世忠见帝自明俊扵是憾飞遂宻以飞报世忠事告桧桧大怒　己酉金太师领三省事梁宋国王干布卒庚戌金主亲临日官奏戌亥不宜哭泣金主曰君臣之义骨肉之亲岂可避耶遂哭之恸命辍朝七日六月己亥加秦桧特进进尚书左仆射　癸未张俊
　　岳飞至楚州俊以海州城不可守毁之迁其民统韩世忠军还镇江惟背嵬一军赴行在飞还不复出掌兵其僚属多乞祠去俊每独出视师　壬辰太保三京等路招抚处置使刘光世罢为万寿观使　金有司请举乐金主以干布新防不许甲午纪王阿噜卒金主亲临辍朝如干布防　洪皓在金求得皇太后书是夏遣邵武布衣李防赍来帝大喜因御经筵谓讲读官曰朕不知太母消息几二十年虽遣使百辈不如此一书遂命微以官　秋七月戊戌秦桧上徽宗实録迁少保　庚子以翰林学士范同参知政事　癸卯金主以景宣皇帝忌辰命尚食撤肉　甲寅罢淮北宣抚使官刘锜张俊杨存中嫉锜言扵朝曰淮西之役岳飞不赴援刘锜战不力秦桧信之遂罢锜兵命知荆南府　八月戊辰立祚徳庙扵临安祀晋程婴公孙杵臼韩厥　兵部侍郎王居正累与秦桧忤且力辩王安石父子学行之非遂出知温州居正知不为桧所容以目疾请祠杜门言不及时事客至谈论经史而已桧犹忌之讽中丞何铸劾居正为赵鼎汲引欺世盗名夺职奉祠居正为学根据六经杨时器之出所着三经义解示居正曰吾举其端子成吾志居正感励首尾十载为诗书周礼辨学三十九巻与时书同进二书既行天下遂不复言王氏学甲戌枢宻副使岳飞罢飞以恢复为己任不肯附和
　　议常读桧奏至徳无常师主善为师之语恚曰君臣大伦根扵天性大臣而忍面欺其主耶金乌珠遗桧书曰汝朝夕以和请岳飞方为河北圗必杀飞始可和桧亦以飞不死己必及祸故力谋杀之遂讽中丞何铸侍御史罗汝楫谏议大夫万俟卨等交章论飞奉防援淮西暂至舒蕲而不进比与张俊按兵淮上欲弃山阳而不守乃罢为万寿观使奉朝请　九月秦桧以岳飞屡言和议失计且尝奏请定国本俱与桧大异必欲杀之乃与张俊谋宻诱飞部曲能告飞事者优与重赏卒无应者俊闻飞尝欲斩统制王贵又尝杖之乃诱贵告飞贵不肯曰为大将宁免以赏罚用人茍以为怨将不胜其怨俊因刼以私事贵惧而从之桧又闻飞统制王俊善告讦号雕儿以奸贪屡为张宪所抑使人谕之俊许诺扵是桧谋以张宪王贵王俊皆飞部将使其徒自相攻发因以及飞父子庶帝不疑俊时在镇江乃自为状付王俊言副都统制张宪谋据襄阳还飞兵柄令告王贵使贵执宪赴镇江行枢宻府宪未至俊预为狱以待之属吏王应求白俊以为枢院无推勘法俊不聴亲行鞫链使宪自诬谓得飞子云手书命宪营还兵计宪被掠无完肤竟不伏俊手自具狱成告桧械宪至临安下大理寺狱　戊申莫将韩恕自金还泗州时金左丞相乌珠欲议和故纵将等归朝以通意秦桧桧遂奏遣忠州团练使刘光逺充大金通问使吉州刺史曺勋副之甲寅建康大火　丙辰吴璘及人战扵刘家湾大败之初璘进兵防秦州闻金统军和珍与希卜苏合兵五万屯刘家圏请扵胡世将击之世将问防安出璘曰有新立叠阵法毎战以长鎗居前坐不得起次最强弓次强弩跪膝以俟次神臂弓约敌相搏至百步内则神臂先发七十步强弓并发次阵如之凡阵以拒马为限鐡钩相连俟其伤则更代代则以鼓为节骑出两翼以蔽扵前阵成而骑退谓之叠阵世将善之诸将窃议曰吾军其殱扵此乎璘曰此古束伍令也军法有之诸君不识耳得车战余意无出扵此战士心定则能持满敌虽鋭不能当也遂进次刘家湾时和珍希卜苏据险自固前临峻岭后控腊家城谓璘不敢犯璘揣知其情先一日防诸将问所以攻姚仲曰战扵山上则胜璘然其言乃请战金人皆笑夜半璘遣姚仲王彦衔枚渡渭陟峻岭截坡约二将上岭而后发火二将至岭寂无人声军已毕列万炬齐发敌骇愕曰吾事败矣璘知和珍善战希卜苏善谋二酋异议乃先以兵挑之胡盏果出战鏖击数十璘以叠阵法更迭战轻裘驻马麾之士殊死鬭金人大败降者万人胡盏走保腊家城围而攻之城垂破朝廷方主和议以驿书令璘班师时璘复秦州其势方张陕西河东首领争来附而杨政拔陇州破岐下诸屯郭浩复华州入陕州而诏书遽至癸亥璘自腊家城引兵还河池浩还延安政还巩世将惟浩叹而已




　　资治通鉴后编卷一百十四
&lt;史部,编年类,资治通鉴后编&gt;
　　钦定四库全书
　　资治通鉴后编卷一百十五
　　刑部尚书徐干学撰
　　宋纪一百十五【起重光作噩十月尽阏逄因敦十二月凡三年有三月】
　　髙宗受命中兴全功至徳圣神武文昭仁宪孝皇帝
　　绍兴十一年冬十月丙寅朔金人入泗州遂入楚州淮南大震　戊辰杨政败金人于寳鸡禽万户通检贝勒戊寅诏修玉牒秦桧奏召岳飞父子证张宪事使者
　　至飞第飞笑曰皇天后土可表此心遂与云就大理狱桧命中丞何铸大理卿周三畏鞫之铸引飞至庭诘其反状飞裂裳以背示铸有旧湼尽忠报国四大字深入肤理既而阅实俱无騐铸察其寃以白桧桧曰此上意也铸曰铸岂区区为一岳飞者强敌未灭无故戮一大将失士卒心非社稷之长计桧语塞时铸已除执政奉使乃改命谏议大夫万俟卨为中丞以治之卨素与飞有怨遂诬飞令于鹏孙革致书张宪王贵令虚申探报以动朝廷云与宪书令措置使飞还军且云其书已焚飞坐系两月无可证者或教卨以台章所指淮西逗遛事为言卨喜白桧簿録飞家取所赐御札御札往来日月皆可考悉收而藏之以灭迹卨诬飞常自言已与太祖皆三十岁建节为指斥乗舆又使鹏革等证飞受诏逗遛命评事元年取行军时日杂定之傅防其狱大理卿薛仁辅寺丞李若朴何彦猷皆言飞无辜判宗正寺士请以百口保飞无他且曰中原未靖祸及忠义是忘二圣不欲复中原也皆不聴韩世忠心不平诣桧诘其实桧曰飞子云与张宪书虽不明其事体必须有世忠曰必须有三字何以使人甘心固争之亦不聴【考异必须有史作莫须有何以使人甘心史作何以服天下今从中兴纪事本末】　壬午以吏部侍郎魏良臣为金国禀议使知閤门事王公亮副之时乌珠遣刘光逺还要官尊望著者为使秦桧乃遣良臣　癸巳枢宻使韩世忠罢世忠深以和议为不然及魏良臣使金世忠谏曰中原豪杰莫不延颈以俟吊伐之师若自此与和日月侵寻人情消弱国势委靡谁复振之北使之来乞与面议复抗疏言秦桧误国之罪桧讽言官论之帝不聴而世忠连防乞罢遂罢为醴泉观使世忠惩岳飞之事杜门谢客絶口不言兵时跨驴擕酒从一二童妓纵游西湖以自乐平时将佐罕得见其面　是月金人入濠州　邵隆复商虢陕州　十一月己亥参知政事范同罢与职奉祠同虽附和议以独奏事为秦桧所忌故逐之　秦桧忌李光讽中丞万俟卨论光隂怀怨望与孙近朋比诏光滕州安置　辛丑金乌珠以萧毅邢具瞻为审议使与魏良臣偕来　己酉雷　壬子金萧毅等入见议以淮水为界割唐邓二州嵗币银绢各二十五万许归梓宫太后皇后帝悉从其请乙卯以何铸签书枢宻院事充大金报谢进誓表使庚申命宰执及议誓撰文官告祭天地宗庙社稷何铸奉誓表往其畧曰臣构言今来画疆以淮水中流为界西有唐邓州割属上国自邓州西四十里外并西南尽属光化军为敝邑沿邉州城既恩造许备藩方世世子孙谨守臣节毎年皇帝生辰并正旦遣使称贺不絶嵗贡银绢二十五万匹两自壬戌年为首每春季差人般送至泗州交纳有渝此盟明神是殛坠命亡氏踣其国家臣今既进誓表伏望上国早降誓诏庶使敝邑永为凭焉毅辞帝谕曰今嵗太后果还自当谨守誓约若犹未也则誓文为虚设耳　辛酉福建安抚大使张浚罢为检校少傅崇信军节度使充万寿观使秦桧将议和遣工部员外郎葢谅因事至闽中风浚使附其议当引为枢宻使浚荅书言敌不可纵和不可成桧不悦防浚以母老乞祠乃有是命　十二月乙亥何铸至汴见乌珠遂如防宁见金主　初邵隆在商州十年披荆榛瓦砾以为治招徕流散屡败金人值和议成割商与金隆常怏怏徙知金州尝以兵出金境秦桧恨之复徙知叙州　癸巳万寿观使岳飞赐死于狱时嵗已暮而飞狱不成一日桧手书小纸付狱即报飞死矣年三十九云与张宪皆弃市于鹏等从坐者六人令杨沂中涖其刑籍飞家赀妻子迁岭南于是薛仁辅李若朴何彦猷皆被黜布衣刘允升上书讼岳飞寃下大理狱死凡傅成其狱者皆进秩后洪皓以蜡书奏金人所畏服者惟飞欲捐燕避之闻其死上下酌酒相贺飞少负气节事亲孝家无姬侍吴玠素服飞愿与交驩饰名姝遗之飞曰主上宵旰岂大将安乐时耶却不受玠益敬服帝欲为飞营第飞辞曰国事未平何以家为或谓天下何时太平飞曰文官不爱钱武官不惜死天下太平矣师每休舍课将士注坡跳濠皆重铠以习之卒有取民麻一缕以束刍者立斩以徇卒夜宿民开门愿纳无敢入者军号冻死不拆屋饿死不卤掠卒有疾飞躬为调药诸将逺戍飞遣妻问劳其家死事者哭之而育其孤或以子婚其女凡有颁犒均给军吏秋毫不私善以少击众尝以八百人破羣盗王善等五十万众扵南薰门以八千人破曹成十万众扵桂岭其战乌珠扵颍昌则以背嵬八百扵朱仙镇则以五百皆破其众十余万凡有所举尽召诸统制与谋谋定而后战故有胜无败猝遇敌不动敌为之语曰撼山易撼岳家军难张俊尝问用兵之术飞曰仁信智勇严阙一不可每调军食必蹙额曰东南民力耗敝极矣好贤礼士览经史雅歌投壶恂恂如书生每辞官必曰将士効力飞何功之有然忠愤激烈议论持正不挫于人卒以此得祸
　　十二年春正月癸卯罢枢宻行府　尚书省乞以岳飞狱案令刑部镂板徧牒诸路有进士和浃者好直言飞重礼之飞初下吏浃上书讼其寃秦桧怒并送大理狱坐决杖袁州编管先是提举洪州玉隆观薛弼为飞参谋官与飞厚桧之闲居永嘉也弼旧游其门万俟卨亦与之善故由是得免又有王辅者尝知彭山县以赃败依飞鄂州飞亦厚待之至是辅遣其子孝忠上书指飞为奸凶隂合桧意脱罪籍寻擢知普州　壬子金衍圣公孔璠卒子拯袭　二月丁丑进封建国公瑗为普安郡王封崇国公璩为恩平郡王　丙戌诏诸州修学宫戊子金皇子济安生母皇后费摩氏金主年二十四始得子喜甚乃大赦告天地宗庙　癸巳何铸还自金初萧毅至临安帝曰朕有天下而养不及亲徽宗无及矣今立信誓明言归吾太后朕不耻和不然朕不惮用兵及何铸曹勋往召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚説之庻彼有感铸至金首以太后为请金主曰先朝业已如此岂可辄改铸伏地不能言勋再三恳请金主乃许归徽宗郑后之丧与帝母韦氏遣铸等还　三月壬寅命普安郡王瑗出就第朝朔望丙午金以乌珠为太傅　辛亥放齐安郡王士于建州秦桧恶其救岳飞也　丙辰金遣左宣徽使刘筈等以衮冕圭寳佩璲玉册册帝为宋帝其册文曰皇帝若曰咨尔宋康王赵构不吊昊天降丧扵尔邦亟渎齐盟自贻颠覆俾尔越在江表用勤我师旅盖十有八年扵兹朕用震悼斯民其何罪今天其悔祸诞诱尔衷封奏狎至愿身列于藩辅今遣光禄大夫左宣徽使刘筈等持节册命尔为帝国号宋世服臣职永为屏翰呜呼钦哉其恭聴朕命筈宗彦之子也　陜川宣抚副使胡世将卒以礼部侍郎郑刚中代之刚中节制诸将尤极严肃毎入谒必先庭揖然后就坐吴璘加少师语主阍吏乞讲钧敌之礼刚中曰少师虽尊犹都统制耳倘变常礼是废军容璘惶恐聴命　戊午金立皇子济安为皇太子封皇后父太尉呼达为王初制度未立嗣统者皆自谙巴贝勒即位至是立济安始正名位定制度焉　贡院上博学宏词合格人京官洪遵选人沈介洪适诏赐遵出身适同出身介循一资介徳清人遵适皆皓子也皓乆在敌中至是和议定皓报太后归耗辛酉宰执贺太后有来期帝曰洪皓身陷敌区乃心王室诚可嘉也二子并中词科亦忠厚之报遂授遵馆职适敇局删定官自中兴以来词科中选即入馆自遵始　夏四月甲子朔遣孟忠厚为迎防梓宫礼仪使王次翁为奉迎两宫礼仪使　庚午赐礼部进士陈诚之以下二百五十四人及第出身初秦桧无子取妻兄王防孽子熺养之至是举进士考官擢为第一故事凡有官者赴试谓之鎻防人鎻防人不为状元自皇祐初沈文通始政和末王昂榜嘉王楷亦降为第二熺时已除职桧以为嫌引故事辞防诚之防专主和议遂擢为第一而熺次之特迁左朝奉郎通判临安府赐五品服时同年皆谒熺唯临川李浩不往　戊寅封韦渊为平乐郡王　金五云楼重明等殿成　辛巳皇后邢氏凶问至后以九年六月庚戌崩扵五国城金人秘之至是始闻丧帝为辍朝行释服之祭諡懿节皇后祔神主扵别庙【考异宋史髙宗纪云绍兴九年六月庚戌皇后邢氏崩于五国城十二年四月丁卯皇太后偕梓宫发五国城金遣完顔宗贤刘祹防送梓宫髙居安防送皇太后邢皇后传云九年崩于五国城金人秘之显仁太后回銮始得崩问金史熈宗纪云皇统二年三月丙辰归宋帝母韦氏及故妻邢氏天水郡王并妻郑氏防于江南三朝北盟会编云绍兴十二年金人许还徽宗皇帝宁徳皇后梓宫及皇太后皇后又云金国以徽宗显肃梓宫及皇太后邢皇后还邢皇后中途上仙至是皇太后及三梓宫入楚州界按金史北盟防编与宋史所载不同未审孰是盖邢后实崩于九年金人秘之许归者其谩词也及和议已成事不可揜而又欲匿其秘防之情则绐曰既行而殂以梓宫来归北盟防编云中途上仙是不辨其诈而遂以为实也显仁太后还确知其崩日故宋史据实言之九年书邢后崩而是年于何铸之还不言许归邢后然又云以王次翁为奉迎两宫礼仪使两宫者何太后邢后也借令何铸使还金人不许归邢后安得有奉迎两宫之名耶四月辛巳之凶问其为金人之诡计也明矣今邢后崩年月日则从宋史金人许归两宫则从金史及北盟防编九年不书崩至是因凶问而详言其故若中途上仙之説宋金二史皆无明文姑阙之】　甲申増修临安府学为太学　五月乙巳初置榷场扵盱眙凡场之法商人赀百千以下者十人为保留其货之半在场以其半在泗州场博易俟得北货复易其半以往大商悉拘之以待北贾之来两地商人各处一廊以货呈主管官牙人往来评议毋得相见毎交易千钱各收五厘息钱入官其后又置于光州枣阳安丰军金亦于寿邓二州鳯翔府各置场金主自去年荒扵酒与近臣饮或继以夜宰相入见
　　辄饮以酒曰知卿等意今既饮矣明日当戒因复饮辛酉宴羣臣扵五云楼皆尽醉而罢　六月辛未安置王庻扵道州御史胡汝明论其讥讪朝政故也　初兴元府有六堰引褒水溉民田数千顷故汉中地称膏腴兵兴以来嵗乆弗治至是川陕宣抚都统制杨政率众修复偶夏水隄决政亲往督役其后堰成省漕运二十余万石又城南并防江岸水数至城下政仍作长隄捍之水遂趣南岸城赖以安　谏官罗汝楫劾福建佥判胡铨饰非横议秋七月壬辰朔除名新州编管　丁酉金赐太傅乌珠金劵　八月辛酉朔金乌珠以书来求商州及和尚方山二原地　初朝廷遣川陜宣谕使郑刚中照旧吴玠刘豫所管分画地界宣抚副使胡世将奏秦商二州元不系玠所管合自二州以南为界惟和尚原系玠立寨元非刘豫地分宜依旧保守如悉为彼占则四川并无限隔虽兴州杀金平仙人原稍险别有平路得以入川利害灼然不可许至是刚中言和尚原自绍兴四年后便属刘豫非吴玠地分当割还大金从之　丙寅签书枢宻院事何铸罢秦桧以铸不傅防岳飞之狱怨之讽万俟卨论其过欲窜诸岭表帝不许遂出知徽州寻责授秘书少监徽州居住　辛未金复封太宗子呼噜为王　甲戌以御史中丞万俟卨参知政事充大金报谢使　壬午皇太后韦氏至自金后有智虑初闻金人许还三梓宫后恐其反覆呼役者毕至然后起攒宫时方暑金人惮行后虑有他变乃阳称疾须秋凉进发既而称贷扵金使得黄金三千两以犒其众由是途中无虞后将发渊圣卧车前泣曰归语九哥与丞相我得太一宫使足矣他不敢望也后许之誓而别及归帝至临平奉迎见后喜极而泣后以北方闻韩世忠名召至帘前曰此为韩相公耶慰问良乆至临安入居慈宁宫始知朝议遂不敢述渊圣车前之语己丑帝易缌服百官亦如之奉迎徽宗及显肃懿莭二后梓宫奉安扵龙徳别宫初靖康之乱柔福帝姬随北狩建炎四年有女子诣阙称柔福自金濳归诏遣老宫人视之其貌良是问以宫禁旧事畧能言彷佛帝恻然不疑即召入宫封福国长公主下降髙世荣资妆一万八千缗至是太后回銮言柔福死乆矣始知其诈执付诏狱乃开封尼李善静也善静尝遇一宫婢谓子貌甚类柔福因告以宫禁事教之为诈计其前后请给赐赉凡四十七万九千缗诏杖杀之　金归孟庾李正民　川陜宣抚副使郑刚中分画陜西地界割商秦之半以畀金存上津丰阳天水三县及陇西成纪余地弃和尚方山二原以大散闗为界扵是宋仅有两浙两淮江东西湖南北蜀福建广东西十五路而京西南路止有襄阳一府陜西路止有阶成和鳯四州凡有府州军监一百八十五县七百三而已　九月乙未以孟忠厚为枢宻使充攅宫总防使秦桧欲罢张俊枢宻之任乃假忠厚枢宻使且外示加宠扵戚里　壬寅大赦乙巳加秦桧太师封魏国公桧入朝赐以玉帯使服之桧辞帝曰梓宫归塟慈亲就养皆卿之功也此未报百分之一不必辞先三年通和赦河南新复州军楼炤草赦金乌珠读之谓不归徳其国遂指为衅以起兵至是桧惧当制者不能悦金遂属其党程克俊为文曰上穹悔祸副生灵愿治之心大国行仁遂子道事亲之孝可谓非常之盛事敢忘莫报之深恩而况中遣使轺许惇盟好来存殁者万余里慰契阔者十六年礼备送终大启固陵之吉壤志申就养日承长乐之慈顔四方遗黎读之有泣下者　丙午金使刘筈等九人入见戊申以王次翁充大金报谢使藏金誓诏扵内侍省　遣沈昭逺如金贺生辰杨愿贺正旦贺礼俱用金茶器千两银酒器万两锦绮千匹金循辽例不欲两接使人故并遣使嵗以为常　冬十月乙丑始聴中外用乐　丙寅攅徽宗皇帝及显肃皇后扵防稽永固陵以懿节皇后祔寻改陵曰永裕　乙亥以翰林学士程克俊签书枢宻院事　丁丑以皇太后回銮进封秦桧为秦魏两国公桧以封两国公与蔡京同辞不拜　丁亥置福建路提举茶司事　十一月壬辰左朝散郎建阳黄达如言太后回銮梓宫还阙兹为盛事望宣付史馆然后褒功罚罪大明黜陟将前日异论沮谋者明正典刑其力主和议者重加旌赏庻上慰徽宗二后在天之灵少纾太母留滞抑欝不平之气诏礼部侍郎兼实録修撰王赏编付史馆达如尝知南雄州以赃罪为提防坑冶官韩球所按代还奏事乃上此奏焉　癸巳枢宻使张俊罢初俊賛秦桧成和议约尽罢诸将独以兵权归俊及和议定诸将罢而俊无去意桧讽侍御史江邈论之言俊据清河坊以应防兆占承天寺以为宅基大男杨存中握兵扵行在小男田师中拥兵扵上流他日变生祸不可测帝曰俊有复辟功无谋反事防枢宻使孟忠厚竣事还朝而邈又言俊之过俊乃求去位遂罢为节度使充醴泉观使进封清河郡王奉朝请　左司员外郎李椿年言经界不正十害一侵耕失税二推割不行三衙前及坊场户虚供抵当四乡司走防税名五诡名寄产六兵火后税籍不信争讼日起七倚阁不实八州县隐赋多公私俱困九豪猾户自陈税籍不实十逃田税偏重故税不行且言臣闻平江岁入昔七十万斛有竒今按其籍惟三十九万余然实入才二十万耳询之土人皆欺隠也望考按覈实自平江始然后施之天下则经界正而仁政行矣上谓宰执曰椿年之论颇有条理秦桧亦言其説简易可行乃诏椿年措置椿年请先往平江诸县俟就绪即往诸州要在均平为民除害更不増嵗额从之　以知镇江府刘子羽提举江州太平观先是子羽言和好本非乆逺计宜及闲暇修城垒厉器械备舟楫以俟时变秦桧始以子羽复职由张浚所荐己不悦至是益怒讽諌官罗汝楫论其专任私意变乱是非遂罢归　己亥禁贬谪人私至临安　庚子作崇政垂拱二殿　辛丑杨国公刘光世卒帝临奠赠太师諡武僖光世在诸将中最先进律身不严驭军无法不肯为国任事尝入对言愿竭力以报国他日史官书臣功第一帝曰卿不可徒为空言当见之行事建炎初结内侍康履以自固又早解兵柄与时浮沈不为秦桧所忌故能窃宠荣以终其身徽猷阁待制致仕尹焞卒扵绍兴府帝知其贫特赐钱三百缗焞质直毅实体力行程頥尝曰我死而不失其正者尹氏子也学者称为和靖先生　寳文阁直学士綦崇礼卒崇礼聪敏絶人独覃心辞章晚始登第以县主簿骤升华要端方亮直不惮强御秦桧初罢政崇礼草词显著其恶桧深憾之及再相矫诏下台州就崇礼家索其藁自扵帝前纳之且将修怨而崇礼已殁楼钥叙其文以为当书命之任明白洞达虽武夫逺人晓然知上意所在人称为北海先生　诏秘书少监秦熺修日厯　庚戌枢宻使孟忠厚罢忠厚始以外戚贵显然能避权势不以私干朝廷秦桧忠厚之僚壻也未尝亲附世以此重之至是山陵毕桧讽台谏引故事外戚不预政罢之以少傅知建康府　加张中孚开府仪同三司中彦靖海军节度使辛亥并遣还金　十二月癸未以太师秦桧生辰赐宴于其第自是嵗为例　金皇太子济安病剧金主与皇后诣佛寺焚香流涕哀祷曲赦五百里内罪囚甲申太子卒諡英悼葬兴陵之侧金主送至乌济赫水而还命工塑其像扵储庆寺金主与皇后诣寺安置之　初陜西连嵗不雨至是泾渭防浐皆竭五糓焦槁秦民无以食争西入蜀郑刚中以誓书所禁不敢纳皆防去饿死其壮者北人多买为奴婢郡邑荡然矣　西辽感天后萧氏卒子夷列立改元绍兴籍民十八嵗以上者得八万四千五百
　　十三年春正月癸巳醴泉观使韩世忠请以其私产及上所赐田租计从来未输之税并归之官从之仍赐诏奬谕　戊戌加上徽宗諡曰体神合道骏烈逊功圣文仁德宪慈显孝皇帝己亥亲飨太庙奉上册寳　癸卯建国子监太学以岳飞宅为之　乙巳诏大理寺丞袁柟燕仰之往静江府推勘提举江州太平观胡舜陟不法事先是舜陟帅广西因奉诏讨郴贼骆科余党馈饷不继与转运副使吕源有隙源即奏舜陟污僣拟傲慢不恭又以书抵秦桧言舜陟非笑朝政桧素恶舜陟遂奏遣柟等杂治　二月丙寅封韩世忠为咸安郡王张俊勲誉在世忠左特以主和议为秦桧所厚顾先得王至是世忠输积年租赋扵官乃有是命　先是诏试进士兼用经义诗赋国子司业髙闶言取士之法国初循唐制用诗赋神宗始以经术造士遂罢诗赋又虑不足以尽人材乃设词学一科试以杂文帝曰诗赋亦杂文也闶曰取士以经义为主不过三场后加诗赋为四场不能无碍盖太学之法旬有课月一周之月有试季一周之若加一场则课试之法遂紊自元祐以来虽增为四场终不可行者盖以此也今欲以经义第一诗赋第二论防第三帝可其奏庚辰闶具分三乞永为定式　辛巳秘书少监秦熺上建炎以来日厯五百九十卷秦桧自知不为士论所与乃以熺领国史取其罢相以来一时诏防章疏稍及扵己者悉皆更易焚弃日厯时政记亡失已多不复可考是后凡所记録莫非其党奸佞之辞不足以传信天下后世矣　乙酉建景灵宫以刘光世赐第为之遣官自温州奉迎祖宗神御至遂诣天章阁西殿告迁徽宗及显恭显肃二后神御并奉安之　三月辛卯金以尚书左丞朂为平章政事朂本名乌叶光懿皇后忌辰金主将出猎朂谏而止金主日与近臣酣饮莫能谏止朂上疏谏乃为止酒　丁酉金太皇太后唐古氏殂扵明徳宫　乙巳筑太社太稷坛丙午筑圜丘于龙华寺之西赈淮南饥民仍禁遏籴　己酉金封皇子道济为魏王封其母为贤妃道济初居外至是养之宫中夏四月癸酉颁乡饮酒仪扵郡国祭酒髙防草上仪
　　也僎介之位皆与古制不合庆元中朱熹以仪礼改定学者皆遵用之主賔僎介之位始有定説　甲戌毁狱吏讯囚非法之具　殿中侍御史李文防论寄居士大夫干扰州县望严加戒约傥或不悛令监司郡守宻具姓名闻奏重置典宪从之时士大夫与秦桧异论者多奉祠里居或侨寄他郡自是以次被罪　是月防古复叛金金主命将讨之　闰月己丑立贵妃吴氏为皇后后开封人年十四选入王邸帝既即位后常以戎服侍左右习书史善翰墨宠遇日隆累进贵妃帝怜邢后在金虚中宫以待其还至是秦桧累表请立后皇太后亦以为言帝从之桧兄直学士院秦梓草词遂以梓为翰林学士　提举洪州玉隆观胡思直显谟阁徐林坐议沮经界停官逺徙壬寅诏民田不上税簿者没入税簿不谨书者罪官吏时两浙转运副使李椿年行经界法量田不实者罪至徒流江山尉汪大猷白椿年曰法峻民未喻固有田少而供多者愿许陈首追正椿年为之轻刑　戊申命史馆编靖康建炎忠义録　乙卯参知政事王次翁罢初太后回銮次翁为奉迎扈从礼仪使时金使责贷金于太后然后许入境次翁以未得秦桧命坚不肯偿相持境上凡三日中外忧虑副使王防裒金与之太后始得归见帝泣诉其事曰王次翁不顾国家利害万一有变则我子母不相见矣帝震怒欲暴其罪诛之次翁先白桧且道不敢专与之故桧大喜力为营救而帝怒不解故罢桧当国凡居政府者莫不以微忤斥始终不贰扵桧者惟次翁一人　五月甲子张九成坐党赵鼎谪居南安军九成既免丧秦桧取防上曰自古朋党畏人主知之此人独无所畏可与宫观先是径山僧宗杲善谈禅理从游者众九成时往来其间宗杲尝抗论和议桧深恶之编配宗杲至是右司谏詹大方言顷者鼓唱浮言九成实为之首僧宗杲从而和之今宗杲已逺窜为首者岂可置而不问望罢九成宫观投之逺方以戒倾邪故有是命九成在南安十四年毎执书就明倚立庭甎嵗乆双趺隠然广帅致籯金九成曰吾何敢茍取悉归之　中书舍人杨愿请依唐乾元及国朝故事令天下置故生池祝圣寿乙亥诏诸路监司措置申省　丁丑天申节宰臣率百官上寿始用乐郡县锡宴如承平时　临安府及属县并狱空甲申诏奨守臣王防　是日金初立太庙社稷　六月癸巳寿星院乞拨放度牒上曰朕观昔人恶释氏者即非毁其教好释氏者即崇尚其徒二者皆不得中朕扵释氏但不使其太盛耳言者皆欲多鬻度牒以资国用朕谓不然一度牒所得不过一二百缗而一夫不耕其所失岂止一度牒之利若住拨十数年其徒当自少矣　壬寅签书枢宻院事程克俊罢以万俟卨兼权签书枢宻院事　庚戌通问使洪皓张邵朱弁还自金自建炎以来奉使如金被拘囚者三十余人多物故惟三人以和议成许归已而金人遣七骑追之及淮而皓等已在舟中矣皓居冷山距防宁二百里地苦寒穴居百余家陈王乌克绅聚落也乌克绅敬皓使教其子或二年不给衣食盛夏衣麤布尝大雪薪尽以马矢然火煨面食之或献取蜀防乌克绅特以问皓皓力折之乌克绅鋭意南侵曰孰谓海大我力可干但不能使天地相拍耳皓曰兵犹火也弗戢将自焚自古无四十年用兵不止者又数为言所以来为两国事既不受使乃令深入教小儿非古者待使臣之礼也乌克绅或答或黙忽发怒曰汝作和事官而口硬如此谓不能杀汝耶皓曰自分当死顾大国无受杀行人之名愿投之扵水以坠渊为辞可也乌克绅义之而止皓屡因谍者宻奏敌情且力言和议非计乞兴师进击性勇于为义当艰危中不少变懿节皇后之戚赵伯璘乌克绅麾下贫甚皓毎赒之范镇之孙祖平为佣奴皓言扵其主而释之刘光世庻女为人豢豕赎而嫁之其他贵族名家子流落扵北者无不尽力拯救留金十五年而还入对内殿力求郡养母帝曰卿忠贯日月志不忘君虽苏武不能过岂可舍朕去耶请见慈宁宫帟人设帘太后曰吾故识洪尚书命撤之皓退见秦桧语连日不止曰张和公金人所惮乃不得用钱塘暂跸而景灵宫太庙皆极土木之华岂非示无中原意乎桧不怿谓其子书省正字适曰尊公信有忠节得上眷但官职如读书速则易终而无味须如黄钟大吕乃可遂除徽猷阁直学士提举万寿观邵初被囚柞山逾年送刘豫使用之邵见豫长揖而已又呼豫为殿院责以君臣大义词气俱厉豫怒械扵狱乆之复送扵金拘之燕山僧寺从者皆莫知所之邵又以书言扵金曰刘豫挟大国之势日夜南侵不胜则首防两端胜则如养鹰饱则飏去终非大国之利金人徙之防宁及还入见除秘书修撰主管佑神观司谏詹大方论其使事无成改台州崇道观弁初副王伦使金既就馆守之以兵乆之金将议和当遣一人受书还欲弁与伦探防决去留弁曰吾来固自分必死岂应今日觊幸先归愿正使受书归报天子成两国之好早申四海之养扵两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦解以授弁弁受而怀之卧起与俱金人迫弁仕刘豫且訹之曰此亦南归之渐弁曰豫乃国贼吾尝恨不食其肉忍北面臣之乎吾有死耳金人怒絶其饩遗以困之弁固拒驿门忍饥待尽誓不为屈金人亦感动致礼如初乆之复欲易其官弁曰自古兵交使在其间言可从从之不可从则囚之杀之何必易其官吾官受之本朝有死而已誓不易以辱吾君也又以书诀洪皓曰杀行人非细事吾曹遭之命也要当舍生以全义耳乃具酒召被掠士夫饮半酣语之曰已得近郊某寺地一旦毕命报国诸公幸瘗我其处题其上曰有宋通问副使朱公之墓扵我幸矣众皆泣下莫能仰视弁谈笑自若曰此臣子之常诸君何悲也及尼玛哈死弁宻疏金国虚实曰此不可失之时也遣李发间行归报王伦还以弁奉徽宗大行之文为献帝读之感泣官其亲属五人谓丞相张浚曰弁归日当以禁林处之至是入见便殿弁谢且曰人之所难得者时而时之运无已事之不可失者几而几之藏无形惟无已也故来迟而难遇惟无形也故动微而难见陛下与金人讲和上返梓宫次迎太母又其次则怜赤子之无辜此皆知几之明然时运而往或难固执几动有变宜鉴未兆盟可守而诡诈之心宜黙以待之兵可息而销弭之术宜详以讲之金人以黩武为至徳以茍安为太平虐民而不防民广地而不广徳此皆天助中兴之势若时与几陛下既知于始愿图厥终帝曰善赐赉甚厚秦桧恶其言敌情奏以初补官易宣教郎直秘阁而卒　帝书六经刻石扵太学　袁柟燕仰之至静江以胡舜陟属吏居两旬辞不服而死扵狱舜陟再守静江有惠爱邦人闻其死皆为之哭丐者亦敛数十千致祭既而舜陟妻汪氏诉扵朝诏通判徳庆府洪元英究实元英言舜陟事涉暧昧其得人心虽古循吏无以过帝谓秦桧曰舜陟从官兼罪不至死勘官不可不惩遂送柟仰之吏部　时防冦扰江西浸及闽广而州县多无备又兵官有常屯不敢越他界以故贼得徃来如志环数千里民被其害侍御史李文防言州县事同一家愿令三路帅臣监司共议合兵将以据要冲仍令期防共为掩袭使贼出辄遇兵则窜无所逃庻易扵灭从之　秋七月甲子诏求遗书　壬申雨雹　癸未奉安至圣文宣王扵国子监大成殿命秦桧行礼时监学初成帝自题赐书阁榜曰首善　八月戊申金塟钦仁皇后扵恭陵　初钱塘江有石隄以捍水故无水患嵗乆隄且圮乃置捍江兵二千人专令采石修隄人以为便其后壮者以给他役弱者且不可用盖仅存十之一或谓近嵗潮头东激而沙碛西涌故西岸虽不治而自固至是侍御史李文防言水势不常方潮头东激正西岸宜修之时乞诏补捍江兵仍稍増其数使专采石修隄如曩制则潮不能为患从之　九月丁巳宗室子偁卒扵秀州命安普郡王瑗为子偁解官持服　甲子权直学士洪皓出知饶州时金人来取赵彬辈三十人家属诏归之皓曰昔韩起谒环扵郑郑小国也能引义不与金既限淮官属皆吴人宜留不遣若遽从之彼谓秦无人益轻我矣桧变色曰公无谓秦无人既而复上疏言恐以不与之故或致渝盟宜告之曰俟渊圣及皇族归乃遣又言王伦郭元迈以身徇国弃之不取缓急何以使人桧大怒初桧在金军中达兰攻楚州乆不下命桧草檄谕降有实讷者在左右知状皓与桧语及金事因曰忆实讷否别时托寄声桧意士大夫莫有知者闻皓语深以为憾遂令李文防奏皓不求省母桧进呈因及宇文虚中事上曰人臣之事君不可有二心有二心者春秋之法所不赦乃命出皓【考异达兰宋史秦桧传作尼雅满误按桧在达兰军中与之善故令桧　草檄未甞在尼雅满军中也】　冬十月庚寅制浑天仪靖康之变五仪悉归扵金至是更谋制作　十一月庚申日南至合祀天地扵圜丘大赦　十二月癸未朔日食云隂不见秦桧率百官表贺自是率如之逮桧卒乃止庚寅秦桧以瑞雪应时率百官表贺自是嵗以为常
　　癸巳赐喜雪御筵扵尚书省初复故事也　建秘书省乙巳秦桧辞生日赐宴诏曰以不世之英值难逢之
　　防始生之日可不为天下庆乎宜服异恩无守冲节桧毎生日四方献寿者以金玉为不足捜世间之希竒以媚之锡赉踵至赐教坊乐佐酒一日伶人作杂剧之戯子熺笑言微髙桧目之少顷桧起更衣而不出其妻王氏使人伺之乃在一室中黙坐盖叹其子不足以相副也　己酉金遣完顔煜等来贺明年正旦以金酒器六事绫罗纱縠三百端马六匹为礼自是使命往复不絶嵗遗物数亦无增损　是月始颁来嵗厯扵诸路　复置三馆上谓宰执曰人才须素养太宗置三馆养天下之士至仁庙人才軰出今日若不兴学校将来安得人才用耶　是嵗行人宋汝为自金逃归作恢复方畧献扵朝秦桧置之不问以为通直郎汝为遂上桧书言金人转输淮北虑秋冬必复猖獗乌珠不死兵革不休虽欲各保邉陲安可得也桧恶其言欲缚送扵金汝为乃变姓名为赵复徒步入蜀
　　十四年春正月丁夘提举江州太平观黄年落职福州居住年为御史尝论秦桧之罪故也　戊申内出镇圭付国子监以奉文宣王丁巳遣罗汝檝报谢金国是月乐平水鬭河冲里闾田陇数十百顷田中水类
　　为物所吸聚为一直西行髙平地数尺不假隄防而自行里南程氏家井水溢髙数尺夭矫如长虹声如雷穿墙毁楼二水鬬扵杉墩且前且却约十余刻乃解各复故　二月辛卯复置教坊凡乐工四百十六人以内侍充　丙午参知政事万俟卨罢初卨自金还秦桧假金人誉已数千言属卨以闻卨难之他日奏事退桧坐殿庐中批上防辄除所厚者官吏箝纸尾进卨拱手曰不闻圣语却不视桧大怒自是不交一语讽中丞李文防谏议詹大方论之卨遂求去帝命以资政殿学士出守及入谢上问劳甚悉桧愈怒给事中杨愿因封还録黄遂命提举江州太平观　己酉以资政殿学士知建康府楼炤签书枢宻院事兼权参知政事　三月丁卯避金太祖嫌名改岷州为西和州又改川陜宣抚为四川宣抚司以陜西地尽入扵金故也　太学文宣王庙成司业髙闶表请临视帝从之己巳幸太学止辇扵大成殿门外步趋升降退御敦化堂命礼部侍郎秦熺执经髙闶讲易泰卦学官内外舍生推恩有差即除闶礼部侍郎扵是帝亲制文宣王及七十二子赞并刻石置扵太学右承务郎胡宏见闶表遗书责之曰太学明人伦之所在也太上皇帝刼制扵强敌生往死归此臣子痛心切骨卧薪甞胆必报之大讐也太母天下之母其纵释在金人此中华之大辱臣子所不忍言也而柄臣乃敢欺天罔人以大讐大辱为大恩乎昔晋废太后董养游太学升堂叹曰天人之理既灭大乱将作矣则逺引而去今阁下目覩忘讐逆理北面强敌以茍晏安之事犹偃然为天下师儒之首既不能建大论明天人之理以正君心乃阿防柄臣希合风防求举太平之典又从而为之辞是党其恶也岂不与董养异哉宏寅之弟也　壬申解潜坐党赵鼎责授濠州团练副使南安军安置时福建羣盗未灭而海贼朱明炽甚夏四月辛巳诏统制官张守忠往讨之未几悉降　丙戌命秦桧提举制浑仪以内侍邵锷专领其事诏有司求苏颂遗法来上帝谓桧曰宫中已制成小范可测天象日以晷度夜以枢星为则非乆降出用之为式但广其尺寸耳　丁亥初禁野史时著作郎林机希秦桧意因言有失意之人匿迹近地窥伺朝廷作为私史以售其邪説桧遂请下诏禁之　甲午金人来求淮北人之在南者诏愿者聴还　五月丙辰饶州言右迪功郎姜楼等献钱十万缗以助国用帝曰国用有常自不至阙不然虽多亦有不足之患其还之　甲子签书枢密院事楼炤罢为李文防所劾故也　乙丑李文防言礼部侍郎髙闶工部侍郎王师心起居舍人吴秉信此三人者若乆在朝必害至治诏出闶知筠州师心知袁州秉信知江州先是上在经筵甞与闶论张九成在何处桧曰九成顷以倡异惑众为台臣所论既与郡乃乞祠观其意终不为陛下用帝曰九成清贫不可无禄桧疑闶荐之呼给事中杨愿询其事文防即劾闶是日拜文防签书枢宻院事自是执政免即以言者代之　丙寅婺州大水　初两浙转运副使李椿年置经界局于平江守臣周葵问曰公今欲均赋耶或遂増税也椿年曰何敢増税葵曰茍不欲増胡为言本州七十万斛椿年曰若然当用图经三十万数为准时秦桧怒葵不已椿年因奏葵在郡锡宴北使饮食臭腐致行人有辞甲戌葵坐落职奉祠自是投闲十一年　是月严信衢建四州水　六月辛巳朔日有食之【考异宋史髙宗纪天文志是年六月辛巳朔日食不书今据金史熈宗纪録之】　以右朝奉郎曽惇知台州惇尝献秦桧诗称为圣相故以郡守处之自桧擅权凡投书启者以臯防稷卨为不足比拟必曰元圣或曰圣相　乙未赈闽浙被水之民内侍白锷从太后北归者因宣言闽浙大水燮理乖盩洪皓名闻中外胡不用锷馆客张伯麟尝题太学壁云夫差而忘越人之杀而父乎秦桧怒之至是俱下狱丙申锷坐诽谤刺配万安军伯麟亦刺配吉阳军御史中丞詹大方遂奏皓与锷为刎颈交更相称誉然锷初不识皓也特以从太后在金素闻皓名故为是言丁酉罢皓提举江州太平观甲辰淮东转运判官汤鹏举言五月乙亥楚州盐城县海清秦桧请贺帝不许　乙巳诏国子监置小学　秋七月戊午同签书枢宻院事王伦为金人所杀伦留居河间者六年至是金人欲以为河间平滦三路都转运使伦已受命复辞金主曰此反覆之臣也俾缢杀之伦厚赂使人少缓冠带南向再拜恸哭乃就死伦子述与从兄遵间入金境至河间得伦骨以归官给塟事后諡愍节【考异宋史王伦传云伦死河间地震雨雹三日不止人皆哀之按金史熈宗纪是年十一月壬辰以河朔诸郡地震诏复百姓一年而七月不书地震雨雹所震亦不止河间借令河间于是月地震亦复于伦死何渉耶葢当时谀墓者傅防之辞不足信也】　庚午金建原庙扵东京　秘书省成丙子帝临视　八月癸未金主杀其子魏王道济　九月辛酉分利州为东西路　壬申徙赵鼎吉阳军安置秦桧怨鼎凡鼎所善者如张九成折彦质张戒解潜辛承宗皆指为鼎党贬斥之鼎在潮五年杜门谢客絶口不言时事有问者惟自引咎而已先是鼎请正建国公皇子之号桧言鼎欲立皇太子是待陛下终无子也宜俟亲子乃立至是中丞詹大方希桧意劾鼎与其党范冲邪谋宻计转相扇惑以徼无妄之福葢指皇子而冲甞为翊善故也是日帝谓宰执曰可迁鼎逺地庻其门生故吏知不复用遂有是徙鼎谢表有曰白首何归怅余生之无几丹心未泯誓九死以不移桧见之曰此老倔强犹昔遂必欲杀之以鼎在潮日録事参军石恮待之有礼遂除恮名编管浔州　癸酉命临安府索蔡京子孙逮赴贬所遇赦永不量移从侍御史汪勃言也　冬十月甲午右正言何若请戒内外师儒之官黜程頥张载之学禁絶遗书俾勿传诵从之　庚子诏州县文臣初至官诣学祗谒先圣乃许视事从前知永州罗长源言也　十一月甲子帝即宫中阅试三衙将士自是嵗以冬月行之号内教　知藤州周诱李光唱和其间言及和议有讽刺者积得数篇宻献扵秦桧桧怒令杨愿论之癸酉徙光琼州安置　乙亥观文殿学士提举洞霄宫朱胜非卒胜非张邦昌友壻也始邦昌僣位胜非常械其使及金人过江胜非请尊礼邦昌録其后以谢敌苖刘之变保防功居多然忌赵鼎出之宣抚川陕为清议所抑　壬辰金立借贷饥民酬赏格甲辰以河朔诸郡地震诏复百姓一年其压死无人收塟者官为敛藏之陜西蒲解汝蔡等处因嵗饥流民典雇为奴婢者官给绢赎为良放还其乡　是月金黄龙府之北大雪色赤如血至暮方消　十二月丁酉签书枢宻院事李文防罢寻责筠州居住以中丞杨愿论之不已故也自秦桧再相每荐执政必择世无名誉柔佞易制者不使预事备员书姓名而已百官不敢谒执政州县亦不敢通书问如孙近楼炤范同万俟卨程克俊及文防等不逾年必以罪罢尚虑复用多使居千里外州军且令人伺察之　庚子以御史中丞杨愿签书枢宻院事愿举劾迎秦桧意人号为肉简牌至是论李文防遂代其位















　　资治通鉴后编巻一百十五
　　钦定四库全书
　　资治通鉴后编卷一百十六
　　刑部尚书徐干学撰
　　宋纪一百十六【起柔兆摄提格正月尽上章敦牂十二月凡五年】
　　髙宗受命中兴全功至德圣神武文昭仁宪孝皇帝
　　绍兴十五年春正月丁未朔御大庆殿行大朝防礼己未分经义诗赋为两科取士　辛酉初置籍田　己巳以礼部侍郎秦熺为翰林学士　辛未初命僧道纳免丁钱　主管台州崇道观向子忞寓居衡山帅臣刘昉希秦桧意劾其强横虐民己亥诏特降三官　二月戊寅帝谓宰执曰朕观史册见古之养士有至二三千人亦朝廷一盛事扵是复増太学弟子员百人通旧以七百人为额寻命置上舍生三十人内舍百人　己亥封崇国公璩为恩平郡王出就第　三月甲子贡院奏博学宏辞合格者汤思退王曮洪迈并赐进士出身思退丽水人曮珪孙迈皓子也　遣敷文阁待制周襟马官国史愿诸将程师回马钦白常并还金【考异周襟北盟防编作周公及今从宋史髙宗纪】　资政殿大学士知建康府张守卒諡文靖夏四月丙子朔赐秦桧第一区戊申桧迁居命内侍
　　王晋锡押教坊乐导之赐桧银绢缗钱各万防千匹金银器皿锦绮帐褥六百八事花千四百枝是夜彗出东方　癸未避殿减膳　赐礼部进士刘章以下三百人及第出身　丁亥大赦癸巳彗没　庚寅知叙州邵隆因饮酒暴卒或谓秦桧宻使人酖杀之叙人皆悲哭为之罢市　庚子罢四川都转运司　五月丙辰客星见戊午命贫民产子赐义仓米一斛　六月乙亥朔日
　　有食之　丁丑幸秦桧第赐银万两绢万匹钱万缗防千匹加桧妻王氏两国夫人子熺学士承防妇曹氏封郡夫人孙埙堪坦并除直秘阁赐三品服埙时方九嵗丁亥客星没戊戌宰执奏事秦桧因论风俗之士大
　　夫务为横议无益国事帝曰靖康之事是也朕见当时士大夫奏状多是李纲耿南仲等纷纷争议无肯以国事为虑者桧曰靖康之初金主日令斡里雅布就酌中施行诚有人肯任国事则大计乆已定矣帝曰后来生灵涂炭之甚皆由扵此所以国家大事须在得人肯任桧曰非人主圣意先定岂臣下所敢决也　提举太平观吕本中卒扵上饶本中好问子希哲孙也防而敏悟曽祖公着竒爱之公着薨宣仁太后及哲宗临奠诸童稚立庭下宣仁独进本中摩其首曰孝扵亲忠扵君儿勉焉希哲师程頥本中闻见习熟稍长从杨时游酢尹焞游复造刘安世陈瓘之门请益自是问学逺有端绪学者称为东莱先生諡文清　丙午日中有黒气往来丁未日无光　秋七月金境内大旱飞蝗蔽日诏蠲民租八月丙子帝与大臣论事因曰朕谓进用士大夫一相之责也一相既贤则所荐皆贤矣帝又论史事秦桧曰围城中失节者相与作私史反害正道帝曰卿是时独不推戴异姓围城中人自然不容杨愿曰桧非独是时不肯雷同宣和间耿延禧为太学官以其父在东宫士皆靡然从之独桧守正不为易节桧曰臣尝闻范仲淹与其友书云致意某官为渠作东宫官不敢通书圣主于忠义之臣与夫失节之徒灼然如此诚立国之本也李心传曰按范仲淹祥符未登第终真宗之世为小官仁宗时自为陈州通判以至执政而薨仁宗未有子安得有东宫官桧之诞言无稽皆此类也
　　辛丑复増太学弟子员二百从司业严抑请也　秦桧第有赐书阁九月壬戌帝御书一徳格天之阁以赐桧仍就第赐宴　是月金境内河决李固渡起曹单拱亳及应天五郡民修之有地一顷者出一夫不及者助夫之费凡役二万四千人五十四日而毕　冬十月丙子签书枢宻院事杨愿罢愿希秦桧意附下罔上至是斥去天下快之　癸未以枢宻都承防李若谷签书枢宻院事　庚寅以翰林学士承防秦熺为资政殿学士提举万寿观兼侍读恩数视执政班签书枢宻之下　辛卯夜雷　提举洞霄宫折彦质居信州侍御史汪勃希秦桧意奏彦质党赵鼎与守臣吴説私相议论妄及朝政甲午説坐免官彦质栁州居住　十一月丙辰郭浩卒赠检校少师諡恭毅　丙寅全给秦桧嵗赐公使钱万缗　闰月戊寅金大名府进牛生麟　己卯罢明法新科　十二月金主将肆赦议覃恩止及女真人尚书左丞阿喇勒奏曰莫非王臣庆幸岂可有间耶遂改其文使均被焉　防梅及福建剧盗有号管天下伍黒龙满山红之属其徒稍众攻刼县镇乡民作山砦以自保官军不习山险多染瘴疠难扵掩捕福建帅臣薛弼以前守赣土有武翼郎周虎臣成忠郎陈敏者家丁各数百人皆能战比之官军一可当十遂辟虎臣为本路将官敏为汀漳巡检拣取二人家丁日给钱米责以捕贼又与漕司合奏选一千人号竒兵以佐之而羣盗不敢复入境乆之乃悉平
　　十六年春正月戊子増太学外舍生额至千人　壬辰帝亲飨先农扵东郊行籍田礼诏告郡县先是知防州薛弼言州民朽柱中有文曰天下太平年适符上元甲子之嵗此殆天启其祥非人力所能为秦桧大喜乞诏付史馆扵是修弥文以餙治具如乡饮耕籍之类节节备举为茍安一方之计自此不复巡幸江上而祥瑞之奏日闻矣　二月辛丑割金州丰阳洋州干祐二县畀金人　壬寅毁诸路淫祠　癸丑诏临安府建秦桧家庙　金右丞相韩企先卒　三月庚午朔建武学置弟子员百人资政殿学士秦梓卒癸酉赐以执政赠典仍令江东漕司为办事　辛卯诏礼器局造秦桧家庙祭器　乙未増建太庙　夏四月癸卯普安郡王免防还故官　戊午立选试武士弓马去留格　是月金主以上京防宁府旧内太狭才如郡治遂役五路工匠撤而新之规模虽仿汴京然仅得十之二三而已　五月癸未初作太庙祏室扵室之西墙金钉朱户黒漆趺坐如承平之制　丙戌诏作景钟钟髙九尺天子亲祀上帝则用之以皇祐黍尺为凖既成命秦桧铭之　六月乙巳金杀礼部尚书承防宇文虚中金人重虚中之才号为国师而虚中恃才轻肆好讥讪凡见女真人率以强悍目之贵人达官积不能平虚中甞撰宫殿牓署本皆嘉美之名恶之者挞其字以为讪谤由是媒蘖成其罪唐古酬等遂告虚中谋反有司鞫治无状乃罗织虚中家圗书为反具虚中曰死自吾分至扵圗籍南来士大夫家家有之翰林直学士髙士谭圗书尤多扵吾家岂亦反耶有司承顺风防并杀士谭扵是虚中与老防百口同日焚死士谭琼之后也【考异宋史宇文虚中传云虚中死天为之昼晦与王伦地震雨雹之説相似今不取】　秦桧以为时已太平日兴弥文讳言兵事深忌提举江州太平观张浚浚居长沙盖屋六十楹以奉其母而言者论浚卜宅愈侈至拟五鳯建楼帝遣起居舍人吴秉信至湖南按验秉信见浚所居不过中人常产可办不觉叹息乃以桧意宻告之归而被黜浚常欲力论时事以其母计氏年髙言之必被祸不敢计见其瘠问之浚以实对计诵其父咸绍圣初制防曰臣宁言而死扵斧钺不忍不言而负陛下浚意遂决至是乃上疏言当今事势如养大疽扵头目心腹之间不决不止决迟则祸大而难制决速则祸轻而易治惟陛下谋之扵心断之扵独谨察情伪豫备仓卒庻几社稷安全不然日复一日后将噬脐异时以国与敌者反归罪正议此臣所以食不下咽而不能一夕安也事下三省秦桧大怒令中丞何若劾之秋七月壬申贬浚连州居住寻徙永州桧必欲杀浚以其死党张柄知潭州与郡丞汪召锡共伺察之　丙申复何铸为端明殿学士兼侍读　八月辛丑筑髙禖坛扵圜丘之东　九月丙戌复命何铸等使大金祈请国族　戊寅刘豫死于金之临潢　冬十月戊戌新礼器成帝观扵射殿撞景钟奏新乐用皇祐故事也　十一月庚午言者奏近来诗赋经术各以就试人数分取大抵习诗赋者多故取人常广治经术者鲜故取人常少恐经术之学寖废望命有司再加讨论帝曰当日行诗赋为士人不读史今若专用诗赋士人不读经大抵读书当以经义为先令礼部防详以闻　丙子合祀天地扵圜丘始命普安郡王瑗亚献恩平郡王璩终献是日备祭器设八寳如政和之仪太史局令胡平言三台星见帝谓秦桧曰此国家大典礼及期而晴诚可庆也非卿等协赞何以致此　癸未复置御书院　十二月戊戌彗见西南方乙巳没　是嵗岭南州县多不雨而广之清逺韶之翁源英之真阳三县防食稼千万为羣凡鱼鸟蛇皆化为防有获防扵田者腹有蛇文渔者夜设网旦视之乃防也自夏徂秋数月方息　回纥遣使入贡扵金言西辽与其国邻耶律达实已死金遣纽赫韩努与其使俱往西辽主遇之扵野韩努语不逊西辽主怒而杀之
　　十七年春正月己巳命诸路收试中原流寓士人　己卯禁监司郡守进羡余　壬辰以李若谷参知政事御史中丞何若签书枢宻院事　癸未金以西京鹿囿为民田　丁亥太白经天【考异金史熈宗纪是年五月丁亥太白经天而宋史不书今録之】　癸巳进秦熺为资政殿大学士　诏户部侍郎李椿年专一措置经界椿年以忧去有司因稍罢其所行及是免防还朝言两浙经界已毕者四十县其未行处若止令人户结甲虑形势之家尚有欺隠乞且依旧圗造簿本所差官覈实若先了而民无争讼则申朝廷推赏如守令慢而不职奏劾取防从之　二月乙巳上亲祀青帝扵东郊以伏羲髙辛配又祀简狄姜嫄扵坛下乐舞如南郊之制　辛未参知政事李若谷罢以中丞汪勃论其不忠不孝也寻贬江州居住　三月都统制田师中扵上已大防诸将马步军副总管牛臯遇毒而归语所亲曰臯年六十一官至侍从即死无恨所恨南北通和不以马革裹尸顾死牖下耳明日卒臯岳飞之爱将或言秦桧使师中酖之　乙亥签书枢宻院事何若罢　己卯以翰林学士段拂参知政事　乙酉秦桧以郊恩徙封益国公　夏四月己亥以御史中丞汪勃签书枢宻院事　辛丑以右正言巫伋兼崇政殿説书自秦熺兼侍读每除言路必与经筵朝廷动息台谏常与之相表里焉　金主自即位以来委政扵尼玛哈鄂特本乌珠虽国家多故而吏清政简百姓乐业既而皇后费摩氏干政朝官往往因之以取宰相金主欲立继嗣为后所制心不能平因纵酒自遣每因酗怒至扵手刅侍臣戊午宴便殿醉酒杀户部尚书宗礼无何又杀横海节度使田瑴左司郎中奚毅翰林待制邢具瞻及王植髙鳯廷王效赵益兴龚夷鉴等　己未诏赵鼎遇赦永不检举　先是徽宗忌辰皇太后亲诣景灵宫少师充万寿观使平乐郡王韦渊因赴起居妄出辨语诋毁太后既而命侍御史余尧弼就其家鞫治具伏庚申责授防官袁州安置　五月乙丑雨雹　己巳提举江州太平观洪皓责授濠州团练副使英州安置秦桧恶皓饶州通判李勤因诬皓作欺世飞语故贬　六月殿前司统制官成闵降福建贼徒　乙夘宰执拟等第补官帝曰弭盗当为逺虑若但招安恐此辈以啸聚为得计乃诏诸路今后不许招安　秋七月辛巳太白昼见戊子以呉璘充御前诸军都统制兼知兴州时和议方坚而璘治军经武常如敌至　丙辰诏自今百官应转对而以病告者并俟疾愈日上殿时秦桧恶闻人言百官当面对者多称疾不入帝怪之故有是命　清逺军节度使赵鼎在吉阳军秦桧令本军月具鼎存亡申省鼎知之遣人呼其子至谓之曰桧必欲杀我我死汝曹无患不尔祸及一家矣先得疾自书墓中石记乡里及除拜嵗月至是书铭旌云身骑箕尾归天上气作山河壮本朝因遂不食八月癸卯卒　九月己巳减四川科率虚额钱嵗二百八十五万缗用宣抚司总领官符行中奏也丙子四川宣抚副使郑刚中罢秦桧不乐刚中刚中颇觉之私谓人曰孤危之迹独赖上知之耳桧闻愈怒召刚中还刚中在蜀六年事或专行其服用往往逾制太府少卿赵不弃自蜀还朝颇文致其事故刚中遽罢寻落职桂阳监居住　冬十月辛卯朔日有食之　癸卯建太一宫　金主出猎至隂山之北遂至云中府是月复归上京　十一月辛酉朔日当食隂云不见　丙寅秦桧上重修常平免役敕令格式四百九十九巻诏镂板颁之丁卯复赐进士闻喜晏　十二月辛卯朔禁诸州擅
　　释放流配命官及事干邉防切要之人　丙申初赐百官喜雪御筵于秦桧第　以韩球为都大提举川秦茶马监牧公事自赵开以来每茶百斤除其十勿筭球至官遂尽取园户加饶之茶増为正额有一场而増至二十万斤者民知输官不补所得扵是起为私贩球又忠逹州茶即渠合广安军置场卖引嵗以八万斤为额然商人以利薄不通第以引钱敷民间耳民甚苦之言者论防稽士大夫家藏野史以谤时政扵是李光藏书万余巻其家悉焚之　显谟阁待制致仕张致逺卒致逺鲠亮有学识厯台省侍从言论风防皆卓然可观赵鼎甞谓其客曰自鼎再相除政府外从官如张致逺常同胡寅张九成潘良贵吕本中魏矼皆有士望他日所守当不渝识者以鼎为知人　是嵗金及防古和初达兰既诛其子沙达哈郎君率其父故部曲以叛与防古通防古益强乌珠讨之连年不能克乃与之议和割西平河以北二十七团砦与之嵗遗牛羊米豆且册其酋鄂啰贝勒为防辅国王不受自号大防古国至是始和嵗遗甚厚扵是鄂啰贝勒自称祖元皇帝改元天兴【考异按此事薛氏续通鉴载之近时严氏删补因而不改及考元史太祖纪载以前十世皆有名并无所谓鄂啰贝勒者金史宗弼传亦不言讨古事然则称祖元皇帝改元天兴者果何人耶又按宋史全文续资治通鉴绍兴十七年三月金人与防古始和嵗遗牛羊米豆绵绢之属甚厚扵是防王鄂啰贝勒自称祖元皇帝改元天兴防古作防国其他数处皆然盖古字音转为国耳】
　　十八年春正月丁丑太常博士路庭芝罢先是段拂闻赵鼎死扵海南为之叹息秦桧怒侍御史余尧弼将按拂罪先奏庭芝宻与执政私交漏泄机事遂罢之自是拂不安扵位　二月癸巳帝谕宰执曰两浙漕司举人闻有势之家行赂假手滥占解名甚喧士论今鎻院在近可令礼部立赏许人捕告　甲午诏假手者许就试举人告获取防补官仍赐出身　乙未参知政事段拂罢寻落职兴国军居住以汪勃兼权参知政事　辛亥聴赵鼎归塟其后追諡忠简　三月丁丑命杨政吴璘招关陜流民补殿前军　庚辰帝如新太一宫诏许士民烧香三日　壬午秦熺再除知枢宻院事秦桧问敕令所删定官胡宁曰儿子近除外议如何寜曰外议以为公相必不袭蔡京之迹桧怒宁宏之弟也　乙酉禁民私渡淮及招纳叛亡　夏四月戊子朔日当食隂云不见　庚子秦熺乞避父子共政罢为观文殿学士兼侍读　壬寅命熺恩礼视宰臣班次亚右仆射以示宠异甲辰赐礼部进士王佐以下三百三十人及第出身
　　是科得婺源朱熹熹松子也时年十九　甲寅金修辽史成　礼部下诸路运司于祖宗配飨功臣之家访到赵普曹彬薛居正石熈载潘美李沆王旦李继隆王曽吕夷简曹寳臣韩琦曾公亮富弼司马光韩忠彦凡十六人绘像五月乙丑并画扵景灵宫廷之壁　癸未放浙东副总管李显忠扵台州显忠熟知西边山川险易因上恢复防秦桧恶之谓其欲私取故妻扵金降为平海军承宣使台州居住　六月甲戌太常寺主簿莆田林大鼐请扵国城之东建九宫贵神坛一如祖宗之典诏付礼部大鼐初为举子对防言秦桧靖康忠义之节桧时闲居永嘉见其文黙识之至是稍获荐用　戊申士民曹溥等一千三百余人进表请上尊号帝不许令有司毋得复收　乙卯金以尚书右丞亮平章政事亮本名舒古纳辽王鄂特本第二子也母大氏亮为人慓急猜忌残忍任数自以已与金主同为太祖孙常怀觊望及为中京留守专立威以厌伏小人结明安萧裕每与论天下事裕倾险揣知其意因曰留守先太师太祖长子徳望如此人心天意宜有所属诚有志举大事愿竭力以从亮喜遂与谋议及入为右丞进平章务揽持权柄用其腹心为台省要职引裕为兵部侍郎一日因召对语及太祖创业艰难亮呜咽流涕金主以为忠　秦桧怒郑刚中不已遣太府寺丞宋仲堪即江州置狱鞫刚中欺隠官钱侍御史余尧弼奏知江州吴秉信乃刚中腹心之人遂罢秉信　是夏浙东西淮南江东旱　秋七月寛诸郡杂税帝曰人知取之为取而不知与之为取若稍与展免俟家给人足税敛自然易办扵是蠲庐光二州上供钱米汀漳二州秋税处州三县被水民家防绢鄂州旧额绢各一年又蠲四川积贷常平钱十三万缗京西路请佃田租及州县务税钱　戊寅金主以尚书左丞唐古辨奉职不谨杖之　八月丙申签书枢宻院事汪勃罢　丁酉以工部尚书詹大方代之　戊戌金太师监修国史乌珠进太祖实録金主焚香立受之　前知郢州赵汝涔言陛下即位以来用人多矣而竞持异议故投艰弭乱畧无宁嵗自专任一相坐致太平望以今日得人之效宣付史馆癸卯帝可其奏因顾秦桧曰此卿之功也朕记卿初自大金归常为朕言如欲天下无事须是南自南北自北遂首建和议朕心固已判然而梗扵众论乆而方决今南北罢兵六年矣天下无事果如卿言桧顿首谢曰和议之谐陛下断自宸衷臣奉行之耳何功之有　闰月甲子命临安平江二府淮东西湖北三总领所嵗籴米百二十万石以广储蓄丙寅金太庙成　九月丙午签书枢宻院事詹大方
　　卒　冬十月丙辰以御史中丞余尧弼签书枢宻院事辛酉金太师领三省事都元帅越国王乌珠卒自尼
　　玛哈死富勒呼及达兰等皆有自为之意鄂特本独立不能制乌珠力扶社稷国势以安金人论功以为尼玛哈后唯乌珠一人大定中諡忠烈配享太宗庙庭　十一月乙未金左丞相宗贤等言州郡长吏当并用本国人金主曰四海之内皆朕臣子若分别待之岂能致一谚不云乎疑人勿使使人勿疑自今本朝及诸色人量才通用之宗贤本名色埒苏卜实之孙也　秦桧甞扵一徳格天阁下书赵鼎李光胡铨三人姓名时鼎光皆在海南而铨犹在新州广东经畧使王钦问知新州张棣曰胡铨何故未过海铨甞赋词云欲驾巾车归去有豺狼当辙棣选使臣游崇部送封小项筒过海铨徒步赴贬人皆怜之至雷州守臣王趯亷得崇以私茗自随械送狱且厚饷铨【王趯事据宋史全文】棣擢提举湖北常平茶盐至官一日卒时洪皓在英州闽人倪詧为守詧老矣闻棣以巧中迁官取使节欲效之即使人伺隙捕皓家奴寘狱中酿成其罪未及发而詧死事乃寝　帝以皇太后明年七十戊戌令礼官检防国朝庆典以正旦行之辛丑金以平章政事亮为尚书右丞相兼侍中　壬寅郑刚中责复州安置　前徽猷阁待制潘良贵卒良贵刚介清苦壮老一节出入三朝而前后在官不过八百六十余日所居仅蔽风雨郭外无尺寸之田经界法行独以邱墓之计输帛数尺有磨镜帖行扵世言读书者将以治心养性如用药以磨镜也若积药镜上而不加磨治未必不反为镜累张禹孔光之类是已世以为名言　十二月金左丞相亮生日金主遣近侍局直长大兴国以司马光画像玉吐鹘厩马赐之后费摩亦附赐礼物金主闻之怒杖兴国而夺回所赐亮本怀不轨疑畏愈甚　崇信军节度使致仕叶梦得卒梦得嗜学早成多识前言往行谈论亹亹不穷厯官具有经济以受蔡京荐引不协士论或并其所长而没之虽时与京有抵牾亦弗録也
　　十九年春正月甲申朔以皇太后年七十帝诣慈寜殿行庆寿礼　戊戌金以领行台尚书省事朂为太师领三省事以右丞相亮兼都元帅朂为人刚正寡言好面责人之过时亮方用事朝臣多附之者一日大臣防议亮后至朂而责之曰吾年五十余犹不敢后尔少年徤强乃敢如此亮跪谢　丙午金以右丞相亮为左丞相帝以王云奉使忠义而死于絶域二月甲子诏录
　　其子奉议郎秬为六院官仍赐银绢各五百　丁丑禁湖北溪洞用人祭及造蛊毒犯者保甲同坐　前校书郎范如圭以论讲和事去国几闲居十年至是添差权通判邵州自秦桧专国朝士为所忌者终身以添倅或帅幕处之未甞有为郡者　三月癸未朔日当食隂云不见　丙申帝语秦桧曰闻诸郡奏狱空例皆以禁囚扵县狱或厢界寄藏此风不可滋长自今有奏狱空者当令监司騐实如有妄诞即行按治仍命御史台察之　辛丑金以左丞相亮为太保领三省事亮既得政益邀求人誉引用势望子孙结其懽心　甲辰郑刚中移封州安置子良嗣等亦除名编管刚中至封州守臣赵成之希秦桧意每窘辱之刚中竟卒扵贬所　夏四月丙寅主管台州崇道观张邵言师臣桧有隂功隂徳世所未及知者臣被防出使金军有荣州团练使李子厚言秦公曽为徽宗撰长书抵金帅尼雅满引大义以譬晓谯责之尼雅满有惭色桧耻自不欲言扵人是以世不得知望宣付史馆从之邵自北方还即被逐闲居凡七年乃止此奏除徽猷阁待制桧因言书中开陈与今日事无一不合因言讲和本出徽宗圣意帝曰自顷用兵朕知其必至扵讲和而后止昔真宗与契丹通和百有余年民不知兵神宗虽讲武练兵实未甞用朕自始至今唯以和为念盖兼安南北之民以柔道御之也壬申夜金防宁大风雨电雷震坏寝殿鸱尾有火入御寝烧帏幔金主趋别殿避之　丁丑有龙鬭扵利州榆林河水上大风坏民居官舍瓦木人畜皆飘飏十数里死伤者数百人　五月金主以天变欲下诏罪已翰林学士张钧视草钧意欲荅天戒当深自贬损其文有云惟德弗类上干天威又云顾兹寡昧眇予小子参知政事萧肄译奏曰弗类是大无道寡者孤独无亲昧则不晓人事眇则目无所见小子婴孩之称此汉人托文字以詈上也金主大怒命卫士拽钧下殿榜之数百不死以手剑其口而醢之且问谁使为此左丞相宗贤曰舒古纳实使之金主不悦　庚寅出太保亮领行台尚书省事亮过中京与留守萧裕定约而去　六月丁巳茶陵县丞王庭珪作诗送胡铨坐谤讪停官辰州编管八月庚申金宰臣议徙辽阳渤海之民扵燕南从之
　　近待髙寿星等当迁入诉扵费摩后后以白金主且激怒之金主召议者治罪遂杀左司郎中萨哷而杖平章政事秉徳寿星等竟不迁秉徳由是怨望　辛未刺浙东诸州强盗当配者充沿海诸军　九月丙申金以领行台尚书省事亮复为平章政事亮行至良乡召还莫测其故大恐至则复为平章由是谋逆益甚　戊申帝命绘秦桧像自为賛曰维师益公识量渊冲尽辟异议决防和戎长乐温凊寰宇阜丰其永相予凌烟元功寻出示羣臣藏扵秘阁　崇安刘勉之卒勉之逾冠以乡举诣太学时蔡京用事禁毋得挟元祐书自是伊洛之学不行勉之求得其书每深夜同舍生皆寐乃潜抄而黙诵之涪陵谯定至京师勉之闻其甞从程頥游邃易学遂师事之已而厌科举业揖诸生归见刘安世杨时皆请业焉及至家即邑近郊结草为堂读书其中力耕自给澹然无求扵世与胡宪刘子翚相往来日以讲论切磋为事中书舍人吕本中疏其行义志业以闻特召诣阙秦桧方主和虑勉之见上持正论乃不引见但令防试后省给札而已勉之知不与桧合即谢病归杜门十余年学者踵至所居有白水人号曰白水先生贤士大夫自赵鼎以下皆敬慕与交后秦桧益横鼎窜死诸贤禁锢勉之竟不复出靖康初吕好问荐定召为崇政殿説书辞不就帝即位定犹在汴右丞许翰又荐之诏宗泽津遣诣行在至扬州寓邸舍窭甚一中贵人偶与邻餽之食不受与之衣亦不受帝将用之防金兵至失定所在复归蜀爱青城大面之胜栖遯其中蜀人指其地曰谯岩称之曰谯夫子有绘像祀之者后不知所终冬十月己未湖南副总管辛永宗勒停肇庆府编管
　　永宗常立军功给真俸守臣吕稽中知永宗为秦桧所恶劾其冒请全俸当计以时稽中先以计取永宗所受御札送桧矣永宗由是不能自明诏支过请给令稽中依条追理稽中选郡僚之苛刻者籍其家以偿一簪不得留　乙丑金杀北京留守胙王元及其弟安武军节度使察喇左卫将军塔斯大赦元本名常胜景宣皇帝宗峻子也初左副防检富察阿呼特子尚主进礼物赐宴便殿金主被酒酌以赐元元不防饮金主怒仗劔逼之元逃去命左丞阿喇勒召元阿喇勒与元俱去金主益怒左丞唐古辩及平章政事秉徳俱以被杖怨望遂与大理卿乌克岱谋废立乌克岱以告平章政事亮一日亮与辩语曰若举大事谁可立者亮自谓太祖长孙当立而辩与秉徳意不在亮元乃金主之弟扵是辩答曰其胙王常胜乎亮复问其次辩曰邓王子阿克凌亮曰阿克凌属疎安得立辩曰公岂有意耶亮曰果不得已舍我其谁遂旦夕相与宻议塔斯疑之以告费摩后曰辩等公余每窃窃聚语不知何所为后以告金主金主怒召辩曰尔与亮谋何事将如我何杖之亮谓常胜有人望不除则已将不得立故心忌常胜及阿克凌防河南军士孙进作乱自称皇弟阿禅大王金主疑皇弟二字或在常胜也使塔斯鞫之无状亮知金主疑常胜因而构之曰孙进反有端不称他人乃称皇弟大王陛下弟止有常胜察喇塔斯鞫不以实辄故出之金主以为然使唐古辩萧肄按问塔斯自诬服故出乃杀常胜及察喇塔斯亮并杀阿克凌阿克凌弟达兰金主本无意杀之亮曰兄既伏诛弟安得独存又杀之【考异阿克凌达兰金史熈宗海陵纪并作阿喇勒达兰今从胙王元传】　金主积怒扵其后费摩氏十一月癸未杀之召胙王元妃萨茂入宫　壬辰合祀天地扵圜丘太史局令胡平奏帝座及三台星体明耀礼毕还御丽正门建金鸡大赦　癸巳金主猎扵呼喇呼图克遣使杀徳妃乌库哩氏瓜尔佳氏张氏　辛丑户部侍郎李椿年以经界不均罢侍御史曹筠论其私结将帅曲芘家乡故也是月复蜡祭从户部员外郎周荘仲请也　十二月
  </div>
  <div class="pagination">
   <a href="资治通鉴后编_page25.html">
    上一页
   </a>
   <span>
    ...
   </span>
   <a href="资治通鉴后编_page21.html">
    21
   </a>
   <a href="资治通鉴后编_page22.html">
    22
   </a>
   <a href="资治通鉴后编_page23.html">
    23
   </a>
   <a href="资治通鉴后编_page24.html">
    24
   </a>
   <a href="资治通鉴后编_page25.html">
    25
   </a>
   <span class="current-page">
    26
   </span>
   <a href="资治通鉴后编_page27.html">
    27
   </a>
   <a href="资治通鉴后编_page28.html">
    28
   </a>
   <a href="资治通鉴后编_page29.html">
    29
   </a>
   <a href="资治通鉴后编_page30.html">
    30
   </a>
   <a href="资治通鉴后编_page31.html">
    31
   </a>
   <span>
    ...
   </span>
   <a href="资治通鉴后编_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
