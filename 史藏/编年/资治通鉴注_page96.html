<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 96 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 96 页/共 334 页
  </h1>
  <div class="content">
   三年〔（丁未、三四七）〕
①春，二月，桓温军至青衣。〔青衣县，汉属蜀郡；后汉顺帝阳嘉二年，更名汉嘉；蜀立为汉嘉郡。刘昫曰：眉州青神县临青衣江，西魏置青衣县。青衣水出卢山徼外，东北流至武阳而合于江。杜佑曰：嘉州故夜郎国，汉武开置犍为郡，治龙游县，汉之青衣道也，在大江、青衣二水之会。〕汉主势大发兵，遣叔父右卫将军福、从兄镇南将军权、前将军昝坚等将之，自山阳趣合水。〔山阳之地，盖在岷江之北，峨眉山之阳。水经注：江水东南过犍为武阳县，青衣水、沫水从西南来合注之。所谓合水，当是此地。从，才用翻。昝，子感翻。将，即亮翻。趣，七喻翻。〕诸将欲设伏于江南以待晋兵，昝坚不从，引兵自江北鸳鸯碕渡向犍为。〔碕，渠宜翻，曲岸也。犍为，唐嘉州犍为县即其地，在州东南。〕
三月，温至彭模；〔彭模，即汉犍为郡武阳县之彭亡聚也，岑彭死处。水经注：江水自武阳东至彭亡聚，谓之平模水，亦曰外水。平模去成都二百里，在今眉州彭山县。〕议者欲分为两军，异道俱进，以分汉兵之势。袁乔曰：「今军深入万里之外，胜则大功可立，不胜则类无遗，〔，才肖翻。〕当合势齐力，以取一战之捷。若分两军，则众心不一，万一偏败，〔偏败，谓两道并进，或一军为蜀所败。〕大事去矣。不如全军而进，弃去釜甑，赍三日粮，以示无还心，胜可必也。」温从之。留参军孙盛、周楚将羸兵守辎重，〔将，即亮翻；下同。重，直用翻。〕温自将步卒直指成都。楚，抚之子也。
李福进攻彭模，孙盛等奋击，走之。温进，遇李权，三战三捷，汉兵散走归成都，镇军【章：十二行本「军」作「东」；乙十一行本同；孔本同。】将军李位都迎诣温降。〔降，户江翻；下同。〕昝坚至犍为，〔犍，居言翻。〕乃知与温异道，还，自沙头津济，比至，〔比，必寐翻。〕温已军于成都之十里陌，坚众自溃。
势悉众出战于成都之笮桥，〔水经注：万里桥西，上曰夷桥，亦曰笮桥。笮，疾各翻。〕温前锋不利，参军龚护战死，矢及温马首。众惧，欲退，而鼓吏误鸣进鼓；〔雷鼓以进众曰进鼓。〕袁乔拔剑督士卒力战，遂大破之。温乘胜长驱至成都，纵火烧其城门。汉人惶惧，无复鬬志。〔复，扶又翻。〕势夜开东门走，至葭萌，〔葭，音家。〕使散骑常侍王幼送降文于温，〔散，悉亶翻。骑，奇寄翻。〕自称「略阳李势叩头死罪，」〔李氏，其先自巴西迁略阳。〕寻舆榇面缚诣军门。温解缚焚榇，送势及宗室十余人于建康；〔榇，初觐翻。〕引汉司空谯献之等以为参佐，举贤旌善，独人悦之。
②日南太守夏侯览贪纵，侵刻胡商，又科调船材，〔夏，户雅翻。调，徒吊翻。〕云欲有所讨，由是诸国恚愤。〔恚，于避翻。〕林邑王文攻陷日南，将士死者五六千，〔将，即亮翻。〕杀览，以尸祭天；檄交州刺史朱蕃，请以郡北横山为界。〔今邕州南界有横山，其山横截江河，我朝置横山寨及买马场。按刘昫旧唐志，汉武帝开百越，于交址郡南三千里置日南郡，治于朱吾。林邑，即汉日南郡之象林县，在郡南界四百里。后汉时中原丧乱，象林县人区连，杀县令，自称林邑王，遂为林邑国。邕州渡海乃玉至交趾，交趾三千里乃至日南。此横山自在日南郡北界，非今邕州之横山。〕文既去，蕃使督护刘雄戍日南。
③汉故尚书仆射王誓、镇东将军邓定、平南将军王润、将军隗文等皆举兵反，〔隗，五猥翻。〕众各万余。桓温自击定，使袁乔击文，皆破之。温命益州刺史周抚镇彭模，斩王誓、王润。温留成三十日，振旅还江陵。〔传曰：入而振旅。杜预注：振，整也；旅，众也。〕李势至建康，封归义侯。夏，四月，丁巳，邓定、隗文等入据成都，征虏将军杨谦弃涪城，退保德阳。〔涪，音浮。〕
④赵凉州刺史麻秋攻枹罕。晋昌太守郎坦以城大难守，〔惠帝分敦煌、酒泉为晋昌郡。枹罕县，前汉属金城郡，后汉属陇西郡，张轨分属晋兴郡。水经注：晋昌川在湟中浩亹县西南。刘昫曰：晋昌郡，汉安县地；唐为晋昌县，瓜州治所。枹，音肤。〕欲弃外城。武成太守张悛曰：〔武成郡，亦张氏置。悛，丑缘翻，又七伦翻。〕「弃外城则动众心，大事去矣。」宁戎校尉张璩从悛言，固守大城。〔宁戎校尉，亦张氏所置。郎坦、张悛盖以各郡太守从张璩守枹罕。璩，求于翻。〕秋帅众八万围堑数重，〔帅，读曰率；下同。重，直龙翻。堑，七艳翻。〕云梯地突，百道皆进；〔地突者，为地道突出于城中。〕城中御之，秋众死伤数万。赵王虎复遣其将刘浑等帅步骑二万会之。〔复，扶又翻。将，即亮翻；下除将军外并同。〕郎坦恨言不用，教军士李嘉潜引赵兵千余人登城；璩督诸将力战，杀二百余人，赵兵乃退。璩烧其攻具，秋退保大夏。〔夏，户雅翻。〕
虎以中书监石宁为征西将军，帅并、司州兵二万余人为秋等后继。张重华将宋秦等帅户二万降于赵。〔降，户江翻。〕重华以谢艾为使持节、军师将军，〔使，疏吏翻。〕帅步骑三万进军临河。艾乘轺车，戴白幍，〔轺，音遥。幍，古洽翻。〕鸣鼓而行。秋望见，怒曰：「艾年少书生，冠服如此，轻我也，」命黑抬龙骧三千人驰击之；〔抬，音朔。骧，思将翻。〕艾左右大扰。或劝艾宜乘马，艾不从，下车，踞胡床，〔胡床盖今交椅之类。〕孔颖达曰：今之交床，制本自虏来，隋以谶有胡，改名交床。〕指麾处分，〔处，昌吕翻。分，扶问翻。〕赵人以为有伏兵，惧不敢进。别将张瑁自间道引兵截赵军后，〔瑁，莫报翻。间，古苋翻。〕赵军退，艾乘势进击，大破之，斩其将杜勋、汲鱼，获首虏万三千级，秋单马奔大夏。
五月，秋与石宁复帅众十二万进屯河南，〔复，扶又翻。〕刘宁、王擢略地晋兴、广武、武街，〔张轨分西平界置晋兴郡。〕至于曲柳。〔曲柳，地名，在洪池岭北。〕张重华使将军牛旋拒之，退守枹罕，姑臧大震。重华欲亲出拒之，谢艾固谏。索【章：十二行本「索」上有「别驾从事」四事；乙十一行本同；孔本同；张校同；退斋校同。】遐曰：〔索，昔各翻。〕「君者，一国之镇，不可轻动。」乃以艾为使持节、都督征讨诸军事、行卫将军，遐为军正将军，〔古有军正。黄帝法曰，正无属将军，将军有罪以闻。盖军中执法者也。张氏遂以为将军之号。〕帅步骑二万拒之。别将杨康败刘宁于沙阜，〔败，补迈翻。〕宁退屯金城。
⑤六月，辛酉，大赦。
⑥秋，七月，林邑复陷日南，〔复，扶又翻；下同。〕杀督护刘雄。
⑦隗文、邓定等立故国师范长生之子贲为帝而奉生，〔李雄以范长生为国师。〕以妖异惑众，蜀人多归之。〔妖，于骄翻。〕
⑧赵王虎复遣征西将军孙伏都、将军刘浑帅步骑二万会麻秋军，长驱济河，击张重华遂城、长最。〔长最，地名，在金城河北。考异曰：晋春秋作「上最」。今从重华传。〕谢艾建牙誓众，有风吹旗东南指，索遐曰：「风为号令，今旌旗指敌，天所赞也。」〔风云气候杂占曰：风不旁教，旌旗晕晕随风而扬举，或向敌，终日军行有功，胜候也。〕艾军于神鸟，王擢与艾前锋战，败，走还河南。八月，戊午，艾进击秋，大破之，秋遁归金城。虎闻之，叹曰：「吾以偏师定九州岛，今以九州岛之力困于枹罕，彼有人焉，未可图也！」艾还，讨叛虏斯骨真等万余落，皆破平之。
⑨赵王虎据十州之地，〔幽、并、冀、司、豫、兖、青、徐、雍、秦十州。〕聚敛金帛，〔敛，力赡翻。〕及外国所献珍异，府库财物，不可胜纪；〔胜，音升。〕犹自以为不足，悉发前代陵墓，取其金宝。
沙门吴进言于虎曰：〔袁宏汉记曰：沙门，汉言息也，盖息欲以归于无为也。〕「胡运将衰，晋当复兴，宜苦役晋人以厌其气。」〔厌，一叶翻，厌胜也。〕虎使尚书张群发近郡男女十六万人，车十万乘，运土筑华林苑及长墙于邺北，广袤数十里。〔乘，绳证翻。华，如字。袤，音茂。〕申锺、石璞、赵揽等上疏陈天文错乱，百姓雕弊。虎大怒曰：「使苑墙朝成，吾夕没，无恨矣。」促张群使然烛夜作；暴风大雨，死者数万人。郡国前后送苍麟十六，白鹿七，虎命司虞张曷柱调之以驾芝盖，〔晋职官志，太仆之属有典虞都尉，赵之司虞，即是官也。张曷柱，人姓名。芝盖者，盖为瑞芝之形。〕大朝会列于殿庭。〔朝，直遥翻。〕
九月，命太子宣出祈福于山川，因行游猎。宣乘大辂，羽葆华盖，建天子旌旗，十有六军戎卒十八万出自金明门，〔水经注，邺城有七门：南曰凤阳门，中曰中阳门，次曰广阳门，东曰建春门，北曰广德门，次曰厩门，西曰西明门，盖即金明门也。〕虎从其后宫升陵霄观望之，〔观，古玩翻。〕笑曰：「我家父子如此，自非天崩地陷，当复何愁！但抱子弄孙，日为乐耳。」〔复，扶又翻。乐，音洛。〕
宣所舍，辄列人为长围，田面各百里，驱禽兽，至暮皆集其所，使文武皆跪立，重行围守，〔重，直龙翻。行，户刚翻。〕炬火如昼，命劲骑百余驰射其中，宣与姬妾乘辇临观，兽尽而止。或兽有迸逸，〔迸，北孟翻。〕当围守者，有爵则夺马，步驱一日，无爵则鞭之一百。士卒饥冻死者万有余人，所过三州、十五郡，资储皆无孑遗。〔以下韬所出征之，宣所过三州，盖司、兖、豫也。〕
虎复命【章：十二行本「命」下有「秦公」二字；乙十一行本同；孔本同；退斋校同。】韬继出，自并州至于秦、雍亦如之。〔复，扶又翻。雍，于用翻。〕宣怒其与己钧敌，愈嫉之。宦者赵生得幸于宣，无宠于韬，微劝宣除之，于是始有杀韬之谋矣。
⑩赵麻秋又袭张重华将张瑁，败之，〔据载记，瑁时屯河陕。败，补迈翻。〕斩首三千余级。枹罕护军李逵帅众七千降于赵，自河以南，氐、羌皆附于赵。〔赵强凉弱，凉战虽数胜，人心随强弱而为向背，况复有张瑁之败乎！帅，读曰率。降，户江翻。〕
冬，十月，乙丑，遣侍御史俞归至凉州，授张重华侍中、大都督、督陇右?关中诸军事、大将军、凉州刺史、西平公。归至姑臧，重华欲称凉王，未肯受诏，使所亲沈猛私谓归曰：「主公奕世为晋忠臣，〔奕世，累叶也。〕今曾不如鲜卑，何也﹖朝廷封慕容皝为燕王，而主公纔为大将军，何以褒劝忠贤乎！明台宜移河右，共劝州主为凉王。〔归为侍御史，以将命故，谓之明台。移，谓移文。〕人臣出使，苟利社稷，专之可也。」〔使，疏吏翻。〕归曰：「吾子失言！〔古者，列国之大夫率相谓曰吾子。仪礼注曰：子者，男子之美称。言吾子，相亲之辞。〕昔三代之王也，爵之贵者莫若上公；〔三代封建，列爵五等，曰公、侯、伯、子、男；上公九命作伯。〕及周之衰，吴始僭号称王，而诸侯不之非，盖以蛮夷畜之也；借使齐、鲁称王，诸侯岂不四面攻之乎！汉高祖封韩、彭为王，寻皆诛灭，盖权时之宜，非厚之也。圣上以贵公忠贤，故爵以上公，任以方伯，宠荣极矣，岂鲜卑夷狄所可比哉！且吾闻之，功有大小，赏有重轻。今贵公始继世而为王，〔言重华始继父位，未有功于晋而求为王也。〕若帅河右之众，〔帅，读曰率。〕东平胡、羯，修复陵庙，迎天子返洛阳，将何以加之乎﹖」重华乃止。
武都氐王杨初遣使来称藩，诏以初为使持节、征南将军、雍州刺史、仇池公。〔使，疏吏翻。雍，于用翻。〕
十二月，振威护军萧敬文杀征虏将军杨谦，攻涪城，陷之，自称益州牧；遂取巴西，通于汉中。〔振威护军，晋官也。萧敬文以晋新并蜀，又有范贲之乱，故亦乘之而反。涪，音浮。〕
资治通鉴卷第九十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十五〔起阏逢涒滩（甲申），尽强圉大渊献（丁亥），凡四年。〕
孝宗穆皇帝上之下
永和四年〔（戊申、三四八）〕
①夏，四月，林邑寇九真，〔既再破日南，故进寇九真。九真郡，唐爱州。〕杀士民什八九。
②赵秦公韬有宠于赵王虎，欲立之，以太子宣长，〔长，知两翻。〕犹豫未决。宣尝忤旨，〔忤，五故翻。〕虎怒曰：「悔不立韬也！」韬由是益骄，造堂于太尉府，号曰宣光殿，梁长九丈。〔长，直亮翻。〕宣见之，大怒，斩匠，截梁而去；〔以犯其名也。〕韬怒，增之至十丈。宣闻之，谓所幸杨杯、【章：十二行本「杯」作「柸」；下同；乙十一行本同；孔本同。】牟成、赵生曰：「凶竖傲愎乃敢尔！〔愎，弼力翻。〕汝能杀之，吾入西宫，〔虎居西宫。〕当尽以韬之国邑分封汝等。韬死，主上必临丧，吾因行大事，蔑不济矣。」〔左传：潘崇谓楚商臣曰：「能行大事乎﹖」杜预注曰：大事，谓弒君。〕杯等许诺。
秋，八月，韬夜与僚属宴于东明观，〔水经注：石氏立东明观于邺东城上。〕因宿于佛精舍。〔佛精舍，佛寺也。僧徒专精修行之地，故谓之精舍。事物纪原曰：汉明帝于东都门外立精舍，以处摄摩腾、竺法兰。〕宣使杨杯等缘猕猴梯而入，〔梯小而长，人如猕猴攀缘而上，故曰猕猴梯。〕杀韬，置其刀箭而去。旦日，宣秦之，虎哀惊气绝，久之方苏。将出临其丧，司空李农谏曰：「害秦公者未知何人，贼在京师，銮舆不宜轻出。」虎乃止，严兵发哀于太武殿。宣往临韬丧，不哭，直言「呵呵」，〔呵，虎何翻。呵呵，笑声。〕使举衾观尸，大笑而去。〔大被曰衾。〕收大将军记室参军郑靖、尹武等，将委之以罪。
虎疑宣杀韬，欲召之，恐其不入，乃诈言其母杜后哀过危惙；〔惙，陟劣翻；类篇丑例翻，困劣也；言其气息惙然，慬相属也。〕宣不谓见疑，入朝十宫，因留之。〔朝，直遥翻。〕建兴人史科知其谋，告之；〔魏土地记曰：建兴郡治阳阿县；阳阿县，汉属上党郡。魏收志曰：慕容永分上党置建兴郡。则其地非石赵所置建兴郡也。水经注曰：田融言赵立建兴郡于广州城内，斯其是矣。〕虎使收杨杯、牟成，皆亡去；获赵生，诘之，具服。〔诘，去吉翻。〕虎悲怒弥甚，囚宣于席库，〔席库，藏席之所。〕以铁环穿其颔而谫之，取杀韬刀箭舐其血，哀号震动宫殿。〔谫，苏果翻。舐，直氏翻。号，户高翻。〕佛图澄曰：「宣、韬皆陛下之子，今为韬杀宣，是重祸也。〔为，于伪翻。〕陛下若加慈恕，福祚犹长；若必诛之，宣当为彗星下扫邺宫。」〔彗，祥岁翻，又旋芮翻，又徐醉翻。〕虎不从。积柴于邺北，树标其上，标末置鹿卢，穿之以绳，〔鹿卢即脳轳。〕倚梯柴积，送宣其下，使韬所幸宦者郝稚、刘霸拔其发，抽其舌，牵之登梯；郝稚以绳贯其颔，〔鹿卢绞上。〔上，时掌翻。〕刘霸断其手足，〔断，丁管翻。〕斫眼溃肠，如韬之伤。四面纵火，烟炎际天。〔炎，读曰焰。〕虎从昭仪已下数千人登中台以观之。〔中台者，三台之中台，即铜爵台也。〕火灭，取灰分置诸门交道中。〔交道，午道也；一纵一横为午道。〕杀其妻子九人。宣少子纔数岁，〔少，诗照翻。〕虎素爱之，抱之而泣，欲赦之，其大臣不听，就抱中取而杀之；兄挽虎衣大叫，至于绝带，虎因此发病。又废其后为庶人。诛其四率已下三百人，宦者五十人，皆车裂节解，弃之漳水。〔东宫有左、右、前、后四率。率，所律翻。支解者，解其四支；节解者，凡骨节节节解之也。〕洿其东宫以养猪牛。〔洿，汪乎翻。〕东宫卫士十余万人皆谪戍凉州。〔赵未得凉州，置凉州于金城，谪使戍凉州之边也。为下高力叛张本。〕先是【章：十二行本「是」下有「散骑常侍」四字；乙十一行本同；退斋校同；张校同，云无注本亦脱。】赵揽言于虎曰：「宫中将有变，宜备之。」及宣杀韬，虎疑其知而不告，亦诛之。〔史言赵揽谈天于猜暴之朝以自祸。先，悉荐翻。〕
③朝廷论平蜀之功，欲以豫章郡封桓温。尚书左丞荀蕤曰：「温若复平河、洛，〔复，扶又翻。〕将何以赏之﹖」乃加温征西大将军、开府仪同三司，封临贺郡公；加谯王无忌前将军；袁乔龙骧将军，封湘西伯。〔骧，思将翻。〕蕤，崧之子也。〔荀崧，荀藩之弟，永嘉之祸，相与建行台于密；建兴之初，又尝镇宛。〕
温既灭蜀，威名大振，朝廷惮之。会稽王昱以扬州刺史殷浩有盛名，朝野推服，引为心膂，与参综朝权，欲以抗温；由是与温寖相疑贰。〔为温废浩、胁制朝廷张本。朝，直遥翻。会，工外翻。〕
浩以征北长史荀羡、前江州刺史王羲之，夙有令名，擢羡为吴国内史，〔江左郡国，以吴为甲。〕羲之为护军将军，以为羽翼。羡，蕤之弟；羲之，导之从子也。〔从，才用翻。〕羲之以为内外协和，然后国家可安，劝浩【章：十二行本「浩」下有「及羡」二字；乙十一行本同；张校同，云无注本亦脱。】不宜与温构隙；浩不从。
④燕王皝有疾，召世子儁属之曰：〔属，之欲翻。〕「今中原未平，方资贤杰以经世务。恪智勇兼济，才堪任重，汝其委之，以成吾志！」又曰：「阳士秋士行高洁，忠干贞固，〔阳骛，字士秋。行，下孟翻。〕可托大事，汝善待之！」九月，丙申，薨。〔年五十二。〕
⑤赵王虎议立太子；太尉张举曰：「燕公斌有武略，〔斌，音彬。〕彭城公遵有文德，惟陛下所择。」虎曰：「卿言正起吾意。」戎昭将军张豺曰：〔载记曰：虎置左右戎昭、曜武将军，位在左右卫上。〕「燕公母贱，又尝有过；〔谓欲杀张贺度也，事见九十六卷成帝咸康六年。〕彭城公母前以太子事废，〔遵与邃同母。郑氏废见九十五卷成帝咸和四年。〕张豺获前赵主曜幼女安定公主，有殊色，纳于虎，虎嬖之，〔嬖，卑义翻，又博计翻。〕生齐公世。豺以虎老病，欲立世为嗣，冀刘氏为太后，已得辅政，乃说虎曰：「陛下再立太子，其母皆出于倡贱，〔说，输芮翻。倡，音昌。〕故祸乱相寻；今宜择母贵子孝者立之。」虎曰：「卿勿言，吾知太子处矣。」虎再与群臣议于东堂，虎曰：「吾欲以纯灰三斛自涤其肠，何为专生恶子，年踰二十辄欲杀父！今世方十岁，比其二十，吾已老疾。」〔比，必寐翻。〕乃与张举、李农定议，令公卿上书请立世为太子。大司农曹莫不肯署名，虎使张豺问其故，莫顿首曰：「天下重器，不宜立少，〔少，诗照翻。〕故不敢署。」虎曰：「莫，忠臣也，然未达朕意；张举、李农知朕意矣，可令谕之。」遂立世为太子，以刘昭仪为后。〔虎父子相残，废长立少，天将假手于冉闵以夷其种类也。〕
⑥冬，十一月，甲辰，葬燕文明王；〔皝谥曰文明。〕世子儁即位，〔儁，字宣英，皝之第二子。〕赦境内；遣使诣建康告丧。〔使，疏吏翻。〕以弟交为左贤王，左长史阳骛为郎中令。
⑦十二月，以左光禄大夫、领司徒、录尚书事蔡谟为侍中、司徒。谟上疏固让，谓所亲曰：「我若为司徒，将为后代所哂，〔哂，式忍翻。〕义不敢拜也。」
五年〔（己酉、三四九）〕
①春，正月，辛未朔，大赦。
②赵王虎即皇帝，〔虎以成帝咸康三年即天王位，今即皇帝位。〕大赦，改元太宁；诸子皆进爵为王。
故东宫高力等万余人谪戍凉州，〔石宜简多力之士以卫东宫，号曰高力，署督将以领之。〕行达雍城，〔扶风雍县城也。雍，于用翻；下同。〕既不在赦例，又敕雍州刺史张茂送之，茂皆夺其马，使之步推鹿车，致粮戍所。〔推，吐雷翻。风俗通曰：鹿车窄小，裁容一鹿。〕高力督定阳梁犊〔定阳县，汉属上郡，晋省。后魏太安中置定阳郡；唐为延州临真县。〕因众心之怨，谋作乱东归，众闻之，皆踊抃大呼。〔踊，跳跃也。抃，拊手也。呼，火故翻。〕犊乃自称晋征东大将军，帅众攻拔下辨；〔辨，步苋翻。〕安西将军刘宁自安定击之，为犊所败。〔败，补迈翻。〕高力皆多力善射，一当十余人，虽无兵甲，掠民斧，施一丈柯，攻战若神，〔柯，斧柄也。〕所向崩溃；戍卒皆随之，攻陷郡县，杀长吏、二千石，〔长，知两翻。〕长驱而东，比至长安，〔比，必寐翻。〕众已十万。乐平王苞尽锐拒之，一战而败。犊遂东出潼关，进趣洛阳。〔趣，七喻翻。〕赵主虎以李农为大都督、行大将军事，统卫军将军张贺度等步骑十万讨之，战于新安，〔新安县，汉属弘农郡，自晋以后属河南郡。骑，奇寄翻；下同。〕农等大败；战于洛阳，又败，退壁成皋。
犊遂东掠荥阳、陈留诸郡，〔武帝泰始二年，分河南置荥阳郡。〕虎大惧，以燕王斌为大都督，督中外诸军事，统冠军大将军姚弋仲、车骑将军蒲洪等讨之。〔斌，音彬。冠，古玩翻。〕弋仲将其众八千余人至邺，〔自滠头至邺。将，即亮翻。〕求见虎。虎病，未之见，引入领军省，〔领军省，领军将军视事之所。〕赐以己所御食。弋仲怒，不食，曰：「主上召我来击贼，当面见授方略，我岂为食来邪！〔为，于伪翻；下羌为同。〕且主上不见我，我何以知其存亡邪﹖」虎力疾见之，弋仲让虎曰：「儿死，愁邪，何为而病﹖兜幼时不择善人教之，使至于为逆；既为逆而诛之，又何愁焉！且汝久病，所立儿幼，〔谓太子世也。〕汝若不愈，天下必乱，当先忧此，勿忧贼也！犊等穷困思归，相聚为盗，所过残暴，何所能至！老羌为汝一举了之！」〔了，决也。〕弋仲性狷直，人无贵贱皆汝之，虎亦不之责。〔狷，吉掾翻。以石虎之猜暴而能容姚弋仲之狷直者，以其当理而切于事情也；苟徒狷直而不切当，殆难以免矣。〕于坐授使持节、征【章：十二行本「征」上有「侍中」二字；乙十一行本同；退斋校同。】西大将军，赐以铠马。〔坐，徂卧翻。使，疏吏翻。铠，可亥翻。〕弋仲曰：「汝看老羌堪破贼否﹖」乃被铠跨马于庭中，〔被，皮义翻。〕因策马南驰，不辞而出。遂与斌等击犊于荥阳，大破之，斩犊首而还，讨其余党，尽灭之。虎命弋仲剑履上殿，入朝不趋，〔上，时掌翻。〕进封西平郡公。蒲洪为车【章：十二行本「车」上有「侍中」二字；乙十一行本同；退斋校同。】骑大将军、开府仪同三司、都督雍?秦州诸军事、雍州刺史，〔雍，于用翻。〕进封略阳郡公。
③始平人马勖聚兵，自称将军，〔杜佑曰：汉平陵，晋改为始平，有马嵬故城。〕赵乐平王苞讨灭之，诛三千余家。
④夏，四月，益州刺史周抚、龙骧将军朱焘击范贲，斩之，益州平。〔范贲乱始上卷三年。骧，始将翻。〕
⑤诏遣谒者陈沈如燕，〔沈，持林翻。〕拜慕容儁为使持节、侍中、大都督、督河北诸军事、幽?平二州牧、〔使，疏吏翻。考异曰：儁载记云，「幽、冀、并、平四州牧。」今从帝纪。〕大将军、大单于、燕王。〔单，音蝉。〕
⑥桓温遣督护滕畯帅交、广之兵击林邑王文于卢容，〔畯，祖峻翻。卢容县，自汉以来属日南郡，有卢容浦，去郡二百里。帅，读曰率。〕为文所败，〔败，补迈翻。〕退屯九真。
⑦乙卯，赵王虎病甚，以彭城王遵为大将军，镇关右；燕王斌为丞相，录尚书事；张豺为镇卫大将军、领军将军、吏部尚书；〔刘聪置十六大将军，镇卫其一也。石虎置镇卫将军，在车骑将军上；今以张豺为镇卫大将军，崇其号也。领军将军则掌兵柄，吏部尚书则典选事，是文武二柄悉以付豺矣。〕并受遗诏辅政。
刘后恶斌辅政，恐不于太子，与张豺谋去之。〔恶，乌路翻。去，羌吕翻。〕斌时在襄国，遣使诈谓斌曰：「主上疾已渐愈、王须猎者，可少停也。」斌素好猎、嗜酒，〔少，诗沼翻。好，呼到翻。〕遂留猎，且纵酒。刘氏与豺因矫诏称斌无忠孝之心，免官归第，使豺弟雄帅龙腾五百人守之。〔此石虎幽石宏之故智也，张豺踵而用之，非虎教之邪！石斌亦庸人耳，君父疾笃，征之受遗辅政，就使虎疾少愈，亦当夜衣而行；乃酣酒纵猎，其无智识如此！就使得权，诸弟亦将紾其臂而夺之。张举谓有武略，妄矣！〕
乙丑，遵自幽州至邺，敕朝堂受拜，〔朝，直遥翻。〕配禁兵三万遣之，遵涕泣而去。是日，虎疾小瘳，问：「遵至未﹖」左右对曰：「去已久矣。」虎曰：「恨不见之！」
虎临西合，〔太武殿之西合也。〕龙腾中郎二百余人列拜于前，虎问：「何求﹖」皆曰：「圣体不安，直令燕王入宿卫，典兵马，」或言：「乞以为皇太子。」虎曰：「燕王不在内邪﹖召以来！」左右言：「王酒病，不能入。」虎曰：「促持辇迎之，当付玺绶。」亦竟无行者。〔左右皆为刘后母子，故竟无行者。玺，斯氏翻。绶，音受。〕寻惛眩而入。〔惛，迷忘也。眩，见视乱也。〕张豺使张雄矫诏杀斌。〔杀斌欲以一众心，岂知已有从臾石遵入立者。〕
戊辰，刘氏复矫诏以豺为太保、都督中外诸军，录尚书事，如霍光故事。〔复，扶又翻。〕侍中徐统叹曰：「乱将作矣，吾无为预之。」仰药而死。
己巳，虎卒，太子世即位，尊刘氏为皇太后。刘氏临朝称制，〔朝，直遥翻。〕以张豺为丞相；豺辞不受，请以彭城王遵、义阳王鉴为左右丞相，以慰其心，刘氏从之。
豺与太尉张举谋诛司空李农，举素与农善，密告之；农奔广宗，帅乞活数万家保上白，〔乞活，李恽、田徽之众也，自永嘉以来，屯聚于上白。帅，读曰率；下同。〕刘氏使张举统宿卫诸军围之。豺以张离为镇军大将军，监中外诸军事，以为己副。〔监，工衔翻。〕
彭城王遵至河内，闻丧；姚弋仲、蒲洪、刘宁及征虏将军石闵、武卫将军王鸾等讨梁犊还，遇遵于李城，〔续汉志，河内平睪县有李城。史记，邯郸李同却秦兵，赵封其父李侯，即此城。〕共说遵曰：「殿下长且贤，先帝亦有意以殿下为嗣；〔谓虎欲从张举之言也。说，输芮翻。长，知两翻。〕正以末年惛惑，为张豺所误。今女主临朝，奸臣用事，上白相持未下，京师宿卫空虚，殿下若声张豺之罪，鼓行而讨之，其谁不开门倒戈而迎殿下者！」遵从之。
遵【章：十二行本「遵」上有「五月」二字；乙十一行本同；退斋校同；张校同，云无注本亦脱。】自李城举兵，还趣邺，〔趣，七喻翻。〕洛州刺史刘国帅洛阳之众往会之。檄至邺，张豺大惧，驰召上白之军。丙戌，遵军于荡阴，〔荡，音汤。〕戎卒九万，石闵为前锋。【章：十二行本「锋」下有「豺将出拒之」五字；乙十一行本同；张校同；退斋校同。】耆旧、羯士皆曰：「彭城王来奔丧，吾当出迎之，不能为张豺守城也！」〔方言曰：耆，长也；说文曰：老也；左传注曰：强也；礼记音义曰：至也，言至老境也。羯士，石氏之种类也。为，于伪翻。〕踰城而出，豺斩之，不能止。张离亦帅龙腾二千，斩关迎遵。刘氏惧，召张豺入，对之悲哭曰：「先帝梓宫未殡，而祸难至此！〔难，乃旦翻。〕今嗣子冲幼，托之将军；将军将若之何﹖欲加遵重位，能弭之乎﹖」豺惶布不知所出，〔怖，普布翻。〕但云「唯唯」。〔唯，于癸翻。〕乃下诏，以遵为丞相，领大司马、大都督、督中外诸军，录尚书事，加黄钺、九锡。己丑，遵至安阳亭，〔安阳县，属魏郡。此盖安阳县都亭也。〕张豺惧而出迎，遵命执之。庚寅，遵擐甲曜兵，入自凤阳门，升太武前殿，擗踊尽哀，〔擐，音宦。擗，毗亦翻，拊心也。踊，跳也。〕退如东合。〔太武殿之东合也。〕斩张豺于平乐市，〔邺都有平乐市。乐，音洛。〕夷其三族。假刘氏令曰：「嗣子幼冲，先帝私恩所授，皇业至重，非所克堪；其以遵嗣位。」于是遵即位，大赦，罢上白之围。辛卯，封世为谯王，〔载记曰：世凡立三十三日。〕废刘氏为太妃；〔考异曰：晋春秋及十六国春秋钞，皆云废太后为昭仪。今从载记。十六国春秋及载记，又云世立三十三日。按四月己巳至五月庚寅，凡二十二日。〕寻皆杀之。
李农来归罪，使复其位。尊母郑氏为皇太后，〔郑氏即邃母。郑后被废见九十五卷成帝咸康三年。〕立妃张氏为皇后，故燕王斌子衍为皇太子。以义阳王鉴为侍中、太傅，沛王冲为太保，乐平公【章：十二行本「公」作「王」；乙十一行本同；张校同，云无注本亦作「公」。】苞为大司马，汝阴王琨为大将军，武兴公闵为都督中外诸军事、辅国大将军。〔为石闵得兵柄以夷胡羯张本。〕
甲午，邺中暴风拔树，震电，雨雹大如盂升。〔如盂及升也。雨，于具翻。〕太武晖华殿灾，及诸门观合荡然无余，乘舆服御，烧者太半，〔观，古玩翻。乘，绳证翻。〕金石皆尽，火月余乃灭。
时沛王冲镇蓟，〔冲盖代遵镇蓟。蓟，音计。〕闻遵杀世自立，谓其僚佐曰：「世受先帝之命，遵辄废而杀之，罪莫大焉！其敕内外戒严，孤将亲讨之。」于是留宁北将军沭坚戍幽州，〔沭，食律翻，姓也。〕帅众五万蓟南下，传檄燕、赵，所在云集；比至常山，〔帅，读曰率。比，必寐翻。〕众十余万，军于苑乡；遇遵赦书，冲曰：「皆吾弟也；死者不可复追，何为复相残乎！〔复，扶又翻；下同。〕吾将归矣。」〔欲归蓟也。〕其将陈暹曰：「彭城篡弒自尊，为罪大矣！王虽北旆，臣将南辕，俟平京师，擒彭城，然后奉迎大驾。」冲乃复进。遵驰遣王擢以书喻冲，冲弗听。遵使武兴公闵及李农帅精卒十万讨之，战于平棘，〔平棘县，汉属常山郡，晋属赵国，唐为赵州治所。〕冲兵大败；获冲于元氏，〔元氏县，汉属常山郡，晋属赵国。阚骃曰：赵公子元之封邑，故曰元氏。唐元氏县属赵州。刘昫曰：元氏，汉常山郡所治，故城在今赵州元氏县南。〕赐死；坑其士卒三万余人。
武兴公闵言于遵曰：「蒲洪，人杰也；今以洪镇关中，臣恐秦、雍之地非国家之有。〔雍，于用翻。〕此虽先帝临终之命，然陛下践阼，自宜改图。」遵从之，罢洪都督，余如前制。洪怒，归枋头，遣使来降。〔洪屯枋头，见八十五卷成帝咸和八年。降，户江翻。〕
燕平狄将军慕容霸上书于燕王儁曰：「石虎穷凶极暴，天之所弃，余烬仅存，自相鱼肉。今中国倒悬，企望仁恤，若大军一振，势必投戈。」北平太守孙兴亦表言：「石氏大乱，宜以时进取中原。」儁以新遭大丧，弗许。〔以去年皝薨也。〕霸驰诣龙城，言于儁曰：「难得而易失者，时也。万一石氏衰而复兴，〔易，以豉翻。复，扶又翻；下同。〕或有英雄据其成资，〔谓中原或有英雄乘乱而取赵，据有其己成之资也。〕岂惟失此大利，亦恐更为后患。」儁曰：「邺中虽乱，邓恒据安乐，〔以前参考，「安乐」当作「乐安」。〕兵强粮足，今若伐赵，东道不可由也，当由卢龙；卢龙山径险狭，〔水经注：濡水东南径卢龙塞。塞道自无终县东出，渡濡水向林兰陉，东至清陉。卢龙之险，峻阪萦折，故有九峥之名。〕虏乘高断要，〔断，丁管翻。〕首尾为患，将若之何﹖」霸曰：「恒虽欲为石氏拒守，其将士顾家，人怀归志，若大军临之，自然瓦解。臣请为殿下前驱，东出徒河，潜趣令支，出其不意，〔为，于伪翻。趣，七喻翻。令，音铃，又郎定翻。〕支，音祁。〕彼闻之，势必震骇，上不过闭门自守，下不免弃城逃溃，何暇御我哉！然则殿下可以安步而前，无复留难矣。」儁犹豫未决，以问五材将军封奕，〔燕置五材将军，盖取宋子罕所谓「天生五材谁能去兵」之义。〕对曰：「用兵之道，敌强则用智，敌弱则用势。是故以大吞小，犹狼之食豚也；以治易乱，犹日之消雪也。大王自上世以来，积德累仁，兵强士练。石虎极其残暴，死未瞑目，〔瞑，莫定翻。〕子孙争国，上下乖乱。中国之民，坠于涂炭，延颈企踵以待振拔。大王若扬兵南迈，先取蓟城，次指邺都，宣耀威德，怀抚遗民，彼孰不扶老提幼以迎大王；凶党将望旗冰碎，安能为害乎！」从事中郎黄泓曰：〔泓，乌宏翻。〕今太白经天，岁集毕北，阴【章：十二行本「阴」上有「天下易主」四字；乙十一行本同；孔本同；张校同；退斋校同。】国受命，此必然之验也，〔汉书天文志：太白经天，天下革民更王。孟康注曰：谓出东入西，出西入东也。太白，阴星，出东当伏东，出西当伏西，过午为经天。晋灼曰：日，阳也；日出则星亡。昼见午上为经天。岁星所在，国不可伐，可以伐人。昴、毕间为天街，其阴阴国。岁集毕北，明阴国当受命而王。〕宜速出师，以承天意。」折冲将军慕舆根曰：「中国之民困于石氏之乱，咸思易主以救汤火之急，此千载一时，不可失也。〔载，子亥翻。〕自武宣王以来，〔慕容廆谥武宣王。〕招贤养民，务农训兵，正俟今日。今时至不取，更复顾虑，〔复，扶又翻。〕岂天意未欲使海内平定邪，将大王不欲取天下也﹖」儁笑而从之。以慕容恪为辅国将军，慕容评为辅弼将军，左长史阳骛为辅义将军，谓之「三辅」。〔辅弼、辅义二将军号，亦一时创置。〕慕容霸为前锋都督、建锋将军，〔建锋将军。亦创置也。〕选精兵二十余万，讲武戒严，为进取之计。〔考异曰：燕景昭纪，集兵在四月。时石虎方死，诸子未争；十六国春秋在五月，故从之。而燕书载封奕、慕舆根集，俱指再闵。按是时闵未篡赵，盖撰史者附会耳，故削去。〕
⑧六月，葬赵王虎于显原陵，庙【章：十二行本「庙」上有「谥曰武帝」四字；乙十一行本同；孔本同；张校同；退斋校同。】号太祖。
⑨桓温闻赵乱，出屯安陆，〔安陆县自汉以来属江夏郡，唐为安州治所。温自江陵出屯安陆。〕遣诸将经营北方。〔将，即亮翻。〕赵扬州刺史王浃举寿春降；〔浃，即协翻。降，户江翻；下同。〕西中郎将陈逵进据寿春。征北大军褚裒上表请伐赵，〔褚裒时镇京口。裒，蒲侯翻。〕即日戒严，直指泗口。朝议以裒事任贵重，宜【章：十二行本「宜」上有「不宜深入」四字；乙十一行本同；孔本同；张校同；退斋校同。】先遣偏师。〔裒，太后之父，又当方面，故云事任贵重。〕裒奏言：「前已遣【章：十二行本「遣」下有「前锋」二字；乙十一行本同；孔本同；张校同；退斋校同。】督护王颐之等径造彭城，〔造，七到翻。〕后遣督护麋嶷进据下邳，〔嶷，鱼力翻。〕今宜速发，以成声势。」秋，七月，加裒征讨大都督，督徐、兖、青、扬、豫五州诸军事。裒帅众三万，径赴彭城，〔帅，读曰率。〕北方士民降附者日以千计。
朝野皆以为中原指期可复，光禄大夫蔡谟独谓所亲曰：「胡灭诚为大庆，然恐更贻朝廷之忧。」其人曰：「何谓也﹖」谟曰：「夫能顺天乘时济群生于艰难者，非上圣与英雄不能为也，自余则莫若度德量力。〔度，徒洛翻。量，音良。〕观今日之事，殆非时贤所及，必将经营分表，疲民以逞；〔言必不能长驱以定中原，势须随所得之地分列屯戍，画境而守，疲民以逞其志也。一说，分，音扶问翻，言人之才具各有分量，收复中原非当时人才所能办也。经之营之过于其分量之外，则不能成功；丁壮苦征战，老弱困转输，疲民逞而不能济也。〕既而才略疏短，不能副心，财殚力竭，智勇俱困，安得不忧及朝廷乎！」〔其后殷浩之败，卒如蔡谟所料。〕
鲁郡民五百余家相与起兵附晋，求援于褚裒，裒遣部将王龛、李迈将锐卒三千迎之。〔龛，苦含翻。将，即亮翻。〕赵南讨大都督李农帅骑二万与龛等战于代陂，〔骑，奇寄翻。〕龛等大败，皆没于赵。八月，裒退屯广陵。陈逵闻之，焚寿春积聚，毁城遁还。〔积，子赐翻。聚，慈谕翻。〕裒上疏乞自贬，诏不许；命裒还镇京口，解征讨都督。时河北大乱，遗民二十余万口渡河欲来归附，会裒已还，威势不接，皆不能自拔，死亡略尽。〔考异曰：裒传云：「为慕容皝及苻健所掠，死亡咸尽。」按是时慕容皝卒已踰年矣。永和六年，慕容儁始率众南征；石鉴即位后，蒲洪始有众十万。永和六年洪死，健始嗣位。皆与裒不相接，今不取。〕
⑩赵乐平王苞谋帅关右之众攻邺，〔帅，读曰率，下同。〕左长史石光、司马曹曜等固谏，苞怒，杀光等百余人。苞性贪而无谋，雍州豪杰知其无成，并遣使告晋，梁州刺史司马勋帅众赴之。〔勋，宣帝弟子济南王遂之曾孙。雍，于用翻。使，疏吏翻。〕
杨初袭赵西城；破之。〔杨初，武都氐王也。此西城盖即汉隗嚣奔处。〕
九月，凉州官属共上张重华为丞相、凉王、雍?秦?凉三州牧。〔上，时掌翻。〕重华屡以钱帛赐左右宠臣；又喜博弈，〔博，樗蒲；弈，弈棋。喜，许记翻。〕颇废政事。征事索振谏曰：「先王夙夜勤俭以实府库，正以雠耻未雪，志平海内故也。殿下嗣位之初，强寇侵逼，〔征事，凉所置官。谓赵来攻也，事见上卷二年、三年。索，昔各翻。〕赖重饵之故，得战士死力，〔谓以钱帛厚赏战士，得其出力致死。〕仅保社稷。今蓄积已虚而寇雠尚在，岂可轻有耗散，以与无功之人乎！昔汉光武躬亲万机，章奏诣阙，报不终日，故能隆中兴之业。今章奏停滞，动经时月，〔三月为一时，三旬为一月。〕下情不得上通，沈冤困于囹圄，〔沈，持林翻。囹、卢经翻，狱也。圄，偶许翻，守也。〕殆非明主之事也。」重华谢之。
司马勋出骆谷，破赵长城戍，〔长城戍即魏司马望、邓艾据之以拒姜维之地。〕壁于悬钩，去长安二百里，使治中刘焕、攻长安，斩京兆太守刘秀离，〔刘秀离盖迎战而败死，焕未能至长安城下也。〕又拔贺城；三辅豪杰多杀守令以应勋，凡三十余壁，众五万人。赵乐平王苞乃辍攻邺之谋，使其将麻秋、姚国等将兵拒勋。赵主遵遣车骑将军王朗帅精骑二万以讨勋为名，因劫苞送邺。勋兵少，畏朗不敢进；〔使桓温于是时攻关中，关中可取也。少，诗沼翻。〕冬，十月，释悬钩，拔宛城，杀赵南阳太守袁景，复还梁州。〔宛，于元翻。复，扶又翻。〕
初，赵主遵之发李城也；谓武兴公闵曰：「努力！事成，以尔为太子。」既而立太子衍。闵恃功，欲专朝政，〔朝，直遥翻。〕遵不听。闵素骁勇，屡立战功，夷、夏宿将皆惮之。〔骁，坚尧翻。〕既为都督，总内外兵权，乃抚循殿中将士，皆奏为殿中员外将军，爵关外侯，〔殿中将军，晋初置；殿中员外将军，又后来所置也。关外侯，汉献帝建安二十年魏武王置，所谓名号侯也。余按秦、汉列侯则有国邑；关内侯无国邑，列位于朝，无官位者，居京师，故谓之关内侯，列侯就国者，多出关外。后曹操置关外侯于关内侯之下，非秦、汉列爵意也。〕遵弗之疑，而更题名善恶以挫抑之，众咸怨怒。中书令孟准、左卫将军王鸾劝遵稍夺闵兵权，闵益恨望，〔恨望，犹怨望也。〕准等咸劝诛之。
十一月，遵召义阳王鉴、乐平王苞、汝阴王琨、淮南王昭等入议于郑太后前，曰：「闵不臣之亦渐着，今欲诛之，如何﹖」鉴等皆曰：「宜然！」郑氏曰：「李城还兵，无棘奴，岂有今日；〔冉闵，小字棘奴。〕小骄纵之，〔谓闵恃功颇骄，宜宽纵之。〕何可遽杀！」鉴出，遣宦杨环驰以告闵。闵遂劫李农及右卫将军王基密谋废遵，使将军苏彦、周成帅甲士三千人执遵于南台。〔三台之南台也。水经注：铜雀台之南则金雀台，高八丈，有屋百九十间。帅，读曰率。〕遵方与妇人弹碁，〔艺经曰：弹碁，两人对局，白黑碁各六枚。先列碁相当，更先弹也。其局以石为之，局形四隤而中高。魏文帝善弹碁，能用手巾角。时一书生又能低头以所冠葛巾撇碁。刘贡父诗云：「汉皇初厌蹴鞠劳，待臣始作弹碁戏。」弹碁盖始于汉也。世说曰：弹碁始自魏，内宫妆釥之戏。此说误也。按西京杂记，汉成帝好蹴鞠，言事者以为劳体，非至尊所宜。帝命择似而不劳者，家君作弹碁奏之，帝大悦。〕问成曰：「反者谁也﹖」成曰：「义阳王鉴当立。」遵曰：「我尚如是，鉴能几时！」遂杀之于琨华殿，〔载记曰：遵在位凡一百八十三日。〕并杀郑太后、张后、太子衍、孟准、王鸾及上光禄张斐。〔载记曰：石虎置上、中光禄大夫，位在左、右光大夫上。〕
鉴即位，大赦。以武兴公闵为大将军，封武德王；司空李农为大司马；并录尚书事。郎闿为司空，〔闿，苦亥翻，又音开。〕秦州刺史刘群为尚书左仆射，侍中卢谌为中书监。〔谌，是壬翻。〕
秦、雍流民相帅西归，〔成帝咸和四年，石虎破杀刘胤，徙氐、羌十五万落于司、冀州；八年，破石生，徙秦、雍民及氐、羌十余万户于关东；今因赵乱，故相帅西归。雍，于用翻。帅，读曰率。〕路由枋头，共推蒲洪为主，众至十余万。〔蒲洪劝石虎徙秦、雍民夷以实关东，而身委质于赵，及赵之乱，得因以为资；奸雄伺时而动也。〕洪子健在邺，斩关出奔枋头。鉴惧洪之逼，欲以计遣之，乃以洪为都督关中诸军事、征西大将军、雍州牧、领秦州刺史。洪会官属，议应受与不；〔不，读曰否。〕主簿程朴请且与赵连和，如列国分境而治。洪怒曰：「吾不堪为天子邪，而云列国乎！」引朴斩之。〔姚弋仲犹知尽忠于石氏，蒲洪则直欲夺取之而后已。〕
都乡元【章：十二行本「元」下有「穆」字；乙十一行本同；退斋校同。】侯褚裒〔汉志，常山郡有都乡侯国，晋志不见。此特以汉旧侯国名封褚裒耳，非必有实土也。〕还至京口，闻哭声甚多，以问左右，对曰：「皆代陂死者之家也。」裒惭愤发疾；十二月，己酉，卒。以吴国内史荀羡为使持节、监徐兖二州?扬州之晋陵诸军事、徐州刺史，时年二十八，中兴方伯未有如羡之少者。〔少，诗照翻。〕
赵主鉴使乐平王苞、中书令李松、殿中将军张才夜攻石闵、李农于琨华殿，不克，禁中扰乱。鉴惧，伪若不知者，夜斩松、才于西中华门，并杀苞。
新兴王祗，虎之子也，时镇襄国，与姚弋仲、蒲洪等连兵，〔祗北连姚弋仲，南连蒲洪，以讨闵、农。〕移檄中外，欲共诛闵、农；闵、农以汝阴王琨为大都督，与张举及侍中呼延盛帅步骑七万分讨祗等。〔帅，读曰率。骑，奇寄翻。〕
中领军石成、侍中石启、前河东太守石晖谋诛闵、农；闵、农皆杀之。龙骧将军孙伏都、刘铢等帅羯士三千伏于胡天，〔胡天盖石氏禁中署舍之名。骧，思将翻。〕亦欲诛闵、农。鉴在中台，伏都帅三十余人将升台挟鉴以攻之。鉴见伏都毁阁道，临问其故。伏都曰：「李农等反，已在东掖门，臣欲帅卫士讨之，谨先启知。」鉴曰：「卿是功臣，好为官陈力，〔魏、晋以下率谓天子为官，天子亦时自言之。陈，展也。为，于伪翻。〕朕从台上观，卿勿虑无报也。」〔言若能诛闵、农，将厚赏以报之。〕于是伏都、铢帅众攻闵、农，不克，屯于凤阳门。闵、农帅众数千毁金明门而入。鉴惧闵之杀己，驰招闵、农，开门内之，谓曰：「孙伏都反，卿宜速讨之。」闵、农攻斩伏都等，自凤阳至琨华，横尸相枕，〔枕，职任翻。〕流血成渠。宣令内外，六夷敢称兵仗者斩，〔称，举也。〕胡人或斩关、或踰城而出者，不可胜数。〔闵既诛孙伏都等，又禁胡人称兵仗，胡人知祸之将及，故去。胜，音升。〕
闵使尚书王简，少府王郁帅众数千守鉴于御龙观，〔观，古玩翻。〕悬食以给之。下令城中曰：「近日孙、刘构逆，支党伏诛，良善一无预也。今日已后，与官同心者留，不同者各任所之。敕城门不复相禁。」〔复，扶又翻。〕于是赵人百里内悉入城，〔赵人，谓中国人也。〕胡、羯去者填门。闵知胡之不为己用，班令内外：「赵人斩一胡首送凤阳门者，文官进位三等，武官乘拜牙门。」一日之中，斩首数万。闵亲帅赵人以诛胡、羯，无贵贱、男女、少长皆斩之，〔少，诗照翻。长，知两翻。〕死者二十余万，尸诸城外，悉为野犬豺狼所食。其屯戍四方者，闵皆以书命赵人为将帅者诛之，或高鼻多须滥死者半。〔高鼻多须，其状似羯、胡，故亦见杀。将，即亮翻。帅，所类翻。〕
燕王儁遣使至凉州，〔使，疏吏翻。〕约张重华共击赵。
高句丽王钊送前东夷护军宋晃于燕，燕王儁赦之，更名曰活，〔更，工衔翻；下同。〕拜为中尉。〔晃奔高丽，见九十六卷成帝咸康四年。〕
六年〔（庚戌、三五○）〕
①春，正月，赵大将军闵欲灭去石氏之迹，〔去，羌吕翻。〕托以谶文有「继赵李」，更国号曰卫，易姓李氏，大赦，改元青龙。太宰赵庶、太尉张举，中军将军张春、光禄大夫石岳、抚军石宁、〔「抚军」之下当有「将军」也。〕武卫将军张季及公侯、卿、校、龙腾等万余人，出奔襄国，〔从石祗也。校，户教翻。〕汝阴王琨奔冀州。〔赵之冀州治信都。〕抚军将军张沈据滏口，〔滏口，滏水之口也。唐代宗永泰元年，薛嵩奏于滏口之右故临水县城置昭义县，以属磁州。沈，持林翻。滏，音釜。〕张贺度据石渎，〔魏收地形志，邺县有石窦堰。〕建义将军段勤据黎阳，〔建义将军，盖亦后赵所置。〕宁南将军杨群据桑壁，〔后赵盖于征、镇、安、平之外又置四宁。括地志：易州遂城县界有桑丘城。又水经注：常山蒲吾县东南有桑中县故城，俗谓之石勒城。〕刘国据阳城，〔续汉志，中山蒲阴县有阳城。据后刘国自繁阳引兵会石琨击冉闵，则此阳城乃繁阳城也。〕段龛据陈留，姚弋仲据滠头，〔龛，苦含翻。滠，书涉翻。〕蒲洪据枋头，众各数万，皆不附于闵。勤，末柸之子；龛，兰之子也。〔段末柸先据令支。段兰自宇文入赵。〕
王朗、麻秋自长安赴洛阳。秋承闵书，诛朗部胡千余人。〔朗所部有胡兵千余人，闵命秋诛之。〕朗奔襄国。秋帅众归邺，〔帅，读曰率；下同。〕蒲洪使其子龙骧将军雄迎击，获之，〔骧，思将翻。〕以为军师将军。
汝阴王琨及张举、王朗帅众七万伐邺，大将军闵帅骑千余与战于城北；闵操两刃矛，驰骑击之，〔两刃矛者，铗之两旁皆利其刃。骑，奇寄翻。操，千高翻。〕所向摧陷，斩首三千级，琨等大败而去。闵与李农帅骑三万讨张贺度于石渎。
闰月，〔考异曰：帝纪后云闰月；三十国、晋春秋皆云闰正月。按长历，闰二月。帝纪，闰月有丁丑、己丑。按是岁正月癸酉朔，若闰正月，即无丁丑、己丑。今以长历为据。〕卫主鉴密遣宦者赍书召张沈等，使乘虚袭邺。宦者以告闵、农，闵、农驰还，废鉴，杀之，〔载记曰：鉴立一百三日。〕并杀赵主虎二十八孙，尽灭石氏。〔载记曰：始勒以成帝咸和三年僭立，二主四子，凡二十三年。〕姚弋仲子曜武将军益、〔曜武、曜威，盖皆石氏所置。〕武卫将军若帅禁兵数千斩关奔滠头。弋仲帅众讨闵军于混桥。
司徒申锺等上尊号于闵，闵以让李农，农固辞。闵曰：「吾属故晋人也，今晋室犹存，请与诸君分割州郡，各称牧、守、公、侯，〔守，式又翻。〕奉表迎晋天子还都洛阳。」【章：十二行本「阳」下有「何如」二字；乙十一行本同；孔本同；张校同；退斋校同。】尚书胡睦进曰：「陛下圣德应天，宜登大位，晋氏衰微，远窜江表，岂能总驭英雄，混壹四海乎！」闵曰：「胡尚书之言，可谓识机知命矣。」乃即皇帝位，〔冉闵，字永曾，子字棘奴，石虎之养孙也。父瞻，本姓冉，名良，魏郡内黄人。勒破陈午，获瞻，时年十二，命虎子之。〕大赦，改元永兴，国号大魏。
②朝廷闻中原大乱，复谋进取。〔复，扶又翻。〕己丑，以扬州刺史殷浩为中军将军、假节、都督扬、豫、徐、兖、青五州诸军事；〔为殷浩丧师张本。〕以蒲洪为氐王、使持节、征北大将军、都督河北诸军事、冀州刺史、广川郡公；蒲健为假节、右将军、监河北征讨前锋诸军事、襄国公。〔去年蒲洪遣使来降，今经略中原，故授任以怀来之。使，疏吏翻。监，工衔翻。〕
③姚弋仲、蒲洪各有据关右之志。弋仲遣其子襄帅众五万击洪，洪迎击，破之，斩获三万余级。洪自称大都督、大将军、大单于、三秦王，改姓苻氏。〔洪以谶文「草付应王」，又其孙坚背有「艹付」字，遂改姓苻氏。符，上从「竹」者非。单，音蝉。〕以南安雷弱儿为辅国将军；安定梁楞为前将军，领左长史；〔楞，卢登翻。〕冯翊鱼遵为右【章：十二行本「右」作「后」；乙十一行本同；孔本同。】将军，领右长史；〔风俗通，宋公子鱼之后，以王父字为氏。〕京兆段陵为左将军，领左司马；【章：十二行本「马」下有「王堕为右将军，领右司马」十字；乙十一行本同；孔本同；张校同；退斋校同。】天水赵俱、陇西牛夷、北地辛牢皆为从事中郎，互酋毛贵为单于辅相。〔「互」，即「氐」字。〕
④二月，燕王儁使慕容霸将兵二万自东道出徒河，慕舆于自西道出蠮螉塞，儁自中道出卢龙塞以伐赵。〔杜佑曰：卢龙塞在今平州城西北二百里。〕以慕容恪、鲜于亮为前驱，命慕舆难槎山通道。〔槎，仕下翻。邪斫木曰槎。〕留世子晔守龙城，以内史刘斌为大司农，〔斌，音彬。〕与典书令皇甫真留统后事。
霸军至三陉，〔乐安城在辽西辽阳县东。魏收地形志：海阳县有横山，盖即三陉之地。陉，音形。〕赵征东将军邓恒惶怖，焚仓库，弃安乐遁去，〔「安乐」，当作「乐安」。果如慕容霸所料。怖，普布翻。〕与幽州刺史王午共保蓟。〔蓟，音计。〕徒河南部都尉孙泳急入安乐，扑灭余火，籍其谷帛。霸收安乐、北平兵粮，〔「安乐」，并当作「乐安」。〕与儁会临渠。〔临渠城临泃渠。泃水出右北平无终县西山，东南至雍奴县，入鲍丘水；魏武征蹋顿，从泃口凿渠，径雍奴、泉州以通河海者也。泃，古侯翻。〕
三月，燕兵至无终，王午留其将王佗以数千人守蓟，〔佗，徒河翻。〕与邓恒走保鲁口。〔魏收地形志：博陵郡饶阳县有鲁口城。博陵郡，唐为定州。〕乙巳，儁拔蓟，执王佗，斩之。儁欲悉坑其士卒千余人，慕容霸谏曰：「赵为暴虐，王与师伐之，将以拯民于涂炭而抚有中州也；今始得蓟而坑其士卒，恐不可以为王师之先声也。」【章：十二行本「也」下有「乃释之」三字；乙十一行本同；退斋校同。】儁入都于蓟，中州女降者相继。〔降，户江翻。〕
燕兵至范阳，范阳太守李产欲为石氏拒燕，〔为，于伪翻。〕众莫为用，乃帅八城令长出降；〔范阳郡统涿、良乡、方城、长乡、遒、故安、范阳、容城八县。帅，读曰率。〕儁复以产为太守。
产子绩为幽州别驾，弃其家从王午在鲁口。邓恒谓午曰：「绩乡里在北，〔绩，范阳入。范阳在鲁口之北。〕父已降燕，今虽在此，恐终难相保，徒为人累，不如去之。」〔累，力瑞翻。去，羌吕翻，谓杀之也。〕午曰：「此何言也！夫以当今丧乱，〔丧，息浪翻。〕而绩乃能立义捐家，情节之重，虽古烈士无以过；乃欲以猜嫌害之，〔燕、赵之士闻之，谓我直相聚为贼，了无意识。众情一散，不可复集，〔复，扶又翻。〕此为坐自屠溃也。」恒乃止。午犹虑诸将不与己同心，或致非意，〔谓诸将杀之，非午之意。〕乃遣绩归。绩始辞午往见燕王儁，儁让之曰：「卿不识天命，弃父邀名，今日乃始来邪！」对曰：「臣眷恋旧主，志存微节，官身所在，何事非君。〔绩谓其身为官身，言委质事君，身非我有也。〕殿下方以义取天下，臣未谓得见之晚也。」儁悦，善待之。
儁以弟宜为代郡城郎，〔此秦、汉以来之代郡，非后魏之代都。此代郡治代；后魏代都，乃秦、汉之平城也。城郎、城大，皆鲜卑所置，付以城郭之任。郎，主也。〕孙泳为广宁太守，悉置幽州郡县守宰。
甲子，儁使中部俟厘慕舆句督蓟中留事，〔俟厘，盖亦鲜卑部帅之称。俟，渠之翻。〕自将击邓恒于鲁口。军至清梁，〔魏收地形志：高阳蠡吾县有清凉城。水经注：中山蒲阴县东南有清梁亭。〕恒将鹿勃早将数千人夜袭燕营，〔鹿，姓也。风俗通，后汉有巴郡太守鹿旗。〕半已得入，先犯前锋都督慕容霸，突入幕下，霸起奋击，手杀十余人，早不能进，由是燕军得严。〔谓得以严备也。〕儁谓慕舆根曰：「贼锋甚锐，宜且避之。」根正巴曰：「我众彼寡，力不相敌，故乘夜来战，冀万一获利。今求贼得贼，正当击之，复何所疑！〔复，扶又翻。〕王但安卧，臣等自为王破之！」〔为，于伪翻。〕儁不能自安，内史李洪从儁出营外，屯高耱上。根帅左右精勇数百人从中牙直前击早，〔中牙，儁所居也。〕李洪徐整骑队还助之，〔骑，亦寄翻。〕早乃退走。众军追击四十余里，早仅以身免，所从士卒死亡略尽。儁引兵还蓟。〔儁之还蓟，亦鹿勃早有以挫其锐，否则进攻鲁口矣。〕
⑤魏主闵复姓冉氏，尊母王氏为皇太后，立妻董氏为皇后，子智为皇太子，胤、明、裕皆为王。〔胤、明、裕，闵之三子。〕以李农为太宰、领太尉、录尚书事，封齐王，其子皆封县公。遣使者持节赦诸军屯；皆不从。〔诸军屯，张沈及蒲洪等也。〕
麻秋说苻洪曰：〔说，输芮翻。〕「冉闵、石祗方相持，中原之乱未可平也。不如先取关中，基业已固，然后东争天下，谁敢敌之。」洪深然之。既而秋因宴鸩洪，欲并其众；世子健收秋斩之。洪谓健曰：「吾所以未入关者，以为中州可定；今不幸为竖子所困。中州非汝兄弟所能办，我死，汝急入关！」言终而卒。健代统其众，乃去大都督、大将军、三秦王之号，〔去，羌吕翻。〕称晋官爵，遣其叔父安来告丧，且请朝命。〔朝，直遥翻。〕
  </div>
  <div class="pagination">
   <a href="资治通鉴注_page95.html">
    上一页
   </a>
   <span>
    ...
   </span>
   <a href="资治通鉴注_page91.html">
    91
   </a>
   <a href="资治通鉴注_page92.html">
    92
   </a>
   <a href="资治通鉴注_page93.html">
    93
   </a>
   <a href="资治通鉴注_page94.html">
    94
   </a>
   <a href="资治通鉴注_page95.html">
    95
   </a>
   <span class="current-page">
    96
   </span>
   <a href="资治通鉴注_page97.html">
    97
   </a>
   <a href="资治通鉴注_page98.html">
    98
   </a>
   <a href="资治通鉴注_page99.html">
    99
   </a>
   <a href="资治通鉴注_page100.html">
    100
   </a>
   <a href="资治通鉴注_page101.html">
    101
   </a>
   <span>
    ...
   </span>
   <a href="资治通鉴注_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
