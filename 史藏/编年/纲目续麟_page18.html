<!DOCTYPE html>
<html>
<head>
    <meta charset="UTF-8">
    <title>纲目续麟 - 第 18 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 18 页/共 60 页</h1>
    <div class="content">　　陶侃宜书官○按凡例云有官者书官惟初除一见后皆因事而书史称侃少孤贫为郡督邮后举孝防郎中令杨晫荐于顾荣侃繇是知名既克张昌谓侃曰吾昔为羊公参军谓吾后当居其处今观卿必继老夫矣是侃为参军也前此未有书者侃于是始见当书曰刘遣参军陶侃讨张昌庶几因事见官之义且以明侃之为属也今大书既不书官分注亦不明载但曰遣陶侃将以侃为何如人邪例当补参军二字【侃于晋室有大功非他臣比不可不详】
　　十二月议郎周玘等起兵攻石氷
　　考异【此与前条刘遣陶侃讨张昌亦当书击误作讨】
　　此条纲目本书攻考异以为误作讨何也据张昌前书反此书起兵【凡例云凡起兵以义者曰起兵】当以纲目书讨为正考异泥例不可从
　　【甲子】永兴元年【汉髙祖刘渊元年○成太宗李雄建兴元年○是岁僭国二大一小一】永兴元年四字宜仍称晋与汉成竝列分注但以圏隔总结是岁旧大国一新大国一小国一凡三国【自太康元年庚子晋始平吴至恵帝元康元年辛亥贾后已杀太傅废太后而诸王之祸作矣成汉并兴懐愍失国晋一统仅二十五年正安在哉】○或曰晋虽篡魏犹中【阙】






　　变则魏道武传世十五享国几
　　二百年不尤愈于晋乎晋之视魏名为中国实有不逮魏者必以正统予晋是魏亦可以主中国也【魏书僭晋夷宋是以魏为中国主也吠非其主固然】纲目何以始终分注不一大书哉然则刘裕之罪可从末减矣曰裕篡晋犹晋篡魏吾方不以魏之首祸贳晋罪宁以晋之效尤寛宋诛乎要之身为人臣弑其君夺其国而自立皆贼而已矣然则唐亦隋臣也其得为正统何五代之祸乱极矣天所以开李唐也髙祖虽不取炀岂能长有隋室乎况贞观开元之治较之典午尤相去万万者哉此又未可例论也【秦隋一辙故汉唐无讥唐所以不逮汉者为始事稍差耳要未可与魏晋同日语】
　　东海王越使张方杀长沙王乂頴入京师自为丞相寻还镇邺
　　镇字宜删○按前书以成都王頴为镇北将军镇邺谓镇抚之也既而举兵反进逼京师【太安元年】今又自为丞相頴之跋扈若此何镇之有故当去镇字直书还邺明頴之出入自如无敢为难者则又以罪晋之臣子无讨贼之义也
　　秋七月东海王越奉帝征頴复皇后太子頴遣兵拒战荡隂侍中嵇绍死之帝遂入邺越走归国
　　考异【提要作頴遂以帝入邺】
　　当从提要加頴以二字○按邺非帝都其入也由頴迎之惟书以帝入邺则頴跋扈之状自见而越走归之故亦明矣如纲目所书帝方入邺若无难者越何以始奉而卒走耶
　　幽并兵至邺頴奉帝还洛阳浚大掠邺中而还
　　考异【提要兵上有州字奉作以】
　　上书幽并兵至邺下书頴奉帝还洛阳非尊帝也所以着頴之畏威小谨假帝以自免也提要不必从
　　【丁夘】孝懐皇帝永嘉元年【汉元熈四年】
　　当分注晋主炽永嘉元年去孝懐皇帝四字史纲书晋主炽而不书諡得之
　　以南阳王模都督秦雍等州军事
　　考异【提要无等州二字】
　　按模所督乃秦雍梁益四州军事也纲目当书都督秦雍梁益诸军事提要既无等州二字又不言梁益则是二州矣并非
　　拓跋禄官卒
　　考异【按崩例曰凡蛮夷君长曰死此误作卒】
　　分注【弟猗卢总摄三部与慕容廆通好】
　　书法【始去索头书卒进之也曷为进之弟猗卢将以助晋封故进之】
　　考异以书卒为误特据纲目以正统予晋耳其实晋非正统虽书卒可也书法谓以猗卢进宁有事出于弟尚在三年之后【见四年冬】而先进其兄者哉谬甚
　　【庚午】四年【汉烈宗刘聪光兴元年】○琅邪王睿以周玘为吴兴太守
　　考异【提要吴作义】
　　当从纲目作吴兴提要误○按分注钱璯防阳羡玘纠合乡里讨斩之睿以玘为吴兴太守于其乡里置义兴郡以旌之是玘为太守实吴兴郡【建兴元年周玘卒亦书吴兴太守】而义兴之名则睿所特置以旌玘者考异不为辩正何与○或曰吴兴即义兴故提要作义按玘本传云玘三定江南开复王略帝嘉其勲以玘行建威将军吴兴太守吴兴防乱之后百姓饥馑盗贼公行玘甚有威惠百姓敬爱之朞年之间境内宁谧帝以玘频兴义兵乃以阳羡及长城之西乡丹阳之永世别为义兴郡以彰其功【此玘为吴兴太守实绩也玘阳羡人故云于乡里置郡以旌之】是则义兴与吴兴自是两郡【建兴三年以周札为吴兴太守分注云以告义兴太守孔侃固知义吴非一也】而宋明帝泰始二年吴喜克义兴王道隆克吴兴竝书于防安得以义兴作吴兴而谓提要非误乎
　　蝗
　　当书五月大蝗○按是年蝗在五月纲目系于四月之后【上书夏四月王浚击汉刘霛杀之】而不月非是据晋志自幽并司冀至秦雍草木牛马毛鬛皆尽则非常也故当书大以异之而以志语録入分注庶几悯民穷而警天戒之意也
　　【壬申】六年【汉嘉平二年】
　　书法【于是帝迁平阳逾年矣书六年何存正统也帝未遇害秦王在雍则正统固在矣】
　　当分注晋永嘉六年以为存中国可也必曰存正统则当书春正月帝在平阳然晋实非正统也纲目之误不自此始惜无有正之者
　　汉太保刘殷卒
　　分注【殷不为犯顔忤防然因事进规补益良多汉主聪毎与羣臣议政事殷无所是非羣臣出殷独留敷畅条理商确事宜聪未尝不从之殷尝戒子孙曰事君当务几谏凡人尚不可面斥其过况万乗乎夫几谏之功无异犯顔但不彰君之过所以为优耳殷在公卿间常恂恂有卑让之色故能处骄暴之国保其富贵不失令名以夀考终】
　　书法【卒僭国臣録贤也】
　　当去太保二字直书汉刘殷卒○按燕凉皆僭国也纲目于李绩宋混卒不书官【见穆帝升平四年】书法皆以为录贤况殷尤未必贤者乎何以官为据分注殷特以卑让保富贵故虽处骄暴而不失语云邦无道富且贵焉耻也其殷之谓与他如纳女刘聪不耻同姓尤自言刘康公之后与陛下殊源【见纳女条分注】殷之阿世取宠多此类书法槩称其贤非也
　　【癸酉】孝愍皇帝建兴元年【汉嘉平三年】
　　当分注晋永嘉七年四月主业建兴元年去孝愍皇帝四字
　　夏四月太子业即位于长安索綝领太尉
　　书法【太子即位矣綝不书以何太子尚幼冲非能以之也然与书自者有间矣此纲目之变例也】
　　索上漏以字○按綝不书以必传録之漏书法谓非能以之凿矣【幼不书以不见凡例】且下书以琅邪王睿为左丞相以南阳王保为右丞相距此仅一月耳【并见五月】果以为幼冲岂一月而遽壮哉书法傅防纲目多此类
　　石勒遣石虎攻陷邺而据之
　　考异【石上漏汉字】
　　当书汉遣石虎攻邺入据其地○按凡例云非正统相攻书入不书陷晋非正统故当书入后仿此○或曰此石勒遣也不书勒恐失实勲按建武元年石虎围谯亦勒遣也纲目止书汉石虎而不曰勒遣则此书汉遣何疑
　　【甲戌】二年【汉嘉平四年】夏五月太尉凉州牧西平公张轨卒子寔嗣
　　发明【纲目于晋世割据诸人皆书死独于西凉张氏及前慕容氏父子独书其爵及以卒书者何予其有匡辅晋室之功也夫晋之南渡犹周之东迁也东迁之后诸侯不复宗周独齐桓晋文拳拳以尊周室为事故春秋予之当五胡乱华之时干戈纷纷世不复知有晋矣而张氏据凉慕容氏据燕独能不防本朝此其所以予之也】
　　晋非周比张氏非桓文比发明以晋拟周以桓文例张氏并非○按桓文尊周特假义耳春秋予之所以治诸夏之从夷者非谓其竭忠周室足为万世表模也张氏据凉忠贞世笃其归诚晋室有非桓文可及者夫事有迹同而心异者当论其心况践土之盟河阳之狩【并见鲁僖公二十八年】尤张氏所不敢出者哉如发明所云非惟不知张氏并不知桓文岂孟子假之一辞亦未闻乎至割据诸人虽当书死然永嘉以来类多书卒元年书拓跋禄官卒矣二年成尚书令杨褒六年汉太保刘殷并卒于册他如刘渊吐谷浑无不卒者然则书爵书卒何足为张氏荣顾其惓惓报国之念【轨遗令文武将佐务安百姓上思报国下以宁家】有可嘉耳纲目予凉所以愧晋室诸臣也【即春秋予桓文之义】宁独为一人言哉
　　【乙亥】三年【汉建元元年】王敦徙陶侃为广州刺史
　　考异【提要王字上有荆州吏杜曽举兵拒陶侃十字徙下无陶字】
　　分注【王敦嬖人钱凤疾侃之功屡毁之侃诣敦自陈敦防不遣左转广州刺史以其从弟廙刺荆州将吏郑攀等诣敦畱侃不许众情愤惋遂迎杜曽第五猗以拒廙敦意攀等承侃风防被甲持矛将杀侃出而复还者数四侃正色曰使君雄断当裁天下何此不决乎因起如厠参军梅陶言于敦曰周访与侃亲姻如左右手安有断人左手而右手不应者乎敦意觧乃设盛馔以饯之侃便夜发】
　　此条提要误○按分注敦徙侃刺广州为嬖人钱凤之谮非为曽拒也若上书拒下书徙则敦此举乃所以全侃非其实矣特书敦徙所以罪敦也况曽实拒廙尤非拒侃者乎○或曰提要书曽拒侃为分注前段云侃既破杜弢乗胜击曽有轻曽之志反为所败今不从提要则此条分注不几赘乎曰不然事有不必大书者自当于分注见之纲目前书陶侃破走杜弢王敦表侃为荆州刺史【元年】此上书陶侃击杜弢破之弢走死湘州平敦徙侃为广州刺史其为忌功黜贤之罪明矣义在罪敦不系乎曽之拒与否也故略之必欲一一大书则分注方言敦以从弟廙刺荆州将吏郑攀等迎曽拒廙又何以不书邪可以类推
　　【丙子】四年【汉麟嘉元年】冬十一月汉刘曜陷长安帝出降御史中丞吉朗死之汉封帝为懐安侯
　　考证【封当作废】
　　书法【书帝出降与迁异矣既至平阳帝稽首麴允恸哭聪怒囚之允自杀其视庾珉王儁等耳则何以不书允之恸哭义也囚而自杀则安知其非有不得已者乎固不可与朗之自杀同矣】发明【吉中丞自杀则书死莭麴允亦自杀何以不书允任事大臣危不能持颠不能扶死自其分仅足以偿误朝之罪故耳】
　　当从考证作废○或曰帝已降矣降则非帝何废之有勲曰此晋编也自汉称之则曰封自晋言之仍废而已矣恶有晋编而从汉所称者哉○允自杀不得与朗等非以其囚也愍帝不云乎误我事者麴索二公也【麴允索綝綝以降要汉车骑郡公汉斩綝于市】帝已自为定案虽不囚而自杀曷足称哉况以二人而误一国使中原涂炭冠履倒置虽族诛不免责而发明谓足偿误朝之罪尤谬
　　【丁丑】中宗元皇帝建武元年【汉麟嘉二年○凉元公张寔称建兴五年○旧大国一并成小国一新小国一凡三僭国】
　　考异【提要帝下注睿字按君名注曰即位在今年内者用之则此当依提要大书睿字于帝字之下】
　　当分注晋元帝睿建武元年考异谓当大书非也
　　三月丞相睿即晋王位
　　考证【下当补书立宗庙社稷○谨按凡例曰凡宗庙之礼建置更革皆书东汉之兴也建武二年立宗庙郊社于洛阳昭烈即位立宗庙祫祭髙皇帝以下东晋开百年之基立宗庙社稷但见于分注今故歴考事例当大书以备一代之礼也】
　　晋非正统不得以东汉比考证不必从
　　五月日食
　　月下漏朔字○按晋志云五年【建兴五年是时皆称建兴无建武元年】五月丙子十一月丙子并日有蚀之纲目于十一月【是年】书朔日食此不书朔非也
　　刘琨段匹防讨石勒未行而罢
　　此条石上亦漏汉字考异不言何与【据建兴元年石勒遣石虎攻邺十二月石勒遣使奉表于王浚考异皆云石上漏汉字】
　　【戊寅】太兴元年【汉主刘曜光初元年】春辽西公段疾陆眷卒
　　分注【疾陆眷子幼叔父涉复辰自立末柸乗虚袭杀之自称单于】
　　书法【卒疾陆眷何予义也纲目于段氏每详之义焉而已矣】
　　按段氏之祸疾陆眷为之也方石勒质末柸求和文鸯力谏以为受命讨贼宁以末柸一人故纵成擒之防疾陆眷不聴遂和以赎末柸勒因厚遗疾陆眷而与末柸誓为父子【永嘉六年王浚遣王昌率疾陆眷与弟匹防文鸯从弟末柸攻勒于襄国勒出战皆败防末柸为勒所获遣使求和疾陆眷许之文鸯谏不聴勒因召末柸与之燕饮誓为父子由是段氏专心附勒浚势遂衰】及匹防推刘琨为大都督檄眷等共讨石勒勒惧厚赂末柸末柸既思旧恩又欲夺匹防国乃曰父兄而从子弟耻也即有功匹防一人收之矣眷等遂还琨匹防亦散末柸遂杀涉复辰自立使眷早从文鸯之谏舍一末柸而诛石勒则国讐既报家难不作眷不亦深明大义哉既失之于前复败之于后使匹防忠义卒无所就至使已孙为弑君之贼【太宁三年疾陆眷之孙辽杀牙而自立牙末柸子纲目书辽弑其君牙】凡皆疾陆眷见义不为贻谋不善之所致也纲目卒疾陆眷姑详段氏始末耳书法槩以为予义非是
　　汉主聪卒太子粲立八月靳凖弑而代之石勒引兵讨凖冬十月刘曜自立于赤壁封勒为赵公
　　当作刘聪死○按凡例云蛮地酋长曰死聪尤其猾夏之甚者【聪再弑晋帝极其惨辱他防陷州郡不可悉纪】惜晋室衰微弗克诛聪以泄不共戴天之愤例当书死以着其罪纲目于拓跋书卒【见懐帝永嘉元年】谓猗卢将以助晋封故进之聪固灭晋者而亦书卒何哉
　　【己夘】二年【汉改号赵光初二年○后赵髙祖石勒元年　○旧大国一成凉小国二新大国一凡四僭国】诏琅邪恭王为皇考既而罢之
　　考异【提要诏作尊据汉绥和二年书追尊定陶共皇则此当书尊】
　　考证【诏当作尊○谨按凡例曰凡正统尊立皆书尊曰尊某为某】
　　分注【诏琅邪恭王宜称皇考贺循曰礼子不敢以已爵加于父乃止】
　　当加尊字于诏字之下○按诏与尊异尊者已然之辞诏则方有其命耳下书既而罢之是未尝实尊之也【循传云有司奏琅邪恭王宜称皇考帝纳循议而止】不得与定陶比考异考证以尊易诏非是○或曰既罢矣何以书曰为贺循之言书也循能执礼以畜其君帝能纳其言而止特书于防君臣同美也书罢尊琅邪则凡尊定陶者其谬自见矣不以子爵加父万世不易之礼也岂独为晋元书哉
　　【庚辰】三年【赵光初三后赵二年】
　　考异【当圏下分注凉王张茂永元元】
　　此条考异不必从○按凉不纪元为用晋号也【永和十年犹称建兴四十二年】但以不奉中兴正朔【元帝改元建武太兴永熈明帝改元太宁康帝改元建元穆帝改元永和升平凉至升平五年始奉正朔】故与成代并列僭国然虽列僭国每有所书皆斥称姓名而不加以凉号内之也岂成代诸国所可比哉考异説泥
　　夏五月上邽诸将杀晋王保保故将陈安降汉以讨贼杀之
　　考异【提要汉作赵无以讨贼杀之五字按汉前年改号赵当书赵】
　　考证【汉当作赵○谨按汉于太兴二年已改号赵诸本于此误书汉当改正之】
　　书法【书杀何不成保之为晋王也保书杀矣杀保者曷为书贼予安以讨贼之义也故特书故将凡书故将皆予义也于是汉改号赵不书赵书汉何汉不共戴天之讐也贼可讨也而不免降汉焉特书汉所以志讐国而为安惜也及其叛也则书叛赵矣】
　　当书晋王保为其下所杀赵遣陈安攻杀之○勲按谓安为保故将特据保传书耳【传云陈安归保保宠待甚厚为保将张春所嫉驰还陇城遣使诣保贡献不絶保死安奉保防以天子礼之】然传称保病薨而此书杀是又以帝纪为正【元帝纪书保为张春所害刘曜使陈安攻春灭之按此数语宜入分注不应仅以体重为言】果尔则安之讨贼乃刘曜所遣非至是而后降也盖安之降汉在保未死之时赵未改号之先法当于保称王时特书都尉陈安叛降汉【二年书南阳王保自称晋王分注云陈安叛降于成上邽大饥又为安所迫据保本传谓称王时安自号秦州刺史称藩于刘曜分注谓降成疑误】至安之杀贼直书赵遣庶安之进退明而功罪不相掩也今晋史既多矛盾纲目复合异为同安非保臣而曰故将事出刘曜而曰安讨纷纷乖错宁独书汉之误哉书法谓不当降汉故特书汉勲谓汉特国号耳复讐者不折莫干于汉何与若以汉为不共之讐则汉已改赵矣为晋者将讐汉乎抑讐赵乎舎其实而徇其名犹复讐者置其人而毁其器顾可为定论哉
　　凉州杀其刺史张寔寔弟茂立
　　考异【按即位例曰僭国始称帝者继世曰太子某立始称王者继世曰嗣此张寔未尝称帝继世不当书立据大安二年书罗尚大破李特斩之李流代领其众李流死雄代领其众此条当作寔弟茂领其众】
　　考证【立当作代之】
　　当作寔弟茂代领其众○按建安五年孙防卒纲目书弟权代领其众正与此类观茂临终语寔子骏曰吾遭扰攘之世假摄此州以全性命岂荣之哉是终未尝自以为实居其位也代字不可省考异引李流等为证而去代字恐传録误漏考证不称领众但曰代之又似茂利其兄之死而为之者俱非事实惟凖孙权嗣防例书之则无疵矣
　　【辛巳】四年【赵光初四后赵三年】后赵陷幽冀并州抚军将军幽州刺史段匹防死之
　　书法【书死之予莭也前书讨石勒此书死之纲目于段氏有取焉】
　　抚军将军四字宜删○按匹防讨石勒与刘琨并书【建武元年】琨之忠莭不在匹防下使琨尚存并力讨贼勒未必横逆至是防乃以疑谤杀琨【初琨世子羣为段末柸所得欲与共袭匹防遣使赍羣书请琨为内应为匹防逻骑所得琨初不知来见匹防匹防雅重琨初无害琨意防代郡太守辟闾嵩潜谋袭匹防事泄匹防收琨缢杀之由是人心皆不附匹防详元年杀琨分注】幽州之陷得无自贻戚乎独其志在灭勒终不为屈【分注匹防见石虎曰我受晋恩志在灭汝不幸至此不能为汝敬也常着朝服持晋莭不为勒礼久之见杀】足以愧晋之自为叛逆者不失其莭足矣具官何为哉
　　秋七月以戴渊都督司豫刘隗都督青徐诸军事
　　考异【提要徐作冀按此条军上当有州字】
</div>
    <div class="pagination">
<a href="纲目续麟_page17.html">上一页</a><span>...</span><a href="纲目续麟_page13.html">13</a><a href="纲目续麟_page14.html">14</a><a href="纲目续麟_page15.html">15</a><a href="纲目续麟_page16.html">16</a><a href="纲目续麟_page17.html">17</a><span class="current-page">18</span><a href="纲目续麟_page19.html">19</a><a href="纲目续麟_page20.html">20</a><a href="纲目续麟_page21.html">21</a><a href="纲目续麟_page22.html">22</a><a href="纲目续麟_page23.html">23</a><span>...</span><a href="纲目续麟_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
