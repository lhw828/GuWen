<!DOCTYPE html>
<html>
 <head>
  <meta charset="utf-8"/>
  <title>
   前汉纪 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉纪 - 第 4 页/共 7 页
  </h1>
  <div class="content">
   四年春正月。朝诸侯王于甘泉宫。贰师将军李广利将六万余骑。步兵七万人出朔方。因杆将军公孙敖将万骑步兵三万人出雁门。游击将军韩说将步兵三万人出五原。彊弩将军路博德将步兵万余人。与贰师将。军会。与匈奴战不利。皆引还。夏四月。立皇子髆为昌邑王。秋九月。令死罪人赎钱五十万。减死一等。

前汉孝武皇帝纪卷第十五
太始元年春正月。因杆将军公孙敖。坐妻为巫蛊腰斩。徙郡国吏民豪杰于茂陵。陵在云阳。己已晦日有食之。夏六月赦天下。

　　二年春正月。行幸回中。秋大旱。九月募死罪入赎钱五十万。减死罪一等。御史大夫杜周卒。周。南阳人也。为吏深刻。为廷尉。诏狱繁多。二千石系者新故相因。不减百余人。郡国一岁或千余章。大者连罪证案数百人。小者数十人。远者数千里。近者数百里。会诏狱因责章告不服。以掠笞而定之。于是闻有罪者皆亡匿。系狱久者十余年。赦而相告。言大抵尽诬。以为不道。廷尉及中都官诏狱。罪至六七万人。吏所增加十余万人。尝冬狱未竟。会立春有宽大令。周蹋地叹曰。复假吾数十日。足吾事矣。其酷暴如此。及为御史大夫。两子夹河为郡守。赀累巨万。治民皆酷暴。而少子延年。字幼公。行宽厚云。光禄大夫暴胜之为御史大夫。赵中大夫白公穿渠引泾水。首起池阳谷口。尾入栎阳渭水。广袤一百里。溉田四千五百余顷。因名曰白渠。民得饶。歌之曰。田于何所。池阳谷口。郑国在前。白渠在后。举锸成云。决渠为雨。水流灶下。鱼跳入釜。泾水一石。其泥数斗。且溉且粪。长我禾黍。衣食京师。百万余口。言此两渠之饶也。郑国。昔韩国之小水工也。韩患秦东伐。欲罢劳之。乃遣郑国说秦。令凿渠引泾水。自中山以西抵湖口为渠。缘北山东注洛水。三百余里。以溉田。中作而情觉。秦欲杀郑国。郑国曰。始臣为计。然渠成亦秦之利。臣为韩延数年之命。而为秦建万世之功。秦以为然。卒使就渠。溉田四万余顷。收皆一亩一钟。于是关中沃野。无凶年之忧。秦以富彊。因以名为郑国渠。昔魏文侯时。西门豹为邺令。有令名。至文侯曾孙襄王。与郡臣饮酒。王祝曰。令吾臣皆如西门豹之为臣也。史起进曰。魏氏之行田以百亩。邺独以三百亩。是恶田也。漳水在旁。西门豹不知用之。若知而不兴。是不仁也。若其不知。是不智也。夫仁智而豹未之尽。何足法也。于是以史起为邺令。遂决漳水溉。邺以富。魏之河内民歌之曰。邺有令名为史公。决漳水兮溉邺旁。终古斥卤兮生稻粮。百姓丰足。民用宁康。皆言水之大利也。

　　三年春正月。行幸甘泉宫。飨外国客。二月。令天下大酺五日。行幸东海。获赤雁。幸琅邪。祀日成山。登之罘山称万岁。冬。赐行所过户钱五千。鳏寡孤独帛。人二匹。

　　四年春二月。行幸泰山。壬午。祀高祖于明堂。以配上帝。因受计。癸未。祀孝景皇帝于明堂。甲申。修封禅。丙戌。□石闾。夏四月辛亥。行幸不其山。祀神于交门宫。若有神飨坐拜者。五月。行还。幸建章宫。大置酒。赦天下。秋七月。赵地有蛇自郭外入。与邑中蛇群斗。孝文庙下。邑中蛇死。冬十月甲寅晦。日有食之。十有二月。行幸雍。祠五畤。遂至安定北地。

　　征和元年春正月。行还。幸建章宫。三月。赵王彭祖薨。谥敬肃。彭祖巧佞足恭。心刻。好法律。常以诡诈求相二千石。言语微短。辄书以迫劫之。及污以奸利。二千石无能满岁者。辄被罪刑。夏大旱。冬十有二月。发三辅骑士。大搜上林。闭长安城门索之。十有一日乃解。巫蛊起。

　　二年春正月。丞相公孙贺下狱死。是时朝廷多事。督责大臣。初。贺顿首流涕。不受印绶。上不听。贺惧曰。祸从此始矣。贺子敬声有罪下狱。是时诏捕京师大侠阳陵朱安世不能得。贺自请逐捕安世。以赎子罪。上许之。果得安世。安世大笑曰。丞相祸及族矣。遂从狱中上书告敬声与阳石公主私通及使巫者祭祀驰道埋桐偶人。咒咀上。事下有司案验贺。穷治所犯。遂父子俱死狱中。而家族矣。涿郡铁官铸冶销金。皆飞上天。三月丁已。涿郡太守刘屈牦为丞相。夏四月。大风。发屋拔树。闰月。诸邑公主。阳石公主。皆坐巫蛊死。行幸甘泉宫。秋七月。使使者江充掘巫蛊于太子宫。巫蛊之祸。始自朱安世。成于江充。充赵人也。为敬肃王上客。赵太子丹疑充以己阴事语王。收捕充不得。尽杀其父兄。充亡入关。上书告赵太子罪至死。会赦得免。充为人魁岸。容貌甚壮。初上见充。望而异之。谓左右曰。燕国固多奇士。以充为直指使者。督三辅盗贼。充从上至甘泉。还逢太子家人乘车行驰道中。充以属吏。奏没入其车马。太子使人谢罪。不听。遂奏。上曰。人臣当如是矣。大见信用。迁水衡都尉。后上使充治巫蛊事。充将胡巫掘地求桐人。及为他奸怪征验。辄收栲。烧金钳灼彊服之。民辄相引以巫蛊。劾以大逆亡道。死者数万人。莫敢讼其冤。充与太子有隙。恐上一旦晏驾。为太子所诛。因言宫中有巫蛊气。上令案道侯韩说黄门苏文等助充。充先治后宫希幸御夫人。以次及皇后。遂及太子宫。云得桐木人。太子少傅石德。谓太子曰。上疾甚。在甘泉。皇后诸吏家请问。皆不报。上存亡未可知。而奸臣如此。太子独不念秦扶苏邪。今无以自明。乃收充穷治奸诈。壬子。太子诈令客为使者。收捕充等。韩说格死。苏文亡归甘泉。太子使人白太后。太后发武库兵长乐宫卫士。太子亲临。骂充曰。赵亡虏。乱赵国父子未足邪。今乃乱吾父子。遂斩充以徇。告百官曰江充反。炙胡巫于上林中。长安扰乱。言太子反。上闻怒。诏丞相发三辅近县兵捕反者。太子惧。遣使者矫制赦长安中都官囚徒。发武库兵。召监北军使者任安发北军兵。安受节。已而闭军门。不肯应太子。太子因而驱四市人合数万人。逢丞相。合战五六日。死者数万人。流血入沟中。庚寅。太子败出走。南奔覆盎城门得出。皇后自杀。司直田仁部不闭城门。坐令太子得出。丞相欲斩之。御史大夫暴胜之曰。司直二千石。当先请之。丞相乃止。上闻之大怒。责问胜之曰。司直纵反者。丞相斩之。是也。大夫何敢擅之。胜之自杀。任安坐受太子节。怀二心。与田仁皆腰斩。诸太子宾客皆诛。其随太子发兵以反。法族之。吏士剽掠者皆徙炖煌。

　　荀悦曰。任安之斩也。是开后人遂恶而无变计也。易曰。不远复。旡祇悔。元吉。太子在外。始置屯兵长安城诸城门。以太子持赤节。故更节加以黄毛。上怒甚。群臣忧惶。莫知所出。壶关三老上书曰。臣闻父犹天。母犹地。子犹万民也。天平地宁。阴阳和调。万物乃茂。父慈母爱。室家得中。子乃孝顺。阴阳不和。则万物夭伤。父子不和。则室家丧亡。昔孝已孝而被谤。伯奇仁而放流。骨肉至亲。父子相疑。何则。积毁之所生也。今皇太子为汉适嗣。承万世之业。继祖宗之重。亲皇帝之宗子也。江充。闾阎之隶臣耳。陛下显而用之。衔至尊之命。以迫蹴太子。造饰奸诈。亲戚隔绝。太子进不得见上。退则困于乱臣。独含冤结愤而无告诉。不胜忿忿之心。起而杀充。恐惧逃遁。子盗父兵以救难者。欲自免耳。臣窃以为无邪心。诗云。谗人罔极。交乱四国。往者江充谗赵太子。天下谁不闻。其罪固宜诛戮。陛下不省察。深过太子。发盛怒。举大兵而攻之。又使三公自将。智者不敢言。辩士不敢说。臣窃痛之。唯陛下宽心慰意。无患太子之非。亟罢兵甲。无令太子久亡。臣不胜眷眷。出一旦之命。待罪建章阙下。书奏。上感悟之。八月辛亥。太子死于湖。太子亡到主人。家贫。织屦以给太子。太子有故人。阴使求之。发觉。吏围捕太子。太子闭室自经。男子张富昌为卒。足蹋户开。新安令李寿趋抱解太子。主人公格斗死。皇孙二人皆遇害。后巫蛊事多不信。上知太子之无罪也。乃封李寿为抱侯。张富昌为蹋踶侯。而高庙令田千秋。复讼太子冤曰。臣梦见一白头翁教臣上言。曰子弄父兵。罪当可赦。天子之子。过误杀人。何罪哉。上悟曰。是高庙之灵。使公觉朕也。公当遂为吾辅佐。乃擢拜千秋为大鸿胪。而族江充家。焚苏文于横桥上。及湖加兵于太子。皆族之。作思子台于湖。天下闻而悲之。癸亥地震。九月大鸿胪商丘成为御史大夫。立赵敬肃王小子偃为平千王。匈奴入上谷五原。杀略吏民。

　　三年春正月。行幸雍。祠五畤。至安定北地。匈奴入酒泉。杀两都尉。二月。贰师将军李广利将十万人出五原。御史大夫商丘成将二万人出西河。重合侯马通将四万骑出酒泉。成至浚稽山。多斩首虏。通至天柱山。虏引去。因招降车师。皆引还。广利兵败。降匈奴。夏五月赦天下。六月壬寅。丞相屈牦下狱。腰斩。屈牦者。中山靖王子也。贰师初与屈牦辞。曰愿君早请昌邑王为太子。太子若立。君有何忧哉。屈牦许诺。屈牦女为广利子妻。而昌邑王。李夫人子也。故欲共立之。上闻其言而恶之。后屈牦妻坐为巫蛊咒诅。屈牦腰斩。妻枭首。广利妻子亦见收。广利闻之惧。降于匈奴。遂族矣。秋大蝗。

　　四年春正月。行幸东莱。临大海。二月丁酉。有陨石于雍。二时天晴。晏然无云。有红气。苍黄色。若飞鸟。集成阳宫南。陨星于雍。声闻四百余里。坠而为石。其色黑如●。三月。上行幸钜鹿。还幸泰山。修封禅。庚寅。祠高祖于明堂。癸巳□石闾。夏六月。还幸甘泉。丁巳。大鸿胪田千秋为丞相。千秋无他材能术学。敦厚有智。居位自称。逾于前后数公。是时天下疲于兵革。上亦悔之。而搜粟都尉桑弘羊。与丞相御史大夫奏。言故轮台以东。皆故国处。有溉灌田。其旁小国少锥刀。贵黄铁绵缯。可以易谷。臣愚以为可遣屯田卒诣轮台。置校尉二人。通利沟渠。田一岁有积谷。募民敢徙者。诣田所就畜。积为产业。稍稍筑亭。连城而西。以威西国。辅乌孙为便。事上。上乃下诏。深陈既往之悔。曰。前有司奏欲益民赋以助边用。是困老弱孤独也。今又请田轮台。曩者朕之不明。兴师远攻。遣贰师将军。古者出师。卿大夫与谋。参以蓍龟。不吉不行。乃者遍召群臣。又筮之卦。得大过。爻在九五。曰匈奴困败。方士占星气。太卜蓍龟。皆为吉。匈奴必破。时不可失。卜诸将。贰师最吉。朕亲发贰师。诏之必无深入。今计谋卦兆皆反谬。贰师军败。士卒离散略尽。悲痛常在朕心。今有司请远田轮台。欲起亭燧。是唯益扰天下。非所以忧民也。朕不忍闻。当今务在禁苛暴。止擅赋。务本劝农。无乏武备而已。由是不复出军。封丞相为富民侯。而劝耕农。自是田多垦辟。而兵革休息。本志曰。孝武之世。图利制匈奴。患其兼从西国。结党南羌。乃表河曲。列四郡。开玉门关。通西域。以断匈奴之右臂。隔绝南羌月支。单于失援。由是远遁漠北。而漠南无王庭。遭直文景玄默。养民五世。天下殷富。财力有余。士马彊盛。故能积群货。睹犀象玳瑁。则开犍为朱崖七郡。感枸酱竹杖。则开牂牁越嶲。闻天马蒲萄。则通大宛安息。自是之后。明珠文贝犀象翠羽之珍。盈于后宫。氍毹琪□蒲萄龙文鱼目汗血名马。充于黄门。巨象狮子猛兽大雀之群。实于外囿。殊方异物。四面而至。于是广开上林。穿昆明池。营千门万户之宫。立神明通天之台。造甲乙之帐。络以隋珠荆璧。天子负黼黻。袭翠被。凭玉几而居其中。设酒池肉林。以飨四夷之客。作巴渝都卢海中砀极漫演鱼龙角抵之戏。以观视之。及赂遗赠送。万里相奉。师旅之费。不可胜计。至于用度不足。以榷酒酤。管盐铁。白金造皮币。算至船车。租及六畜。民力屈。财货竭。因之以凶年。群盗并起。道路不通。直指之使始出。衣绣衣。持斧钺。斩断于郡国。然后胜之。是以末年遂弃轮台之地。而下哀痛之诏。岂非圣人之所悔哉。且通西域。近有龙堆。远则葱岭。身热头痛悬度之阨。淮南杜钦扬雄之论。皆以为此天地所以分别区域。隔绝内外也。书曰。西戎即序。禹但就而序之。非威德之盛。无以致其贡物也。西戎诸国。各有君长。兵众贫弱。无所统一。虽属匈奴。不相亲附。匈奴徒能得其马畜旃罽。而不能总帅。与之进退。与汉隔绝。道里尤远。得之不为益。失之不为损。盛德在我。无取于彼。夫匈奴之为患久矣。汉兴已来。忠言嘉谋之臣。曷尝不运筹算。相与争于庙堂之上乎。然总其要归。两科而已。缙绅之儒。则守和亲。介胄之士。则言征伐。皆偏见一时之利害。未究匈奴之始终也。昔和亲之论。发于娄敬。是时天下初定。新遭平城之难。故从其言。孝惠高后。遵而不违。匈奴寇盗。不为衰止。单于反加骄慢。逮至孝文。与通关市。妻以汉女。厚赐其赂。岁以千金。而匈奴数背约束。边地屡被其害。是以文帝中年。感惟前后无益于边。乃赫然发愤。遂身贯戎服。亲御鞍马。从六郡良家材力之士。驰射上林。讲习战阵。聚天下精兵。军于广武。顾问冯唐与论师。喟然叹息。思古名臣。此则和亲无益之明效也。仲舒亲见四世之事。犹欲复守旧文。颇增其要约。以为义感君子。利动贪人。又如匈奴者。非可以仁义议也。独行说者以厚利结之于天耳。故于厚利以敦其意。与盟于天以坚其要。质其爱子以累其心。匈奴虽欲展转。奈失重利何。奈欺上天何。奈杀爱子何。夫赋敛行赂。不足以当三军之费。城郭之固。无以异于贞士之约。而使边城守境之臣。父兄缓带。稚子含哺。胡马不窥于长城。而羽檄不行于中国。不亦便于天下乎。察仲舒之论。考诸行事。乃知未有合于当时。而有阙于后世也。当武帝时。虽征伐克暴。而士马物故。略与相当。虽开河南之野。建朔方之郡。亦弃造阳之北九百余里。匈奴之民。每来降汉。单于亦辄拘留汉使。以相报复。其桀骜尚如此。安肯以爱子为质乎。此不合当时之言也。若不置质。空约和亲。是袭孝文既往之悔。而长匈奴无已之诈也。夫不选守边境武略之臣。修鄣隧备塞之具。砺长戟劲弩之械。恃吾所以待寇。而务赋敛于民。远行货赂。割剥百姓。以奉寇雠。信甘言。守空约。而冀胡马之不窥。不亦过乎。及至后世。匈奴衰弱。乃遣子入侍。而单于或弃其子。苟贪财利。不顾言约。虏掠所获。岁亿万计。而和亲赂遗。不过千金。安肯不弃质而重利也。仲舒之言于是过也。夫先王度中土。立封畿。分九州。列五服。均土贡。制内外。修刑政。或昭文德。远近之势异也。是以春秋内诸夏而外夷狄。夷狄之人。贪而好利。被发左衽。人面兽心。其与中国。殊章服。异习俗。食饮不同。言语不通。是以圣王禽兽畜之。不与约誓。不就攻伐。约之则费赂而见欺。攻之则师劳而致寇。得其土。不可耕而食。得其民。不可抚而畜也。是以明王外而不内。疏而不戚。政教不及其民。正朔不加其国。来则惩以御之。去则备而守之。其慕义贡献。则接以礼让。羁縻不绝。使曲在彼。盖圣人制御蛮夷之常道也。秋七月辛酉晦。日有食之。不尽如钩。

　　后元元年春正月。行幸甘泉。郊泰畤。遂幸安定。昌邑王髆薨。谥曰哀王。夏六月。御史大夫商丘成有罪。自杀。侍中仆射莽何罗与弟重合侯通谋反。侍中驸马都尉金日磾。奉车都尉霍光。骠骑都尉上官桀。讨之。初何罗与江充善。而通以诛太子时有功。封之。及上灭充家。何罗兄弟惧。日磾视其志意非常。阴察其动静。罗亦觉之。不敢发。上幸林光宫。日磾疾卧庐中。何罗与弟通及小弟安成。谋杀使者。矫节制以发兵。明旦。上卧未起。何罗无何从外入。日磾心动。入坐户内。须臾。何罗袖白刃从东厢入。上见日磾色变。走趋卧内欲入。触宝瑟而僵。日磾得抱何罗。因传曰何罗反。左右欲格之。上恐并中日磾。上曰勿格。日磾捽投何罗殿下。得擒缚之。穷治皆伏辜。秋七月地震。往往涌出水。

　　二年春正月。朝诸侯王宗室于甘泉宫。赐宗室。二月行幸盩厔五柞宫。上疾笃。侍中光禄大夫霍光问嗣焉。上曰。君未喻前画意邪。立少子。君行周公之事矣。先是上画周公辅成王朝诸侯图以赐光。光顿首让。曰臣不如日磾。日磾曰。臣外国人。将令匈奴轻汉。三月乙卯。拜光禄大夫司马大将军。日磾为车骑将军。太仆上官桀为左将军。搜粟都尉桑弘羊为御史大夫。皆拜床下。与丞相田千秋。俱受遗诏。辅少主。燕王旦。广陵王胥。皆多过失。不得为嗣。少子弗陵者。钩弋夫人赵婕妤之子也。初上巡狩过河间。望气者言此邑中有奇女子气。上使召之。既至。两手皆卷。上子扪之。即时伸。由是得号为卷夫人。居钩弋宫。大有宠。妊身十四月而生子。上曰。昔尧十四月而生。钩弋子亦然。名其所生门曰尧母门。初上欲立钩弋子为太子。以其母年少。女主持政心难之。会钩弋有过。乃谴以忧死。乙酉立皇子弗陵为皇太子。丁丑。帝崩于五柞宫。入殡于未央宫。

　　赞曰。本纪称汉承百王之弊。高祖拨乱反正。文景务在养民。至于稽古礼文之事。犹多阙焉。孝武之初立。卓然罢黜百家。表章六艺。遂畴咨海内。举其俊乂与立功。兴太学。修郊祀。改正朔。定历数。协音律。作礼乐。建封禅。礼百神。绍国典。发号令。文章粲然可述。后嗣得遵洪业。而有三代之风。如武帝之雄才大略.文帝之恭俭。以济斯民。虽诗书所称。何以加焉。


前汉孝昭皇帝纪卷第十六
皇帝戊辰即位。年八岁。谒高庙。三月甲申。孝武帝葬茂陵。帝姊鄂邑公主益汤沐邑。为长公主。供养省中。大将军霍光秉政。领尚书事。车骑将军金日磾。左将军上官桀副焉。夏六月。赦天下。秋七月。有星孛于东方。济北王宽坐悖人伦祝诅。有司请诛。上遣大鸿胪利召王。王以刃自刎死。赐长公主及宗室昆弟各有差。追尊赵婕妤为皇太后。起云陵。冬。匈奴入朔方。杀略吏民。发军屯西河。左将军桀行北边。

　　始元元年春二月。黄鹄下建章宫。太液池中。公卿上寿。赐诸侯王列侯宗室金钱各有差。己亥。上耕于钩盾弄田。益封燕王广陵王及鄂邑长公主。各万三千户。夏为太后起园庙云陵。益州廉头姑缯牂牁谈指同并二十四邑皆反。遣水衡都尉吕破胡募吏民。及发犍为蜀郡奔命。击益州。大破之。有司请河内属冀州。河东属并州。秋七月。赦天下。赐民百户牛酒。大雨。渭桥绝。八月齐孝王孙刘泽谋反。欲杀青州刺史隽不疑。发觉。皆伏诛。迁不疑为京兆尹。赐钱百万。金日磾辅政岁余。病困。大将军光白封日磾。卧授印绶。一日薨。赐葬具厮地。送以轻车介士军陈至茂陵。谥曰敬侯。闰月。遣故廷尉王平等五人持节行郡国。举贤良。问民所疾苦。冤失职者。冬无冰。

　　二年春正月。大将军光。左将军桀。皆以前捕斩反虏侍中仆射莽何罗重合侯马通功。封光为博陆侯。桀为安阳侯。时卫尉王莽子男忽侍中。扬语曰。帝病。忽常在左右。安得遗诏封三子事。群儿自相贵耳。光闻之。切让王莽。莽酖杀忽。以宗室毋在位者。举茂才刘辟彊。刘长乐。皆为光禄大夫。辟彊守长乐卫尉。三月。遣使者振贷贫民毋种食者。秋八月。诏曰。往年灾害多。今年蚕麦伤。所振贷种食物收算。毋令民出今年田租。冬发习战射士诣朔方。调故吏将屯田张掖郡。

　　三年春二月。有星孛于西北。秋。募民徙云陵。赐钱田宅。冬十月。凤凰集东海。遣使者祠其处。十一月壬辰朔。日有食之。

　　四年春三月甲寅。立皇后上官氏。赦天下。词讼在后二年前。皆勿听治。初。桀子安娶霍光女。结昏相亲。光每休沐出。桀常代光入决事。鄂邑盖长公主。私近子客河间丁外人。上与大将军闻之。不绝主欢。有诏外人付长主。长主内周阳氏女。令配耦帝。时上官安有女。即霍光外孙。安因光命内之。光以为尚幼。不听。安素与丁外人善。说外人曰。闻长主内女安子。容貌端正。诚因长主时得入为后。以臣父子在朝。而有椒房之重。成之在于足下。汉家故事。尝以列侯尚主。足下何有不封侯乎。外人喜。言于长主。长主以为然。诏召安女入为婕妤。安为骑都尉。月余。遂立为皇后。以后父封桑乐侯。食邑千五百户。迁车骑将军。夏六月。皇后见高庙。赐长公主丞相列侯中二千石以下。及郎吏宗室。钱帛各有差。徙三辅富人云陵。赐钱户十万。秋七月。诏曰。比岁不登。民匮于食。流庸未尽还。往时令民共出马。其止勿出。诸给中都官者且减之。冬遣大鸿胪田广明击益州。廷尉李种坐故纵死罪。弃市。

　　五年春正月。追尊皇太后父为顺成侯。夏阳有男子。乘黄犊车诣北阙。自谓卫太子。上使公卿中二千石杂识视之。聚观者数万人。右将军勒兵阙下。以备非常。丞相已下至者。并不敢言。京兆尹隽不疑后至。叱从吏收之。或曰。是非未可知。且安之。不疑曰。昔卫蒯瞆违命出奔。辄拒而不纳。春秋美之。今卫太子得罪先帝。亡不即死。今自来此。是罪人也。遂送诣狱。穷治奸诈。遂讯服。本夏阳人也。姓成。名方遂。居湖。以卜筮为事。有故太子舍人尝就方遂卜。谓之曰。子之貌甚似卫太子。遂缘其言。乃诣阙。廷尉还召其乡里张禄者。皆识知之。方遂坐诬罔腰斩。一云姓张。名延年。霍光曰。大臣当用经术士。方明于大义。光欲以女妻不疑。固辞。畏盛满也。后以病免于家。夏六月。封皇后父骠骑将军上官安为乐乡侯。罢儋耳番禺九真郡。秋。大鸿胪田光明。军正王平。击益州。斩捕虏三万余人。获畜产五万余头。

　　六年春正月。上耕于上林。二月。诏有司举贤良文学。问民疾苦。议罢盐铁榷酤。中郎将苏武自匈奴还。武。京兆人。故将军建之子。初使匈奴。张胜为副。及假节。使常惠等从。是时浑邪王姊子句町王。及长水虞常。皆前归汉。后降在匈奴中。复欲归汉。谋杀匈奴近臣卫律。律者。本长水湖人也。生在汉中。后降匈奴。常惠素与胜善。胜知其谋。会事发觉。胜乃语武。武惊曰。事如此。必及我。见祸乃死。后矣。欲自杀。常惠等止之。单于召武受辞。武曰。屈节辱命。何面目以生。引佩刀自刎。绝半日复苏。单于嘉其节。欲降之。后疾愈。单于将杀虞常等。召武皆会。欲因此际降武。先击虞常等。令卫律以剑击胜。胜请降。律后以剑拟武。武不动。律曰。律前负汉归匈奴。赐号称王。拥众数万。苏君今日降。明日复然。空以身膏草野。谁复知之。君因我降。与君为兄弟。今不听吾计。虽欲复见我。尚可得乎。武怒骂律曰。汝为人臣不忠。背叛于□□何用见汝为兄弟乎。律知武终不可胁。单于欲必降之。乃置武大窖中。绝不与饮食。七日天雨雪。武啮雪。与旃毛并咽之。数日不死。单于徙武北海上无人处。使牧羝羊。曰羊有乳。乃得归汉。武掘野鼠草实而食之。杖汉节牧羊。卧起操持。节毛尽落。五六年。单于弟于靬王弋猎海上。见武能结网纺缴檠治弓弩。于靬王爱之。阴给衣食。赐武马畜。三岁余于靬王死。丁零盗武牛羊。武复穷厄。会李陵降匈奴。单于使陵降武。谓武曰。陵来时。子卿太夫人已死。妻已更嫁。昆弟或抵罪。或疾病死。室家已尽。今单于必欲降子卿。子卿终不得归矣。人生如朝露。何久自苦如此。陵始来时。忽忽如狂。自以痛负汉。子卿不欲降。何以过陵。武曰。臣事君。犹子事父也。子为父死。无所恨。愿勿复言。陵与武饮酒数日。复曰。子卿一听陵言。武曰。自己分死久矣。少卿必欲降武。武请毕今日之欢。效死于子前。陵见其至诚。喟然叹曰。嗟乎义士。陵与卫律。罪上通天。因泣下沾衿。与武决去。后武闻武帝崩。南向号哭数日。呕血。及上即位。与匈奴和亲。汉使至匈奴。常惠数私见。使教之曰。陛下亲射上林中。得白雁。足有系帛丹书。言武等在荒泽中。使者以语单于。单于惊。谢使者曰。武等实在。许遣之。于是李陵置酒贺武曰。今足下还归。名扬于匈奴。功显于汉朝。虽竹帛所载。丹青所画。何足以过。子卿。陵虽驽怯。汉且贳陵罪。得全其老母。得奋大耻之节。志在庶几乎曹刿于柯之盟。此陵宿昔所不忘也。今汉收族陵家。为世大戮。陵当复何顾乎。君已矣。令子卿知吾意耳。异域之人。一别长绝。陵起舞歌曰。经万里兮渡沙漠。为将军兮奋匈奴。路穷绝兮矢石摧。士众灭兮名已颓。老母已死。虽欲报恩。将安归兮。单于遂遣武归汉。而陵终匈奴中。初。武使出百余人。在匈奴十九年。凡从还者九人。诏武谒孝武陵园庙。拜为典属国。赐钱二百万。公田十二顷。宅一区。常惠徐胜赵终王良等拜郎中。赐帛各二百匹。其六人赐钱各十万。归家复终身。夏大旱雩。秋七月罢榷酤官。取天水陇西张掖各二县。以为金城郡。句町侯无波。帅其君长人民击反者有功。立无波为句町王。

　　元凤元年春。立泗水戴王子援为泗水王。戴王前薨。以无子国除。后宫有遗腹子援。相内史不以奏言。上闻而怜之。乃立援为王。相内史下狱。武都氏人反。遣执金吾马适建等。将三辅太常徒皆免刑。击之。夏六月。赦天下。秋七月乙亥晦。日有食之。既。九月。鄂邑长公主。燕王旦。左将军上官桀。桀子骠骑将军安。御史大夫桑弘羊。皆谋反伏诛。上官桀父子骄放。长公主供养上于内。桑弘羊为国兴利。自伐其功。各欲为子弟党类求官。以私于光。光不听。由是与光争权。欲害之。诈使人为燕王旦上书。言光出都肄邸羽林。道上称警跸。太官先置。又擅调发益幕府校尉。光专权自恣。疑有非常。候光休沐日奏之。桀欲从中下其事。弘羊当与大臣共执退光。书奏。上不肯下。召光。光入。上曰。此书诈也。将军无罪。光曰。陛下何以知之。上曰。以将军之广明都肄邸。皆道属耳。调校尉未满十日。燕王何以得知之。且将军为非。不须益幕府校尉。时上年十四。左右尚书皆惊。而上书者果亡。后桀等数毁光。上辄怒曰。大将军忠臣。先帝所属。以辅朕躬。敢有毁者坐之。自是桀等不敢言。乃谋令公主置酒请光。伏兵杀之。因废帝。诱迎立燕王。燕王至杀之。因立桀为帝。燕王与驿者书相报。许立桀为王。外连诸郡国。郡国豪杰以千数。燕王以为事必成。令群臣皆装。是时天大雨。虹下属燕王宫。宫中井水皆竭。有黄鼠舞燕王殿前端门中。视之不去。一日一夜死者数千。殿上户自闭不可开。厕中豕群出。坏灶。衔釜六中枚置殿门前。乌鹊自斗宫中。乌死。天火烧燕南城门。大风坏宫城楼板树木。流星坠地。后妃已下皆恐。王惊病。燕占灾者言。当有兵围城。其在十月。汉当有大臣戳死者。会盖主舍人父燕仓知其谋。以告大司农杨敞。敞告谏议大夫杜延年以闻。桀等伏诛。燕王闻之。谓相平曰。事已败。遂发兵乎。相平曰。左将军已死。百姓皆知之。不可发也。王忧懑。会宾客群臣置酒。会使者至。赐王玺书曰。与王骨肉至亲。敌吾一体。乃与他族异姓谋害社稷。亲其所疏。疏其所亲。有悖逆之心。无忠爱之义。如使古人有知。当何面目复奉齐酎。见高祖之庙乎。旦以绶自绞死。后夫人随王死者二十余人。诏赦燕太子建为庶人。谥旦曰剌王。赦燕吏民。杜延年燕仓皆封侯。杨敞以大臣不即以闻。不封。其为桀等所误。未觉发者。除其罪。本志以为乌鹊斗燕王宫中。乌死。近黑祥也。楚王戊时。乌鹊群斗于野。而白者死。燕王一乌一鹊斗于宫。而黑者死。俱诛反乱之祥。同占理合。此天人之明表也。楚□阳举兵于外。大败于野。故众乌白而金色者死。燕王阴谋未发。独王自杀于内。故一乌如水色者死。此天道精微之效也。燕南城门者。通汉道也。而火烧之者。燕往来通言。奸谋之戒也。豕出者。近豕祸也。听之不聪。暴急之咎也。坏灶陈釜于庭者。示不复用也。而宫室将废焉。黄鼠舞端门者。近黄祥也。思心雾乱之应。将败死亡之象也。庚午。右扶风王欣为御使大夫。

　　二年夏六月。赦天下。问民所疾苦。

　　三年春正月。泰山有大石自立。高丈五尺。大四十八围。入地八尺。三石为足。石自立后。有白头乌数千。下集其旁。昌邑社中枯木复生。上林苑中枯柳。断而自起。复生。有虫食其叶成文。曰公孙病已当立。符节令鲁人眭弘治春秋。晓灾异。上书言大石自立。僵柳复起。当有匹庶为天子者。枯树复生故废之家。公孙氏当复兴乎。汉家承尧之后。有传国之运。当求贤人。禅帝位以退。自封百里。以顺天命。孟意亦不审知其所在。孟坐误妖言惑众伏诛。及宣帝起民间而立。以弘子为郎。冬。辽东乌丸反。天子拜范明友为度辽将军击之。斩首六千余级。获三王首。

　　四年春正月甲戌。丞相车千秋薨。千秋者。本齐田氏也。以年老。上优之。得乘小车上殿。故世谓之小车丞相。因氏焉。二月乙丑。御史大夫王欣为丞相。欣始为范阳令。暴胜之为直指使者。欲斩之。欣解衣伏踬。仰曰。使者专杀生之柄。威震郡国。今斩一欣。不足以增威。不如特有所宽。以明恩贷。今尽死力。胜之遂赦之不诛。荐欣。征为右辅都尉。遂进至丞相。大司农杨敞为御史大夫。夏四月。渡辽将军范明友。以破乌丸功。及前定益州功。封平陵侯。平乐监傅介子使持节。诛楼兰王。是时楼兰杀汉使者。介子自请于霍光曰。愿往杀之。以威示诸国。于是齎金币。扬言以赐外国。楼兰王不承之。介子阳引而西。曰。天子以金币赐诸国。而不来。我将西矣。多出金币以示其驿使。楼兰王贪汉物。因往见使者。介子言。天子使我私报王。随介子入帐中。屏人语。壮士二人从后刺之。刃交于胸。左右皆散走。介子告谕。以王负汉罪大矣。天子遣我诛王。当更立太子前在汉者。汉兵方至无敢动。动则灭国矣。遂立其王子安师。持斩王首。归悬北阙。封介子为义阳侯。五月丁亥。孝文庙正殿灾。六月赦天下。

　　五年春正月。广陵王来朝。秋罢象郡。冬十一月大雷。十二月庚午。丞相王欣薨。

　　六年夏。赦天下。右将军光禄勋张安世。以宿卫忠谨。封富平侯。乌丸复犯塞。度辽将军范明友击之。冬十有一月乙丑。御史大夫杨敞为丞相。敞。华阴人也。以谨厚为霍光所亲。少府蔡义为御史大夫。

　　元平元年春二月。诏减口赋钱什三。庚辰。有流星大如月。西行。众星皆从之。乙丑。有云如狗。朱色。尾长三丈。侠汉西行。本志以为大星如月者。诸大臣之象也。天以东行为顺。西行为逆。此大臣将行权以安社稷。星占曰。太白散为天狗。为卒起。卒起见。祸无时。大臣运柄。将安社稷。夏四月癸未。帝崩于未央宫。无嗣。大臣议所立。武帝子独有广陵王胥。胥本以行失道。先帝所不用。光心计不安。郎有上书。言周太王废太伯而立王季。文王废伯邑考而立武王。唯在所宜。虽废长立少可也。广陵不可以承宗庙。言合光心。光以书示丞相敞等。乃擢郎为九江太守。即日承皇太后诏。迎昌邑王贺。贺者。武帝孙。昌邑哀王子也。六月壬申。皇帝葬于平陵。贺即位。行淫乱。光忧懑。恐及祸。以问大司农田延年。议欲以废王。延年曰。伊尹废太甲以安殷宗庙。后世称忠。将军若如此。即汉之伊尹也。光乃引延年为给事中。与车骑将军张安世定谋。是时天阴。昼夜不见日月。二十余日。贺欲出。光禄大夫夏侯胜当车谏曰。天久阴不雨。臣下有谋上者。陛下出欲何之。贺怒。缚胜以属吏。光以为安世泄语。安世实不知。乃召问胜。胜曰。在洪范。皇之不极。厥罚恒阴。即有下伐上。光与安世大惊。由是重经术士。遂召丞相已下群臣。会议未央宫。光言。昌邑王行淫乱。恐危社稷。如何。群臣皆失色。莫敢对者。田延年前。离席按剑曰。先帝属将军以幼孤者。以将军忠贤。能安刘氏也。今群下鼎沸。社稷将危。如使汉家绝嗣。将军虽死。何以见先帝于地下。今日之议。不可旋踵。群臣后应者。臣请以剑斩之。光谢言。九卿责光是也。于是议者皆叩头。唯大将军命。光遂白皇太后。皇太后被珠襦。坐武帐中。群臣已下。皆以次上殿。召昌邑王听诏。奏曰。昌邑王典丧。服斩衰。无悲哀之心。居道上不素食。使从官略人子女。私内传舍。引昌邑从官驺奴三百人。常与居禁闼内。戏笑殿中。为书曰。皇帝问侍中君卿。使御史府令高昌奉黄金千斤赠君卿。娶妻十人。今大行在前殿。发乐府器。引纳昌邑乐人鼓吹。徘徊歌舞。乘法驾驱驰北宫。召皇太后御小马车。使官奴骑乘游戏。与孝昭宫人蒙等淫乱。取诸侯王列侯墨绶。以并佩昌邑郎官者免奴。即位二十七日。使者旁午持节。诏诸官署征发。凡一千一百二十七事。荒淫迷惑。失帝王义。五刑之属。莫大于不孝。周襄王不能事母。春秋绝之于天下。昌邑王不可以承宗庙。当废。臣请有司以太牢告祀高庙皇太后诏曰可。王曰。天子有争臣七人。虽无道。不失其天下。光曰。皇太后诏废安得称天子。遂下解玉玺组绶。奉上皇太后。王出。群臣随送。王西面拜曰。臣愚戆不任汉事。遂起就乘舆副车。光送至昌邑邸。光谢曰。王行自绝于天下。臣等负王。不敢负社稷。光涕泣而去。王归昌邑。赐汤沐邑二千户。昌邑群臣。坐无辅导之训。悉诛三百余人。唯中尉王吉字子阳。郎中令龚遂字少卿。以忠直数谏。得灭死罪一等。河南王式。字翁思。为贺师。治事使者责问式。何以无谏书。式曰。臣以三百五篇诗授王。至于忠臣孝子之篇。未尝不反覆为王言之。至于危亡失道之君。未尝不流涕为王言之。臣以三百五篇诗谏王。何以为无书。亦得减死。为世儒宗。初。贺之在国也。好游猎。无节度。王吉上疏谏曰。大王不好经术。而好逸游。伏轼蹲衔。驰骋不止。口倦于叱吒。手勤于辔箠。身劳于车舆。朝则冒霜雾。昼则犯埃尘。夏则为大暑之所暴炙。冬则为风霜之所偃薄。非所以养性命。隆仁义也。夫广厦之下。旃茵之上。明师在前。劝颂在后。上及唐虞之隆。下及殷周之盛。考仁圣之风。习治国之道。欣欣然发愤忘食。日新其德。其乐岂徒衔镳之间哉。王每放纵失道。吉辄谏争。龚遂亦数直谏。陈祸福。号泣。謇謇无巳。王曰。郎中令何为哭。遂曰。臣痛社稷危也。面刺王过。王至掩耳趋走。曰郎中令善媿人。及国中皆畏惮焉。及王之征也。吉遂又数纳谏。王不能用。遂至于废。于是迎卫太子之孙病已而立焉。是为孝宣帝。

　　荀悦曰。昌邑之废。岂不哀哉。书曰。殷王纣自绝于天。易曰。斯其所取灾。言自取之也。故曰。有六主焉。有王主。有治主。有存主。有哀主。有危主。有亡主。体正性仁。心明智固。动以为人。不以为己。是谓王主。克已恕躬。好问力行。动以从义。不以纵情。是谓治主。勤事守业。不敢怠荒。动以先公。不以先私。是谓存主。悖逆交争。公私并行。一得一失。不纯道度。是谓哀主。情过于义。私多于公。制度殊限。政令失常。是谓危主。亲用谗邪。放逐忠贤。纵情遂欲。不顾礼度。出入游放。不拘仪禁。赏赐行私。以越公用。忿怒施罚。以逾法制。遂非文过。知而不改。忠信壅塞。直谏诛戮。是谓亡主。故王主能致兴平。治主能行其政。存主能保其国。哀主遭无难则庶几得全。有难则殆。危主遇无难则幸而免。有难则亡。亡主必亡而已矣。夫王主为人而后已利焉。治主从义而后情得焉。存主先公而后私立焉。故遵亡主之行。而求存主之福。行危主之政。而求治主之业。蹈哀主之迹。而求王主之功。不可得也。夫为善之至易。莫易于人主。立业之至难。莫难于人主。至福之所隆。莫大于人主。至祸之所加。莫深于人主。夫行至易以立至难。便计也。兴至福而降至祸。厚实也。其要不远。在乎所存而已矣。虽在下才。可以庶几。然迹观前后。中人左右。多不免于乱亡。何则。沈于宴安。诱于谄导。放于情欲。不思之咎也。仁远乎哉。存之则至。是以昔者明王。战战兢兢。如履虎尾。劳谦日昊。夙夜不怠。诚达于此理也。故有六王。亦有六臣。有王臣。有良臣。有直臣。有具臣。有嬖臣。有佞臣。以道事君。匪躬之故。达节通方。立功兴化。是谓王臣。忠顺不失。夙夜匪懈。顺理处和。以辅上德。是谓良臣。犯颜逆意。抵失不挠。直谏遏非。不避死罪。是谓直臣。奉法守职。无能往来。是谓具臣。便嬖苟容。顺意从谀。是谓嬖臣。倾险谗害。诬下惑上。专权擅宠。唯利是务。是谓佞臣。或有君而无臣。或有臣而无君。同善则治。同恶则乱。杂则交争。故明主慎所用也。六主之有轻重。六臣之有简易。其存亡成败之机。在于是矣。可不尽而深览乎。

　　赞曰。本纪称昔者周成王以孺子继统。而有管蔡四国流言之变。孝昭以幼年即位。亦有燕盖上官逆乱之谋。成王不疑周公。孝昭卒任霍光。各因其时以成。大矣哉。承孝武奢侈余弊。师旅之后。海内虚耗。户口减半霍光知时务之要。轻徭薄赋与民休息至始元元凤之间。匈奴和亲。百姓充实。举贤良文学。问民所疾苦。议盐铁。罢搉酤。尊号为昭。不亦宜乎。

前汉孝宣皇帝纪卷第十七
皇帝初生数月。遭巫蛊事。幽于郡邸狱。廷尉监鲁国邴吉。字少卿。治巫蛊事于郡邸狱。悯曾孙之无辜。择女徒谨厚者。使保养曾孙。置闲燥处。望气者言长安狱中有天子气。于是武帝遣使者。分条中都官狱中系者。欲尽杀之。及使者至郡邸。狱官闭门拒使者曰。皇孙在此。他人无辜死犹不可。况亲曾孙乎。使者自夕至明不入。还以闻。因劾奏吉。武帝亦悟。曰天使之然也。赦天下郡邸狱。巫蛊者亦不决。曾孙拘系五年。吉私给衣食。占视甚有厚恩。后收养于掖庭令张贺。尝事卫太子。奉养曾孙甚谨。以私财供给之。既壮。为取暴室啬夫许广汉女为妻。因依广汉兄弟。及祖母家史氏。受诗于东海澓中翁。高才好学。足下有毛。居止数有神光照耀。每买饼。所从买家辄大售。亦以此自怪。秋七月庚申。征入未央殿。封武阳侯。遂即皇帝位。见于高庙。年十八。八月己巳。丞相杨敞薨。九月大赦天下。戊寅。御史大夫蔡义为丞相。年老短小。两吏扶夹乃能行。众庶咸曰。大将军苟可用专制者。光闻之曰。以为天子师。宜为丞相。何谓乎。初义以诗授昭帝。其人守学。旡咎而已。戊辰。左冯翊田广明为御史大夫。冬十有一月。立皇后许氏。群臣方议所立。上乃求微时故剑。群臣知其旨。乃奏立许婕妤为皇后。父广汉自以刑人。不宜居位。封为昌城君。后封平恩侯。皇后归长乐宫。长乐宫初置屯卫。

　　本始元年春正月。遣使者持节。诏诸郡国。谨牧养民以风化。大将军霍光稽首归政。上谦让不听。遂委任焉。事皆先闻光。然后奏御。益封光万七千户。赏赐黄金七千斤。钱六千万。杂彩缯三万匹。奴婢百七十人。马三千匹。甲第一区。将军张安世封万户侯。其余各以次受封。夏四月庚午地震。五月凤皇集胶东千乘。赦天下。赐吏民爵。勿收田租赋。六月诏曰。故太子在湖。未有谥号。岁时祀。其议谥。具置园邑。有司奏请。礼为人后者为人之子。故降其父母不得祭。尊祖之义也。陛下为孝昭后。承祖宗之祀。制礼不逾阃。臣愚以为亲谥。父宜曰悼考。母曰悼后。比诸侯国。置奉邑三百尺。故皇太子曰戾园。置奉邑二百家。史良姊号曰戾夫人。置守厮四十家。园置长丞周卫。奉守如法。太子有妃。有良姊。有孺子。凡二等。皆称皇孙。史良姊者。鲁国人也。兄曰恭。有三子。曰高曾玄。后皆封列侯。悼后王氏。涿郡人。兄曰无辜。封平昌侯。次曰武。封昌乐侯。赐外祖父母号曰博平君。食邑万一千户。追尊外祖父母乃始为恩成侯。诏涿郡治厮。置园邑四百家。长丞奉守如法。秋七月。立燕刺王太子建为广阳王。广陵王胥少子弘为高密王。廷尉史钜鹿路温舒上书曰。臣闻齐有无知之祸。桓公以兴。晋有骊姬之难。文公用霸。近世赵王不终。诸吕作乱。而孝文入为太宗。由是观之。祸乱之作。以开有德也。昭帝即世无嗣。大臣忧懑。昌邑即位。淫乱而废。是乃皇天所以开至圣也。夫继变乱之后。必有隽异之德。此圣贤所以推天命也。臣闻春秋正即位。大一统而慎始也。陛下初登至尊。与天合符。宜改前世之失。正受始之统。荡涤烦文。除民疾苦。存亡继绝。以应天意。夫狱者。天下之大命。书曰。与其杀不辜。宁失不经。今治狱者皆欲人死。非憎之也。上下相驱。以刻为明。深者获功名。平者多后患。故治狱者皆欲人死。非憎之也。自安之道。在人之死也。夫人之情安则乐生。痛则思死。捶楚之下。何求而不得。故囚人不胜痛。则饰妄辞以示之。吏治者利其然。则指导以明之。上奏畏却。则锻炼而周密内之。盖奏者当成之时。虽咎繇听之。犹以为死有余罪。何则。文致之法明也。语曰。画地为狱誓不入。刻木为吏议不对。此皆嫉吏悲痛之辞。故曰天下之患。莫不甚于狱。上善其言。迁广阳王和府长吏。后为临淮太守。治有异迹。

　　二年春。大司农田延年有罪。自杀。延年。齐人也。以定策安社稷。封阳城侯。官发僦民车牛三万乘。载沙便桥下。送置陵上。车直钱一千。延年诈增车直二千。坐盗益三千万。御史大夫田广明谓霍光曰。春秋之义。以功覆过。当废昌邑王时。非田子宾。大事莫成。今县官出三千万钱与之。何苦乎。光曰然。子宾实勇士。当发大义时。震动朝廷。光因举手抚心曰。使我至今日病悸。晓大司农通往就狱。得与公卿议之。延年曰。幸得县官宽我耳。何面目入牢狱。遂自刎而死。夏四月。诏有司议孝武庙乐。六月庚午。尊孝武庙曰世宗。奏盛德文始四时五行之舞。凡武德昭德盛德之舞。所以尊祖宗也。诸帝庙皆当奉文始四时五行之舞。武帝巡狩所幸郡国。皆当立庙告祠。祠世宗庙日。有白鹤集后庭。以立世宗庙。告祠孝昭寝庙。复有雁五采集殿前。西河郡立世宗庙。有神光兴于殿侧。又兴于房中。如铠火状。广川郡立世宗庙。殿上有钟音。房户自开。夜有光。殿上尽明。初议立世宗庙。长信少府夏侯胜。以为武帝多杀士众。竭民财力。奢侈无度。不宜立庙。胜坐毁谤诏书。毁先帝不道。及丞相长史黄霸阿不举劾。皆下狱久系。霸欲从胜受业。胜辞死罪。霸曰。朝闻道。夕死可矣。胜贤其言。遂授霸尚书。系更再冬。讲不怠。会赦。胜出为谏议大夫给事中。荐霸扬州刺史。霸。字次公。淮阳人。胜字长公。夏侯始昌之族子。胜为人质朴无威仪。见上时。误谓上为君。或自称字上前。上更以是亲信之。尝见出道上语。上闻而让之。胜曰。陛下言善。臣故扬之。尧言布于天下。至今诵之。臣以可传故耳。朝廷每有大议。上谓胜曰。先生通正言。无惩前事。初皇太后听政。霍光以令太后从胜受尚书。及胜卒。太后缟素五日。儒者以为荣。

　　三年春正月癸亥。皇后许氏崩。初霍光夫人显有小女。欲贵。皇后当产疾。显阴使医淳于衍行毒药。后有人上书。告诸医治疾无状者。皆收系。显恐急。具状谘光。因曰既已失计为之。无令吏急衍。光惊愕默然。后奏上。置衍勿论。事不发觉。夏大旱。五月、御史大夫田广明为祁连将军。与蒲类将军赵充国。虎牙将军田顺。度辽将军范明友。前将军韩增。凡兵十五万。与校尉常惠。持节护乌孙兵。并击匈奴。初匈奴数侵边。又西伐乌孙。武帝欲与乌孙共击匈奴。故以江都王建女细君为公主。妻乌孙昆弥。昆弥以马千匹为聘礼。汉为公主备属官。内官侍御数百人。公主自为宫室居。岁时与昆弥饮食言语不通。公主悲愁。上闻而怜之。间岁遣使者。遗之甚厚。细君卒。复以楚王戊之孙女解愁。为公主以继之。于是匈奴复侵乌孙昆弥。昆弥与公主上书。请共击御奴。乌孙自将五万骑。常惠与乌孙获匈奴父行与嫂。名王都尉已下。四万余级。牛马骆驼七十余万头。乌孙皆自取其虏获。时匈奴闻汉大出兵。皆将老弱。驱畜产远遁逃。故汉军所得少。而祁连将军。虎牙将军有罪。皆自杀。常惠封长罴侯。匈奴由是人民畜产死亡者众。而国虚耗矣。其冬单于自将击乌孙。会天大雨雪。一日深一丈余。匈奴人民畜产冻死。还者十无一二。于是丁零乘弱攻其北。乌丸入其东。乌孙入其西。又重以饥饿。死者十三。匈奴大困。诸国羁属者皆瓦解。攻盗不能治。匈奴遂弱矣。六月乙丑。丞相蔡义薨。甲辰。长信少府韦贤为丞相。大司农魏相为御史大夫。

　　四年春正月。遣使赈贫民。减大官。损膳省宰。乐府减乐人。三月乙亥。立皇后霍氏。光女也。赐丞相已下至郎吏。金帛各有差。赦天下。夏四月壬寅。郡国四十九地震。或山崩泉出。宗庙隳落。上素服避正殿。五月大赦。凤皇集北海安丘。秋。广川王去有罪。废徙上庸。自杀。去者。惠王越之孙。初事师受易。师数谏正之。去后以师为内史掾。师数使内史禁切王家。欲以示正之。去怒。阴使人杀师父子。不发觉。其后用幸姬昭信等之谗。杀姬昭平等二人。恐语泄。复杀婢三人。昭信又曰。梦见昭平等。去曰。虏乃敢复见。不畏我邪。掘尸皆烧之为灰。后立昭信为后。又阴谮幸姬陶望卿。疑与郎吏有私。去即祼望卿。令诸姬各持烧铁共灼之。望卿走投井未死。割其唇鼻。断其舌。昭信与去共支解。置大镬中。又取桃灰毒药并煮之。连日复杀其女弟都。后去数召姬荣爱。与之饮酒。昭信谗之。投井中。出之未死。烧刀灼溃两眼。生割两股。销铅锡灌口中。爱死。支解。以棘埋之。诸得幸者。昭信见谗杀凡十四人。皆埋宫中。昭信又谓去曰。诸姬淫佚难禁。请闭诸舍门。无令得妄出入。使其大婢为仆射。主外永巷。尽闭封诸舍门。上钥于太后。太后置酒。乃召见昭信与去。从十余婢。传歌游戏。望卿母求二女尸。昭信令奴杀之。后捕奴。得辞伏状。内史相劾状奏之。有司请捕诛去。上不忍致法。废徙之蜀。昭信弃市。

　　地节元年春正月。有星孛于西方。太白二丈。本志云。太白为天之将军。彗孛加之。埽灭之象也。三月。假郡国贫民田。夏六月。诏宗室。属籍未尽而罪绝者。复属使得自新。冬十有一月。楚王延寿谋反。自杀。十有二月癸亥晦。日有食之。

　　二年春正月庚午。大司马将军霍光疾病。上自临问。为之涕泣。及薨。皇太后亲自临丧。太中大夫御史持节护丧事。中二千石治幕府墓厮。上赐金钱缯絮绣被百领。衣五十箧。璧玉珠玑玉含。椊棺便房黄肠题凑各一具。枞木外藏椁一十五具。东园温明秘器。皆如乘舆制度。载光柩以辒辌车。黄屋左纛。发材官轻车北军五校士军阵至茂陵。以送葬。谥曰宣成侯。畴其爵邑。复其后世。如萧相国。子禹嗣为左将军。复使光兄子云。侍中奉车都尉云弟乐平侯山。领尚书事。示不专政。以优崇霍氏也。夏四月戊辰。立皇太子。大赦天下。霍光既薨、光夫人显改光生时所造茔制。而更奢大之。起出三阙。筑神道。北临昭台。南出罘罳。盛饰辇道。通属永巷。而幽良人婢妾以守之。广治第舍。作乘舆驾辇。加画绣茵冯。黄金涂。韦絮荐轮。侍婢以五彩丝挽显于第中游戏。与光所幸监奴冯子都淫。而禹山等缮治第宅。走马驰逐。及山兄冠军侯云。当朝谒。数称疾。私出游猎。或遣苍头代朝谒。莫敢谴者。而显及诸女。昼夜出入长信宫殿中无度。及上立太子。显怒不饮食。欧血三日。曰此乃民间子。安得立。后有子。反当为王邪。后教皇后鸠太子。皇后数召太子赐食。阿保必先尝之。后挟毒药不得行。霍氏与御史大夫家争道。欲蹋大夫门。御史叩头谢。奴乃去。其放纵如此。御史大夫魏相上书。言霍氏骄奢。恐浸大不可得制。宜有损夺其盛权。以固万世之基。全功臣之后。又故上事。皆有二封。其一封录尚书事。当先发。所言不善。辄不奏。相复白去副封。以防壅塞。上善之。诏相给事中。相字弱翁。济阴人也。于是上亲政事。群臣得以径奏封事。上五日一听朝。丞相以下。各依职奏事。采纳其言。考试功能。侍中尚书虽功劳当迁。辄厚加赏赐。不数改易。枢机周密。品式具备。是以上下相安。莫有苟且之意。及拜刺史郡守。辅相辄亲见问。观其所由。退而考察其行。以质其言。有名实不相应者。必知其所以然。上尝曰。庶民所以安于田里。而无怨恨太息之心者。政平讼理也。与我共此者。其惟良二千石乎。以为长吏者。民之本也。数变易则下不安。民知其上久。不敢欺罔。则民从化。故二千石不可数迁徙。有治理之效者。辄玺书勉励。增秩赐金。或爵至关内侯。公卿缺。辄选所长而迁次用之。故民安其上。吏劝其业矣。时颇修武帝故事。宫室车服。盛于昭帝时。任用能吏。谏议大夫王吉上书曰。今世俗吏治民者。非有礼义仁信称旨。可世世通行者也。徒设刑以守之。欲以为治者。不知其所由。意以为穿凿。各取一切。是以百里不同风。千里不同俗。国异政。人殊俗。诈伪萌生。刑罚无极。质朴日消。恩爱浸薄。孔子曰。安上治民。莫善于礼。非虚言也。愿陛下承天心。发大义。与大臣公卿。延及儒生。述礼乐。明王制。驱一世之民。致于仁寿之域。则治何以不若成康。寿何以不若高宗。窃见当世趋务。不合于道者。谨以条奏。吉又以世俗嫁娶太早。未知有为父母之道而有子。是以教化不明。而人多夭。聘妻送女无节。则贫人耻不相及。故有不举子者。夫得任子弟为官。失举贤之义。又汉家列侯尚公主。诸侯列国。入承公主。使男事女。夫屈于妇。逆阴阳之位。皆宜改正。时上不纳吉言。乃谢病归。

　　荀悦曰。尚公主之制。人道之大伦也。昔尧厘降二女于妫汭。嫔于虞。易曰。帝乙归妹。以祉元吉。春秋称王姬归于齐。古之达礼也。男替女凌。则淫暴之变生矣。礼自上降。则昏乱于下者众矣。三纲之首。可不慎乎。夫成大化者。必稽古立中。务以正其本也。凡吉所言。古之道也。

　　三年春正月。诏曰。胶东相王成。劳来不怠。流民自至者八万余口。治有异等。其秩成中二千石。赐爵关内侯。夏四月戊辰。车骑将军光禄勋张安世为大司马。车骑将军如故。京师大雨雹。大行治礼丞萧望之上疏。愿口陈灾异。上在民间时。素闻萧长倩名。曰此东海萧生邪。问其状。对曰。春秋鲁昭公三年大雨雹。是时季孙专权。卒逐昭公。向使鲁公察其变。宜无此害。附枝大者败本心。私家盛者公室危。陛下以圣德居位。思政求贤。此尧舜之用心也。然祥瑞未臻。阴阳不和。是大臣任政。一姓专权之所致也。惟明主亲万机。举贤良。以为腹心。公道立则奸邪塞。奸邪塞则私权废矣。对奏。拜望之为谒者。是时招贤良。纳直言。多上书言便宜者。辄下望之问状。或用或罢。所献奏皆可。望之迁谏议大夫。丞相司直。岁中三迁。初霍光秉政。长史邴吉。荐王仲翁与望之等数人。时吏民见光者。皆露索去刀兵。两吏挟持之。望之独不听。自引出阁。光令吏勿持。既见。责曰。将军辅翼幼君。将流大化。是以天下之士。延颈企踵。争愿自效。令士见者皆露索挟持。恐非周公辅相成王之礼。致白屋之意也。于是光独不用望之。而仲翁等皆补大将军吏。二岁间。仲翁至光禄大夫给事中。而望之以对策甲科。为郎署小苑东门长。仲翁出。从传呼甚宠。顾谓望之曰。不肯碌碌。反抱关木。望之曰。各从其志。望之复失郎。至是乃得用焉。是时光兄子中郎将冠军侯云。乐平侯山。皆以过就第。山阳太守张敞上书曰。臣闻公子季友有功于鲁。大夫赵衰有功于晋。大夫田宽有功于齐。皆畴其官位。延及子孙。后田氏篡齐。赵氏分晋。季氏专鲁。仲尼作春秋。迹盛衰。讥世卿尤甚。今朝臣皆明言陛下褒宠大将军以报功德。足矣。宜罢王侯皆就国。明诏以恩德不听。群臣以义固争之。久而后许之。天下必以陛下为不忘功德。而以朝臣为知礼。今朝廷不闻直声。而令明诏自亲其文。非策之得者也。今两侯已出。人情不能相远也。以臣心度之。大司马及其枝属。必有畏惧之心。夫近臣自危。非完计也。上善其言。五月甲申。丞相韦贤以老病。锡金鞍车驷马。薨于家。子弘为太常丞。贤以弘当为嗣。太常职当陵庙。烦剧多过。敕令自免。弘怀让不去官。及贤病笃。弘坐宗庙事系狱。未决。室家问贤当为后者。贤恚恨不肯言。于是门下生。与贤宗家计议。共矫贤令。使家丞上书。言大行以小子河南都尉玄成为后。玄成闻当嗣。即徉狂。验。不得已乃使封爵。上高其行。以玄成为河南太守。弘为大都尉。迁为东海太守。后玄成为列侯。侍祠孝惠庙。雨淖。不驾马车。而骑马至庙下。削爵为关内侯。玄成自伤贬父爵。乃为诗自责曰。惟我小子。不肃会同。坠彼舆服。黜此附庸。赫赫显爵。自我坠之。微微附庸。自我招之。谁为忍愧。寄之我颜。孰将遐狂。从之夷蛮。于赫三事。匪俊匪作。于蔑小人。终焉其度。谁谓华高。跂其齐而。谁谓德广。厉其庶而。誉我小子。不贰其尤。坠彼令爵。由此择辞。四方群后。我监我视。威仪舆服。唯肃是履。六月壬申。御史大夫魏相为丞相。太子太傅邴吉为御史大夫。少傅东海疏广。字仲翁。为太子太傅。平恩侯许伯为太子少傅。以太子尚幼。伯欲使其弟舜监护太子家事。上以问广。广对曰。太子国储副君。官属师友。必取天下英俊。不宜独亲外家。且太子有太傅有少傅。官属以备。今复取舜监护家事。非所以广太子德于天下也。上善其言而止。广兄子受为太子家令。亦恭谨而好礼。上幸太子宫。受迎谒应对。及置酒侍宴。奉觞上寿。辞礼闲雅。上甚欢悦。顷之拜受为少傅。父子并为师傅。每朝。太傅在前。少傅在后。朝廷以为荣。九月壬辰地震。冬十月。诏举方正直言极谏之士。罢车骑将军右将军屯兵。诏池苑未幸御者。假与贫民。郡国宫馆勿修治。流民还乡者。假公田贷种食。且勿算事。冬十有一月。诏郡国举孝弟有行义者各一人。十有二月。初置廷尉平四人。秩六百石。谏议大夫郑昌上疏言。今明主躬垂明听。虽不置廷尉平。狱将自正。若开后嗣、不若删定律令。律令一定。愚民知其所避畏。奸吏无所弄权柄。今不正其本。而救其末。世衰毁。则廷尉平招权而为乱首矣。省汶山郡。并蜀郡。

前汉孝宣皇帝纪卷第十八
四年春正月。封萧何孙建为酂侯。诏民有太父母父母丧。勿徭事。夏五月。山阳济阴雹如鸡子。地深一尺五寸。杀二十余人。飞鸟皆死。诏曰。自今子有匿父母。妻匿夫。孙匿太父母。皆勿治。其父母匿子。夫匿妻。太父母匿孙。罪殊死以下。皆诣廷尉以闻。立广川惠王孙文为广川王。秋七月。大司马霍禹谋反诛。初霍氏显杀许后。事颇漏泄而未察。上乃徙霍氏诸女婿在内。及为将校者。皆为郡守。更以禹为大司马。罢其屯兵。霍氏由是恐惧。而显乃以许后事告禹等。禹等惊恐曰。县官所以斥逐诸女婿。必以是故也。霍云所亲张放。谓云曰。可令太夫人言于太后。先杀丞相及平恩侯。移徙陛下。在太后耳。男子张章告之。事下廷尉。执金吾捕霍山及张放等。后有诏勿捕。山等愈恐。曰恶端已见之。久尤未发。发即族我矣。不如先之。遂谋反。令太后为博平君置酒。召丞相平恩侯。因令其女婿光禄勋范明友等。承太后制。引斩丞相平恩侯。因废帝而立禹。会发觉。云山明友等自杀。禹具五刑。显腰斩。先是禹梦见第门皆坏。有人发第端门屋瓦。投之地。就视之则不见。先是茂陵徐福上疏曰。霍氏太盛。陛下即爱厚之。宜以时抑割。无令亡。书三上。辄不报闻。霍氏既诛。而告霍氏反者。金安上等五人皆封侯。或为徐生上书曰。臣闻客有过主人者。见其灶直突。旁有积薪。客曰。更为曲突。远徙其薪。不者恐有火患。主人不听。俄而其家失火。邻人救之。幸而得息。于是杀牛置酒谢其邻。灼烂者在上。其余以功次坐。而言曲突者不得与焉。或谓主人曰。向使听客之言。不费牛酒。终无火患。今论功请客。不及曲突徙薪。曲突徙薪。反无恩泽。焦头烂额。复为上客邪。主人乃悟而请之。向使徐福之言早行。国无列土之费。而臣亡逆乱之败矣。上乃赐福帛千匹。以为郎中。初。禹与张安世长子千秋俱为郎中。将兵从击匈奴还。霍光问千秋战斗方略。山川形势。千秋口对兵事。画地成图。无所忘失。光复问禹。禹不能对。光由是贤千秋。以禹为不才。乃叹曰。霍氏世衰。而张氏兴矣。八月己酉。皇后霍氏废处昭台宫。九月诏曰。今系者或以笞无辜。饥寒冻死狱中。何为用心逆人道也。朕甚痛之。其令郡国岁上系囚。以笞掠若病死者。所坐名县爵里。丞相御史课殿最以闻。十有二月。清河王延年有罪。废迁防陵。渤海太守龚遂。以治民有绩征。先是渤海左右数郡岁饥。盗贼并起。二千石不能禁。遂以选为太守。时年七十余。形貌短小。上望而心轻之。问遂曰。渤海扰乱。将何以息其盗贼。遂对曰。渤海遐远。不沾圣化。其民困于饥寒。而吏不恤。故使陛下赤子。盗弄陛下之兵于潢池中尔。今欲使臣胜之邪。将安之邪。上闻遂对甚悦。曰。选用贤良。故欲安之也。遂曰。臣闻治乱民。犹治乱丝。不可急也。唯缓之然后可治。臣愿陛下诏丞相御史。且勿拘臣以文法。得一切以便宜行事。上许之。加锡黄金。未至郡。郡界遣兵以迎遂。遂于是移书。罢追捕盗贼。吏民诸持锄钩田器。皆为良民。吏无得问。持兵者乃为盗贼。悉遣迎兵。为单车至府。郡中翕然。盗亦皆罢。又多劫掠。闻教令即时解散。皆持锄钩。于是郡内悉平。民安土乐业。乃开仓廪。假贷贫民。选用良吏。慰安收养焉。齐俗奢侈。好为末技。不作田种。遂乃躬率以节约。使民卖刀剑。买牛犊。曰何为带牛而佩犊乎。劝民农桑。课民收剑。数年之间。民皆富足。而狱讼息止。上征遂到。将见。议曹掾王生谓遂曰。天子即问君何以为理者。君宜曰皆圣主之德。非小臣之力也。上嘉其言有让。叹曰。君安得长者之言而称之也。遂对曰。议曹掾教戒臣。上拜遂为水衡都尉。而王生为水衡丞。以褒显遂。

　　元康元年春正月。龟兹王及其夫人来朝。龟兹夫人。即乌孙公主女也。自以得尚汉外孙。故请朝。上纳之。赠赐甚厚焉。号夫人曰公主。龟兹王乐汉衣服制度。归国。治宫室。作徼道。周卫。出入传呼。撞钟鼓。如汉家仪。外国为之语曰。驴非驴。马非马。龟兹王。所谓骡也。以杜陵东原上为初陵。更名杜县为杜陵。徙丞相将军列侯吏二千石赀百万者于杜陵。凤皇集太山陈留。甘露降于未央宫。三月。赦天下徙勤事者。赐吏民爵。鳏寡孤独帛。夏五月。立皇考庙。益奉明国百户。为奉明县。有司奏言。礼。父为士。子为天子。祭以天子。悼考园宜称尊号曰皇考。立庙置县。尊戾夫人曰戾太后。置园庙奉邑。益戾园各满三百家。复高祖功臣绛侯周勃等三十六人子孙。世世勿绝嗣。其无适后者。复其次。秋八月。诏举通文学者。冬置建章卫尉。

　　二年春正月。诏曰。书曰。文王作罚。刑兹无赦。今吏修身奉法。未能有称。朕甚悯焉。其赦天下。厉精更治。二月乙丑。立皇后王氏。赐丞相已下至郎从官。锦帛各有差。王氏之先。有功于高祖。赐爵关内侯。至王皇后父奉光。上在民间时与相识。有女当适人。夫辄死。及上即位。乃纳之后宫为婕妤。是时诸爱宠婕妤皆有子。上惩霍后之欲鸩太子也。以王婕妤无子有宠。乃立之。以母养太子。封父奉光为卬城候。夏五月。诏曰。吏用法式。或以心巧。析律二端。深浅不平。增辞饰非。以成其罪。奏不如实。上无由得知。或擅兴徭役。饰厨传。称过客。越职逾法。以取名誉。二千石皆察官属。勿用此人。今民颇被疾疫之灾。其令郡国被灾甚者。无出今年租。诏曰。闻古者天子之名。难知而易讳。而今百姓。多上书触讳以犯罪。朕甚怜之。其改讳询触讳在令前。赦之。冬京兆尹赵广汉有罪。腰斩。广汉字子都。涿郡人也。坐杀人不辜。丞相按验之。广汉疑丞相夫人杀侍婢。以此胁丞相。丞相按之甚急。广汉乃将吏突之丞相府。召其夫人跪堂下。收奴婢十余人考问其事。丞相上书自陈曰妻实不杀婢。婢有过自杀耳。丞相司直劾奏广汉。摧辱大臣。欲以劫持。奉公不道。上乃下广汉廷尉狱。又坐杀人不辜治罪。吏民守阙号泣者数万人。初。广汉为京兆尹廉明。抑疆扶弱。小民得职。而吏士尽心。其盗贼奸邪。纤微皆知之。长安少年数人。会穷里空舍。谋欲劫人。语未及竟。广汉知之。使吏捕治之。具伏。富人苏回为郎。二人私劫质之。有顷。广汉至。晓贼曰。释质束手。善相遇。幸逢赦。贼惊愕即出叩头。广汉为跪谢曰。幸全活郎。甚厚。遂送狱。敕吏谨遇之。给酒肉。冬当断。预为调棺敛具。皆曰死无所恨矣。广汉尝召湖都亭长。湖亭长西经界上。界上亭长戏曰。为我通问赵君。湖亭长至。广汉曰。界上亭长谢我。何故不为致问。其摘奸发伏如神。皆此类也。广汉奏令长安游徼狱秩百石。其后百石吏皆差自重。不敢枉法。京兆清正。长老称之。以汉兴京兆尹无及广汉者。百姓追思而歌之。初为颍川太守。诛大姓首恶。郡中震栗。一切治理威名。流闻匈奴。及匈奴降言者。匈奴中皆闻广汉。然好用新进少年。率多果敢之计。侵犯贵戚大臣。卒以此败焉。车师王乌贵靡初和于匈奴。后降汉。又恐匈奴攻之。惧而奔乌孙。汉使者郑吉田于渠黎。乃迎车师王妻子。传送长安。赏赐甚厚。四夷朝会。常尊显而示之。乃立车师太子军宿为车师王。徙居渠黎。而吉等田车师故地。匈奴争之。而攻汉屯田者。赵充国等议欲因匈奴衰弱。出兵击之。丞相谏曰。臣闻救乱诛暴。谓之义兵。兵义者王。敌加于已。不得已而应之者。谓之应兵。兵应者胜。争恨小故。不胜愤怒者。谓之忿兵。兵忿者败。利人土地宝货者。谓之贪兵。兵贪者破。恃国家之大。矜人民之众。欲见威于敌者。谓之骄兵。兵骄者灭。此非但人事。乃天道也。自顷匈奴常有善意。所得汉民。辄奉归之。未有犯于边境。虽争田。车师故地。不足以置意。中国今诸将军。欲兴兵入夺其地。臣愚不知此兵欲何名也。今边境困乏。难以动兵。军旅之后。必有凶年。言民以愁苦之气。伤阴阳之和也。兵出虽胜。必有后忧。今郡国守相。率多不精选。风俗尤薄。水旱不时。郡国盗贼繁多。今左右不忧。乃欲发兵报纤微之忿于远夷。此乃所谓季孙之忧。不在颛臾。而在萧墙之内也。上乃弃车师之地。丞相又奏言古有羲和之官。以承四时之节。以敬授民事。人君动静。奉顺阴阳。则和气应而灾害不生。自高皇帝时。有主四时之官。臣愿陛下选用明经通知阴阳者四人。各主一事。明言所职。以顺阴阳。上从之。丞相敕掾吏案事郡国。若休告还府。辄白四方得失异闻。盗贼灾变。辄奏言之。以广视听。是岁乌孙昆弥上书。愿以汉外孙楚公主子元贵靡为嗣。得复尚汉公主。上以楚公主弟子相夫妻之。送至炖煌。闻乌孙昆弥死。元贵靡不得立。乃还。答公主侍者冯嫽。常持节为汉公主使外国。外国敬信之。号曰冯夫人。上乃征冯夫人问乌孙状。而遣谒者送冯夫人轺车持节。诏昆弥乌孙就居。以为小昆弥。而立元贵靡为大昆弥。两昆弥之号。自此始也。

　　三年春。神雀集泰山。有鸟五色。以万数。飞过京师。翱翔属县。赐诸侯王将军列侯二千石。至郎从官。帛各有差。赐天下吏民爵。鳏寡孤独高年帛。三月诏曰。盖闻象有罪而舜封之有痹。骨肉之亲。放而不诛。其封故昌邑王贺子为海昏侯。又曰。御史大夫邴吉。中郎将史鲁。史玄。长乐卫尉许舜。侍中光禄大夫许延寿。皆与朕有旧恩。故掖廷令张贺。辅导朕躬。厥功茂矣。诗不云乎无德不报。其封贺子侍中中郎彭祖为阳都侯。追谥贺为哀侯。吉鲁玄舜延寿皆列侯。故人及郡邸狱复作。尝有阿保之功者。皆以差受禄赐。是时掖宫婢名则。令民夫上书自陈。尝有阿保之功。下掖庭令问则。则辞引御史大夫邴吉知状。吉识之。谓则曰。汝尝坐养皇孙不谨。督笞之。安得有功。独渭城胡组。惟阳郭征卿有恩耳。诏求组征卿皆已死。有子孙皆受厚赏。免则为庶人。赐钱十万。上见具问则。乃知吉有旧恩。贤其不言。会吉病笃。封吉为博阳侯。就加印绶。及其生存也。太子太博夏侯胜曰。臣闻有阴德者。必飨其乐。以及子孙。今者吉未获报。而病甚。非其死疾也。后吉瘳。上书固辞封。上不听。及杜陵陈遂。字长子。上微时。与上游戏博奕。数负遂。上即位。稍见进用。至太原太守。乃遂赐玺书曰。制诏太原太守。官尊禄重。可以偿遂博负矣。妻君宁时在旁知状。遂乃上书谢恩。曰事在元平元年赦前。其见厚如此。元帝时。遂为京兆尹。后至廷尉。遂孙遵。字孟公。以好宾客着名。身长八尺余。容貌甚伟。贵戚豪杰。咸敬重之。所在辐辏。莫不震动。为河南太守。作私书与京师故人。召善书吏十人于前。遵凭儿口授与书吏。且省官事。书数百封。亲疏各有意气。海南人大惊。性善书。与人尺牍。莫不藏之以为荣。然好酒奢放。不拘礼度。与张敞之孙张竦。字伯松。相善。而竦好学问。节约自守。并着名字。仕宦相及。遵谓竦曰。足下苦身自约。而我放意自恣。官爵功名。不减于子。而我独差乐。顾不优邪。竦曰。人各有长短。子欲学我亦不能。吾欲效子亦败矣。夏六月。立皇子钦为淮阳王。钦者。张妤婕之子也。好经学法律。聪达有才。上甚爱之。而张婕妤最幸有宠。上有意欲立张婕妤子钦。然以太子起于细微。上少时依许氏。及即位而许后已杀死。故不忍废也。是岁皇太子冠。既学通论语孝经。太傅疏广谓少傅受曰。吾闻知止不辱。知足不殆。功成名遂而身退。天之道也。即日广受俱谢病。上疏乞骸骨。上以其年老。皆许之。赐黄金各二十斤。而皇太子赠以金五十斤。公卿大夫。故人邑子。为祖道于东都门外。送者车数百两。及道路观者。莫不叹息。皆曰贤哉二大夫。广受既归东海。令其家供酒食。诸族人乡里相与娱乐。数问其家金尽未。昆弟诸老。谓宜为子颇立产业。广曰。吾自有旧田庐。子孙勤力于中。足以供衣食。今复增益之。但教子孙怠惰耳。贤而多财。则损其志。愚而多财。则益其过。且夫富者人之所怨。吾既无以教化其子孙。不欲益其过而生其怨。及此金者。圣主所以惠老臣也。故乐与其乡党宗族。共受其赐。以尽吾余日。不亦可乎。于是宗正阳成侯刘德者。辟彊之子也。亦抑损自守。家产不过百金。余与昆弟宾客。终不积财。霍光秉政。欲以女妻德。德不敢娶。畏盛满也。好黄老术。有智略。少时数召见。武帝谓之千里驹。德治淮南狱。尽得淮南秘书。德小子向。字子政。幼而诵习之。以为奇。奏言黄金可成。上令向典尚方铸作事。费金甚多。不验。向坐伪铸黄金。下狱当死。德上书讼向。有司奏德讼子罪。失大臣之体。会德病卒。上亦奇向有才。得减死论。后立谷梁春秋。上因令向受谷梁春秋传。与诸儒讲五经于石渠。拜郎中给事黄门。迁谏议大夫给事中。向后为宗正。向为人简易。无威仪。廉清乐道。不交接世俗。专精思于经术。昼读书传。夜观天文。或寝不达旦。

　　四年春正月。诏曰。朕惟耋老之人。发齿堕落。血气衰微。亦无暴虐之心。今或罹文法。拘执囹圄。不终天命。朕甚怜之。自今以来。诸年八十以上。非诬告杀伤人。他皆勿坐。遣太中大夫李彊等十二人。循行天下。存问孤寡。观风俗。察吏治得失。举茂才异论之士。二月。河东霍征史等谋反诛。三月诏曰。乃者神雀五采以万数。集长乐未央北宫高寝甘泉泰畤殿中。及上林苑。朕之不逮。寡于德厚。屡获嘉祥。非朕之任。其赐天下吏民爵。三老孝弟力田。鳏寡孤独各有差。秋八月。赐功臣适后黄金。人二千斤。赐故右扶风尹翁归子黄金百斤。以奉其祭祀。翁归。字子沈。其清洁语不及私。温良谦退。不以行能骄人。然任刑威。京师畏之。其奸邪游侠。皆有名藉。盗贼发。其比伍辄使以类推迹其所过抵。率常如其言。初。田延年为河东太守。召见故吏五六十人。令有文者东。有武者西。翁归独伏不肯起。将曰。文武兼备。惟所施设。延年乃与语。大奇之。自以为不及。翁归遂举孝廉。后为东海太守。过辞廷尉。于定国欲以邑子二人嘱讬。且令坐后堂待见。及与翁归语终日。不敢见之。己而谓其邑子曰。此贤将。汝不任事也。且不可干以私。丙寅。大司马卫将军张安世薨。安世以大司马领尚书事。职典枢机。谨慎周密者。定大政已决。辄称病出。闻有诏令乃大惊。使吏之丞相府问焉。自朝廷大臣。莫知其预议也。常有所荐。其人来谢安世。安世大恨之。以为举能达贤。岂有私谢邪。后绝不通。有郎功高不调。自言安世。安世曰。以君之功高。明主所知。绝不许。已而郎果自迁。幕府长史或谓安世曰。将军为明主股肱。而士无所进。议者以为讥。安世曰。明主在上。贤不肖较然。人臣自修而已。安知士而荐之。其匿名迹。远权势。皆如此。然安世家僮七百人。各有技巧。积累纤微。故能殖其货。富将拟过霍氏。然身衣戈绨。夫人纺绩。车服甚节。安世薨。子延寿为嗣。自以身无功德。何以久堪先人大国。数上书让减户邑。又因从弟阳都侯彭祖。口陈至诚。彭祖。初上微时。与同砚席读书。上亲之。上以延寿为有让。乃徙封平原侯。户口如故。租税减半。遣使至乌孙求车师前王。是岁车师王乌贵靡自乌孙至。赐第舍。令与妻子居。是时比年丰。嘉谷玄稷。降于郡国。金芝九茎。产于函德殿铜池中。九真献奇兽。南郡获白虎。献其皮骨爪牙。神雀仍集。

前汉孝宣皇帝纪卷第十九
神雀元年春正月。行幸甘泉。郊泰畤。三月行幸河东。祠后土。赐天下勤事吏及民爵。鳏寡孤独高年帛。所赈贷贫民勿收。行所过无出田租。诏曰。夫江海、百川之大者。今阙无祀。其令祠官以时祠江海及洛水。胶东王相张敞为京兆尹。敞字子高。河东人。先是敞为洛阳太守。郡内清治。上书自请曰。山阳户九万三千。计盗贼未得者十七人。他课皆如此。臣久居闲处。而忘国事。非忠臣也。请治剧郡。时胶东盗贼并起。长吏不能治。乃拜敞为胶东王相。至郡。明设购赏。开贼盗令相捕斩除罪。吏追捕有功。上名尚书。调补县令者数人。国中清平。王太后数游猎。敞上书谏曰。臣闻秦王好淫声。华阳后为之不听郑卫之曲。楚庄王好畋猎。樊姬为之不食鸟兽之肉。口非恶甘旨。耳非恶丝竹也。所以抑心意。绝嗜欲者。将欲率二君全宗祀也。礼。君母出门则乘軿辎。下堂则从傅母。进退则鸣佩玉。内饰则结纫绸缪。此则至尊至贵。所以自敛制。不自恣纵之义也。今后姿质淑美。慈爱宽仁。诸侯莫不闻之。而少以畋猎从恣为名。于是以此上闻。亦未宜也。唯观览于往古。合行于来今。令后姬有法则。臣下有所称颂。及为京兆尹。长安多盗贼。自赵广汉后。守尹皆不称职。敞到则求问长安父老。偷长得数人。皆温厚。出从僮骑。闾里以为长者。敞皆召见责问。赦其罪。令致诸偷。偷长曰。今君一旦召诣府。恐诸偷惊散。请一切受署。敞皆补为吏。遣归休。置酒。诸小偷悉贺。饮酒醉。偷长阴以赭土污其衣。吏坐里门阅出。衣赭污者悉收。一旦乃得数百人。由此桴鼓希鸣。世无偷盗。敞治京兆。修广汉之迹。其方略耳目不及广汉。然颇以经术儒雅。以辅其政。不纯用刑。故能免于戮。西羌反。夏四月后将军赵充国讨西羌。充国字翁孙。陇西人也。时年七十六。初出兵。上问谁可将者。充国曰。无逾老臣。愿陛下以兵属老臣。勿以为忧。上笑曰诺。充国既行。尝以远斥候为务。行必有战备。止必坚营壁。尤能持重。爱士卒。先计而后战。遂至西部都尉府。日飨军士。虏数挑战。充国坚守。于是酒泉太守辛武贤奏。言郡兵皆屯备南山。北边空虚。势不能久。或曰至秋冬乃进兵。此虏在境外之策也。今虏朝夕为寇。胡地苦寒。汉马不能冬。屯兵在武威张掖酒泉。万骑已上可以悉发。以七月上旬齎三十日粮。分兵并出张掖酒泉。合击罕幵在鲜水之上者。虏以畜产为命。今皆离散。兵出虽不尽诛。且夺其畜产。虏其妻子。复引军还。冬复击之。大兵仍出。虏必振壤。上下其书于充国。充国以为武贤欲轻引万骑。为两道出张掖酒泉。回远千里。以一马自驮负三十日食。为米二斛四斗麦八斛。又有衣装兵器。难以追逐。勤劳而至。虏必商军进退。稍稍引去。逐水草。入山林。随而深入。虏必据前险。守后阨。以绝粮道。必有伤危之忧。而武贤以为可夺畜产虏妻子。此殆空言。非至计也。又武威张掖皆当北塞。有通谷水草。臣恐匈奴与羌有谋。且欲大入。其郡兵尤不可悉发。先零首为叛逆。他种劫略。故臣欲捐罕幵闇昧之过。隐而勿彰。先行先零之诛以振动之。宜悔过反善。因舍其罪。选良吏抚循和辑。此全师保胜。安边之长策也。上下其书。公卿议者。咸以为先零兵盛。而负罕幵之助。不先破罕幵。则先零亦未可图也。上乃拜侍中许延寿为彊弩将军。即拜酒泉太守武贤为破羌将军。赐玺书嘉纳其奏。因以书敕切让充国曰。将军不早及秋共水草之利。争其畜食。欲至冬。虏皆畜食。多藏匿山林中。依险阻。将军士卒寒。手足皲瘃。宁有利乎。将军不念中国之费。而欲以岁数而胜微。将军谁不乐此者。今诏破羌将军武贤等击罕幵。将军其自引兵便道西并进。虽不相及使虏闻东方北方兵并来。分散其心意。离其党与。虽不能殄灭。当有瓦解者。勿复有疑。夏六月有星孛于东方。秋七月大旱。充国上书曰。臣前奉诏告谕罕幵。宣天子至德。以解其谋。罕幵之属。皆知明诏。今先零已为寇日久。而罕幵未有所犯。今先击罕幵。释先零。赦有罪。诛无辜。去一难。就两害。诚非陛下本计也。先零欲为背叛。故与罕幵解仇结约。其心恐汉兵至而罕幵背之。先击罕幵。而先零必救之。以坚其交。迫胁诸小国种附者稍集。虏兵浸多。用力数倍。恐国家忧累繇十年数。不一二岁而已。臣之愚计。先诛先零。则罕幵之属。不烦兵而服之矣。以今进兵。诚未见其利。上乃玺书报从充国计击先零。充国引兵至先零。虏久屯聚解弛。望见大军。弃车重欲渡湟水。水道阨狭。充国曰。此穷寇不可迫也。缓之则走不顾。急之则还致死。乃徐行驱之。虏赴水溺死数百人。乃降。斩首五百余级。虏遂败走。获牛马羊十万余头。车四十余两。兵至罕幵地。令军无燔烧聚落。刍牧田中。罕幵羌闻之喜曰。汉兵果不击我。豪靡忘使人来言。愿得故地。充国以闻。未报。靡忘自来归充国。充国以闻。赐饮食。遣还谕种人。罕幵竟不烦兵而降。上赐充国书。令破羌将军为充国副。进兵击先零。时先零降者万余人。充国度其必壤。欲罢骑兵。留屯田。或谏曰。将军数不奉诏。一旦绣衣来责。将军身不能自保。何国家之能安。今此利病之间。又何足争。充国曰。是何言之不忠也。今汉兵久不决。四夷卒有动摇。相因而起。虽有智者。不能善其后事也。诸君徒欲自营。不为国计也。吾固以死争之。明主可以忠言。遂上屯田罢兵状。奏曰。虏易以计破。难以用兵。臣愚以为击之不便。今吏士马牛谷粮刍□之费甚重。转输不能给。愿罢骑兵。留屯田。兵士屯要害处。益畜积。省大费。谨上屯田处器用簿。上报曰。如将军计。虏何时伏诛。兵当何时得决。其熟计复奏。充国上状曰。帝王之兵。以全取胜。今虏亡其美地茂草。寄讬远遁。骨肉离心。人有叛志。散师屯田。以待其变。此坐支解羌虏之具也。臣谨条屯田便宜十一事。分步兵九校。吏士各万人。留屯田以为武备。因田致谷。威德并行。一也。排抑羌虏。使不得肥饶之地。分破其众。成相叛之渐。二也。居民得并田作。不失农业。三也。军马一月之食。度支田土一岁。罢骑兵以省大费。四也。至春省甲。士卒漕运谷至临羌。以示胡虏。扬威武折冲之具。五也。以闲暇时伐材木。缮治邮亭。充入金城。六也。兵出乘危徼幸。不出。使虏因窜于风寒之地。罹于疾疫霜露之患。坐得必胜之道。七也。亡经险阻远迫死伤之患。八也。内无损威武之重。外不令虏得乘间之势。九也。又无惊动河南大小罕幵。使生他变之忧。十也。治皇□中道桥。令可至鲜水。以制西域。申威西极。使师从枕席上过。十一也。既省大费。徭役豫息。以戒不虞。十二也。诏复报曰。将军独不计虏兵将攻挠屯田者。及杀略人民。将何以止之。大小罕幵前言。我告汉军先零所在。兵久不往。得无不分别人而并击我邪。其意常恐。今兵不出。得无变生。与先零为一。熟计复奏。充国奏曰。虞失地远客。分散饥寒。皆闻天子明诏令相捕斩之赏。臣愚以为其势自坏。今留屯田。地势平易。多高山远望之便。部曲相保。堑垒木樵。便兵饰弩。烽火相连。势足并力。以逸待劳。兵之大利。骑兵虽罢。虏见屯田为必擒之具。必有土崩以归之意。宜不久矣。今虞马羸瘦。必不敢捐其妻子于他种中。远来为寇。又见屯田兵精。必不敢将其累重还归故地。若为小寇。势不足患。臣闻战不必胜。不苟接刃。攻不必取。不敢劳众。释坐胜之道。乘从危之势。兵不见其利。而内自疲弊。贬重自损。非所以示蛮夷也。又大兵一出。还不可复留。湟中亦不可空。如是徭役自复发也。且匈奴不可不备。乌桓不可不忧。今见转运烦费。倾国家不虞之用。以赡一隅。臣愚以为不便。且校尉临众。宣明威德。奉厚币。抚循罕幵羌众。喻以明诏。必无异心。不足以疑故出兵。臣今奉诏出塞。引军远攻。罢天子之精兵。散车甲于山野。虽无尺寸之功。偷得避嫌之便。而无后咎。此人臣不忠之利。非明主社稷之福也。臣不敢避斧钺之诛。谨昧死以闻。充国初奏事。议臣非难充国。十七人中十五人。最在后十三人。有诏诘前言不便者。皆顿首服。于是诏报听之。京兆尹张敞上书。言充国兵在外已经夏。发陇西以北安定以西吏民给输。田事废。业无余积。虽羌虏必破。来春民必困乏。愿令诸有罪。非盗贼受财杀人犯不道者。皆得以差入谷。比八郡赎罪。务益致谷。以备预百姓之急。事下有司。左冯翊萧望之曰。民含阴阳之气。有仁义利欲之心。在上之教化。虽尧舜在上。不能去民利欲之心。而能令其利欲不胜仁义也。虽桀纣在上。不能去民好义之心。而能令其好义不胜利欲也。故尧舜桀纣之分。在于义利而已矣。故道民不可不慎也。令民以粟赎罪。则富者得生。贫者独死。是贫富异刑而法不一也。人情父兄囚絷。闻以财得生。为人子弟者。将不顾死伤之患。败乱之行。以赴财利。求亲戚一人得生。十人已死。如此则伯夷之行坏。公绰之名灭。政教一倾。不可卒复。古者藏财于人。不足则取之。有余则与之。故诗云。爰及矜人。哀此鳏寡。上惠下也。又曰。雨我公田。遂及我私。下惠上也。今西边之役。民失作业。虽户赋口敛以赡其用。古之通道也。百姓莫以为非。以死救生恐未可。陛下布德施教。教化既成。尧舜无以加也。今议开利路以伤既成之化。臣窃痛之。上复下其议。敞曰。令罪人出钱减死。便于烦扰良民横兴赋敛。又诸盗贼及杀人犯不道者皆不得赎。首匿见知纵犯所不当得为之。属议者或颇言其法不可蠲除。今因此令赎甚明。何伤教化所乱。甫刑之罚小过。赦薄罪。赎有金选之品。其所从来久矣。何贼之敢生。今凉州方秋饶之时。民尚饥乏。况至来春。必将大困。不早虑赈恤必全之策。而引常经以难常人。常人可与守经。未可与从权也。望之复对曰。先帝圣明。贤良在位。立宪垂法。为无穷之基。故今布令曰。边郡数被兵难饥寒。夭绝天年。父母相失。天下共给其费。故为军旅卒暴之事。臣闻天汉四年。常使罪人赎罪。出钱五十万。减死一等。豪彊吏民。请夺假借。至为盗贼以赎罪。奸邪并起。臣以为使死罪赎之败也。故曰不便。时丞相御史大夫以为羌虏且破。转输略足相给。遂不施行敞议。赐大司农朱邑子黄金百斤。以奉祭祀。邑字仲卿。庐江人。身为列卿。居处节约。奉禄以供九族乡党。家无余财。敦厚公正。不可交以私。上甚重之。将死。属其子曰。我故桐乡啬夫。其民爱我。必葬我桐乡。后世子孙奉祀。不如桐乡。桐乡民为起立祠。岁时常祭之。是岁韩增为大司马车骑将军。封龙□侯。

　　二年春正月乙丑。甘露降。凤皇集于京师。群鸟从之有万数。夏五月西羌平。斩其首恶大豪杨玉首以降。置金城属国。以处降羌。赦天下。后将军充国还。所善浩星赐。迎说充国曰。众人皆以破羌彊弩将军出击。斩首获降。虏以破坏。然有识者以为虏势穷困。兵虽不出。必自服矣。虽然。将军即见上。宜归功于二将军。充国曰。吾年老矣。爵位已极。岂嫌伐一时之功哉。兵势国之大事。当为后法。老臣不以余命。一为陛下言兵之利害。卒死。谁当复言之者。卒以其意对。上然其计。武贤由是怨充国。上书告充国子中郎将邛。前从军在西羌时。言车骑将军张安世。常不快上意。上数欲诛之。邛家将军为上言安世事孝武皇帝数十年。称忠谨。宜见全恕。由是得免。邛又坐禁止。而入至充国幕府司马中乱屯兵。邛下吏自杀。充国乞骸骨。赐金。安车驷马。免罢就第。充国初以司马从二师将军击匈奴。大为虏所困。汉军乏食数日。死伤者多。充国与壮士百余人溃围陷阵。二师引军随之。遂得解。身被二十余疮。武帝叹之。擢为车骑将军长史。太始之际。与霍光定策安宗庙。封营平侯。秋。匈奴大乱。日逐王先贤单于来降时卫司马会稽人郑吉使护鄯善西南道。以攻破车师。日逐王请降于吉。吉发诸国兵五万人。迎日逐王。口万二千人。小王将十二人。及河曲。颇有亡者。吉追斩之。遂将诣京师。封日逐王为归德侯。吉为安远侯。使吉并护车师以西北道。故号都护。都护之号。自吉始也。于是吉始中西域而立幕府。治□垒城。镇抚诸国。汉之号令。颁于西域。始自张骞。而成于郑吉。九月。司隶校尉盖宽饶下狱自杀。宽饶魏人。为儒学者所宗。刚直公清。数干犯上意。在位久不迁越。先之者多。宽饶自伐其行能。意终不满。时上方用刑法。任中书官。宽饶奏封事曰。方今圣道浸微。儒术不行。以刑狱为周召。以法律为诗书。又引易传。言五帝官天下。三王家天下。家以传子孙。官以传圣贤。若四时之运。成功者去。不得其人。不居其位。书奏。上以宽饶为怨谤。下其书。时执金吾议。以为宽饶旨意欲求禅。大逆不道。遂下狱。谏议大夫郑昌上书曰。司隶校尉。食不求饱。居不求安。进有忧国之心。退有死身之义。上无许史之属。下无金张之讬。职在司察。直道而行。多仇少与。上书谏国事。下有司。劾以大辟。臣幸得与大夫之后。官以谏为名。不敢不言。上不听。遂下廷尉。宽饶引佩剑自杀。宽饶为司隶。京师肃清。居贫。子弟常步行。自戍北边。然性颇深刻。刺举无所回避。贵戚大臣。人人相与为怨。平恩侯许伯入第。丞相御史大夫中二千石皆贺。宽饶不贺。许伯请之。乃往。从西阶上。东向特坐。许伯自酌。宽饶曰。无多酌我。我有酒狂。丞相笑曰。次公醒而如狂。何必酒也。坐皆属目卑下之。酒酣作乐。长信少府檀长卿起舞。为沐猴与狗斗。坐皆大笑。宽饶不悦。仰视屋而叹曰。富贵无常。忽辄易人。如此传舍。所阅多矣。唯谨慎者得久矣。君侯可不戒之。因起趋出。劾奏长信少府。以列卿而猴舞。失礼不敬。上欲罪少府。许伯为请。乃止。宽饶初为卫尉司马。先是司马在部。见卫尉拜谒。尝为卫尉徭役。使市买。宽饶案旧令。遂揖卫尉。卫尉私使宽饶。宽饶以令诣府门谒辞尚书。尚书责问卫尉。由是不敢私使。而司马不拜。宽饶为司马。断其单衣令短。躬案行士卒。抚循之甚有恩信。及岁尽交代。上临飨。罢卫士卒。数千人皆叩头。请留一年。以报宽饶厚德。匈奴单于遣名王奉献贺正。始和亲。

　　三年春。起乐游苑。二月丙辰。丞相魏相薨。四月戊辰。御史大夫邴吉为丞相。吉起刑法小吏。及为丞相。以礼让临下。掾吏尝有罪。辄与长休假。无案验。吉曰。丞相府有案吏之名。窃陋焉。公府不案吏。自吉始也。驭吏嗜酒。醉欧吐吉车茵。西曹白命斥之。吉曰。以醉之失去士。此人将安所容乎。西曹忍之。此不过污丞相车茵耳。后边虏入塞。发奔命卒。至此驭吏习边事。见驿骑持赤白囊。知虏入塞。遽白吉。因曰。恐虏复入。长吏皆老。不任兵马。宜可预视。吉即案省。未毕。有召问至。吉具对。御史大夫不能详知所以。得谴让。而吉见谓忧边思职。吉叹曰。士无不可容。向不闻驭吏之言。何见劳勉之有。吉尝逢见郡斗。死伤横道边。不问。前行见人逐牛。牛吐舌喘息。吉使骑问逐牛行几里已喘。掾吏独谓丞相前后失问。以讥吉。吉曰。人斗相杀。长安令京兆尹之职。岁尽。丞相课其殿最。奏行赏罚而已。丞相不亲小事。非所以道路问也。方春少阳用事。未可以暑。恐牛近行用暑喘。此时气失节。恐有所伤害。三公典调阴阳。职所当忧。是以问之。吉子显为议曹掾。从祝高祖庙。至夕牲日。乃使出取斋衣。吉怒曰。宗庙至重。而显不敬。亡吾爵者必显也。秋七月甲子。大鸿胪萧望之为御史大夫。八月诏曰。吏不廉平。则治道衰。今小吏皆勤事。而俸禄薄。欲无侵涣难矣。其益吏百石已下。俸五十斛。是岁光禄大夫梁丘贺为少府。贺字长翁。琅邪人。初以能心计为武骑。后为郎。上祠孝昭庙。先驱。旄头大剑。挺坠于地。首陷泥中。刃向上。乘舆马惊。于是上召贺筮之。曰有兵不吉。上还。乃使有司代祠。是时霍氏外孙任宣为代郡太守。坐谋反诛。宣子章为公车丞。夜亡。乃玄祛服。入庙。执戟郎间。欲为逆。发觉伏诛。其后明而入庙。自此始也。贺以筮有应。由是近幸。为大夫至少府。为人小心周密。上信重之。贺明易。贺子临亦精于易。为黄门侍郎。讲论于石渠。

　　四年春二月。诏曰。迺者凤皇甘露。降集京师。嘉瑞并见。修兴五帝太一后土之祠。鸾凤翱翔。降集于旁。齐戒之暮。神光显着。及荐鬯之夕。神光交错。或登于天。或降于地。从四方来集于坛。上帝嘉飨。海内承福。其赦天下。赐民爵。鳏寡高年帛。夏五月。颍川太守黄霸。以治行尤异。秩二千石。赐爵关内侯。加赐黄金百斤。颍川吏民有行义者。爵人二级。力田一级。其贞洁顺女赐帛。霸为政。尚先教化。而后刑罚。务农桑。节用殖财。去食谷马。聪明尽知下情。尝使吏人有所案察。吏还。霸劳曰。甚苦。食于道旁。乃为鸟所盗肉。吏大惊以为神。以霸且知其委曲。毫厘不敢有隐。民有鳏寡孤独死者。霸告吏曰。某处大木可为棺。某亭猪子可为祭。吏往皆如其言。吏民不知所出。皆称神明。奸人去入他境。许丞老病耳聋。督邮白欲逐之。霸不听。或问其故。曰。数易长吏。送故迎新之费。乃为奸吏因缘。公私费耗甚多。皆出于民。新长吏又未必贤。凡治道去其太甚耳。霸外宽内明。得吏民心。户口岁增。治为天下第一。五月。诏郡国举贤良。匈奴遣弟呼留若胜之来朝。冬十月。有凤十一集杜陵。十有一月。河南太守严延年有罪弃市。延年为治严酷。冬月传属县囚会府下。流血数里。河南号曰屠伯。府丞年老颇悖。素畏延年。恐见中伤。延年实亲厚之。而丞愈自恐。自筮得死卦。乃求告。至京师上书。言延年罪名十事。拜奏。因饮药自杀。以明不欺。事下案验。有此数事。延年坐诽谤政理不道。先是延年母从东海来。适见报囚。母怒延年曰。天道神明。人不可独杀。行矣去汝东归。埽除墓地待汝耳。母还归。复为宗族昆弟言之。后岁余而诛矣。延年虽酷。然敏于政事。令行禁止。郡国肃清。先是为涿郡太守。豪彊放纵。盗贼横行。吏民皆曰。宁负二千石。无负豪彊大家。延年至则案诛大姓高氏等。所杀十人。郡中畏栗。道不拾遗。初上即位。延年为御史。劾奏霍光擅废立主上。无人臣礼。大不道。奏虽寝。朝廷肃然敬惮之。延年兄弟五人。皆有吏才。至二千石大官。东洋贤于严母。号曰万石严妪。延年次弟彭祖。有才艺。学春秋。明传经注记。即名严氏春秋也。官至左冯翊太子太傅。不求当世。为儒者宗。或谓彭祖曰。天时不胜人事。君不修小礼曲意。无贵人左右之助。经义虽高。不至宰相矣。愿少自勉。彭祖曰。大凡通经术。故当修先王之道。何可委曲从容。苟求富贵乎。卒以太傅官终。十有二月。凤皇集上林。
  </div>
  <div class="pagination">
   <a href="前汉纪_page3.html">
    上一页
   </a>
   <a href="前汉纪.html">
    1
   </a>
   <a href="前汉纪_page2.html">
    2
   </a>
   <a href="前汉纪_page3.html">
    3
   </a>
   <span class="current-page">
    4
   </span>
   <a href="前汉纪_page5.html">
    5
   </a>
   <a href="前汉纪_page6.html">
    6
   </a>
   <a href="前汉纪_page7.html">
    7
   </a>
   <a href="前汉纪_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
