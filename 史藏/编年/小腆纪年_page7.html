<!DOCTYPE html>
<html>
 <head>
  <meta charset="utf-8"/>
  <title>
   小腆纪年 - 第 7 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   小腆纪年 - 第 7 页/共 72 页
  </h1>
  <div class="content">
   徐鼒曰：唐通之降也，或曰迎降。或曰通迎战，忽营中一虎冲跃，通惊仆，被虎擒啮；贼众四合，虎卸皮下，乃贼将谷大成伪扮者，通就执乃降。总之，为降将军无疑也。不日何？阙疑也。

　　闯贼陷明昌平州（考曰：计六奇曰：『他本载昌平十二月破，李守鑅死；而「甲乙史」载十二日李守鑅死，十六日昌平陷。予谓十二杀守鑅，则昌平之破可知。载十六者，十六始报上耳』！鼒谓计说非也。昌平去京师九十里，乌有十二日破而十六日始闻之理？且贼锋剽忽，岂有十二日已破昌平，迟四日后始至京城，使得其守备？贼计不如是之拙也。「三朝野纪」、「明亡述略」、「烈皇小识」、「纪事本末」俱云十六日昌平陷，「传信录」云十五日），总兵李守鑅死之。贼焚十二陵，分兵掠通州。

　　是日黎明，昌平陷，诸军皆降。守鑅骂贼不屈，手格杀数人，人不能执；贼众围之，乃自刎。贼遂焚十二陵享殿，伐松柏。传檄京师，分兵掠通州粮储。明帝方御殿，召考选诸人问筹饷安人。滋阳知县黄国琦对，称旨，授给事中。余以次对。未及半，忽秘封入，明帝览之色变，即起入。诸臣立候，移刻命俱退，始知为昌平失守也。

　　明京营兵溃于新桥南，闯贼遂薄京师。

　　先是，贼信急；王承恩以『守城不如守关』白，遣万人往。乃贼不由居庸，从柳沟抄陵后以入；万人失道，未尝与贼遇。李国祯谓：『守不如战』。发三万人营新桥南，据八阵图，包十五里以为屯。贼至沙河，闻炮响，则三万人齐溃，甲仗、火器尽以资贼。贼自西山达沙河，连营无隙地，竟夜火光烛天。京师羸弱数万人，饷久阙，又无炊具，人给百钱，市饭为餐，无不解体。而贼自入中原，破秦、晋，窥畿辅空虚，潜遣其党辇金钱、毡罽为大贾列肆都门或挟赀充衙门掾吏，刺阴事。都中遣拨马探之，贼厚贿结之，拨马无一还者。有数百骑至齐化门，迤平则门而西（考曰：「北略」、「传信录」谓：『贼于十六日夜犯平则门。按十七日远尘冲天，寇深矣，俄攻平则、彰义门矣』云云。是十六日夜尚未犯门也。盖虽未犯门，而自沙河连营直进，已薄京师矣。又「北略」载京营之溃于十七日，误也。「绥寇纪略」「补遗」谓：『贼至沙河，闻炮响，则三万人溃散』。则是十六日事）；营兵诘之，曰：『阳和兵之勤王者』。实贼候骑也。  
　 

卷第四

　　乙巳（十七日），闯贼围明京师。

　　是日，早朝召对；诸臣皆惶恐莫对，嘘唏泪承睫。明帝书御案：『文武官个个可杀，百姓不可杀』；示司礼监王之心，随拭去。吴履中复申捐赀募兵议。魏藻德曰：『营兵屡守城，尚胆怯惊走；百姓非素习，益畏惧，恐致误事』。乃止。

　　昧爽，开西直门，纳避难者。内官坐城上，以令箭下，门立启；勋戚大臣无敢诘问。漏巳刻，急足叩城下曰：『远尘冲天，寇深矣』！内臣使骑探之，报曰：『游骑也』。不为意。日午，有五、六十骑弯弓贯矢突至西直门，大呼开门，始知寇至。守卒亟发炮，毙二十骑，难民死数十人，门始闭。须臾，贼大至，方报过芦沟桥，俄攻平则、彰义各门矣。炮子如雨，火光际天。范景文、周凤翔、马世奇聚语殿门。李国祯匹马驰入，汗沾衣；内侍呵止之。国祯曰：『此何时也，君臣即欲相见不多得矣』！入，伏地哭曰：『守城军不用命矣！鞭一人起，一人复卧。奈何』？明帝哭，诸臣亦哭。因命内官乘城，括中外库金犒军。内官自以为有劳，益负气，谩骂文臣曰：『若等平时窃富贵，今事急而苦吾辈用力』！有文臣职分守者，上城视守具；亦赤棒格之曰：『尔何知』！诸臣坐视而已！

　　闯贼攻明平则门，京营将军贺珍、千总徐文朴战死。

　　珍屯平则门外，部下纔千骑；杀伤至二百骑，犹力战。度不敌，叱卒：『去！我自一人当之』。有数卒不忍去，从珍陷阵死。文朴屯德胜门外，率所部迎战；至平则门，苦斗死。珍，保定人。文朴，顺天人（考曰：本钱■〈甹只〉「甲申传信录」）。

　　徐鼒曰：特书何？嘉死节且以愧诸臣也。京营部将千百计，平时糜饷，临敌投戈；死国事者，二人而已。噫！

　　丙午（十八日），闯贼纵明叛监杜勋入城。是日，明京师外城陷。

　　丙午早，喧传勤王兵到；盖唐通叛兵，诡索饷也。巳刻，黄沙障天，日无光；忽风雨雷雹交作，九门道无行人。炮声益急，缘城廨舍倾圯，流矢坠城中如猬。贼仰语守兵曰：『亟开门，否且屠矣』！守者空炮挥手示贼，贼稍退，炮空响而已。贼驱城外居民负木石填濠，急攻。俄发万人敌大炮，误伤数十人；守者惊溃，阖城号哭奔窜。明帝叹息，与阁臣言：『不如大家在奉先殿完事』。左谕德杨士聪、卫允文入直，语阁臣：『左良玉、吴三桂俱封，而遗刘泽清；临清地近，可虞也』。揭上，封泽清东平伯。

　　自成对彰义门设座，晋王、秦王左右席地坐；杜勋侍侧呼城上人：『莫射，我杜勋也，可缒下一人以语』。守者曰：『留一人为质』。勋曰：『我杜勋一无所畏，何质为』！提督太监王承恩缒之上。勋言：『闯人马强众，议割西北一带，分国王并犒军银百万，退守河南』。明帝召见平台，魏藻德在焉。勋言：『闯既受封，愿为朝廷内遏群寇，尤能以劲兵助制辽藩；但不奉诏与觐耳』！明帝语藻德曰：『事已急，可一言决之』。藻德默然俯首而已。明帝忧惑不能坐，倚龙椅后立，再四询；藻德终无一词。明帝命勋且回话，计定另有旨。又有守陵监申芝秀自昌平降，亦缒城入，备述贼犯上语，请逊位。明帝叱之。内臣请留勋，勋曰：『有秦、晋二王为质，不返则二王不免矣』！乃纵之还。勋与守珰耳语良久，语不闻（考曰：「北略」有『勋劝皇上自为计，遂进琴弦及绫帨』云云，妄也。勋只身入城，传贼语、招同类是意中事，岂敢逼帝自杀乎？又勋语王相尧、褚宪章曰：『吾辈富贵自在也』；此亦妄也。是何言，岂可在城上昌言于众乎？「绥寇纪略」「补遗」谓：『与诸珰耳语良久，语不闻』；是也。又褚宪章，「传信录」以为十七日放炮炸死。「绥寇纪略」「补遗」亦载之内臣殉难中）。

　　勋既出，明帝推龙椅倒地而入；藻德遂出。贼驾飞梯攻西直、平则、德胜三门，太常卿吴麟征登城，见势不支，驰入告。至午门，遇藻德；曰：『皇上烦甚，已休息，不必入也』。麟征流涕，请得以非时见；藻德手挽之出。左都御史李邦华至正阳门，欲登城，为中贵所拒。兵部尚书张缙彦奏曰：『臣屡欲觇城上守御，为监视抑沮；今曹化淳、王化成缒贼杜勋上城，恐有不测』！手诏遣缙彦按之。至城，沮之如故；示以上命，始登。问：『杜勋安在』？云：『昨暮上，今晨下之；已上闻，无容致诘。尚有秦、晋二王在城下，亦欲通语』。缙彦曰：『二王既降贼，如何可上』？化淳拂衣去。因阅城上，守卒寥寥。兵部侍郎王家彦痛哭曰：『监视将营兵调去，李襄城处尚有十之四，家彦所守两堵仅一卒』。语未竟，城下坎墙声急，王承恩炮毙数人；化淳、化成饮酒自若。明帝召驸马都尉巩永固以家丁护太子南行。对曰：『臣等安敢私蓄家丁；即有之，何足当贼』？乃召王承恩饬内员，备亲征。申刻，彰义门忽启，盖曹化淳献城也。贼大众驰入，官军鸟兽散焉！

　　徐鼒曰：吴伟业之言曰：『自崔、魏以后，内珰视权宠为固然；见主上之且信且疑，王裕民、刘元斌未能免于刑戮，虽恩礼弗改，将必有以大失其心。一遇危急，即涣然离矣。且京营已矣，东厂锦衣卫虎冠之卒不下数千，岂有贼在畿甸、奸细布列城中，辑事者恬焉不察？此曹子乌足任也！自古国蹙君危，必有大臣领城门兵为之扞圉，以同其生死；今以刀锯阘冗之流如儿戏，以至于败。忠如王承恩者，幸得以其身从。呜乎！三百年来君臣阔绝，其密迩万不及北司；人主孤危，已落近幸之手。虽以帝之明察，前后左右罔非刑人。兵制、军机牵于黄门之壅遏，不能厘举。缘此抵于危亡，而终与宦者同绝：可以见宫府之情睽而安危之计误也。其所由来非一日之积矣，可不戒哉！

　　丁未（十九日），明帝崩于万岁山。是日，明京师内城陷，皇后周氏及大学士范景文等死之。

　　丙午（十八日）夜，明帝闻外城破，徘徊不能寝。同王承恩登万岁山，望烽火烛天；回干清宫，朱书谕：『成国公朱纯臣提督内外诸军事，夹辅东宫』。命内臣持至阁，阁臣已散。回宫见皇后曰：『大事去矣！尔为天下母，宜死』。后恸哭曰：『妾事陛下十八年，卒不听一语。今日同死社稷，亦复何憾』！明帝凄怆不复顾，辄意气自如；御便坐，呼左右进酒，正色而进金卮者十数皆釂。左右慑伏，仰视不敢动。大声传趣两宫及懿安后自尽，曰：『莫坏皇祖爷体面』！宫人复命，犹以娘娘领旨对，叩头跪起如平时。既而曰：『传主儿来』！谓太子、永、定二王也。太子、二王入，犹常服。明帝曰：『此何时，弗改装乎』！命持敝衣至，为解其衣换之。且手系其带而告曰：『社稷倾覆，使天地祖宗震怒，实尔父之罪也。然尔父亦已竭尽心力。汝今日为太子、明日为平人，在乱离之中匿形迹、藏名姓，见年老者呼之以翁、少者呼之以伯叔。万一得全，来报父母仇，无忘我今日戒也』！左右不觉哭失声，班始乱。明帝起，入中宫，见后已自经，拔剑撞其悬而转之，知已绝。乃入寿宁宫，长平公主年十五，方哭；明帝曰：『汝何故生我家』？挥之以刃，殊左臂。斫昭仁公主于昭仁殿，年六岁矣。巡西宫，刃袁贵妃，扑地未殊；复刃所御妃嫔数人。乃召王承恩入语，移时复进酒对饮。时漏三鼓，乃携承恩手，微服易靴，手持三眼枪；杂内监数十人，皆骑而持斧。出东华门至齐化、崇文门，不得出，走正阳门（考曰：帝微服易靴夺正阳门事，「绥寇纪略」「补遗」以为入宫饮酒、后妃自尽前事。「北略」诸书以为后妃自尽后事；叙次详核，今从之）。守者疑内变，炮矢相向；告之曰「大驾」！乃止。还至白家巷，望城上悬白灯者三。初，与守城官约以白灯三为城破之信也。知大事已去，因过朱纯臣第问计；阍人以在外赴宴辞。走安定门，门坚不可启；漏五下矣。乃回宫御前殿，手自鸣钟集百官，无一至者。乃散遣内官，自经于万岁山之寿皇亭（亭新成，所阅内操处也）。王承恩对缢。

　　时宫中大乱，内监宫女哗而迸出东华门。昧爽，天忽雨，云雾四塞，俄微雪。贼砍杨树为云梯，使孩儿军从东北猿升而上。孩儿军者，贼所选童子，习杀掠，闵不畏死；一云翦毛贼者也。守兵见孩儿军上，即弃衣、投刀避下城。贼入东直门，光时亨降。顷之，各门俱启；或云曹化淳弟曹二内应，或曰王相尧开门迎也。贼千骑入正阳门，抱箭投曰：『持归、闭门者不死』。众闭门。又呼：『开门者不死』。于是开门；设「大顺永昌」香案，书「顺民」二字于门焉。

　　史所纪殉难者，文臣二十人。妻子奴仆殉者：大学士吴桥范景文投龙泉寺古井死，一妾殉；翰林院学士上虞倪元璐酬酒汉寿亭侯像前自缢死，一门十三人殉；刑部侍郎泽州孟兆祥守正阳门不屈死，妻何氏、子进士章明、妇王氏殉；庶子山阴周凤翔赋诗自经死，二仆殉；谕德杞县刘理顺书绝命词自经死，妻万氏、妾李氏、子孝廉并婢仆十八人殉；庶子无锡马世奇作书别母自经死，妾朱氏、李氏殉；兵部郎中霍州成德哭奠梓宫归，杀幼子，偕母张氏自经死，妻张氏、一妾、一妹殉；主事金铉投御河死，母张氏闻之投井死，铉妾王氏、弟诸生錝殉；检讨休宁汪伟与妻耿氏两缳分左右缢死；御史鄞县陈良谟赋诗与妾时氏分两缳死。冠带危坐文丞相祠仰药死者，左都御史吉水李邦华（考曰：李邦华，诸书或云自缢，「传信录」以为仰药死。按「传信录」是也，自缢则中悬，安得冠带危坐乎）；投城下折臂复自缢死者，兵部侍郎莆田王家彦（考曰：王家彦之死，「启祯录」云：『都城破，贼忿甚，提刀段斩之；或云自刎死』。「编年」云：『公守德胜门，城陷，自投城下不死，折臂足，其仆掖入民舍，自缢死。贼燔民舍，焚其一臂，余体仆收归』；一云：『贼斩之城楼，仍以火焚其身』。今从「绥寇纪略」「补遗」、「传信录」）；缢未殊、复仰药死者，副都御史余姚施邦曜（考曰：计六奇曰：『「编年」载公缢时，仆解之复苏；公叱曰：「若知大义，毋久留我」。乃更饮药而卒』。然他书俱载自缢）；焚生平著述绝吭死者，大理寺卿乌程凌义渠；作书诀家人自缢死者，少卿海盐吴麟征；巡城遇贼、骂不屈死者，御史武进王章；赋诗自缢死者，户科给事中新昌吴甘来、吏部员外如皋许直；投井死者，太仆寺卿永平申佳胤（考曰：申佳胤，他书有载自缢者。按「北略」：『至王恭厂，有井泓然，断袖跃入』云云；则确是投井。今从之）。武臣四人：太傅新乐侯刘文炳与弟左都督文耀，驱其家男女十六人投大井中，纵火自焚死（考曰：诸书言文炳祖母瀛国夫人年九十余，亦投井死；误也。「绥寇纪略」「补遗」谓瀛国以寿终，与「明史」合）；驸马巩永固与其子女五人环安乐公主之殡宫自焚死，惠安伯张庆臻合家自焚死，宣城伯卫时春合家自缢死。以上诸臣南都赠谥，祀旌忠祠。史不备载，南都未赠谥者，文臣则御史一人：赵譔骂贼死；中书舍人三人：宋天显自缢死（考曰：宋天显诸书俱云自缢。「北略」引「遗闻」云：『贼迫书伪诏，天显掷笔谩骂，触阶死），滕之祈（考曰：「纪事本末」、「传信录」作滕之所。按所乃祈之讹。「北略」又讹作胜之所）、阮文贵投御河死（考曰：本「北略」、「传信录」、「纪事本末」）。户部员外一人：宁承烈（考曰：本徐懋贤「忠贞轶纪」），光禄署丞一人：于腾蛟（考曰：本「北略」、「纪事本末」。「传信录」亦作署正于腾云），副兵马司一人：姚成（考曰：本「北略」、「纪事本末」、「传信录」），太医院吏目一人：杨元（考曰：本「传信录」）：咸自缢死。经历四人：毛维张（考曰：本「北略」、「传信录」）、詹应麟（考曰：本「忠贞轶纪」）被执骂贼死，施溥仰药死（考曰：本「北略」），张应选投御河死、或曰缢死（考曰：参「北略」、「传信录」）。又濮州知州马象干（考曰：本「忠贞轶纪」；「传信录」作马象□）、顺天府推官刘有澜（考曰：本「北略」、「绥寇纪略」「补遗」。计六奇曰：『一载刑辱诸臣，刘有澜不堪打夹，以银簪刺喉而死』）、知事陈贞达（考曰：本「北略」、「绥寇纪略」「补遗」。「传信录」作陈自达）、训导孙顺、高攀桂、张体道、阎汝茂、徐兰芸，咸自缢死（考曰：本「绥寇纪略」「补遗」。「北略」谓：『教官五人缢死明伦堂上，惜遗其名氏』。兹从「绥寇纪略」「补遗」录）；宝坻训导常朝珖骂贼死（考曰：本「忠贞轶纪」）。武臣则都督周镜，后族也；夫妇同缢死。锦衣卫佥事田宏祚、宏谟，贵妃族也；宏祚自缢死，宏谟被杀死（考曰：参「北略」、「绥寇纪略「补遗」）。指挥王国兴（考曰：王国兴，「纪事本末」谓：『闻变自缢死』。「传信录」谓：『举火焚其正寝，危坐而死。贼至，拨煨烬见其尸，犹南面正坐焉』。又「传信录」列之戚臣中，未知何据？「明史」「刘文炳传」附纪：『新城侯王国典亦焚死』。意典乃兴字之讹。诸书中所云王皇亲者，即其人也）、镇抚魏师贞（考曰：本「忠贞轶纪」），自焚死。同知李若琏，尚书若琳弟也；自缢死（考曰：本「北略」、「传信录」诸书。或作李若珪）。千户高文采合家缢死（考曰：本「北略」、「传信录」）。又自缢死者：前昌平守御任之■〈山华〉（考曰：本「传信录」、「忠贞轶纪」）、都督佥事李明善、游击刘文质、指挥宋延福。巷战死者：参将陈嘉谟（考曰：本「忠贞轶纪」）。又百户三人：王忠者，劝庶吉士周锺死，锺不从，乃自经死（考曰：本「北略」、「纪事本末」、「传信录」）；吴登俊者，自经死（考曰：本「忠贞轶纪」）；毛姓者，举家三十口投井死。又吴弁者，夫妇同缢死（考曰：本「传信录」）。太监则王承恩外，赠谥者一人：李凤翔城破自杀者也（考曰：本「绥寇纪略」「补遗」）。史不备载，南都未赠谥者三人（？）：司礼监高宇顺自焚死（考曰：本「传信录」。「绥寇纪略」「补遗」载高时朗，未知即其人否）、田太监（考曰：「传信录」云住白塔寺后，「北略」亦言白塔寺田姓人）、吕太监（考曰：董以宁「国仪集」云：『金铉死时，有吕胖者，亦内监也；视之曰：『渠能死，我不能死邪？渠远我，我偏近之』。自沈死）、白太监自缢死。未仕而死者：儒士张世禧，二子懋赏、懋官殉（考曰：本「北略」、「纪事本末」、「绥寇纪略」「补遗」。「传信录」作张士禄）；生员曹文耀死，子肃、时敏殉（考曰：「北略」云：『文耀庠士，自杀。妻张氏生四子：逊、肃、敏、毅，一女顺。文耀父、妾、妻、逊妻李氏、毅妻邓氏、顺及乳母孟氏与肃、敏八人同缢』。「传信录」作曹持敏，余与「北略」多同。按「绥寇纪略」「补遗」有『顺天诸生曹肃与其弟时敬合门尽节』。敬乃敏之讹，持敏乃时敏之讹；盖敏亦名时敏也）。陈正国偕母狄氏死，弟正仪、正中殉。神枢营号头阮文相死，弟文彩、子生员谦暨男女九人殉。阖门死者：生员马化龙、布衣杨国震、秦文举、张时燧（考曰：本「忠贞轶纪」）、田祥宇（考曰：本「传信录」。「北略」云：『居民田氏，合门自焚』。即其人欤）、李梦禧（考曰：本「北略」、「传信录」。「北略」作李小槐，「传信录」云：『梦禧字小槐』」）、磨坊李姓（考曰：本「传信录」）、传神画士杨铉（考曰：本「明史」「汤文琼传」。「北略」有『江米巷传神画士某，夫妇自缢』。意即其人欤）、北城皂隶某（考曰：本「传信录」）。赴水死者，生员蒋士忠。自缢死者，蔺之莞、周士贵（考曰：本「忠贞轶纪」。「明史」亦作蔺卫卿、周谠）。恸哭呕血死者，童生王文彬，或曰周某（考曰：参「北略」、「传信录」）。绝食死者，布衣范箴听（考曰：本「明史」「汤文琼传」）。恸哭梓宫前触石死者，布衣汤文琼。南都赠文琼中书舍人，祀旌忠祠，余不及焉。其赠谥祠祀而可疑者，则自襄城伯李国祯而下戚珰为多（考曰：按「绥寇纪略」「补遗」载：『附祀武臣十五人，除卫时春外，余或降贼而被掠死者。内臣则附祀六人；有王之心者，亦以富为贼掠死），削不书。其都中妇女殉难（考曰：如「北略」所载摇全哥、张氏、王氏之类。又「忠贞轶纪」所载甚多）暨直省士民之闻国变而死者（考曰：如长洲诸生许琰、画士计翼明之类），附见他事。或有不具书者，别详「佚史」「忠烈传」焉。

　　徐鼒曰：先书帝崩而后城陷何？见帝之从容殉国，而非戕于贼也。传曰：『国灭，君死之，正也』。思宗信任匪人，回惑大计，驯至祸败；岂无咎焉！然而捐躯殉难，亡国之正，千古一人。观其徘徊南宫，酌卮便殿，洒泪而诀，藐孤割爱而刃柔福，二百年后生气懔然。以视晋怀愍、宋徽钦之身为系虏，沦丧虽同，贤愚天壤矣！忠良喋血，妇孺同仇，固人心之不死，亦王泽之孔长。九原之灵，复何恫哉！前史无书皇后死之者，「纪年」于后妃皆详书之何？彼晋之羊后、隋之萧后、独非人欤？嘉死节不以妇人殊也。

　　闯贼入明宫，宫人魏氏、费氏死之。

　　贼之未破城也，伪军师宋献策占曰：『十八日大雨，十九日辰时破城』。至是竟验。自成拔箭去镞，向后军发三矢，约曰：『兵入城，伤一人者斩！以为令』。忽黑气涌门而出，献策曰：『凶气也，避之』。导自成以午刻由德胜门入。自成毡笠缥衣，乘乌驳马，拥精骑百余，伪丞相牛金星、尚书宋企郊等五骑从之。过象房桥，群象悲鸣，泪下如雨。太监王德化率内官三百人先迎于德胜门；自成命照旧掌印。曹化淳导自成从西长安门入，自成仰天大笑，发一矢中坊之南偏。至承天门，顾诸贼曰：『我一矢中其中字，必一统』。射之，中『天』字下，自成愕然。牛金星趋进曰：『中其下，当中分天下』。自成投弓而笑。入宫，问帝所在。伪尚玺卿黎志升进曰：『此必匿民间，非重赏严诛不可得，大事不可忽也』。乃令：『献帝者伯爵，赏金万两；太子、二王金千两。匿者夷族』。自成登皇极殿，据黼座。刘宗敏、牛金星檄百官于二十一日朝见：愿回籍者听自便，愿服官者量力擢用；抗违不出者罪大辟，隐匿之家连坐。禁民间讳「自成」字。遂偕刘宗敏等数十骑入大内。宫人魏氏大呼曰：『贼入，我辈必遭污』！跃入御河死；从者积二百人。费氏投眢井，贼出之，见其姿容，争相夺。费氏诡曰：『我长公主也』。贼拥以见自成，验非是；赏伪帅罗某。费氏复绐曰：『我实天潢也；将军冠服告众以尚帝室女，不亦荣乎』？罗喜，置酒。费氏伺其醉，利刃断其喉；大呼曰：『我一宫人，得毙贼一头目足矣』！遂自刎死。自成大惊，收葬之。掌书宫人杜氏、陈氏、窦氏，为自成所取。而窦氏尤宠，号曰窦妃；张氏者，亦嬖焉。又熹宗任妃者，魏忠贤之养女也；冒称懿安皇后，盛妆出迎贼。贼既败，挟金宝逸出宫；遇无赖少年，托迹数百里外。岁余所挟罄，复语人曰：『我先朝皇后也』。县令闻于朝；我章皇帝恶其行秽，赐死（考曰：贺宿「懿安事略」云：『顺治庚子，余至燕，遇旧时内侍王永寿，曾管事宫中。余乃问：「张后陷贼乎」？王奄叹曰：「伤哉」！此言也，然亦有说。熹宗时，忠贤养女任氏，京师小家女，貌丽而心狡；忠贤蓄之以进，立为贵妃。妃素见恶于后。李贼入京师，宫中鼎沸，后闻变自缢；永寿已目睹其死。而任即盛妆出迎贼，绐曰：「我天启皇后也」。贼首信之，即拥去事贼。未几，贼仓卒行遁；任氏潜挟金宝逸出宫，遇无赖少年与之■〈目匿〉。少年虑京师不可留，携之去，托迹数百里外。居岁余，少年不善治生产，任氏所挟已罄。复语人曰：「我先朝皇后也」。乡人不敢匿，白之县令；令闻于朝，递送入京。章皇帝恶其行秽，赐死。其死之年月，予老不能记矣！余闻之太息良久，乃知野史所传实任氏，非张皇后也。微王奄辨之，当世谁白其诬哉』？「绥寇纪略」「补遗」谓：『后缢而未绝，伪将军李岩知为后，禁其下勿侵犯，欲送还太康家；后仍从容自缢死』。据二说，则后自缢宫中矣。而「北略」、「纪事本末」又云：『后青衣蒙首，徒步入成国公第』。何传闻之讹也！贺宿曰：『即如青衣蒙首，宜无盛妆迎贼之理；则从贼断为任氏无疑』）。贼之入宫也，见袁贵妃、长平公主仆于地（考曰：「北略」、「烈皇小识」谓：『公主仆地未绝，尚衣监何新入宫，救公主苏。公主曰：「父皇赐我死，何敢偷生」？新曰：「贼入，恐公主遭污，且避之国丈府中」。乃负之出』。与「传信录」小异），叹曰：『上太忍』！令扶还本宫调理。公主强起，出就嘉定伯第。章皇帝定鼎，下所司给袁贵妃居宅赡养，终其身。公主上书言：『九死臣妾，局蹐高天；愿髡缁空王，稍伸罔极』！章皇帝不许，求得故驸马周显，令复尚主；土田、邸第、金钱、车马锡予有加。公主涕泣，踰年病卒；赐葬广宁门外之赐庄焉。

　　臣鼒曰：幼读「明史」「熹宗懿安皇后张氏传」，心贤其人。读「甲申纪事」诸书谓：『思宗将走煤山，请后自裁。后不从，为闯所得，竟同去』。窃怪其与史不类也。后得丹阳贺宿所纪任氏事，乃恍然于讹言之有由也。

　　闯贼伪封明皇子为宋王。

　　明帝七子：长太子慈烜、次怀隐王慈烜、三定王慈炯，周后出也；四永王慈照、五悼灵王慈焕、六悼怀王，田贵妃出也；皇七子所出莫能详（考曰：「明史」亦以为田贵妃出）。皇五子以下，皆早殇。崇祯二年（一六二九），太子立。十四年（一六四一），定王封。十五年（一六四二），永王封。

　　初，皇子走周奎府，不得入，匿于内官之外舍。内臣献之，自成封之宋王。命皇子跪，皇子怒曰：『吾岂为若屈邪』！曰：『汝父何在』！曰：『死寿宁宫矣』！曰：『汝家何以失天下』？曰：『误用贼臣周延儒等耳』！自成命刘宗敏善养之；语在廷者曰：『我将以杞、宋之礼待之』。皇子往来皆乘骡。

　　徐鼒曰：不曰明太子，曰皇子何（考曰：「甲申纪变录」只言皇子）？明之亡也，惟太子事多疑案。北都之太子，钱凤览争之摄政王者也；南都之太子，高梦箕启之马士英者也。形迹各殊，真赝莫辨。揆之见闯之事，两无合焉。「北略」谓：『见闯者太子、定王，无永王』。「传信录」谓：『见闯者定王、永王，无太子』。「北略」谓：『封太子为宋王，太子不屈』。「传信录」则谓：『未尝封也』。然观左良玉「争北来太子疏」中有『李贼逆乱，尚锡王封』之语，是伪封非无据也。浑之曰『皇子』者，阙疑也。

　　戊申（二十日），明天津兵备道原毓宗（考曰：「传信录」作宗原毓）劫巡抚冯元扬、总兵曹友义叛降于闯贼，理饷部臣唐廷彦死之（考曰：理饷部臣非官名也，曰理饷部臣唐廷彦者何？「传信录」谓：『廷彦，四川云阳举人』。「北略」谓之饷部。鼒按「明史」「职官志」：『永乐中，迁都北京，置京仓及通州诸仓，以户部司员经理之。宣德五年，命李昶为户部尚书，专督其事；遂为定制。以后或尚书、或侍郎，俱不治部事。万历二年，另拨户部主事一人陪库，每日偕管库主事收放银两；季终更替。九年，裁革；命本部侍郎分理之。十一年，复设。二十五年，以右侍郎张养蒙督辽饷。四十七年，增设督饷侍郎。崇祯间，有督辽饷、寇饷、宣大饷，增设三、四人』。又云：『天津巡抚，万历二十五年以倭陷朝鲜设』。按设侍郎督饷、设天津巡抚同时；今廷彦与冯元扬同在天津称曰饷部，其侍郎之督饷者乎？否则，陪库之主事也。故曰理饷部臣，阙疑也。「传信录」谓为举人。意廷彦以举人授官欤）。

　　先是，巡抚冯元扬闻寇逼京师，聚将士泣血誓勿二，无一人应者。进士程源以书勉饷部唐廷彦曰：『冯津抚倡义，曹帅友义亦有心人；今粮广兵众，据贼腹而俟恢复，中兴之奇勋也』。廷彦即邀源入城，议战守。比源至，则防海兵大噪，劫饷库尽，殴廷彦几死。兵备道原毓宗者，秦之蒲州人；赴官时遇贼，贼礼之，留其母为质，纵之为内应。至津则张皇贼势，相离间。二十日戊申，都城报至，毓宗率绅士迎降。总兵曹友义单骑斩关出，毓宗率兵邀执之。劫元扬迎贼，元扬不屈，副将金斌与总兵娄光先、指挥杨维翰俱称表降。廷彦不从，与一子俱死。时贼分骑走通州，叛弁魏广胜出粮饷贼，州遂破。童生任之和方读书，闻之，趋拜母，出门赴河死。涿州奸人朱万祺纠参将李某及绅士迎贼，诸生万世道投井死。又诸生张彪者，亦涿州人，纠众起义兵，谋泄死（考曰：本「传信录」）。

　　徐鼒曰：任之和、万世道、张彪三君子者，守死善道；其汤文琼、许琰之流乎？史传阙如，褎恤不及；类书之，以阐幽焉。

　　己酉（二十一日），始知明帝崩状。

　　初，明帝之将登万岁山也，挥诸珰归守诸门，故驾崩不知所在。所乘马踣地啮草，守亭一珰识之曰：『此上所乘也」。迹而得之。明帝以发覆面，服白袷、短蓝衣，玄色绿边；白背心，白紬裤。左足跣，右足有绫袜，红方舄。衣前有血诏云：『朕登极十七年，致敌入内地四次，逆贼直逼京师。虽朕薄德匪躬上干天咎，然皆诸臣之误朕也。朕死无面目见祖宗于地下；去朕冠冕，以发覆面，任贼分裂朕尸，勿伤百姓一人』（考曰：诸书载帝遗诏不一。「甲乙史」云：『诏云：「因失江山，无面目祖宗于地下，不敢终于正寝」』。止言墨书，不言血。某氏「日星不晦录」云：『上啮指出血，书于衣袂曰：「朕之失天下，皆因文官不合心、武臣不用命，以致如此。文武可杀，百姓不可杀」』。钱邦芑「甲申纪变录」云：「胸前书数行云：「朕不德，以致失国，羞着衮冕见祖宗于地下」』。又传闻宫中御案有遗诏云：『朕即位十七年，五经□□，日切忧惧；不意任用匪人，致有今日。统大兵者在外，当协民心以固国本。慎之慎之』。「烈皇小识」、「传信录」、「绥寇纪略」「补遗」载诏语略同「甲乙史」。惟「烈皇小识」云：『袖中书一行』。「传信录」云：『书血诏于前襟』。「绥寇纪略」「补遗」云：『胸书』。盖各就传闻纪之，故不一耳）。又墨书一行云：『百官俱赴东宫行在』。盖犹谓阁臣已得朱谕也。自成命以两扉舁帝及王承恩尸置东华门侧，给钱二十缗市柳木棺，枕土块，覆以蓬厂。少顷，后尸亦从东华门出，上覆锦被；遂撤以覆帝。明日迁于茶庵，有两僧诵经，老太监四、五人焉。百官疏请礼葬，伪文谕院顾君恩曰：『诸公半属沽名，岂为旧朝廷起见也』。碎其疏掷之。已而，殿上青衣持伪朱批云：『帝礼葬、王礼祭，二子待以杞、宋之礼』。百官又求帝礼祭，自成许之。

　　壬子（二十四日），出梓宫二，以丹漆殡帝、黝漆殡后。加帝翼善冠、衮玉、渗金靴；后袍带亦如之。设祭一坛，诸臣有哭拜者。乙卯（二十七日），移梓宫于城外，昌平州吏目赵一桂率士民醵钱三百四十千，启田贵妃之墓，移田妃棺于石床右；帝梓宫中，后梓宫左。帝有棺无椁，移田妃之椁而用之（考曰：顾炎武「昌平山水记」云：『思陵在昌平州鹿马山南，距西山口一里。先是，崇祯壬午，田贵妃薨，卜地于此；营建未毕，都城失守。贼舁帝、后梓宫至州署，吏目赵一桂同士民醵钱葬之田妃墓内。其门外之右为司礼太监王承恩墓，以从死附葬焉』。又谭吉璁「肃松录」云：『顺天府昌平州署吏目赵一桂，为开圹捐葬崇祯先帝及周皇后共归田妃寝陵事：恭照明陵，坐当昌平州天寿山。卑职于崇祯十七年正月署州捕，遭际都城陷，故主缢崩。至三月二十五日，顺天府伪官李纸票：「为开圹事，仰昌平州官吏即动官银雇夫速开田妃圹，安葬崇祯先帝及周皇后梓宫。四月初三日发引，初四日下葬，毋违时刻」。彼时州库如洗，监葬官礼部主事许作梅因葬主限迫，亦再三踌躇。卑职与好义之士孙繁祉、白绅、刘汝朴、王政行等十人共捐钱三百四十千，雇夫启闭。其圹中隧道长十三丈五尺，阔一丈，深三丈五尺。督修四昼夜，至初四日寅时，始见圹宫石门。用拐钉钥匙推开头层石门入内，香殿三间，陈设祭器；中有石香案，两边列五色紬缎，侍从宫人生前所用器物、衣服俱盛大红箱内。中悬万年灯二盏。殿之东间，石寝床一座，铺设裁绒毡，上迭被褥、龙枕等物。又开二层石门入内，通长大殿九间，石床长如前式，高一尺五寸，阔一丈；田妃棺椁即居其上。初四日申时后，故主灵到，即停于祭棚内，陈设猪、羊、金银纸札、祭品，同众举哀，祭奠下葬。卑职亲领夫役入圹宫内，将田妃移于石床之右，次将周后安于石床之左，后请崇祯先帝之棺居于正中。田妃葬于无事之时，棺椁俱备；监葬官见故主有棺无椁，遂将田妃之椁移而用之。三棺之前各设香案祭器毕，卑职亲手将万年灯点起，遂将二座石门关闭。当时掩土地平，尚未立冢。初六日，率捐葬乡耆等祭奠，号泣震天，逾时方止。复传附近西山口拨夫百名，各备掀掘筐担，舁土筑完。卑职同生员孙繁祉亦捐金五两，买砖修筑周围墙高五尺有余。幸大清朝定鼎，特遣工部复将崇祯先帝陵寝修建香殿三间、群墙一周，使大明故主不致沈沦于荒郊；君后升遐，犹享血食于后世：虽三代开国，不逾是也。地宫例书某帝之陵，合以石板，奉安梓宫之前。时仓卒不及砻石，以砖代之；朱书「大明崇祯皇帝之陵」，钤之以铁；乃仁和龚佳育所书。陵前飨奠祭器俱备，香案五器全设。神牌三，石青地，雕龙边，以金泥之；上题思宗、周后、田妃谥；石碑题「庄烈愍皇帝之陵」。甲申四月，密云副将张瑊率兵至昌平城下，射血书于城中；于是生员孙繁祉同乡官王延、授举人杨春茂等倡义杀贼，缚贼渠李道春、周祥同赴长陵祭奠，磔之。

　　又以伪官刘恺泽等四人献俘于崇祯皇帝之陵，亦磔之。具文哭奠焉』）。我大清兵入京师，以礼改葬，令臣民服丧三日焉。

　　先是，有传帝启大内铁箧，得图一轴，颇类圣容，跣足被发而中悬者；至是竟验云（考曰：大内铁箧，语近荒诞，然诸书皆有之。「绥寇纪略」「补遗」云：『十年，上过宫中一秘殿，老阉以先朝所封，戒勿动；上命启之，得古画数幅。有一人带进贤冠者七，曰：「官多法乱」。有数十人隔河对泣；曰：「军民号泣」。妄男子得传闻，形之章奏，上亦弗诘，人乃以为信』。「北略」云：『大内有密室，刘诚意留秘记，鐍缝甚固，相戒非大变勿启。癸未秋，大清兵围城，先帝欲启视，掌印内臣固谏，不听。室中惟一柜，发之得绘图三轴：一绘文武百官手执朝服朝冠，被发乱走。上诘问内臣，叩头答曰：「或恐官多法乱」。二绘兵将倒戈弃甲，穷民负襁奔逃；内臣又曰：「想军背叛也」。上勃然变色。内臣请止；上必欲展第三轴，轴中像酷肖圣容，身穿白背心，右足跣、左足有袜履，被发中悬。内臣密言于国丈。长洲陈济生假馆嘉定府，与闻之』。「三朝野纪」所记略同。「烈皇小识」云：『宫中有库，累朝不开。上至是忽欲开阅，珰以从来未开为言；上意甚坚，珰不敢逆。开进，空无所有，止后架贮小红箱一只，预书崇祯某年某月某日开。上以其预定也，益异之；启视止画三轴：一则无数军民相背而立；上曰：「此殆言军民背反邪」！二则官吏士民仓皇逃窜状；上曰：「嘻！乱离不远矣」！三则一人被发赤体，俨然御容。群珰相顾动容，上怃然不乐而出』）。

　　闯贼发明仓库，户部主事范方死之。

　　方字介卿，同安人；天启辛酉（一六二一）举乡试第一，官户部主事，司仓钥。自成下令盘仓库，向方取钥。方叱之曰：『此钥乃朝廷物，非尔贼所可问者』！自成怒斩之。时为之语曰：『生为真解元，死为真主事』（考曰：本江东旭「台湾外记」）。

　　明臣陈演、朱纯臣等投职名于闯贼。

　　贼初入时，缙绅虑冠裳贾祸，悉毁其进贤冠；至是，贼命本等吉服入朝，仓卒觅冠梨园中，费三、四金。演等将表劝进，承天门不启，则露坐以俟；有以拥挤，被长班棍逐者。户部侍郎党崇雅、给事中介松年、御史柳寅东各方巾、色衣自西长安门骑马入内。盖柳、党在通州降，介在保定降也。近午，太监王德化自中左门出，遇兵部尚书张缙彦，詈曰：『明朝江山，都是汝与魏阁老坏了事』。呼从人批其颊；缙彦垂涕而已。诸臣遇贼党，咸强笑深揖。宋献策至，数人跪问：『新主出朝否』？宋詈曰：『汝曹不戮为幸，些时尚不耐耶』！日晡，自成出，据黼座，牛金星、宋献策诸伪官分东西坐；执旧缙绅唱名花点，令曰：『应点迟，以军法从事』。怒翰林卫允文、杨昌祚、林增志、宋之绳等削发，呼卒拔去余毛；顾诸贼曰：『城破能死，便是忠臣。若身体发肤受之父母，不敢毁伤；削发之人，不忠不孝，留他何用』？点至周锺，顾君恩下揖云：『主上饥渴求贤，当破格擢用』。语牛金星曰：『此名士也』。自成曰：『名士如何』？牛曰：『善为文字』。自成曰：『何不作「见危授命」题』？自成初不谙文义，自窜西川，颇事学问，而应对便给矣。拔九十二名，送伪吏政府宋企郊听用；分三等授官，榜而示之焉。自成又命太监杜秩亨择内臣供使令。

　　先是，有江西刘贡士者，授徒京师二十年，中贵多出其门。是年三月，与秩亨夜登高阜观天象；连呼曰：『不好，不好！主上有难』。秩亨曰：『门生趋避何如』？刘怒曰：『汝曹食君禄，应尽忠报国；乃问吉凶，得毋有异心乎？吾未受职，犹可远遯』。次日出平则门，不知所之。

　　明李建泰叛降于闯贼，保定陷；保定府同知摄府事邵宗元、前光禄寺少卿张罗彦、后卫指挥刘忠嗣等死之（考曰：戴田有「保定城守纪略」刘忠嗣作宗嗣，今从「明史」正）。

　　明帝之命李建泰出师也，以御史金毓峒监其军；毓峒，保定人也。甫出京而宣、云报陷，命毓峒留守保定。入城散家赀犒士，勉之曰：『戮力固守，以卫京师：此睢阳之烈也』。士为感泣。前光禄少卿张罗彦者，清苑人，戊辰（一六二八）进士，前军都督府佥事张纯仁子也。纯仁六子：长进士罗俊，罗彦其次也；次罗士、罗善、罗诘、罗辅。善诸生，辅武进士也（考曰：按「保定城守纪略」谓罗彦兄弟五人，无罗士。今从「明史」「张罗俊传」及「传信录」）。罗彦少从父塞上，习戎事，初官行人，奉使旋里。清兵三入，罗彦助守御，皆有功。是年春，贼既逼，总兵马岱介而见罗彦曰：『贼分两道来：任珍自固关、刘芳亮自河间；吾当出镇蠡县，居冲要以待敌。请先杀妻子以决死战；城守之事，惟公等任之』。旦日，岱果杀妻子十一人，率师去。罗彦兄弟乃与署府事同知邵宗元及后卫指挥刘忠嗣主城守事，收召乡兵得二千人，与邑人都给事中尹洗、前邠州知州韩东明、前平凉通判张维纲、左卫巡捕指挥文运昌、举人刘会昌、孙从范、张尔翚、高泾、贡生郭鸣世、王联芳、诸生贺诚、王世琦、何一中、王之挺、韩枫等刑牲盟北城上。适真定副将谢嘉福以反书至，罗彦裂之，分汛设守，部署稍定；会总监方正化、知府何复先后至。正化旧守保定有功，与罗彦善，因以识宗元，于号令无所更。复之来也，誓必死而后入。宗元欲以印授之，复曰：『吾当同死耳！不可临敌易主，以摇视听也』。李建泰军道溃，所赍金帛数万，卫者仅亲军五百人，退抵城下；使其中军郭中杰、李勇因金毓峒以求入。毓峒谓罗彦、宗元曰：『吾等不可使督师陷贼』。乃开城纳之。明日，刘芳亮兵抵城下，呼曰：『何以不降』？罗俊顾其下厉声曰：『欲降者，取我首去』！刘忠嗣挺剑曰：『有不从张氏兄弟死守者，齿此剑』！怒目、发上指，众诺声如雷。贼惊，顾退五里而舍：是月二十日也。明日，贼大至环攻；中人有缒至方正化所者，始知京师陷。罗彦、宗元哭曰：『曩止城守，今则复君父仇矣』！北向泣拜，又罗拜，重订盟。毓峒大出银牌，悬之堞；罗彦出私财佐赏。贼攻西北隅，射书入城，说以国亡谁与守？建泰得之，以示方正化、何复曰：『宜为阖郡生灵计，得一印用降书，足以免』。正化泣不应。复曰：『太守未尝受印也；即有印，复必不为此』。乃召宗元。宗元至而自顾其肘曰：『前日何公让印，而宗元不辞，以城守先在宗元耳！念事急，且与印同死。即何公争，亦不与；肯与阁下印降书乎？宗元，江南一老贡生，下吏薄禄，不肯北面事贼；阁下以宰相专征，不图报万一，乃为人趣降！独不念皇帝亲祖正阳门，君臣相别时乎』？建泰语塞，其从兵叩刃欲杀宗元夺印。宗元掷印于地，拔佩刀自刎；左右力持之。俄而，罗彦、毓峒驰至，取印纳宗元怀中曰：『亟上城御贼』。罗彦自爇西洋大炮；令人缀崇祯钱一枚于项，以示戴主意。又令以大炮击贼者，立予三百金。凡炮矢中贼与为贼所伤及误自伤者，各赏有差。贼少退，刘芳亮斩其部领数人，复急攻，遶城大诟张吏部；炮飞蔽天，守者犹不懈。二十四日巳刻，贼火箭中城西北楼，何复焚死；方正化为乱兵所杀。火光中，见白旗黑缨者杀人，曰：『督师军反』！城遂陷。建泰率通判许曰可、知县朱永康迎降。先是，建泰之护饷入城也，方正化讯：『此银何用』？建泰曰：『此饷银犒军者也』。正化曰：『真定已陷，前去无可犒，我为先生发之』。尽举所载银散之军中。而银多建泰私橐，内藏黄金过半，借饷役车载以西归者。既为正化所散，默然不语，而心甚衔之。白旗者，其中军郭中杰、李勇与贼约为号者也。

　　贼既乘城，罗彦归至家，书壁上曰：『光禄寺少卿张罗彦义不受辱，誓死井亭』。视其妻、妾、幼子、子妇入井，而后自经。有三犬守之不去；一贼跣足过，犬啮之，绝其拇。群贼骇，藉藁埋之。罗俊击贼刃脱，两手抱一贼，啮其耳，血淋漓口耳间。大呼曰：『我进士张罗俊，不降者我也』。群贼刺杀之。初，罗辅欲卫罗俊溃围出，罗俊不从。至是，射杀数贼，矢尽，驰马横刀砍贼。贼围之，裂尸死。罗善投井死。罗彦之子晋、罗俊之子诸生伸皆不屈死。宗元自投城下，骂贼死，手犹握印不解；贼断其两指，取印去。忠嗣先城未破前一日，手授其妇弓弦，令自尽，身登陴抗贼；既被执，犹夺刀杀两人，剜目劓鼻而死。毓峒守西城，城陷，一绿衣贼追毓峒入三皇庙；毓峒拳击贼仆地，携监军御史印投庙前古井死。武举金振孙者，毓峒从子也；衣银铠，戴冑佩剑，大呼曰：『我金振孙，金御史侄，城头杀贼者我也』，贼支解之。文运昌同妻宋氏死，韩东明投井死，张维纲骂贼死，高泾死于水，孙从范被杀，张尔翚同妻唐氏死，郭鸣世手击贼死，贺诚同妻、女死，何一中同妻赵氏死，王之挺同妻齐氏及三子、二女死，韩枫同妻王氏死（考曰：本「保定城守纪略」、「绥寇纪略」「补遗」）。同时武臣殉难者：前密云副总兵吕应蛟，为总监方正化延入共守者；短兵斗，杀十余贼而死。守备张大同，与子之坦力战死。世职指挥则刘洪恩、戴世爵、刘元靖、吕九章、吕一照、李一广，中军则杨儒秀，镇抚则管民治，千户则杨仁政、李尚忠、纪勋、赵世贵、刘本源、侯继先、张守道，百户则刘朝卿、刘悦、田守正、王好善、强忠武、王尔祉，把总则郝国忠、申锡，皆殉城死（考曰：「明史」「何复、邵宗元传」、陈僖「甲申上谷纪事」、「保定城守纪略」并同，而名姓微有异。如吕应蛟、吕九章之吕，「城守纪略」皆作李。吕一照，「上谷纪事」、「城守纪略」并作李照。刘元靖，「城守纪略」作刘元清。杨儒秀，「上谷纪事」作梁儒秀。田守正，「上谷纪事」作田守政。强忠武、王尔祉，「上谷纪事」误作强忠、武尔祉。今并以「明史」为正。惟纪勋之勋，「明史」作动；动乃勋之讹字也）。左卫巡捕于仲淹，射贼坠城死（考曰：本「保定城守纪略」）；主簿沙润明、材官王尊义、医官吕国宾、王爌、王之管，杀死。诸生自贺诚等五人倡议城守外，殉难者有杜日芳、王纮、冯泽、王胤嘉、吴栻、韩廷珍、杨善誉、何光岳、韩绍淹、颉学曾、王敬嗣、王继桂、赵居晋、王昌祚、孙诚、赵世珩、杨拱辰、王建极、阮积学、王世珩、王致中、周之翰等二十二人。儒士则王景曜骂贼，射死；黄栋，火箭烧死；刘士琏，自缢死。布衣得知姓名死状者：刘宗向不屈迎刃死；田仰名与田自重约互杀其妻，乃皆缢死；杨强子刃贼不中，自刎死；张加善，缢死；郑国宁击贼不中，李懋伦骂贼，王捷、张智、刘养心、朱永宁、胡来献、胡得银拒贼，俱杀死（考曰：「甲申上谷纪事」、「保定城守纪略」同。惟王爌「城守纪略」作王璜、冯泽误作马泽、杨善誉作杨善举、张加善作张嘉善、胡得银作胡得迎，为小异耳）。妇女之殉节者：则张罗俊一门十八人、陈氏一门九人、高氏娣姒二人、锦衣卫千户贺诰一门十一人、进士王延绹一门五十二人；别详「佚史」「列女传」中，不具书焉。

　　初，自成闻保定坚守，议出师；既陷，犹欲屠之。或止之曰：『京师既亡，犹固守，此忠义也；何可尽杀』！乃止。然城中死尸皆满。伪官使军士举之，三日不能尽；怒，始与城守之尹洗、刘会昌、王联芳、王世琦执而杀之（考曰：「甲申上谷纪事」、「保定城守纪略」同。惟王延绹一门，「上谷纪事」五十二人，「城守纪略」作六十人）。爱会昌之勇，拽入城西古庙，露刃诘之曰：『数省尽降，尔何敢拒』？会昌骂曰：『我布衣无职，恨天下无人，致尔小丑狂犯宗社；欲脔李贼肉以报先帝耳』！须髯怒张。贼惊其勇，百计诱之，不屈；枭其首而悬之西关街市焉（考曰：本「北略」、「传信录」）。贼又悬赏购张氏、金氏子弟之存者，得毓峒侄肖孙，问毓峒子所在，备极炮烙；终不言，竟得免。刘芳亮居二日，率降臣李建泰等入京师，留伪将张洪守保定。洪之收诸下邑也，马岱居蠡县，势不支，自刎弗殊，洪缚而致之自成；以将毙，故得脱。后为僧，不知所终（考曰：「甲申上谷纪事」、「保定城守纪略」同）。

　　徐鼒曰：录死节诸人，冠以邵、张、刘三人者何？不可胜纪，则择其人以冠之，即书大学士范景文等死之之例也。何复为知府、金毓峒为监军史、吕应蛟为副总兵，俱显秩，不以冠之何？始倡城守者邵、张、刘三人也，嘉其节并录其功，故冠之也。

　　壬子（二十四日），闯贼设伪官，授明降臣职。

　　自成自居西安建置官吏，至是益尽改官制。改内阁为天佑殿，废詹事府，改翰林院为弘文院、六部为六政府、文选司为文谕院、六科给事中为谏议、十三道御史为直指使、太仆寺为验马寺、尚宝司为尚玺寺（考曰：一云尚宝司更为尚契司），省太常、鸿胪属礼政府，通政司为知政使、主事为从事、中书为书写房、巡抚为节度使、布政司为统会、兵备为防御使（考曰：一云更按察为防御使。今从「明史」），知府、州、县为尹、为牧、为令，正总兵为正总权、副总兵为副总制、五军府为五军部、守备为守旅（考曰：一云武臣守备为守领）、把总为守旗，太监不得过千人。改印曰符、曰券、曰契、曰章，凡四等。服领尚方，以云为级，一品至九品云如其品；带用犀、银、角三等。废舆乘马。凡铨选，悉宋企郊主之；受职者给小票，向礼政府领契。外选者限三月后取家眷，户政府给行旅费。

　　伪官最着如牛金星、宋企郊诸为贼亲任者，叛降最先，不更列书。次井陉道乌程方大猷、□□杨建烈、知县张■〈山鹿〉降于山西，户部侍郎宝鸡党崇雅、御史梓潼柳寅东降于通州，例授原官伪侍郎、直指使；知府武进董复、举人韩霖降于大同，分授伪同知、参谋（考曰：韩霖，「北略」又云授礼政府从事）；御史登封傅景星（考曰：傅景星「北略」载之从贼入都诸逆臣中。「传信录」卷二亦云：『自成攻阳和，得进士傅景星』）、副郎青城于重华降于阳和，分授伪兵政府郎中、从事；给事中解州介松年降于保定，授伪从事。陷京师后，惟前兵部尚书归德侯恂出于狱，授伪工政府尚书（考曰：侯恂，「北略」云：『伪工政大堂』。又云：『二十三日，诸臣点名，恂与宋企郊、张磷然等左右两班列坐』。「传信录」则云：『闯召见新放狱五品以下官，并授伪职；独三品以上不召见，故侯恂亦未召见。后数日，以侍郎官恂，恂不受；因以大拜要之，俟东征归如约。而败回不果，恂亦潜遁』。似恂未受伪职者。而「明史」「流贼传」谓：『三品以上独用故侍郎侯恂』，则「北略」言近实）；礼部侍郎华亭杨汝成贿贼党上表，自成授原官（考曰：「传信录」云：『汝成初赂求免刑；王旗鼓欲荐授职，以衰老固辞』。「北略」则云：『北来单先开以老释归，后开以刑死』。「国变录」云：『夹一夹，以古玉金壶托周锺送王旗鼓，仍授职』。又引「本乡公讨檄」注云：『汝成以妾数人送刘宗敏、牛金星，得不杀。上表有云：「陛下问罪燕都，威行夷夏；吊民江左，泽及昆虫。伏念臣汝成衰残无力，愿为放牧之牛；摩顶知恩，甘效识途之马」。其门生锁青缙已降贼，呼刘宗敏为恩主，预求宽典。又力荐于牛金星，得列春卿云』。鼒谓：讨檄言不必尽实。而聋道人某「遇变纪略」亦有汝成『衰残无力』四语；道人在京师，闻见当确，不得谓讨檄之无因也）；工部侍郎湖口叶初春，授伪工政府侍郎（考曰：「明史」及「北略」云：『初春官太仆寺卿、伪兵政府少堂』。「传信录」云：『官太仆寺卿，授尚玺寺卿』。「烈皇小识」则云：『工部侍郎叶初春』；与「贰臣传」同。今从之）。余三品以上者，悉拘执不授官。
  </div>
  <div class="pagination">
   <a href="小腆纪年_page6.html">
    上一页
   </a>
   <span>
    ...
   </span>
   <a href="小腆纪年_page2.html">
    2
   </a>
   <a href="小腆纪年_page3.html">
    3
   </a>
   <a href="小腆纪年_page4.html">
    4
   </a>
   <a href="小腆纪年_page5.html">
    5
   </a>
   <a href="小腆纪年_page6.html">
    6
   </a>
   <span class="current-page">
    7
   </span>
   <a href="小腆纪年_page8.html">
    8
   </a>
   <a href="小腆纪年_page9.html">
    9
   </a>
   <a href="小腆纪年_page10.html">
    10
   </a>
   <a href="小腆纪年_page11.html">
    11
   </a>
   <a href="小腆纪年_page12.html">
    12
   </a>
   <span>
    ...
   </span>
   <a href="小腆纪年_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
