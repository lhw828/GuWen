<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 108 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 108 页/共 115 页
  </h1>
  <div class="content">
   宋 李心传 撰 
　　绍兴三十年九月丙子朔直敷文阁知阆州王濯提点成都府路刑狱公事用台谏前荐也 
　　丁丑左从事郎郑升之行太学录升之为台州军事推官未上知枢密院事叶义问荐其才召对改京秩而升之以未历考任固辞乃有是命 右迪功郎新广西南路提举盐事司干办公事李鼎臣言广西买马岁额增损无定沉晦为帅一年所买至三千匹今率不及二千匹若欲买千骑且以中价计之亦不下十余万缗况皆本路诸州上供钱买银每两三四千其折与蛮夷每两二千而巳折阅太甚伏见廉州白石场岁额卖盐六百万斤巳自有余而雷化诸州运赴白石场积而不售者尤众愿令帅司同盐司相度般运于横山寨以备博马是以无用为有用也诏两司疾速措置十一月辛巳上云昨李鼎臣上书言盐博马利便十二月二十八日鼎臣请辟海外四州守臣系此衔熊克小历载此事止云言者盖不详考也 武德郎福建安抚司水军统领郑庆为武义大夫以本路帅司言庆任统领十八年防扼海道无虞故也 
　　戊寅直敷文阁知临安府黄仁荣以母忧去官 
　　己卯权尚书户部侍郎钱端礼兼权知临安府 长宁军言夷官武经大夫西南蕃都大巡检使落邸身亡乞以其子判孺承袭诏以判孺为武略郎充都大巡检使仍以盐彩赐之 户部言大军岁用马料今江浙诸路和籴米多乞令逐路转运司以上供米增折马料旧米一斛折纳料二斛至是令两浙路增二十万斛江东西各增十六万斛内平江镇江建康府鄂州各十万荆南府六万宣池州各二万从之 
　　庚辰太常少卿都民望卒以尝任谏官特赐其家银帛百匹两 右朝奉郎通判楚州徐宗偃闻扬州告急事见八月壬寅自高邮以驿书遗大臣言宗偃自到官以来饱谙觇逻者之情伪密院三衙沿江诸将所遣固不一矣要皆取办于都梁山阳土著之人由都梁者不过入于泗自山阳者不过至于涟水采听仿佛信实蔑然且若东海之人止缘饥民困于暴敛一唱百和犯死求生而候者哄然有兴师十万驾海航二千艘因而南向之说遂重烦朝廷忧顾宗偃独以为不然巳而卒如所料矧今自六月以来日闻签军聚粮修京除道敷敛金帛营造舟船添立砦栅虐用其民无所不至且约七月必迁都矣既而不效展取八月又不效则曰京都改筑外城更造秘殿且有登封泰山款谒明道宫之议此何所考信哉宗偃近以职事至维扬帅府而都梁持羽檄来谓金主巳迁于汴重兵散布宿泗清河之间帅司告急于朝廷人情恟惧宗偃亦以为不然才少须臾又无一验合是此辈传闻之诞亦甚明矣靖康之初再犯京阙洊至维扬无一人知其来者先声播传讣之诡也伏惟庙谟成算固非一介可测涯涘然长江不足恃两淮不可失虽三尺童子知其利害灼然若密诏沿流诸将或以屯田或为牧放添增防托遣数万人散处要害以候俟之若都梁太逼则屯天长若山阳太逼则屯宝应又若合肥襄邓择敌人耳目不甚相接之地悉储兵备具命大臣护之以为缓急调发捄应之用则敌骑猝来吾盖有以待之矣若信觇逻者之言骇然有自失之意非所望于中兴之世也切闻朝廷防虑料角至严至备是注意于海道可谓亲切然楚州盐城县去海不过一里又居料角之上可为藩篱若屯以千百人假以一二十舟障蔽其前则料角决可力守且与敌人耳目全不相接亦一控扼之地伏惟特赐采择 
　　辛巳右谏议大夫何溥权工部侍郎黄中并兼侍讲 
　　壬午右正言王淮言两淮间多私相贸易之毙如茶牛及钱宝三者国家利源所在而皆巧立收税肆行莫禁茶于蒋州私渡货与北客者既多而榷场通货之茶少矣牛于郑庄私渡每岁春秋三纲至七八万头所收税钱固无几矣若钱宝则有甚焉盖对境例用短钱南客以一缗过淮则为数缗之用况公然收贯头钱而过淮者日数十人其透漏可概见矣帅宪通知相与掩蔽望诏多方措置革去宿毙从之淮金华人师心犹子也 左承议郎知道州季南寿言本州在湖南最为小郡地不过六百里民不过四万户舟车不至商贾不通其民朴野惟农桑作业米一升八钱丝一两百二十衣食之余质钱输税仅足者无几民之穷乏莫甚此邦而大礼钱科取重旧额每桩管二万九千余缗自绍兴十年以后增至五万三千余缗诸县白撰名色渔夺民财莫不嗟怨今以邻州较之衡州税米十五万斛所科大礼钱三万五千余缗郴州税米三万三千余斛所科九千六百余缗本州税米三万三千余斛视衡州不及六分之一而大礼钱几倍之其为不均莫甚于此诏本路转运常平司以本州税米数目比较邻州减定自今毋得增科 右朝散郎知楚州周淙移知盱眙军 右朝请大夫新知黄州沈邦直移知楚州 
　　癸未右朝请大夫新知复州吴顺之移知靖州 武德郎知石泉军董诫移知复州诫刘锜子壻也先是李文会王刚中王之望王弗及夔州路提举官王适皆举诫可备边帅上曰五人皆荐可见其公乃与边郡仍令籍记以备他时选用 江州驻劄御前诸军都统制戚方乞战马诏以蜀马八百与之 
　　甲申百官入朝罢舞蹈以近显仁皇后小祥故也 
　　丁亥诏申严销金铜器之禁时行在之人复有鬻二物于市者论者以为贵近导之乃令官司严切觉察 左朝请大夫福建提点刑狱公事梁仲敏行监察御史 侍御史汪澈言吏部员外郎祝公达狡狠躁竞凡铨曹之事懵然不晓刑部郎中黄子淳阘茸鄙俗务为刻薄贪贿徇私诏并罢 带御器械李宝为淮南西路马步军副总管兼权知黄州 初右谏议大夫何溥言著令诸休务假一岁之间百司七十有七日天下之务萃于朝廷非百司比而比年朝廷假故多于百司三分之一又有前后相因为例不入省者乞检照祖宗典故裁定仍令吏户两曹后他司出局庶几事无壅积事下给舍议是日权刑部侍郎兼权给事中黄祖舜等言乞今后宰执过局观书及为北使除馆皆以食后即宰执初除授告正恭谢惟本厅不入堂诸厅皆入上元止赐告一日应歇泊赐假遇休务者不别理其吏户两部官候他司出局毕然后出局从之 
　　己丑左朝奉郎知婺州章厦与在外宫观殿中侍御史陈俊卿言厦以佞邪持媚灶之术致身政地饕窃过当其在言路专与大臣为支党济其喜怒以害善良今典名藩偃然以前执政自大漫不省事民无所诉故有是命 左武大夫忠州防御使新淮南西路马步军副总管兼知黄州李宝改添差两浙西路副总管平江府驻劄兼副提督海船时浙西及通州皆有海舟兵稍合万人诏平江守臣朱翌提督言者请择武臣有勇略知海道者副之宝先除知黄州未行乃有是命寻以解带恩升宣州观察使宝乞于沿江州县招水军效用千人诏许三百又请器甲弓矢及乞镇江军中官兵曹洋等五十人自隶皆从之冯忠嘉海道记云绍兴庚辰金主亮谋入犯大治舟师高密欲阴从海道径袭浙江谍者得其实以闻上召宰臣问以备御策方绎未及对上遽曰卿等无先定谋耶朕自议和之始逮今二十年寝食不忘此敌故练兵择将修车马辑船舰江淮荆蜀备已全具此卿等所共知惟是海道朕亦有以处之顾众意何如耳宰臣再拜恳请上曰带御器械李宝往尝陷敌自拔身循海道来归召对慰抚询以此中事历历如数一二且其器局方重出语忠壮以一介羁旅脱然还朝廷升殿陛对万乘无分毫沮慑此必能办事者今以为宣州观察使总管淮西兼知黄州乘未发卿等为朕亟留计之翌日对便殿果如上旨改授浙西路马步军副总管平江府驻劄且令与其守臣督护海船为捍敌计按忠嘉所云恐不无润饰今并附此宝转观察在此月丁酉乞招军等在己亥今并书之 直秘阁主管台州崇道观范如圭卒 
　　壬辰右朝请大夫新知楚州沈邦直复知黄州 右朝奉大夫新知郴州王彦融知楚州彦融采子也 
　　癸巳以显仁皇后小祥前一日辅臣及待制观察使宗室遥郡防御使巳上入奠于慈宁殿 
　　甲午小祥上行祭奠之礼百官常服黑带行香毕诣文德殿门进名奉慰退行香于仙林普济寺 
　　丙申镇江府驻劄御前诸军都统制刘宝言自罢宣抚司背嵬一军发赴行在欲补置二千人仍以制胜军为名诏许旋招武勇效用胜捷吐浑共一千人为之 
　　丁酉罢内侍省以其事归入内内侍省日历但于十月戊午书内省条具前省并废事件今依会要仍书并废之日 临安府言今年收养乞丐提举常平司巳拨到米二万七千余石别无可用之钱户部乞于常平司取拨浙西诸州未起坊场七分＜宀十见＞剩钱十二万缗应副从之存此以见岁给贫人钱米数 
　　戊戌宰执请上御吉服上曰朕本欲终三年之丧卿等既以故事有请须改朔而后可感怆久之 
　　己亥权礼部侍郎金安节言显仁皇后小祥乞用崇宁故事孟冬行亲享景灵宫之礼从之 
　　庚子敦武郎权合门看班祇候曾觌为建王府内知客 
　　壬寅太学录周必大太学正程大昌并为秘书省正字以学士院召试合格也馆职复故事召试自此始上览必大策大善之谕辅臣他日当令掌制大昌休宁人也 秘书省校书郎王十朋面对言臣闻道路汹汹咸谓敌情叵测有巢穴汴都窥伺江淮意庙堂之上帷幄之臣必有料敌制胜之策然议者谓边奏有警则群臣失色相顾传闻稍息则恬然便以为安且谓敌有内难势必不来夫不恃我之有备而幸敌之有难谋国之术亦疏且殆矣自建炎至今敌未尝不内相残贼一人毙一人出曷尝为中国利要在所以自备者如何今日御敌之策莫急于用人用人之要莫先乎人望盖知人之术自古所难萧何不出孰能识韩信于未知名之日孟轲复出亦必取士于国人皆曰贤晋悼公以民誉而用六卿遂成复霸之业东晋以人心而起谢安遂成破敌之计国家宝元间西夏叛命用韩琦范仲淹有西贼破胆之谣兵不大用元昊臣服皇祐中富弼文彦博并相搢绅相贺仁宗曰古之用人或以梦卜苟不知人当从人望梦卜岂足凭邪元祐初相司马光辽人夏人相戒曰中国相司马矣切无生事人望之能服人如此今内外士夫军民口无异词咸谓有天资忠义材兼文武可为将相者有长于用兵士卒乐为之用者今反投闲置散无地自效或老于为郡以泯没其身内为谗邪之所媢嫉外为敌国之所窃笑天下舆情愤闷抑郁臣愿陛下断然为社稷计起而用之以从人望可以作士气可以慰人心可以寝敌人之谋可以图恢复之计陛下纵未大用之亦宜付以江淮重任自当一面为国长城亦可以无西顾忧矣猛虎在山藜藿为之不采国有人焉难当自消臣以为御戎之策莫大于此十朋又言惟辟作褔惟辟作威此人主揽权之术得之于此失之于彼又人主揽权之弊唐自中宗权移房闼明皇亲平内难惩孽妻骄主之祸挈大柄而掌握之可谓能收之于此矣承平既久怠于听断内则移于奸臣外则移于藩镇是又失之于彼也肃宗再造王室代宗平乱守成而权稍归朝廷亦可谓能收之于此矣然君臣偷安瓜分土壤以授叛将继以德宗姑息自是而后权归藩镇是又失之于彼也宪宗刚明果断削平僣叛而权复归朝廷可谓能收之于此矣晚节任用非人祸生所忽自是权归阉寺是又失之于彼也陛下比惩大臣之盗权收还威福之柄朝廷清明迩者众口籍籍谓权虽归于陛下政复出于多门是一秦桧死百秦桧生也其间最重者如三衙管军辈与北司深交固结盗陛下之大权养成＜叐＞扈之势昔汉之祸起于恭显王氏之相为终始唐之祸起于北军藩镇之相为表里今祸胎于内乱形于外臣窃忧之夫权之大者莫如名器与财与兵今以管军而位居三公是盗名器之极古之时无有也祖宗之时无有也天下之利源财路皆入其门国用日蹙私室愈富三家弱鲁田氏盗齐殆不过此夫枢密号本兵之地号令节制天下之诸将今殿廷立班管军傲然居前枢密甘心其后倒置如此不奉行其意旨者几希其能节制号令之耶其子弟亲戚咸居清要台谏论列朝廷必委曲覆护俾其言卒不行昔唐大将管崇嗣背阙语笑李勉劾其不恭肃宗谓吾有勉乃知朝廷之尊李祐有缚吴元济之功违诏进马温造正衙抨劾祐自谓胆落于温御史今台谏言及侍从大臣随即罢斥而风宪独不行于管军之门其何以为国耶至若清资横加于哙伍高爵滥及于监门诸军置承受福威自恣不减唐之监军皇城置逻卒旁午察事甚于周之监谤内外将帅剥下赂上结怨于三军道路之间捕人为卒结怨于百姓皆非治世事陛下自总揽以来圣政不可胜纪窜逐猾阉天下尤服英断惟此数事臣所谓得此失彼者可不深惩痛革之臣愿陛下慨然发愤断自宸衷杜邪枉之门塞侥幸之路监汉唐而斥近习惩齐鲁而抑强臣不惟尊严朝廷亦所以保全此类自秦桧扼塞言路士风寖衰及上总揽万几激厉忠谠而余习犹未殄朝士多务缄嘿至是十朋与校书郎冯方正字胡宪查籥太常寺主簿李浩始因转对有所开陈闻者兴起太学之士为五贤诗以述其事焉 吏部侍郎沈介上封事曰臣窃惟今日之虑莫若备敌之策为急顾今大患有二一曰国论不定二曰威令不行二患不能去虽备敌将有所不可也何谓国论不定备敌之策不过有三征也和也守也征固力所未能和则理难必恃亦守而已今边候之书若有所闻则庙堂之上焦然以为忧色动而虑乱旬月之间则又皆欣然忘其忧矣臣愿陛下与大臣断为一定之论必专为守无复异论又必一一而讲之曰地孰为要可以宿兵将孰为先可使当敌兵谨于陈粮谨于庾将守淮也将守江也越淮而战斯守淮矣越江而战斯守江矣虽用兵不可预料然是数说者不可不讲也何谓威令不行曩者秦桧盗权威福自已宸断赫然收还权柄然三省枢密院奉行威令者也属者朝廷命取刘宝军二百以为黄鱼垛之用讫不禀承而三省莫可谁何本兵之臣坐庙堂以选三衙之卒文符既下却而不视顾乃私还之而枢密亦未闻议其罚者万一当敌欲望号召以为指臂之用讵可得乎臣愿陛下明谕大臣无多为令无轻议令其有慢令者悉以上闻罚惟必行勿阿贵近如此则朝廷尊矣二患既除而后守之之策可言也守之之策其要有四一曰御将二曰训兵三曰先声以夺敌人之心四曰弃瑕以用度外之士臣闻之善御将者莫若高祖今诸将之视信越计功角材岂可同年而语而实齿公台握兵柄至二十年志得气盈傲视朝廷彼其至此果何道耶不过掠军士之廪以利其赢诡尺籍之数以私其禄既富矣于是为市宠媚灶之术宦官之徒有所谓承受者为之囊槖以利其货为之游谈以久其权士大夫平昔号为鲠亮者叹息而巳未有敢昌言于朝者岂其阴谋固结卒不可破必胜而后已为今之策莫若罢其承受之官而黜其珍异之献自然畏威听命若谋之左右皆其党也虽欲行之得乎大将听命然后精择裨校各分以兵大则满千小则数百使之训练才之能否将不可揜自通和之后训兵之政渐弛今之诸将运土木以为技巧岂复使之执兵操奇赢以行货坐市区以谋利岂复使之习战缓急有用驱不素教之兵付之贪鄙慢令之将其祸可胜言哉臣愿陛下万几之暇虽翰墨之习图史之玩有益而无损者亦姑置之专以阅武为事召二三大将谕以至意俾各条小校之能给以军兵量其才而多寡之肄之以艺责之以日月而训齐之军为几校校习何艺陛下早朝而退引数校以角艺而严其诛赏不过一岁不患不为精卒虽横行天下可也况守备乎迩者敌人驱数百万之夫为城汴之役观其举措甚异臣谓及其未徙也为计以夺之气建康北距长江古为都邑谓宜急下明诏为巡幸之举彼之未徙我不先动彼之先行我则前迈纵彼恃强能不疑乎一二年间我备修矣国家承平日久崇尚礼义士大夫一行之失清论不容顾于今日之用似未尽也朝廷之上清望之臣自非才行兼全何以膺其选若理财糓治郡县临边鄙校军旅如此虽大过犹将用之愿陛下责大臣以求才谕台谏以使过如此则实才辈出何用而不可四策既行而勿夺于群臣勿移于左右战战栗栗若疾之附身则社稷之危庶乎可安矣介所上疏未得其日按疏中论诸军承受事而何溥等论介自迁铨曹纵迹不安乃效布衣上书以自夸耀则必介除吏部侍郎之后未罢诸军承受之前也故参酌附九月末介迁吏部在八月十二日丁巳罢诸军承受在十月二日丙午 
　　冬十月乙巳朔上始纯吉服 
　　丙午诏文武官合班如遇亲王使相立西班即令枢密院官权缀东班惟亲王使相请假则立西班又诏罢内侍官承受诸军奏报文字今后诸军奏状并于通奏司投进内三衙管军仍许上殿先是少师领殿前都指挥使职事杨存中以官三孤主管侍卫步军司公事赵密官使相并班知枢密院事上秘书省校书郎王十朋转对论其不可因及诸军承受威福自恣等事起居舍人兼权中书舍人虞允文亦论此曹交通贿赂且寖如石显之比于是知枢密院事叶义问言三衙本隶密院祖宗旧制不许接坐所以正名分示等级岂当以官之高卑而不以职之上下冠履倒置非朝廷福乞各为班著故有是命是日宰执进呈上曰今之承受即祖宗朝走马承受专令掌边将奏报前此亦尝降诏戒约意谓空言不若以实事示之故前此屡却诸将贡献此事朕无固必遂批旨行下按绍兴十一年五月丙辰已罢三宣抚司承受文字官者不知何时复置当考存中明年二月甲寅罢殿衔 侍御史汪澈言楚州等处有捕获军士盗贩箭簳甲叶往外境者问其故云以军中裒歛无艺不得已而为是可谓借寇兵矣乞自今有系军士即同兵器解赴枢密院根究来历重作行遣仍将透漏去处郡守镌降官资从之 言者论近屡有诏趣郎官以上举县令而四十大县类差两政阙皆数年人情岂肯舍近而就远辞易而图难况朝廷急于恤民若不可朝夕而用人之实乃在于数年之后又何以仰副陛下忧念元元之意望自今县令未及考而因事罢去者并从朝廷以所荐官填阙俟其满秩即令吏部已差下人交承且使四方之民知朝廷不专为四十县择官亦所以广德意于天下也从之 
　　丁未起居舍人虞允文为贺大金正旦使知合门事孟思恭副之允文仍避金太祖讳权改名允及至金廷与馆客者偕射一发中的君臣惊异 枢密院检详诸房文字徐度充贺大金生辰使武功大夫新江南东路兵马都监苏绅副之 尚书吏部郎中张阐为祠部郎中兼建王府赞读 监察御史刘珙守尚书吏部员外郎珙前在铨曹时苦吏为奸思有以制之一日命张幕设案于庭置令式其中使选集者得出入繙阅与吏辩吏无得藏其巧人甚便之间摄侍郎引选人改官班占对详敏上悦焉珙本朱倬所荐倬执政珙引嫌求去于是复有是命 感德军承宣使致仕梁邦彦卒赠保宁军节度使赐谥清节 右谏议大夫何溥言镇江府驻劄御前诸军都统制刘宝起于行伍初无劳绩狠戾少恩其在镇江贪暴益甚号令不能服众致其纵弛剽剠居民无所不至如顷岁夺陈桷家财污辱其妇女州郡不敢捕有鹤林寺僧遭劫来诉宝斥去之曰汝辈但愿常如今日太平无事宝之军律大抵如此日者其子除合门祇候守臣郑作肃往贺之宝曰我费钱三万缗得此何足贺比朝廷调兵二百人往黄鱼垛防海宝声色俱厉终不肯差朝廷莫敢谁何事见今年七月己卯其慢上如此侵渔百姓凌驾府县诡名虚籍率多冒请房廊间架几半于浙西田亩马牛殆遍于淮上凡曰商贩靡所不为凡曰利源靡所不夺诸军月有食钱总司多给关子宝尽留之以偿借贷虽油盐茶菜之微亦皆抑配人人愤怒怨气满腹其剥下如此朝廷方讲备边之策正赖诸□□寽协力鼓作士气而宝之所为中外切齿其势必将至于＜叐＞扈望明诏中外声其慢上剥下之实窜之远方别选贤将抚养士卒革去军中回易掊克之习庶几人人感恩乐为国用 
　　戊申诏太尉知荆南府充本府驻劄御前诸军都统制刘锜赴行在奏事以荆南驻劄前军右军统制李道兼权都统制朝廷将以锜代刘宝掌军故有是命 右武大夫和州防御使知合门事刘允升落阶官为蕲州防御使允升尝副叶义问出使用戚里恩特迁之 右从政郎主管淮东榷场赵湑罢湑尝从泗州守臣贷买石绿钱千余缗踰年不偿直故罢湑其所负比境钱先以库金偿之 
　　己酉秘书省校书郎兼国史院编修官冯方言臣闻道路之言以为敌人将有叛盟之意臣谓议论定然后可以言措置措置定然后可以言成败今欲和者在我制和者在彼若曰添岁币则自罢榷场以来彼之互市之所入岁以钜万计略不顾惜议者谓添岁币可以使之弭伏亦已疏矣若曰遣泛使则吾国势未振将命往来不过谨守常议虽百辈何益若曰吾奉事之惟谨彼将有所不忍史册所载小国之事强国其谨亦多矣岂以谨故不加兵哉臣愚以为敌人之必来如盛夏之必热愿与心腹大臣日夜讲求所以立国之道和则彼此安静来则有以待之勿以今日之报急而焦劳明日之报缓而闲暇所谓措置臣不知两淮已有备否议者皆曰结民社矣夫民社者保聚可也应援可也辎重可也独不可迎敌耳责之迎敌必如狭西弓箭手而后可行欲乞以见耕之田蠲其赋役率为亩二百而出一兵不可则三百又不可则四百足以招之而止未耕之田又加优焉大抵使为兵者常逸为民者常劳磨以岁月可使有勇州县所蠲一钱朝廷与之一钱不过损十万可得万兵县官养万兵岁不下百万也虽然官军不振则民兵不能自立不知两淮巳有兵否朝廷又以武臣典郡然所遣皆无兵马虽韩彭何益臣愚乞以营田为名择见管军统制官之循良者全军出守因令耕作而入其租增置通判以莅民事然后命宿将中为军民属望可以附众可以威敌者使两淮营田如此则形势强藩篱固欲守则守欲战则战败则可以削走则可以诛矣方上此疏不得其日按日历方以十月己酉面对故系于此盖自今至明年十月已前别无馆职对班故也 言者论国家之利莫盛于市舶比年商贩日疎南库之储半归私室盖商贾之受弊有四官中之亏损有二旧法抽解十五之中泛取其一今十半之中尽择良者向来舶贾率皆土人事力相敌初无攘夺相倾之患其后将帅贵近各自遣舟既有厚赀专利无厌商贾为之束手旧舶舟之行惟给符引财货盈缩事止一身其后附以官钱或遇风涛人溺舟覆捕系妻子籍产追偿故海滨之民冒万死一生之利而得不偿费人人失业于是私切相戒不敢发舟官司又追捕纠告而遣发之此四毙也旧海贾既多物货山积故抽解所入不可以数计今权豪之家势足自免县官岁入坐损其半往岁土人入蕃之货不过瓷器绢帛而已今权豪冒禁公以铜钱出海一岁所失不知其几千万此二损也市舶一司自唐以来恃此以为富国裕民之本今其毙至此愿诏将帅贵近之家毋得岁发舶舟攘夺民利亏损国课仍诏有司讲究除去宿毙以便公私其于国计诚非小补户部奏复抽解旧法违者许商人陈诉应命官以钱物附舶舟或遣人过海者依已得旨徒二年二十二年十二月二十日敕广州见任官将钱物寄附纲首客旅过蕃收买物色依敕徒二年科罪其发舶州军毋得抑勒仍检铜钱出中国界条约行下从之 诏左太中大夫沈调依旧为左中大夫调既以赦叙官而殿中侍御史陈俊卿论调所至赃污狼籍罪当窜殛况调阶官元系中大夫盖碍止法后除待制始得转行今既夺其职名安可引用常法叙官使之尽得从官恩数望特不转行以为赃吏之戒故有是命 
　　庚戌诏勋臣之家所留兵校皆以五分之一差破使臣不许差横行正任人其使臣仍毋得过两任先是张俊既薨其家奏留干当坟庄等使臣五十六人仍并理为资任权给事中黄祖舜奏武臣待阙多者数年今端坐而食并无替期累资积考遂成崇秩则是悉力于王事者远不逮之非所以张公室抑私门望诏有司为之限制于是行下 秘阁修撰提举江州太平兴国宫邵大受卒 夜雷作非时 
　　辛酉翰林学士兼权户部尚书洪遵言川蜀将士以宣抚司便宜迁补付身至吏部换给者吏多沮抑之将士冒犯矢石奋不顾身仅得一官至今二十余年触事拘碍仅同白身甚可怜悯望优与展限五年如小节不圆先次放行案后审会长贰郎官以时稽考取吏之沮难者痛治之仍榜谕诸军使知前日补官不为虚文庶几异时缓急之间权时施宜可以取信从之 带御器械干办皇城司王谦为贺大金生辰副使时苏绅以病告故也 
　　壬子敦武郎武钜知叙州 
　　癸丑左朝散郎文之奇落致仕知简州之奇既告老事见二十九年二月戊子兵部尚书兼权翰林学士杨椿权吏部侍郎李涧起居舍人兼权中书舍人虞允文复言之奇律已廉临政勤行业甚高年齿未及进退合义诚有可嘉宜不遗疏远起而用之以示朝廷褒崇廉退风励末俗之意故有是命之奇固辞不起 
　　乙卯尚书省勘会近据蒋濠州申到对境疾病事宜淮东即无报状劄付右朝奉郎通判楚州权州事徐宗偃密切体访有无虚实申省仍不下司先是蒋州守臣强友谅言谍报金主巳死嗣主改元新德朝廷以未得淮东报命宗偃密伺之宗偃言昨九月二十六日据淮阴县民社长赵仅所遣干事人李成探到汴京修城拆换廊庑等巳录白缴申又云金主遍身患大泡疮移都初无定日本人不肯供写此项亦巳并于劄子内具禀继闻徐文管押北通州海船前来海州又已密切差人前去地头唤到彼处亲信人当面询问并无上件事宜于十月初七日入递申覆所有对境疾病事昨曾有人称说因患疮不出别无考信不委虚实既而楚州守臣王彦融亦言得报金主果死自宿亳以北至燕京民间皆尝缟素宗偃独以为不然 
　　庚申左朝请郎江南西路转运判官林安宅直秘阁为两浙路转运副使 左朝散郎赵不猷为荆湖北路转运判官 殿中侍御史陈俊卿入对论镇江府驻劄御前诸军都统制刘宝十罪大略谓宝减削军食暗请钱粮多遣军士于湖广江西回易去岁镇江火宝闭壁下令出救者死城中半为煨烬宝市物为苞苴皆刻剥置办乃谓其下曰此官家教我置买近朝廷调兵戍黄鱼垛终不肯从子士元除横行人往贺之则曰用钱买来何贺之有宝内藏不臣尝公言曰前代帝王皆起于微贱此何等语又养阎李二道人使夜观星象至五更则具录以呈镇江屡易守臣皆以宝故近又欲击赵公偁赖朱夏卿劝免公偁知镇江府夏卿淮东总领夺妇人姓刘者女又笞辱之今知人言籍籍乃因入觐载苞苴之物三十余舟欲因为结纳宝以专悍愚愎暴虐奸贪之资而有此十罪闻其在军也偏裨屡谏而不从军士含怒而莫诉使有缓急之事责其成功不亦难乎伏望因其来朝斥之国门数千里之外投诸荒裔以御魑魅别择良将往肃军旅 
　　辛酉诏安庆军节度使捧日天武四厢都指挥使镇江府驻劄御前诸军都统制刘宝可罢都统制添差福建路马步军副都总管给真俸令临安府差兵级五十人同本军见随行人前去之任仍放谢辞先是宝为谏官何溥所劾上乃召宝赴行在未至陈俊卿复奏其罪侍御史汪澈亦言宝无尺寸功而豢餋滋久命令罕行朝廷尝调兵戍黄鱼垛宝既不听乃乞创招制胜军三千人事见九月丙申方命若此尚知戴天子之威乎宝尝出缗钱遣其军校回易岁计三万有奇犹以为鲜械诸囹圄掊刻诸军至有冻馁不能出门户者望命有司议宝之罪明正典刑以为人臣乱法坏纪者之戒故有是命 殿中侍御史陈俊卿言任用人材乞略小过上谓大臣曰中间有显过者若复进用却恐人言纷纷上又言赃污之吏不可复用盖其天性贪墨使在州县必难变革 右谏议大夫何溥右正言王淮言吏部侍郎沈介阴险狡诈出于天资少年决科即登显宦不历州县之劳不闻长老先生之说凭私臆决自以天下莫已若也昔在省闼用私意以庇族人按发之赃妄缴驳以快平时睚眦之怨凡所抑扬动有傅会自铨曹纵迹不安乃剌取朝廷欲行之事倡为已说欲自为功谓可以术箝台谏之口至效布衣上书四誊副本以自夸耀盖谷永专斥宫闱之比望赐窜殛以为欺世盗名之戒诏介罢吏部侍郎免谢辞介所上封事巳见今年九月末 诏累降指挥沿淮禁戢私渡及盗马之人可令帅守加意戒约务在肃静不得纤毫生事以称谨守和好之意仍出榜晓谕 
　　壬戌太尉武泰军节度使知荆南府刘锜为威武军节度使镇江府驻劄御前诸军都统制仍诏总领官同诸军统制将日前非理除克掊歛及应干私役日下改正诸军所负回易钱具数以闻当议除放除刘宝私财还宝外余并桩充军须仍出榜晓谕直敷文阁潼川府路提点刑狱公事续觱直显谟阁知荆南府 右朝请大夫淮南转运判官王趯知扬州上以许世安不胜任故就用趯 镇南军承宣使龙神卫四厢都指挥使荆南府驻劄御前前军右军统制李道为荆南府驻劄御前诸军都统制日历道前衔犹带鄂州右军统制按道于今年四月庚午已改除不知何故 诏吉州剌史知合门事干办皇城司刘伉令再任 
　　癸亥左朝散郎荆湖北路转运判官陈之渊为尚书吏部员外郎 右朝散郎吕擢行大理寺丞 是日日方中天无云而有雷时侍御史汪澈等欲论左仆射汤思退方据摭其过殿中侍御史陈俊卿曰为相无物望而天灾亟至此固当罢何以他为于是澈等相继论之 
　　乙丑左中大夫赵士粲卒 
　　丙寅利州观察使建康府驻劄御前前军统制郑谌卒 
　　丁卯权工部侍郎黄中兼权吏部侍郎 宣正大夫崇信军承宣使利州东路驻劄御前后军统制权节制阆州军马王喜主管台州崇道观以病自请也 
　　己巳右朝请郎监高州在城盐税林一飞卒 
　　庚午司农少卿张宗元充秘阁修撰江南西路转运副使 
　　壬申建武军承宣使淮南东路马步军副都总管许世安移两浙西路秀州驻劄 
癸酉诏舒和蕲黄州民户附种田每岁收租四千八百余石并特除放先是左朝奉大夫宋晓知蕲州代还言两浙营田之法募民就耕官给牛种民输子利殆非不善也然应募者类非安土重迁之民多四方贫乏及惰于农者既无一定之志是以行之逾二十年未见成效又有司拘于巳定种斛之数间有逃移人户则均责邻里督其子利谓之附 
种况一牛之毙则偿于官今给于民者十有三年矣连岁以疫毙而不免输租收牛之家逋亡则责输于邻里恐十余年之后其病民有不可胜言者望究其实而蠲除之亦招来垦辟之一端也至是淮西安抚司奏如晓言乃有是命 
　　建炎以来系年要录卷一百八十六 


●建炎以来系年要录卷一百八十七 
　　宋 李心传 撰 
　　绍兴三十年十有一月乙亥朔忠训郎王瑀为合门祗候 
　　丁丑枢密院检详诸房文字徐度守尚书左司郎中 直秘阁两浙西路提点刑狱公事吕广问守尚书右司员外郎 
　　戊寅皇侄常德军承宣使权主奉益王祭祀居广为华容军节度使以主祭踰十年也 
　　己卯太常丞吴曾秘书丞杜莘老兼权吏部郎官右选小使臣旧不出阙吏间取而鬻之在选二百人远客寒窘无所诉莘老始命榜阙使晓然以次就注 
　　庚辰殿中侍御史陈俊卿言比年江西湖广米＜豆斗＞才数十钱而职田米乃令折价至三四千监司守倅利其丰于已而莫敢问如永之祁阳乃监司职田之所聚为县令者惟于诸司职租不乏则荐削可盈不知斯民何辜而取其膏血以自媒也按令职田折钱而增直者计赃望今后只令纳本色监司守倅毋得违戾从之 御史台检法官薛良朋转对乞见任官毋得与部民结婚秩满仍不得于本处寄居上谓辅臣曰此等事祖宗皆有成法可申严行下务在必行 诏故延康殿学士签书枢密院事曹辅特赠左金紫光禄大夫以其子金部员外郎绂言辅靖康末蜡书之劳故有是命 
　　辛巳左朝请大夫主管台州崇道观王傅知建州用左正言王淮荐也 降授右通直郎新通判福州林珦知黄州 
　　壬午邵州防御使向超落致仕知文州司农少卿总领四川财赋许尹荐超年未六十筋力不衰堪任将帅故复令出守 
　　癸未封永康县主为永嘉郡主主琼王仲儡女适权知合门事张抡 
　　甲申右承务郎赵益为右承奉郎益鼎孙也用其祖在相位时所迁官乞回授权吏部尚书洪遵奏比附战功人身亡许收使特迁之 
　　乙酉太常寺主簿李浩面对时杨存中权宠日盛浩为上言存中恩宠太盛婴儿过饱恐非其福上颇感其言此据朱熹撰浩行状修入存中明年二月甲寅就第 大理司直陆禋为太府寺丞禋为汤思退所厚以祠官理考改京秩论者非之 初殿前司遣将官往建昌军招兵五百人诏守贰同领其事及是招足守臣杨师中等减磨勘年有差 
　　戊子权尚书刑部侍郎黄祖舜试给事中 大理少卿张运权刑部侍郎 
　　壬辰诏诸军出戍战守军校天寒暴露各赐帛一匹 
　　乙未左朝请郎知黎州冯时行言本州税米并无正色每石理钱引十三千重困民力已令百姓充土丁者每石输八千不充者输十千乞为定直又乞禁官吏诛求土丁红桑影木酥果之属其应干互市物货仍不许见任官收买皆从之时行为人廉正而用法颇严前是夷人入州互市者率肆横难制至是詟服 
　　丙申诏内外诸军毋得招收放停之人如违将佐重行责降 直敷文阁福建路转运副使王时升言到官才一考撙节到浮费三十万缗乞以其半代民输旧欠钞盐钱执政言恐合旌赏上曰漕臣能节约妄用而代民输理宜褒录第恐他路闻之妄认以为羡余侵渔百姓可俟其政绩有闻与升职名后旬日乃徙时升两浙转运副使时升益都人纲子已见 
　　丁酉池州驻劄御前诸军都统制李显忠请令诸军屯田上谓大臣曰此事可行然湏先立规模如括田市牛立庐舍给粮种置农具之类悉有条理乃可施行两三年间且尽兴地利使之岁入有得则不劝而耕矣 
　　戊戌侍御史汪澈言伏自陛下更化励精以来进贤退奸兴利除害汲汲孜孜求治如不及而辅相未得其人如汤思退犹得偃然在群臣之上而秉国钧欲逃折足覆餗之讥难矣臣谨按思退本无器识更乏忠亮徒以工骈俪之文尝缀科目饰谀言以奉秦桧用选举而私秦埙夤缘超躐径跻枢近自桧之死一时支党悉从贬窜而思退独得漏网陛下以其外若纯笃而不知其中实佞邪偶因乏人遂至大用制下之日人人骇愕为相以来亦三阅岁矣曾无一善之可称一事之可纪其任情率意凡所施为多拂公论且匿名迹远权势此大臣之事也思退则蔑视同列擅威福以吝权恩欲归已怨使谁当此大臣之事也思退则专市私恩务姑息以媚下清俭化俗此大臣之事也思退则贪鄙无嫌至于受三衙之馈裁抑权幸此大臣之事也思退则脂韦固宠至于结近习之权孔子曰鄙夫可与事君也与哉其未得之患得之既得之患失之苟患失之无所不至矣若夫望轻不足服士夫则众怨并兴德薄不足理阴阳则天戒垂示闻边鄙之报则相顾而无谋睹将帅之骄则制驭之无术祖宗法令或废格而不用臣寮章疏多沉抑而不行曾何忠国而为民率皆背公而植党如此等事未可缕数久玷钧辅物论沸腾岂惟有妨贤路实亦深负陛下所以委任责成之意欲望早赐罢黜以快中外之望 
　　己亥武泰军承宣使添差两浙西路马步军副都总管王安道令再任右朝散郎直秘阁充两浙转运司主管文字王悦道主管台州崇道观 
　　庚子殿中侍御史陈俊卿入对上奏曰臣伏见十月癸亥日方过中天无云而有雷声人情骇异臣窃谓变不虚生当有任其咎者及观本朝庆历八年京师一日无云而震仁宗皇帝谓张方平曰夏竦奸邪天变如此亟命草诏罢之今日之应其陛下之大臣乎宰相代天理物共天位治天职食天禄若得罪于天必示警戒雷比之号令君道也云从龙之物臣道也今以阳气潜伏之时无云而雷是臣怀奸而乖其志于君君震怒而发隐慝于臣天变昭然与庆历之事若合符契臣谨按宰臣汤思退挟巧诈之心济倾邪之志本由章句荐历要涂专于狥私素无人望观其所为多效秦桧盖思退之致身皆桧父子恩也始以掌文衡曲意取其子孙缘此汲引以致政府桧死熺逐值更化之初四方贤才号召未至陛下姑且留之不旋踵而汤鹏举为御史二人素通谱系鹏举首鼠顾忌网漏吞舟而思退且结约贵近诡秘其迹自是安若泰山寖登辅相而敢肆意矣思退起于微官即登秦氏之门一时耆哲略无识者自居相位惟务招延亲党佐其羽翼昵近小人以为心腹盗名器而行以私恩假国权而倾摇同列有大议论则皇皇而无谋每临事机则迎合而自固其负宿望者阳交而阴沮之其不附己者中伤而决去之曲庇豪强驯致纪纲不振多为回护暗使风宪不立土木云扰于乡郡贿赂辐辏于私庭每月俸金则便会于他邦而强买良田戚属门人则密讽于太学而屡玷优选奸伪万状外示人以不疑巧设机阱阴伺间隙臣恐太阿之柄倒持窃弄无所不至也然其罪恶未若桧之甚者以台谏不由其门未兴犴狱连搢绅之祸耳自张孝祥王希亮邵大受方师尹祝公达沈介之去自知寡助每愤惋不平刘宝之罢兵柄以迫于众议而思退先与之通书若不得已刘锜之召为管军公议惟允而思退密使人迎谒于前路欲收其恩身为首相四海具瞻而举动大率如此正尧代之共工鲁邦之少卯有夏竦之奸邪而无其才术臣备位耳目之官况睹天变苟循默隐忍是为旷职伏望陛下赫然震怒寘之典宪上以合仁宗皇帝之威断下以快天下之公言 编管人前右朝请郎王彦傅死于靖州 
　　辛丑右正言王淮入对上奏曰臣谨按宰臣汤思退初无素望可服时流偶以文词侥幸科目其于人事之终始道德之指归未尝深讲而熟闻也因缘秦桧引之要涂年除岁迁致位公宰忘事君之大义昧经国之远猷窃弄威权动循覆辙有识之士固已寒心而乃进用匪人习成朋比排斥异己公肆诞谩英俊沉于下寮耆老遗于散地故其所得非一时柔佞即桀黠亡耻之徒相与推挤黩乱名器虽布满中外适足以养成祸胎不闻其长虑却顾为国家建久安之策成长治之业命令出而輙更官吏除而数易假封驳以行其意嫉风宪以沮其言妄作聪明陵轹同列小遇事机则相顾变色莫知所为尚能持危扶颠如古之所谓大臣者欤凡此皆其小智自私学未知道物我之心既胜爱憎之情遂迁黑白纷然而方寸乱矣岂不上负陛下委任责成之意哉臣身受异恩职司言责睹栋梁之将挠知鼎足之必倾缄默以居咎将安在輙采至公之论上干不测之诛伏望特垂英断将思退亟赐罢免博选耆德以亮天工臣不胜大愿 右谏议大夫何溥言臣伏见宰臣汤思退本无学术粗习辞章容悦诡随偷合取宠十余年间不出国门而至两地当陛下更化之初凡向时阿附之徒斥逐殆尽而思退以雅善结托免于司败之诛因缘推排遂至宰辅不务改心易虑以惩往失而阴用其术以箝制天下之士凡不附己者必托他事以中伤之而其所恃腹心之人往往分布要地缴驳推行惟意所欲间有同列稍或异议则多方挤排迄去而后已寻常差除虽筦库之卑例先招致款曲密谕使知归恩之地于是朝士靡然从风莫不奔走其门而不顾其他专权自恣擅作威福本原浸大末流滥以致溢自非任言责者与之抗衡立敌时有以折其萌芽则人主之势几何不孤立而无助邪夫宰相以用人为职要当以天下人才为心贤能所在何间疏戚今思退动怀私意必自己出耳目所及其能几何故便佞轻缓之徒委曲傅会阴有荐导其言必行由是小人成群布于中外而州县之间被其毒者多矣若夫忌嫉言者甚于仇讎凡所建明故作沮格至戒饬版曹不得关报时事近有奸臣献间疎台谏之策大合其意虽奴才鬼质亦以侍从处之察其自任之专加以用人之失使久在相位其害将日甚于一日真贤实能亦何路以自进哉伏望圣明洞照其情骏发英断亟赐罢黜以开贤才之路以除祸乱之本以快天下愤懑不平之气则君子道长有德汇进而朝廷之势尊太平之基立矣 太府寺丞陆禋罢右正言王淮论禋初乏寸长惟以医术游士大夫之门汤思退以其治母疾有瘳擢致丞列渎乱流品闻者骇愕望赐罢免故有是命 从义郎合门祗候种浤知永康军浤自陈师道之子别无人食禄故除之 
　　癸卯权户部侍郎兼权知临安府钱端礼入见上言近制初除从官许论荐人才以备擢用窃见左朝散大夫邵知柔敦朴重厚清介诚实博通古今邃于学问左奉议郎魏杞力学能文议论方正事亲孝居官廉左朝请郎吴芾奋自儒科晓畅吏事守正不挠才力有余知柔见知袁州杞知泾县芾见持服乞俟任满服阕日召赴行在量才录用从之杞寿春人也芾仙居人已见 待御史汪澈殿中侍御史陈俊卿言臣等闻易曰大君有命开国承家小人勿用必乱邦也古先圣哲立言垂训必以小人为戒以其蔽明害治怙势招权故去之惟恐不亟臣等近日论奏汤思退乞寘之典宪圣度宽宏未赐威断臣等因读唐史陆贽奏议见贽反复论裴延龄奸蠹其言君子小人之际甚详而明至谓延龄其性邪其行险其口利其志凶其矫妄不疑其败乱不耻臣等谓此数语正为思退设真小人之雄也思退初居政府时秦氏既败朋附扫迹独思退在焉时有语曰知不知问进之会不会问思退进之乃思退字盖甚言其秦党而得免窜逐也自登宰辅政由己出同列莫敢与之校如王纶贺允中稍不诡随则多方抑之终以睚眦不协或称疾或挂冠而去大抵小人胜也明扬人才宰相之职思退则不然己所喜者立致青云己所恶者如视秦越以朴厚为山野以巧佞为才能专恣自用动有猜妒之心如孙道夫蜀士也虑荐其乡之人则黜之远郡叶谦亨其所爱也以别为知己所称则怒而补外故正人端士耻登其门而一时躁竞侧媚之徒摇尾而希进错列中外气焰薰赫方以类聚无足怪者至若每有差除之人则必预延至私第密以告之权贵之家或有干请则阿意曲从惟恐少忤激赏等库皆用其平日所私之隶使命出疆必荐其亲旧苞苴之辈王曮窜逐之罪人也以其同类遇所遣亲密人来致书思退必呼入宅堂委曲问动静而致意焉不知果欲何所为哉凡有举措率背公营私擅权植党欺罔君上凌玩搢绅是以唾骂形于里闾之谈嘲笑见于俳优之语昔唐周墀入相韦澳曰愿公无权爵赏刑罚人主之事公无以喜怒行之俾庶官各举其职天下治矣乌用权今思退反是原所以陷溺其心者由秦氏也故臣等复以小人论之伏望早赐处分臣等不胜拳拳愤激之至 右谏议大夫何溥右正言王淮言臣近上章论列宰臣汤思退植党营私怀援迷国乞赐罢黜俯伏俟命未蒙施行仰惟陛下体貌大臣务全恩意使之自图进退曲尽始终然以思退之在相位颛权自恣擅作威福箝制天下大率效秦桧所为台谏交章犹未足以当其罪恶谓朝奏暮斥庶几少快天下之望岂可以大臣罢政常礼遇之使得从容于去就之间哉汉法丞相不胜任使者奉策即时布衣出府免为庶人有他过则乘栈车牝马放归田里今思退之罪恶暴著如此盖不止于不胜任及他过而已而陛下待之之礼太过此中外所以未喻而臣等所以惶惑而未能自定也况思退平时诡谲动輙任数窃恐迁延顾望别生事端欲望特发宸衷早赐斥逐使观听释然而无疑天下幸甚 
　　十有二月乙巳朔左金紫光禄大夫守尚书左仆射同中书门下平章事汤思退罢为观文殿大学士提领江州太平兴国宫翰林学士洪遵草制略曰思退蚤由迪简亟上清华迨予更化之初实首本兵之寄寖隆物望越秉机衡方道揆之仰成骇烦言之啧有著此为洪遵罢翰林张本思退在相位踰三年 初命临安府印造会子许于城内外与铜钱并行至是权户部侍郎兼知府事钱端礼乞令左藏库应支见钱并以会子分数品搭应副从之东南用会子自此始 
　　丙午同安郡主卒赐其家银帛百匹两主益端献王女也 侍御史汪澈言伏睹汤思退罢相播告之初训奖过当公论汹汹湏至冒陈臣等闻秘殿隆名所以褒硕德殊庭厚禄所以养真贤惟进退之得宜斯授受而为称若时思退为国具臣当故相丑正之时遂鄙夫患失之志逮经更化分合投闲巧为媚灶之辞遂致吞舟之漏迁延岁月叨窃钧衡背公营私专权植党所进用者皆姻戚所昵比者为奸邪以林觉之庸鄙而掌版曹以沈介之佥壬而居省闼叶谦亨坐外交而罢右史方师尹由内援而擢左司张孝祥犹有童心听其狂说邵大受真若鬼质纳其阴谋初不恤于人言但力行其私意至于台省之迁擢筦库之差除悉谕意于数日之前欲受恩于一门之内轻视同列旁若无人谋不佥询事皆专决朝廷除目既下擅自更张台谏封章上闻率为沮格录其专恣之罪合在谴呵之科纵未正于典刑岂宜加于宠数愿垂睿断俯徇至公追褫职名寝罢祠禄仍降章疏付外施行使天下共悉其愆尤知朝廷不阿于贵近用以警策不亦宜乎初澈等再论思退欲镌其职殿中侍御史陈俊卿曰思退未有大罪虽非相才然比之沈该则有间今该犹以大学士典州而思退顾不得则执法之地所以议赏罚者偏矣不从 右谏议大夫何溥等言臣等尝论奏汤思退奸邪已蒙威断赐之罢黜告庭既退公论尚喧臣等窃以为有大不可者思退贪鄙之状见于前后居官市井之人皆能缕言其在侍从也苏简为处守尝以五百缗赠思退母之父而得还其母又有妹夫梅琦者殴僧至死简讽丽水令张禋枉其狱而出琦之罪以此二事德简简虽病且僇力欲荐扬以报之以至在翰苑则因行权贵之词而受金二百两以公用钱置私物亡虑数百缗其在相位也石邦哲居越与思退之壻高翥游邦哲藉翥以求差遣于思退始捐千亩之田低价以售既立券矣思退乃悟其非命翥取元金而还其田邦哲欣然归之思退不折券而怀之如故乃除邦哲福建参议官田与金皆不可得邦哲对人每宣言之至若青田之潘集平江之张楶会稽之詹承宗括苍之潘景圭辈率家计钜万厚以财贿肆行交结思退或与之连姻或与之补吏又如货缣帛于乡郡粜俸米于近州责其倍偿公私咸扰政事堂不造食而折见钱权要以时新而络绎供馈享万钟之禄绩效蔑如更务贪鄙都人号之曰养家宰相亦可耻矣秘殿隆名真祠厚禄非勋贤不居思退何有于是臣等职司言责不敢但已伏望圣慈亟赐褫夺追寝以绝纷纷之议仍降出台谏累上章疏庶使天下晓然知罪恶之不可掩如此 
　　丁未诏观文殿大学士提领江州太平兴国宫汤思退落职依旧宫观 
　　戊申左朝奉郎知严州樊光远奏三衙诱略近郡平民为军乞自今军下不许收剌遇有阙额均下诸州招填庶几军无阙额民获安堵枢密院亦奏其毙且言三衙见管官兵增过绍兴二十六年元奏人数欲令以今岁终兵帐立为定额宰执进呈上曰兵不贵多当有限制今天下财赋十分之八耗于养兵朕躬行节俭未尝一缗妄费而诸军冗费岂可增添不已自今三衙令以见管兵帐为额在外诸军亦与立为定额日下住罢光远又言本州岁输御炉炭七万四千五百斤而不偿民间之直上亟罢之 是日上谓大臣曰朕顷见秦桧论除授必曰臣未知其心术如何恐招物议似未为确论且人心不同各如其面若之何尽知其心术朕谓果知其贤固当用之不然采之公论国人皆曰贤如何不用借使缪滥旋行罢黜亦惟公论但不容私意无不可也宋史全文史臣曰爵位公器也是非贤不肖公论也采之公论而任以公器设有不如所任又从而去之在我无容心焉此宰相代天之义也奈何狥一己之私见以未知其心术而遽弃焉尝观赵鼎荐用臣寮后乃奏罢而上谓鼎非护短益以重之又曰张浚用赵哲曲端刘锡见有其过即加重谴其措置未为有失何得轻用言者以罪浚呜呼桧之罔上而上察之鼎之尽公浚之无罪而上知之所谓明矣 初知琼州定南寨刘荐贷黎人王文满银马香钱而不偿文满怒率其徒破定南寨荐遁去其子为所执文满遂掠临高澄迈二县广西转运判官邓祚时为琼管安抚调土兵击文满逐之夺其田以赐有功者至是以闻黎南海四郡岛上蛮也岛直雷州由徐闻渡半日至岛之中有黎母山诸蛮环居四傍号黎人其去省地远不供赋役者名生黎耕作省地者名熟黎皆椎髻跣足男子常带弓矢喜讎杀女工纺织得中国绮彩拆取色丝和木绵挑织为军幕又纯织木绵吉贝为布与省民博易其居处架木为两重上重以自居下以畜牧地产沉水蓬菜诸香为香谱第一漫山皆槟榔椰子亦产小鸟翠羽黄蜡之属闽商值风水荡去其赀多入黎地耕种不归官吏及省民经由村洞必舍其家恃以安熟黎之外始是州县大抵四郡各占岛之一陲其中黎地不可得亦无路通朱崖在岛南陲既不可取径则复浮海循岛西南所谓再涉鲸波也四郡之人多黎姓盖其裔族而今黎人乃多姓王云 敷文阁直学士致仕刘一止卒年八十二一止乐易长者闻人有少善率称道不容口 夜白气如带东西亘天 
　　己酉诏三衙官军并以今年岁终月分见管人数为额日下住招自今有阙并申枢密院取旨下诸郡招填用本院奏也 太学博士郑闻言太学补试弟子员至五六千人望自今以举人居本州县学满一年三试中选及不犯罚者州县保明给据听赴补试从之 言者论近太府寺选官检视左藏库有剩物计值十四万七千余缗乞依天圣故事拘管入帐不得将剩数比折欠少仍于京朝官诸司使副内选委有风力屡更事任可以倚仗之人为库官从之 右文殿修撰知绵州孙道夫卒诏复敷文阁待制致仕 
　　壬子秘书省校书郎王十朋守著作佐郎 太学博士郑闻为太常博士 
　　癸丑枢密院言三衙官兵已立定额江上诸军理宜一体诏镇江建康府江池鄂州驻劄御前诸军并以奏到九月分见管兵帐为额内江州荆南府有未招人数听招足日住招应诸军日后有阙具数申枢密院招填 国子博士刘藻兼建王府小学教授 侍御史汪澈言诸路经总制钱以十九年为额其数太多财赋所出当究源流十九年经界初行民输隐漏之赋盖是适然今当取十年间酌中之数为额先是曹泳在版曹始立定额其后李邦献贺允中黄祖舜数以为不可而其言不行并见绍兴二十六年及是陈康伯进呈上曰可令户部具十年中数立为定额仍比十九年数减多少十年内通欠若干若不与除放及减岁额恐虚挂簿书又虑州县科敷取足以困百姓于是批旨行下按绍熙中东南诸路经总钱岁收一千四百四十余万缗乃又多于绍兴十九年之额不知何故当考既而江西提点刑狱公事黄应南入见又请尽除递年积欠经总制钱从之 
　　乙卯宰执奏累有臣寮论知县庸懦不职上曰知县若非赃私惨酷依祖宗朝与两易其任不理违阙此良法也 侍御史汪澈言太常博士朱熙载尝以赃罪被斥汤思退引在奉常情同胶漆秘书省正字查籥为洪州司户謟事张常先任满造都知张孝祥为思退所喜即走其门孝祥以气类之同大相称引逮孝祥之去恃籥以为心腹使之剌探时事每与思退书皆籥密为传送诏并罢按籥在馆中以论事称今年十月乙丑面对不知所言何事也 
　　丙辰武德大夫建康府驻劄御前第三正将王＜王巳＞降一官放罢以都统制王权劾其强剌民为军故也 
　　初右奉直大夫直显谟阁续觱以带职乞磨勘中奉大夫既许之矣起居郎兼权中书舍人杨邦弼言其非旧制封还录黄丁巳进呈陈康伯奏此由秦桧放行王晌等三人遂致援例者众实违令甲上曰桧不独此一事放行且如禁军换易亦改动祖宗格法朕因思霍光专政废昌邑杀许后威震天下魏相乞除奏事副封奉行祖宗故事孝宣是以致中兴之功祖宗成宪岂可不守朕无一事敢违旧章康伯曰当以邦弼所奏报行庶绝后来援例之弊上曰善 
　　戊午殿中侍御史陈俊卿言太常丞兼权吏部郎官吴曾素乏乡誉昨以上书得官因挟命术游时相之门敢为大言士流＜口虽＞鄙今处铨曹懵不晓事诏曾与在外宫观 
　　己未左朝散郎新福建路提点刑狱公事李莫特降一官莫前知泸州续觱为本路漕为属吏宇文绍直求补发荐牍莫许之矣既而郡以为觱所诘莫怒以觱私书申三省及御史台右谏议大夫何溥论莫非士大夫之所宜故有是命绍直时中孙也 初广右土丁自熙宁间有诏五丁取一免其科役每一年在县一年上州自仲冬至次年正月终分番三日一阅取事艺最高者二分先放之至是州县多以土丁供杂役每遇放免则或取其钱议者以为言诏禁止 
　　庚申诏春秋三传非系释经处毋得出题以取士用右正言王淮奏也自秦桧擅权举人对义者多附会时政失经旨故淮奏及之 
　　辛酉言者论六卿分职条章亦异朝廷特总其要而已今则不然均是事也而有前批后批之殊同是事也而有元降续降之别欲予则巧为傅会欲夺则工于舞文情法不相当则云更合取自朝廷指挥自知无法可行则云如朝廷特降指挥于本部条法别无违碍有勘当已上而退送者有未及勘当而套状者或因堂白而面授旨意或无处分而惟务陆沉变乱旧章眩惑观听人无所措手足始干托请求惟朝廷之命是听百官有司交失其守而名实乱矣望诏三省大臣凡四方奏请送有司者令各以成法来上其不以实而依违迁就者主典科违制之罪长吏以不职免所居官庶几道揆正于上法守明于下矣从之 诏自今三衙取到纲马看验讫令枢密都承旨用火印拨付逐司其见管马亦依此用印江上诸军委总领所江池州荆南府委守臣仍自远及近以甲字至壬字为文战马印左辎重印右用枢密院请也 
　　壬戌赐刘伉和州防御使印 
　　乙丑权户部侍郎钱端礼言比年以来国家财赋经费浩瀚陛下躬行节俭宜乎府库充溢而日见匮乏静惟其弊必有所缘且国无三年之蓄古人所忧况以月会日计者也臣私忧过计以有限之数不可应无穷之用谨按绍兴二十九年一岁之费编类成册进呈望诏三省枢密院台谏两省侍从同户部公共商搉究其弊原直书无隐然后条陈取旨斟酌节使可施行实当今之急务诏户部条具以闻 
　　丙寅上谓宰执曰比屡谕卿等屯田事须先立规模如一夫受田多少以括到荒闲田充佃耕牛取于何地下至农具粮种庐舍之类当悉有条理方可行下兹大事也经始勿亟庶后来无更改之弊不可以一夫献言遽即行之当博采物议而详审之也 翰林学士兼权吏部尚书洪遵罢为徽猷阁直学士提举江州太平兴国宫汪澈之再论汤思退也首言播告之初训奖过当遵闻乃杜门丐罢上不许疏再上乃有是命 诏秘阁修撰郭瑊妻安人赵氏特封永嘉郡夫人权户部侍郎钱端礼妻令人高氏特封平乐郡夫人赵氏宗室女高氏宣仁后家也二人与建邸连姻故得封 是日太府少卿总领四川财赋王之望始视事时总领所帑庾见在之数为钱物计一千四百四十四万引粮二百三十万石皆有畸而粮之桩积于沿边者为九十四万此皆其大概也先是司农少卿许尹总蜀计以边事有萌乞下四川诸州造甲二万副许之据王之望申三十年许尹陈乞造甲二万副自当年七月为头未见降旨日月仍令逐旋拨赴总领所储之利州以备军用 
　　丁卯合门宣赞舍人荆南府驻劄御前中军统领刘＜王巳＞为镇江府驻劄御前中军统制用刘锜奏也时镇江军中马多老病选锋一军毙者六百五十余匹刘宝为都统制利其刍秣不肯言至是锜乞拣选退马付淮东诸州出卖上从之因诏内外诸军所管并令诸承旨总领官江池州荆南府守臣即军中拣退具数取旨 
　　庚午金国贺正旦使奉国上将军兵部尚书布萨权副使翰林学士忠靖大夫知制诰同修国史韩汝嘉见于紫宸殿上服淡黄袍不设仗 安南进驯象边吏以闻上谓大臣曰蛮夷贡方物乃其职但朕不欲以异兽劳远人可令帅臣详谕今后不必以驯象入献 是日直显谟阁知荆南府续觱始至官首遗宰相陈康伯书言荆南居吴蜀之中于今最为重地迩者北敌列屯近塞哆然有建都雍汴之意疆埸汹汹靡然摇动幸其事暂辍边人稍安而议者但知聚兵东南而不知留意于西北使敌人异时万一徙居雍汴则其势不得不西资巴蜀之饶以为用而南窥江浙之漕以为食也今驻跸临安则荆南者实江浙之右臂而巴蜀之咽喉自中兴以来三十余年矣视荆南之重如覊縻州郡故北敌有移都之谋若不汲汲然长虑而早图之良可寒心也今荆南兵备单寡形势削弱盍分鄂渚戍兵之半为荆南久驻之基以伐敌谋昔艺祖创业夷门其征伐开拓必先取荆南次取巴蜀而后始及江左孰谓今日荆南实巩王室而可易为哉或谓鄂渚之兵控制淮南横袤千里势不可分殆不然也设使荆南有警自鄂渚援之则泝流而上殊难为功使淮南有警自荆南援之则顺流而下殊易为力今分兵于荆南吴蜀万里首尾俱应国势自振矣康伯以奏上纳其言时已命李道为荆南驻劄御前诸军都统制乃调循赣州摧锋右翼军合万人隶之然二州兵不以家行日夜念归其将皆不伏道节制或问道战守之方道曰即敌至吾壅水护城无事矣议者谓水口在城外与敌共之敌得水口塞之可以灌决之可以攻未可恃也与李道议战守盖冯时行 
　　辛未右承务郎袭封衍圣公孔搢为右承奉郎搢年十九法未当磨勘吏部奏搢先圣之后特迁之 
　　是冬孝慈渊圣皇帝崩于朔庭年六十一 
　　是岁宗室赐名授官者二十有三人 


●建炎以来系年要录卷一百八十八 
　　宋 李心传 撰 
　　绍兴三十有一年岁次辛巳 金海陵炀王亮正隆六年春正月甲戌朔日有食之上不受朝命权吏部侍郎李涧用牲于太社百司守职既而太史局言当交不亏诏勿贺 
　　丁丑雷发非时 
　　戊寅命辅臣燕北使于馆不用乐 初议者以拣汰使臣为州县蠹请以官田授之许子孙为世业户部侍郎钱端礼等乞计一年衣粮之数纽价授田俟其一年罢其廪给仍令常平司贷牛种三岁取偿诏两省台谏官集议闻奏三月丁酉议上 
　　癸未左迪功郎守秘书省正字胡宪特改左宣教郎主管台州崇道观宪以老乞奉祠吏部言在法馆职到任一年通四考改官按宪以贺允中荐累召方起今到任半年却有实历过十余考故有是命宪时年七十有五矣 
　　初两浙民户岁输身丁钱而湖州为绢八万匹有奇每三丁输一匹其始丁少遂均科之建炎三年十一月休兵日久丁口滋多而科犹如故由是诸邑增收丁钱以资他用民甚苦之左司郎中吕广问之为两浙转运副使也上命广问改正至是广问乞自今增丁不得增绢丁亥从之 是夜风雷雨雪交作人疑其异既而侍御史汪澈言春秋鲁隐公时大雷震电继以雨雪孔子以八日之间再有大变谨而书之今一夕之间二异交至愿陛下饬大臣常谨于备边也殿中侍御史陈俊卿言周之三月今正月也鲁隐公八日之间再有大异今一日而两异见比春秋抑有甚焉可不惧乎今边防之策圣谟深远讲之熟矣然而将未得人兵未核实器械未精储蓄未备臣愿陛下与二三大臣因灾而惧谨其藩篱常若寇至不可一日而弛也至于臣下则有官居保傅手握兵符而广殖货财专事交结夺民财坏军政人不敢言道途侧目养之不巳其患将有不可胜言此臣忧国惓惓纳忠之至意也 
　　庚寅权尚书吏部侍郎李涧充集英殿修撰提举江州太平兴国宫涧引年求去故有是命 左朝奉郎黄抗知秦州 初剑建汀邵四郡例般盐自鬻以办岁费鬻而不售则科于民时汀之长汀县鬻盐峻急民走转运司诉之漕臣王时升庇其事举人刘亮诣户部诉之事下汀州会州遣巡检官张士先于乡下督盐钱其党赖福高等惧亮不能自直因苛留士先乞州释亮两易之且击其从兵有死者知县事陈梦远乃诬以啸聚守臣孙祖善亟遣正将谢宣措置宣遂戮福高等千余人焚毁数百家学谕叶椿率邑人诉于祖善梦远言椿与贼交结系之州狱欲致之重辟录事参军刘师尹争不能得致仕而去州上其事于朝且令宣乘势扫荡亮持牛酒犒军宣执诛之至是言者奏祖善等贼杀不辜又言通判向士俊必欲傅致叶椿诸人之罪时梦远巳属吏诏并罢祖善等三人仍令帅司究实申尚书省其后安抚司王师心言如章乃诏梦远降三官士俊宣各降二官而师尹还任民被戮者其租税皆捐之梦远瓘族孙师尹闽县人也谢宣出兵在去年八月陈梦远等降官在今年五月己卯今因孙祖善等放罢并书之 上问宰执三朝国史何日可进陈康伯曰帝纪巳成列传未就上曰史官才难刘知几谓必具才学识卿宜谨择之上又曰顷有乞撰会要者汤思退不曾行会要乃祖宗故事之总辖不可阙也但自元丰后续为之盖旧书分门极有法似不湏改康伯曰谨遵圣训既而乞令馆编元丰以后诏从之诏馆编在是月壬寅今联书之
  </div>
  <div class="pagination">
   <a href="建炎以来系年要录_page107.html">
    上一页
   </a>
   <span>
    ...
   </span>
   <a href="建炎以来系年要录_page103.html">
    103
   </a>
   <a href="建炎以来系年要录_page104.html">
    104
   </a>
   <a href="建炎以来系年要录_page105.html">
    105
   </a>
   <a href="建炎以来系年要录_page106.html">
    106
   </a>
   <a href="建炎以来系年要录_page107.html">
    107
   </a>
   <span class="current-page">
    108
   </span>
   <a href="建炎以来系年要录_page109.html">
    109
   </a>
   <a href="建炎以来系年要录_page110.html">
    110
   </a>
   <a href="建炎以来系年要录_page111.html">
    111
   </a>
   <a href="建炎以来系年要录_page112.html">
    112
   </a>
   <a href="建炎以来系年要录_page113.html">
    113
   </a>
   <span>
    ...
   </span>
   <a href="建炎以来系年要录_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
