<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 162 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 162 页/共 306 页</h1>
    <div class="content">　　唐大赦
　　唐主大赦量留后宫百人宦官三十人教坊百人鹰坊二十人御厨五十人中外毋得献鹰犬竒玩诸司使务有名无实者皆废之分遣诸军就食近畿以省馈运除夏秋税省耗诸侯四节贡举毋得敛百姓刺史以下不得贡奉
　　唐以郑珏任圜同平章事
　　圜忧公如家简防贤俊杜絶侥幸期年之间军民皆足朝纲粗立园每以天下为己任由是安重诲忌之
　　唐李绍真等复姓名
　　李绍真李绍琼李绍英李绍防李绍竒李绍能各复旧姓名为霍彦威苌从简【豫州人】房知温王晏球夏鲁竒米君立晏球本王氏子【注见前】故请复姓王
　　唐以赵在礼为义成节度使
　　在礼请唐主幸邺都唐主徙在礼义成节度使辞以军情未听不赴
　　唐以冯道赵凤为端明殿学士
　　唐主目不知书四方奏事皆令安重诲读之重诲亦不能尽通乃奏请选文学之臣与之共事以备应对乃置端明殿学士以道鳯为之
　　唐听郭崇韬归复朱友谦官爵
　　秋七月唐初令百官转对
　　初令百官正衙常朝外五日一赴内殿起居转对奏事
　　契丹攻渤海防夫余城【注俱见前】
　　契丹主按巴坚攻渤海防其夫余城更名曰东丹国命其长子托允【旧作突欲今改】镇之号人皇王次子徳光【字徳谨宋白曰本名燿渠芝后改焉按燿渠芝旧作燿屈之今改】守西楼号元帅太子
　　唐遣供奉官姚坤如契丹
　　唐遣姚坤告哀于契丹契丹主阿保机闻庄宗遇害恸哭曰我朝定儿也朝定犹华言朋友也谓坤曰今天子闻洛阳有急何不救对曰地逺不能及曰何故自立坤为言其由契丹主曰汉儿喜餙説母多谈又曰闻吾儿専好声色游畋不恤军民宜其及此我自闻之举家不饮酒防遣伶人解纵鹰犬若欲效吾儿所为行自亡矣又曰我于今天子无怨足以修好若与我大河之北吾不复南侵矣坤曰此非使臣之所得専也契丹主怒囚之旬余复召之曰河北恐难得得镇定幽州亦可也给纸笔趣令为坤不可欲杀之韩延徽谏乃复囚之
　　唐豆卢革韦説罢
　　革説奏事唐主前礼貎不尽恭百官俸钱皆折估而革父子独受实钱説以孙为子奏官受选人赂除近官中旨以萧希甫【宋州人】为谏议大夫革説覆奏希甫恨之上疏言革説不忠前朝并诬革他罪制罢革説擢希甫为防骑常侍【后革説皆流逺州见杀】
　　契丹主按巴坚殂【纲目书死今依南北朝魏太宗例改书殂其景宗以后以宋为统仍依纲目东晋魏太祖续纲目南宋金元例书卒】
　　按巴坚卒于夫余城舒噜后召诸酋长妻谓曰我今寡居汝不可不效我又集其夫泣问曰汝思先帝乎对曰受先帝恩岂得不思曰果思之宜往见之遂杀之
　　八月乙酉朔日食
　　唐平卢军乱讨平之
　　平卢军校王公俨作乱讨斩之并诛其党支使【唐节度采访等使幕僚有判官支使等名】韩叔嗣【贵州北海人】预焉其子熈载【字叔言】将奔吴密告其友李谷【字惟珍汝隂人】曰呉若用吾为相当长驱以定中原谷笑曰中原若用吾为相取吴如囊中物耳
　　九月契丹徳光立
　　契丹舒噜后爱中子徳光欲立之至西楼命与托允俱乗马立帐前谓诸酋长曰二子皆爱之莫知所立汝曹择可立者执其辔酋长知其意争执徳光辔后曰众之所欲吾安敢违遂立之为天皇王托允愠欲奔唐后遣归东丹徳光尊后为太后国事皆决焉太后复纳其侄为后徳光性孝谨母病不食亦不食以韩延徽为政事令听姚坤归唐【契丹按巴坚子木叶山庙号太祖太后左右有桀防者后辄谓曰为我逹语于先帝至墓所则杀之前后所杀以百数最后赵思温当往不肯行后曰汝事先帝尝亲近何为不行对曰亲近莫如后后行臣则继之后曰吾非不欲从先帝于地下也顾嗣子防弱国家无主不得徃耳乃断一腕令置墓中思温亦得免　本叶山考辽史地理志永州有木叶山上建契丹始祖庙又祖州有祖山太祖陵凿山为殿是辽太祖葬祖山不木叶山也与五代史不同今一统志木叶山在克什克腾旗北蒙古名济吉温都尔辽太祖陵在巴林旗北废祖州界赵思温字文美平州卢龙人】
　　冬十月王延翰自称闽王
　　延翰骄残暴自称大闽国王宫殿百官皆放天子之制
　　契丹卢龙节度使卢文进奔唐
　　文进为契丹守平州唐主遣人説之以易代之后无复嫌怨文进所部皆华人思归乃帅其众十万归唐
　　唐以赵季良为三川制置转运使李严为西川都监初郭崇韬率蜀中富民输犒赏钱五百万缗给军之余犹二百万缗至是任圜判三司知成都富饶遣季良为三川都制置转运使蜀人皆欲不与知祥曰府库他人所聚输之可也州县租税以赡镇兵决不可得季良但发库物不敢复言制置转运职事安重诲以知祥及东川节度使董璋皆据险拥兵又知祥乃庄宗近姻阴欲图之李严自请为西川监军严母谓曰汝前啓灭蜀之谋今日再往必以死报蜀人矣已而严果为知祥所杀【知祥见严盛陈兵甲谓曰公前奉使王衍归而请兵伐蜀庄宗用公言遂致两国俱亡今公复来蜀人惧矣且天下皆庆监军公独来监吾军何也严惶惧求哀知祥曰众怒不可遏也因揖下斩之而诬奏以他罪初知祥至蜀蜀中羣盗犹未息知祥遣赵廷隠张业讨定之择廉吏使治州县蠲除横赋安集流散与民更始已而増置营兵修葺城垣隂有据蜀之志以赵季良与之有旧遂奏留之唐主不得已以季良为西川节度副使李昊亦归蜀知祥以为观察推官　推官后唐置与判官俱为幕职】
　　十二月闽王延禀弑其君延翰而立其弟延钧
　　延翰蔑弃兄弟出延钧为泉州刺史延翰多取民女以充后庭延钧上书极谏由是有隙审知飬子延禀为建州刺史延翰使之采择延禀复书不逊亦有隙于是合兵袭福州延禀先至梯城而入延翰惊匿延禀执之暴其罪恶斩于门外延钧至延禀纳之推为威武留后唐以为节度使寻封闽王
　　唐以其子从荣为天荣节度使
　　【丁后唐天成二年吴干贞亥元年是嵗凡四国三镇】春正月唐主更名亶
　　初唐主诏朕二名不连称者勿避至是乃改名
　　唐以冯道崔恊【齐州人邠之曽孙】同平章事
　　安重诲以孔循少侍宫禁谓其谙练故事知朝士行能多听其言时议置相循已荐郑珏又荐崔协而任圜欲用李琪珏素恶琪由是循力沮之他日议于唐主前圜曰重诲未悉朝中人物为人所卖协虽名家识字甚少臣既以不学忝相位奈何更益以协为天下笑乎唐主曰宰相重任卿辈审之吾在河东时见冯书记多才博学与物无竞此可相矣既退循不揖拂衣去因称疾不朝者数日重诲谓圜曰今方乏人协且备员可乎圜曰明公舍李琪而相崔协是犹弃苏合之丸【出大秦国煎众香为之】取蛣蜣之转【黒甲虫一名蜣蜋抟粪为丸如转车然】也循与重诲日短琪而誉协竟以道协同平章事
　　唐主以其子从厚为河南尹判六军诸卫事
　　从厚从荣之弟也从荣闻之不悦
　　二月唐郭从谦伏诛夷其族
　　唐以郭从谦为景州刺史既至遣使族诛之
　　三月唐邺都军乱讨平之
　　初庄宗之克梁也以魏州牙兵之力及其亡也皇甫晖张破败之乱亦由之赵在礼之徙义成不之官亦实为其下所制在礼自谋脱祸隂求移镇唐主乃谓之除皇甫晖陈州赵进贝州刺史徙在礼为横海节度使以皇甫从荣镇邺都命范延光【字子环相州临漳人】将兵送之且制置邺都军事乃出奉节等九指挥三千五百人使军校龙晊部之戍卢台军【唐置今为镇在顺天府寜河县东南】不给铠仗但系帜于长竿以别队伍由是皆俛首而去中途闻孟知祥杀李严军中籍籍已有讹言既至会朝廷擢乌震【信都人】为副抬讨使代房知温知温怨震诱龙晊所部兵杀之其众噪于营外马军指挥使安审通脱身济河知温恐事不济亦走渡河与审通合谋击乱兵乱兵列炬宵行疲于荒泽诘朝骑兵四合击之乱兵殆尽四月敇卢台乱兵在营家属并全门处斩邺都合九指挥之门驱三千五百家凡万余人悉斩之永济渠【即今衞河注见前】为之变赤朝廷虽知知温首乱欲安反侧诏加侍中
　　夏五月荆南自附于吴吴人不受
　　初唐魏王继岌破蜀遣押牙韩珙等部送蜀珍货四十万浮江而下高季兴杀而掠之唐主既立遣使诘问对曰欲知覆溺之故宜自按问水神唐主怒防季兴袭据防州【季兴先请蘷忠万三州为属郡唐主许之又请自除刺史不许季兴辄遣兵突入蘷州据之】乃削季兴官爵以刘训为招讨使讨之防乆粮道不继军士疾疫乃诏训引兵还至是楚王殷遣使入贡唐主赐之骏马十羙女二过江陵季兴复夺之而自附于吴徐温曰为国者当务实效而去虚名洛阳去江陵不逺唐人歩骑袭之甚易我以舟师泝流救之甚难夫臣人而不能救使之危亡能无愧乎乃受其贡物辞其称臣【已而唐取蘷忠万三州季兴复请称蕃于吴呉进季兴秦王】
　　六月唐任圜罢
　　任圜性刚急勇于敢为权幸多疾之旧制馆劵【犹今勘合】出于户部安重诲请从内出与圜争于唐主前声色俱厉唐主退朝宫人曰妾在长安宫中未尝见宰相枢宻奏事敢如是者盖轻大家耳唐主不悦卒从重诲议圜因求罢居磁州
　　唐以马殷为楚国王
　　殷始建国立宫殿置百官以姚彦章【汝南人】许徳勲为丞相
　　秋八月己夘朔日食
　　九月契丹与唐修好
　　冬十月唐主如汴州宣武节度使朱守殷反唐主遣兵讨之遂遣使杀任圜守殷自杀
　　唐主如汴州至荣阳民间讹言帝欲制置东方诸侯宣武节度使朱守殷疑惧判官孙晟【高宻人】劝守殷反守殷遂乗城拒守唐主遣范延光徃谕之延光曰不早击之则汴城坚矣愿得五百骑与俱从之延光暮发未明行二百里扺大梁城下与汴人战御营使石敬瑭将亲军倍道继之或谓安重诲曰失职在外之人乘贼未破或能为患不如除之重诲奏遣使赐任圜死赵鳯哭谓重诲曰任圜义士安肯为逆公滥刑如此何以赞国使至圜聚族酣饮然后死神情不挠唐主至大梁守殷自杀乗城者望见乗舆相帅开门降【孙晟奔吴徐知诰客之】
　　唐免三司通负二百万缗
　　吴丞相徐温卒
　　初温子行军司马知询以其兄知诰非徐氏子数请代之执吴政温曰汝不如也严可求及副使徐玠屡劝温温以知诰孝谨不忍可求等言之不已温欲帅诸藩镇入朝劝吴王称帝将行有疾乃遣知询奉表劝进因留代知诰执政未果温卒知询亟归金陵【吴王赠温齐王諡曰忠武】
　　十一月吴王杨溥称帝
　　十二月唐以周元豹为光禄卿致仕
　　初晋阳相者周元豹尝言唐主贵不可言唐主欲召诣阙赵凤曰元豹言已验矣无所复询若置之京师则轻躁狂险之人必辐辏其门争问吉凶自古术士妄言致人族灭者多矣非所以靖国家也乃就除光禄卿致仕厚赐金帛而已
　　有年
　　是嵗蔚代縁边粟斗不过十钱
　　【戊后唐天成三年汉大有子元年是嵗凡四国三镇】春二月丁丑朔日食
　　吴遣使如唐不受
　　吴使者至安重诲以为杨溥敢与朝廷抗礼遣使窥觇拒而不受自是遂与吴絶
　　二月唐以孔循为东都留守王建立同平章事
　　枢密使孔循性狡佞安重诲亲信之唐主欲为皇子娶重诲女循谓曰公职居近密不宜复与皇子为昏重诲辞之乆之循阴遣人结王徳妃求纳其女唐主许之重诲大怒出循东都重诲性强愎恶成徳节度使王建立奏其有异志建立入朝因言重诲与宣徽使张延朗结昏相表里弄威福唐主怒谓重诲曰今与卿一镇以王建立代卿延朗亦除外官宣徽使朱昭【太原人】曰陛下平日待重诲如左右手奈何以小忿弃之唐主寻召重诲慰抚之防郑珏请致仕以建立为仆射平章事判三司
　　夏四月唐以子从荣为北都留守
　　以从荣为北都留守冯赟【太原人】为副留守杨思权【新平人】为歩军都指挥使以佐之唐主谓安重诲曰从荣左右有矫宣朕旨令勿接儒生恐溺人志气者朕以从荣年少临大藩故择名儒使辅导之今奸人所言乃如此欲斩之重诲请严戒而已
　　唐王都反奚契丹助之唐遣招讨使王晏球等将兵讨破之
　　义武节度使王都在镇十余年自除刺史租赋皆赡本军及安重诲用事稍以法制裁之唐主亦以都篡父位恶之时契丹数犯塞朝廷多屯兵于幽易间都隂为之备浸成猜沮腹心和昭训劝都为自全之计都乃遣人説北面副招讨使王晏球晏球不从乃以金遗晏球帐下使图之不克晏球以都反状闻诏削夺官爵以晏球为招讨使发诸道兵讨之都以重赂求救于奚酋托辉五月托辉以万骑突入定州晏球退保曲阳【本汉上曲阳唐去上今县属定州】都与托辉就攻之晏球与战破之因进攻得其西闗城以为行府使三州【祁易定】民输税供军食而守之契丹亦发兵救定州与王都袭破新乐【隋县今属正定府】合兵万余人至曲阳邀战晏球集诸将校令之曰王都轻而骄可一战擒也今日乃诸军报国之时悉去弓矢以短兵击之回顾者斩于是骑兵先进奋挝挥剑直冲其陈大破之僵尸蔽野契丹死者过半余众北走都与托辉得数骑仅免卢龙节度使赵徳钧【幽州蓟人】邀击契丹北走者殆无孑
　　遗
　　吴遣使如楚
　　先是吴侵楚岳州楚击败之获其将苗璘王彦章【此吴将别一王彦章也】以归至是吴求和于楚请璘彦章楚王殷归之【许徳勲饯吴使谓曰楚国虽小旧臣宿将犹在愿吴朝勿以措懐必俟众驹争皁栈然后可图也时殷多内宠嫡庶无别诸子骄奢故徳勲语及之】
　　秋七月契丹救定州王晏球击走之八月擒其将特哩衮【契丹官名掌治宗族史失其人故但记其官　按特哩衮旧作惕隠今改正】
　　契丹复遣酋长特哩衮救定州晏球逆战破之追至易州俘斩溺死者不可胜纪赵徳钧遣牙将武从谏邀击之擒特哩衮等数百人余众散投村落村人以挺击之其得脱者不过数十人自此契丹沮气不敢轻犯塞【徳钧献俘诸将皆请诛之唐主曰此曹皆虏中骁将杀之则虏絶望不若存之以纾边患乃赦特哩衮等五十人余六百人悉斩之】
　　闰月契丹遣使如唐
　　九月唐温韬段凝伏诛
　　先是韬凝皆流边郡至是唐主以韬发诸陵凝反覆敕所在赐死
　　冬十一月唐立哀帝庙于曹州
　　十二月荆南节度使髙季兴卒
　　吴立其子从诲【字遵圣季兴长子】代之【从诲既袭位谓僚佐曰唐近而吴逺舍近臣逺非计也乃因楚王殷以谢罪于唐求复修职贡唐以为荆南节度使】
　　【已唐天成四年吴太和元丑年是嵗凡四国三镇】春二月唐王晏球克定州王都伏诛获托辉送大梁斩之
　　定州守备固伺察严诸将屡有谋翻城应官兵者皆不果唐主遣使者促王晏球攻城晏球与使者连骑巡城谓之曰城髙峻如此借使主人听外兵登城亦非梯冲所及徒多杀精兵无损于贼不若食三州之租爱民养兵以俟之彼必内溃唐主从之王都托辉欲突围走不得出定州都指挥使马让能开门纳官军都举族自焚擒托辉送大梁斩之【晏球在定州城下日以私财飨士自始攻至克城未尝戮一卒已而入朝唐主美其功晏球谢乆烦餽运而已】
　　三月楚王殷以其子希声【字若讷殷次子】知政事总诸军自是国政先歴希声乃逹于殷
　　夏四月唐置縁边市马
　　先是党项皆诣阙以贡马为名国家约其直酧之加以馆谷赐与嵗费五十余万缗至是始于縁边置场市马不令诣阙
　　唐以子从荣为河南尹从厚为北都留守
　　先是从荣为北都年少骄狠不亲政务唐主遣左右往讽之其人谓曰河南相公【谓从厚时为河南尹】孝谨好善亲礼端士有老成之风相公齿长宜自策励勿令声问出河南之下从荣不悦退告杨思权曰我其废乎思权因劝从荣多募部曲缮甲兵隂为自固之备其人惧以告冯赟赟密奏之唐主召思权诣阙亦弗之罪已赟入为宣徽使谓执政曰从荣刚僻而易宜选重徳辅之至是唐主以从荣尹河南而以从厚留守北都【史馆修撰张昭逺上言窃见先朝皇弟皇子皆喜俳优入则饰姬妾出则夸仆马习尚如此何道能贤诸皇子宜精择师傅令皇子屈身师事之讲礼义之经论安危之理古者人君即位则建太子所以明嫡庶之分塞祸乱之源今卜嗣建储臣未敢轻议至于恩泽赐与之间昏婣省侍之际嫡庶长防宜有所分示以等威絶其侥冀唐主赏叹其言而不能用】
　　唐以赵鳯同平章事
　　唐主问鳯帝王赐人铁劵何也对曰与之立誓令其子孙长享爵禄耳唐主曰先朝受此赐者三人崇韬继麟寻皆族灭朕得脱如毫厘耳因叹息乆之凤曰帝王心存大信固不必刻之金石也
　　秋八月楚马希声杀判官髙郁
　　初楚王殷用都军判官髙郁为谋主国以富彊邻国皆疾之【庄宗人洛殷遣其子希范入贡庄宗爱其警敏曰比闻马氏当为髙郁所夺今有子如此郁安能得之髙季兴亦屡以流言间郁于殷殷不听乃遣使遗希声书盛称郁功名愿为兄弟】司马杨昭遂希声之妻族也谋代郁任自谮之于希声屡言于殷请诛之殷曰成吾功业皆郁力也汝勿为此言希声固请罢其兵柄乃左迁郁行军司马郁谓所亲曰亟营西山【长沙西岸岳麓诸山】吾将归老猘子渐大能咋人矣希声闻之益怒矫以殷命杀郁诬以谋叛并诛其族党至暮殷尚未知是日大雾殷谓左右曰吾昔从孙儒度淮毎杀不辜多致兹异马歩院【时诸镇营有马歩司置狱院】岂有寃死者乎明日吏以郁死告殷拊膺大恸曰吾老耄政非已出使吾勲旧横罹寃酷既而顾左右曰吾亦何可乆处此乎
　　有年
　　唐主与冯道从容语及年谷屡登四方无事道曰臣昔在先皇幕府奉使中山歴井陉之险臣忧马蹶执辔甚谨幸而无失逮至平路放辔自逸俄至颠陨凡为天下者亦犹是也唐主深以为然又问道今嵗虽丰百姓赡足否道曰农家嵗凶则死于流殍嵗丰则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼前疮剜郤心头肉语虽鄙俚曲尽田家情状农于四民之中最为勤苦人主不可不知也唐主悦命左右録其诗尝讽诵之
　　九月唐削钱镠官爵
　　同光末吴越王镠以中国防乱朝命不通改元寳正其后复通中国讳而不称至是镠遗安重诲书辞礼甚倨唐遣供奉官乌昭遇韩玫使吴越还玫奏昭遇见镠称臣拜舞重诲奏赐昭遇死制镠以太师致仕自余官爵皆削之凡吴越奏进官使者纲吏令所在系治之镠令子傅瓘等上表讼寃不省
　　冬十月唐以康福为朔方节度使
　　前磁州刺史康福善诸戎语唐主退朝多召入便殿访以时事福辄以蕃语对安重诲恶之常戒之曰汝但妄奏事会当斩汝福惧求外补会朔方军乱留后韩澄【节度使韩洙卒弟澄为留后】表请命帅重诲以灵州深入胡境为帅者多遇害以福为朔方河西节度使福见唐主泣辞唐主命更他镇重诲不可唐主不得已遣将军卫审【徐州人】等将兵万人卫送之【福行至方渠羌胡出兵邀福福击走之至青刚峡遇吐蕃野利大虫二族数千帐福遣审掩击大破之杀获殆尽由是威声大根遂进至灵州自是朔方始受代　方渠汉县后废故城在今庆逺府环县青刚峡在环县北亦曰青刚川赵珣聚米图经青刚川在环州西北本灵州大路纲目作青铜峡考青铜峡在灵州西若康福至此则已过灵州下不必更言进至矣今依五代史通鉴改正】
　　十二月吴加徐知诰兼中书令
</div>
    <div class="pagination">
<a href="御批历代通鉴辑览_page161.html">上一页</a><span>...</span><a href="御批历代通鉴辑览_page157.html">157</a><a href="御批历代通鉴辑览_page158.html">158</a><a href="御批历代通鉴辑览_page159.html">159</a><a href="御批历代通鉴辑览_page160.html">160</a><a href="御批历代通鉴辑览_page161.html">161</a><span class="current-page">162</span><a href="御批历代通鉴辑览_page163.html">163</a><a href="御批历代通鉴辑览_page164.html">164</a><a href="御批历代通鉴辑览_page165.html">165</a><a href="御批历代通鉴辑览_page166.html">166</a><a href="御批历代通鉴辑览_page167.html">167</a><span>...</span><a href="御批历代通鉴辑览_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
