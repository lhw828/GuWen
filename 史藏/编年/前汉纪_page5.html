<!DOCTYPE html>
<html>
<head>
    <meta charset="UTF-8">
    <title>前汉纪 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉纪 - 第 5 页/共 7 页</h1>
    <div class="content">
前汉孝宣皇帝纪卷第二十
五凤元年春正月。上幸甘泉宫。郊泰畤。皇太子冠。赐列侯嗣子爵五大夫。男子为父后者爵一级。冬十有二月乙酉朔。日有蚀之。左冯翊韩延寿有罪。弃市。延寿字长公。燕人也。先是为东郡太守。放散官钱。奢僭逾制。御史大夫萧望之按验之。丞相邴吉以为更大赦。不须考。会御史当案问东郡事。望之因令并得问之。延寿闻之。即案劾望之。在左冯翊时。放散禀牺官钱数十万。吏掠治急。引与望之为奸。延寿劾望之。案殿门禁止望之。望之自奏。职在总领天下。闻事不得不问。而为延寿所拘持。上由是不直延寿。各令穷竟所考。望之果无事实。而御史案验东郡。具得延寿在东郡时试骑士。治饰兵车画龙虎朱雀。延寿驾驷马车羽葆。鼓车歌车。功曹引车驾驷马载棨戟。五骑为伍。分左右部。军正假司马十人持幢傍毂。延寿坐射室。骑吏持戟夹陛列。卫骑士兵车四面营阵被甲鞮●居马上抱弩负籣。又使骑士戏车弄马。又取官铜物候月蚀。铸作剑钩镡。放效尚方。取官钱帛。私假徭役吏民。及饰车骑甲。用三百万以上。于是望之劾奏延寿上僭不道。事下公卿。公卿议以延寿前既无状。又诬诉典法大臣。欲以解罪。狡猾不道。坐弃市死。然延寿为治。甚得吏民心。吏民数千人送至渭桥。老小扶持车毂。莫不涕泣。初延寿以父义谏燕刺王而死。霍光显赏其子。擢延寿为谏议大夫。迁颍川太守。承赵广汉之后。初。广汉患郡俗名党大族相依。以凭凌长吏。乃阴交构之。以生其隙。于是吏民多相怨雠。风俗漓薄。延寿乃道之以礼让。和辑其俗。俾有制度。为之礼节。养生送死。不逾礼法。百姓遵用其教。卖偶人车马。下埋伪物者弃之市。道徙为东郡太守。政理大行。吏民畏而爱之。其或欺负之者。延寿痛自刻责。岂其负之。何以至此。吏民闻之自伤悔。不复欺犯。其县尉至刺死。及门下掾自刭。人救之不死。因失喑不能言。延寿闻之自伤。对掾吏涕泣。遣医治之甚厚。复其家。延寿尝出临上车。骑吏一人后至。敕功曹议罚。府门卒当车前。愿有所言。因曰。孝经云。资于事父以事君而敬同。今旦明府早驾。久驻而不出。骑吏父至府门。骑吏趋出。父适反。会明府登车。以敬父而受罚。得无毁大化乎。延寿车中举手曰。微子。太守不自知过。还舍。召见府门卒。遂特用之。卒是老书生。闻延寿贤。故自隐于门下。以延寿在东郡治。为天下最。及守冯翊。行县至高陵。邑人有兄弟讼田自言者。延寿伤之。深自责。称病不听事。卧传舍。而县令丞三老亦自系待罪。于是讼者深自悔。皆髡钳肉袒谢罪。请以田相让。及死不复敢争。延寿见。勉励之。乃起视事。郡中翕然。转相劝励。周遍二十四县。莫复以辞讼自言者。推其至诚。吏民不忍欺也。治官茂矣。

　　二年春正月。行幸雍。祠五畤。夏四月。大司马车骑将车韩增薨。增者。故韩王信之曾孙。安道侯说之子。增为人宽和自守。以温颜逊辞。承上接下。历事三主。甚重于朝廷。五月将军许延寿为大司马车骑将军。秋八月。诏曰。夫婚姻之道。人伦之大者。酒食之会。所以行礼乐也。今郡国二千石。或擅为苛禁。禁民嫁娶。不得具酒食相贺召。由是废乡党之礼。使民无所乐。非所以导民也。诗不云乎。民之失德。干糇以愆。勿为苛禁。匈奴掘衍单于。为其众所叛。兵败而自杀。于是匈奴大乱。五单于争立。议者多云。匈奴为害日久。今可因其乱。举兵灭之。萧望之对曰。春秋晋士□兴兵侵齐。闻齐侯卒而还。君子大其不伐丧。以为恩足以服孝子。义足以动诸侯。前单于慕化和亲。夷狄莫不闻矣。不幸为贼臣所杀。而今伐之。是乘乱而幸灾也。兵不以义动。恐劳而无功。宜遣使者吊问。辅其微弱。救其灾患。四夷闻之。咸贵中国之仁义。若遂蒙恩。得复其位。必称臣服从。此德义之盛也。上从之。壬午御史大夫萧望之贬为太子太傅。太傅黄霸为御史大夫。是时邴吉年老。上重之。望之奏言三公非其人。则三光不明。今岁星少光。咎在臣等。上以望之意在轻丞相。诘问望之。望之免冠置对。后丞相司直。奏言故事。丞相病。明日御史大夫辄问病。朝奏事会廷中。差处丞相后。丞相谢御史大夫。稍揖进之。今丞相数病。望之不问。会廷中。与丞相均礼。又望之自擅。使守吏自给车马。至杜陵视家事。小吏冠法冠。为妻先引。又使买卖私所附益。凡十三万三千。上由此策贬之。冬十有一月。匈奴呼遫累单于率众来降。封为列侯。十有二月。平通侯杨恽坐怨望不道。腰斩。恽。丞相敞弟。以发霍氏反事。封为光禄勋。公廉好义。让千万财分昆弟宗族。然自伐其贤能。性好刻害。发人阴伏。轻慢士人。卒以此败。太仆戴长乐与恽有隙。告之曰。安昌侯乘车奔入北掖门。恽曰。尝闻奔车抵殿门。门关折。马死。而昭帝崩。今复如此。恽观西关上。指桀纣画像曰。天子过此。一二问其过。可以得为师矣。人有尧舜不称而言桀纣。又曰。天久阴不雨。春秋所记。夏侯君所言。上行必不至河东矣。上以为戏语。悖逆绝理。下廷尉。廷尉奏大逆不道。请捕治之。上不忍致法。免为庶人。居家治产业。起室宅。安定太守西河孙会宗。智略之士也。与恽书戒之。以为大臣废退。当阖门恐惧。不当治产业。通宾客也。恽报书曰。自惟罪过已重。长为农夫。故修贾竖之事。耕桑以给公上。不意当复以此为讥也。夫河西郡地。魏文侯所兴。有段千木田子方遗风。尚节俭。明去就之分。今足下离旧土。临安定山谷间昆戎旧壤。子弟贪鄙。岂习俗移人。于今乃睹子之志矣。方今盛汉之隆。愿勉旃无多谈。恽兄子安平侯谭。谓恽曰。西河太守杜侯。前以过绌。今复征为御史大夫。侯罪薄。又有功劳。且复用。恽曰。有功何益。县官不足为尽力。谭曰。县官实然。盖司隶。韩冯翊。俱尽力吏。皆坐事诛。驺马隈佐成告之。下廷尉案验。得恽与会宗书。上恶。遂诛恽。妻子徙合浦。谭坐不谏止恽。与相应答。有怨望语。免为庶人。公卿奏收朋党友皆免官。京兆尹张敞亦被奏。独寝不下。会敞使捕贼掾吏絮舜又所案验。以敞当免。曰五日京兆尹耳。不肯为案事。敞闻之。即收舜。彊致之死罪。舜家自告。上欲令敞自便利。即先下敞。坐杨恽事免。敞诣阙上印绶。因从阙下亡命。于是京兆吏民解弛。桴鼓起。而冀州都中有大贼。上思敞功效。即下诏所在召敞。拜冀州刺史。广川王同族刘调等为贼窟。藏于王家。敞自将吏民兵车数百两围王宫。果得调等于殿屋重轑中。乃斩调。悬其首于王宫门。因劾奏王。上不忍致法。削其户。冀州盗贼禁止。迁太原太守。郡中清净。所在治理。

　　荀悦曰。天子无私惠。王法不曲成。若张敞之比。以议能之法宥之。可也。使之亡。非也。

　　三年春正月癸卯。丞相邴吉薨。谥曰定侯。子显嗣。有罪。上不忍绝。削爵为关内侯。二月壬辰。御史大夫黄霸为丞相。霸长于治民。及为丞相。纲纪风采。不及魏相邴吉于定国。三月。行幸河东。祠后土。神光并见。烛燿齐宫。十有余刻。辛丑。凤皇集长乐宫。文章五采。留十余刻。吏民并睹。赐民爵一级。鳏寡孤独帛。令民大酺五日。时天下殷富。数有嘉应。益州刺史王褒欲宣风化于其民。王褒作中和乐职。宣布歌诗。选好事童子何武等。令依鹿鸣之声。习而歌之。上召武。帝观之皆赐帛。曰。此盛德之事。吾何以当之。益州刺史因奏王褒有逸才。能为文。上乃征之待诏。后召褒为颂。颂圣主得贤臣之意。褒对曰。春秋五始之要。在乎审己正统而已。夫贤者。国家之器用也。所任贤则趋舍省而功施普。器用利则事力少而成效多。故工之用钝器也。劳筋苦骨。终日矻矻。及至巧冶铸干将之朴。清水淬其锋。越砥敛其锷。水断蛟龙。陆剸犀革。忽若彗汜画涂。如此。乃使离娄督绳。公输削墨。虽崇台五层。延袤百尺。而不溷者。工用相得也。故服絺绤之凉者。不苦盛暑之郁燠。袭狐貉之暖者。不忧至寒之凄惨。何则。有其具者易其备。夫贤人君子。亦圣主之所以易海内也。昔周公躬吐握之劳。故有圄空之隆。齐桓设庭燎之礼。故有匡合之功。由是观之。明君人者勤于求贤。而佚于得人。人臣亦然。故世必有仁圣之主。而后有贤明之臣。故虎□而风起。龙兴而致云。蟋蟀侯秋吟。蜉蝣出以阴。易曰。飞龙在天。利见大人。诗曰。思皇多士。生此王国。故圣王必待贤臣而弘功业。隽士亦俟明主以显其德。上下俱欲。欢然交欣。千载一会。愉悦无斁。翼乎如鸿毛之遇顺风。沛乎若巨鱼之纵大壑。其得意如此。则胡禁不止。何令不行。化溢四表。横被无穷。遐夷贡献。万祥必臻。是以圣主不遍窥望而视以明。不殚倾耳而听以聪。恩从祥风遨。德与和气游。太平之责塞。优游之望得。遵游自然之势。恬淡无为之场。休征自至。寿考无疆。何必偃仰屈伸若彭祖。煦嘘呼吸如乔松。眇然绝俗离世哉。诗云。济济多士。文王以宁。信乎其以宁也。是时上颇好神仙。故褒对及之。顷之拜褒为谏议大夫。数为辞赋。方士言益州有金马碧鸡之宝。可祭致之。使褒祠焉。褒道病死。六月辛已。西河太守杜延年为御史大夫。安和宽裕。论议持平。称为名臣。是岁置西河属国都爵。以处匈奴降者。

　　四年春正月。广陵王胥有罪。自杀。胥好倡乐逸游。力能扛鼎。空手搏罴豕猛兽。动作无法度。昭帝时数使巫祝诅。上即位。胥曰。太子孙何以反得立。复祝诅如前。楚王延寿谋反。胥与私通书。延寿既诛。辞连及胥。有诏勿治。后复祝诅。胥宫中棘生十茎。茎赤叶白如素。池中水变。赤鱼死。有鼠舞王后庭中。后祝诅事发觉。有司案验。胥惶恐自杀。谥曰厉王。其子为庶人。匈奴单于臣道弟谷蠡王入侍。以边寨无寇。减戍卒十二。大司农丞耿寿昌为算。能商功利。奏言故事岁漕关东谷四百余斛。以给京师。用卒六万人。宜籴三辅弘农河南上党太原郡谷。足给京师。可以省关东漕卒半。又奏边郡皆筑仓。以谷贱时增价而籴以利农。贵时减价出粜。以赡贫民。名曰常平仓。民便之。乃赐寿昌爵关内侯。是时籴谷甚贱。农人少利。故设常平仓。而蔡揆以好农而为使者。劝农于郡国。昔李悝为魏文侯作尽地力之教。以为地方百里。提封九万顷。除山泽邑居。三分减一为六万顷。治田劝农。则亩益三斗。不劝。损亦如之。增减转为谷百八十万石矣。故农事不可以不劝。籴甚贵则伤民。籴甚贱则伤农。民伤则离散。农伤则国贫。故甚贵甚贱。其伤一也。善为国者。使民无伤而农益劝。今五口之家。治田百亩。岁常不足以自供。若不幸即有疾病死丧之费。则至于甚困。是以民不劝耕。而籴至于甚贵也。是故善平籴者。必视岁上中下。上熟自四。中熟自三。下熟自倍。饥亦如之。故上熟。官籴三而舍一。中熟。官籴二而舍一。下熟。官籴一而舍一。使民适足。价平则止。小饥则发。小熟之所敛而籴之。中饥。则发中熟之所敛而籴之。大饥。则发大熟之所敛而籴之。以相赡补。故虽遭饥馑。籴不幸贵。而民不散。谷价常平。行之魏国。魏国彊富。夏四月辛丑朔。日有食之。是谓正月朔。慝未作。春秋左氏传以为重。遣丞相御史掾吏二十四人。循行天下。举冤狱。察擅为苛禁深刻不改者。

　　甘露元年春正月。行幸甘泉。郊泰畤。匈奴呼韩王单于。遣子右贤王铢娄渠堂入侍。而呼韩邪兄左贤王。自立为郅支单于。遣子入侍。三月丁巳。大司马车骑将军许延寿薨。夏四月。黄龙见新丰。建章未央长乐宫钟。及笋虞铜人。皆生毛。长二寸许。甲申太上皇庙灾。甲辰孝文庙灾。上素服五日。冬呼韩邪单于遣弟左贤王朝贺。

　　二年春正月。立皇太子嚣为定陶王后。徙为楚王。诏曰。乃者凤皇甘露降集。黄龙登兴。醴泉滂流。枯槁荣茂。神光并见。咸受祯祥。其赦天下。减民算三十。赐诸侯王丞相将军二千石。金钱各有差。赐民爵。女子百户牛酒。鳏寡孤独高年帛。朱崖郡乱。夏四月。遣护军都尉张禄将兵击之。御史大夫杜延年。赐安车驷马免。五月己丑。廷尉于定国为御史大夫。秋九月。立皇子宇为东平王。冬十月幸云阳宫。营平侯赵充国薨。谥曰壮武侯。以功德与霍光等。图画相次于未央宫。第一曰大司马大将军博陆侯霍光。次曰卫将军富平侯张安世。次曰车骑将军龙□侯韩增。次曰后将军营平侯赵充国。次曰丞相高平侯魏相。次曰丞相博陵侯邴吉。次曰御史大夫建平侯杜延年。次曰宗正阳城侯刘德。次曰少傅梁丘贺。次曰太子太傅萧望之。次曰典属国苏武。皆有功德。知名当世。以明着中兴辅佐。列于方叔召虎仲山甫焉。至成帝时。西羌常有警。成帝思将帅之臣。诏黄门侍郎扬雄。即充国画像而颂之曰。明灵惟先。戎有先零。先零猖狂。侵我西疆。汉命虎臣。惟后将军。整我六师。是讨是震。既临其域。喻以威德。有守矜功。谓之弗克。请奋其旅。于罕之羌。天子命我。从之鲜阳。营平守节。屡奏封章。料敌制胜。威谋靡亢。遂克西戎。旅师于京。鬼方宾服。罔有不庭。昔周之宣。有方有虎。诗人歌之。乃列于雅。在汉中兴。充国作武。纠纠桓桓。亦绍厥绪。

　　三年春正月。行幸甘泉宫。郊泰畤。匈奴呼韩邪单于为郅支所破。遂称臣来朝。上议其仪。丞相霸御史大夫定国议。以为圣主先诸夏而后夷狄。其礼仪宜如诸侯王。位次其下。太子太傅萧望之议曰。单于夷狄礼仪。非正朔所加。故称敌国。宜待以不臣之礼。位在诸侯王上。蛮夷稽首称藩。中国让而不臣。此羁縻之义谦厚之礼也。书曰。戎狄荒服。言其来往荒忽无常。如使匈奴后嗣。不阙于朝飨。不为叛臣。行让行乎蛮夷。福祚延于无穷。此万事之长策也。上令单于在诸侯王上。赞谒称藩臣而不名。赐以玺绶冠带衣裳。安车驷马。黄金锦绣绘絮。使有司导单于先行就邸。

　　荀悦曰。春秋之义。王者无外。欲一于天下也。书曰。西戎即序。言皆顺从其序也。道理辽远。人物介绝。人事所不至。血气所不沾。不告谕以文辞。故正朔不及。礼义不加。非导之也。其势然也。王者必则天地。天无不覆。地无不载。故盛德之主则亦如之。九州之外。谓之藩国。蛮夷之君。列于五服。诗云。自彼氐羌。莫敢不来王。故要荒之地。必奉王贡。若不供职。则有辞让。号令加焉。非敌国之谓也。故远不间亲。狄不乱华。轻重有序。赏罚有章。此先王之大礼。故舞四夷之乐于四门之外。不备其礼。故不见于先祖。献其志意音声而已。望之欲待以不臣之礼。加之以王公之上。僭度失序。以乱天常。非礼也。若以权时之宜。则异论矣。二月。单于罢归。遣卫将军车骑将军骑都尉。万六千骑送单于。单于归幕。南保光禄城。而郅支单于远遁。匈奴遂定。诏曰。乃者凤皇集新蔡。众鸟四面行列而立以万数。其赐汝南太守帛百疋。新蔡长吏三老孝弟力田鳏寡孤独帛各有差。赐吏民爵二级。无出今年租。三月己巳。丞相黄霸薨。五月甲午。御史大夫于定国为丞相。初。定国父于公为东海剡县狱吏郡决曹掾。决狱甚明。罹法者皆无恨。郡中为之立生祠。东海有孝妇。少寡无子。养老姑甚谨。姑欲嫁之。终不肯去。姑告邻人曰。我年老久累丁壮。其后姑自刭而死。姑女告妇杀我母。吏验治甚急。孝妇自诬服。具狱上府。于公以为妇孝。养姑十余年。以孝闻于天下。必不杀也。太守不听。于公争不得。乃抱具狱。哭于府门上。因辞病去。郡中枯旱三年。及后太守方召于公。于公曰。前有孝妇。不当死。枉诛。咎傥在是乎。于是太守杀牛自祭孝妇。因表其墓。天乃大雨。于公其里门闾坏。父老方共治之。于公曰。少高大。令容驷马高盖。我治狱多阴德。子孙必兴。故人为之语曰。于公高门以待封。严母除地以望丧。定国少为文法吏。及在卿位。乃迎师学春秋。身执经北面。备弟子礼。谦让恭敬。士虽贫贱徒步。皆与均礼。为廷尉八年。持法平端。朝廷称之曰。张释之为廷尉。天下无冤民。于定国为廷尉。天下自不冤。然好饮酒。至一石不能乱。益精明。邴吉之薨也。荐杜延年。于定国。陈万年。皆以次见用。后太仆陈万年为御史大夫。万年。沛人也。外行廉平。内行修饰。在位称职。然善事人。邴吉疾病。中二千石以下谒问疾。吉遣家丞谢之。已皆去。惟万年独留。昏夜乃归。好为曲意如此。子咸。刚直有异才。万年尝召咸床下教戒之。咸睡。头触屏风。万年怒之。咸叩头谢曰。具晓所言。大人乃教咸谄也。万年乃不复言。咸后为御史中丞执法。殿中公卿以下。皆敬惮之。颇言石显长短。为显所奏。坐漏泄省中语下狱减死。后历州郡。所在令行禁止。官至少府。其治严酷仿严延年。然性奢侈。其廉不及。诏诸儒博士讲五经同异于石渠。太子太傅望之平其议。上亲称制临决焉。乃立梁丘易。大小夏侯尚书。谷梁公羊春秋左氏传博士。冬。乌孙公主求归。年七十余矣。与乌孙男女二人俱来。赐田宅奴婢。朝见仪比于公主焉。

　　四年夏。广川王海阳有罪废。迁房陵。冬十月丁卯。未央宫宣室合灾。

　　黄龙元年春正月。行幸甘泉。郊泰畤。匈奴呼韩邪单于来朝。礼赐如初。二月。单于归国。诏曰。朕既不明。数申诏公卿大夫顺民所疾苦。今吏或以不禁奸邪为宽大。纵释有罪为不苛。或以酷恶为贤。皆失其中。奉诏宣化如此。岂不谬哉。方今天下少事。赋役省减。兵革不动。而民多贫。盗贼不止。其咎安在。上计簿。务为欺慢以避其课。三公不以为意。朕将何任。御史计簿有疑不实者案之。使真伪无相乱。三月。星孛于王良合道。入紫微宫。是岁未央宫殿辂軨。宫中雌雉化为雄毛。衣变而不鸣。无距。冬十有二月甲戌。帝崩于未央宫。

　　赞曰。本纪称孝宣之治。信赏必罚。综核名实。政事文学法治之士。咸精其能。至于技巧器械之资。后世鲜能及之。亦足以知吏称其职。民安其业。遭值匈奴乖乱。推亡固存。申威北敌。单于慕义。稽首称藩。功光祖宗。业垂后嗣。可谓中兴。德侔殷高宗周宣矣。汉武之世。得贤为盛。公孙弘倪宽。以鸿渐之翼。困于燕雀。卜式发迹于牧羊之间。非遇其时。焉能致斯位乎。孝武践祚。方用文武。求贤如不及。始以蒲轮迎枚生。见主父偃而欢息。群士慕义。异人并出。卜式试于刍牧。桑弘羊擢于贾竖。卫青奋于奴仆。日磾出于降虏。斯亦当时板筑牧羊之徒明矣。汉之得人。于斯为盛。儒雅则公孙弘董仲舒倪宽。笃行则石建石庆。质直则汲黯卜式。推贤则韩安国郑当时。定律令则赵禹张汤。文章则司马相如。滑稽则东方朔枚皋。应对则严助朱买臣。历数则唐都洛下闳。协律则李延年。运筹则桑弘羊。奉使则张骞苏武。将帅则卫青霍去病。受遗则霍光金日磾。其余不可胜纪。是以兴造功业。制度遗文。后世莫及。至孝宣承统。继修鸿业。亦讲论六艺。招选茂异。而萧望之梁丘贺夏侯胜韦玄成严彭祖尹更始以儒术进。刘向王褒以文章显。将相则张安世赵充国魏相邴吉于定国杜延年。治民则黄霸王成龚遂邵信臣韩延寿尹翁归赵广汉张敞之属。皆有功迹。见于后世。参之名臣。亦其次也。

前汉孝元皇帝纪卷第二十一
皇帝癸未即位。年二十六。初宣帝寝疾。引外属侍中乐陵侯史高。太傅萧望之。少府周堪。至京中。拜高为大司马车骑将军。望之为前将军。光禄勋堪为光禄大夫。皆受遗诏辅政。领尚书事。望之荐谏议大夫刘向。以博学忠直。为散骑宗正给事中。

　　初元元年春正月辛丑。孝宣皇帝葬杜陵。赦天下。赐诸侯王公列侯金。二千石以下钱帛各有差。封皇后兄侍中中郎将王舜为安平侯。丙午。立皇后王氏。封皇后父禁为阳平侯。禁即魏郡元城人也。其先齐田氏。济北王安之后。其子孙废为庶人。时人谓之王家田氏焉。禁父字翁孺。武帝时为绣衣御史。捕逐群盗党与。及长吏多所纵活。而暴胜之奏杀二千石以下。及通行酒食相连坐者。大郡至斩万有余人。翁孺以奉使不称职免。翁孺叹曰。吾闻活千人者。有封子孙。吾所活万余人矣。后世其兴乎。翁孺徙居魏郡。元城人建公曰。昔春秋时沙麓崩。晋史卜之曰。阴为阳雄。土火相乘。沙麓崩后六百四十五年。宜有圣女兴。其齐田氏乎。元城东郭五鹿墟。即沙麓地也。今翁孺徙。正值其地。日月当之矣。皇后字正君。方妊正君。梦月入怀。长大许嫁。未入门。夫辄死。禁怪之。相者言当大贵。年十八。宣帝时入掖庭为家人子。以配太子。一见殿内。即幸有娠。生男即成帝也。遣使者征琅邪王吉贡禹。吉年老。道病卒。禹至。拜谏议大夫。王吉与禹相善。世称王阳在位。贡公弹冠。言其趋舍同也。始吉居长安。东家有枣枝垂吉庭中。吉妇取其枣以啖吉。吉后知之。乃去其妇。东家见吉去妇。欲伐树。邻人止之。因固请吉妇还。里中为之语曰。东家有树。王阳去妇。东家树完。去妇复还。其励节如此。贡禹。字少翁。初为河南令。以职事为府官所责。免冠谢。禹曰。冠一免。岂可复冠。遂去官。以明经洁行自修。上既见禹。虚己问以政事。禹曰。古者宫室有制度。宫女不过九人。秣马不过八匹。墙涂而不雕。木磨而不刻。车服器物。皆不文画。苑囿不过数十里。与民共之。高祖孝文孝景皇帝。修古节俭。宫女不过十余人。厩马不过百余四。后世转为奢侈。臣下亦相仿效。故大夫僭诸侯。诸侯僭天子。天子过天道。今齐三服官。作工数千人。一岁所费数千万。杯碗器物。皆文画金首饰之。厩马数万匹。民饥而死。或人相食。厩马食粟。患其大肥。乃日步作之。王者受命于天。为民父母。固当如是乎。武帝时。又多取好女。至数千人。以填后宫。及弃天下。昭帝幼弱。霍光不知礼正。多藏金银财物鸟兽六畜之类。凡百九十物。又取后宫女置园陵。大失礼。逆天心。后遂遵之。使天下化成。下及百姓。皆逾制度。唯陛下大减损舆服御物。三分去二。察后宫贤女。留二十余人。余悉归之。及诸园陵女无子者。宜皆遣之。厩马可无过数十匹。独舍长安城南苑。以为田猎之囿。余皆复为田。以赐贫民。天生圣人。盖为万民。非独令自娱乐而已。此独可以圣心。参诸天地。揆之往古。不可与臣下议也。若其阿意顺旨。随君上下。臣禹不胜眷眷。不敢不尽愚。上喜。纳其忠。诏三辅太常郡国。公田及苑可省者。以赈贫民。凡禹所言。后多施行之。夏四月。光禄大夫王褒等七人。循行天下。存问耆老。鳏寡孤独失职之民。登延贤俊。招显侧陋。观风俗之化。诏国被灾害甚者。无出今年租赋。江淮陂湖园池。以贷贫民。勿收租税。赐宗室属藉者马一匹至二驷。孝弟力田鳏寡孤独帛。吏民五十户牛酒。秋八月。属国降胡万余人亡入匈奴。九月。关东诸郡国十一大水。人饥相食。诏宫馆希幸御者勿缮治。减食谷马。食肉兽。诏列侯举茂才。匈奴呼韩邪单于上书。言民众困乏。诏云中五原郡。转二万斛谷以给之。

　　二年春正月。行幸甘泉。郊泰畤。赐云阳民爵一级。女子百户牛酒。立皇弟音为清河王。二月戊午。陇西地震。毁落太上皇庙。败县道及城郭宫寺屋室。压杀人众。山崩地裂。水泉皆涌。三月。立广陵厉王太子弟霸为王。罢黄门乘舆。及狗马水衡禁苑少府佽飞外池严□池田。假于贫民。诏郡国灾甚者无出租赋。赦天下。夏四月。立皇太子。赐御史大夫爵。关内侯中二千石右庶长天下当为父后者爵一级。列侯钱各有差。

　　荀悦曰。赏罚者。国家之利器也。所以惩恶劝善。不以喜加赏。不以怒增刑。列侯重爵。不可以虚加也。秋七月己酉。地震。诏举直言极谏之士。东海翼奉。字少君。待诏。对曰。臣闻人气内逆。则感动天地。天变见于星气日蚀。地变见于奇物震动。所以然者。阳用其形。犹人有五脏六体。五脏象天。六体象地。故五脏病则气色变于面。六体病则伸屈见于形。地震者。阴气盛也。古者朝廷必有同姓。以明亲亲。必有异姓。以明贤贤。今左右无同姓。独以舅后之家为亲。异姓之臣又疏。二后之党满朝。阴气之盛。不亦宜乎。臣又闻建章未央宫人各以百数。皆不得天性。宜为设员。出其过制。今异至不应。灾将随之。其法为大水。然极阴生阳。反为大旱。甚则将有火灾。春秋宋伯姬灾是也。奉又上疏曰。臣闻昔盘庚改邑。以起殷道。圣人美之。今国家郊禘寝庙祭祀之礼。多不应古。宫室苑囿奢侈。臣愚以为诚难安居而易改作。欲陛下徙都洛阳。安成周之居。兼盘庚之德。改正制度。无有缮治宫室不急之费。三岁可余一岁之畜。臣闻天道有常。五道无常。无常者所以应有常。必有非常之主。然后立非常之功。愿陛下留神虑。上异其言。奉好灾异占候之术。为博士谏议大夫。是时史高典治尚书事。而萧望之为副。然望之名儒。有师傅恩。上信任之。多所贡荐。高充位而已。长安令杨兴说高曰。将军以亲戚辅政。贵于天下无二。然众庶议论休誉。不专在将军。何也。此诚有所闻。以将军幕府。海内莫不仰望。而所举不过私门宾客。乳母子弟。人情忽不自知。然一夫窃议。语流天下。夫富贵在身。而列士不举。是有狐白之裘而反衣之。古人疾其如此。故卑体劳心。以求贤为务。传曰以贤难得。故曰事不待贤。以食难得。故曰饱不俟食。惑之甚者。今平原文学匡衡。才智有余。经学绝伦。但以无阶朝廷。故随牒在远方。将军诚召在幕府。即学士翕然归心。荐之朝廷。必为国器。以是显示庶众。名流后世。不亦可乎。高然其言。辟衡为议曹史。荐为郎中。时萧望之。周堪。刘向。及侍中金敞。安上子。中正敢言。此四人者同心辅政。而中书令弘恭。仆射石显。比于史高。与望之不同。恭显皆尝坐法腐刑为宦者。自宣帝见任用矣。及上即位。多不亲政事。遂委显等。望之以为尚书政本。宜以贤明之选。自武帝游晏后庭。欲更用士人。由是大与高恭显等有隙。待诏郑朋华龙等者。皆倾巧人也。行污秽欲入。堪等不纳。更入许史。因求见上。怨毁望之等。恭显遂令朋龙等上书。告望之欲罢车骑将军。疏退许史。候望之休沐日。令二人上书。事下恭显。恭显奏望之及堪向。党与相构。谮诉大臣。谤毁亲戚。欲以专权。为臣不忠。诬上不道。请诏谒者召致廷尉。上不省为下狱。可其奏。后闻系狱。上惊曰。非但廷尉问邪。乃责显恭。即日出望之等令视事。显恭因令史高言上曰。陛下新即位。未有德化闻于天下。先验师傅。既下狱。又虚出之。宜因没免之。于是诏收望之印绶。及堪向敞。连坐皆免。而朋龙为黄门侍郎。自此忠臣退而奸臣用事。六月。关东大饥。齐地人相食。秋七月。诏吏发仓廪府库赈饥寒者。上重望之不已。乃下诏曰。故前将军望之。傅朕八年。厥功茂矣。其赐爵关内侯。食邑六百户。给事中。朝朔望。上方欲以望之为宰相。会望之子侍中散骑常侍中郎将伋上书。讼望之前事。事下有司。奏望之前所坐明白。无谮诉者。而教子上书。称引无辜之言。失大臣之体。大不敬。请捕之。显恭等知望之素高节不屈。奏曰。望之深怨望。归非于上。自以讬师傅恩德终不坐。非颇屈于牢狱。抑其怏怏之心。则圣朝无以施德厚。上曰。萧太傅素刚直。安肯就狱。显等曰。人命至重。望之所坐罪。必无所忧。上乃可其奏。显等于是遣谒者促召望之。因命太常急发执金吾围其第。候者至。望之欲自杀。其夫人止之。以为非天子意。望之以问门下生朱云。素刚直好节士。教之自裁。望之乃叹曰。吾尝备位宰相。年余六十矣。而入狱以求生。不亦鄙乎。遂饮药而卒。上闻之大惊。拊手曰。吾固疑其不就狱。果然。杀吾贤相。大官方上食。不肯食。涕泣哀动左右。于是召显等责问。皆免冠谢。良久乃解。其子伋嗣爵关内侯。岁时当遣使者祀望之厮。暨终世。望之八子。育咸由伋。皆至九卿。育初为茂陵令。会考课。时漆令以殿责问。育为之请扶风。扶风大怒曰。君课第六。裁自脱耳。何暇与左右言。及罢出。传茂陵令诣后曹。当以职事对。育直出不还。书佐随牵之。育按剑曰。萧育杜陵男子。何诣后曹。遂趋出。欲去官。明旦。会诏召入。拜司隶。过扶风府门。而官属掾吏数百人。皆拜谒于车下。咸由所在。皆以功绩着闻。名流后世。是岁丞相府家。雌鸡伏子。渐化为雄。有冠距鸣。弘恭病死。石显为中书令。车骑将军韩昌。光禄大夫张猛。送呼韩邪侍子以归。昌猛见单于益盛。又闻大臣多劝单于北归者。恐既北则难约束。因与单于盟约曰。汉与匈奴合为一家。世世子孙。无得相诈相杀。有盗窃相报。行其诛赏。其有寇。发兵相救。敢有背约。受天不祥。令子孙世世尽无违盟。昌猛与单于登弱水东山。刑白马。以月支王头。斫为饮器。饮血盟而旋。公卿议者。以为单于虽北。犹不能为害。昌猛擅以国家世世子孙诅盟。罪至不道。有诏昌猛以赎论。勿解盟。

　　三年春。令诸侯相位在郡守下。珠崖郡山南县反。上博谋群臣。欲击之。待诏贾捐之对曰。臣闻尧舜。圣之盛也。禹入圣域而不优。故孔子称尧曰大哉。舜曰韶尽美矣。禹曰吾无间然矣。以三圣之德。地不过数千里。东渐于海。西被于流沙。北尽朔裔。南暨声教。豫声教者则治之。不欲豫者不彊治。殷周之时。东不过江黄。西不过氐羌。南不过蛮荆。北不过朔方。而君臣歌德。颂声并作。及秦兴兵远攻。贪外虚内。而天下内叛。孝文偃武行文。时有献千里马者。诏曰。鸾旗在前。属车在后。师行三十里为程。骑行五十里为程。朕乘千里马。独安之乎。乃还马。敕四方无来献。当此时。天下无事。断狱数百。及孝武皇帝。西连诸国。至于安西。东过碣石。至于乐浪。北却匈奴数万里。南制南海为八郡。兵革数起。父战于前。子斗于后。女子乘亭鄣。孤儿啼于道。老母寡妇。饮泣街巷。设虚祭于道旁。招神魂于万里之外。廓地泰大。征伐不休。而天下断狱余数万人。今关东困乏。至有嫁妻卖子。此社稷之忧。诗云。蠢尔蛮荆。大邦为雠。言圣人起则后服。中国衰则先叛。自古而患之。何况反覆南方万里外之蛮乎。骆越之人。父子同卧。而俗相习以鼻饮。与禽兽无异。有之不足郡县置也。弃之不足惜也。不击之不损威。臣窃以往时羌浑言之。暴师曾不满一年。兵出不逾千里。费四十余万钱。大司农钱尽。乃以少府禁钱续之。今陛下不忍悁悁之忿。欲驱士众。捐之大海之中。快心幽冥之地。非所以拯饥馑。全元元也。方之往古则不合。施之当今又不便。臣愚以为本非冠带之国。禹贡所不及。春秋所不理。皆可便宜废之。无以为。上以问丞相定国。御史大夫陈万年。万年以为当击之。定国以捐之议是。上乃罢珠崖郡。民欲内属者处之。不欲者勿强。上数见捐之。言多纳用。后为石显所毁。稀复得见。其后长安令杨兴以才能幸于上。捐之欲因求见。谓兴曰。令我得见上言。君兰京兆尹立可得。我前后所荐。皆如其言。兴曰。县官尝言兴逾滕薛大夫。我易助也。使君房为尚书令。胜五鹿充宗甚远。捐之曰。令我得代充宗。君兰为京兆尹。京兆尹郡国之首。尚书百官本也。天下宜大治。士则不隔矣。兴曰。石显上所信用。今且以合意。则得入矣。捐之因与兴共为奏。称荐石显。又荐兴京兆尹。显闻其议。白之。乃下兴捐之狱。有司劾捐之兴。怀诈伪更相荐举。漏泄省中语。罔上不道。捐之弃市。兴减死。夏四月己未。茂陵白鹤馆灾。本志以为白鹤馆。五里走马之馆。不当在山陵昭穆之地。天戒若曰。去贵幸游逸不正之臣。勿在正位。病石显之象也。赦天下。夏旱。立长沙炀王弟宗为王。封故海昏侯贺子为侯。六月诏曰。朕惟众庶之饥寒。远离父母妻子。劳于非业之作。卫于不居之宫。其罢建章甘泉卫士。令各就农。诏丞相御史。举天下明阴阳者各三人。

　　四年春正月。行幸甘泉宫。郊泰畤。三月。行幸河东。祠后土。赦汾阴徒。所过无出租赋。赐民爵一级。女子百户牛酒。鳏寡孤独帛。皇后曾祖父济南平陵王伯墓门梓柱。更生枝叶。上出屋。本志以为王氏将兴之象也。

　　五年春正月。以周子南君为周承休侯。次位诸侯王。三月。行幸雍。祠五畤。夏四月。有星孛于参。诏太官无日杀。所供各减半。乘舆秣马。无乏正事而已。罢角抵戏。上林宫馆希幸御者。齐三服官。北假田官。盐铁官。常平仓。博士弟子无置员。以广学者。省刑罚。凡七十余事。御史大夫陈万年卒。六月辛酉。长信少府贡禹为御史大夫。禹奏言。古者民无赋算口钱。今民生子三岁则出口钱。故民重加困。产子辄不举。甚可痛之。宜令今儿生七岁去齿。乃出口钱。年二十乃算。又奏言。武帝时令人犯法赎罪。入粟者补吏。是以国乱民贫。盗贼并起。郡国畏法。则使巧能欺上府者。以为右职。奸宄不胜。则取勇猛苛暴能威服下者。使居大位。故无义而有财者显于世。欺慢而便巧者尊于朝。悖逆而勇猛者贵于官。行为犬豕。财富势足。是为贤耳。故谓居官而致富者为雄桀。处奸而得利者为壮士。兄劝其弟。父勉其子。俗之败坏。乃至于此。宜除赎罪之法。选举不以实及有赃者。辄行其罪。无但免官。则贵孝弟。贱贾人。进贤能廉直。而天下治矣。十有二月丁未。贡禹卒。丁巳。长信少府薛广德为御史大夫。初。郅支单于怨汉拥护呼韩邪单于。乃求其侍子。汉遣卫司马谷吉送之。郅支单于乃杀吉。遂依康居而居焉。时诸葛丰为司隶。劾举无所迥避。京师为之语曰。闲何阔。逢诸葛。上嘉之。加丰光禄大夫。侍中许章不奉法度。宾客犯法。章相连。丰按劾章。欲奏其事。适逢章私出丰驻车举节。诏章下狱收。章窘迫驰车去。丰追之。章因而入宫。自归于上。丰亦上奏。因收夺丰节。司隶去节。自丰始也。

前汉孝元皇帝纪卷第二十二
永光元年。春正月。行幸甘泉。郊泰畤。免云阳徒。赐民爵一级。女子百户牛酒。鳏寡孤独高年帛。所过无出田租。上留射猎。御史大夫薛广德上书言。窃见关东困极。民人流移。陛下日日撞亡秦之钟。听郑卫之乐。驰骋干戈。纵恣于野。不恤百姓。臣诚悼之。今士卒暴露。从官劳倦。愿陛下亟反宫。与天下同忧乐。上即日还宫。诏丞相御史大夫举质朴敦厚逊让有行者。三月。殒霜。杀麦苗。诏曰。朕之不明。无以知贤。佞人在位。哲人壅蔽。民渐俗薄。去礼触刑。岂不哀哉。其赦天下。令励自新。各务农亩。无田者假贷种食。赐吏六百石以上爵。五大夫勤事吏爵二级。名一级。女子百户牛酒。鳏寡孤独高年帛。秋七月己未。大司马车骑将军史高。赐金安车驷马。免。上自酹祭宗庙。出便门。欲御楼船。薛广德当乘舆免冠顿首曰。宜从桥。上曰。大夫冠广德曰。陛下不听臣言。臣自刎颈。以血污车轮。陛下不得渡矣。上不悦。先驱光禄大夫张猛曰。主圣臣直。从桥安。乘船危。御史大夫言可听。上曰。晓人不当如是邪。乃从桥。广德病。赐安车驷马。免。辛亥。太傅韦玄成为御史大夫。九月戊子。侍中尉王接为大司马车骑将军。接者。宣帝舅王无敬之子也。冬十有二月。丞相于定国赐安车驷马。免。子永嗣位。至御史。尚馆陶公主施。施者。宣帝长女也。贤而有行。永以选尚焉。周堪复为光禄勋。与张猛皆给事中。见亲任。而石显等数赞毁之。刘向以草莽臣上书曰。臣闻舜命九官。济济相让。和之至也。众贤和于朝。则万物和于野。故萧韶九成。凤皇来仪。击磬拊石。百兽率舞。及至周之开基西郊。杂集众贤。莫不肃和。崇推让之风。以息忿争之讼。周咏文王之德。其诗曰。于穆清庙。肃雍显相。济济多士。秉文之德。武王周公。继政。朝臣和于内。万国欢于外。故得万国之欢心。以事其先祖。其诗曰。有来雍雍。至止肃肃。相维辟公。天子穆穆。诸臣和于下。天应报于上。故周颂曰。降福穣穣。贻我来麰。下至幽厉之际。朝廷不和。转相非怨。诗人疾而刺之曰。民之无良。相怨一方。众小人在位。而邪议潝潝相是而背君子。其诗曰。潝潝訾訾。亦孔之哀。谋之其臧。则具是违。谋之不臧。则具是依。君子独处。守正不挠。众枉勉彊以从王事。则反见憎毒谮愬。其诗曰。僶俛从事。不敢告劳。无罪无辜。谗口嗷嗷。当此之时。日月薄蚀而无光。其诗曰。日有蚀之。亦恐之丑。又曰。日月鞠凶。不用其行。天变见于上。地变动于下。水泉沸腾。山谷易处。其诗曰。百川沸腾。山厮卒崩。高岸为谷。深谷为陵。霜降失节。不以其时。其诗曰。正月繁霜。我心忧伤。民之讹言。亦孔之将。此皆不知贤不肖易位之所致也。自此之后。天下大乱。厉王奔彘。幽王见弑。尹氏世卿而专恣。诸侯背反而不朝。二百四十二年之间。日蚀三十六。地震五。山陵崩阤二。彗星见三。野鸡夜鸣。常星不见。夜中星殒如雨者一。火炎十四。长狄入中国三。五石殒坠。六鶂退飞。冬糜。有蜚。鸲鹆来巢。昼晦。冬无冰。李梅冬实。七月霜降。草木死。八月杀菽。大雨雹。雷电失序。水旱饥馑。蝗螽俱出。众灾并起。当此之时。祸乱辄应。弑君三十六。亡国五十二。诸侯奔走。不得保其社稷者。不可胜数。周室多祸。晋败其师于贸戎。郑伤桓王。戎执其使。五大夫争权三君更立。莫能正理。遂至陵迟。不能复兴。由此观之。气和致祥。气乖致异。祥多者其国安。异众者其国危。天地之常德。古今之通义也。当今邪正杂糅。忠谗并进。章交公车。人满北军。朝臣乖忤。分曹为党。更相谮愬。不可称言。是以灾异并起。皆妖气之所致也。夫履衰周之迹。循诗人之刺。而欲成太平。致雅颂。犹却行而求及前人也。谗邪所以并进者。由上多疑心。既已用贤人。行善政。而或谮之。则贤人退而善政消矣。怀多疑之心者。来谗贼之口。持不断之意者。开群枉之门。谗邪进者贤人退。群枉盛者正士消。故易有否泰。善恶相消。诗曰。雨雪麃麃。见睍聿消。昔舜禹与欢兜共工杂处尧朝。周公与管蔡并居周位。当是之时。皆迭进相毁。流言相谤。岂可胜道哉。帝尧成王能贤舜禹周公。而消共工管蔡。故以大治。孔子与季孟。俱事于鲁。李斯与叔孙通。并宦于秦。定公始皇贤李斯与季孟。而消孔子叔孙通。故以大乱。夫治乱之端。在于所信任。信任既贤。在于坚固。诗云。我必匪石。不可转也。言守善固也。昔孔子与颜渊子贡更相称举。不为朋党。禹稷皋陶更相汲引。不为比周。何则。忠于为国而无邪心也。故贤人在上位。引其类聚于朝。故易曰。飞龙在天。大人造也。在下位。则与类俱进。故易曰。拔芽连茹。以其汇。征吉。今奸邪与贤臣并进。在交战之内。数设危险之言。欲以倾移主上。此天地所以见诫。灾异所以重至也。自古圣王为有无诛而治者。故舜有四放之罚。孔子有两观之诛。今以陛下之圣明。宜深思天地之心。察两观四放之意。鉴否泰之卦。观雨雪之诗。历唐周之所进以为法。原秦鲁之所消以为戒。考祥应之福。省灾异之祸。以揆当时之变。仰鉴前古之事。宜放远佞人之党。广开众正之路。决断狐疑。分明去就。则百异消灭。众祥并至。太平之基。万世之利。显等见其书而愈与许史比周而怨向。向等遂禁锢十余年。初。上内重周堪。而患诸谮愬无所信。时长安令杨兴。尝称举堪。上欲以为助。乃问兴曰。朝臣不可光禄勋。何也。兴。倾巧士也。谓上疑堪。因顺旨曰。非独不可于朝廷。自州里亦不可。臣前见堪等与刘向谋毁骨肉。议者以为当诛。故臣前言不可也。上曰。然此何罪而当诛也。今宜如何。兴曰。臣愚以为赐爵为关内侯。食邑三百户。勿令典事。明主不忘师傅之恩。此最计之得者。上尤是疑焉。又惜其才。乃迁堪为河东太守。张猛为槐里令。后下诏曰。河东太守堪。先帝贤臣。命之傅朕。论议正直。忧国之心。以不阿尊事贵。孤特寡助黜退。往者。众臣每有灾异。讬咎此人。朕迫逼于俗。不得专心。堪出之后。天变仍臻。众亦晻然。堪治郡未期年。而三老官属有识之士。称说其美。使者过郡。靡人不称。此固足以彰先帝知人。朕有以自明也。其复征堪。拜光禄大夫给事中。领尚书事。堪病卒。而显遂诬张猛。令自杀。显知专权。恐左右耳目。一旦通己者。乃时还诚。取一信以为验。显尝出使。自白曰。恐后漏尽还。请称诏开门。上许之。显故投夜还。称诏开门。后果有人上书告显。专命矫诏。上笑以其书示显。显因泣下曰。陛下过私小臣。属任以事。群下无不妒嫉。欲陷害者。类如此非一。愚臣微诚不能以一身快万众。任天下怨也。愿归枢机之职。充后宫扫除之役。死无所恨。上以为然而怜之。数劳免之。益信任。厚其赏赐。赀至万数。初。显杀望之。知天下怨己。因荐贡禹而深礼事之。明进贤不妒望之。其设变诈以自解免。皆此类也。显见左将军冯奉世父子为公卿着名。心欲附之。因荐奉世中子谒者逡为侍中。逡因言显专权不可任。上怒。免逡。归郎官。后御史大夫缺。群臣皆荐昭仪兄野王。上以问显。显曰。九卿无出野王上。然昭仪兄也。恐后世以陛下越度众贤。私后宫之亲。上曰。善。吾不见是。乃不用。野王曰。人皆以内宠贵。我独以内宠贱。自此公卿以下畏显。重足一迹矣。

　　荀悦曰。夫佞臣之惑君主也甚矣。故孔子曰。远佞人。非但不用而已。乃远而绝之。隔塞其源。戒之极也。察观其言行。未必合于道者。必此人也。此亦察人情之一端也。伪生于多巧。邪生于多欲。是以君子不尚也。礼。与其奢也宁俭。事。与其烦也宁略。言。与其华也宁质。行。与其彩也宁朴。孔子曰。政者。正也。夫要道之本。正己而已矣。平直真实者。正之主也。故德必核其真。然后授其位。能必核其真。然后授其事。功必核其真。然后授其赏。罪必核其真。然后授其刑。行必核其真。然后贵之。言必核其真。然后信之。物必核其真。然后用之。事必核其真。然后修之。一物不称。则荣辱赏罚。从而绳之。故众正积于上。万事实于下。先王之道。如斯而已矣。

　　二年。春二月。大赦天下。赐民爵一级。女子百户牛酒。鳏寡孤独高年孝弟力田帛。丁酉。御史大夫韦玄成为丞相。左扶风郑弘为御史大夫。弘所在着名迹法度条教。为后世所称。三月壬戌朔。日有蚀之。六月。诏曰。元元之民。困于饥馑。朕为民父母。德不能覆而加其刑。甚自伤焉。其赦天下。时灾异数发。上问言事得失者。博士匡衡上疏曰。夫朝廷者。天下之桢干。公卿大夫。相与修礼恭让。则民不争。好仁乐施。则民不暴。上义高节。则民兴行。宽柔和顺。则众相爱。此四者。明王所以不严而治也。朝有变色之言。则下有争斗之患。上有自专之士。则下有不让之人。上有克胜之佐。则下有伤害之心。上有好利之臣。则下有盗窃之民。皆在本也。诗云。京邑翼翼。四方是则。今长安天子之都也。亲承圣化。其习俗无以异于远方。郡国来者无所法。则或见侈靡而仿效之。宜正之本朝。使海内昭然。易其视听。道德兴于京师。淑问扬于疆外。然后大教成也。传曰。审好恶。治性情。而王道兴矣。治性情之道。必彊己之不足。而审己之有余。盖聪明疏通者。戒于大察。寡闻少见者。戒于拥蔽。勇猛刚彊者。戒于太暴。仁爱温良者。戒于无断。沈静安舒者。戒于后时。广心浩大者。戒于遗忘。审己之所当戒。而齐之以义。然后中和之化应。而伪巧之徒。不敢比周而妄进矣。今俗吏致治。不奉礼让。而尚苛暴。贪财而慕势。故犯法者众。奸邪不止。陛下哀愍吏民。触法抵禁。比年大赦。而今日赦令。明日犯法。相随而入狱。不改其原。虽岁赦之。刑犹不息。是时赦令数。故衡对及之。

　　荀悦曰。夫赦者。权时之宜。非常典也。汉兴。承秦兵革之后。太愚之世。比屋可刑。故设三章之法。大赦之。令荡涤秽流。与民更始。时势然也。后世承业。袭而不革。失时宜矣。若惠文之世。无所赦之。若孝景之时。七国皆乱。异心并起。奸邪非一。及武帝末。赋役繁兴。群贼并起。加太子之事。巫蛊之祸。天下纷然。百姓无聊。人不自安。及光武之际。拨乱之后。如此之比。宜无赦矣。君臣失礼。政教陵迟。犯法者众。亡命流窜而不擒获。前后相积。布满山野。势穷刑蹙。将为群盗。或刑政失中。猛暴横作。怨枉繁多。天下忧惨。群狱奸昏。难得而治。承此之后。宜为赦也。或赦大逆。或赦轻罪。或赦一方。或赦天下。期于应变济时也。秋七月。西羌反。遣右将军冯奉世击之。奉世字子明。上党人也。徙杜陵。初。前将军韩增举之。自宣帝时。为名臣矣。上议出兵。奉世曰。虏无过三万人。而兵法当倍用六万。然羌众。弓矛之兵耳。器不锋利。可四万人守屯足矣。议发万人。奉世曰。国家战守之备久废。夷狄皆有轻边之心。今以万人分屯数处。虏见兵少。必无畏惧。战则兵挫。守则不足。如此。怯弱之形见。羌人乘利。诸种并会。臣恐中国之役。不得止于四万人也。故少发师而旷日。与一举而疾决。功相万倍固争之。不能得。有诏益二千人。于是奉世将万二千骑。以两裨将至陇西。分兵数处。又别遣校尉救民于广阳上谷。羌虏众多。汉兵为羌所败。杀两校尉。奉世具上地形部众多少之计。愿益三万六千乃足。上乃大为发兵六万人。拜太常任千秋为奋威将军以助之。奉世上书。愿得其众。不烦大将。上不听。遂并进兵。羌虏大破。斩首数千级。余皆走出塞。八月。天雨草如莎。相摎结如弹丸。是岁。有献雄鸡生角者。本志以为黄龙元初永光鸡变三见。王氏僭位之萌也。黄龙元年而宣帝崩。上即位。皇后将立。应是正宫之中。雌鸡为雄。不鸣不将无距者。贵始萌而未成也。元初元年。封王婕妤父为丞相。内史禁为平阳侯。婕妤立为皇后。故应是也。丞相府史家雌鸡为雄。即丞相内史女之应也。伏子者。明己有子。将距者。尊已成也。以永光二年。禁薨。子奉嗣侯为侍中卫尉。始见用雄鸡生角。明布威行权。从此始也。卒成篡之渐矣。

　　三年春。西羌平。军罢。奉世还。以有功。赐爵关内侯。食邑五百户。三月。立皇太子康为济阴王。夏四月癸未。大司马王接薨。七月壬戌。左将军许嘉为大司马车骑将军。嘉。上之元舅。即广汉弟延寿之子。广汉无子。嘉奉其祀。冬十有一月己丑。地震。雨水。大雾。复盐铁官。博士弟子员以用不足。民多复除故也。

　　四年。春二月。赦天下。所赈贷贫民。勿收责。三月。行幸雍。祠五畤。六月甲戌。孝宣帝园东阙灾。戊寅晦。日有蚀之。诏曰。盖闻明王在上。忠臣布职。则群生和乐。方外蒙泽。今朕闇于王道。夙夜忧惧。不通其理。靡瞻不眩。靡听不惑。是以教令多违。民心未得。邪说虚进。事无成功。此天下所着闻也。公卿大夫。好恶未同。或缘奸作邪。侵削细民。元元安所归命哉。诗不云乎。今此下民。亦孔之哀。自今以后。公卿大夫。其勉思天戒。慎身修永。以辅朕之不逮。直言尽意。无有所讳。秋七月。罢卫思后园及戾园。冬十月乙丑。罢祖庙在郡国者。先是。贡禹奏言。古者天子七庙。今孝景皆亲尽。宜毁。及郡国庙不依古礼。宜止。未及施行而禹卒。于是追思禹言。乃下诏议。丞相玄成御史大夫弘等十七人皆曰。臣闻祭者皆由中出。生于心者也。惟圣人为能飨帝。孝子为能飨亲。立庙于京师之居。躬亲承事。四海之内。各以其职来祭。尊尊之大义也。五帝三王不易之道也。诗云。有来雍雍。至止肃肃。春秋之义。父不祭于支庶之宅。君不祭于臣仆之家。王不祭于下土诸侯。臣等愚。以为宗庙在郡国。一切勿修。奏可。因罢昭灵后武哀王昭哀后卫思后戾太子戾后园。皆不奉祀。置吏守而已。诸侯分属三辅。以渭城亭部北原上以为初陵。诏曰。往者缘臣子之义。奏徙郡国民以奉园陵。今百姓远弃先祖坟墓。破业失产。亲戚分离。人怀思慕之心。家有不自安之意。是以东垂被虚耗之灾。关中有无聊之民。非久长之策。诗不云乎。民亦劳止。汔可小康。惠此中国。以绥四方。初陵无置县邑。使天下安土乐业。无有摇动之心。又罢先后父母奉邑。

　　五年。春正月。行幸甘泉。郊泰畤。三月。行幸河东。祀后土。秋。颍川水出流。杀人民。吏从官员被害者与告。士卒遣还。冬。上幸长杨。布车骑大腊。十有二月乙酉。毁太上皇孝惠帝寝园。是时。丞相列侯中二千石博士等四十四人奏议曰。礼。始受命诸侯始封之君。皆为太祖。继太祖五庙。皆迭毁。毁庙主。藏于太祖。五年而再殷祭。言一禘一祫。祫祭者。言毁庙及未毁庙之主合食于太祖。父为昭。子为穆。孙复为昭。古之正礼。祭义曰。王者禘其祖之所自出。而以祖配之。而不为立庙。亲尽也。立亲庙四。亲亲也。周之所立七庙者。以后稷始封。文武受命而王。是以三庙不毁。与亲庙四而七焉。非有后稷始封文武受命之功。皆亲尽而毁。成王承二王之业。制礼作乐。功德茂盛。庙犹从毁。以行为谥而已。臣愚以高祖受命定天下。宜为高帝太祖之庙。世世不毁。太上皇孝文孝惠孝景庙。皆亲尽宜毁。皇考庙亲未尽。如是。宜皆就太祖庙序昭穆。如礼。大司马许嘉等二十九人。以为孝文皇帝德化茂盛。宜为帝者太宗之庙。廷尉忠以为孝武皇帝改正朔。易服色。攘四夷。宜为世宗之庙。谏议大夫尹更始等十六人。以为皇考庙上序于昭穆。非正礼。宜毁。于是上重序昭穆。立庙而已。世宗留不毁。

　　建昭元年。春正月。戊辰。有石陨于梁国六。三月。行幸雍。祀五畤。秋八月。有白蛾群飞蔽日。从东都门至轵道。冬河间王元有罪废。迁房陵。罢孝文太后孝昭太后寝园。上幸虎圈斗兽。后宫昭仪等皆坐。熊逸出圈。攀槛。欲及上。左右贵人傅昭仪等皆惊走。冯婕妤直前当熊而立。左右格杀熊。上问婕妤曰。人情惊惧。何故当熊。对曰。妾闻猛兽得人而止。恐至御座。故以身当之。上嗟叹而嘉之。傅昭仪甚惭。由是与婕妤有隙。婕妤。即右将军冯奉世之女。傅昭仪者。少为上官太后才人。自上为太子。得进幸。为人有才略。善事人。下至宫人左右。饮酒醊地。皆祝延之。甚宠。有男。是为定国恭王。上欲殊于后宫。故曰昭仪。位次皇后。昭仪之号自此始也。

前汉孝元皇帝纪卷第二十三
二年。春正月。行幸甘泉。郊泰畤。三月。行幸河东。祠后土。益三河郡太守秩中二千石。户十二万。为大郡。夏四月。赦天下。六月。立皇子兴为信都王。兴母婕妤为昭仪。闰月丁酉。太皇太后上官氏崩。冬十有一月。齐楚地震。大雨雪。深五尺。树折屋坏。魏郡太守京房弃市。房子君明。东郡人也。为郎中。以言灾异屡中。上亲幸。房尝宴见。问上曰。幽厉之君何以危。所任何人也。上曰。君不明也。而任巧佞。房曰。知其巧佞而任之邪。将以为贤也。上曰。贤之。房曰。今何以验之不贤。上曰。以其时乱君危而知之。房曰。齐桓公秦二世。亦尝闻二君。而非笑之。时任竖刁易牙赵高。治政日乱。何不以幽厉卜之而觉悟乎。上曰。惟有道者。能以往知来耳。临乱之君。各贤其臣。令皆觉悟。安得危亡。房因免冠顿首曰。春秋纪二百四十二年灾异。以示万世之君。今陛下即位以来。灾异并出。人民饥馑。盗贼不禁。视今为治邪。乱邪。所任者谁与。房旨谓石显。上亦知之。曰。然幸其愈于彼。又以为不在此人。房曰。夫前世之君。亦皆然矣。臣恐后之视今。犹今之视昔也。是时。房奏考功课吏法。上令房上弟子晓考功者。欲试用之。房荐上弟子姚平任良。愿以为刺史。臣得通藉殿中。为奏事。以防拥隔。石显等进言。用弟子不若师。上欲以房为刺史。显等知刺史当得径奏事。因言为刺史。恐太守不与同心。宜以为郡守。房自请岁尽得乘传奏事。上许之。房既拜。上封事曰。辛酉以来。雾气衰去。太阳清明。臣独欣然。以为陛下有所定也。然少阴倍力而乘消息。臣疑陛下犹不得如意。臣出之后。恐为执事者所蔽。身死而功不成。及辛巳。雾气复乘。太阳侵色。此上大夫侵阳之气而上意疑也。己卯庚辰之闲。必有隔绝臣。令不得乘传奏事者。房未发。显果白。诏止房无乘传奏事。房至新丰。复上奏曰。臣以六月言遯卦不交。法曰。道人始去。寒涌水为灾。至七月。涌水出。臣弟子姚平谓臣曰。房可谓知道。未可谓信道也。今涌水出。道人当逐死。尚复何言。臣独谓曰。陛下与臣尤厚。虽死臣犹言也。平又谓曰。房可谓小忠。未可谓大忠也。昔秦之时。赵高用事。有正先者。非刺高而死。高威自此而成。故秦之乱也。正先趣之也。今臣守郡。窃恐未效而死。惟陛下无使臣塞涌水之灾异。当正先之必死。为姚平所笑。房至陕。复上封事曰。乃者丙戌小雾。丁亥雾衰去。然少阴并力而乘消息。戊子益盛。至壬辰五十分。雾气复起。此消息欲正杂卦之党。并力而争安危之机。不可不察。己丑。有还风。尽辛卯而太阳复侵色。至癸巳。日月相薄。此邪阴用事。而太阳为之疑也。臣去稍远。太阳侵夺。愿陛下察焉。房去月余。竟征下狱。房妻父张博。淮阳王之舅也。欲为淮阳王求入朝。谓房曰。淮阳王入朝。可以为助。因使房谓淮阳王求入朝奏章。又房为上道幽厉之事出。对御史大夫郑弘道之。显告房张博诽谤朝廷。诖误诸侯。窥导以邪意。漏泄省中语。博腰斩。房弃市。时年三十一。房治易。事梁人焦赣。赣为外黄令。以伺候先知奸邪。盗贼不得发。尝曰。得我道以亡身者京生。其说长于灾变。分为六十四卦。更直日用事。有占验焉。郑弘坐与房言。免。光禄勋匡衡为御史大夫。

　　三年。夏。令三辅都尉及大郡都尉秩皆二千石。六月甲辰。丞相韦玄成薨。秋七月。御史大夫匡衡为丞相。戊辰。卫尉李延寿为御史大夫。副校尉甘延寿陈汤。矫制发戊己校尉屯田吏士。及西域羌胡兵。攻郅支单于。冬。斩郅支首。传诣京师。时郅支彊暴。东击乌孙。西胁大宛诸国。汉遣使三辈。至康居。求谷吉等尸。郅支不肯奉诏。而困辱汉使。上书矫慢。曰。康居困危已久。愿归彊汉。于是汤与延寿等谋曰。郅支单于。威名远震。今乌孙。胁大宛。欲降伏康居。如得此三国。北击伊娄。西取安息。南排月支。数月之间。城郭诸国危矣。郅支分离。所在绝远。无城郭彊弩之守。如发兵直诣城下。彼亡则无所之。守则不足以自保。千载之功。可一朝而定。延寿以为然。欲奏请之。汤曰。国家与公卿议大策。非众所见。事必不从。会延寿久病。汤独矫制发诸国兵。延寿闻之。起。大惊。欲止之。汤按剑叱延寿曰。大众已集。竖子欲沮吾众邪。延寿遂从。汉兵合四万余人。延寿汤上疏自劾奏矫制。陈言形势兵状。即引兵分为六校尉。其三校尉从南道逾葱领。经大宛。其三校尉从北道入赤谷。过乌孙。经康居。万余骑救之。数奔营。不利辄却。汉兵遂烧木城。城中人皆入土城。汉兵四面推橹楯并入土城。单于被创死。得汉使节及谷吉等所赉帛书。凡斩阏氏太子名王以下千五百级。生虏百四十五人。降虏五千余人。上议其功。丞相匡衡大夫李延寿及石显。皆以为延寿汤擅兴师矫制。幸得不诛。不宜加爵土。又遣吏讯验汤私盗金事。皆不与汤。故宗正刘向上疏曰。郅支单于。杀汉使吏士以百数。事暴于外国。伤威毁重。陛下赫然欲讨之。意未尝忘。延寿汤承圣旨。倚神灵。总百蛮之军。揽城郭之兵。出万死之计。入绝域之地。遂陷康居。屠五重城。搴翕侯之旗。斩郅支之首。悬旌万里之外。扬威昆山之西。而埽谷吉之耻。立昭明之功。蛮夷率服。稽首来宾。群臣之功。莫有大焉。昔周大夫方叔尹吉甫。为宣王诛玁狁。而百蛮从之。其诗曰。驒驒惇惇。如霆如雷。显允方叔。征伐玁狁。蛮荆来威。易曰。有嘉折首。获非其丑。今延寿汤所诛。威振天下。虽易之折首。诗之雷霆。不能及也。吉甫之归。周厚赐之。其诗曰。吉甫燕喜。既多受祉。来归自镐。我行永久。千里之镐。犹以为远。况万里之外。齐桓先有匡周之功。后有灭项之罪。君子计功补过。近事贰师李广利。损五万之众。糜亿万之费。经四年之劳。而仅获骏马四十匹。虽获宛王之首。不足复费。而私罪甚众。孝武以为万里之伐。不录其过。厚加封赏。今康居之国。盛于大宛。郅支之号。重于宛王。杀汉使。甚于留马。延寿汤不烦汉使。不费斗储。比于贰师。功德相百倍。且常惠随欲击之乌孙。郑吉迎自来之日逐。犹皆列土受爵。故言威武勤劳。则大于方叔吉甫。列功覆过。则优于齐桓贰师。近事之功。则高于长罗安远。大功未着。小恶数布。臣窃痛之。上于是赦汤等矫制贪秽小罪。封延寿为宜城侯。汤为关内侯。食邑各三百户。延寿为长水校尉。汤为射声校尉。延寿。北地人也。本为羽林士。超逾羽林亭楼。以材力进。汤字子公。山阳人也。家贫无行。初。富平侯张敞举汤为茂才。汤待迁。父死不奔丧。坐下狱。论敞举非其人。削户二百。会敞薨。谥曰缪侯。汤立功西域。世以为张敞知人。初。宣帝时。前将军韩增举冯奉世以为卫侯。使持节。送大宛诸国客。时莎车王与诸国共杀汉所置莎车王万年。并杀汉使者奚充国。匈奴发兵攻莎车师不能下。而莎车遣扬言曰。北道诸国已降匈奴。于是攻劫南道。与之盟而背汉。鄯善以西。皆绝不通。奉世以莎车日彊。其势难制。必危西域。乃矫以节。告谕诸国王。各发其兵。合万五千人。追击莎车。莎车王自杀。传其首诣长安。诸国遂平。威振西域。宣帝谓韩增曰。贺将军举得人也。议封奉世以为侯。丞相将军皆曰。大夫出疆。有可以安国家定社稷。专之可也。宜加爵位。少府萧望之以为奉使有所指。而擅矫制违命。今封奉世关内侯。后奉使者。竞逐利要功于夷狄。为国家生事。不可长也。宣帝从望之议。及甘延寿之封也。杜延年子钦上疏追讼奉世前功。曰。比罪则郅支薄。量功则莎车众。用师则奉世寡。制胜则奉世于边境为功多。虑危则延寿于国家为祸深。其违命生事。则与奉世同。延寿割地而封。奉世独不见录。臣闻功同赏异。则劳臣疑。罪均刑别。则百姓惑。愿陛下下有司议之。上为前世事不录。

　　荀悦曰。成其功。义足封。追录前可也。春秋之义。毁泉台则恶之。舍中军则善之。各由其宜也。夫矫制之事。先王之所慎也。不得已而行之。若矫大而功小者。罪之可也。矫小而功大者。赏之可也。功过相敌。如斯而已可也。权其轻重而为之制宜焉。

　　四年。春正月。以讨郅支单于功告祠郊庙。赦天下。夏六月甲申。中山王竟薨。蓝田地震。山崩。拥灞水。安阳岸崩。壅泾水。泾水逆流。

　　五年。春二月。赦天下。赐民爵一级。女子百户牛酒。三老孝弟力田鳏寡孤独帛。夏六月庚申。复戾后园。壬申晦。日有食之。秋七月庚子。复太上皇寝庙园原庙。昭灵后武哀王卫思后昭哀后庙园。上寝疾。梦祖宗谴罢郡国庙园。上少弟楚孝王亦梦焉。上召问丞相匡衡。议欲复。衡言不可。衡乃祷高祖孝文孝景庙。陈言礼正。咎在臣。衡当受其咎。皇帝宜蒙福佑。尽祷诸庙。上疾久不平。皆复修旧祀如故。山阳社中大槐树。吏民伐断之。其夜。树自复立故处。

　　竟宁元年。春正月。匈奴呼韩邪单于来朝。单于请妻汉女以自亲。赐单于待诏掖庭王嫱字昭君为阏氏。单于上书愿保塞。请罢边备塞上下。有司议皆以为便。郎中令侯应以为不可许。上诘问状。对曰。臣闻北边塞至辽东。外有阴山。东西千余里。草木茂盛。多禽兽。本冒顿单于依阻其中治作弓矢。是苑囿也。至孝武。出师征伐。斥夺其地。攘之于漠北。建塞徼。起亭隧。筑外城。而设屯戍以守之。然后边境得少安。漠北地平。少草木。多大砂。匈奴来寇抄。无所藏隐。从塞以南。径深山大谷。往来差难。边境长老言。匈奴失阴山。后过之。无不哭。如罢备边戍卒。示夷狄之大利。不可一也。今圣德广被。单于稽首来臣。夫夷狄之情。困则卑辱。彊则骄逆。天性然也。前以罢外城。省亭隧。今才足候望通烽火而已。古者安不忘危。不可复罢。二也。中国有礼义之则。刑罚之禁。愚民犹犯禁。又况单于能必其众不犯约哉。三也。自中国尚设关梁以制诸侯。所以绝臣下之觊觎也。设塞徼。置屯戍。非独为单于而已。亦为诸属国。降民本故匈奴之人。恐其思旧逃亡。四也。近西羌保塞。与汉交通。吏民贪利。侵盗其畜产妻子。以此怨恨。起而背叛。世世不绝。今罢乘塞。则生慢易忿争之渐。五也。往者从军。多没不还者。其子孙贫困。一旦走出。从其亲戚。六也。又边人奴婢。怨苦欲走者多。自知匈奴中乐。无奈边候急切。何时有走塞者。七也。盗贼桀黠。群辈犯法。如其窘急。亡走北出。则不可制。八也。起塞以来。百有余年。非皆以土垣也。或因山岩石木柴僵落溪谷之间。稍稍率徒卒筑治。费功久远。不可胜计。臣恐议者不胜虑其始终。欲以一切息徭役。十年之后。百年之内。卒有他变。障塞败坏。亭戍灭绝。当发戍屯治缮。累世之功。不可卒就。九也。若罢戍卒。省候望。单于自以保塞守卫。必深德汉。请求无已。小失其意。则不可测。开夷狄之隙。以亏中国之固。十也。非所以永持至安。威制百蛮之长策。上乃使车骑军口喻单于曰。中国亦有关梁。非徒以备外。亦以防中国之奸邪放纵。出为寇害。故为制度以专众心。遂不罢塞焉。皇太子冠。初。定陶恭王有才艺。晓音乐。而太子颇有酒色之失。王皇后无宠。上有意欲立定陶王为太子。数称其才。乐陵侯史丹者。悼皇后之舅。史恭之孙。为侍中。护太子家。于是丹进曰。所谓才者。敏而好学。温故知新。皇太子是也。若乃器人于丝竹鼓鼙之间。是则陈惠李微高于匡衡。可为相国也。于是上默而笑。后上疾甚。数问景帝时立胶东王故事。丹泣涕。因以死争之。上亦以太子先帝所爱。卒不易。二月。御史大夫李延寿卒。三月丙寅。太子太傅张谭为御史大夫。癸未。复孝惠寝庙园孝文太后孝昭太后寝庙园等。夏五月壬辰。帝崩于未央宫。匡衡复奏言。前以上体不平。故复诸祀。卒不蒙福。请悉罢。于是毁太上皇孝惠孝景帝庙。罢孝昭太后昭灵太后武哀王昭哀后寝庙园。丞相御史大夫奏石显及其党。皆免官。显徙居故乡济南。忧懑不食。道病死。显之归也。留其器物什数百万。以与故所厚万章。章不受。曰。石氏之祸。万氏反当为福邪。章者。长安大侠。为京兆尹门下督。尝从至殿中。侍中诸贵人争趋揖。章莫与京兆尹言者。后京兆尹不复从章。章既游侠。亦得显力。及王遵为京兆尹。诛豪桀。乃杀章。

　　荀悦曰。自汉兴以来至于兹。祖宗之治迹。可得而观也。祖宗开建大业。统辟元功。度量规矩。不可尚也。时天下初定。庶事草创。故韶夏之音。未有闻焉。孝文皇帝克己复礼。躬行玄默。遂至升平。而刑罚几措。时称古典。未能悉备制度。玄雅礼乐之风阙焉。故太平之功不兴。孝武皇帝规恢万事之业。安固后嗣之基。内修文学。外耀武威。延天下之士。济济盈朝。兴事创制。无所不施。先王之风。灿然复存矣。然犹好其文。不尽其实。发其始。不要其终。奢侈无限。穷兵极武。百姓空竭。万民疲弊。当此之时。天下骚动。海内无聊。而孝文之业衰矣。孝宣皇帝任法审刑。综核名实。听断精明。事业修理。下无隐情。是以功光前世。号为中宗。然不甚用儒术。从谏如流。下善齐肃。宾礼旧老。优容宽直。其仁心文德。足以为贤主矣。而佞臣石显用事。隳其大业。明不照奸。决不断恶。岂不惜哉。昔齐桓公任管仲以霸。任竖刁以乱。一人之身。唯所措之。夫万事之情。常立于得失之原。治乱荣辱之机。可不惜哉。杨朱哭多岐。墨翟悲素丝。伤其本同而末殊。孔子曰远佞人。诗云取彼谗人投畀豺虎。疾之深也。若夫石显。可以痛心泣血矣。岂不疾之哉。初。宣帝任刑法。元帝谏之。劝以用儒术。宣帝不听。乃叹曰。乱我家者。必太子也。故凡世之论政治者。或称教化。或称刑法。或言先教而后刑。或言先刑而后教。或言教化宜详。或曰教化宜简。或曰刑法宜略。或曰刑法宜轻。或曰宜重。皆引为政之一方。未究治体之终始。圣人之大德也。圣人之道。必则天地。制之以五行以通其变。是以博而不泥。夫德刑并行。天地常道也。先王之道。上教化而下刑法。右文德而左武功。此其义也。或先教化。或先刑法。所遇然也。拨乱抑彊。则先刑法。扶弱绥新。则先教化。安平之世。则刑教并用。大乱无教。大治无刑。乱之无教。势不行也。治之无刑。时不用也。教初必简。刑始必略。则其渐也。教化之隆。莫不兴行。然后责备。刑法之定。莫不避罪。然后求密。未可以备。谓之虐教。未可以密。谓之峻刑。虐教伤化。峻刑害民。君子弗由也。设必违之教。不量民力之未能。是陷民于恶也。故谓之伤化。设必犯之法。不度民情之不堪。是陷民于罪也。故谓之害民。莫不兴行。则毫毛之善可得而劝也。然后教备。莫不避罪。则纤芥之恶可得而禁也。然后刑密。故孔子曰。不严以莅之。则民不禁也。严以莅之。动之不以礼。未善也。是言礼刑之并施也。吾末如之何。言教之不行也。可以胜残去杀矣。言刑之不用也。周礼曰。治新国。用轻典。略其初也。春秋之义。贬纤芥之恶。备至密也。孔子曰。行有余力。则可以学文。简于始也。绘事后素。成有终也。夫通于天人之理。达于变化之数。故能达于道。故圣人则天。贤者法地。考之天道。参之典经。然后用于正矣。

　　赞曰。本纪称孝元皇帝多才艺。善史书。鼓琴。吹洞箫。自度声曲。分别节度。穷极要妙。少好儒术。及即位。征用儒生。委之以政。贡薛韦匡。迭为宰相。而上牵制文义。优游不断。然宽弘尽下。出于恭俭。号令温雅。有古人之风烈。

前汉孝成皇帝纪卷第二十四
皇帝以宣帝时生。号曰世适皇孙。宣帝爱之。自名曰骜。字太孙。帝置左右。三岁而宣帝崩。及为太子。尝被急召。不敢绝驰道行。元帝迟之。以状对。帝悦。乃着令。令太子得绝道行。自此始也。六月乙未。即皇帝位。元舅侍中卫尉平阳侯王凤为大司马大将军。领尚书事。有司奏言乘舆狗马禽兽皆非。不宜以葬。奏可。秋七月。孝元皇帝葬渭陵。冬十有一月。大赦天下。

　　建始元年。春正月乙丑。皇祖宗悼考庙灾。本志以为悼考庙不正。不宜立。王凤秉政。不正之象也。立故河间王弟良为河间王。有星孛于营室。罢上林诏狱。二月。赐诸侯王以下至吏二千石黄金。吏千石以下至二百石。宗室有属藉者。三老孝弟力田鳏寡孤独。钱帛各有差。吏民五十户牛酒。粟五斛。大赦天下。右将军长史姚尹使匈奴还。去塞百余里。暴风火起。烧杀尹等十余人。封舅王崇为安城侯。赐舅谭商立根逢时五人等爵关内侯。王凤兄弟八人。第二曰曼。早亡。不侯。夏四月。黄雾四塞终夜。下着地如黄土尘。上问群臣。谏议大夫杨兴博士驷胜等以为阴气侵阳气之象。高祖之约。非有功不侯。今太后诸弟。皆以无功而侯。非高祖之约。故天为见异以谴失行。上以为然。凤于是乃惧。上书言陛下初即位。思慕谅闇。故诏臣凤典领尚书事。上无以明圣德。下无以益政治。今有孛星赤黄之异。咎在臣凤。伏愿显戮以谢天下。今谅闇已毕。大义皆举。宜亲览万机以当天心。因乞骸骨辞归。上报曰。朕承先帝圣绪。涉道未深。不明事情。是以阴阳错缪。日色无光。赤黄之气。充塞天下。咎在朕躬。今大将军引过自欲辞尚书事。归大将军印绶。罢大司马官。是明朕委任大将军庶几有惑。其专心固意。辅朕不逮。六月。有蝇数万。集未央殿中朝者坐。秋。长信少府邵信臣奏。罢上林宫馆希幸御者二十五所。又奏冬生菜。彊加温火。非时而生。人不宜以供奉养。信臣字翁卿。九江人也。始为南阳太守。乃为民兴利。开通沟渠水门。灌溉三万余顷。禁止嫁娶送终奢靡。其化大行。吏民亲爱之曰邵父。上赐信臣黄金四十斤。迁河南太守。治化当为第一。遂入为少府。八月戊午。有两月相承。晨在东方。京房易传曰。君弱而妇人彊。为阴所乘。则两月并出。九月戊子。有流星大如瓠。出于文昌宫。光烛地。长四五丈。委曲蛇形。以贯紫微宫。冬十有二月。作长安南北郊。罢甘泉汾阴祀。匡衡之议也。衡奏议曰。帝王之事。莫大于承天。承天之序。莫大于郊祀。祭天之南郊。就天之义也。祭地之北郊。即阴之象也。往者孝武皇帝居甘泉宫。即于云阳。立泰畤。今行幸长安。郊见皇天。反北之太阴。祠后土。反东之少阳。事与古制殊。又至云阳。行溪谷中。阨狭百余里。汾阳即渡大川。有风波舟楫之危。皆非圣主所宜。数乘郡县治道供帐。吏人困苦。百姓烦费。劳所保之民。行危险之地。殊未合于承天之意也。昔周文武郊于酆镐。成王郊于洛邑。各因其居宜。可徙郊长安。又言郊柴飨地之意。埽地而祭。尚质也。歌大吕。舞云门。以候天神。歌太族。舞咸池。以竣地祗。其牲用犊。其席用□桔。其器用陶匏。皆因天地之性。以为神祗功德至大。虽修精微而备庶物。犹不足以报功。故尚质贵诚。以彰天地之德。今甘泉紫微。殿有文章刻镂黼黻文绣之饰。又置女乐石坛仙人祠瘗鸾辂骍驹偶人龙马之属。皆宜勿修。又雍鄜密上下畤及陈仓宝鸡祠。本秦侯以其意所立。非礼也。及北畤。皆高祖未定时立。不宜复修。奏可。本志。初。秦文公猎于汧渭之间。卜居而吉。文公梦黄蛇自天而下属于地。其口止于鄜衍。文公问史敦。史敦曰。此上帝之征。君宜祠之。于是作鄜畤。郊祭白帝焉。文王获古石缶。于陈仓北阪上祠之。其神尝以夜下。光辉如流星。从东南来。集于祀坛。至地。则若雄鸡。其声殷殷云。野雉夜雊。名曰陈宝。其神或岁数来。或岁不至。后秦文公作密畤。祠青帝后。秦灵公于吴阳作上畤。祠黄帝。作下畤。祠炎帝。及高祖自汉中东击项藉入关。问群臣曰。吾闻天有五帝。今所祠有四。何也。群臣莫知其说。高祖曰。吾知之矣。乃待我而具五也。乃立黑帝祠曰北畤。而洪范八政三曰祀。祀者。所以昭孝事祖宗。通神明也。旁及四夷。莫不修之。下及鸟兽豺獭有祭。是以皇王为之典礼。故有神民之官。各司其序。使不相乱也。民神异业。敬而不黩。故神降之嘉岁。灾祸不至。及乎末世。飨祀无度。昏黩齐明。而神不蠲。嘉瑞不降而灾祸至矣。昔共工氏霸有九州。其子曰勾龙。能平水土。故祠为社。烈山氏王天下。有子曰柱。能播植嘉谷。故祠为稷。虞书曰。肆类于上帝。禋于六宗。遍于群神。又巡于四岳。而柴祭焉。及殷之十三世帝武丁。祭之明日。有雉登鼎耳以雊。武丁惧而修德。梦得傅说版筑。以为相。殷道复兴。号曰高宗。其后五世。帝乙慢神悖礼。震死。及至周公相成王。郊祀后稷以配天。宗祀文王于明堂以配上帝。凡天子祭天下名山大川。怀柔百神。咸秩无文。五岳视三公。四渎视诸侯。诸侯祭其疆内名山大川。大夫祭其门户井灶中霤。是谓五祀。士庶人祭祖考而已。淫祀有禁。及季氏旅于泰山。仲尼讥之曰。务名之义。敬鬼神而远之。先王正人事而已。不苟求福于神祇。不由其道。则神不飨也。又有八神祠。一曰天主。祠天。其居临淄南郊山下。二曰地主。祠太山梁父。三曰岳主。祠蚩尤。在东平陆监乡。四曰阴主。祠三山。五曰阳主。祠之罘山。六曰月主。祠之莱山。皆在齐北。七曰日主。祠成山。成山斗入海。最居齐东北。以迎日出。八曰四时主。祠琅邪。八祠所从来久矣。莫知其所起。或曰。齐太公以来作之八神祀。上过则因祀之。去则已。长安南北郊之日。有大风拔甘泉泰畤中木十围已上者。皆出。

　　二年。春正月。罢雍五畤。二月辛巳。上始郊祀长安南郊。有神光并见。闰月。以渭城延陵亭为初陵。诏举贤良方正。二月。北宫井水溢出南流。元帝时童谣歌曰。井水溢。灭灶烟。灌玉堂。流金门。本志以为阴象。春秋前有鸲鹆之谣。后有来巢之验。卒有昭公居外之应。井。阴也。灶。阳也。玉堂金门。至尊之居。阴盛而灭阳。窃有宫室之象。王氏之应。又有童谣歌曰。邪径败良田。谗巧害忠贤。桂树花不实。黄雀巢其颠。故为人所羡。今为人所怜。本志为桂树色赤。汉家之象。不实。无嗣也。黄雀。王氏之象。颠。将有汉室。辛丑。上始祀后土于北郊。丙午。立皇后许氏。大将军许嘉女也。罢少府技巧官。夏大旱。东平王牟有罪。削二县。秋。罢太子博望苑。赐宗室朝请者。减乘舆厩马。丞相匡衡又奏郡国候神方士使者。所祠凡六百八十三所。其二百八所应祀。或疑无明文。不可奉祀。其余四百七十五所。不应祀。请罢之。又奏高帝武帝宣帝所立山川群祠。凡百二十余所。非典。皆罢之。候神方士使者副使待诏七十余人皆罢归。

　　三年春。赦天下囚徒。赐孝弟力田爵三级。诸逋租赋。赈贷勿收。秋。关中大雨水四十余日。京师人无故相惊。言大水至。百姓奔走号呼。长安中大乱。上亲御前殿。召公卿议。大将军王凤以为太后及上与后宫。可御舟船。令吏民百姓上长安城。群臣皆从王凤议。王商者。宣帝舅乐昌侯武之子。曰。自古无道之国。水犹不冒入城郭。今政治和平。何为当有大水一旦暴至。此必讹言。不宜令民上城重惊百姓耳。上乃止。有顷。长安中稍稍自定。上叹美商之固守。数称其议。凤甚惭。自恨失言。渭城女子陈持弓。年九岁。走入城门。入未央宫掖庭殿门。门卫者莫见。至勾楯禁中觉而得。本志以为民以水相惊者。阴气盛也。小女入宫殿者。下人将因女宠而居有宫室之象也。名曰持弓有似周家□弧之祥。易曰。弧矢之利以威天下。后有王莽篡天下。陈氏之后也。秋八月癸丑。大司马将军许嘉。赐金安车驷马。免。御史大夫张谭坐选举不实免。冬十月。光禄大夫尹忠为御史大夫。十二月戊申朔。日有蚀之。其夜。地震未央宫中。诏举方正直言极谏。长安人谷永者。卫司马谷吉之子。对策曰。灾异之发。各以象其类。日蚀须女之分。地震宫墙之内。二咎同日发。厥咎不远。意者陛下志在闺闱。不恤政事。举措失中。内宠大盛。诚留意于正身。勉彊于力行。损宴私之志。放淫溺之乐。罢倡优之笑。绝不飨之义。循礼而动。力行不倦。无淫于酒色。无逸于游畋。未有其身正而臣下邪者也。夫妇之际。安危之机也。昔舜厘正二妃以崇圣德。幽王惑于褒姒而周室沦亡。诚修后宫之政。明尊卑之序。贵不专妒。贱者咸进。各得其职。以广继嗣之统。息白华之怨。后宫亲属。勿预政事。以远皇甫之类。损女党之权。未有闺门理而天下乱者也。夫治远自近始。习善在左右。昔龙作纳言。帝命惟允。四辅既备。成王靡有过事。经曰。亦惟先正克左右。未有左右正而百官枉者也。治天下者。尊贤考功则治。简贤退功则乱。诚审思知人之术。论才选士。必称其职。明度量以旌其能。考功实以定其德。无以比周之虚誉。无听浸润之谮愬。则抱功修职之吏。无蔽拥之忧。比周邪伪之徒。不得妄进。小人日消。英乂日隆。经曰。三载考绩。三考黜涉幽明。未有功赏得于前。众贤布于官而不治者也。尧遭洪水之灾。天下无乖叛之难者。德厚恩深。无怨于天下也。秦居平土。一夫大呼。而天下分崩离析者。刑罚深酷。吏行残贼。诚宜选温良尚德之士。以亲百姓。以治民命。务省徭役。不夺民时。使咸安土乐业。经曰。怀保小民。惠鲜鳏寡。未有德厚吏良而民叛者也。此五者。王政之纲纪。臣闻灾异。皇天所以谴告人主。犹严父之明诫。经曰。向用五福。威用六极。传曰。六沴作见。若不恭御。六沴既侵。六极其下。惟陛下留神。大将军武库令杜钦对曰。臣闻日蚀地震。阳微阴盛。臣者君之阴。子者父之阴。妇者夫之阴。夷狄者中国之阴。春秋传日蚀三十六。地震五。或夷狄侵中国。或政权在臣下。或妻不承夫。或臣子背君父。事虽不同。其类一也。臣窃睹人事以考变异。则本朝大臣。无不自安之人。外戚亲属。无乖刺之心。关东诸侯。无彊大之国。边陲夷狄。无逆礼之节。此殆为后宫。日以戊申。蚀时加未。戊未。土也。宫中之部。其夜地震未央宫殿中。此必适妾将有争宠相害而为患者。陛下内推至诚。深思其变。则咎异何足消灭。如不留神。听于庶事。奢侈纵欲。虽无变异。社稷之忧也。钦字子夏。目偏盲。与茂陵杜业同姓字。俱好学。以才能称。故京师谓钦为盲子夏。钦乃作小冠以自别。于是更谓钦为小冠子夏。钦素依附王氏。说凤曰。礼。一娶九女。所以极阳数。广继嗣。重祖宗者也。必即举求窈窕之女。不问其色。所以助治内也。侄娣虽缺。亦不复补。所以养寿塞争。故后妃有贞淑之行。则胤嗣有贤圣之君。制度有威仪之节。则人君有寿考之福。废而不由。则女德无厌。女德无厌。则寿命不究于高年。书云。或三四年。言逸欲之生害也。男子五十。好色未衰。妇人四十。容貌改前。以改前之容。侍于未衰之年。而不以礼为制。则其源不可以救。而后来异态。后来异态。则正后自疑。而支庶有间适之心。是以晋献公被纳谗之谤。申生受无辜之罪。今圣主富于春秋。未有适嗣。将军辅政。宜因初始之隆。尊九女之制。为万世之法。夫少戒之在色。小弁之作。可为寒心。凤白太后。太后以为故事无之。凤又不能立制度。循故事而已。越嶲山崩。丁丑。丞相匡衡免。初。封乐安乡侯。以关陌为界。初元年。误以平陵陌为关陌。多四百顷。积十余年。郡乃定国界。上计薄。言丞相府衡讽掾属。郡不从。故所郡即复以四百顷付乐安乡侯衡收租谷。有司奏衡监临守主。专地盗土。于是坐免为庶人。衡字稚圭。东海人。父世为农夫。家贫好学。佣作以供资用。又精力过绝人。善说诗。衡子咸。亦明经术。位历九卿。

　　四年。春正月癸卯。有石陨于槁四。陨于肥累二。罢中书宦官。初置尚书员五人。三月甲申。左将军王商为丞相。夏四月。雨雪。五月。谒者丞陈临。杀司隶校尉袁丰于殿中。秋。桃李实。大雨水十余日。河决东郡金堤。沈溉兖豫。入平原千乘济南。凡灌四郡三十三县。败毁官寺民屋庐四万所。九月。长安城南鼠巢树上。桐柏尤多。巢中无子。冬十有一月。御史大夫尹忠。以河决不忧职。自杀。壬戌。少府张忠御史大夫河堤使者王延世。以竹落长四丈大九围盛石。以两船夹载而下之。二十六日。河堤成。上嘉其功。拜为光禄大夫。赐爵关内侯。黄金百斤。是岁。京辅都尉王尊领京兆尹。尊字子贡。涿郡人也。为人果勇。初为护羌校尉。送军粮而羌反绝粮道。羌兵数万围尊。尊以千余骑突羌虏得免。后为益州刺史。先是。琅邪王阳为益州刺史。行部。至邛□九折阪。叹曰。奉先人遗体。奈何数乘此险。后以病去。及尊行部至阪上。问吏曰。此非王阳所畏阪邪。叱其御者驱之。曰。王阳为孝子。王尊为忠臣。居部二岁。徼外蛮夷皆归附。会坐事免官。会南山群贼数百人。为吏民害。发校尉将射士十余人捕逐。岁余不能擒。于是以尊为京辅都尉。领京兆尹事。旬月之间。盗贼清平。乃以尊复为东郡太守。河水盛溢。尊杀白马祠水神。亲执圭璧。使巫筴祝暮应止宿堤上。吏民数千人争叩头求之。尊宿堤上终不去。及水盛堤坏。吏民皆走。惟主簿泣在尊旁。尊立不动。而水波稍稍却。上嘉尊勇节。秩尊中二千石。赐黄金二十斤。

　　河平元年。春正月。匈奴复秣累单于。遣右贤王伊邪莫演奉献来朝。正月。既罢使者。送至蒲阪。伊邪莫演言。我欲降。即不受我。我自杀。终不复还归。公卿议者。咸言宜如故事。受其降。光禄大夫谷永议郎杜钦。以单于屈体称臣。奉使朝贺。无有二心。而今反受其逋逃之臣。是贪一夫之得。而失一国之心。开有罪之臣。绝慕义之君。假如单于初立。欲委身中国。未知利害。使人诈降以卜吉凶。如受之。亏德沮善。今单于自疏。或使者诈伪反间。欲因以生隙。受之适合其契。使得归曲而责直。此诚边塞安危之源。师旅动静之首。不可不详。不如勿受。上从之。问其降状。曰。我病狂妄言耳。遣归。复位如故。又不肯令见汉使。二月庚子。泰山桑谷。有鸢焚其巢。巢然堕地。有三鸢鷇烧死。长安男子石良刘歆。相与同居。有物如人状在室中。击之。为狗而走。后有数人。被甲持弓弩至良家。良等格击之。或死或伤。皆狗也。自二月至六月乃止。夏四月乙亥晦。日有蚀之。不尽如钩。在东井六度。光禄大夫刘向曰。四月交于五月。同于孝惠。日同于孝昭。东井京师地。具说其占。恐害继嗣。大赦天下。六月。罢典属国官。并大鸿胪官。秋九月。复太上皇庙园。是时刑书烦多。上诏曰。周之甫刑。大辟之属有二百。今大辟之刑千有余条。律令烦多。欲以晓喻众庶。不亦难乎。所以夭绝无辜。岂不哀哉。其议减死刑及可蠲除约省者。令较然易知。书不云乎。惟刑之恤。其审核之。务惟古法。朕将尽心览焉。时有司不能广宣主恩。建立法度。徒学细微小事。以塞诏书而已。本志曰。昔周五刑之典。墨罪五百。劓罪五百。宫罪五百。剕罪五百。杀罪五百。所谓刑平国用中典者。至穆王命甫侯作五刑以诰四方。墨罚之属千。劓罚之属千。剕罚之属五百。宫罚之属三百。大辟之罚。其属二百。凡五刑之属三千。稍稍烦多矣。及至战国。韩任申不害。秦用商鞅。起连坐之法。造参夷之诛。增加肉刑大辟为凿额抽胁镬烹之刑。而法禁等酷矣。至高祖初入秦。约法三章。号为宽略。网漏吞舟之鱼。然时尚有夷三族之令。当三族者。先黥劓左右指。笞杀之。枭其首。菹其骨肉于市。其诽谤骂诅者。又先断其舌。故谓之具五刑。高后元年。除三族罪。至于孝文。遂除肉刑。而斩右趾者弃市。斩左足者。笞五百。劓罪笞三百。率不胜笞。多死。孝景诏定捶令。笞者乃得全。及孝武之时。酷吏击断。奸宄不胜。于是使张汤赵禹之属修定法令。作见知。故纵监临部主之法。缓深故之罪。急纵出之诛。其后有奸猾巧法。转相比况。死罪决事。比至万三千四百七十二事。文书盈于机阁。典掌不能遍睹。是以郡国承用者班駮。或罪同而论异。奸吏因缘为市。所欲活。即傅生议。所欲陷。则与死比。宣帝即位。深悼之。始置延尉平。元帝初立。下诏曰。夫法令者。所以抑暴扶弱。欲其难犯而易避。今法律烦多。自典者不能分明。而欲以罗元元之不逮。斯岂刑之中哉。其议定出令。及至孝成。重下明诏及公卿。卒不能定。昔荀卿言曰。俗说曰。古有象刑无肉刑。是不然矣。以为古之人莫触其罪邪。岂独无肉刑者。亦不用象刑矣。若有重罪而直轻其刑。是杀人者不死。伤人者不刑。罪至重而刑轻。民无所畏。乱莫大焉。夫德不称位。能不称官。赏不当功。刑不当罪。不祥莫大焉。所谓象刑。惟明言象天道而作刑。荀卿之言既然。今之除肉刑者。本欲以全人也。今去髡钳一等。转而入于大辟。以死罔民。失其本意矣。故死者甚众。刑重之所致也。至乎穿窬之盗。忿怒伤人。吏为奸贼。若此之恶。髡钳之罚。又不足惩也。故刑者甚众。民既不畏。又曾不耻。刑轻之所生也。死刑既重。而生刑太轻。民易犯之。故俗之能吏。公以杀盗为威。专杀者胜任。奉法者不治。乱名伤治。不可胜条。是以网密而奸不塞。刑繁而民愈慢。由刑不正之故。宜原其本。删定律令。正其大辟。其余罪次于古当生触死者。皆可募行肉刑。及伤人盗吏受财枉法者。皆从古刑。诋欺文致细微之法。悉蠲除之。如此。则刑可畏而禁易避。吏不专杀。法无二门。轻重当。民命全矣。

　　二年。春正月。沛郡铁官铸铁不下。隆隆如雷声。又如鼓音。工十三人皆惊走。音止乃还。视地。陷数尺。炉分为十。一炉中销铁。散如流星飞去。夏四月。楚国雨雹。大如釜。六月。封舅禁为平阳侯。莽为成都侯。立为红阳侯。根为曲阳侯。逢时为高平侯。同日受封。故世为五侯。王氏子弟。皆卿大夫侍中诸曹。分据势职。盈满朝廷。政事皆决。左右。常荐刘向少子歆通达有异才。上召见。甚悦之。欲以为中常侍。取衣冠临当拜。左右曰。未知大将军旨意。上曰。此小事。何须问大将军。左右叩首固争之。上于是语凤。凤以为不可。乃止。当权用事如此。公卿见凤。侧目而视。郡国刺史太守相。皆出其门。时五侯群弟。竞为奢侈。起治第室。百姓歌之曰。五侯俱起。曲阳最怒。坏决高都。连境外杜。土山渐台。象西白虎。其奢汰如此。然皆通敏人事。好士养贤。倾财施与。以相高尚。时谷永与齐人楼护。俱为五侯上客。各有所亲。不得左右。唯护尽入其门。各得其欢心。交结士大夫。无所不倾。护。医者子也。为人短小。精辨议论。常依名节。听之者皆竦。时人为之语曰。谷子云之笔札。楼君卿之唇舌。言其甚见信用也。及护母死。送葬引车至二三千乘。闾里为之语曰。五侯治丧楼君卿。为天水太守免归家。大司马王商亲枉车骑。至其闾巷吊问之。是时。谷口有郑子真。西蜀有严君平。皆修行自保。非其食不食。凤慕其名。以礼聘子真。子真遂不屈。君平卜于成都市。以卜筮为业。而可以惠人。人有非正之问。则依蓍龟以言利害。与人子言依于孝。与人弟言依于顺。各因其势。导之以善。曰。从吾言者。已过半矣。或日阅数人。得百钱足以自养。则闭肆下帷。而授老子经。博览无不通。依老子之言。着五十余万言。李彊为益州牧。将发京师。谓扬雄曰。吾真得严君平为吏矣。雄曰。君备礼而待之。其人可见不可屈也。彊以为不然。及见君平。不可屈之。叹曰。扬子云诚知人。可谓哲矣。

前汉孝成皇帝纪卷第二十五
三年。春二月。楚王嚣来朝。诏曰。嚣孝弟仁慈。在国二十余年。纤介之过未尝闻。书不云乎。用德彰厥善。其封嚣子勋为广戚侯。二月丙戌。犍为地震。山崩。拥江水逆流。秋八月乙卯晦。日蚀。光禄大夫刘向。校中秘书。谒者臣农。使使求遗书于天下。故典籍益博矣。刘向典校经传。考集异同。云。易。始自鲁商瞿子木。受于孔子。以授鲁槁庇子庸。子庸授江东馯臂子弓。子弓授燕人周丑子家。子家授东武孙虞子乘。子乘授齐国田何子装。及秦焚诗书。以易为卜筮之书。独不焚。汉兴。田何以易授民。故言易者。本之田何焉。灾川人杨叔传其学。武帝时。为大中大夫。由是有杨氏学。梁人丁宽受易田何。为梁孝王将军距吴楚。着易说三万言。宽授槐里田王孙。王孙授沛人施雠。东海孟喜。琅邪梁丘贺。雠为博士。喜为丞相掾。由是有施孟梁丘之学。此三家者。宣帝之时立之。京房受易于梁人焦延寿。独得隐士之说。讬之孟氏。刘向校易说。皆祖之田何。唯京房为异党。不与孟氏同。由是有京氏学。元帝时立之。东莱人费直。治易长于筮。无章句。徒彖象系辞十篇文言解说上下经。沛人高相。略与费氏同。专说阴阳灾异。此二家。未立于学官。唯费氏经与鲁古文同。尚书本自济南伏生。为秦博士。及秦焚书。乃辟藏其书。汉兴。伏生求其书。亡数十篇。得二十九篇。文帝欲征伏生。时年九十余。不能行。遣晁错往受之。千乘人欧阳伯和传其学。而济南张生传尚书。授夏侯始昌。始昌传族子胜。胜传从兄子建。建又事欧阳氏。颇与胜异。由是为大小夏侯之学。宣帝时立之。鲁恭王坏孔子宅。以广其宫。得古文尚书。多十六篇。及论语孝经。武帝时。孔安国家献之。会巫蛊事。未列于学官。诗。始自鲁申公作古训。燕人韩婴。为文帝博士。作诗外传。齐人辕固生为景帝博士。亦作诗外内传。由是有鲁韩齐之学。赵人有毛公。为河间献王博士。作诗外传。谓得子夏所传。由是为毛诗。列于学官。礼。始于鲁高堂生。传士礼十八篇。多不备。鲁人徐生。善为礼容。文帝时。为礼官大夫。宣帝时。为少府。后仓最为明礼。而沛人戴圣戴德传其业。由是有后仓大小戴之学。其礼古经五十六篇。出于鲁壁中。犹未能备。歆以周官十六篇为周礼。王莽时。歆奏。以为礼经。置博士。乐。自汉兴。制氏以知雅乐声律。世在乐官。但纪铿锵鼓舞而已。不能言其义。河间献王与毛公等共采周官与诸子乐事者。乃为乐记。及刘向校秘书。得古乐记二十三篇。与献王记不同。春秋。鲁人谷梁赤齐人公羊高。各为春秋作传。景帝时。胡母子都与董仲舒治春秋公羊。皆为博士。瑕丘人江公治谷梁。与仲舒议春秋。不及仲舒。武帝时。遂崇立公羊。而东平嬴公受其业。昭帝时。为谏议大夫。授鲁国眭孟。孟授东海严彭祖。彭祖授颜安乐。由是有颜严之学。沛人蔡千秋治谷梁。与公羊家并议帝前。帝善谷梁说。擢千秋为谏议大夫。遂立谷梁。始鲁人左丘明。又为春秋作传。汉兴。张苍贾谊皆为左氏训。刘歆尤善左氏。平帝时。立左氏春秋毛诗逸礼古文尚书。后复皆废。及论语有齐鲁之说。又有古文。凡经皆古文。凡书有六本。谓象形象事象意象声转注假借也。有六体。谓古文奇字篆书隶书虫书也。秦时狱官。多事省文。从易。施之于徒隶。故谓之隶书。昔周之末。孔子既殁。后世诸子。各着篇章。欲崇广道艺。成一家之说。旨趣不同。故分为九家。有儒家道家阴阳家法家名家墨家纵横家杂家农家。儒家者流。盖出于司徒之官。明教化者也。道家者流。盖出于史官。明成败兴废。然后知秉要持权。故尚无为也。阴阳家者流。盖出于羲和之官。敬顺昊天。以授民时者也。法家者流。盖出理官也。名家者流。盖出于理官。民位不同。体亦异数。故正名也。墨家者流。盖出于清庙之官。茅屋采椽。是以尚俭。宗祀严父。是以右鬼神。养三老五更。是以兼爱。选士大射。是以尚贤。顺四时五行。是以非命。以孝示天下。是以尚同。纵横家者流。盖出行人之官。遭变用权。受命而不受辞。杂家者流。盖出于议官。农家者流。盖出于农稷之官。各引一端。高尚其事。其言虽殊。譬犹水火。相灭亦相生也。舍所短。取所长。足以通万方之略矣。又有小说家者流。盖出于街谈巷议。所造及赋诵兵书术数方伎。皆典籍苑囿。有采于异同者也。刘向卒。上复使向子歆继卒父业。而歆遂撰群书而奏七略。有辑略。有诗赋略。有六艺略。有诸子略。有兵书略。有术数略。有方伎略。共万三千二百六十九卷。自是以来。稍稍复增集。

　　荀悦曰。经称立天之道。曰阴与阳。立地之道。曰柔与刚。立人之道。曰仁与义。阴阳之节。在于四时五行。仁义之大体。在于三纲六纪。上下咸序。五品有章。淫则荒越。民失其性。于是在上者。则天之经。因地之义。立度宣教。以制其中。施之当时。则为道德。垂之后世。则为典经。皆所以总统纲纪。崇立王业。及至末俗。异端并生。诸子造谊。以乱大伦。于是微言绝。群议缪焉。故仲尼畏而忧之。咏叹斯文。是圣人笃文之至也。若乃季路之言何必读书然后为学。棘子成曰君子质而已矣何以文为。夫潜地窟者而不睹天明。守冬株者而不识夏荣。非通照之术也。然博览之家。不知其秽。兼而善之。是大田之莠。与苗并兴。则良农之所悼也。质朴之士。不择其美。兼而弃之。是昆山之玉。与石俱捐。则卞和之所痛也。故孔子曰。博学于文。约之以礼。亦可以弗畔矣夫。孝武皇帝时。董仲舒推崇孔氏。抑绌百家。至刘向父子。典校经籍。而新义分方。九流区别。典籍益彰矣。自非至圣之崇。孰能定天下之疑。是以后贤异心。各有损益。中兴之后。大司农郑众。侍中贾逵。各为春秋左氏传作解注。孝桓帝时。故南郡太守马融着易解。颇生异说。及臣悦叔父故司徒爽。着易传。据爻象。承应阴阳变化之义。以十篇之文。解说经意。由是兖豫之言易者。咸传荀氏学。而马氏亦颇行。于是爽又着诗传。皆附正义。无他说。又去圣久远。道义难明。而古文尚书毛诗左氏春秋周官。通人学者。多好尚之。然希各得立于学官也。是时。夜郎王兴与勾町王及各诸外国。更相攻伐。遣大中大夫张匡。持节以和解之。兴不承诏命。刻木为汉使而射之。于是以临邛陈立为牂柯太守。立喻告兴。兴不从命。立奏请诛之而未报。立从数千人出行县。至兴国。且同亭召兴。兴以从邑各数百人诣立。立责数兴。因斩兴头。巴君曰。将军诛无状。请出晓士众。皆释兵降。勾町王等。其王震恐。乃入粟牛羊以劳士众。立还归郡。兴妻父翁指。与兴子务邪。收余兵迫胁旁邑。立奏募诸蛮夷与都尉长吏攻翁指等。蛮夷共斩其首以降。西夷遂平。会巴蜀郡多盗贼。徙立为巴郡太守秩中二千石。爵左庶长。后徙天水太守。劝耕农。为天下最。赐黄金四十斤。

　　四年。春正月。匈奴单于来朝。引见白虎殿。丞相王商坐未央廷。商为人有威重。长八尺余。身体盛大。容貌绝人。单于见商谒拜。商起。离坐与言。单于仰视商容貌。迁延郤退。甚畏敬之。赦天下。二月。单于罢归。三月癸丑朔。日有蚀之。遣光禄大夫博士孟嘉等行次河所。伤败不能自存者。赈贷收葬之。壬辰。长陵临泾岸崩。壅水。夏四月壬寅。丞相王商免。王凤既以议水事恨商。而琅邪郡有灾害。商按太守杨肜。凤为肜请。商不听。遂奏免肜。而按果寝不下。凤由是重怨商。乃令人诬告商与父侍婢奸。商女弟淫逸。使奴杀其父。又疑商教杀之。上欲勿治。凤固争之。遂收丞相印绶。商免三日。发病而欧血死。

　　荀悦曰。王商言水不至。非以见智也。非以伤凤也。欲将忠主安民。事不得已。而凤以为慨恨。冯婕妤之当熊。非欲见勇也。非欲求媚也。非以高左右也。恻怛于心。将以救上。而傅昭仪以为隙。皆至于死。真可痛乎。夫独智不容于世。独行不畜于时。是以昔人所以自退也。虽退犹不得自免。是以离世深藏。以天之高而不敢举首。以地之厚而不敢投足。诗云。谓天盖高。不敢不跼。谓地盖厚。不敢不蹐。哀今之人。胡为虺蜴。本不敢立于人间。况敢立于朝乎。自守犹不免患。况敢守于时乎。无过犹见诬枉。而况敢有罪乎。闭口而获诽谤。况敢直言乎。虽隐身深藏犹不得免。是以宁武子佯愚。接舆为狂。困之至也。人无狂愚之虑者。则不得自安于世。是以屈原怨而自沈。鲍焦愤而矫死。悲自甚也。虽死犹惧形骸之不深。魂神之不远。故徐衍负石入海。申屠狄蹈瓮之河。痛之极也。悲夫。以六合之大。匹夫之微。而一身无所容焉。岂不哀哉。是以古人畏患。苟免以计安身。挠直为曲。斫方为圆。秽素丝之洁。推亮直之心。是以羊舌职受盗于王室。蘧伯玉可卷而怀之。以死易生。以存易亡。难乎哉。夏六月丙午。光禄大夫张禹为丞相。禹字子文。河内人。上为太子时。禹为博士。以论语孝经授上。而博士郑宽中以尚书授上。皆赐爵关内侯。禹为人谨厚。然内殖货财。多买田。至四百顷。皆泾渭溉灌。极高腴上贾。财物皆称是。庚戌。楚王嚣薨。山阳火生石中。改元为阳朔。

　　阳朔元年。春二月丁未。晦。日有蚀之。三月。赦天下。冬。京兆尹王章下狱死。章。泰山人也。好节义。敢直言。元帝时。为左曹中郎将。为石显所排。免。上即位。大将军王凤专权。举章为司隶校尉。贵戚皆敬惮之。以选。为京兆尹。章虽为凤所举。疾凤专权。不亲附凤。乃奏封事。召见。言凤诬罔不忠。不堪任用。上悟。谓章曰。微京兆尹直言。吾不闻吾社稷计。且唯贤知贤。君试为朕求可以自辅者。因荐琅邪太守冯野王。上欲以代凤。时凤弟侍中王音私听之。告凤。凤惧。称病就第。乃上书乞骸骨。辞旨甚哀切。太后闻之。流涕不食。上少而亲凤。亦不忍废凤。复起视事。先是。凤进小妇弟为美人。已尝适人。章以为羌胡尚杀首子以荡肠以正世。而凤进已出之女。不忠不敬。于是尚书劾奏章。知野王前以王舅出补吏而荐。欲令在朝。阿附诸侯。又比上于夷狄。非所宜言。罪至大逆。死狱中。妻子徙合浦。初。章学长安疾。病无被。卧牛衣中。与妻子辞诀涕泣。其妻怒之曰。仲卿京师尊贵。在朝廷者。谁逾仲卿也。今疾病困厄。不自激昂。乃反涕泣。何其鄙也。及上封事。妻止之曰。人当知足。独不念牛衣中事邪。章曰。非女子所知也。及章下狱。妻子皆收系。章小女年十二。夜起号泣曰。我君死矣。狱上。呼囚常至九。今八而止。我君素刚。先死者必我君也。章果已死。众庶愍而痛之。先是王尊为京兆尹。及章死。王吉子骏为京兆尹。皆有能名。故京兆为之语曰。前有赵张。后有三王。九江人梅福。以布衣因县道上书言变事。曰。故京兆尹王章。质性忠直。非有反逆之辜。而戮及妻子。折直士之节。结谏臣之舌。群臣皆知其非罪。然不能争。天下以言为戒。此最国家之大患也。群臣顺旨。莫有执正。何以明其然也。试取民所上书。陛下之所善者。试下之廷尉。必曰非所宜言。大不敬。以此卜之可见矣。方今君命圮绝。而主威夺。外戚之权。日以盛隆。汉兴以来。社稷三危。吕霍上官。皆母后之家。亲亲之道。全之为右。当以贤师良傅。教以孝弟之道。今乃尊宠其位。授以魁柄。使之骄逆。至于夷灭。此失亲亲之大者也。后福又上书曰。臣闻不在其位而谋其政者。越职也。位卑而言高。触罪也。越职触罪。危言世患。虽伏锧横分。臣之愿也。守职不言。没齿全身。死之日。尸未腐而名灭。虽有齐景之位。伏枥千驷。臣不贪也。故愿一登文石之阶。陟丹霄之途。当户牖之法。坐展平生之愚。虑。虽无益于当时。有遗于后世。此臣寝所以不安。食所以忘味也。昔武王伐纣。未及下车而存五帝之后。封殷于宋。绍夏于杞。明着三统。示不独有。春秋经曰。宋杀其大夫。谷梁传曰。其下称名氏。以其存祖位。尊之也。此言孔子故殷后也。虽非正统。封其子孙。以为殷。礼亦宜之。传曰。贤者子孙。宜有土地。而况圣人。又殷之后哉。今仲尼之庙。不出阙里。孔氏子孙。不免编户。以圣人之德。而歆匹夫之祀。非皇天之意也。今陛下诚能据仲尼之素功以封其子孙。则国家必获其福。又陛下之名。与天无极。何则。追圣人之素功。封其子孙。未有法也。若能为之。后世必以为法。不灭之名。可不勉哉。福自以疏远。又讥切王氏。前后数上书。辄不见纳。及后王莽专政。福一朝其妻子去九江。人传以为仙去。其后有人见福于会稽。变姓名为市门吏。
</div>
    <div class="pagination">
<a href="前汉纪_page4.html">上一页</a><a href="前汉纪.html">1</a><a href="前汉纪_page2.html">2</a><a href="前汉纪_page3.html">3</a><a href="前汉纪_page4.html">4</a><span class="current-page">5</span><a href="前汉纪_page6.html">6</a><a href="前汉纪_page7.html">7</a><a href="前汉纪_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
