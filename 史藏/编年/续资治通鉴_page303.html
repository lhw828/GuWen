<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 303 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 303 页/共 372 页</h1>
    <div class="content">　　己卯，以顺庆路肃四川东道理慰使。
　　日本行省臣遣使言：“大军驻巨济岛至对马岛，获岛人，言太宰府西六十里旧有戍军，已捣其虚。”诏曰：“军事卿等当自权衡之。”
　　庚寅，以阿喇罕有疾，诏阿达哈统率军马征日本。
　　壬辰，以中书左丞呼图特穆尔为中书右丞，行中书省事；御史中丞、行御史台事呼喇出为中书左丞行尚书省事。
　　秋，七月，己亥，阿喇罕卒于军。
　　庚戌，以松州知州市萨图格前后射虎万计，赐号“万虎将军。”
　　辛酉，索多征占城，赐驼篷以避瘴毒。
　　八月，甲子朔，招讨使方文言择守令、崇祀典、戢奸吏、禁盗贼、治军旅、奖忠义六事，诏廷臣及诸老议举行之。
　　庚午，蒙古岱为中书右丞，行中书省事。
　　壬辰，诏：“征日本军回，所在官为给粮。”
　　先是，命阿达哈代阿喇罕分戍三海口，就招海中馀寇。未至而实都、洪俊奇、范文虎、李庭、金方庆等已航海至平壶岛，遇飓风，败舟，诸将各择坚舰乘之，弃士卒十馀万于五龙山下。众推张百户者为帅，方伐木作舟为归计，日本觇知之，尽杀蒙古、高丽、汉人，谓新附军为唐人，不杀而奴之，十万之众，得逃还者三人而已。文虎部将楚鼎，别率千馀人渡海，亦遭风坏舟。鼎挟破船板，漂流三昼夜，至一山，会文虎船，因得达高丽之金州合浦，屯驻散兵，漂泛渐集，遂率之以归。
　　闰月，癸巳朔，阿达哈请以戍三海口军击福建贼陈吊眼，诏以重劳，不从。
　　丙午，帝至自上都。
　　丁巳，括江南户口税课。
　　壬戌，两淮转运使阿喇卜丹，坐盗官钞及和买马匹，格朝廷宣命，又以官员所佩符擅与家奴往来贸易，伏诛。
　　京兆等路岁办课额，自一万九千锭增至五万四千锭。九月，癸未，阿哈玛特尚以为未实，欲发使覆之。帝曰：“阿哈玛特何知！”事遂止。
　　签江南、浙西道提刑按察司事高源，劾常州达噜噶齐马恕夺民田及他不法事，恕惧，赂阿哈玛特，以他事诬源。既系狱，一日忽释之，莫知所出。先是，源所居邻里素知源事母至孝，闻源坐非辜，悉诣阿哈玛特曰：“源孝子也，非但我知之，天必知之。况媒孽之罪非实，若妄杀人，悖天不祥。”阿哈玛特亦感悟，源得不死。
　　少府为诸王昌图建宅于太庙南，太常丞田忠良，往仆其柱。少府奏之，帝问忠良，对曰：“太庙前岂诸王建宅所耶？”帝曰：“卿言是也。”又奏曰：“太庙前无驰道，非礼也。”即敕中书辟道。国制，十月上吉，有事于太庙，或请牲不用牛，忠良奏曰：“梁武帝用面为牺牲，后如何耶？”从之。忠良，中山人也。
　　冬，十月，乙未，享于太庙，贞懿圣顺昭天睿文光应皇后祔。
　　丙申，募民屯田淮西。
　　乙亥，降诏谕安南国，立日烜之叔遗爱为安南国王，仍发新附军千人卫送入安南。
　　帝方信桑门之教，诏枢密副使张易等参校道书。易等言《道德经》为老子所著，馀皆后人伪撰。己酉，诏悉焚之。
　　立行中书省于占城，以索多为右丞，刘深为左丞。
　　兵部侍郎额密实参知政事。
　　庚戌，敕以海船百艘、新旧军及水手合万人，期以明年正月征海外诸番，仍谕占城郡王给军食。
　　壬子，用和尔果斯言，于扬州、隆兴、鄂州、泉州四省置蒙古提举学校官各二员。
　　癸丑，皇太子至自北边。左谕德李谦尝为太子陈十事：曰正心，曰睦亲，曰崇俭，曰几谏，曰戢兵，曰亲贤，曰尚文，曰定律，曰正名，曰革弊。
　　漳州盗陈吊眼，聚众十万，连五十馀寨，扼险自固。高兴攻破十五寨，吊眼走保千壁岭，兴上至山半，诱与语，接其手，掣下，擒斩之，漳境悉平。甲子，敕诛吊眼馀党，并收其兵仗，系送京师。
　　己巳，高丽国金州等处，置镇边万户府以控制日本。
　　高丽国王请完滨海城，防日本，不允。
　　十二月，甲午，以昂吉尔岱为中书右丞相。
　　己亥，罢日本行中书省。
　　丁未，议选侍卫军万人，练习以备扈从。
　　癸丑，免益都、淄、莱、宁海开河夫今年租赋，仍给其佣直。
　　是岁，改漳州为路。
　　保定路清苑县水，平阳路松山县旱，高唐、夏津、武城等县蟊害稼，并免今年租，计三万六千馀石。
　　蜀初定，帝闵其地久受兵，百姓伤残，择近臣抚安之，以东宫典文书伊彻尔辉为嘉定路达噜噶齐。时方以辟田、均贼、弭盗、息讼诸事课守令，伊彻尔辉奉诏甚谨，民安之，使者交荐其能。
　　会盗起云南，号数十万，声言欲寇成都，伊彻尔辉驰入告急，言辞恳切，继以涕泣。大臣疑其不然，帝曰：“云南朕所经理，未可忽也。”乃推食以劳之。又语伊彻尔辉曰：“南人生长乱离，岂不厌兵畏祸耶！御之乖方，保之不以其道，故为乱耳。其以朕意告诸将，叛则讨之，服则舍之，毋多杀以伤生意，则人必定矣。”伊彻尔辉至蜀，宣布上旨，云南乃安。
　　益都等路宣慰使、都元帅来阿巴齐，发兵万人开运河，往来督视，寒暑不辍。有两卒自伤其手，以示不可用，阿巴齐檄枢密府并行省奏闻，斩之，以惩不律。运河既开，迁胶莱海道漕运使。阿巴齐，宁夏人也。
　　嘉议大夫、太史令王恂，居父丧哀毁，日饮勺水，帝遣内侍慰谕之。未几卒，年四十七。后追封定国公，谥文肃。
　　河东按察使伊列萨哈迁南台中丞，帝出内中宝刀赐之，曰：“以镇外台。”时丞相阿哈玛特之子呼逊，为江浙行省平章政事，恃势贪秽，伊列萨哈发其奸，得赃钞八十一万锭，奏请诛之；并劾江南释教总统嘉木扬喇勒智诸不法事。诸道竦动。
　　　　 ○世祖圣德神功文武皇帝至元十九年（壬午，一二八二年）
　　春，正月，丙寅，罢征东行中书省。
　　丁卯，诸王扎喇呼至自军中。时皇子北平王，以军镇阿里玛图之地以御哈都，诸王锡里济与托克托穆尔、撒里蛮等，谋劫北平王以叛，欲与扎喇呼结援于哈都，不从。萨里曼悔过，执锡里济等，北平王遣礼喇呼以闻。
　　妖民张圆光伏诛。
　　二月，辛卯朔，帝幸柳林。
　　修宫城、太庙、司天台。
　　戊戌，遣使往乾山，造江南战船千艘。
　　壬寅，命：“军官阵亡者，其子袭职；以疾卒者，授官降一等。具为令。”
　　乙巳，立广东按察使。
　　戊申，帝还宫。
　　己酉，减省、部冗员。
　　徒浙东宣慰司于温州。
　　分军戍守江南，自归州以及江阴至三海口，凡二十八所。
　　壬子，遣诸王桑阿克达尔击缅。
　　初，尼雅斯拉鼎自缅还，言熟其国形势可击。遂以台布为右丞，伊克德济为参政，命桑阿克达尔督诸军复往击之。
　　甲寅，帝幸上都。
　　申严汉人军器之禁。
　　三月，戊寅，益都千户王著，以中书左丞相阿哈玛特蠹国害民，与高和尚合谋杀之。
　　著素志疾恶，因人心愤怨，密铸大铜鎚，自誓愿击阿哈玛特首。会高和尚以秘术行军中无验而归，诈称死，杀其徒，以尸欺众，逃去，人亦莫知。著乃与合谋，结八十馀人，夜入京城。
　　时皇太子从帝如上都，而阿哈玛特留守京师，著以太子素恶其奸，乃遣二西僧至中书，诈称皇太子与国师还都建佛事。时高觿、张九思宿卫宫中，诘之，仓皇失对，遂以二僧属吏，讯之，不服。觿、九思乃集卫士及官兵各执弓矢以备。及午，著复矫太子令，俾枢密副使张易发兵，夜会东宫。易不察，遽以兵往，觿问何为，易附耳语曰：“太子来诛左相也。”既而省中遣使出迎，悉为伪太子所杀，夺其马，入健德门。夜二鼓，觿等闻人马声，遥见烛笼、仪仗将至宫门前，一人前呼启关，觿谓九思：“它时殿下还宫，必以鄂勒哲、萨阳二人先，请得见二人，然后启关。”觿呼二人，不应，即曰：“皇太子平日未尝行此门，今何来此也？”贼计穷，趋南门，觿留张子政等守西门，亟走南门伺之。伪太子立马指挥，呼省官至前，责阿哈玛特数语，著即牵去，以所袖铜鎚碎其脑，立毙；继呼左丞郝祯至，杀之，囚右丞张惠。觿乃与九思大呼曰：“此贼也！”叱卫士亟捕之。留守司达噜噶齐库端遂持梃前，击立马者坠地，弓矢乱发，众奔溃，多就擒。高和尚等逃去，著挺身请囚。
　　中丞额森特穆尔驰奏，帝时方驻跸察罕诺尔，闻之，震怒，即日至上都，命枢密副使博啰、司徒和尔果斯、参政阿哩等驰驿至大都，讨为乱者。
　　帝疑廷臣多与谋，召典瑞少监王思廉至行殿，屏左右问之曰：“张易反，若知之乎？”对曰：“未详也。帝曰：“反已反，何未祥也？”思廉徐奏曰：“僭号改元，谓之反；亡入他国，谓之叛；群聚山林，贼害民物，谓之乱。张易之事，臣实不能详也。”帝曰：“朕自即位以来，如李亶之不臣，岂以我若汉高帝、赵太祖遽陟帝位者乎？”思廉曰：“陛下神圣天纵，前代之君不足比也。”帝叹曰：“朕往者有问于窦默，其应如响，盖心口不相违，故不思而得。朕今有问，汝能然乎？且张易所为，张文谦知之否？”思廉即对曰：“文谦不知。”帝曰：“何以知之？”对曰：“二人不相安，或知其不知也。”帝意稍释。
　　庚辰，获高和尚于高梁河。
　　辛巳，博啰等至都。
　　壬午，诛王著、高和尚于市，皆醢之，并杀张易。著临刑，大呼曰：“王著为天下除害，今死矣！异日必有为我书其事者。”复以张易从著为乱，将传首四方，张九思曰：“易应变不审则有之，坐以与谋则过矣，请免传首。”从之。
　　戊子，以领北庭都护阿密实哈为御史大夫，行御史台事。
　　集贤直学士兼秘书少监建昌程文海陈五事：一曰取会江南仕籍，二曰通南北之选，三曰立考功历，四曰置贪赃籍，五曰给江南官吏俸；朝廷多采行之。
　　夏，四月，丁酉，以和尔果斯以中书右丞相，降右丞相昂吉尔岱为留守，仍同签枢密院事。皇太子谓和尔果斯曰：“阿哈玛特已死，汝任中书，事有便国利民者，毋惮更张；或有阻挠，吾当力持之。”故是时庶务更新，省部用人，多所推荐。
　　戊戌，陈桂龙率其党来降，诏流桂龙于边地。
　　中书左丞耿仁等言：“诸王公主分地所设达噜噶齐，例不迁调，百姓苦之。依常调，任满，从本位下选代为宜。”从之。
　　乙己，以阿哈玛特家奴呼图达尔等久总兵权，命库端等代之，仍隶大都留守司。
　　驰西山薪炭禁。
　　以阿哈玛特之子、江淮行中书省平章政事呼逊罪重于父，议究勘之。
　　戊申，宁国路太平县饥，民采竹食为粮。
　　庚戌，行御史台言：“阿尔哈雅占降民为奴，而以为征讨所得。”诏：“降民还之有司，征讨所得，籍其数，量赐臣下有功者。”
　　丙辰，敕：“以妻、女、姊妹献阿哈玛特得仕者黜之。核阿哈玛特占据民田，给还其主；庇富强户，输贼其家者，仍输之官。”
　　定内外官以三年为考，满任者迁叙，未满者不许超迁。
　　五月，己未朔，沙汰省部官阿哈玛特党七百十四人，已革者百三十三人，馀五百八十一人，并黜之。
　　初，阿哈玛特死，帝犹不深知其奸。及询枢密副使博啰，乃尽得其罪恶，始大怒曰：“王著杀之，诚是也！”命发阿哈玛特家，剖其棺，戮尸于通玄门外，纵犬啖其肉，百官士庶聚观称快，予侄皆伏诛。
　　籍其家，得椟藏二人皮，两耳俱存，问之，其妾云：“每咒诅时，置神坐于上，应验甚速。”又以帛二副画甲骑，围守一屋殿，兵皆张弦挺刃内向，状涉不轨，画者为陈某。又有曹震圭者，尝推算阿哈玛特所生年月，王台判者妄引图谶，皆言涉不轨。事闻，剥四人皮以徇。寻以郝祯、耿仁党恶尤甚，命剖祯棺，戮其尸，下耿仁于狱，诛之。
　　初，巴延灭宋还，诏百官郊迎，阿哈玛特先半舍道谒巴延。巴延解所服玉钩绦遗之，且曰：“宋宝玉固多，吾实无所取，勿以此为薄也。”阿哈玛特谓其轻己，乃诬以平宋时取其玉桃盏，帝命按之，无验。阿哈玛特既死，有献此盏者，帝愕然曰：“几陷我忠良！”
　　癸未，以甘肃行省左丞敏珠尔卜丹为中书右丞，行台御史中丞张雄飞参知政事。
　　初，阿哈玛特欲诬杀秦长卿、刘仲泽、伊玛都木达三人，兵部尚书张雄飞力持不可，阿哈玛特使人啖之曰：“诚能杀此三人，当处以参政。”雄飞曰：“杀人以求大官，吾不为也。”阿哈玛特怒，出为澧州安抚使，累迁御史中丞，行御史台事。阿哈玛特恐其子呼逊为江淮右丞，不为所容，改陕西按察使。未行，阿哈玛特死，召拜参政。呼逊被逮，敕廷臣杂问，呼逊历指宰执曰：“汝曾受我家钱，何得问我？”雄飞曰：“我曾受否？”曰：“公独无。”雄飞曰：“如是，则我当问汝矣。”遂伏辜。
　　六月，已丑朔，日有食之。
　　甲午，阿哈玛特滥设官府二百四所，诏存者三十三，馀皆罢。又，江南宣慰司十五道，内四道已立行中书省，罢之。
　　丙申，发射士百人卫丞相，它人不得援例。
　　戊戌，以占城既服复叛，发兵讨之。初，朝廷遣索多就占城国立省抚治，王子补的负固弗率，凡使臣经其国者皆执之。帝怒，决意进讨，发淮、浙、福建、湖广军五千、海船百艘、战船二百五十，命索多将之以行。
　　乙酉，以阿哈玛特居第赐和尔果斯。
　　帝以所籍入权臣家妇赐后卫亲军指挥伊喇元臣，元臣辞曰：“臣家世清索，不敢自污。”帝嘉叹不已。元臣，霸州元师尼尔之孙也。
　　丁巳，征亦奚不薛，尽平其地，立三路达噜噶齐，留军镇守，命塔喇海总之。
续资治通鉴--●卷第一百八十六
●卷第一百八十六
　　　　【元纪四】　起玄黓敦牂七月，尽阏逢涒滩十二月，凡二年有奇。
　　　　 ○世祖圣德神功文武皇帝至元十九年（壬午，一二八二年）
　　秋，七月，戊午朔，日有食之。
　　立行枢密院于扬州、鄂州。
　　壬戌，高丽国王请自造船一百五十艘，助征日本。
　　庚午，令蒙古军守江南者更番还家。
　　壬申，立马湖路总管府。
</div>
    <div class="pagination">
<a href="续资治通鉴_page302.html">上一页</a><span>...</span><a href="续资治通鉴_page298.html">298</a><a href="续资治通鉴_page299.html">299</a><a href="续资治通鉴_page300.html">300</a><a href="续资治通鉴_page301.html">301</a><a href="续资治通鉴_page302.html">302</a><span class="current-page">303</span><a href="续资治通鉴_page304.html">304</a><a href="续资治通鉴_page305.html">305</a><a href="续资治通鉴_page306.html">306</a><a href="续资治通鉴_page307.html">307</a><a href="续资治通鉴_page308.html">308</a><span>...</span><a href="续资治通鉴_page304.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
