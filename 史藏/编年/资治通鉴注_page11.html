<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 11 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 11 页/共 334 页
  </h1>
  <div class="content">
   ⑤王谓陈平曰：“天下纷纷，何时定乎？”陈平曰：“项王骨鲠之臣，亚父、钟离昧、龙且、周殷之属，〔钟离，古钟离子之后，以国为姓。龙姓出于龙伯氏；又曰，出于舜纳言之龙。师古曰：昧，莫曷翻，其字从本末之末。且，子余翻。〕不过数人耳。大王诚能捐数万斤金，行反间，间其君臣，以疑其心；〔间，古苋翻。〕项王为人，意忌信谗，必内相诛，汉因举兵而攻之，破楚必矣。”汉王曰：“善！”乃出黄金四万斤与平，恣所为，不问其出入。平多以金纵反间于楚军，宣言：“诸将钟离昧等为项王将，功多矣，然而终不得裂地而王，欲与汉为一，以灭项氏而分王其地。”项羽果意不信钟离昧等。
夏，四月，楚围汉王于荥阳，急；汉王请和，割荥阳以西者为汉。亚父劝羽急攻荥阳；汉王患之。项羽使使至汉，陈平使为大牢具。〔大，读曰太。古者诸侯遗使交聘，其牢礼各如其命数，以三牲具为一牢。秦灭古法，军兴之时，不能备古之牢礼，故以太牢具为盛礼。孔颖达曰：按周礼：膳夫，王日一举，鼎十有二物，谓太牢也。是周公制礼，天子日食太牢，则诸侯日食少牢，大夫日食特牲，士日食特豚。至后世衰乱，玉藻云：天子日食少牢，朔月太牢；诸侯日食特牲，朔月少牢。则知大夫日食特豚，朔月特牲；士日食无文，朔月特豚。故内则云：见子具朔食。注云：天子太牢，诸侯少牢，大夫特豕，士特豚。诸侯祭以太牢，得杀牛；诸侯之大夫祭以少牢，得杀羊；天子大夫祭亦得杀牛，其诸侯及大夫飨食宾得用牛也。故大行人掌客，诸侯待宾，皆用牛也。公食大夫礼，大夫食宾礼，亦用牛也。〕举进，见楚使，即佯惊曰：“吾以为亚父使，乃项王使！”复持去，更以恶草具进楚使。〔服虔曰：去肴肉，更以恶草之具。恶，麤恶；草，草率也。〕楚使归，具以报项王；项王果大疑亚父。亚父欲急攻下荥阳城，项王不信，不肯听。亚父闻项王疑之，乃怒曰：“天下事大定矣，君王自为之，愿赐〔章：乙十一行本“赐”作“请”；孔本同。〕骸骨！”归，未至彭城，疽发背而死。〔疽，千余翻，痈疮也。〕
五月，将军纪信言于汉王曰：“事急矣！臣请诳楚，〔诳，居况翻，欺也。〕王可以间出。”〔间，古苋翻。〕于是陈平夜出女子东门二千余人，楚因四面击之。纪信乃乘王车，黄屋，左纛，〔李斐曰：天子车以黄绘为盖里。纛，羽幢也，在乘舆车衡左方上柱之。蔡邕曰：以牦牛尾为之，大如斗，或在騑头，或在衡。应劭曰：雉尾为之，在左骖，当镳上。师古曰：应说非。尔雅翼：牦，西南夷长髦牛也，似牛，而四节、腹下及肘皆有赤毛长尺余，而尾尤佳，其大如斗。天子之车左纛，以此牛尾为之，系之左騑马轭上。盖马在中曰服，在外曰騑，騑，即骖也；安最外马头上，以乱马目，不令相见也。纛，徒倒翻，又音毒。〕曰：“食尽，汉王降。”楚皆呼万岁，之城东观。以故汉王得与数十骑出西门遁去，令韩王信与周苛、魏豹、枞公守荥阳。〔枞，千容翻。〕羽见纪信，问：“汉王安在？”曰：“已出去矣。”羽烧杀信。周苛、枞公相谓曰：“反国之王，难与守城！”因杀魏豹。
汉王出荥阳，至成皋，入关，收兵欲复东，辕生说汉王曰：〔辕，姓也。姓谱：陈大夫辕涛涂之后。以其所本考之，亦与爰、袁二姓通。〕“汉与楚相距荥阳数岁，汉常困。愿君王出武关，项王必引兵南走。王深壁勿战，令荥阳、成皋间且得休息，使韩信等得安辑河北赵地，连燕、齐，〔师古曰：辑，与集同，谓和合也。诗序曰：“劳来还定安集之”；春秋左氏传曰：“群臣辑睦”。他皆类此。〕君王乃复走荥阳。如此，则楚所备者多，力分；汉得休息，复与之战，破之必矣！”汉王从其计，出军宛、叶间。〔班志，二县属南阳郡。史记正义曰：宛，邓州县。叶，汝州县。宛，于元翻。叶，式涉翻。〕与黥布行收兵。羽闻汉王在宛，果引兵南；汉王坚壁不与战。
汉王之败彭城，解而西也，彭越皆亡其所下城，独将其兵北居河上，常往来为汉游兵击楚，绝其后粮。是月，彭越渡睢，与项声、薛公战下邳，破，杀薛公。〔睢，音虽。〕羽乃使终公守成皋，〔终，姓也。姓谱曰：陆终之后。〕而自东击彭越。汉王引兵北，击破终公，复军成皋。
六月，羽已破走彭越，闻汉复军成皋，乃引兵西拔荥阳城，生得周苛。羽谓苛：“为我，将以公为上将军，封三万户。”周苛骂曰：“若不趋降汉，今为虏矣；若非汉王敌也！”羽烹周苛，并杀枞公而虏韩王信，遂围成皋。汉王逃，〔汉书“逃”作“跳”；如淳音逃；史记项羽纪作“逃”；索隐：徒雕翻。晋灼曰：跳，独出意。如淳曰：逃，谓走也。余谓左氏传例：民逃其上曰溃，在上曰逃。太史公盖用此例，温公仍之。逃，当如字。〕独与滕公共车出成皋玉门，〔张晏曰：玉门，成皋北门。〕北渡河，宿小修武传舍。〔晋灼曰：在大修武城东。〕晨，自称汉使，驰入赵壁。张耳、韩信未起，即其卧内，夺其印符以麾召诸将，易置之。信、耳起，乃知汉王来，大惊。汉王既夺两人军，即令张耳循〔章：乙十一行本“循”作“徇”。〕行，备守赵地。〔行，下孟翻。〕拜韩信为相国，收赵兵未发者击齐。诸将稍稍得出成皋从汉王。楚遂拔成皋，欲西；汉使兵距之巩，〔班志，巩县属河南郡，即东周君所居。汝洛地图云：巩，固也。巩县在洛水之间，言四面有山，可以巩固。〕令其不得西。
⑥秋，七月，有星孛于大角。〔隋天文志：孛，彗之属也；偏指曰彗，芒气四出曰孛。孛者，孛孛然，非常恶气之所生也。内不有大乱，必有大兵。天下合谋，暗蔽不明，有所伤害。晏子曰：“君若不改，孛星将出，彗何惧乎！”由是言之，灾甚于彗。孛，蒲内翻，又蒲没翻。班志：房南众星曰骑官，左角理，右角将。大角者，天王帝坐廷。〕
⑦临江王敖薨，子尉嗣。
⑧汉王得韩信军，复大振。八月，引兵临河，南乡，军小修武，欲复与楚战。〔乡，读曰向。复，扶又翻。〕郎中郑忠说止汉王，〔汉制：议郎、中郎，秩比六百石；侍郎，比四百石；郎中，比三百石；皆属郎中令。说，式芮翻。〕使高垒深堑勿与战。〔堑，七艳翻。〕汉王听其计，使将军刘贾、卢绾将卒二万人，〔绾，乌板翻。〕骑数百，渡白马津，入楚地，佐彭越，烧楚积聚，以破其业，〔师古曰：积聚，所畜军粮刍藁之属也。积，子赐翻。聚，才喻翻。〕无以给项王军食而已。楚兵击刘贾，贾辄坚壁不肯与战，而与彭越相保。
⑨彭越攻徇梁地，下睢阳、外黄等十七城。〔睢阳，秦县，属砀郡，汉属梁国，故微子所封国也；唐为宋州宋城县。杜佑曰：汉外黄故城，在陈留郡雍丘县东，春秋“齐桓公会诸侯于葵丘”，即此。〕九月，项王谓大司马曹咎曰：“谨守成皋！即汉王欲挑战，〔挑，徒了翻。〕慎勿与战，勿令得东而已。我十五日必定梁地，复从将军。”羽引兵东行，击陈留、外黄、睢阳等城，皆下之。
汉王欲捐成皋以东，屯巩、洛以距楚。郦生曰：“臣闻『知天之天者，王事可成』；王者以民为天，而民以食为天。〔大戴礼曰：食谷者智慧而巧。古史考曰：古者茹毛饮血，燧人氏钻火，而人始裹肉而燔之曰炮。神农时，人方食谷，加米于烧石之上而食之。及黄帝时，始有釜甑，火食之道成矣。〕夫敖仓，天下转输久矣，臣闻其下乃有藏粟甚多。楚人拔荥阳，不坚守敖仓，乃引而东，令适卒分守成皋，〔适，读曰谪。卒，谓卒之有罪谪者，所谓谪戍也。〕此乃天所以资汉也。方今楚易取而汉反却，〔易，以豉翻。〕自夺其便，臣窃以为过矣！且两雄不俱立，楚、汉久相持不决，海内摇荡，农夫释耒，〔耒，手耕曲木也。〕工女下机，天下之心未有所定也。愿足下急复进兵，收取荥阳，据敖仓之粟，塞成皋之险，杜太行之道，距蜚狐之口，〔如淳曰：上党壶关也。臣瓒曰：飞狐口在代郡。师古曰：瓒说是，壶关无飞狐之名。地道记：恒山在上曲阳县西北百四十里，北行四百五十里，得恒山岋，号飞狐口，北则代郡也。水经注：代郡南四十里有蜚狐关。史记正义曰：按蔚州飞狐县北百五十里有秦、汉故代郡城，西南有山，俗号蜚狐口。塞，悉则翻。行，户刚翻。〕守白马之津，以示诸侯形制之势，〔谓因地形而据之以制敌。〕则天下知所归矣。”王从之，乃复谋取敖仓。
食其又说王曰：“方今燕、赵已定，唯齐未下。诸田宗强，负海、岱，阻河、济，〔齐地东至海，南至太山，故曰负海、岱；西阻清济，北阻浊河，故曰阻河、济。济，子礼翻。〕南近于楚，〔近，其靳翻。〕人多变诈；足下虽遣数万师，未可以岁月破也。臣请得奉明诏说齐王，使为汉而称东藩。”〔考异曰：史记、汉书皆以食其劝取敖仓及请说齐合为一事，独刘向新序分为二；臣谓分为二者是。〕上曰：“善！”
乃使郦生说齐王曰：“王知天下之所归乎？”王曰：“不知也。天下何所归？”郦生曰：“归汉！”曰：“先生何以言之？”曰：“汉王先入咸阳；项王负约，王之汉中。项王迁杀义帝；汉王闻之，起蜀、汉之兵击三秦，出关而责义帝之处。收天下之兵，立诸侯之后；降城即以侯其将，得赂即以分其士；与天下同其利，豪英贤才皆乐为之用。〔乐音洛。〕项王有倍约之名，杀义帝之负；〔毛晃曰：背恩亡德曰负。倍，与背同，蒲妹翻。〕于人之功无所记，于人之罪无所忘；战胜而不得其赏，拔城而不得其封，非项氏莫得用事；天下畔之，贤才怨之，而莫为之用，故天下之事归于汉王，可坐而策也！夫汉王发蜀、汉，定三秦；涉西河，破北魏；〔河自砥柱以上、龙门以下为西河。索隐曰：北魏，谓魏王豹，豹国于河北故也。亦谓之西魏，以大梁于安邑为东也。〕出井陉，诛成安君；此非人之力也，天之福也！今已据敖仓之粟，塞成皋之险，守白马之津，杜太行之阪，距蜚狐之口；天下后服者先亡矣。〔郦生之说，形格势禁之说也。盖据敖仓，塞成皋，则项羽不能西；守白马，杜太行，距蜚狐，则河北燕、赵之地尽为汉有，齐、楚将安归乎！白马津在唐滑州。太行阪在唐泽州界。杜佑曰：蔚州飞狐县，汉广昌县地；飞狐口在县北，即汉之飞狐道，通妫川郡怀戎县。〕王疾先下汉王，齐国可得而保也；不然，危亡可立而待也！”先是，齐闻韩信且东兵，使华无伤、田解将重兵屯历下，军〔章：乙十一行本无“军”字；孔本同；退齐校同；传校同。熊校云：元本“军”作“下”，“下”字衍；胡刻改作“军”，非。〕以距汉。〔先，悉荐翻。华，户化翻，姓也。姓谱：宋华父督始立华氏。张揖曰：济南历山之下。余据郦食其传曰：“军于历城”，则历下即济南郡历城县。〕及纳郦生之言，遣使与汉平，乃罢历下守战备，与郦生日纵酒为乐。〔乐，音洛。〕
韩信引兵东，未度平原，闻郦食其已说下齐，欲止。辨士蒯彻说信曰：“将军受诏击齐，而汉独发间使下齐，〔间，古苋翻。使，疏吏翻。〕宁有诏止将军乎，何以得毋行也？且郦生，一士，伏轼掉三寸之舌，〔轼，车前横木，人所凭者。掉，徒钓翻，摇也。〕下齐七十余城；将军以数万众，岁余乃下赵五十余城。为将数岁，反不如一竖儒之功乎！”于是信然之，遂渡河。
四年（戊戌，公元前二零三年）
①冬，十月，信袭破齐历下军，遂至临淄。齐王以郦生为卖己，乃烹之；引兵东走高密，〔高密县在胶西，宣帝本始元年为高密国。宋白曰：高密，春秋时晏平仲所食邑。〕使使之楚请救。田横走博阳，〔此据史记也。班书作“横走博”。博阳近清河博关，此正韩信自赵进兵之路。临淄既破，君、相皆出走。其后韩信既虏田广于潍水，灌婴又败田横于嬴下。嬴县亦属太山郡。括地志：故嬴城在兖州博城县东北百里。唐之博城，汉太山之博县；此博阳，即博城之阳。〕守相田光走城阳，〔相，息亮翻。〕将军田既军于胶东。〔括地志：即墨故城在莱州胶水县南六十里，古齐地，汉为胶东国，以其地在胶水之东也。〕
②楚大司马咎守成皋，汉数挑战，〔数，所角翻。挑，徒了翻。〕楚军不出。使人辱之，数日，咎怒，渡兵汜水。〔张晏曰：汜水在济阴界。如淳曰：汜，音祀。左传曰：“鄙在郑地汜。”臣瓒曰：高祖攻曹咎于成皋，咎渡汜水而战，今成皋城东汜水是也。师古曰：瓒说得之，此水不在济阴也。“鄙在郑地汜”，释者云在襄城，则亦非此汜水。旧读音凡，今彼乡人呼之音祀。索隐曰：此水今见名汜水，音似；臣瓒说是。张晏曰：在济阴亦未全失。按古济水当此截河而南，又东流溢为荥泽。水南曰阴，此亦在济之阴，非彼济阴郡耳。括地志：汜水源出洛州汜水县东南三十二里方山。山海经：浮戏之山，汜水出焉。〕士卒半渡，汉击之，大破楚军，尽得楚国金玉、货赂，咎及司马欣皆自刭汜水上。汉王引兵渡河，复取成皋，军广武，〔孟康曰：于荥阳筑两城相对为广武，在敖仓西三皇山上。括地志：东广武、西广武在郑州荥阳县西二十里。戴延之西征记曰：三皇山上有二城，东曰东广武，西曰西广武，各在一山头，相去百步。汴水从广涧中东南流，今涸无水。城各有三面，在敖仓西。郭缘生述征记曰：一涧横绝上过，名曰广武，相对皆立城堑，遂号东、西广武。〕就敖仓食。
项羽下梁地十余城，闻成皋破，乃引兵还。汉军方围钟离昧于荥阳东，闻羽至，尽走险阻。羽亦军广武，与汉相守。数月，楚军食少。项王患之，乃为俎，置太公其上，告汉王曰：“今不急下，吾烹太公！”汉王曰：“吾与羽俱北面受命怀王，约为兄弟，吾翁即若翁；必欲烹而翁，幸分我一杯羹！”〔如淳曰：俎，高几之上也。李奇曰：军中巢橹谓之俎。师古曰：俎者，所以荐肉，示欲烹之，故置俎上；如说是。俎，在吕翻。方言：周、晋、秦、陇谓父为翁。若，汝也；而，亦汝也。古者以杯盛羹，今之杯侧有两耳者也。〕项王怒，欲杀之。项伯曰：“天下事未可知：且为天下者不顾家，虽杀之无益，只益祸耳！”项王从之。
项王谓汉王曰：“天下匈匈数岁者，〔师古曰：匈匈，喧扰之意，公休许容翻。〕徒以吾两人耳。愿与汉王挑战，决雌雄，毋徒苦天下之民父子为也！”汉王笑谢曰：“吾宁斗智，不能斗力。”项王三令壮士出挑战，汉有善骑射者楼烦辄射杀之。〔应劭曰：楼烦，胡人也。李奇曰：后为县，属鸠门。此县人善骑射。谓士为楼烦，取其称耳，未必楼烦人也。师古曰：李奇说是。射，而亦翻。〕项王大怒，乃自被甲持戟挑战。楼烦欲射之，项王瞋目叱之，〔瞋，昌真翻。〕楼烦目不敢视，手不敢发，遂走还入壁，不敢复出。汉王使人间问之，〔间问，微问也。间，工苋翻。〕乃项王也，汉王大惊。
于是项王乃即汉王，〔即，就也，从也。〕相与临广武间而语。羽欲与汉王独身挑战。汉王数羽曰：〔数，所具翻。〕“羽负约，王我于蜀、汉，罪一；矫杀卿子冠军，罪二；救赵不还报，而擅劫诸侯兵入关，罪三；烧秦宫室，掘始皇帝冢，收私其财，罪四；〔收私者，收取其财以为私有。〕杀秦降王子婴，罪五；诈坑秦子弟新安二十万，罪六；王诸将善地而徙逐故王，罪七；出逐义帝彭城，自都之，夺韩王地，并王梁、楚，多自与，罪八；使人阴杀义帝江南，罪九；为政不平，主约不信，天下所不容，大逆无道，罪十也。吾以义兵从诸侯诛残贼，使刑余罪人击公，何苦乃与公挑战！”羽大怒，伏弩射中汉王。汉王伤胸，乃扪足曰：“虏中吾指。”〔扪，音门，摸也。师古曰：伤胸而扪足者，以安众也。中，竹仲翻。〕汉王病创卧，〔创，初良翻。〕张良强请汉王起行劳军，以安士卒，〔强，其两翻。劳，力到翻。〕毋令楚乘胜。汉王出行军，〔行，下孟翻。〕疾甚，因驰入成皋。
③韩信已定临淄，遂东追齐王。项王使龙且将兵，号二十万，以救齐，与齐王合军高密。
客或说龙且曰：“汉兵远斗穷战，其锋不可当。齐、楚自居其地，兵易败散。〔孙子九地，诸侯自战其地为散地。曹操曰：士卒恋土，道近易散者也。易，以豉翻；下同。〕不如深壁，令齐王使其信臣招所亡城；〔信臣，常所亲信之臣。〕亡城闻王在，楚来救，必反汉。汉兵二千里客居齐地，齐城皆反之，其势无所得食，可无战而降也。”龙且曰：“吾平生知韩信为人，易与耳！寄食于漂母，无资身之策；受辱于袴下，无兼人之勇；〔事见上卷元年。〕不足畏也。且夫救齐，不战而降之，吾何功！今战而胜之，齐之半可得也。”
十一月，齐、楚与汉夹潍水而陈。〔徐广曰：潍水出东莞而东北流，至北海都昌县入海。索隐曰：潍水出琅邪箕县东北，至都昌入海。水经注：潍水迳高密县故城西；韩信与龙且夹水而陈，即此处。潍，音维。陈，读曰阵。〕韩信夜令人为万余囊，满盛沙。壅水上流；〔盛，时征翻。〕引军半渡击龙且，佯不胜，还走。龙且果喜曰：“固知信怯也！”遂追信。信使人决壅囊，水大至，龙且军太半不得渡。即急击杀龙且，水东军散走，齐王广亡去。信遂追北至城阳，虏齐王广。〔史记正义曰：城阳，雷泽县是也，在濮州东南九十一里。予据班志，济阴郡城阳县雷泽在西北，此梁地也；自潍水追北至城阳，此乃汉城阳国之地。正义此误，与上卷二年田横起城阳同。〕汉将灌婴追得齐守相田光，进至博阳。田横闻齐王死，自立为齐王，还击婴，婴败横军于嬴下。〔败，蒲迈翻。〕田横亡走梁，归彭越。婴进击齐将田吸于千乘，〔千乘县属北海郡，高祖分置千乘郡。括地志：千乘故城，在淄州高苑县北二十五里。乘，绳证翻。〕曹参击田既于胶东，皆杀之，尽定齐地。
④立张耳为赵王。
⑤汉王疾愈，西入关。至栎阳，枭故塞王欣头栎阳市。〔师古曰：县首于木上曰枭。索隐曰：欣自刭于汜水上，今枭之栎阳者，以其故都，故枭以示之也。〕留四日，复如军，军广武。
⑥韩信使人言汉王曰：“齐伪诈多变，反复之国也；南边楚。〔师古曰：边，近也。〕请为假王以镇之。”汉王发书，大怒，骂曰：“吾困于此，旦暮望若来佐我；乃欲自立为王！”张良、陈平蹑汉王足，因附耳语曰：“汉方不利，宁能禁信之自王乎！不如因而立之，善遇，使自为守；不然，变生。”汉王亦悟，因复骂曰：“大丈夫定诸侯，即为真王耳，何以假为！”春，二月，遣张良操印立韩信为齐王，征其兵击楚。〔操，七刀翻。〕
⑦项王闻龙且死，大惧，使盱台人武涉〔盱台，音吁怡。〕往说齐王信曰：“天下共苦秦久矣，相与力击秦。秦已破，计功割地，分土而王之，以休士卒。今汉王复兴兵而东，侵人之分，〔分，扶问翻。〕夺人之地；已破三秦，引兵出关，收诸侯之兵以东击楚，其意非尽吞天下者不休，其不知厌足如是甚也！〔厌，于盐翻。〕且汉王不可必，身居项王掌握中数矣，〔数，所角翻；史记正义：色庾翻。〕项王怜而活之；然得脱，辄倍约，〔倍，蒲妹翻；下同。〕复击项王，其不可亲信如此。今足下虽自以〔章：乙十一行本“以”下有“与”字；孔本同；张校同；传校同。〕汉王为厚交，为之尽力用兵，必终为所禽矣。足下所以得须臾至今者，以项王尚存也。当今二王之事，权在足下，足下右投则汉王胜，左投则项王胜。项王今日亡，则次取足下。足下与项王有故，何不反汉与楚连和，参分天下王之！〔参分，即三分。〕今释此时而自必于汉以击楚，且为智者固若此乎？”韩信谢曰：“臣事项王，官不过郎中，位不过执戟；〔郎中，执戟宿卫。信先仕楚为郎中，故云然。〕言不听，画不用，故倍楚而归汉。〔倍，蒲妹翻；下同。〕汉王授我上将军印，予我数万众，〔予，读曰与。〕解衣衣我，推食食我，〔衣衣，下于既翻。推，吐雷翻。食食，下祥吏翻。〕言听计用，故吾得以至于此。夫人深亲信我，我倍之不祥；虽死不易！幸为信谢项王。”
武涉已去，蒯彻知天下权在信，乃以相人之术信曰：“仆相君之面，不过封侯，又危不安；相君之背，贵乃不可言。”〔以微言动信，言背汉则大贵也。相，息亮翻。〕韩信曰：“何谓也？”蒯彻曰：“天下初发难也，〔难，乃旦翻。〕忧在亡秦而已。〔师古曰：志在灭秦，所忧者唯此。〕今楚、汉分争，使天下之人肝胆涂地，父子暴骸骨于中野，不可胜数。〔暴，步木翻，又如字；凡暴露之暴皆同。胜，音升。〕楚人走〔章：乙十一行本“走”作“起”；孔本同，退斋校同；传校同。〕彭城，转斗逐北，乘利席卷，威震天下；然兵困于京、索之间，迫西山而不能进者，三年于此矣。汉王将十〔章：乙十一行本“十”上有“数”字。〕万之众，距巩、雒，阻山河之险，一日数战，无尺寸之功，折北不救。〔折，挫也。北，奔也。不救者，不能自救也。折，而设翻。〕此所谓智勇俱困者也。百姓罢极怨望，无所归倚；〔罢，读曰疲。〕以臣料之，其势非天下之贤圣固不能息天下之祸。当今两主之命，县于足下，〔县，读曰悬。〕足下为汉则汉胜。与楚则楚胜。诚能听臣之计，莫若两利而俱存之，参分天下，鼎足而居，其势莫敢先动。夫以足下之贤圣，有甲兵之众，据强齐，从赵、燕，出空虚之地而制其后，因民之欲，西乡为百姓请命，〔师古曰：齐国在东，故曰西乡。止楚、汉饮战，士卒不死亡，故曰请命。乡，读曰向；下同。〕则天下风走而响应矣，孰敢不听！割大、弱强以立诸侯，诸侯已立，天下服听，而归德于齐。案齐之故，有胶、泗之地，〔胶、泗，二水名。〕深拱揖让，则天下之君王相率而朝于齐矣。〔师古曰：深拱，犹高拱也。朝，直遥翻。〕盖闻『天与弗取，反受其咎；时至不行，反受其殃』。愿足下熟虑之！”韩信曰：“汉王遇我甚厚，吾岂可乡利而倍义乎！”蒯生曰：“始常山王、成安君为布衣时，相与为刎颈之交；后争张黡、陈泽之事，常山王杀成安君泜水之南，头足异处。此二人相与，天下至驩也，然而卒相禽者，何也？〔卒，子恤翻。〕患生于多欲而人心难测也。今足下欲行忠信以交于汉王，必不能固于二君之相与也，而事多大于张黡、陈泽者；故臣以为足下必汉王之不危己，亦误矣！大夫种存亡越，霸句践，立功成名而身死亡，野兽尽而猎狗烹。夫以交友言之，则不如张耳之与成安君者也；以忠信言之，则不过大夫种之于句践也：〔种，章勇翻。句，音钩。〕此二者足以观矣，愿足下深虑之！且臣闻『勇略震主者身危，功盖天下者不赏』。今足下戴震主之威，挟不赏之功，归楚，楚人不信；归汉，汉人震恐。足下欲持是安归乎？”韩信谢曰：“先生且休矣，吾将念之。”后数日，蒯彻复说曰：“夫听者，事之候也；〔师古曰：谓能听善谋也。复，扶又翻。〕计者，事之机也；听过计失而能久安者鲜矣！〔鲜，息善翻。〕故知者，决之断也；〔断，丁乱反。〕疑者，事之害也。审豪厘之小计，〔豪，长毛也。十豪为厘。〕遗天下之大数，智诚知之，决弗敢行者，百事之祸也。夫功者，难成而易败，时者，难得而易失也；时乎时，不再来！”韩信犹豫，不忍倍汉；又自以为功多，汉终不夺我齐，遂谢蒯彻。〔谢去，辞之使去也。〕因去，佯狂为巫。
⑧秋，七月，立黥布为淮南王。
⑨八月，北貉燕人来致枭骑助汉。〔应劭曰：北貉，国也。枭，健也。张晏曰：枭，勇也，若六博之枭也。师古曰：貉在东北方，三韩之属，皆貉类也。盖貉人及燕皆来助汉。孔颖达曰：经传说貊多是东夷，故职方掌九夷、九貊。郑志答赵商云：九貊，即九夷也。又周官貊隶，注云征东北夷所获。貉，读与貊同。〕
⑩汉王下令：军士不幸死者，吏为衣衾棺敛，转送其家。〔棺，工唤翻。敛，力赡翻。与作衣衾而敛尸于棺也。转送，传送也。〕四方归心焉。
是岁，以中尉周昌为御史大夫。〔班表：中尉，秦官，掌徼循京师；武帝太初元年更名执金吾。〕昌，苛从弟也。〔从，才用翻。〕
项羽自知少助；食尽，韩信又进兵击楚，羽患之。汉遣侯公说羽请太公。〔太公、吕后为楚所得，见上卷三年。〕羽乃与汉约，中分天下，割洪沟以西为汉，以东为楚。〔文颖曰：于荥阳下引河东南为洪沟，以通宋、郑、陈、蔡、曹、卫，与济、汝、淮、泗会于楚，即今官渡水也。应劭曰：荥阳东南二十里，盖引河东南入淮、泗也。张华曰：大梁城在浚仪县。此县西北，渠水东经此城南，又北屈，分为二渠：其一渠东南流，始皇凿之，引河水以灌大梁，谓之洪沟；其一渠东经阳武县南为官渡水。杜佑曰：郑州荥阳县西有鸿沟，楚、汉分境之所。〕九月，楚归太公、吕后，引兵解而东归。汉王欲西归，张良、陈平说曰：“汉有天下太半，〔韦昭曰：凡数，三分有二为太半，有一分为少半。〕而诸侯皆附；楚兵疲食尽，此天亡之时也。今释弗击，此所谓『养虎自遗患』也。〔史记正义：遗，唯季翻。余谓音如字亦通；遗，留也。〕汉王从之。
●卷第十一
【汉纪三】起屠维大渊献，尽重光赤奋若，凡三年。
太祖高皇帝中
五年（己亥，公元前二零二年）
①冬，十月，汉王追项羽至固陵，〔徐广曰：固陵在阳夏。晋灼曰：即固始县。余据班志，固始与阳夏为两县，皆属淮阳国。刘昭志：陈国阳夏县有固陵聚。括地志：固陵，县名，在陈州宛丘县西北四十二里。〕与齐王信、魏相国越期会击楚；信、越不至，楚击汉军，大破之。汉王复坚壁自守，谓张良曰：“诸侯不从，柰何？”对曰：“楚兵且破，二人未有分地，〔李奇曰：言信、越未有益地之分也。韦昭曰：信等虽名为王，未为分画疆界。分，扶问翻。余谓韦说是。〕其不至固宜；君王能与共天下，可立致也。齐王信之立，非君王意，〔言信自请为假王，乃立之耳，非君王本意。〕信亦不自坚，彭越本定梁地，始，君王以魏豹故拜越为相国；〔见上卷二年。〕今豹死，越亦望王，而君王不早定。今能取睢阳以北至谷城皆以王彭越，〔班志，睢阳县属梁国。刘昭志：谷城县属东郡，春秋之小谷也。括地志：谷城故城，在济州东阿县东二十六里。睢阳，宋州也。自宋州以北至济州谷城际黄河，尽以封彭越。〕从陈以东傅海与韩〔章：甲十五行本“韩”作“齐”；乙十一行本同；孔本同。〕王信。〔陈，古陈国，班志之淮阳国也；唐为陈州。自陈以东至于海并齐旧地，尽以与齐王信。〕信家在楚，其意欲复得故邑。能出捐此地以许两人。使各自为战，则楚易破也。”〔易，以豉翻。〕汉王从之。于是韩信、彭越皆引兵来。
十一月，刘贾南渡淮，围寿春，遣人诱楚大司马周殷。殷畔楚，以舒屠六，〔舒，春秋之舒国也。班志，舒县属庐江郡。括地志：舒，今庐江之故舒城是也。〕举九江兵迎黥布，〔史记正义曰：九江郡即寿州。楚考烈王二十二年徙寿春，号曰郢；至王负刍，为秦所灭，置九江郡；至唐为庐、寿、滁、濠等州之地。〕并行屠城父，随刘贾皆会。
十二月，项王至垓下，〔李奇曰：沛洨县聚邑名。洨，下交翻。张揖三苍注：垓，堤名，在沛郡。史记正义曰：按垓下是高冈绝岩，今犹高三四丈；其聚邑及堤在垓之侧，因取名焉，今在亳州真源县东十里。垓，音该。〕兵少，食尽，与汉战不胜，入壁；汉军及诸侯兵围之数重。〔重，直龙翻。〕项王夜闻汉军四面皆楚歌，〔应劭曰：楚歌者，鸡鸣歌也。汉已略得楚地，故楚歌者多，鸡鸣时歌也。师古曰：楚歌者，为楚人之歌，犹吴歈、越吟耳。若以鸡鸣为歌曲之名，于理则可，不得云鸡鸣时也。高祖令戚夫人楚舞，自为作楚歌，岂有鸡鸣时乎！〕乃大惊曰：“汉皆已得楚乎，是何楚人之多也！”则夜起，饮帐中，悲歌忼慨，泣数行下，〔忼，苦广翻。行，户刚翻。泣，目中泪也。〕左右皆泣，莫能仰视。于是项王乘其骏马名骓，〔骓，朱惟翻。苍白杂毛曰骓。孔颖达曰：杂毛，是体有二种之色相间杂。〕麾下壮士骑从者八百余人，直夜，溃围南出驰走。平明，汉军乃觉之，令骑将灌婴以五千骑追之。项王渡淮，骑能属者才百余人。〔属，之欲翻。〕至阴陵，〔班志，阴陵县属九江郡。括地志：阴陵故城，在濠州定远县西北六十里。〕迷失道，问一田父，田父绐曰“左”。〔绐，荡亥翻；欺诳也。〕左，乃陷大泽中，以故汉追及之。
项王乃复引兵而东，至东城，〔班志，东城县属九江郡。括地志：东城故城，在定远东南五十里。〕乃有二十八骑；汉骑追者数千人。项王自度不得脱，〔度，徒洛翻。〕谓其骑曰：“吾起兵至今，八岁矣；身七十余战，未尝败北，遂霸有天下。然今卒困于此，〔卒，子恤翻。〕此天之亡我，非战之罪也！今日固决死，愿为诸君快战，必溃围，斩将，刈旗，三胜之，令诸君知天亡我，非战之罪也。”乃分其骑以为四队，四乡。〔乡，读曰向。〕汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼驰下，汉军皆披靡，〔呼，火故翻。披，普彼翻。史记正义曰：靡，言精体低垂。〕遂斩汉一将。是时，郎中骑杨喜追项王，〔郎中骑，即汉官所谓骑郎。〕项王瞋目而叱之，喜人马俱惊，辟易数里。〔辟，频益翻。易，如字。师古曰：辟易，谓开张而易其故处。宋祁国语补音：易，以豉翻；未知其何据。〕项王与其骑会为三处，汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：“何如？”骑皆伏曰：“如大王言！”
于是项王欲东渡乌江，〔臣瓒曰：乌江在牛渚。索隐曰：按晋初属临淮。括地志：乌江亭，即和州乌江县是也；晋初为县。水经曰：江水又北得黄律口，汉书所谓乌江亭长檥船待项王，即此地。余据乌江浦在今和州乌江县东五十里，即亭长檥船待羽处。〕乌江亭长檥船待，〔徐广曰：檥，音仪，一音俄。应劭曰：檥，正也。孟康曰：檥，音蚁，附也，附船着岸也。如淳曰：南方谓整船向岸曰檥。索隐曰：檥字，诸家各以意解耳。邹诞本作“样船”，以尚翻；刘氏亦有此音。〕谓项王曰：“江东虽小，地方千里，众数十万人，亦足王也。愿大王急渡；今独臣有船，汉军至，无以渡。”项王笑曰：“天之亡我，我何渡为！且籍与江东子弟八千人渡江而西，今无一人还；纵江东父兄怜而王我，我何面目见之！纵彼不言，籍独不愧于心乎！”乃以所乘骓马赐亭长，令骑皆下马步行，持短兵接战。独籍所杀汉军数百人，身亦被十余创。〔被，皮义翻。创，初良翻。〕顾见汉骑司马吕马童，曰：“若非吾故人乎？”马童面之，〔张晏曰：以故人难亲斫之，故背之也。如淳曰：面，谓不正视也。师古曰：如说非。面，谓背之，不正向也，面缚，亦反偝而缚之；杜元凯以为但见其面，非也。贡父曰：面之，直向之耳。〕指示中郎骑王翳曰：“此项王也。”项王乃曰：“吾闻汉购我头千金，邑万户；〔史记正义曰：汉以一斤金为千金，当一万钱也。余谓一斤金与万户邑，多少不称，正义之说，未可为据也。〕吾为若德。”〔班书，“德”作“得”；邓展曰：令公得我以为功也。史记作“德”；徐广曰：亦可是功德之德。史记正义曰：为，于伪翻。言吕马童与已是故人，旧有恩德于己。余谓羽盖谓我为汝自刎以德汝。〕乃自〔章：甲十五行本无“自”字；乙十一行本同；孔本同。〕刎而死。〔刎，武粉翻。〕王翳取其头；余骑相蹂践〔蹂，人九翻。〕争项王，相杀者数十人；最其后，杨喜、吕马童及郎中吕胜、杨武各得其一体；五人共会其体，皆是，故分其户，封五人皆为列侯。〔吕马童封中水侯，王翳封杜衍侯，杨喜封赤泉侯，杨武封吴防侯，吕胜封涅阳侯。〕
楚地悉定，独鲁不下；〔秦，鲁县属薛郡，项羽初封于此，汉为鲁国。〕汉王引天下兵欲屠之。至其城下，犹闻弦诵之声；为其守礼义之国，为主死节，乃持项王头以示鲁父兄，鲁乃降。汉王以鲁公礼葬项王于谷城，〔宋白曰：宋州谷熟县，古谷城也，汉于此置薄县，又改为谷阳县。〕亲为发哀，哭之而去。〔为，于伪翻。〕诸项氏枝属皆不诛。封项伯等四人皆为列侯，赐姓刘氏；诸民略在楚者皆归之。
太史公曰：羽起陇畮之中，〔畮，古亩字。〕三年，遂将五诸侯灭秦，〔此时山东六国，而齐、赵、韩、魏、齐并起，从羽伐秦，故云五诸侯。〕分裂天下而封王侯，政由羽出；位虽不终，近古以来未尝有也！及羽背关怀楚，〔师古曰：背关，谓背约不王沛公于关中；怀楚，谓思东归彭城也。余谓背关怀楚，文意一贯，言羽弃背关中之形胜而怀乡归楚也，不必分为两节。背，蒲妹翻。〕放逐义帝而自立；怨王侯判己，难矣！自矜功伐，奋其私智而不师古，谓霸王之业，欲以力征经营天下。五年，卒亡其国，〔卒，子恤翻。〕身死东城；尚不觉悟而不自责，乃引“天亡我，非用兵之罪也，”岂不谬哉！
扬子法言：或问：“楚败垓下，方死，曰『天也！』谅乎？”曰：“汉屈群策，群策屈群力；〔谅，信也。屈，尽也。〕楚憞群策而自屈其力。〔憞，徒对翻，恶也。〕屈人者克，自屈者负；天曷故焉！”〔温公曰：何预天事。〕
②汉王还，至定陶〔班志，定陶县属济阴郡，古之陶邑；宋为广济军理所。〕驰入齐王信壁，夺其军。
③临江王共尉不降，〔共敖，项羽封为临江王；尉，其子也。〕遣卢绾、刘贾击虏之。
④春，正月，更立齐王信为楚王，王淮北，都下邳。〔更，工衡翻。〕封魏相国建城侯彭越为梁王，王魏故地，都定陶。
⑤令曰：“兵不得休八年，万民与苦甚；〔如淳、师古皆曰与，弋庶翻。贡父曰：与，读曰欤，助辞。〕今天下事毕，其赦天下殊死以下。”〔如淳曰：殊死，死罪之明白也；左传曰：斩其木而弗殊。韦昭曰：殊死，斩刑也。师古曰：殊，绝也，异也；言其身首离绝而异处。贡父曰：予按说文：汉蛮夷殊。然则殊自死刑之名。〕
⑥诸侯王皆上疏请尊汉王为皇帝。二月甲午，王即皇帝位于泛水之阳。〔蔡邕曰：上古天子称皇，其次称帝，其次称王。秦承三王之末，自以德兼三皇、五帝，故并以为号。汉高受命，因而不改。张晏曰：泛水在济阴界，取其泛爱弘大而润下也。师古曰：据叔孙通传：为皇帝于定陶，则此水在济阴是也。括地志：汉高祖即位坛，在曹州济阴县界。泛，敷剑翻。〕更王后曰皇帝，太子曰皇太子；追尊先媪曰昭灵夫人。〔高祖母曰刘媪。文颖曰：幽州及汉中皆谓老妪为媪。师古曰：媪，女老称，音乌老翻。〕
昭曰：〔如淳曰：诏，告也。自秦、汉以下，惟天子独称之。汉制度：帝之下书有四：一曰策书，二曰制书，三曰诏书，四曰诫敕。策书者，编简也，其制长二尺，短者半之；篆书，起年月日，称皇帝以命诸侯王；三公以罪免，亦赐策，而以隶书，用尺一木，两行，此为异也。制书，帝者制度之命。其文曰“制诏三公”，皆玺封，尚书令印重封，露布州郡也。诏书，昭，告也，其文曰“告某官如故事”。诫敕，谓敕刺史、太守，其文曰“有诏，敕某官”。他皆仿此。〕“故衡山王吴芮，从百粤之兵，佐诸侯，诛暴秦，有大功；诸侯立以为王，项羽侵夺之地，谓之番君。其以芮为长沙王。”〔吴芮封衡山王，都邾；今封长沙王，都临湘。番，蒲何翻。〕又曰：“故粤王无诸，世奉粤祀；秦侵夺其地，使其社稷不得血食。诸侯伐秦，无诸身率闽中兵以佐灭秦，项羽废而弗立。今以为闽粤王，王闽中地。”〔粤王无诸，句践之后；秦取其地置闽中郡；今复以封之。师古曰：闽越，今泉州、建安是其地。徐广曰：今建安侯官地。史记正义曰：今闽州又改为福。应劭曰：闽，音文饰之文。师古曰：非也；音缗。闽人本蛇种，故其字从“虫”。〕
⑦帝西都洛阳。
⑧夏，五月，兵皆罢归家。
⑨诏：“民前或相聚保山泽，不书名数。今天下已定，令各归其县，复故爵、田宅；〔复，扶目翻，还也。〕吏以文法教训辨告，〔师古曰：辨告曰，分别义理以晓喻之。〕勿笞辱军吏卒；爵及七大夫以上，皆令食邑，〔臣瓒曰：秦制：列侯乃得食邑。今七大夫以上皆食邑，所以宠之也。师古曰：七大夫，公大夫也；爵第七，故谓之七大夫。〕非七大夫已下，皆复其身及户，勿事。”〔应劭曰：不输户赋也。如淳曰：事，谓役使也。师古曰：复其身及一户之内皆不傜赋也。复，方目翻。〕
⑩帝置酒洛阳南宫，〔括地志：南宫，在洛州洛阳县东北二十六里洛阳故城中。舆地志：秦时，洛阳已有南、北宫。〕上曰：〔蔡邕曰：上者，尊位所在也；但言上，不敢言尊号耳。〕“彻侯、诸将毋敢隐朕，皆言其情：〔彻，通也。应劭曰：言其功德通于王室也。后避武讳，改曰通侯，亦曰列侯。〕吾所以有天下者何？项氏之所以失天下者何？”高起、王陵对曰：〔张晏曰：诏使高官者起，故陵先对。臣瓒曰：汉帝年纪有信平侯臣陵、都武侯臣起。魏相、邴吉秦：高祖时，秦事有将军臣陵、臣起。师古曰：张说非也。若言高官者起，则丞相萧何、太尉卢绾以张良、陈平之属皆在，陵不得而先对也。姓谱：齐太公之后，食采于高，因氏焉。〕“陛下使人攻城略地，因以与之，与天下同其利；项羽不然，有功者害之，贤者疑之，此其所以失天下也。”上曰：“公知其一，未知其二。夫运筹帷幄之中，决胜千里之外，吾不如子房；填国家，抚百姓，给饷馈，不绝粮道，吾不如萧何；〔填，读曰镇。馈，与馈同。〕连百万之众，战必胜，攻必取，吾不如韩信。三者皆人杰，吾能用之，此吾所以取天下者也。项羽有一范增而不能用，此所以为我禽也。群臣说服。〔说，读曰悦。〕
韩信至楚，召漂母，赐千金。召辱己少年令出跨下者，以为中尉；〔事见九卷元年。漂，匹妙翻。〕告诸将相曰：“此壮士也。方辱我时，我宁不能杀之邪？杀之无名，故忍而就此。”
彭越既汉封，田横惧诛，与其徒属五百余人入海，居岛中。〔海中山曰岛。史记正义曰：海州东海县有岛山，去岸八十里。余按北史，杨愔避谗东入田横岛，是岛以横居之而得名。岛，丁老翻。〕帝以田横兄弟本定齐地，齐贤者多附焉；今在海中，不敢，后恐为乱。乃使使赦横罪，召之。横谢曰：“臣烹陛下之使郦生，〔事见上卷四年。〕今闻其弟商为汉将；臣恐惧，不敢奉诏，请为庶人，守海岛中。”使还报，帝乃诏卫尉郦商曰：〔班表：卫尉，秦官，掌宫门卫屯兵。〕“齐王田横即至，人马从者敢动摇者，致族夷！”〔从，才用翻。言诛夷其族也。〕乃复使使持节具告以诏商状，〔周礼：司节掌守邦节，辨其用以辅王命。注云：节者，执以行为信。邦节，珍圭、牙璋、谷圭、琬圭、琰圭也。守邦国用玉节，以玉为之；守都鄙用角节，以角为之。邦国之使，节用金；门关之节，用符；货贿之节，用玺；道路之节，用旌。审此，则古之所执以为信者，皆谓之节。自秦以来，有玺、符、节，则玺自玺，符自符，节自节，分为三矣。汉之节，即古之旌节也。郑氏注以符节为汉宫中诸宫诏符，玺节为汉之印章，旌节为汉使者所持节；则知汉所谓节，盖古之旌节也。贤曰：节者，所以为信，以竹为之，柄长八尺，以旄牛尾为之，毦三种。此汉制也。〕曰：“田横来，大者王，小者乃侯耳；不来，且举兵加诛焉。”
横乃与其客二人乘傅诣洛阳。〔如淳曰：四马，高足为置传，中足为驰传，下足为乘传；一马、二马为轺传。急者乘一乘传。师古曰：盖今之驿，古者以车，谓之传车；其后单置马，谓之驿骑。汉律：诸当乘传及发驾置传者，皆持尺五寸木传信，封以御史大夫印章；其乘传，参封之，参，三也；有期会，累封两端，端各两封，凡四封；乘置驰传，五封之，两端各二，中央一；轺传，两马再封之；一马一封，以马驾轺车而乘传曰一封轺传。史照所谓依乘符传而行者本此；但择焉而不精，语焉而不详耳，终不若颜说简而明。传，张恋翻。〕未至三十里，至尸乡置。〔应劭曰：尸乡，在偃师城西。臣瓒曰：按置，谓置马以传驿者。〕横谢使者曰：“人臣见天子，当洗沐。”因止留，谓其客曰：“横始与汉王俱南面称孤；〔师古曰：王者自称曰孤，盖为谦也。老子道德经曰：贵以贱为本，高以下为基，是以侯王自谓孤、寡、不谷。〕今汉王为天子，而横乃为亡虏，北面事之，其耻固已甚矣。且吾烹人之兄，与其弟并肩而事主；〔并，步顶翻。〕纵彼畏天子之诏不敢动，我独不愧于心乎！且陛下所以欲见我者，不过欲一见吾面貌耳；今斩吾头，驰三十里间，形容尚未能败，犹可观也。”遂自刭，令客奉其头，从使者驰奏之。帝曰：“嗟乎！起自布衣，兄弟三人更王，岂不贤哉！”〔更，工衡翻。〕为之流涕，而拜其二客为都尉；发卒二千人，以王者礼葬之。〔史记正义曰：田横墓在偃师西十五里。〕既葬，二客穿其冢傍孔，皆自刭，下从之。帝闻之，大惊。以横客皆贤，余五百人尚在海中，使使召之；至，则闻田横死，亦皆自杀。
初，楚人季布为项籍将，〔季，姓也。周八士有季随、季騧；鲁有季氏。〕数窘辱帝。〔数，所角翻。窘，巨陨翻，困也。〕项籍灭，帝购求布千金；敢有舍匿，罪三族。〔舍，止也。匿，隐也。〕布乃髡钳为奴，自卖于鲁朱家。〔刷髡，枯昆翻，鬄其发也。钳，其炎翻，以铁束项。朱家，鲁之大侠。〕朱家心知其季布也，买置田舍；身之洛阳见滕公，说曰：“季布何罪！臣各为其主用，职耳；〔师古曰：职，常也；言此乃常道也。一曰：职，主掌其事也。为，于伪翻。〕项氏臣岂可尽诛邪？今上始得天下，而以私怨求一人，何示不广也！且以季布之贤，汉求之急，此不北走胡，南走越耳。夫忌壮士以资敌国，此伍子胥所以鞭荆平之墓也。〔伍子胥，楚大夫伍奢之子也。楚平王信谗而杀伍奢，子胥奔吴，藉吴师以破楚，入郢，发平王墓而鞭其尸。〕君何不从容为上言之！”〔从，千客翻。〕滕公待间，言于上，如朱家指。上乃赦布，召拜郎中，朱家遂不复见之。〔复，扶又翻。〕
布母弟丁公，亦为项羽将，逐窘帝彭城西。短兵接，帝急，顾谓丁公曰：“两贤岂相哉！”〔孟康曰：丁公及彭城赖齮追上，故曰两贤也。师古曰：孟说非也。两贤者，高祖自谓并与固也，言吾与固俱是贤，岂相困哉！故固感此言而止也。虽与赖齮同追，而高祖独与固言也。姓谱：丁本自姜姓，齐太公子谥丁公，因以命氏。〕丁公引兵而还。及项王灭，丁公谒见。〔见，贤遍翻。〕帝以丁公徇军中，〔徇，辞峻翻。师古曰：行示也。〕曰：“丁公为项王臣不忠，使项王失天下者也。”遂斩之，曰：“使后为人臣无效丁公也！”
臣光曰：高祖起丰、沛以来，罔罗豪桀，招亡纳叛，亦已多矣。及即帝位，而丁公独以不忠受戮，何哉？夫进取之与守成，其势不同。当群雄角逐之际，民无定主；来者受之，固其宜也。及贵为天子，四海之内，无不为臣；苟不明礼义以示之，使为臣者，人怀贰心以徼大利，则国家其能久安乎！是故断以大义，〔断，丁乱翻。〕使天下晓然皆知为臣不忠者无所自容；而怀私结恩者，虽至于活己，犹以义不与也。戮一人而千万人惧，其虑事岂不深且远哉！子孙享有天禄四百余年，宜矣！
齐人娄敬戍陇西，〔姓谱：娄，邾娄国之后；一曰：离娄之后。〕过洛阳，脱挽辂，〔苏林曰：辂，音冻冲（中改各）之冲（中改各）；一木横遮车前，一人挽之，三人推之。师古曰：挽，音晚。辂，胡格翻；冲（中改各）音同。〕衣羊裘，因齐人虞将军求见上。虞将军欲与之鲜衣。娄敬曰：“臣衣帛，衣帛见；衣褐，衣褐见；〔衣，着也。帛，缯也。褐，织毛布之衣也。〕终不敢易衣。”于是虞将军入言上；上召见，问之。娄敬曰：“陛下都洛阳，岂欲与周室比隆哉？”上曰：“然。”娄敬曰：“陛下取天下与周异。周之先，自后稷封邰，〔班志，邰县属右扶风。师古曰：即今武功故城是。史记正义曰：雍州武功县西南二十三里，故漦城是也。说文曰：邰，炎帝之后姜姓所封国，弃外家也。毛苌云：邰，姜嫄国，尧以天因邰而生后稷故，因封之于邰；音吐才翻。〕积德絫善，〔絫，古累字。〕十有余世，至于太王、王季、文王、武王而诸侯自归之，遂灭殷为天子。及成王即位，周公相焉，乃营洛邑，以为此天下之中也，诸侯四方纳贡职，道里均矣。有德则易以王，无德则易以亡。故周之盛时，天下和洽，诸侯、四夷莫不宾服，效其贡职。及其衰也，天下莫朝，〔朝，直遥翻。〕周不能制也；非唯其德薄也，形势弱也。今陛下起丰、沛，卷蜀、汉，定三秦，〔卷，读曰卷。〕与项羽战荥阳、成皋之间，大战七十，小战四十；天下之民，肝脑涂地，父子暴骨中野，不可胜数，〔胜，音升。〕哭泣之声未绝，伤夷者未起；〔夷，与痍同，创也，音延知翻。〕而欲比隆于成、康之时，臣窃以为不侔也。且夫秦地被山带河，四塞以为固；卒然有急，〔卒，读曰猝。〕百万之众可立具也。因秦之故，资甚美膏腴之地，此所谓天府者也。〔府，聚也；万物所聚，谓之天府。〕陛下入关而都之．山东虽乱，秦之故地可全而有也。夫与人斗，不搤其亢，拊其背，未能全其胜也；〔张晏曰：搤，与扼同，促持之也。亢，音冈，又下郎翻，喉咙也。〕今陛下案秦之故地，此亦搤天下之亢而拊其背也。”帝问群臣。群臣皆山东人，争言：“周王数百年，秦二世即亡。洛阳东有成皋，西有肴、渑，〔师古曰：肴，谓肴山，今陕州东二肴山是也。渑，即渑池。〕倍河，乡伊、洛，〔河在洛阳城北，故曰倍；伊、洛二水在洛阳城南，故曰乡。倍，蒲妹翻。乡，读曰向。〕其固亦足恃也。”上问张良。良曰：“洛阳虽有此固，其中小不过数百里，田地薄，四面受敌，此非用武之国也。关中左肴、函，右陇、蜀，沃野千里；〔师古曰：沃者，溉灌也；言其土地皆有溉灌之利，故曰沃野。〕南有巴、蜀之饶，北有胡苑之利。〔师古曰：谓安定、北地、上郡之北与胡相接之地，可以畜牧者也。养禽兽谓之苑，音于阮翻。〕阻三面而守，独以一面东制诸侯；诸侯安定，河、渭漕挽天下，西给京师；〔汉漕关东之时，自河入渭，自渭而上输之长安。〕诸侯有变，顺流而下，足以委输；〔康曰：委，于伪切，即委积之委。输，即转输之输。输，舂遇翻。〕此所谓金城千里，天府之国也。〔府者，物所聚也。天物所聚，不假人力，故曰天府。〕娄敬说是也。”上即日车驾西，都长安。拜娄敬为郎中，号曰奉春君，赐姓刘氏。〔师古曰：凡言车驾，谓天子乘车而行，天敢指斥也。长安，本秦之乡名也，高祖作都。奉春君，张晏曰：春，岁之始也；今娄敬发事之始，故曰奉春君也。〕
张良素多病，从上入关，即道引，不食谷，〔孟康曰：道，读曰导；服辟谷药而静居行气。〕杜门不出，曰：“家世相韩；及韩灭，不爱万金之资，为韩报雠强秦，天下振动。〔事见七卷秦始皇二十九年。〕今以三寸舌为帝者师，封万户侯，此布衣之极，于良足矣。愿弃人间事，欲从赤松子游耳。”〔师古曰：赤松子，仙人号也，神农时为雨师，服水玉，教神农，能入火自烧。至昆山上，常止西王母石室，随风雨上下。炎帝少女追之，亦得仙俱去。〕
臣光曰：夫生之有死，譬犹夜旦之必然；自古及今，固未〔章：甲十五行本“未”下有“尝”字；乙十一行本同；孔本同。〕有超然而独存者也，以子房之明辨达理，足以知神仙之为虚诡矣；然其欲从赤松子游者，其智可知也。夫功名之际，人臣之所难处。〔处，昌吕翻。〕如高帝所称者，三杰而已，淮阴诛夷，萧何系狱，非以履盛满而不止耶！故子房托于神仙，遗弃人间，等功名于外物，置荣利而不顾，所谓“明哲保身”者，〔诗云：既明且哲，以保其身。〕子房有焉。
六月，壬辰，大赦天下。
秋，七月，燕王臧荼反；上自将征之。
赵景王耳、长沙文王芮皆薨。
九月，虏臧荼。壬子。立太尉长安侯卢绾为燕王。〔班表：太尉，秦官，掌武事。汉制与丞相、御史大夫为三公。应劭曰：自上安下曰尉。据史记卢绾传，长安，故咸阳也。正义曰：秦咸阳在渭北；长安在渭南，萧何起未央宫之处。〕绾家与上同里闬，〔闬，音汗；闾也；里门曰闬。〕绾生又与上同日；上宠幸绾，群臣莫敢望，故特王之。〔考异曰：史记、汉书高纪，于此皆云“使丞相哙将兵平代地”。按樊哙传：从平韩王信，乃迁左丞相；是时未为丞相，又代地无反者，哙传亦无此事；疑纪误。〕
项王故将利几反；〔利几以陈令降，上侯之颍川。上至洛阳，召之；利几恐而反。风俗通：利，姓也。姓谱：楚公子食采于利，后以为氏。〕上自击破之。
后九月，治长乐宫。〔程大昌雍录曰：长乐宫，本秦之兴乐宫，周回二十里，高祖改修而居之；在长安城东隅。乐，音洛。〕
项王将钟离昧，素与楚王信善。〔昧，莫曷翻；下同。〕项王死后，亡归信。汉王怨昧，闻其在楚，诏楚捕昧。信初之国，行县邑，陈兵出入。〔行，下孟翻。〕
六年（庚子，公元前二零一年）
①冬，十月，人有上书告楚王信反者，帝以问诸将，皆曰：“亟发兵，坑竖子耳！”帝默然。又问陈平。陈平曰：“人上书言信反，信知之乎？”曰：“不知。”陈平曰：“陛下精兵孰与楚？”上曰：“不能过。”平曰：“陛下诸将，用兵有能过韩信者乎？”上曰：“莫及也。”平曰：“今兵不如楚精而将不能及，举兵攻之，是趣之战也，〔趣，读曰促。〕窃为陛下危之！”上曰：“为之柰何？”平曰：“古者天子有巡狩，会诸侯。〔白虎通曰：天子所以巡狩者何？巡者，循也；狩者，牧也；谓循行天下，收人道德太平，恐远近不同，政化幽隐，有不得其所者，故必自行之，谨敬重民之意也。孟子曰：天子适诸侯曰巡守；巡守者，巡所守也。〕陛下第出，伪游云梦，〔第，但也。〕会诸侯于陈。陈，楚之西界；信闻天子以好出游，其势必无事而郊迎谒；谒而陛下因禽之，此特一力士之事耳。”帝以为然；乃发使告诸侯会陈，“吾将南游云梦。”上因随以行。
楚王信闻之，自疑惧，不知所为。或说信曰：“斩钟离昧以谒上，上必喜，无患。”信从之。十二月，上会诸侯于陈，信持昧首谒上；上令武士缚信，载后车。信曰：“果若人言：『狡兔死，走狗烹；高鸟尽，良弓藏；敌国破，谋臣亡。』〔师古曰：黄石公三略之言。〕天下已定，我固当烹！”上曰：“人告公反。”遂械系信以归，〔械者，加以杻械；系者，加以徽索。〕因赦天下。
田肯贺上曰：“陛下得韩信，又治秦中。〔如淳曰：山东人谓关中为秦中，师古曰：谓关中，秦地也。〕秦，形胜之国也，〔张晏曰：得形势之胜便也。〕带河阻山，地势便利；其以下兵于诸侯，譬犹居高屋之上建瓴水也。〔如淳曰：瓴，盛水瓶也。居高屋之上而翻瓴水，言其向下之势顺也。建，居偃翻。瓴，音铃。〕夫齐，东有琅邪、即墨之饶，〔师古曰：二县近海，财用之所出。〕南有泰山之固，〔泰山在齐之南境，齐负以为固。〕西有浊河之限，〔晋灼曰：齐西有平原。河水东北过高唐；高唐，即平原也。孟津号黄河，故曰浊河也。余谓孟津在河内，去平原甚远，晋说失之拘；盖河流浑浊，故谓之浊河也。〕北有勃海之利；〔索隐曰：崔浩云：勃，旁跌也。旁跌出者，横在济北，故齐都赋云：海旁出为勃，名曰勃海郡。余据班志，齐地北至勃海，有高乐、高城、阳信、重合之地。〕地方二千里，持戟百万；此东西秦也，〔言齐地形胜与秦亢衡也。〕非亲子弟，莫可使王齐者。”上曰：“善！”赐金五百斤。
上还，至洛阳，赦韩信，封为淮阴侯。信知汉王畏恶其能，〔恶，乌路翻。〕多称病，不朝从；〔朝，直遥翻，朝见也。从，才用翻，从游也。〕居常鞅鞅，羞与绛、灌等列。〔鞅鞅，志不满也，音于两翻。绛侯周勃、灌将军婴。〕尝过樊将军哙。哙跪拜送迎，言称臣，曰：“大王乃肯临臣！”信出门，笑曰：“生乃与哙等为伍！”〔为信怨望谋反张本。〕
上尝从容与信言诸将能兵多少。〔从，千容翻。将，即亮翻；下同。〕上问曰：“如我能将几何？”信曰：“陛下不过能将十万。”上曰：“于君何如？”曰：“臣多多而益善耳。”上笑曰：“多多益善，何为为我禽？”信曰：“陛下不能将兵而善将将，此乃信之所以为陛下禽也。且陛下，所谓『天授，非人力』也。”
②甲申，始剖符封诸功臣为彻侯。〔师古曰：剖，破也；与其合符而分授之也。剖，普口翻。〕萧何封酇侯，〔班志，酇县属南阳郡。孟康曰：酇，音赞。〕所食邑独多。〔按班书功臣表：萧何封酇，八千户，而曹参封平阳，张良封留，皆万户，宜不得言何封邑独多。盖参以十二月甲申封，何以正月丙午封；功臣言何居上其意不能平者，特同日受封樊、郦、绛、灌诸人耳。张良亦以丙午封。诸人言何而不言良者，盖高祖先使良自择齐三万户，而良止受留万户，故不敢言也。〕功臣皆曰：“臣等身被坚执锐，〔被，皮义翻。〕多者百余战，小者数十合。今萧何未尝有汗马之劳，徒持文墨议论，顾反居臣等上，何也？”帝曰：“诸君知猎乎？夫猎，追杀兽兔者，狗也；而发纵指示兽处者，人也。今诸君徒能得走兽耳，功狗也；至如萧何，发纵指示，功人也。”〔师古曰：发纵，谓解绁而放之也。指示，以手指示之，今俗言放狗。纵，子用翻；而读者乃为踪迹之“踪”，非也，书本皆不为“踪”字；自有逐踪之狗，不待人发也。洪氏隶释曰：元佑中，洛州治河堤，得汉北海淳于长夏君碑，其辞有曰“绍纵先轨”。又北军中候郭仲奇碑，云“有山甫之纵”，又云“徽纵显”，又司隶校尉鲁峻碑，云“比纵豹、产”，又圉令赵君碑，云“羡其纵”，外黄令高彪碑，云“莫与比纵”，皆以“纵”为“踪”。萧何传：“发纵指示兽处，”颜师古注云：书本皆不为“踪”字，读者乃为踪迹之“踪”，非也。据此数碑，则汉人固多借用；颜氏之注殆未然也。〕群臣皆不敢言。张良为谋臣，亦无战斗功；帝使自择齐三万户。良曰：“始，臣起下邳，与上会留，〔见八卷秦二世二年。〕此天以臣授陛下；陛下用臣计，幸而时中。〔中，竹仲翻。〕臣愿封留足矣，不敢当三万户。”乃封张良为留侯。封陈平为户牖侯，〔户牖，乡名，属陈留郡阳武县。徐广曰：阳武属魏地。户牖，今为东昏县，属陈留。索隐曰：徐广云：阳武属魏，而地理志属河南郡，盖后阳武属梁国耳。徐又云：户牖，今为东昏县，属陈留与班书地理志同。按是秦时户牖乡属阳武，至汉以户牖乡为东昏县，隶陈留郡也。括地志：东昏故城，在汴州陈留县东北九十里。陈平亦十二月甲申封。〕平辞曰：“此非臣之功也。”上曰：“吾用先生谋，战胜克敌，非功而何？”平曰：“非魏无知，臣安得进？”上曰：“若子，可谓不背本矣！”乃复赏魏无知。〔平因无知见上事见九卷二年。背，蒲妹翻。复，扶又翻。〕
③帝以天下初定，子幼，昆弟少，惩秦孤立而亡，欲大封同姓以填抚天下。〔填，读曰镇。〕
春，正月，丙午，分楚王信地为二国：以淮东五十三县立从兄将军贾为荆王，〔索隐曰：乃王吴地，在淮东也。余据班史，时以故东阳郡、鄣郡、吴郡五十三县王贾。东阳，汉下邳地；鄣郡，汉丹阳地；吴郡，即会稽地；盖其地自淮东而南，尽丹阳、会稽也。贾死后，以其地王吴王濞，故索隐云王吴地也。如淳曰：荆，亦楚也。贾逵曰：秦庄襄王名楚，故改曰荆，遂行于世。晋灼曰：“奋伐荆楚”，自秦之先固已称荆。索隐曰：姚察按虞喜云：总言荆者，以山命国也。今西南有荆山，在阳羡界。贾分封吴地而号荆王，指取此义。太康地志：阳羡县，本名荆溪。从，才用翻。〕以薛郡、东海、彭城三十六县立弟文信君交为楚王。〔薛郡，汉之鲁国；东海，秦之郯郡；彭城，后为楚国：盖封交之时得三郡地。景、武之后，楚国仅彭城数县耳。〕壬子，以云中、雁门、代郡五十三县立兄宜信侯喜为代王，以胶东、胶西、临菑、济北、博阳、城阳郡七十三县立微时外妇之子肥为齐王；〔据此，则博阳于秦、楚、汉兵争之时亦尝置郡矣。自淮东至此，杂用古地名，固不纯用秦、汉所置郡名也。师古曰：外妇，谓与旁通者。〕诸民能齐言者皆以与齐。〔孟康曰：此时民流移，故使能齐言者还齐也。史记正义曰：按言齐国形胜次于秦中，故以封子肥。七十余城近齐城邑，能齐言者咸割属齐。亲子，故大其都也。孟说恐非。〕
④上以韩王信材武，所王北近巩、洛，南迫宛、叶，东有淮阳，〔韩之分晋，其地南至宛、叶，西北包巩、洛，按于新安、宜阳，东有颍川；而淮阳之地则属于楚。及汉定天下，韩王信剖符王颖川，其地东兼有淮阳，所谓“北近”“南迫”，言其境相迫近耳，不属韩也。宛，于元翻。叶，式涉翻。〕皆天下劲兵处；乃以太原郡三十一县为韩国，徙韩王信王太原以北，备御胡，都晋阳。信上书曰：“国被边，匈奴数入寇；晋阳去塞远，请治马邑。”〔班志，太原郡领二十一县；今以三十一县为韩国。盖定襄未置郡，故太原之境，北被边，兼有雁门之马邑也。晋太康地记曰：秦时建此城辄崩，不成；有马周旋走反复，父老异之，因依以筑城，遂名马邑。杜佑曰：秦马邑城，在朔州善阳县界。李奇曰：被，音被马之被。师古曰：被，犹带也，皮义翻。数，所角翻。〕上许之。
⑤上已封大功臣二十余人，其余日夜争功不决，未得行封。上在洛阳南宫，从复道望见诸将，往往相与坐沙中语。上曰：“此何语？”留侯曰：“陛下不知乎？此谋反耳！”上曰：“天下属安定，〔属，近也；言近方安定也。属，之欲翻。〕何故反乎？”留侯曰：“陛下起布衣，以此属取天下；〔属，殊玉翻。〕今陛下为天子，而所封皆故人所亲爱，所诛皆生平所仇怨。今军吏计功，以天下不足封；此属畏陛下不能尽封，恐又见疑平生过失及诛，故即相聚谋反耳。”上乃忧曰：“为之柰何？”留侯曰：“上平生所憎、群臣所共知，谁最甚者？”上曰：“雍齿与我有故怨，数尝窘辱我；〔服虔曰：未起之时，与我有故怨也。师古曰：每以勇力困辱高祖。余观帝初起，令雍齿守丰，齿雅不欲属帝，即以丰降魏，可以见其有故怨矣。雍，于用翻。数，所角翻。〕我欲杀之，为其功多，故不忍。”〔为，于伪翻。〕留侯曰：“今急先封雍齿，则群臣人人自坚矣。”于是上乃置酒，封雍齿为什方侯，〔苏林曰：什方，汉中县也。师古曰：地理志，属广汉，非汉中也；今则属益州。什，音十。余按唐志，什邡县属汉州，盖垂拱又分益州置汉州也。宋白曰：什方县，旧治雍齿城，今于城北四十步立县。〕而急趋丞相、御史定功行封。〔趋，读曰促。汉之三公，丞相职无不总；御史大夫掌副丞相。〕群臣罢酒，皆喜，曰：“雍齿尚为侯，我属无患矣！”
臣光曰：张良为高帝谋臣，委以心腹，宜其知无不言；安有闻诸将谋反，必待高帝目见偶语，然后乃言之邪！盖以高帝初得天下，数用爱憎行诛赏，〔数，所角翻。〕或时所害至公，群臣往往有觖望自危之心；〔觖，古穴翻。师古曰：音决。觖，谓相觖也。韦昭曰：觖，犹冀也，音冀。索隐音企。〕故良因事纳忠以变移帝意，使上无阿私之失，下无猜惧之谋，国家无虞，利及后世。若良者，可谓善谏矣。
⑥列侯毕已受封，诏定元功十八人位次。〔师古曰：谓萧何、曹参、张敖、周勃、樊哙、郦商、奚涓、夏侯婴、灌婴、傅宽、靳歙、王陵、陈武、王吸、薛欧、周昌、丁复、虫达，自第一至十八也。余谓此但定萧何等元功十八人位次耳。至吕后时，乃诏作高祖功臣位次，凡一百四十余人。师古所谓自萧何至虫达十八人，吕后所定位次也。张敖于高祖九年始自赵王废为宣平侯，安得预元功十八人之数哉？故师古注功臣位次云：张耳及敖并为无大功，盖以鲁元之故，吕后曲升之耳。此说则得之。〕皆曰：“平阳侯曹参，身被七十创，攻城略地，功最多，宜第一。”〔被，皮义翻。创，初良翻。〕谒者、关内侯鄂千秋进曰：“群臣议皆误，〔鄂本出姬姓，晋鄂侯之后。关内侯位次列侯，爵第十九。师古曰：言有侯号而居京畿，无国邑。〕夫曹参虽有野战略地之功，此特一时之事耳。上与楚相距五岁，失军亡众，跳身遁者数矣；〔师古曰：谓轻身走出也。数，所角翻；下同。〕然萧何常从关中遣军补其处，非上所诏令召，而数万众会。上之乏绝者数矣，又军无见粮；〔见，贤遍翻。〕萧何转漕关中，给食不乏。陛下虽数亡山东，萧何常全关中以待陛下。此万世之功也。今虽无曹参等百数，何缺于汉；汉得之，不必待以全。柰何欲以一旦之功而加万世之功哉！萧何第一，曹参次之。”上曰：“善！”于是乃赐萧何带剑履上殿，入朝不趋。〔古者君子必带剑，所以卫身，且昭武备也。秦法：群臣上殿，不得持尺寸之兵。草曰菲，麻曰屦，皮曰履。屦，履所以从军，军容不入国，故皆不许以上殿。君前必趋，崇敬也。今赐何剑履上殿，入朝不趋，殊礼也。〕上曰：“吾闻『进贤受上赏』。萧何功虽高，得鄂君乃益明。”于是因鄂千秋所〔章：甲十五行本“所”上有“故”字；乙十一行本同；孔本同。〕食邑，封为安平侯。〔索隐曰：安平县属涿郡，非甾川之东安平县。〕是日，悉封何父子兄弟十余人，皆有食邑；益封何二千户。
⑦上归栎阳。
⑧夏，五月，丙午，尊太公为太上皇。〔师古曰：太上者，极尊之称也。皇，君也。天子之父，故号曰皇；不预治国，故不言帝。〕
⑨初，匈奴畏秦，北徙十余年。及秦灭，匈奴复稍南渡河。〔此北河也，在朔方北。〕
单于头曼有太子曰冒顿。〔曼，音瞒；师支曰：莫安翻。索隐曰：冒，音墨，又莫报翻。〕后有所爱阏氏，〔匈奴之阏氏，犹中国之皇后。阏，于连翻。氏，音支；下月氏同。〕生少子，头曼欲立之。〔少，诗照翻。〕是时，东胡强而月氏盛，〔括地志：凉、肃、甘、沙、庭州、本月氏地。〕乃使冒顿质于月氏。〔质，音致。〕既而头曼急击月氏，月氏欲杀冒顿。冒顿盗其善马骑之，亡归；头曼以为壮，令将万骑。
冒顿乃作鸣镝，〔应劭曰：髐箭也。韦昭曰：矢镝飞则鸣。余见今军中亦有鸣镝，于近笴之处开小窍，矢飞急则凌风而鸣。镝，音嫡。髐，呼交翻。〕习勒其骑射。〔勒其所部，使习其令也。〕令曰：“鸣镝所射而不悉射者，斩之！”冒顿乃以鸣镝自射其善马，既又射其爱妻；左右或不敢射者，皆斩之。最后以鸣镝射单于善马。左右皆射之。于是冒顿知其可用；从头曼猎，以鸣镝射头曼，其左右亦皆随鸣镝而射。〔射，而亦翻。〕遂杀头曼，尽诛其后母与弟及大臣不听从者。冒顿自立为单于。
东胡闻冒顿立，乃使使谓冒顿：“欲得头曼时千里马。”冒顿问群臣，群臣皆曰：“此匈奴宝马也，勿与！”冒顿曰：“柰何与人邻国而爱一马乎！”遂与之。居顷之，东胡又使使谓冒顿：“欲得单于一阏氏。”冒顿复问左右，〔复，扶又翻。〕左右皆怒曰：“东胡无道，乃求阏氏，请击之！”冒顿曰：“柰何与人邻国爱一女子乎！”遂取所爱阏氏予东胡。〔予，读曰与，下同。〕东胡王愈益骄。东胡与匈奴中间，有弃地莫居，千余里，各居其边，为瓯脱。〔服虔曰：瓯脱，作土室以伺也；师古曰：境上候望之处，若今之伏宿处也。瓯，一侯翻。脱，土活翻。〕东胡使使谓冒顿：“此弃地，欲有之。”冒顿问群臣，群臣或曰：“此弃地，予之亦可，勿与亦可。于是冒顿大怒曰：“地者，国之本也，柰何予之！”诸言予之者，皆斩之。冒顿上马，令：“国中有后出者斩！”遂袭击东胡。东胡初轻冒顿，不为备；冒顿遂灭东胡。
既归，又西击走月氏，南并楼烦、白羊河南王，〔师古曰：楼烦、白羊二王之居在河南。〕遂侵燕、代，悉复收蒙恬所夺匈奴故地〔蒙恬夺匈奴地，见七卷秦始皇三十三年。〕与汉关故河南塞至朝那、肤施。〔班志，朝那县属安定郡，肤施县属上郡。史记正义曰：汉朝那故城，在原州百泉县西七十里。肤施县，赵置，秦因而不改，今属延州。〕是时，汉兵方与项羽相距，中国罢于兵革，〔罢，读曰疲。〕以故冒顿得自强，控弦之士三十余万，〔控弦，引弓也。控，口弄翻。〕威服诸国。
秋，匈奴围韩王信于马邑。信数使使胡，求和解。汉发兵救之；疑信数间使，有二心，〔数，所角翻。间，古苋翻。使，疏吏翻。〕使人责让信。信恐诛，九月，以马邑降匈奴。匈奴冒顿因引兵南逾句注，〔郡国志：句注，山险名，在雁门阴馆县。括地志：句注山在代州雁门县西北三十里。杜佑曰：句注山，即代州雁门县西陉岭。句，音钩，又如字，又音拘。〕攻太原，至晋阳。
⑩帝悉去秦苛仪，法为简易。〔去，羌吕翻，除也；后以义推。易，以豉翻；下同。〕群臣饮酒争功，醉，或妄呼，拔剑击柱，〔呼，火故翻。〕帝益厌之。叔孙通说上曰：〔叔孙本出姬姓，鲁叔孙氏之后。〕“夫儒者难与进取，可与守成。臣愿征鲁诸生，与臣弟子共起朝仪。”〔朝，直遥翻。〕帝曰：“得无难乎？”叔孙通曰：“五帝异乐，三王不同礼；礼者，因时世、人情为之节文者也。臣愿颇采古礼，与秦仪杂就之。”上曰：“可试为之，令易知，度吾所能行者为之！”〔易，以豉翻。度，徒洛翻。〕
于是叔孙通使，征鲁诸生三十余人。〔师古曰：通为使者而征鲁诸生。使，疏吏翻。〕鲁有两生不肯行，曰：“公所事者且十主，皆面谀以得亲贵。〔通事秦始皇、二世、陈涉、项梁、楚怀王、项羽及帝，凡七主。且，几也；言几及十主也。〕今天下初定，死者未葬，伤者未起，又欲起礼、乐。礼、乐所由起，积德百年而后可兴也。〔师古曰：言行德教百年，然后可起礼乐。〕吾不忍为公所为；公去矣，无污我！”〔污，乌故翻。〕叔孙通笑曰：“若真鄙儒也，不知时变！”〔师古曰：若，汝也。鄙，言不通。〕遂与所征三十人西，〔师古曰：西入关。〕及上左右为学者〔师古曰：左右，谓近臣也。为学，谓素有学术。〕与其弟子百余人。为绵蕞，野外习之。〔应劭曰：立竹及茅索营之，习礼仪其中也。如淳曰：谓以茅剪树地，为纂位尊卑之次也。春秋传曰：置茅蕝。师古曰：蕝，与蕞同，子悦翻。如说是。韦昭曰：引绳为绵，立表为蕞。蕞，兹会翻。贾逵曰：束茅以立表位为蕝。纂文曰：蕝，今之纂字，即悦翻，又音纂。〕月余，言于上曰：“可试观矣。”上使行礼；曰：“吾能为此。”乃令群臣习肄。〔肄，弋二翻，亦习也。〕
七年（辛丑，公元前二零零年）
冬，十月，长乐宫成，诸侯群臣皆朝贺。〔时未起未央宫，故帝御长乐宫受朝贺。及萧何既起未央前殿，自惠帝以后，皆御未央；而长乐为太后所居，谓之东朝。乐，音洛。〕先平明，〔师古曰：未平明之前。先，悉荐翻。〕谒者治礼，以次引入殿门，陈东、西乡。〔治，直之翻。乡，读曰向。〕卫官侠陛〔卫官，侍卫之官，郎中及中郎执戟侍卫者是也。侠，与挟同，挟殿陛之两旁也，或音夹。〕及罗立廷中，皆执兵，张旗帜。〔帜，昌志翻。〕于是皇帝传警，〔汉仪云：帝辇动，则左右侍帷幄者称警，是也。汉书音义：天子出称警，传声而唱，以警外也。〕辇出房；〔沈约曰：辇车，周礼王后五路之卑者也。后从容宫中，所乘非王车也。汉制：乘舆御之，或使人挽，或驾果下马，不知何代去其轮。〕引诸侯王以下至吏六百石〔汉吏六百石，铜印，墨绶，奉月七十斛。〕以次奉贺，莫不振恐肃敬。至礼毕，复置法酒。〔礼毕，谓朝礼毕也。师古曰：法酒，犹言礼爵，谓不饮之至醉。〕诸侍坐殿上，皆伏，抑首；〔师古曰：抑，屈也；谓依礼法不敢平坐而视。〕以尊卑次起上寿。觞九行，谒者言“罢酒”，御史执法举不如仪者，辄引去。〔执法，即御史也。杜佑曰：御史之名，周官有之，盖掌赞书而授法令，非今任也。战国时亦有御史，秦、赵渑池之会，各令书其事。秦、汉为纠察之任。秦以御史监郡。汉初定礼仪，“御史执法举不如仪者辄引去”是也。〕竟朝置酒，无敢讙哗失礼者。〔竟朝，言行朝礼至礼毕也。朝，直遥翻。讙，与喧同，许元翻。〕于是帝曰：“吾乃今日知为皇帝之贵也！”乃拜叔孙通为太常，〔班表：奉常，秦官，掌宗庙礼仪；景帝中六年改曰太常。此不书奉常而书太常者，使人易知。〕赐金五百斤。
初，秦有天下，悉内六国礼仪，采择其尊君、抑臣者存之，及通制礼，颇有所增损，大抵皆袭秦故，自天子称号下至佐僚及宫室、官名，少所变改。其书，后与律、令同录，藏于理官；〔师古曰：理官，即法官也。〕法家又复不传，民臣莫有言者焉。
臣光曰：礼之为物大矣！用之于身，则动静有法而百行备焉；用之于家，则内外有别而九族睦焉；〔行，下孟翻。别，彼列翻。〕用之于乡，则长幼有伦而俗化美焉；用之于国，则君臣有叙而政治成焉；〔治，直吏翻。〕用之于天下，则诸侯顺服而纪纲正焉；岂直几席之上、户庭之间得之而不乱哉！夫以高祖之明达，闻陆贾之言而称善，〔见下卷十一年。〕睹叔孙之仪而叹息；然所以不能肩〔张：“肩”上脱“比”字。〕于三代之王者，病于不学而已。当是之时，得大儒而佐之，与之以礼为天下，其功烈岂若是而止哉！惜夫，叔孙生之〔章：甲十五行本“之”下有“为”字；乙十一行本同。〕器小也！徒窃礼之糠粃，以依世、谐俗、取宠而已，〔谷皮曰糠；谷不成曰粃；粃，与秕同。〕遂使先王之礼沦没而不振，以迄于今，岂不痛甚矣哉！是以扬子讥之曰：“昔者鲁有大臣，史失其名。曰：『何如其大也！』曰：『叔孙通欲制君臣之仪，召先生于鲁，所不能致者二人。』曰：『若是，则仲尼之开迹诸侯也非邪？』曰：『仲尼开迹，将以自用也。〔宋咸曰：谓开布其于诸侯之国，犹言历聘也。〕如委而己而从人，虽有规矩、准绳，焉得而用之！』”〔焉，于虔翻。〕善乎扬子言也！夫大儒者，恶肯毁其规矩、准绳以趋一时之功哉！〔恶，音乌。趋，七喻翻。〕
②上自将击韩王信，破其军于铜鞮，〔班志，铜鞮县属上党郡。上党记：晋铜鞮，伯华所邑，去铜鞮故宫二十里；唐属潞州。宋白曰：县有铜鞮水，故名。鞮，丁奚翻。〕斩其将王喜。信亡走匈奴；白土人曼丘臣、王黄等立赵苗裔赵利为王，〔班志，白土县属上郡。括地志：白土故城，在盐州白池东北九十里；又云：近延州。余据班志：圜水出白土县西，东入河。师古曰：圜，音银，今银州银水是。则白土县在唐银州界。按“圜”字乃“圁”字之误。通典，圁水在银州儒林县东北，今谓之无定河。师古又曰：曼丘、毋丘，本一姓也，语有缓急耳。曼音万。姓谱：齐有曼丘不择。〕复收信败散兵，与信及匈奴谋攻汉。匈奴使左、右贤王将万余骑，与王黄等屯广武以南，至晋阳，〔班史：匈奴置左、右贤王，左、右谷蠡王，最为大国。班志，广武县属太原郡。史记正义：广武故城在代州雁门界句注山南。杜佑曰：代州雁门郡治雁门县；汉广武县故城在西南。宋白曰：隋改广武县为雁门，避太子讳也。〕汉兵击之，匈奴辄败走，已复屯聚，汉兵乘胜追之。会天大寒，雨雪，〔大戴记曰：盛阴之气在雨水，则凝滞而为雪。雨，于具翻。自上而下曰雨；后以义推。〕士卒堕指者什二三。〔师古曰：什人之中二三堕指。〕
上居晋阳，闻冒顿居代谷，〔史记正义曰：代谷，今妫州。余据唐妫州在幽州西北，此代谷在句注之北。后魏都平城，建为代都，盖因代谷而名也；唐属云州界。〕欲击之。使人觇匈奴，〔觇，丑廉翻，又敕艳翻，窥侦也。〕冒顿匿其壮士、肥牛马，但见老弱及羸畜。〔羸，伦为翻。畜，许救翻。〕使者十辈来，皆言匈奴可击。上复使刘敬往使匈奴，〔复，扶又翻。〕未还；汉悉兵三十二万北逐之，逾句注。刘敬还，报曰：“两国相击，此宜夸矜，见所长；〔见，贤遍翻，示也；下欲见同。〕今臣往，徒见羸瘠、老弱，此必欲见短，伏奇兵以争利。愚以为匈奴不可击也。”是时，汉兵已业行，〔凡事已为而未成曰业。〕上怒，骂刘敬曰：“齐虏以口舌得官，今乃妄言沮吾军！”〔沮，才汝翻；止也。〕械系敬广武。
  </div>
  <div class="pagination">
   <a href="资治通鉴注_page10.html">
    上一页
   </a>
   <span>
    ...
   </span>
   <a href="资治通鉴注_page6.html">
    6
   </a>
   <a href="资治通鉴注_page7.html">
    7
   </a>
   <a href="资治通鉴注_page8.html">
    8
   </a>
   <a href="资治通鉴注_page9.html">
    9
   </a>
   <a href="资治通鉴注_page10.html">
    10
   </a>
   <span class="current-page">
    11
   </span>
   <a href="资治通鉴注_page12.html">
    12
   </a>
   <a href="资治通鉴注_page13.html">
    13
   </a>
   <a href="资治通鉴注_page14.html">
    14
   </a>
   <a href="资治通鉴注_page15.html">
    15
   </a>
   <a href="资治通鉴注_page16.html">
    16
   </a>
   <span>
    ...
   </span>
   <a href="资治通鉴注_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
