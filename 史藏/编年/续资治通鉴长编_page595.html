<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 595 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 595 页/共 607 页
  </h1>
  <div class="content">
   章楶奏，乞差秦、凤并岷州第四等以下保甲应副进筑城寨。从之。初，觽议以保甲下户难于调发，外台申请数四，皆却而不从。楶以为上中等户至少，不得下户无以集事，乃从之。
　　乙巳，朝奉郎、集贤殿修撰、知润州龚原降授奉议郎，余依旧。以元佑诉理所除雪犯罪改正也。
　　己酉，青州观察使仲览卒，赠开府仪同三司，追封沂国公，谥良信。
　　壬子，泾原路经略司奏，乞将东西路蕃兵将废罢【一】，仍将蕃兵依旧各于顺便城寨隶属逐将统领，与汉兵相兼差使。从之。秦凤路依此。（此据章楶奏议增修，仍具楶元奏及获朝旨于后。元符二年三月九日，泾原路经略司奏：准元符元年六月十一日枢密院札子，臣僚札子奏：「访闻得泾原路蕃兵自来以住坐近便，分隶在逐将下所管，凡有出入，本将全藉引路、探望、伏截、捉人、使唤，易为得集，蕃兵亦无枉有縻费盘缠。昨来自团结为东、西路蕃兵将校，每有勾集，在边住坐，却来近里将下赴点差使，不下一二百里，往来甚有费用，未知出入之处已有数百里之劳，人马疲困，汉蕃皆言未便人情，与熙河路事体不同，其五州军相去不及二百里，至界首不满百里，逐州从初各置蕃兵将分，勾集百里之地，无虚劳扰。欲望圣慈详察蕃情，下经略司更切体量，具利害闻奏。臣伏睹鄜延、环庆路蕃兵最多，见分在逐将下管干，极甚安便。欲乞早降处分。」贴黄称：「臣近过秦凤沿边城寨，亦见汉蕃人言所置蕃兵将即非便利，人情未安，亦乞下本路具利害闻奏。」旨令：「泾原、秦凤路经略安抚司详上件事理，子细依公体问，相度昨所措置有无不便事理，如委是未便，今来合如何措置施行，具经久可行的确利害，结揽保明事状闻奏。」勘会本路蕃兵自来以住坐地里远近，顺便城寨分隶在逐将，每遇出入，与汉兵相参使唤，别无阙误，兼逐将又得蕃兵选委引路探事之类。昨自绍圣三年，内因锺传奏请，以熙河有专置蕃兵将，本路彭阳城驻札第六将减罢，改置东路蕃兵将，如绥宁、靖安、干兴、天圣寨系各有边面去处；水洛城驻札第十二将减罢，改置西路蕃兵将，如静边、隆德、得胜、治平寨亦系各有边面去处。每遇勾集，其缘边住坐蕃兵，却来近里将下应点差使，其间有一二百里，往来极甚劳费，委是未便。兼与熙河事宜不同，及契勘本路进筑过六城寨、七堡子，合用戍守人马，并于诸将下正兵汉弓箭手内挈拨前去。缘逐将各有所管边面地分阙人照管，本司今相度【二】，若将东、西路蕃兵将废罢，却将蕃兵人马依旧各于顺便城寨隶属逐将统领，与汉兵相兼差使，委是经久利便。今状结揽保明是实，伏乞朝廷更赐详酌，特降指挥。枢密院批状：勘会绍圣三年内降朝旨，团结泾原、秦凤东西路蕃兵将近方立法排定将分，兼亦曾行下秦凤路相度奏到：「本路东西蕃兵两将委是顺便，只合依旧。」致朝廷难议别降指挥。其本路近创置第十三将，应汉蕃兵马已令并隶本将管辖训练去讫。四月二十七日送泾原路经略安抚司照会。）
　　癸丑，诏：「诸带供御对御牌子祗应人以牌子借人，及令人代名，若本辖官以带牌子借人及借代者，各徒。被借使人减一等。」（新无。）
　　甲寅，诏辅臣今月十四日分诣宫观、寺院等处祈雨。
　　监察御史兼管殿中侍御史左肤言：「臣伏睹朝廷近以孙谔在元佑中理诉语言不顺，罢谔吏部员外郎。按谔在元丰中以监制敕库漏落条贯罢去，则是因缘职事，无甚可矜。而元佑中三有诉陈，且言：『幸遇朝廷钦恤刑狱，使衔噃饮恨者皆得以上闻。』恭惟先帝在位，明德审罚。谔指元佑为钦恤，则是先帝未尝钦恤也。由此观之，则谔讼先帝者也。其曰使衔噃饮恨者皆得以上闻，臣不知谔指何人为可恨乎？若以为元丰大臣为可恨，又缘已出先帝圣断，兼今来诉理官司奏陈改正事件，其间得有罪者，盖缘得罪先帝，非为得罪当时大臣也。由此观之，则谔不独讼先帝，而反恨先帝者也。为人臣者措意及此，万死有余，而三省议罪止令罢职，却与合入差遣，借使孙谔今系知州或监司资序，则是朝廷犹欲以讼恨先帝之人为监司郡守乎？臣虽至愚，犹知其不可，况在陛下圣孝昭明，绍修前烈，而有司视谔为可恕之人哉！」诏孙谔送吏部，与合入差遣。遂出知南剑州。（知南剑州据杨时志谔墓。二月二十三日已有诏送吏部，与合入差遣，左肤论列后，诏复如前，盖前未送吏部也。）
　　枢密院言：「鄜延路经略安抚使吕惠卿言，德靖寨西南旧金汤寨地形险固，三面各有天涧、洛河川水泉，可以修充守御城寨，与环庆路声势相接。本院近据鄜延路奏，欲进筑暖泉山通接河东神泉寨，兼河东见于乌龙川进筑，照应米脂一带道路，又相度得府州端正平可以修建堡寨，漂浪木、□庞、轻啰朗各可修筑烽台，及那第五将往彼驻札，不添置官吏兵马。」诏河东经略使孙览相度险固控扼，水泉足用，经久决可守御，即用工修筑。（四月七日筑端正平，五月六日金汤城毕工。）
　　丙辰，辽国泛使左金吾卫上将军、签书枢密院事萧德崇，副使枢密直学士、尚书礼部侍郎李俨见于紫宸，曲宴垂拱殿，其遣泛使止为夏国游说息兵及还故地也。德崇等见上遂言北朝皇帝告南朝皇帝，西夏事早与休得，即甚好。上顾张宗□，令答之曰：「西人累年犯顺，理须讨伐，何烦北朝遣使。」德崇等唯唯而退。
　　进筑定边城毕工，赐环庆路经略使胡宗回以下茶药银合有差；宗回仍复宝文阁待制。（正月十二日相度，二月二十六日进筑，四月二十一日置蕃兵将。）
　　右正言邹浩言：「臣伏见辽国人使已于今月十三日朝见，外议以为非。泛使不至中国久矣，今此叩廷，决不虚发。若非本朝自有所请，则必为羌人请命而至。此实大事，尤在审详。想庙谋已有成算【三】，足以为国家长久之利。然臣伏观祖宗以来，每有大事，虽庙谋素定，亦必谋及在廷之臣，以参用其智，盖所以致戒于未然之前，而不至贻患于已然之后。臣今欲乞依祖宗故事，廷集百官，或只侍从，示以辽意，曲加询访。其爱君虑国之心既非一日，宜必有至计远略可备采择，以为万一之助者。伏望圣慈详酌，特降指挥施行。」不从。
　　丁巳，外都水丞李伟乞于澶州之南，大河身内，开小河一道，待涨水，纾解大□口下注北京一带向着之患。从之。
　　赐鄜延路统制官韩升银合茶药有差，以应援修筑定边城故也。
　　赐吕惠卿银绢各二千匹两、对衣金带鞍辔马，以累遣将兵斩获，并招携西人数多故也。（鄜延路走马黄彦奏，刘安、李希道等出塞力战，获五千余级。诏赐吕惠卿銟谕，银绢各二千、对衣金带鞍马，并遣中人黄经臣赍赐。及犒设出塞将士，有功者，赐银曂三两，轻伤二两。布录。）
　　秦凤经略司言，有伪钤辖□名革等将带部族三百九十七人、孳畜三千以来，并伪牌印归顺。诏□名革补内殿承旨，首领李叶补右侍禁，及赐银绢有差；余令经略司量事力宣补。（正月二十一日可考。）
　　秦凤路提点刑狱、权经略司孙贲补降羌名目太高，罚铜二十斤。
　　吕惠卿言，讨荡西界鲁逊满达勒等处，胁降到王固，策称系西界衙头，服事小大王，王差往宥州统领处充走马。诏特与右侍禁，添差充太平州指使。
　　诏孙路协力应副泾原进筑。
　　枢密院言：「贺北朝生辰使副试礼部尚书蹇序辰，皇城使、秦州团练使李嗣徽于北界合得銽箱钱，不以例收受充折小绢；又见辞日于客省帐不依例茶酒，并授香药酒，添一拜，匿不以闻；并辄受移宴就馆押送使副从人銽箱马共十匹。」诏大理少卿周鼎，权殿中侍御史左肤就寺置司取索推究。
　　先是，序辰等既坐，违例受銽箱绢，各罚金八斤。又自言移宴就馆得例外马，取旨，上欲遂赐与，曾布曰：「序辰擅收銽箱绢，隐藏五六次不以实对。章惇谓罚金太轻，如此则自今奉使者人人敢擅改故事，据理自当降官或罢赐与，若罚金亦须三二十斤。臣缘序辰数见侵，进呈时不敢不就轻典，若更赐与例外马，恐三省以为不当。」上曰：「罢之。」（此段在二月二十二日乙未。）
　　已而三省、密院同进呈王诏语录，有跪受香药酒，旧例不拜，辽人言序辰已拜，诏亦拜。并序辰于客省帐茶酒，皆非旧例。即诏序辰、诏等分析，（元符元年授之为生辰使，王诏为正旦使。）序辰乃言范镗、（绍圣三年生辰使。）林邵（四年正旦使。）皆曾拜，而镗、邵及张宗□副林邵者皆云不拜。蔡卞曰须付有司，布与惇亦以为当，上许之。布又进呈序辰所修仪式册，但云跪领，无先拜之文，兼检到绍圣以后奉使臣僚申到仪式，皆云跪受跪领讫，就一拜起。序辰所修乃增以「请大使出班先一拜跪兴」十字，又于客省帐茶酒亦无例，序辰妄引祥符二年王晓例，晓乃吊丧，序辰贺生辰，固不同。又序辰上殿札子云，旧仪式已编次，如王晓等变例，亦乞编次付将命者，贵临事有所折衷。此盖序辰文过饰非。黄履曰：「此欺罔太甚，兼此数事皆未足论。序辰将命见日，辽主当有宴，移于客省帐；又当大宴，亦移就馆。辽人待序辰一切简慢礼数，而序辰乃独增拜。及宴日例外赠马，欣然受而不辞，此最辱命。及归又不具以闻，便关国信所请绢，此尤为不可。」（此段在三月十二日甲寅。）上令送御史台，章惇曰：「安惇与序辰同职事，看诉理恐不可。」上曰：「莫不妨。」布曰：「此事固不可变易，然恐有嫌，则周鼎亦可使，若更以一言事官同之，则无不尽矣。」乃降是诏。惇、布又言天久不雨，恐有德音，则制勘但为空文耳，乞不以赦降原减。上从之。
　　右正言邹浩奏：「臣伏闻蹇序辰奉命使辽，颇失使事之体，为辽人所慢，除改例受绢既已施行外，其宴于客省及饮酒辄拜等，行见行取问。臣窃以使事所系，实为朝廷重轻，故虽一言一语之间，犹必致谨而不敢忽，况有大于此者。今序辰乃宴非其所，拜不以道，曾不思故事当循，而惟辽人之命是从。辽虽无知，岂不萌轻中国之心乎？孔子曰：『使于四方，不辱君命，可谓士矣。』士且不可辱命，而序辰为尚书，反辱命如此，宜典刑之所先而不赦也。然序辰善事执政，世所共知，窃虑早晚供到文字进呈之时，执政必有多方致力为序辰之助者。万一此计得行，有所□贷，则不惟无以惩戒后人，兼恐彼中目此指为故事，永不可改，其耻不小。伏望圣慈深赐省察，出自独断，重行黜责，以慰天下公议。」
　　祁州防御、大宗正事宗粹为蔡州节度使。
　　戊午，诏礼部贡举。（八月三日曾布云云，或移见此。）
　　己未，御史中丞安惇言：「元佑初，奸臣置诉理所【四】将熙宁、元丰以来断过刑名辄行奏雪，曲陈事理，讪谤先朝，归怨君父。陛下委官考阅案牍凡千余人【五】，其元断重轻一一当罪，已具闻奏，节次得旨，改正施行。所有原看详官刘挚、孙觉、胡宗愈、傅尧俞，管勾文字叶伸、苏嘉、朱光裔、□俦、陈郛等罪迹显著，义不可容，望诏有司具逐人到所月日，审察情犯，特赐施行。」诏朝奉大夫致仕叶伸特降三官，陈郛、□俦、苏嘉、朱光裔并特勒停。（惇建议看详在元年六月二十五日。）
　　馆伴辽国泛使所言：「萧德崇等计会朝见交割礼物，称有玉带并小系腰，元无封印，馆伴蔡京等诘德崇不印封因依，德崇曰：「常礼是有司排办，金玉带珠子系腰是北朝皇帝亲系者，临行时当面付授，所以无封印。」诏札与御药院取旨回答。初，宰臣章惇以谓恐无礼，执政皆曰，彼乃欲以为勤厚也，上然之。
　　诏泾原路走马、入内供奉官利询特转一官，供备库使曹轸，左藏库使安仑，三班差使路琮各减二年磨勘，仍赐帛有差；以照管捉到西界统军嵬名阿埋、监军妹勒都逋等到阙故也。
　　枢密院创为熙、秦冒赏降官，各将副以上例追两官，部队将例追一官，余名各以所冒对行降官展年，情重者取旨。从之。（布录己未，断旨在乙酉。）
　　庚申，河东经略司言：「知府州折克行捉到西界伪钤辖令王皆保，系是先归顺人供奉官移曰□舛亲兄。其令王皆保虽系斗敌捉到，缘正当诱胁招纳之际，乞令其亲弟移曰□舛等同共保管，令王皆保只令府州羁縻住坐，存抚北界首领各图归汉【六】。」从之。（移曰□舛又见五月十三日，可并或都削去。）
　　泾原路经略司言，进筑通峡、荡羌、九羊寨、石门堡毕工。诏进筑将吏各减一年磨勘循资，及赐银帛有差。（布录云，赏功比安西稍优，而杀于平夏一等。）
　　泾原奏，西路兵马会合，并听王恩节制。
　　辛酉，以管勾剩员所萧世京【七】为吏部员外郎。宣德郎、权提举秦凤等路常平张行为户部员外郎。世京在元佑中尝上书，言先朝青苗、免役法便民，可以久行。又言中书收吏部善阙，以应门生故吏世族之求，执政之门炙手可热，公道厄塞，私恩大盛。疏奏留中不报，自是上出其疏，乃擢之。行亦元佑中疏奏，乞复行免役凡四十余章，前已擢使一路，至是又迁焉。
　　河北路转运司言：「昨据干宁军【八】申，旧有干宁倚郭一县，自商胡口决，人户流散，准朝旨废并入本军。近年人户多已归业，增及万户已上，合与兴复县。」从之。
　　壬戌，礼部言，尚药奉御判太医局孔元状，乞将神医普救方差官校正，付国子监镂板颁行。从之。（新无。）
　　辽国泛使萧德崇等致其国书云：「肇自祖宗开统，神圣贻谋，三朝通五世之欢，二国敦一家之睦，阜安万宇，垂及百年。粤维夏台，实乃藩辅，累承尚主，迭受封王。近岁以来，连表驰奏，称南兵之大举，入西界以深图，恳求救援之师，用济攻伐之难。理当依允【九】，事贵解和，盖念辽之于宋也，情重祖孙；夏之于辽也，义隆甥舅。必欲两全于保合，岂宜一失于绥存。而况于彼庆历、元丰中，曾有被闻，（案「被闻」二字未详。）皆为止退，宁谓辄违先旨，仍事远征？尔后移问稠重，谕言委细。已许令于应接，早复罢于侵争，傥蔽议以无从，虑造端而有自。则于信誓，谅系谋维。与其小不忍以穷兵，民罹困弊；曷若大为防而计国，世固和成。特戒使轺，往达诚素，向融淑律，加裕飻襟。」
　　馆伴使蔡京等申，与萧德崇等食，不就坐，出文字一卷，京等累拒之，德崇乞闻达，然后收受。诏京如文意系干夏国事，即许收接以闻。京等收札子奏称：
　　夏国差人告奏：「与南宋历年交和，忽于诸路齐发人马，大行劫掠，今则深入近里地分【一○】，及于朝廷边界相近诸要害处多修城壁，侵取不息。伏望计会南宋，却令还复所夺疆土城寨，尽废所修城壁。」奏呈，奉旨：「仰勘合再奏。」寻检勘到太康七年准南宋牒，以夏国囚废其主，差兵追取作过罪人。续准夏国告奏南朝无名起兵讨伐。寻经移文理辨，后又委十年正旦国信所计会定其与夏国往复事体，许令依旧休退兵马。又大安八年，夏国主干顺状奏，南宋再有兴兵。寻行牒报，回到公文，惟是近塞，方得驱逐，如能悔过，亦许应接。前次已指挥夏国依应施行讫。再奏呈，奉旨：「夏国元是当朝建立，两曾尚主，昨为南朝讨伐，已曾计会定前项事因；今来更不牒报，再遣兵觽侵取不已，及于当朝边界相近诸要害处创修城寨。缘是有违两朝信誓，及前来已计会定事意，仰指挥移牒闻达南国，宜准已计会定事理施行，及还复过疆土城寨，并拆废城壁。」进呈，奉旨：「夏国频于边界出没，伤杀人民，自知罪恶深重，乃隐匿作过事，妄有干告，岂当凭信，便行移牒。兼夏国本是当朝藩镇，其建立本末皆因当朝封殖，昨北朝重熙年中，亦曾加兵讨伐夏国，当朝未尝辄有移问。今来夏国侵犯边塞，边臣出兵及修建堡寨，乃其职事，于两朝信誓略无干涉。」又国主干顺状奏，自彼南宋侵约近二十年，前后告乞起兵援助。奏呈奉旨：「夏国元是当朝建立，累世称藩，并受封册，兼两曾尚主，故自重熙年中南朝差郭镇来报，称为夏国僭称崇号，起兵讨伐，后因南朝谕以建藩尚主之由，故于耶律仁先附到回书，既谕联姻，当□问罪之举。次又遣余靖赍到书，谓姻联且旧，遂停讨伐。」又太康中，又准南朝来牒，称为夏国囚辱其主，起兵征讨。当朝为是戚藩，曾经移文理辨，及因便人使计会，亦便依从休退兵马。昨于去年，夏国又遣使告奏，南宋忽于诸路齐发人马大行劫掠，深入近里地分，侵取不息。寻委所司具告奏词意，并前来已计会定事理，移牒和解，经隔多时，迁延不行报复。续准夏国再有申奏，又经牒报，方始回到公文，全未依应。至于夏国，近年实有曾侵犯南朝边界，并无前项重熙、太康年中逐起所指愆过，轻重不同，今来南朝岂可固违祖先相从和解之意及两朝信誓，并前来已计会定事理不为准行？据此依违不定，未悉端由，仍虑南朝臣下不经，为缕细闻达。兼近日夏国又特遣人使告奏：「自被南宋侵图约近二十年，于诸要害被侵筑了城寨不少，今岁以来又多修筑。夏国疆宇日更朘削，乞起兵援助。」据当朝与夏国累世联亲，理当拯救，盖以南北两朝通好年深，固存誓约，便难允其所请。今特遣使臣就去计会，候到南朝，仰具录上件委细因由，分付馆伴闻达南朝，子细详究，早为指挥，勾退兵马，及还复已侵过疆土城寨，用固祖宗信誓，不失两朝久来欢好。右请馆伴所闻达南朝。
　　（新录削去白札子，但存国书，曰：盖其意止为夏国游说息兵及还故地云。今从旧录，而此语入萧德崇等初见时。）
　　甲子，枢密院言：「河北缘边安抚司奏，窃见缘边诸州军寨城壁楼橹，以承平日久，寖以颓圮，至于备城军器亦各并不依式排垛。遂于去年内下缘边诸州、军、寨取到防城什物动使各具，见阙名件，万数浩瀚；其见在数内，亦有损坏朽烂，不堪施用之物不少。边防缓急必致阙误。欲乞委官逐一检点，各修换，并见阙名件，本司置簿拘管，立限三年修完。」从之。（新本删修云：枢密院言，河北缘边安抚司奏，缘边城壁楼橹及备城军器，承平日久颓圮，乞置籍拘管，立限三年修葺。从之。正月二十九日已降诏，当考。）
　　乙丑，诏辅臣诣天地、社稷、宗庙、宫观、寺院等处祈雨。
　　朝散郎、试太常少卿刘拯奏：「臣窃惟本朝承五季之乱，应天革命，以集大统，圣圣继治，自古未有。盛德大业，播之声诗，宜得高文大笔，揄扬润色，与清庙之颂，并传于无穷。今大乐局前后词臣所撰乐章，有辞采浅陋，有援引谬误，辞与事异而通用，有礼文所无而嗟稵之者，曷足以崇明德，传之无穷哉！夫易之坤，明臣道也，六五中而不过，顺而不亢，故曰『黄裳元吉』；六三以阴居阳，外顺而内刚，故曰『含章可贞』，皆臣之事也。而土王祀黄帝高安之曲曰：『坤舆厚载，黄裳元吉，宅中居正，含章抱质。』此非所以命黄帝也。如此类甚觽，乞别选降付有司施行。」诏令学士院取索看详，其合删改者修定以闻。
　　诏熙河兰会路经略判官、降授宣德郎锺传责授连州别驾，韶州安置。试户部侍郎陆师闵落职知蕲州，寻改怀州。（七月二日邹浩云云，可考。）前权知熙州、直龙图阁张询【一一】特责授歙州别驾，池州安置。（询罢熙州在元年八月二十七日。）前秦凤路提点刑狱故陈敦夫追元与一子官及所赐钱。熙河兰会路经略司勾当公事、宣德郎陈中夫特除名勒停，歙州编管。（布录云：将佐或除名，或勒停，或降十八官至五七官。机宜陈中夫代为王舜臣状，虚奏首级等，其它造作欺罔事状不一，除名送歙州编管。）司户参军钱升特除名勒停。秦凤路经略司管勾机宜、承议郎任鲲特勒停。熙河兰会路经略司勾当公事、宣义郎董采，承议郎李夷行【一二】，熙河路经略司管勾机宜文字、承务郎李毅，通远军通判、奉议郎李深，签书判官、承事郎胡泳各特降一官。内李毅无官可降，展四年磨勘；董采仍冲替。陕西转运司勾当公事、承议郎李宗愿，熙河路经略司勾当公事、礼宾副使王厚各特降一官。通判熙州、奉议郎潘适【一三】特降两官。侍禁王士元、沧州司理参军章綖特勒停。侍禁康厚降一官。走马承受、入内供奉官周珪特追一官勒停。前东头供奉官满志行特除名勒停，岳州编管。熙河兰会路钤辖、崇仪使、成州刺史王舜臣追十官，除名勒停，留充泾原路效用，准备使唤。熙河兰会路都监、知河州、皇城使、荣州防御使王赡追十一官，免勒停，权管勾河州及安抚司公事。熙河第五将、知通远军降庄宅副使康谓追七官，免勒停，权管勾通远军。权知岷州、皇城使、昌州刺史李澄追十四官，免勒停，权管勾岷州。熙河路都监、右骐骥副使李泽追十五官【一四】，特除名勒停，送均州编管。熙河第二副将、文思副使秦世【一五】追十八官，特除名勒停，送江州编管。熙河第一将、左骐骥使姚师闵追十二官，勒停。河州都总管领蕃兵将、皇城使刘戒追十七官，勒停，熙州编管。第三副将、庄宅使张论追十五官，勒停。熙河第五将、前崇仪使辛叔献追三官，勒停；副将、西作坊使董隐追四官。兰州都总管领蕃兵将、礼宾使李中追一官。各以秦州制勘所言白草原讨荡，妄增首级，冒受功赏，兼虚上首级与使臣亲戚。余部队将、使臣、人吏、敢勇、效用等，各等第追降、勒停、编管、决配有差。内曾有战功，并听陕西、河东路经略司留充效用，准备随军使唤。初，得旨，锺传、张询皆除名编管，传韶州，询池州。上问辅臣：「池州是江南？」蔡卞曰：「更有江西，如筠、袁州等，又远于池。」章惇曰：「臣妹年逾六十，若张询更重行遣，不敢辞，只乞池州，稍近。」上从之。已而曾布言：「直龙图阁、集贤殿修撰作边帅，未有因职事编管例，编管人每旬赴长吏厅呈身。刑不上大夫，恐不当尔，于朝廷名体未正。」上曰：「错可便与改正。」乃合与散参军安置，又皆改别驾。先是，布尝与二府言及传、询不当编管事，章惇曰：「公之言是。先文字见在门下省未出。」又令门下吏告布，欲令取回札子。布曰：「不须尔。」既奏得旨，布又语惇曰：「张询虽是公亲戚，布以素无此例，兼名体未正，且事出密院，恐天下后世以为非，故不敢避公亲嫌，开陈改正，非曲奉丞相也。」惇曰：「公莫无嫌。」布曰：「假令人有此言，布亦不恤。」（元符邸报，密院奏刑部申奏制勘所奏。勘所奏勘到锺传、王舜臣等妄冒功赏数内秦凤经略使陆师闵、锺传奏讨荡画谋事。勘会锺传统领两路大军出界，元奏斩获三千五百二十级，今勘得共实获二百九十级，外有三千三百三十级系虚冒【一六】。其陆师闵六月十四日承受朝旨：「妄冒入限一月许自陈，与免罪。」至十八日牓，秦州等所勘详，陆师闵直至十八日方行出牓，及奏状内称「寻行出牓」情罪，合取自朝廷指挥。法寺称：「许首朝旨出牓稽违，官减外，杖六十，公罪。锺传画谋功赏如是情属虚奏，系保明不实，徒二年，未赏，减二等，官减外，杖一百，私罪，合罚铜十斤，如不知情，合罚铜三斤。」勘会陆师闵见系降授朝散郎，试户部侍郎。三月九日奉圣旨：「陆师闵特落职，差知蕲州。其已差下张德温，令吏部依元到名次别与合入差遣。」奉敕：「惟赏当功，罚当罪，则臣下劝，朕持此以为励世之具，虽侍从之臣，亦不得而私焉。具官顷以才称，实膺阃寄，方洮河进讨，计谋将下，交私妄冒功赏；诏许陈首，而汝奉行不时，职当保明，而汝奏报非实。不加黜责，曷儆诞谩！聊褫职名，犹绾郡寄，往其循省，无重悔尤，可特罢侍郎，依前降授朝散郎、知蕲州。」中书省、密院关密院奏：「刑部申，秦州制勘到锺传、王舜臣等妄冒功赏案数内下项人，三省、密院同奉圣旨：『依逐项指挥。』今据吏部申逐人见今职名，合降官资：下项秦凤路随锺传出界五将，妄冒获级、重伤、杂功人；下项曾经保奏崇班曹宗道、秦贵虚供获粮前去【一七】，逢贼斗敌，重伤留在安西城，降一资。」奉敕：「曹宗道等，夫王政不忘人之功，若侥幸而妄其实，则罚亦随之。比者偏师出塞，而汝等秋毫之力无有焉，或妄列重伤，或虚冒首级，以觊赏典，各黜两秩，尚为□典。可敕。」中书省、密院关密院奏：「刑部申，秦州制勘到锺传等妄冒功赏案，三省同奉圣旨：『依逐项指挥。』今据吏部申，契勘高永年见任崇仪使，依所降指挥，合降六官，降至文思副使。关送中书省指挥。」熙河部落子将元奏斩获八十级，捉到生口一名，天使钱钤辖伤中五十七人，杂功十五人。今勘会定实获二十四级，生口一名并旧丁，余并是虚妄。内权都总领，崇仪使高永年出界回，有部落子各将人头于高崇仪，向邢玠道收着中军人畼煎要人头一级，与经勾陈先得，勾当人一级与张钤辖，三殿直三级与抚谕王拱，备一级与效用辛士虎。高崇仪指挥邢玠道，王防御得锺龙图人头要及三分，问当得力姓名人呈，高崇仪于姓名下虚凿写了人头，令邢玠道等监勒，依上件虚冒功数状申讫。六月二十三日准朝旨，限一月陈首。至七月二十八日，马皇城处唤邢玠道与我凭写首状来，为锺龙图指挥，不敢违拒，元保明人头中伤等都是诈冒。申经略司，于检上落作二十三日，其使臣等陈首，亦落作二十三日。元部六百七十四人，虚冒获级一分已上。看详马用诚、邢安道【一八】虚作效用，系不应言，官减外，笞五十。将首状落作二十三日，系诈为官文书，及虚均摊首级与亲戚，及许为首级妄求功赏，为从，按问官减外，合杖九十，合罚铜九斤。除李澄已降指挥外，马用诚降两官，冒部获一分以上，更降一官，及依随李澄虚上人头与亲戚等，更特降三官。奉敕：「依。下项皇城使马用诚可特降文思副使，崇仪使高永年可特降内殿崇班。」敕马用诚等：「战危事也，惟赏当功，罚当罪，则人忘死以犯难矣。尔提兵御边，蔑公徇私，诞冒赏级，加于无功，贬秩六等，尚为□恩。往自循省，母重获悔。」锺传先以秦凤兵出塞，获级约四千，事在绍圣四年十二月二十二日。元符元年正月十七日加集撰，三月十一日坐前后奏报异同失实，落集撰官。十六日又罢熙帅，降官监永州税。二年三月二十三日又坐白草原冒赏，散官安置韶州。不知三月十一日所谓奏报不实，即是白草原冒赏与否。考实录所书，则初责止缘进筑【一九】，非出界获级也。白草原事，实录初不见其首尾，恐即是绍圣四年十二月二十一日，实录所书出界获级约四千余。其冒赏发觉，又不知何时付狱，缘何人按举，并须检讨，作书证验，别修。陆师闵六月十四日承受朝旨可考。王正臣出塞获三千级事，在元年二月二十九日，恐即是随锺传至白草原时，实录不总会编修，但随奏到日书之，故如此不齐，要须细检别修。）
　　右正言邹浩奏：「臣伏见陕西路边臣妄冒功劳，罪状暴露，除已节次严正典刑，以惩罔上之奸外，其余转官增秩合行追治者数尚不少。访闻人怀危惧，殊不自安，边鄙之心，亦皆耸动。臣以谓武夫嗜利，乃其常情，惟赖帅臣检率以义，然后不敢肆为妄冒之事。昨缘帅不得人，自为欺诈，故其官属翕然从之，况于武夫，安有顾虑。故在法虽无可宥，而论情或有可原。今来帅臣及幕府将领并已等第施行，足以昭示惩戒，所有其余同犯之人，欲望圣慈特赐指挥，详酌本情，如可矜贷，即乞免行追治，以安边鄙之心，不惟可以安边鄙之心，亦庶几古所谓胁从罔治之意。」（浩奏不得其时，因责锺传、张询等即附之，其从违当考。）
　　丙寅，诏六曹寺监，应元佑年所更旧法，除已修定外，其见今施行尚有不便者，所属具以闻。
　　权刑部侍郎周之道等奏：「臣检会元丰旧制，诸路提刑每半年奏诸州盗贼已未获火数，委刑部案籍审覆，其未获数多，并具劾闻奏，盖责及于监司，则捕监官不待绳而自励。元佑增修上条，止以见任官赦后限满，未获盗贼火数仍用别获到人许比折外计数，则劾奏之法几为空文。窃谓提刑司按治一路，稽察盗贼为先，宜禁止于未然，或督捕于窃发，若觊幸比折以免责罚，恐非朝廷命使恤民之意。乞依元丰旧制，更不用元佑比折之法，但未获数及五分，并许本部劾奏。」从之。
　　熙河奏，遣苗履出塞扰耕。（布录丙寅二月七日奏捷。）
　　戊辰，诏翰林医官潘用中授尚药奉御，以疗邢淑妃有劳故也。
　　己巳，诏稍愆时雨，窃虑刑狱淹延枝蔓，在京委刑部郎中及御史一员，开封府界令提点诸路（案此处原本注阙文。）两州军令监司分头点检催促结绝见禁罪人。
　　诏河阳三城雄武军节度使、检校太尉、开府仪同三司莘王俣迁外第，加守司空，改武宁、镇宁军节度使。
　　朝散大夫、新知洪州蒋之翰言，伏睹诸路总管钤辖司许招置马军一指挥，昨知荆南日，少人投换，乞下诸路总管钤辖司，遇有移配到他州马军禁军，仰子细试验等状，年少壮及格，不犯徒刑，并许选补刺充本处马军。从之。
　　昭宣使、嘉州团练使、提举太清宫王中正卒。（新录辨诬曰：中正元丰中将兵败事，其罪至大，刘挚尝同章论中正及李宪、宋用臣、石得一，比之四凶，以中正为称首。而旧录所立传，称其资忠义，有大略，读经史，通古今，尤知兵，天文历数无不通，如是则为天下之才矣。旧录所载其无忌惮，大率如此，今据事实删改。）
　　泾原路奏，遣李忠杰领部落子七百骑出塞讨击。又奏四月初进筑南牟会等处。
　　庚午，御崇政殿，阅试诸军转员凡三日【二○】。
　　诏时雨稍愆，开在京宫观寺院五日。
　　朝奉郎、宝文阁待制、知宣州何正臣卒。
　　熙河奏，苗履【二一】出塞，禽戮共五百余人级，牛羊等万计。（布录庚午出塞，在二十一日。）
　　睦州司理参军谢黼试宏词，入次等。诏循一资。（此据会要及登科记增入。黼邵武人。）
　　初，唃厮啰兄扎实庸咙为河南诸部所立，与唃厮啰分地而治，不相能也。扎实庸咙死，子必鲁匝纳立，必鲁匝纳死，子溪巴温立，其舅郎结戬辅之。已而部酋鬼章渐盛，与郎结戬有隙，遂逐溪巴温，溪巴温不校，去之木波部，木波部复尊事之。阿里骨之囚杀温溪沁也，溪巴温惧祸，益西走隆博部，寄语阿里骨曰：「吾乃簄属，又尝读佛书，今已为僧矣，毋相疑。」阿里骨习知溪巴温不足忌，遂置之。羌俗尚浮屠法，阿里骨尤好营塔寺，勤于土功。瞎征代父，役民滋甚。性又暗弱，顾喜杀，其下皆怨。大酋心牟钦毡等有异志，独畏瞎征季父苏南党征雄勇类阿里骨，不敢发。乃共诬苏南党征谋叛，瞎征遽杀之，尽诛其党，惟籛罗结得脱。钦毡等益自肆。籛罗结渡河归溪巴温，日夜说溪巴温举兵逐瞎征而自立，溪巴温不听。溪巴温凡六子：曰隆赞，曰杓拶，曰锡罗萨勒，曰昌三，曰顺律坚戬，曰尼玛丹津。籛罗结因窃杓拶至溪哥城，复说大酋嘉勒摩、巴桑济等奉杓拶为主，檄远近。瞎征遣鬼章子阿苏讨之，阿苏至，则佯与嘉勒摩合，求见杓拶，而潜使人杀之。嘉勒摩怒，连廓州诸部攻阿苏。溪巴温以杓拶故，亦举兵。城中人多应溪巴温者，遂杀阿苏，而据溪哥城，南诸部多叛瞎征归溪巴温。杓拶之被杀也，籛罗结逃奔河州，见知河州洮西安抚王赡，言瞎征为钦毡等所制，其国必亡，吐蕃可乘乱取也。赡方坐白草原增级冒赏夺官，冀以功赎过，密画取吐蕃策，遣其客黄亨诣京师白宰相章惇。惇纳之，下其事熙河兰会经略使孙路计议，路尝欲取青唐，先建请于喀罗川口作桥筑城，继西贼与吐蕃相通道，朝廷犹难之，及是遂言青唐必可取，即大发府库招来羌人。（正月七日，二月七日当参照。此段实录殊不详，参取高永年陇右录，汪藻青唐录，王巩甲申杂见增入之。高永年所录比汪藻差详，或有抵牾，则存其合者。曾布尔日录六月十二日癸未可考，今附注六月末。高永年陇右录云：籛罗结来奔，见知河州王赡，以青唐之乱告，言溪巴温起，河南诸酋皆叛以应之，其相心牟钦毡等皆跋扈，欲为乱，乘此可取。赡未之从。其后河南大酋边厮波结以其觽降，并献一公等四城，四城为一公、当标、讲朱、错凿也。边厮波结，鬼章之孙。鬼章曾逐溪巴温，又其叔阿苏尝手杀杓拶，世有仇怨，闻溪巴温起，边厮波结不自安，遂来归，又言瞎征已囚废，青唐可取之状。赡以谓河湟自昔中土而久陷没，瞎征受国爵命而酋擅攻逼废之，国中扰乱，自相诛杀，义当拯之。况北有强邻谓夏国，西有吐蕃谓回鹘，及西域诸国，若为他国所并，则边患犹大。取乱侮亡，兼弱攻昧，此其时也。乃上其事，建言甚力，朝廷善其计，从之，命赡专抚其事。已而邈川诸酋求内附，是时熙河方城会州，因中分其兵，诏大帅孙路驻河州，命赡统领河州军马为先锋，总管王愍统领熙岷军马策之，以抚纳邈川诸羌，实元符三年秋七月十八日也。赵挺之崇宁边略云：窦志充宣德言，青唐、邈川用兵，即熙、河二州蕃部馈运皆困，往年自河州般草至湟州，每束计费一十二贯乃到。）
　　注　　释
　　【一】乞将东西路蕃兵将废罢「东」上原有「京」字，据宋史卷一九一兵志及下文小字注「若将东西路蕃兵将废罢」句删。
　　【二】本司今相度「今」原作「令」，据阁本改。
　　【三】想庙谋已有成算「想」原作「窃」，据阁本改。
　　【四】奸臣置诉理所「置」字原脱，据宋会要职官六七之二三及本书卷四九九元符元年六月壬寅条补。
　　【五】陛下委官考阅案牍凡千余人「千」原作「十」，据阁本及上引宋会要改。
　　【六】存抚北界首领各图归汉「存」原作「在」，据宋会要方域二一之八改。「各图」，同上书作「使图」。
　　【七】萧世京原作「萧世宗」，据阁本及宋会要食货一四之一一、六五之七一改。下同。
　　【八】干宁军「宁」原作「德」，据九域志卷二改。
　　【九】理当依允宋会要兵八之三四「依允」作「告急」。
　　【一○】今则深入近里地分「入」原作「久」，据阁本、活字本改。
　　【一一】张询「询」原作「珣」，据阁本、本条下文小字注及本书卷五○一元符元年八月壬寅条改。
　　【一二】李夷行「李」原作「季」，据阁本及宋会要职官六七之二四、二五改。
　　【一三】潘适上引宋会要作「孙适」。
　　【一四】右骐骥副使李泽追十五官宋会要职官六七之二五「十」下无「五」字。
　　【一五】秦世上引宋会要及本书卷四五四元佑六年春正月丁卯条均作「秦世章」。
　　【一六】外有三千三百三十级系虚冒按前后数字不符，上文既云「元奏斩获三千五百二十级，今勘得共实获二百九十级」，则虚冒之数应为三千二百三十级，此处「三百」当是「二百」之讹。
　　【一七】秦贵虚供获粮前去「获」，疑当作「护」。
　　【一八】邢安道上文作「邢玠道」。
　　【一九】则初责止缘进筑「止」原作「上」，据阁本、活字本改。
　　【二○】阅试诸军转员凡三日「日」原作「百」，据阁本、活字本改。
　　【二一】苗履「履」原作「复」，据阁本及本卷上文改。
续资治通鉴长编
卷五百八
卷五百八
　　起讫时间 起哲宗元符二年四月癸酉尽是月庚寅
　　卷　　名 续资治通鉴长编卷五百八
　　帝　　号 宋哲宗
　　年　　号 元符二年（己卯，1999）
　　全　　文
　　夏四月癸酉朔，泾原路经略使章楶奏：
　　先准朝旨，相度天都山一带南牟会等处进筑三城寨，臣日夜与转运司官经营措置，般运粮草、防守军器百物及筑城盨椽之类，今粗有□，已克定四月十日破土兴工，上凭陛下圣算威灵，必须就绪。缘自熙宁寨界壕西北而去凡二百里之间，环天都诸山旧日皆是贼境，今将尽为王土，成城之后，在措置得宜，防守有策，则为万世之利。臣今有管见，辄冒天威，条析申陈，庶几少有裨助圣谟。谨具列下项：
　　一，今来既展拓疆土，全据天都山一带形势地土，将来熙河更筑数堡寨，则两路道路通接。南视秦凤路疆境，已在数百里之外，秦凤郡县城寨皆为近里疆土，更无边面。况进筑以来，所费财用不赀，当议节省财用，爱惜民力，乃称陛下仁民爱物之心。臣愚窃谓惜民力省财用莫若省官，省一大吏当十百小官。况秦凤一路境土既在近里，去敌境数百里之外，秦州不置经略使亦可；或依永兴军路例，只置安抚使亦可。存废皆在圣断，非臣得以预知。废之耶，则旧隶秦凤郡县请分割隶永兴、熙河、泾原三路；存而勿废耶，则止置安抚使，一切依旧，只那减一路兵马戍边，却于天都山见筑大城处建为州军，隶泾原路，差一有才武谋虑、谙知边事、得汉蕃人情武臣，带近上兵官职名，充沿边安抚副使或都监名目，稍假以事权，如雄州知州之比，自绍圣四年四月以后新建九城寨皆隶新州，凡安集降羌，招置弓箭手，授田开垦及措置军伍贼盗皆得便宜处置外，余并听泾原路经略使节制。（绍圣四年四月后更考年月，四月甲午筑金城关，甲戌筑平夏城。）
　　一，秦凤路旧额正兵、蕃汉弓箭手、马步人乞共那拨一万三千人屯戍新建州及新建两寨，今开析如后：新建州戍守乞以七千人为额，除招置马步军人各一指挥外，余并将秦凤路旧管正兵、弓箭手更代屯戍。（弓箭手乞月支口食米三斗【一】，马支破五分料，七分草，正兵自依条支破，其洒水平、秋苇川两寨并后来新筑堡子并依此。）洒水平、秋苇川新筑两寨，每寨戍守兵乞以三千人为额，各令招置马步军各二百人，余并以秦凤旧管正兵、弓箭手更代屯戍。已上一州两寨所占肥地土不少，可以一面招置蕃汉弓箭手，使之力耕种艺，三年之后积谷必多，即可稍稍裁减戍守东兵。
　　一，体问得新筑州城寨栅于侧近处须合筑蕃城限隔蕃汉，及新建州城两寨恐有增建堡栅处【二】，乞候进筑了日，下经略司等处相度接续修筑。
　　一，今来进筑天都、南牟会，如朝廷欲为州，差知州，即乞比附兰州，每年合破公使探蕃等钱五万贯文，减半支给。
　　一，检会已奏乞罢蕃兵将，欲乞就新建州置第十三将，兼管干蕃部公事。内正将在南牟会驻札，副将在洒水平驻札，将副并管认新建州城及两寨地分。
　　一，南牟会若为州，其合置通判职官曹官合听朝廷指挥外，余乞依平夏城例，差都监、监押共四员，巡检四员。
　　一，洒水平、秋苇川每寨乞差寨主一员，都监、监押共四员，巡检三员，两寨共置主簿一员。已上除知州、通判外，其寨主、都监、监押、巡检、主簿，欲乞依平夏城、灵平寨例，许本司奏举。缘新建州及两寨深在贼境，全藉逐官竭力同心防守捍御，仍乞许臣不以诸般拘碍，踏逐奏举，今来一次，及依平夏城、灵平寨例，每二年为一任，除依本路极边城寨官巡检合得酬銟外，每员更特转一官，内将官升路分都监，副将升正将，（如元系正将差遣，亦依正将例。）两寨主升副将。其知州、通判酬銟，即乞从朝廷相度指挥。
　　贴黄：「议者欲迁秦凤路经略使出外置司，臣之愚见，以谓不惟费用钱物浩瀚，无益于事，不免却将今来新筑城寨分隶熙河、秦凤、泾原，其三路帅臣未必能详知始末，兼差发兵马戍守更代，将来必须互有所见，拘执扳援体例，紊烦朝廷裁决，亦恐未必能知蕃汉之情况。降附羌觽渐多，正在镇抚牢笼。臣犬马之齿已高，事成便欲上烦圣听，求归田里，若嘿嘿不言，洁一身而去，则上负陛下造物至恩，是以不避僭越之罪，辄有奏请，取裁于朝廷，伏望圣慈深赐省察。」（楶奏以三月二十三日上，据布录，四月十二日进呈，诏留埙，至十七日乃降指挥。）
　　甲戌，三省、枢密院同进呈，诏留埙。（十七日始降指挥，二十四日楶又具奏。曾布尔日录：甲戌二日，泾原奏进筑天都讫，以南牟会为州，置沿边安抚使，隶泾原，罢秦州经略使，徙秦兵番戍于外等事。诏留埙，六月十五日云云。）
　　楶寻又奏：
  </div>
  <div class="pagination">
   <a href="续资治通鉴长编_page594.html">
    上一页
   </a>
   <span>
    ...
   </span>
   <a href="续资治通鉴长编_page590.html">
    590
   </a>
   <a href="续资治通鉴长编_page591.html">
    591
   </a>
   <a href="续资治通鉴长编_page592.html">
    592
   </a>
   <a href="续资治通鉴长编_page593.html">
    593
   </a>
   <a href="续资治通鉴长编_page594.html">
    594
   </a>
   <span class="current-page">
    595
   </span>
   <a href="续资治通鉴长编_page596.html">
    596
   </a>
   <a href="续资治通鉴长编_page597.html">
    597
   </a>
   <a href="续资治通鉴长编_page598.html">
    598
   </a>
   <a href="续资治通鉴长编_page599.html">
    599
   </a>
   <a href="续资治通鉴长编_page600.html">
    600
   </a>
   <span>
    ...
   </span>
   <a href="续资治通鉴长编_page596.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
