<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 554 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 554 页/共 607 页
  </h1>
  <div class="content">
   吕大防言：「昨得御前札子，以苏轼撰上清储祥宫碑颁示，修宫费用皆出自禁中。此事近臣虽或知之，而外廷鲜有知者，因此令中外具知甚便。」太皇太后宣谕曰：「上清储祥宫本先帝所建，意为皇嗣，今来正欲成其愿。凡百费用皆本殿收拾钱物应副，无分毫侵损国用。比来亦有一二言者，盖不知也。」
　　御史中丞赵君锡言：「臣伏见近日台谏官论列断赵仁恕罪名不当，及赵彦若诋诬监司等事。臣取到仁恕按卷看详，委有勘鞫未尽事理。昨所降朝旨，虽是朝廷矜恤干系人等，不欲暑月追逮，然阔略仁恕重罪，处以轻典，公议不平，兼未经辨理，须他日翻覆自诉。而彦若不能教子，失为父之道，公肆诋诬，上欺君父，无近臣之体，置而不问，实累圣治。欲望出于睿断，早赐施行。」（六月二十二日，君锡奏此。）
　　监察御史安鼎言：「臣近三上封章弹奏赵彦若罪犯。臣之愚诚，以谓天下之恶无甚于欺诈，施之乡党、朋侪，犹有刑辟之禁，况罔惑朝廷，摇撼大狱，挠天子之威柄，欲使良善受害，奸恶侥幸者乎？此风寖长，则人不得安居，法不常行，凡人主之所凭恃者，不为重且固也。今按彦若之罪，具有此情，臣前后论列，其诚至恳到矣，其言至明切矣，而天听高远，终未听纳。臣反复思索，未识其由，岂谓臣卑微不足信耶？不然，陛下左右有为彦若之党者，挟私好，曲为游辞，以蔽惑明圣也。审如臣言不足信，则乞出臣前后章疏，宣示朝堂，以稽合觽论。审彦若在朝有党，则是朋比之渐，臣下预威福之迹已着，尤宜谨察而深防之也。况彦若心性阴很，精神滞闇，徒有记诵之学，而不识义理，真所谓书簏及画地饼尔，故施于行事无闻焉。及至任情冒法，则与市井小民无异，此何足以烦朝廷排觽论、沮公议而宥之邪？臣伏乞陛下奋然独断，早以彦若付吏书罪，重赐黜责，以警天下之轻妄也。」（六月十三日。）
　　监察御史虞策言：「臣近曾三次具状弹奏翰林学士赵彦若为其子仁恕在官酷虐赃污事发，辄缘饰巧言，欺罔朝廷，指论监司不实等事，乞特行黜责，至今未奉俞旨。臣伏以风宪之职，是谓耳目。耳则司闻，目则司见，苟不闻其详，不见其实，则虽一言诚不可妄加于人。既闻其详，又见其实，言虽再三，不敢有所避也。今彦若诬罔之罪，表里悉露，是以皦然，公义弗与，无所逃刑，有言责者其可乎？且田里小人，不可责以行谊者也，纷然讼争于令长之庭，言苟不实，刑必随之。彦若朝廷近臣，乃敢无所愧耻，凭弄权势，肆为欺诞，上书天子，快私忿怒，诬罔不实，轻犯典刑，此与田里小民所为何以异？朝廷独置而不问，中外疑惑，不知厥繇。若谓彦若以其子之故，而上书为可恕邪？则是凡有子犯法者，父皆可得而欺君也。若谓彦若止是虑锺浚挟情韑拾，为王安礼报怨为可恕邪？则是凡奸言巧辞，诬下罔上以挠法者，其人皆可得而无罪也。臣谨按彦若之为人，外示淳厚，中实狡诈。何则？方其子初系狱，则上书讼监司挟情韑拾，为人报怨。此其意不惟以奸言巧辞营惑朝听，其实以形势敢争无惮示人，阴欲撼摇之，此彦若之狡计也。及其子已除名，彦若自知罪不可逃，则又上书并为自讼，以幸朝廷怜其知过而或恕之，此彦若之狡计也。反复颠错如此，天下观听其可欺邪！纵朝廷置而不问，尚使危冠大廷，接武多士，入直玉堂，侍经上前，一切如故，彦若独何面目哉？论思清切之地，师儒之臣而其人物如此，臣恐取笑四方，玷辱圣朝。伏望陛下早赐指挥，检会台官前后封章，发震曜之断【一三】，正欺罔之诛，重行黜责，以惩奸幸，以正赏罚，以肃纪纲。臣不胜惓惓之至。」（六月二十五日策奏此。）
　　殿中侍御史杨畏言：「臣访闻近者知颍昌府阳翟县赵仁恕犯法，本路提点刑狱锺浚发其事，仁恕之父翰林学士彦若论浚不公，以谓浚为前政政王安礼报怨，乞移邻路取勘。及差宿州符离知县孟易勘到仁恕情罪，录问孟正民疏驳易作勘情节，与元勘不同。朝廷重于移狱，更不重勘，止依大理寺约定刑名，仁恕追两官，除名勒停，彦若放罪者。臣近到台访问，谏官御史累具论列，窃谓朝廷必有施行，今涉日稍久，未闻睿断。勘会仁恕宰执之亲，近臣之子，受赃杀人，敢行不忌，铁枷、石匣、木驴、食□蒸饼、擦皮取血之类，近世酷吏所不敢为，前后强雇部民女使不少，又有因缘自缢之人，及不觉察妻阿庞买物亏价，一切违法罪犯品目不可胜数。大理寺止约赦前供己雇人搬家属钱五贯八百五十五文足重罪外，其大约职田筵会供己生日支散之类，正入己赃约计三十贯有零，未尝并计。朝廷止依大理寺约法，追仁恕两官，除名勒停。议者虽识朝廷仁义，以大暑重于移狱，而窃谓所以治仁恕者犹未当罪。盖以圣朝平时爱民之意，有一情理贪暴如仁恕之罪，必须特旨施行。今仁恕罪大恶极如此，而朝廷止令取重罪约法，有司乃观望灭裂，遂止取此一项，余皆以为罪轻，或情节未圆，一切略而不问，朝廷从而行之，臣实未知所谓也。且朝廷务出□恩，而囚辞未服，时移事久，证左不备，仁恕出而自陈，则是适足为仁恕启异时欺诞之路。臣初传闻彦若自诉之语，谓其父子天性之爱，亦足可悯。又考仁恕残虐贪暴，付吏按治又皆有实，而彦若不能引义自克，肆情罔上，然后以为治仁恕之罪不可以不尽，而所以罪彦若亦不可以已也。窃虑朝廷重于冒暑移狱，害及平人，勘敕已下，赵仁恕恐已归在京师。欲乞勾赴御史台，据案引问仁恕。若服，则据罪论刑；如或不服，审有可疑，即乞朝廷别差朝臣一名诣颍昌府推治。要之必使仁恕服罪，不使他日可以幸免而后已。其彦若素寡识虑，自干典刑，犹居从官，出入劝讲，甚非所以塞公议。伏乞先赐罢黜，以戒有位。」贴黄：「勘会二罪以上俱发，以重者论，惟犯赃法当并计。今仁恕自盗搬家属钱外，自有正入己赃不少，一皆不治，则残忍赃吏何幸？而朝廷恕之何深？伏望圣慈特赐睿照。」（六月二十五日，畏奏此。）
　　侍御史贾易言：「臣闻公义胜则天下治，公义废则天下乱。非独人事，实天道也。窃惟仁圣之君垂拱于上，忠良之臣丞弼于下，至诚求治，恻怛爱民之意，虽格于天地，交于鬼神可也。奈何蔽于小不忍之言，而乱天下之法？正使罚不惩恶，而人皆轻犯，夫岂治天下之道乎？以赵仁恕之贪虐残贼，彦若之诞谩欺罔，台谏论列，罪恶着明，终缘私恩，尚抑公议，人神共愤，物论沸腾。臣请究陈其事，觊回天听，特正典刑。按仁恕阘冗下流，而敢慢侮国威，肆为不法，蔑绝人理，贼杀无辜，则以平人巩辛勘作贼徒，令座木食□蒸饼，仍加吊絣，惨毒备至，死而复生，终致脊骨曲跌，脚纽筋急，永为残疾；又暗加杖数，决杀王宗、郭德；每遇决遣罪人，更用瓦片擦其疮，出血数升而后已。残酷之状，不可胜计，闻者为之痛心疾首。其攘窃赃污，则侵盗赃赐、赏罚铜诸色官钱，凡数百贯，事发之后，令其妻、男烧毁草历。又强取民家女使数十人；贱买红罗数十匹，却将贵价出卖；强勒等第人户出钱二百余贯，买书箱收在后厅；用赃罚银打大酒升行用，致大量过官酒，计亏官钱二千余贯。自余公取自盗之赃，莫知其数。监司略按，发本州岛结证，所招情罪十未二三。其父彦若明知所犯罪在极典，不自引咎，乃复侥幸苟免，顿忘君父之尊，有不欺之大义，而巧饰诈辞，诬奏提刑锺浚，以为非理韑拾。仁恕盖其不肖之心有所凭借，故无忌惮如此。亦既差官别勘，使干连数百人，横道追扰，禁系经年，愁叹嗟呼，颇伤和气，实彦若为之。臣尝论其不可赦之恶，乞行推鞫，究其实犯，然后议罪定刑，以示天下大公无私之政。如闻仁恕止令陈州编管，乃更便于仁恕，曾何损哉？彦若依前放罪，事出无名，中外喧传，益叹不平之甚也。且如仁恕所犯，非死不足以谢无辜被害之人，设以圣朝□恩贷其残喘，犹当配流岭表，以戒不法小人。彦若则黜于散地，使自省循，庶乎上下肃然，莫敢不情以事君父。是谓罚当罪，则奸邪止，亦所以信于天下也，臣独不知陛下何疑而不行？意者必有挟奸言为彦若之地者，独以为一眚，谓不足揜其所长。如臣考于士论，则谓彦若腐儒，素无他长，徒以区区记诵之学冒切清显，用过其实，曾何小补？顾有违经贼义，罔上不忠之大恶，尚可忍哉？是乃底里皆露，洞见肺肝，复何忠信仁义之有？又况刑赏之设，在乎劝沮善恶，帝王所以治天下之法，故虽长孙无忌勋戚兼重，而不使阿容挠法。矧如彦若，硁硁鄙夫，顾可屈挠治朝之正典，而累陛下无私之德乎？伏望圣慈深鉴古今治乱之原，谨守祖宗太平之法，赫然独断，以畅公议。」贴黄：「彦若阘谬乖剌如此，亏损圣朝宠任之明已甚，加有欺天犯义之大恶，虽覆载并容，未行显戮，庸可久污论思清切之地乎？使彦若血气心知不异于人，顾何施面目入侍帷幄，出入禁涂？又况口谈先王仁义之言，而躬行市井谖诈之行，诚恐鬼神亦得而诛之也。今若黜于散地，聊示薄责，是乃睿慈保全之也。」又贴黄：「仁恕所犯极典，今既灭裂不加考究，必开异日辨诉，以为冤抑。又推勘官孟易观望事势，出入人罪，公然市狱为奸，亦宜显罚。然则再行推鞫之请，未可废也。如或以为干连人觽，追呼骚扰，则明降指挥所差官，除阳翟县人吏与仁恕同情作过，及后来传道狱情、改变事节之人外，其余百姓等更不得勾追。如合取问照证，只令就州县供状，封送勘院施行。」（六年六月二十六日。）
　　是日，诏翰林学士兼侍读赵彦若罢兼侍读，用台谏官之言也。（十六日，乞辞不允。十月四日、十二日，降黜。实录云：「诏翰林学士赵彦若罢兼侍读，以言者论彦若蔽子之恶，诬人罔上，故有是命。」今悉取言者，依月附见于前。刘挚日记载彦若罢侍读事尤详，今附注此。挚云：「产若有长子仁恕为许之阳翟令，贪虐不法有状，提刑钟浚按发之，势甚暴。彦若上书言：『臣往为谏官，尝劾王安礼，浚实安礼党，恐挟此报怨，狱有不平，愿移狱改推。』内批：『依奏。』遂于邻路淮南差官，止于许州制勘。狱成，录问官驳以为失重罪法，当再勘。自去年十月始制狱，于是已半年余矣。知许州韩维奏曰：『此狱连逮三百数十人，今前勘可断者已决四十二人，余人尚多。方此盛暑，若依朝旨移于亳州置狱，即地远冒暑，淹系可矜。仁恕之妻子已病危笃，士人家尚尔，细民可知。愿止就本州岛别推。』吕大防与二三公议曰：『仁恕案内自盗赃，无所驳，止可约此重断足矣。』召法寺、刑部约法于都省，时六月三日也。明日，将上仁恕赃，至追两官，除名勒停，更不再勘。敕下，言者交章：或谓仁恕断轻，失其大罪；或谓前勘未经伏辨，异时可诉，须当再推；或谓如不欲再兴狱，而押仁恕赴台，取一审状。其意大抵以挚与彦若婚姻家，事在嫌疑，故力论不已。又皆通诋彦若为前不合妄乞移狱，是上书不实，又云谓浚报仇是诬告，乞重行责。挚闻诸公于上前说彦若以从官诚不宜辄上言，子有罪，听官司治之可也。然彦若父子之情迫切，而言止乞移推尔，谓为不实、诬告，非也。言者既不止，遂增仁恕以陈州编管。彦若三不允【一四】，而请宫观不已，至是乃有此命。言者惟贾易、杨畏、安鼎，皆言仁恕恃亲党作过，意谓挚也。此事挚首曾面奏，以亲嫌恐招言者指，且文字不敢与闻，故终始不知其议，每奏及此，先下殿。」七月四日并十二日，挚又云，各附注本月日。）
　　刑部侍郎韩宗道为户部侍郎，礼部侍郎彭汝砺为刑部侍郎。
　　刘挚自□，宗道尝为挚言：「汝砺之父为饶之州吏，昔范希文守饶也，汝砺父引其长子愿系名，时年十五六，汝砺兄也。视其眉目秀，因曰：『何不令学吏？』曰：『贫甚。本白屋，修学非分也。』希文强之，置于庠，仍给钱米资之，年岁间颇有进。时汝砺方童丱，日持饭以饷其兄，每留之，教以书，遂就学，至于成。汝砺既登科，过许，时希文之子纯礼签州事，汝砺辄诣致敬，□恩地。纯礼莫喻其故，而汝砺自道如此，以为家本不学，由先公之教，遂易其业，不惟知学，今乃成就门户，与士大夫齿，此恩为不报。范氏贤汝砺，谓他人状元登科，岂复肯道他人所不知，觽人所耻言之事，以谢人哉！」挚曰：「汝砺诚可贵也。」宗道因谓挚曰：「公知汝砺，何不还其旧物？」挚可之。汝砺本乞兵部以避梁焘，而兵部王汾苦足疾，惮礼部之多祠事，故不可对易。会户部范纯粹除延安，宗道时以刑部权户部，遂正除之，而以汝砺补刑部。礼部不置贰，自无所阙，闻汝砺亦不薄刑部。如此则诸曹粗定，以次延颈而望者又少息也。
　　三省、枢密院奏：「温溪心献马与文彦博。旧例：送经略使，官答赐，马纳官。今取旨。」太皇太后令以马赐彦博，王岩叟曰：「陛下若降一诏书赐之，亦朝廷美事。」初，吕大防、刘挚与同列议送马事于崇政殿，欲只用帅臣例。韩宗彦曰：「方疑面生。」同列皆无言。既呼班，岩叟谓：「宜赐彦博以诏。」苏辙、苏颂难之。傅尧俞曰：「朝廷赐马亦常事，有何不得赐？」岩叟曰：「可讽二相。」及延和庭下【一五】，始讽达。然上意开端已晓，便有赐意。既而枢密欲具本末札与彦博知，又令范育一面牵送。岩叟曰：「札子太轻，须降诏。」遂添入「令学士院降诏」六字，再奏知，仍先呈，三省乃下。
　　是月，赵彦若为子仁恕待罪、放罪；苏辙避兄请外不许；文彦博辞子及进职，许之。刘挚谓三事皆当降诏，乃皆不用，朝廷典章废矣。（此据挚十二日所记。挚为右相，乃有此言，不知谁当任此责者，姑存之月末，更埙考。）
　　注　　释
　　【一】故臣所请修寨之利「修」原作「条」，「利」原作「例」，据阁本改。
　　【二】固非在此数十里之地「地」原作「城」，据阁本改。
　　【三】石州原作「石门」，据栾城后集卷一三颍滨遗老传、宋史卷八六地理志石州条改。
　　【四】朝廷又要于两寨界首相望「两」原作「西」，据上引栾城后集及皇朝编年纲目备要卷二三改。
　　【五】持不用兵之说虽美然事有须用兵者「美然」二字原倒，据上引栾城后集乙正。
　　【六】夏人能复引大兵来争此否「能」字原脱，据同上书补。
　　【七】王岩叟系年录「录」字原脱，据上文补。
　　【八】且如今日报贺坤成人使延安过界「人」原作「入」，据阁本改。
　　【九】所以今自至「今」原作「令」，据本书本卷甲寅条改。
　　【一○】季终榷货务提刑司各依条具帐「终」原作「宗」，据阁本改。
　　【一一】知潞州苗授为右卫上将军「右」，阁本作「左」。
　　【一二】及失入死罪「死」原作「私」，据阁本改。
　　【一三】发震曜之断「曜」原作「耀」，据阁本改。
　　【一四】彦若三不允据文义，「三」字下疑脱「辞」字。
　　【一五】及延和庭下「庭」字原脱，据阁本补。
续资治通鉴长编
卷四百六十一
卷四百六十一
　　起讫时间 起哲宗元佑六年七月己未尽是月己巳
　　卷　　名 续资治通鉴长编卷四百六十一
　　帝　　号 宋哲宗
　　年　　号 元佑六年（辛未，1091）
　　全　　文
　　秋七月己未，熙河兰岷路经□使范育言：「阿里骨蕃字称，鬼章年老，若在者，乞遣回；已死，即付骸骨。」诏以阿里骨恭顺朝廷，结□龊代父管勾部族宁静，特从所请。令西京焚鬼章尸，收骸骨，付进奉人。其鞍马分物等并给还，仍令育谕之。
　　侍御史贾易言：
　　臣窃以天下大势可畏者有五，而旱干水溢、日星谪见，无所与焉：一曰上下相蒙，而毁誉不以其真；二曰政事苟且，而官人不任其责；三曰经费不充，而生财不得其道；四曰人才废阙，而教养不以其方；五曰刑赏失中，而人心不知所向。夫毁誉不以其真，则主听惑，主听惑，则邪正无别，君子之道日消，小人之党日进，政化陵迟，此乱之所由生也。言上下相蒙，则是人主聪明壅蔽，下情不上达之谓也，可不畏乎！夫官人不任其责，则万事隳废，彝伦攸斁，恶吏市奸而自得，良民受弊而无告，愁叹不平之气充溢乎宇内，以干阴阳之和，灾害所从而起也。言政事苟且，则是无复有治道，而奸吏蠹贼靡所不至也，可不畏乎！夫生财不得其道，则公私困敝，衣食之源日蹙。用之于无事之时，且有患矣，不幸仓卒多事，则必狼狈穷迫，而祸败至矣。言经费不充，则是一切用度皆匮乏，而敛散屈伸，无及时预备之计，人情易摇，则根本有微弱之虞也，可不畏乎！夫教养不以其方，则士气寖弱，士气寖弱，则节义凋丧，偷合苟容之俗滋长，背下忘君之风益甚，将谁与立太平之基，而宁王国者哉？言人才废阙，则是士君子无贤智可用之实，而愚不肖充位于朝，天下所从而否也，可不畏乎！夫人心不知所向，则以非为是，以黑为白，更相贼害，爵之以高位而不加贵，僇之以显罚而不加惧，人君之刑势无以鼓动四方，徼利苟免之奸，冒货犯义之俗，何所不有？言刑罚失中，则是人无所措手足，奸宄由是而莫禁，可不畏乎！
　　臣独恨二圣焦劳念治，而天下之势乃如此之敝，任事者不以为忧，是犹寝于积薪之上，火未及燃，而以是为安也。然则兴废补弊，持危扶衰，岂无策乎？欲知毁誉真伪之情，则莫若明四目，达四聪，使下无壅蔽之患，谠言直论日至乎前，而谗说殄行无以遁其情，则贤佞邪正皦如白日，中心湛然如止水，如定鉴，孰敢欺蔽以售其伪耶？书曰「知人则哲，能官人」，「能哲而惠，何忧乎驩兜？何迁乎有苗？何畏乎巧言令色孔壬」？此之谓也。
　　欲官人皆任其责而政事修明，则莫若询事考言，循名责实。故四郊不治，则责郡邑之臣，以其无敦本务农之效。五品不逊，则责师帅之官，以其无承流宣化之绩。夷狄畔援，则责之边帅。狱讼烦苛，则责之士师。盗贼多有，则责之警尉。髃司百官因任而原省之，黜幽而陟明，着以一定之制，则贤能者乐运其才，而疲懦不肖者不敢贪位而尸禄。诗曰：「无竞惟人，四方其训之」，「不显惟德，百辟其刑之」，此之谓也。
　　欲生财不逆其道，则莫若敦本业，抑末作，崇俭约，废奢僭，使四方之民各守其业，不见异物而迁。讲明先王制国用量入为出之法，行之天下，将使公私富足，而九年之食不匮。大学曰「生财有大道，生之者觽，食之者寡，为之者疾，用之者舒，则财恒足矣」，此之谓也。
　　欲教养人才必以其方，则莫若辟四门，以广详延之路；縻好爵，以厉廉逊之节。明诏公卿大臣，使各举其所知，召对延问，以观其能否。善者随宜而用之，不善者一切报罢。然后岩穴无幽隐之贤，朝廷多誉髦之彦矣。书曰「九德咸事，俊乂在官，百僚师师，百工惟时，抚于五辰，庶绩其凝」，此之谓也。
　　欲人心皆知向正，则莫若赏以劝善，刑以惩恶，不以亲簄贵贱为之重轻，与天下为画一。故为善于家者，蒙赏于朝；为不善于幽闇者，被罚于显明。所以风动四方，而信于天下也。如此，故民志一定，而放辟邪侈之行不作。书曰「德明惟明，德威惟畏」，此之谓也。
　　举是数者，一切以至诚恻怛，力行而无倦，则太平极治之功，何为而不成，何求而不获哉？（此疏附见，要可削。）
　　辛酉，故知南州向从元弟从政为银青光禄大夫、检校国子祭酒、兼监察御史、武骑尉、知南州。
　　诏翰林学士赵彦若为宝文阁学士、提举万寿观。彦若累请避言者，故有是命。（刘挚谓：「彦若四奏乞外祠，今得在京，疑其未敢安也。是日，内降五章，其间安鼎、杨畏皆言彦若，贾易乃别论常事。前日，易与鼎对后章不即下，人藉藉谓彦若，因及挚。今日方降出，则无所及。」挚又谓：「彦若笃学，有纯德，若不能言，而中甚刚。然暗世故，一切不治人事，与人少意，长厚君子人也。救仁恕事，虽出于一时迫切妄作，要是父子之爱，难深责之。而言者急攻不释，独以挚故耳。作责词者，极口诋之，殊非正言，无一人辨之者。六月二十八日，彦若先罢侍读，今又罢学士。」刘挚云云，已附注六月二十八日。挚七月四日所记仍附注此。草责词者，当考姓名。十二日，彦若又降密直。）
　　诏薛向元丰三年明堂奏荐恩泽，依见任执政官。先是，吏部言向昨以罪罢同知枢密院、知随州【一】亡殁，被旨依正议大夫例。而其子绍彭有请，故有是诏。
　　壬戌，工部言：「监司及当职官员、吏人，并州县在任官员或吏人、公人，各不得承买官估卖之物及请佃承买官田宅【二】，违者徒二年。即本州岛县吏人、公人，非当职及管而请佃承买官田宅者，各杖一百。吏人、公人仍许人告，估田宅物价三分中给一分充赏。其请佃及买而未得者，各减三等。」从之。（新无。）
　　癸亥，三省言：「张方平元系宣徽南院使、检校太傅、太子少师致仕。元丰官制行，罢宣徽使，元佑三年复置仪品，恩数如旧。」诏太子太保致仕张方平依前太子太保，充宣徽南院使致仕。（苏轼志方平墓云：「拜太子少师，以宣徽使致仕。官制行，罢宣徽使，独命方平领使如旧。今上即位，执政辄罢方平使，以太子太保致仕。」当考辄罢缘由。是月八日韩川云云，闰八月十六日辞免。）
　　熙河兰岷路经□安抚使范育言：「心牟温鸡等四人昨同鬼章捕获，巴朗古卓斡病死，有心牟温鸡二人见留熙州。今阿里骨既通和恭顺，欲遣还，以示恩信。」从之，仍令育谕送还之意。
　　翰林学士承旨、兼侍读苏轼言：「臣闻朝廷以安静为福，人臣以和睦为忠。若喜怒爱憎，互相攻击，其初为朋党之患，而其末乃治乱之机，甚可惧也。臣自被命入觐，屡以血恳，频干一郡，非独顾衰命为保全之计，实深为朝廷求安静之理，而事有难尽言者。臣与贾易本无嫌怨，只因臣素病程颐之奸，形于言色，此臣刚褊之罪也。而贾易，颐之死党，专欲与颐报怨，因颐教诱孔文仲，令以其私意论事，为文仲所奏。颐既得罪，易亦坐去。而易乃于谢表中诬臣弟辙漏泄密命，缘此再贬知广德军，故怨臣兄弟最深。臣多难早衰，无心进取，岂复有意记忆小怨，而易志在必报，未尝一日忘臣。其后召为台官，又论臣不合刺配杭州凶人颜章等。以此见易于臣，不报不已。今既擢贰风宪，付以雄权，升沉进退，在其口吻，臣之绵劣，岂劳排击。观其意趣，不久必须言臣并及弟辙。辙既备位执政，进退之间，事关国体，则易必须扇结党与，再三论奏，烦□圣听。朝廷无由安静，皆臣愚昧，不早回避所致。若不早赐施行，使臣终不免被人言而去，则臣虽自顾无罪，中无所愧，而于二圣眷待奖与之意【三】，则似不终。窃惟天地父母之爱，亦必悔之。伏乞检会前奏，速除一郡，此疏即乞留中，庶以保全臣子。」贴黄称：「臣前在南京所奏乞留中一状，亦乞更赐详览施行。」又贴黄称：「臣从来进用不缘他人，中外明知独受圣眷，乞赐保全，令得以理进退。若不早与一郡，使臣不免被人言而出，天下必谓臣因蒙圣知，故遭破坏，所损不细矣。」
　　又贴黄称：「臣未请杭州以前，言官数人造作谤议，皆言屡有章疏言臣，二圣曲庇，不肯降出。臣寻有状乞赐施行，遂蒙付外。考其所言皆是罗织，以无为有，只如经筵进朱云故事，云是离间大臣之类，中外传笑，以谓圣世乃有此风。今臣若更少留，必须韑拾似此等事，虽圣明洞照有无，而党与既觽，执奏不已，则朝廷终难违其意，纵未责降，亦须出臣。势必如此，何如今日因臣亲嫌之请，便与一郡，以全二圣始终之恩。若圣慈于臣眷眷不已，不行其言，则又须腾谤以为二圣私臣，曲行庇盖。臣既未能补报万一，而使浮议上及圣明，死有余罪矣。伏乞痛赐悯察，早降一郡。」
　　甲子，户部奏：「立役人差出五百里外借食钱法，违戾者令提刑司检察。」从之。（旧录特详，今从新录。）
　　乙丑，宰臣吕大防等言：「纳后仪注，昨两制、礼官集议，各言所见，皆有典据，今日恐难尽行。臣等寻已参酌修定进入。」太皇太后曰：「前议已曾省览，其间有可行者，有不可行者，盖取其便于近事，不必拘泥古昔也。」大防等曰：「诚如圣谕，欲望明示可否。然长秋久未建立，中外极不遑安，不审内中已有定议否？外间以为在京臣僚之家皆蒙取索家状，惟高、向二族独未取索，觽议深以为郁。」太皇太后曰：「采择近十余家，犹未有契合者，高家不闻有人，向家亦曾取索，尚未供到。然此非小事，固难轻议。」大防等曰：「太皇太后深自损抑，圣虑高远，固非臣等所能拟议。然为国家计，则自当付之公议。况自古选后多出勋戚之门，汉之阴、邓是也，而当时亦不以为嫌。望早降圣旨下二家依例供进。」太皇太后曰：「若是神宗皇帝时，则无所不可。今若自诏外家，诚亦非便。」大防等曰：「今礼物悉备，惟太皇太后脱□小嫌，特留圣旨，使大婚早定，下慰四海之望。」太皇太后曰：「待更相度。」大防等曰：「臣等不胜愿幸。」（八月二日，宣谕二族无可者。）
　　宝文阁待制、知应天府曾肇、起居郎孙升，并为中书舍人。翌日，刘挚谓王岩叟曰：「肇除命几阁住。若值韩元伯【四】必封还，赖值孙君孚。」元伯，川字；君孚，升字也。岩叟曰：「君孚与肇亲，又肇尝为君孚行词甚美。」因谓挚曰：「何故复进此人？」挚曰：「不欲添两制，故用旧人耳。」岩叟曰：「若求正人，从下添有何不可？」挚曰：「如此岂不佳，顾正人难得。」岩叟曰：「求之必有。」后十数日，肇卒罢。
　　集贤校理、国子司业、兼侍讲孔武仲为起居郎，秘阁校理、徐王府翊善陈轩为起居舍人，太常少卿丰稷为国子祭酒，左朝奉大夫、知晋州盛陶为光禄少卿。
　　陶与刘挚同年，自举子相从。刘挚常论陶熙宁末为御史，每事必言之，而志不坚果，应数而已。久之去，通判随州、瀛州，代还，落寞不得调甚久。挚时自右司得罪，数相见，自云与蔡确、王安礼善，冀有获焉。挚勉令至吏部，自不妨堂除，陶不肯。又久之，乃得太常博士，元丰六年也。八年，挚自滑州还朝，陶为省郎，相次为右司。元佑三年冬为侍御史。明年，蔡确事起，陶虽有一章，意持两端，阴欲右确，改太常少卿，谏官论击之去，知汝州，一年改晋州，遂召以今任。陶儒雅有文行，而心喜进畏患，故不能强有立，在台日为李常、翟思、王彭年、赵挺之辈所制，外又为彭汝砺所咻，故志不伸。盖陶性和善，可与为是，亦可与为非，非全不知理者，要之善人君子也，若用之文词之任为宜，惜乎其将老矣。（此据刘挚八月二十八日所记增入。陶初除少常时。）
　　秘阁校理、工部员外郎张舜民为左司员外郎，左朝奉郎温益为工部员外郎，左承议郎曹辅为职方员外郎。
　　中书舍人韩川言：「太子太保致仕张方平依前太子太保，充宣徽南院使致仕。臣闻宣徽使之名，祖宗以宠勋臣，班资恩数与现任执政均，与枢密副使、同知枢密院事尤切相等，而皆未尝令带以致仕。且文武异列，不合混并。宣徽使，武官也；太子太保，文官也。岂可使官号混淆？合从改正。」诏依前旨行下。刘挚谓：「方平旧尝为宣徽院使，以官制罢宣徽院，后因覃恩，转太子太保，落宣徽使。前年复置宣徽院，近已除冯京为使，故复还方平。川乃云：『文官不得兼武官。』又云：『徽使比枢密副使，若宣徽可带致仕，则枢密亦可为致仕官。』又云：『朝廷欲以俸优其人，缘本官谢事已久。』又云：『元丰八年已有不带指挥。』川似都不晓此事，文彦博以太师为节度使致仕，文不兼武乎？宣徽但许缀枢密班耳，宣徽自可带以知州，枢密岂有带出者？可带以知州，则可带以致仕矣。致仕官自请本官俸钱，方平有太子太保俸，岂可更请宣徽俸？如此，则彦博遂请节度俸矣。所谓元丰八年不带，本为已废宣徽院故也。今复置院，又除冯京矣，川此缴殊无理。」于是令依前旨，而当制乃孙升也。升既书行，词头却送川。故事，制诰虽轮直，然文书犹签本房舍人。时并曾肇词头皆送川，川状云：「方平制，昨尝论列。肇亦曾在言路，日有弹劾，今皆妨碍。」房吏曰：「挚云川已诣两给事，必有所言：」（此据挚日记修入。）然范祖禹及朱光庭卒无论列，方平亦再辞，再降诏不允。（八月十四日，方平再降诏不允辞免。今附此。）
　　诏调发诸路出戍军兵自今系三月、四月、五月替，于二月差；六月替，于七月差。枢密院言：「每遣戍即承用从来月分。昨六月差替人，闻有中暍足病者多，极非便，请更此制。」遂着为令。（新录云：「枢密院言，调发诸路出戍军兵，前一月差人替换。从之。」）
　　尚书省言：「将铜钱出中国界者，三路及余路，立徒流、编配、首从等法，及许人捕捉告赏钱，及知情停藏与官司不觉察之罪。即蕃人有犯，除河北路外，并奏裁。」从之。（旧录特详，今从新录。）
　　乙丑，复制置解盐使。三省言：「陕西制置解盐司旧专设官总领，后来方令转运使一员兼管，致职务不专，有害钞法。乞依旧差官充制置解盐使，更不令转运使副兼领。」从之。
　　给事中范祖禹封还录黄曰：「伏见仁宗庆历中，范宗杰为制置解盐使，行禁榷法，公私大受其弊，于是范祥请变法。至八年，乃以祥为陕西提点刑狱兼制置解盐事，尽革宗杰之弊，课入亦增。祥初建议，当时论者争以为非，而韩琦、包拯等皆以祥法为便，请久任祥，以专其事。乃擢祥为陕西转运使。及李参代祥，官课遂损。嘉佑中，张方平、包拯请复用祥。祥之盐法，至今称之。及祥卒，薛向继其后。祥与向皆号为能言利丰财之人，然皆以提转兼领。由此观之，盐事修举在于得人，不在置使也。设官置吏，别为一司，权轻则不足以动州县，权重则是又增一监司，州县承禀无不烦扰。又提转之外，别置使者，以主财利，无不好相侵夺，各求自便，此人情之常也。若每事专设官，则转运使遂无用，尚何以主钱谷为职哉？古者利不百，不变常。朝廷方欲省官惜费，苟无大利害，则不若且如其旧。臣窃谓作事谋始，所宜谨重，故未敢行。」不从。（祖禹缴奏，政目在七月二十二日，今附此。八月二十二日乃复置。）
　　丙寅，辽国遣使长宁军节度使耶律纯嘏，副使朝议大夫、守太常少卿、充干文阁待制韩资睦，来贺坤成节。
　　戊辰，刑部请广南恩、端、潮等州县濒海船户每二十户为甲，选有家业、行止觽所推服者二人充大小甲头，县置籍，录姓名、年甲并船橹棹数。其不入籍并橹棹过数，及将堪以害人之物，并载外人在船，同甲人及甲头知而不纠，与同罪。如犯强盗，视犯人所犯轻重断罪有差，及立告赏没官法。从之。
　　己巳，夏国遣使来贺坤成节。
　　三省言：「诸州衙前旧行募法日，除依优重支酬外，未有差使者，并月给食钱。昨降指挥，以旧日所支雇食钱量添入重难分数，即今来招募到衙前空闲月分，既无旧日所支钱数，窃恐遂致阙乏。」诏令户部下逐路转运、提刑司，随州县土俗于所用支酬额钱内，参酌立定优重分数及月给钱。其钱不得过旧募法所支数。
　　户部请诸州衙规内十分阙一分已上招募未足处，以元佑元年罢募法日所用优重支酬雇食等都计钱数为额；阙一分已下及招募数足处，以新定优重支酬等都计钱数为额。如合增损，并听本州岛当职官勾勒衙觽公共相度，随宜增损，即不得过上项额数。其合系额外增分数者，具利害申监司考察保明申部。从之。又请诸路投名衙前，并依三路已得朝旨，除依条本户合差耆长不免外，其余色役并免。诏应诸路投名衙前与免本户第二等以下色役，其见役乡差人户，令并招募人投名替放了当，如乡差人愿投充长名者听。（政目修衙司条。）
　　左谏议大夫郑雍言：「赵仁恕罪名约法断放，其狱既难追正，独当稍重彦若之责。」侍御史贾易言：「彦若不顾义理，肆其诬罔，今除宝文阁学士、提举万寿观是旌其变诈，而被以特恩。」右正言姚□言：「近例，翰林学士非因责降，别与差遣者，除阁学士。所谓龙图、宝文者虽殊，其为阁学士一也。今彦若岂当与无过之人等？」诏赵彦若为枢密直学士、提举万寿观。
　　刘挚云：「彦若辞宝文阁学士不受，且言者犹未已，故有是命。然仁恕初败官，彦若以锺浚之嫌，乞改推而已，不知言者何故指以为罔上不实，又以为奸邪狡诈，又以为诬告也？若彦若不曾言王安礼，而浚非安礼党，不可以谓之诬罔矣。今罢翰林，又罢经筵，又罢史院，又降差遣，而又降职名，是当何等罪也？挚以连姻不敢言，他日必有辨之者。」
　　既踰月，诏许彦若任便居住。复有旨差兵级二十人送彦若还青州，并催给所当得船。挚女为彦若次子妇，挚子路又娶彦若女。挚每称彦若善人笃学，久侍经帏无过，特以纯柔为觽恶少挤之，无一人为言之者，殊非祖宗崇奖□厚，眷遇侍从之意，惟苏颂咨嗟叹息之而已。彦若内自立，不肯复留，亦不以一毫干人，税客舟飘然而去，朝廷风体薄矣。（此据刘挚八月二十八日所记，今并八月十四日许便居，掇取附七月十二日。）
　　鄜延路经□司言：「宥州牒，南界于边界修起封子八个，系镇戎军营界，已行毁拆，请勿再修，乞且依旧。如西人向去恭顺，再来理会，即令毁去。」诏令作本司意称，委官按视，候见实状，别具关报次第。
　　措置湖北边事司言：「沅州最处极边，戍兵不习水土，例多死亡，乞以辰州雄□第十五、二十五两指挥兵员更戍，免戍他路。仍于本州岛添置有马雄□第八指挥，以四百人为额，候招配人及五分，奏乞支马。仍今后马军犯罪该配者，并免特刺，充沅州雄□马军，不许差出。」从之。
　　兵部言：「兵部格掌蕃夷官授官主客，令蕃国进奉人陈乞转授官职者取裁，即旧应除转官者，报所属看详。主客止合掌行蕃国进奉陈乞事体，其应缘进奉人陈乞授官，尽合归兵部。若旧来无例，创有陈乞皆令主客取裁，诚恐化外进奉陈乞授官事体，曹部执掌未一，久远互失参照。欲乞今后不以曾与未曾入贡，旧来有例无例，其应缘进奉人陈乞授官加恩，并令主客关报兵部。」从之。（新本无此。）
　　己巳，翰林学士承旨、兼侍读苏轼言：
　　伏见浙西诸郡二年灾伤，而今岁大水。苏、湖、常三郡水通为一，农民栖于邱墓，舟□行于市井。父老皆言耳目未曾闻见，流殍之势甚于熙宁。臣闻熙宁中，杭州死者五十余万，苏州三十余万，未数他郡。今既秋田不种，正使来岁丰稔，亦须七月方见新谷，其间饥馑变故，未易度量。□人虽号柔弱，不为大盗，而宣、歙之民勇悍者，多以贩盐为业，百十为髃，往来浙中，以兵杖护送私盐，官司以其不为他盗，故□而不问。今人既无食，不暇贩盐，则此等失业，聚而为寇，或得豪猾为之首帅，则非复巡检、县尉所能办也。
　　恭惟二圣视民如子，苟有可救，无所吝惜，凡守臣监司所乞，一一应副，可谓仁圣勤恤之至矣。然臣在浙中二年，所行荒政，只用出粜常平米一事，更不施行余策，而米价不跃，卒免流殍。盖缘官物有限，饥民无穷，若兼行借贷俵散，则力必不及，中路阙绝，大误饥民，不免拱手而视亿万之死也。不如并力一意，专务粜米，若粜米不绝，则市价平和，人人受赐。纵有贫民无钱可粜，不免流殍，盖亦有限量矣。
　　臣昨日得杭州监税苏坚书报臣云：「杭州日粜三千石，过七月无米可粜，人情纶纶，朝不谋夕。但官场一旦米尽，则市价倍踊，死者不可胜数。变故之生，恐不可复以常理度矣。」欲乞圣慈速降指挥，令两浙转运司限一两月内【五】，约度浙西诸郡合粜米斛，酌中数目，直至来年七月终，除见在外，合用若干，急递奏闻。候到，即指挥转运使官吏并辖下诸路封桩及年计上供钱斛内，擘画应副，须管接续起发赴浙西诸郡粜卖，不管少有阙绝，仍只依地头元价及量添水脚钱出卖，及卖到米脚钱【六】并用支买金银还充上供及封桩钱物，所贵钱数流通，不致钱荒。所有借贷俵散之类，候出粜有余，方得施行。以此计置，虽是数目浩瀚，然止于粜卖，不失官本，似易应副。但令浙西官场粜米不绝，直至来年七月终，则虽天灾流行，亦不能尽害陛下赤子也。如蒙施行，即乞先降手诏，令监司出榜晓谕军民，令一路晓然知朝廷已有指挥。令发运司将上供封桩斛斗应副浙西诸郡籴米，直至明年七月终【七】，不惟安慰人心，破奸雄之谋，亦使蓄积之家知不久官米大至，自然趁时出卖，所济不少。惟望圣明深愍一方危急，早赐施行。贴黄称：「臣去岁奏乞下发运司于丰熟近便州军籴米五百万石，蒙圣慈依奏施行，仍赐封桩钱一百万贯，令籴米，而发运司以本路米贵为词，不肯收籴。去年若用贵价收籴，不过每斗七十足钱，尽数收籴，犹可得百余万石，则今年出粜，所济不少。其发运司官吏不切凛遵之罪，朝廷未尝责问，习玩号令，事无由集。今来若行臣言，即乞严切指挥发运司，稍有阙误，必行重责。所贵一方之民得被实惠，所下号令不为空言。」
　　注　　释
　　【一】知随州「随」原作「隋」，据宋史卷三二八薛向传改。按：宋随州属京西南路，见宋史卷八五地理志。
　　【二】各不得承买官估卖之物及请佃承买官田宅「请」原作「诸」，据下文改。
　　【三】二圣眷待奖与之意「二」原作「三」，据苏东坡集奏议集卷九再乞郡札子改。
　　【四】韩元伯「元」原作「原」，据宋史卷三四七韩川传改。下同。
　　【五】限一两月内「月」，苏东坡集奏议集卷九乞将上供封桩斛岗应副浙西诸郡接续粜米札子作「日」，疑是。
　　【六】及量添水脚钱出卖及卖到米脚钱「卖及」二字原脱，「卖到」二字原倒，据同上书补改。
　　【七】直至明年七月终「明年」二字原脱，据同上书补。
续资治通鉴长编
卷四百六十二
卷四百六十二
　　起讫时间 起哲宗元佑六年七月庚午尽其月
　　卷　　名 续资治通鉴长编卷四百六十二
　　帝　　号 宋哲宗
　　年　　号 元佑六年（辛未，1091）
　　全　　文
　　七月庚午，三省、枢密院言：「通判沅州贺玮奏请，本州岛蛮汉杂居，相犯则汉人独被真刑，而归明人止从罚赎，实于人情未便。乞将沅州、诚州蛮汉人相犯，立定年限，从法律断罪。下本路转运、提刑、钤辖司，相度到沅州归明人，除附近城寨处及与汉人杂居处，若有相犯，或自相侵，合依律令敕外，有渠阳寨归明人并去城寨至远蛮人，依沅州一州敕，除强盗杀人、放火、诱略人以上罪，并其余罪犯情理凶恶者，送本州岛按治，余并令本县寨斟酌罚赎，仍改凶恶作深重字。其去城寨至远并渠阳寨归明蛮人，更候二三年取旨。」从之。
　　辛未，侍御史贾易言：「臣窃惟圣朝惠养下民，其赐至厚，凡事有不便于民者，无不更张，至其安利而后已。伏见诸路人户积年逋欠官物，名件极多，如贷粮、种子、牛钱、保借兴修水利钱斛之类，一年既有数色，累年计之，名件极繁。幸而小稔，官司检举催索，源源不绝，骂詈驰迫，若无所容，随其多少，与之□食，方肯少□期限。其间力可输官者，钞写年月。所欠色件多少之差，所费数倍，重以过期追呼决责，曾无一日休息之路，况有卒岁安饱之望乎，甚可伤也。臣愚欲乞圣慈特降指挥，令户部条析积欠名件，取其三年以外者一切蠲除，则田里无愁叹之声，而州县大减追扰之弊矣。」
　　贴黄：「催理积欠虽有分科带纳之法，然累年名件实繁，民力雕困，偿还未逮，州县迫于程限，须行催索，终是少能收纳。至如去年一燍添钱折纳，所入绝少。以此言之，官方徒费行遣，民下但增骚扰。不若蠲除，以□疲瘵，且使斯民蒙被圣泽无穷尽也。」（密疏，六年七月十四日。）
　　又言：「臣窃闻浙西州军近以灾伤奏乞斛斗账贷，朝廷恻嗟，选差转运副使岑象求、运判杨绬宝仍赐米百万斛、钱二十余万贯，俾救其患。圣恩深厚，与天同大矣。臣每接士大夫，必咨访灾伤次第，皆云浙西自去冬太湖积水不退，今春多雨，民田水潦既深，有妨耕种。五月以后，方幸晴霁，先择高田中平处布种。忽于六月初间，大风驾起海涨，壅障江湖，水势涨溢，内苏、秀、湖州，泛入城中，渰浸居民庐舍。出于仓卒，人意所不能测，下户生计横遭漂荡，至有食生米，发疾而死者甚觽。不数日，湖落水浅，农田渐可耕垦，兼本州岛自亦依条发廪作粥饭救济，行将少苏矣。二浙佃民习为骄虚，以少为多，其弊已久。欲乞诏本路监司并州县详具灾伤分数，赈贷行遣次第，各行申奏，徐考其虚实，而惩责其尤甚者。上以□两宫焦劳之念，下兼以塞小人欺弊之源，畅然施实德于民，无敢侥幸苟且，希合矫诬之弊。」贴黄：「二浙比年财用空竭，虽常平钱斛所存无几。今来方是秋初，偶因风潮，有此水患，若不预行申敕，窃恐部使者意怀观望，专以支散数多，邀求赏擢，向去岁月尤长，何由周给？果能尽其诚心为朝廷责实，则所赐钱斛或遂有余，因可以备预不虞，其利甚大。」（密疏，六年七月十四日。）
　　殿中侍御史杨畏言：（密疏系七月十二日，恐误，今附十四日后。）「臣窃访闻两浙水灾，惟苏、湖、秀三州为甚外，常、杭二郡绝为轻小，其三州之地亦有高下不等。今传言者或谓水灾至大，漂荡浸溺，无可种之田；或谓高田无水，下田水退，自有可种之处，其说纷纷不定。而以谓本因风驾海水，江湖壅遏，加之雨多，遂有涨涌之患，风退水落，此患自弭，可以种作。此说差多，然此未敢必信也。臣前日上殿，恭闻太皇太后陛下圣问，忧劳恻怛，首及此事。臣因退加审察，所闻如此。臣窃谓情伪不明，最为国之大患。今一方水灾，而人言异同如此，诚不可不察。臣谓宜下本路钤辖、转运、提刑及苏、湖等五州，令各开具逐州水灾所及，凡几村有无漂荡庐舍、溺死人口及高田无水与水退可耕之地，各约若干，并令诣实申奏，不得相关。稍涉谬妄，即乞重行降黜。兼勘会朝廷近日别遣使者，支拨斛斗一百万，见钱、度牒约计二十万贯，不为不多。若见今未种，今秋无获，则向去乏食赈济之期，甚为长远。所差去官，当相度事体措置。若计置不前，则惠不可及，民有饿殍。若用度可足，而又挟劝诱之威，则害及平民。凡此皆系官吏能否，而一有失当，其害非轻。臣谓宜令赈济官司，凡措置稍大事，并申取朝廷指挥；其急切不可待报者，虽一面施行，亦须使其画一奏知。所贵朝廷察其中否，缓急未便，可以救止，庶几上称朝廷勤恤民隐之意。」
　　己卯，左宣德郎吕大临、秘书省校对黄本书籍秦观并为正字。大临，大防弟也。先是，大防谒告刘挚，谓傅尧俞、苏颂、苏辙曰：「明日与大临了却正字差遣。」皆曰：「诺。」及退，王岩叟独移简挚曰：「命出，必有窃议者，恐于朝廷、于公及其人皆不为美事。」挚答曰：「敬服。」逾两月，卒与观并命。（八月五日，贾易云云。六日，观罢新命。刘挚日记云：「二十二日除目，吕大临、秦观并秘书省正字，大临，左揆之弟，有学行。观能文，有气节，向亦遭嫉嫌，攻以暧昧事。除目下，舍人初欲论观，事后遂已，东台亦过矣。」按挚所称舍人及东台，当考姓名。时范祖禹、朱光庭为给事，必光庭尝有论列。）
  </div>
  <div class="pagination">
   <a href="续资治通鉴长编_page553.html">
    上一页
   </a>
   <span>
    ...
   </span>
   <a href="续资治通鉴长编_page549.html">
    549
   </a>
   <a href="续资治通鉴长编_page550.html">
    550
   </a>
   <a href="续资治通鉴长编_page551.html">
    551
   </a>
   <a href="续资治通鉴长编_page552.html">
    552
   </a>
   <a href="续资治通鉴长编_page553.html">
    553
   </a>
   <span class="current-page">
    554
   </span>
   <a href="续资治通鉴长编_page555.html">
    555
   </a>
   <a href="续资治通鉴长编_page556.html">
    556
   </a>
   <a href="续资治通鉴长编_page557.html">
    557
   </a>
   <a href="续资治通鉴长编_page558.html">
    558
   </a>
   <a href="续资治通鉴长编_page559.html">
    559
   </a>
   <span>
    ...
   </span>
   <a href="续资治通鉴长编_page555.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
