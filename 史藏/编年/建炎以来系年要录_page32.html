<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 32 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 32 页/共 115 页
  </h1>
  <div class="content">
   绍兴六年秋七月按是月丁卯朔己巳翰林学士朱震言湖南去岁大旱民多流亡今夏又复乾旱而一路连兴大狱无辜就逮死于狴犴者甚众望特降旨除有罪当系者治之其余干系一切疏放诏本路宪臣躬亲巡行如震请后五日左司谏王缙又请诸路并依湖南已得指挥从之 
　　辛未吏部尚书兼权翰林学士孙近言见行官制学士二员今已有学士朱震直院陈与义乞罢兼职不许 起复右文殿修撰京东淮东宣抚处置使司参谋官陈桷落职令吏部差监澧州在城酒务先是韩世忠遣桷陈乞淮阳功赏而桷以空名印纸增填其从行吏士□赏者众为世忠所劾故黜之是月丁丑降诏奖谕既而桷言当待次之官乃许持余服九月己卯得旨 
　　壬申大常少卿何悫权尚书礼部侍郎 尚书屯田员外郎樊宾行司农少卿提领营田公事右朝奉大夫都督行府同措置营田王弗行屯田员外郎同提领营田公事并于建康府置司仍令行府兼行俟还阙日罢制曰呜呼为君难未有甚于今日者也中原未复不可去兵而再三发输民力巳困旰食宵衣凡以为此日者颁营田之政于四方而未有大效孰能为朕趋时赴功以纾兵民之急乎尔才力治行有闻于时为郎田部知其曲折其以少农遂董斯政吾将循名以责尔实其惟勉励克就尔庸时议者以张浚出师故专置一司措置于是宾等乞再给钱三二十万缗应副支用每十庄募土豪充监庄假守阙副尉与免身丁依军中例行券俟秋成日比较所收最多者正补每县增置十庄就绪令尉各减磨勘二年州县官避事便文之人许本司劾罢皆从之今年八月甲辰降旨 诏川陕诸州应奏及刑名疑虑等文案许制置大使司酌情断遣用席益奏也 故检校少保保静军节度使高公绘故集庆军节度观察留后高公纪并追封郡王二人皆士林子也宣仁圣烈皇后之上宾也二人以遗恩自防御使升拜留后公纪先卒及免丧公绘乃除节钺至是其子世则数以惇卞沮格遗恩为言遂有是命公绘绍圣二年十月建节 
癸酉尚书吏部侍郎兼侍讲刘大中试兵部尚书 直显谟阁提点台州崇道观张焘守起居郎 右朝奉郎直秘阁主管台州崇道观吕本中守起居舍人本中以范冲荐召还未入见诏曰本中学术渊源本乎前哲文采声誉绝于搢绅更历险夷遂为耆旧可特赐进士出身遂有是命 尚书吏部员外郎林季仲试太常少卿吏部员外郎王迪为枢密院检详诸房文字 诏新法绫纸度牒除换给使用外今后更不给降应童行试经并权住三年仍自今年为始先是令诸路僧道人输绫纸工墨钱十千换给度牒既而不复换但令输钱批旧度牒焉批度牒事日历不见日月刘长源此日所上封事巳言之则指挥必在此后也当更求他书参考之 
　　甲戌试尚书刑部侍郎吕祉给事中晏敦复并试吏部侍郎祉仍兼都督行府参议军事 左司郎中权中书门下省检正诸房公事耿自求兼权给事中 尚书司勋员外郎程克俊左朝散郎黄次山并为吏部员外郎 左奉议郎范璇守尚书兵部员外郎璇知瓯宁县甫踰岁士民言其治状于州乞再任守臣魏矼以闻上召对而有是命 
　　丁丑安定郡王令懬同知大宗正事军器监丞黄祖舜守尚书屯田员外郎时王弗在建康故中书引六曹郎官差出近例而命之 赐京东淮东宣抚处置使韩世忠淮西宣抚使刘光世诏书奖谕时右司谏王缙论唐郭子仪浑瑊皆于唐室有大功而恭慎抑畏故能以功名终始近者淮西以麾下将领有欺隐军人之券淮东以幕中参佐有妄冒将士之赏皆能按劾闻奏以俟诛戮小心恭慎有足嘉尚伏望特降诏奖谕因使今日之后凡奏功者必以实而爵赏所加足以劝有功凡勘给者必以实而钱粮之余足以养战士战士宿饱而竞于立功则强敌不足灭而恢复可期矣故有是赐淮西事见六月己未淮东事见是月辛未 
　　戊寅枢密院奏亲卫大夫利州观察使枢密院副都承旨兼都督行府都统制沿海制置副使马扩丁母嘉国太夫人田氏忧诏特起复日下依旧治事 殿中侍御史石公揆入对言比都督行府恭禀圣训措置科敛之弊以宽民力内州县卖官告除大姓全户承买外如纠定众户凑数请买之人虽巳均敷若未送纳并截日住罢非陛下勤恤民隐何以及此然全户承买虽曰劝诱实出科敷欲乞以承买纳钱者令诸县别置簿籍他日如有科敛即令参照不得更敷令以次得及之家均出凑数事不见日历因公揆奏表出之公揆又访闻营田人假官势力因缘为弊如夺民农具伐民桑柘占据蓄水之利强耕百姓之田民若争理则群起攻之以为盗斯民无诉有失朝廷本意也今来秋成收刈窃恐营田之人耕耘卤莽欲偿其费夺民之稼以为巳功侵渔攘劫无所不至望下营田司预行戒约皆从之 
　　己卯翰林学士朱震乞废靖州为县上曰前朝开拓边境似此等处尤为无益赵鼎曰非徒无益且复倾数州事力供输不暇至今为害上曰朝廷拓地譬如私家买田傥无所获徒费钱本得之何用当时首议之臣深可罪也乃命本路帅司相度后不行日历震劄子以此月己丑行下疑是差十日 尚书吏部员外郎陈公辅行左司谏公辅甫至行在上召见而命之 监察御史黄圭罢为尚书刑部员外郎御史台主簿闾邱昕守监察御史 故奉议郎赠直龙图阁张庭坚加赠右谏议大夫依所赠官与恩泽以其家援例有请也 
　　庚辰宣庆使明州观察使干办皇城司冯益与在外宫观日下出门初宰相赵鼎见益稍出锋铓意其未戢力言于上前是日上谓辅臣曰闻益交关外事寖不可长宜亟出之鼎等再三贺上威断上曰朕待此曹未尝不尽恩意然才闻过失亦不少贷也先是刘豫揭榜山东妄言益遣人收买飞鸽因有不逊之语知泗州刘纲得而上之伪齐录载伪诏云江南依前仿傚宣和间所为宠任内官冯御药等令恣受贿赂官员受差遣者往往寻买妾并鹌鹑鹁鸽之属与冯御药等盖即纲所得也臣谨按日历上一闻益交关外事即斥去之则豫之诬罔圣德可谓无忌惮者矣其书颇行于世故不可不详辨张浚请斩益以释谤上未许鼎曰益事诚暧昧然疑似间有关国体若朝廷略不加罚外议必谓陛下实尝遣之有累圣德不若暂解其职姑与外祠以释众惑上欣然出之浚意未快鼎曰自古欲去小人者急之则党合而祸大缓之则彼自相挤今益罪虽诛不足以快天下然群阉恐人君手滑必力争以薄其罪不若谪而远之既不伤上之意彼但见夺职责轻必不致力营救又幸其去位必以次规进安肯容其复入邪若力排之此辈侧目正人其党愈固而不可破矣浚乃服此以日历及赵鼎事实喻樗记赵鼎逸事参修但樗所记谓鼎与张浚同进呈则误按此时浚在淮上疑刘纲自行府缴奏而鼎进呈耳熊克小历称赵鼎意益未戢言于上前今参考书之 
　　辛巳都省言人户典买田宅文契昨限半年投税仍免倍税又断罪人户往往乐于输纳今闻尚有未曾趁限去处盖缘原降指挥出限别无约束诏更立限半年元降投契指挥日历未见月日 是日行营前护副军都统制王彦发荆南以所部八字军万人赴行在统制官焦文通准备将赵樽等偕从焉彦未至鄂州湖北京西宣抚副使岳飞使人邀请舣舟相见彦许之而俟风顺即解缆张帆下鄂渚其疾如飞飞岸观其过舟叹伏久之而去熊克小历六月壬子诏荆南府依例带湖北安抚使时已召襄阳帅保康军承宣使王彦为行营前护军都统制以湖南漕臣权帅事薛弼代之弼入境彦遣亲兵七千人来速其将言王太尉未有去意弼径趋入境晨未起已报新帅入府乃出交政仍起彦所部八字兵一万赴行在人颇不乐弼竭帑犒师彦遂统之以行按荆南先除薛弼六月乙巳改用王庶所谓带经略使者乃庶也但此时庶未到而弼先至荆南交割耳所云彦未有去意及八字军不乐赴行在他书皆无此说更当考详 
　　壬午左承议郎陈康伯行太常博士 
　　癸未诏张浚暂赴行在所奏事 淮西宣抚司参议官韩进兼都督府随军转运判官以张浚言见修濠州城须官措置移运也 
　　乙酉责授忻州团练使王仲薿复左中大夫与宫观仲薿上疏称述宣仁圣烈皇后定策之功且讼父圭不忠之谤故有是命 
　　戊子侍御史周秘乞诸路疏放干系人如命官犯赃合用供证者本身虽无收坐之罪亦听暂时勒留对证其淹延妄禁者令宪臣按劾从之初上既从朱震王缙之请命诸路释拘系之人而秘谓命官犯罪先推干证今一概释之恐狱吏舞文纵释赃吏故有是请后数日中书舍人董弅复言诸路见勘命官公事二百二十四其间奸赃不法等罪为数百二十有一有及三四年未决者干连禁系死于狴犴不知其几何人望令诸路宪臣详加检察按其滞系以副陛下钦恤之意乃命刑部申严行下弅奏请在八月丙申 
　　癸巳诏川陕监司守倅内系宣抚司便宜所差未受朝廷告敕之人日下并罢用都督行府奏也行府又奏宣抚司自罢黜陟后以杂功迁转将士并令四川制置大使席益取索改正若委有劳绩令所属保明申尚书省取旨推赏内有出川归部之人令吏部依滥赏条具申省皆从之 彰武军承宣使利州路经略安抚使兼知利州郭浩为永兴军路经略安抚使兼知金州武功大夫合门宣赞舍人邵隆知商州并以所部军马之任其金州权隶川陕宣抚司仍令隆听浩节制经略商虢金均房安抚使柴斌俟浩至日赴都督行府泾原经略使杨政兼权利路经略使专管本路战守军马事务 翊卫大夫贵州团练使绵威茂州石泉军沿边安抚使兼知绵州节制军马范综令再任用席益奏也 直显谟阁两浙转运副使兼淮南漕运主管都督行府财用兼行府主管机宜文字提领市易务张澄升直宝文阁充转运使他职如故 直徽猷阁川陕宣抚司参议官陈远猷进职二等忠翊郎合门祗候吴扶忠训郎吴撝并为右承事郎扶撝皆玠子也 
　　甲午左朝奉郎知广德军汤鹏举知饶州以江东转运使向子諲言其政绩也巳而复诏进鹏举一官再任上谕大臣曰近时士大夫数言县令多有不称其任者朕再三思之亦难尽择莫若慎选监司郡守以为要道正如朕深居九重之中安能尽知百执事之能否但当留意宰相耳鹏举再任广德在己酉 诏营田课子除桩出种子外且令官收四分客户收六分次年已后即中停均分自今请佃官庄仿此用都督行府奏也 
　　乙未诸王宫大小学教授蔡安疆言祖宗之子皆择其后一名为宗世补环卫官以奉祭祀著于甲令然自艰难以来宗籍散阙所存无几立嫡以继漫不可推今诸王之祀十年不供愿诏有司考诸王之世酌情之宜选属近而行尊者各一人补环卫官袭封公爵奉祀不怠诏礼部讨论权户部侍郎兼权礼部王俣言太常寺令封爵以嫡而安疆所乞属近行尊一节不应袭封条令难以施行事遂止 
　　是月监察御史刘长源应诏上书言当今之毙凡十有二事一曰节俭之风不行于臣庶二曰威福之柄渐移于臣下三曰禁旅太弱四曰从官轻去五曰政令有不审六曰赏罚有失当七曰将帅失驭八曰兵籍虚冗九曰师旅有法不立十曰赋歛有取无度十一曰田荒不劝农十二曰民困不择令大略谓今内侍犹以奢侈相胜宾友燕集尚有宣政之余习远而将帅各以富贵自矜财用节于陛下之一身所省几何而蠹于天下安得不匮高祖亲夺韩信兵柄于成皋光武躬拒寻邑大敌于昆阳系海内之望消未萌之衅不得不尔也献帝则失是矣曹操威望隐然震赫而天下推曹汉鼎潜移矣岂非献帝不能收揽威福之柄所致欤今日之事若诸将过江分道并进臣愿陛下移跸建康亲临六军料敌督战非常之功尽归陛下四海之望复安往哉西汉重兵悉在京师四边但设亭障唐太宗分置府兵而关内居二百六十有一艺祖平定天下养兵止二十二万而京师十万余皆明乎内重外轻强干弱枝之势也今禁旅单寡将领怯懦卒有萧墙之变何以待之欲乞于五大将军各取五千人更畨直卫在诸军未为妨事而禁卫益二万五千人则心腹无患矣仍别选智谋威望可以服众忠义诚实果于卫上者为殿帅庶几首尾无颠置之失侍从之官其任宜久今也凡应是选权侍郎者多不俟及二年而改除除正任者多患久次而求去其请外也不在于方权之时而常在正任之后皆为身谋也非为国计也欲乞重侍从之选必可与共图兴复之人然后用既用矣非有大故弗听便私而去苟故为异议以冀退罢亦察其奸而明正典刑以为背公营私之戒以近事观之如造交子卖户帖批度牒或方行而遽罢或既行而旋易大抵皆因一人建言以为可行而遂行又因一人建言以为不便而遂罢虽见否而革尚愈于遂非而不改然政令之不一所损于治体亦多矣欲乞今后每创有建明事送尚书省集侍从台谏本职官会议委侍从官一员同左右司董其事谓之审议司具可不可之因以禀宰相宰相判其是非取旨而行若犹有疑焉不惮再议必归于是而后巳今诸将行军丧师失地则未尝有罚收复残破之空城则等第推赏以目今在蜀一军言之一年保守和尚原朝廷赏其功矣大将增封加爵而全军转五万官资又一年复失和尚原大将不闻有败绩之责而余兵不复禠一官一资是以败为常以无胜负为功不复为恢复之计矣今乞大明诛赏有功必赏有罪必罚使人人知所劝畏则功无患乎不成今诸大将爵居师保之尊权视辅弼之重拥强悍之兵以自卫夺生灵之财以自丰所欲赏者虽无功人得冒处而不疑所当罚者虽有罪彼且保全而不问大臣畏避而不敢斥谏官指陈而未尝行方兹多事未可卒治臣愿陛下以汉高祖武帝先主为法以唐明皇为鉴徐以计销其势使之由而不知庶无肘腋之虞矣自古取胜之兵在精而不在众今天下之民力困于养兵而兵籍之数类皆无实且以蜀中论之都运赵开应副关外军粮绍兴五年之数比绍兴二年四倍比三年三倍比四年一倍每岁倍索稍有稽缓直申朝廷遂云误国夫粮所以赡兵必兵倍增然后粮亦倍增未闻其逐年益兵也度其私心盖谓倍索粮数必有亏额恐因寇至兵溃欲移罪于漕运之臣其自谋则善矣如社稷生灵何臣愚欲乞选择文武官各一员按阅诸军之兵其有年五十以上者汰之年虽未至而有疾者亦汰之则勇者存而怯者去怯者并押送营田所收管愿归农亦听岁用之费十必省六七矣今大将统兵各十数万号令不行士卒不练赏罚不明欲乞诏文武有学识通晓军政之人考古兵法可施于今者勒为成书颁之军中上下遵守庶几兵皆可恃动则成功陛下施行臣所陈汰孱兵之冗食去军帐之虚名广克俭之风行劝农之实而又减宫祠之俸察军功之滥省不急之官则用度节财有余歛取有经矣凡官私之须莫不出于农奈何阅日寖久上之人无一语及农非特不劝督也又从而摧沮之接送官吏之上下农也在任者给亲朋之负重农也递兵不足而般运官纲亦农也一方有惊而负兵器赍行粮亦农也至若公家赋敛私门租课一有不足或械之囹圄或监之邸肆累累然如以长绳联狗彘狱吏执棰而随之路人洒涕为之不忍而州县恬然不恤为民者何苦而为农乎今残破州县不耕之田岂可胜计流民散徙而为盗贼盗贼招安而为官兵官兵复仰给于县官田野半空赋入甚微耕者既寡而食者愈众上下困竭职此由也比者朝廷建营田之官行营田之政施之淮南固亦宜矣若兼行于近里州县则民之复业者为营田之兵所扰是以欲归者不敢被扰者复去非特无益而又害之欲乞营田只行于江北所有江南民未归业处诏守令诱劝百姓归业有力者令其自营无力者官为假贷以招复逋逃劝课栽植之多寡为守令之殿最如是则田野辟而仓廪实百姓足而国计丰矣民为邦本而与民最亲者莫如县令欲令得人其术有五曰遴选曰重权曰量才曰久任曰劝沮不拘资格必唯其贤在内委省郎以上在外委监司知州岁举一名注籍吏部有阙照乡贯路分差注仍赴堂审验然后给敕委县令稽考佐官之勤惰上下半年申州及监司稍假以权俾佐官协力逐路审订烦简分为四等应举官充县令者亦等别之尽以三年为任未满不得迁已满而民愿借留者听再任凡成任则具考课条中事件而别为三等政绩优异者擢以省台寺监之官次则与增秩次则与减年政绩无闻者退归选部不得复任县令贪冒无耻则放归田里永不叙用行此五等而县令不得人者未之闻也长源书凡六千余言其大要如此 淮南宣抚使刘光世克寿春府 
　　建炎以来系年要录卷一百三 


　　●建炎以来系年要录卷一百四 
　　宋 李心传 撰 
　　绍兴六年八月丙申朔诏寺监正丞博士司直评事六院仓场库务编删计议官并去替半年方许差人已除未到人并别与差遣愿就祠庙者听议者言今日用人之涂自郎吏而上莫匪遴选其下则有寺监丞一等盖以待资望未深初召用者率三四人守待一阙使其才可用将试之于数年之后是姑以虚名予之愿诏大臣略行措置使天下之士才能有闻者得效所长毋使栖迟覊旅终以待阙而去庶几人才辈出宏济多难故有是旨 
　　戊戌右迪功郎权滁州军事判官林珦特改右承务郎以荐对也 权户部侍郎王俣言近年以来诸路监司被受朝省指挥玩习太甚恬不为意且以事干财用者言之有坐待措置而踰年不报者移用钱数是也有逐季比较而全年不开具者住卖钱数是也有责令桩管而二年不具数者上供钱物是也有许令蠲减而二年不核寔者逃阁之数是也至于税场增分酒务立额擅使献纳钱抛失纲运米如此之类不可殚数虽省部举催他司究治邻路取勘终无结绝大抵或欲欺隐钱物或欲庇护官司或欲迁延岁月或出于懈慢或出于无术故顽者付之以不报黠者虽报而不尽其视符命盖蔑如也欲望明诏大臣应诸路监司废弛卤莽乖谬出限违欠等事令六曹类聚申尚书省委官看详择其尤甚者显责一二自余严立之期尚或稽违必罚无赦庶几少儆意诏如所奏每季类聚申尚书省委左右司看详将稽滞最多去处取旨重行黜责 枢密院检详诸房文字王迪言道州丁米一丁有出四斗者脚乘之费不与臣闻闽广之间往往有不举子之风以成丁之后还为家害故法虽设而莫能禁愿诏有司讲求诸路丁钱丁米之数随田税带纳非小补也乃命诸路漕司具本路有无丁钱丁米及如何催理申尚书省 
　　己亥观文殿学士新知绍兴府秦桧入见命坐赐茶 吉州万安县丞司马宗召添差两浙路转运司干办公事先是翰林侍读学士范冲入对言司马光家属向者伏蒙圣慈月给钱米故得存在至今切惟光为国宗臣远近中外言及之则以手加额功在社稷泽在斯民今奉祀乏主行路之人莫不哀之宜有以赈恤昭示四方为忠义之劝光族系单寡目今止有族曾孙宗召一人难以使之出继欲乞朝廷特恩不容有援例者故有是命初光孙植既死立其再从孙稹为嗣而稹不肖其书籍生产皆荡覆之有得光记闻者上命赵鼎谕冲令编类进入冲言光平生记录文字甚多自兵兴以来所存无几当时朝廷政事公卿士大夫议论宾客游从道路传闻之语莫不记录有身见者有得于人者得于人者注其名字皆细书连粘缀集成卷即未暇照据年月先后是非虚实姑记之而已非成书也故自光至其子康其孙植皆不以示人诚未可传也臣既奉诏旨即欲略加删修以进又念此书已散落于世今士大夫多有之删之适足以增疑臣虽不敢私其能必人以为无意哉不若不删之为愈也輙据所录疑者传疑可正者正之阙者从阙可补者补之事虽叠书而文有不同者两存之要之此书虽不可尽信其有补治道亦多矣于是冲裒为十册上之其书今行于世上因劲如其为人朕恨生太晚不及识其风采耳 观文殿学士左通议大夫提举临安府洞霄宫范宗尹薨于台州年三十七讣闻赠特进辍朝二日令所属量给葬事 
　　庚子集英殿修撰权都督行府参议军事刘子羽祠部员外郎都督行府主管机宜文字熊彦诗抚谕川陕还至行在新除权礼部侍郎何悫亦自行府归上皆召见之 左司谏陈公辅入对上奏曰臣闻人君所以得天莫先于孝所以得民莫先于诚今二圣北征远在沙漠愿陛下跬步在念斯湏不忘焦心劳思以图恢复期于报父兄之讎雪积年之耻若乃前日怀奸罔上陷吾亲至此不忠不义负国之徒吾痛恨之杀而勿贷可也今日有竭忠尽力削平僣乱俾庙社复安庭闱无恙必思所以厚报之庶几复还两宫得以尽问安侍膳之礼如此用心孝斯至矣用兵以来劳民费财愿陛下诚意恻怛曰用之不敢不知节凡一金之细一缕之微未尝妄有所费也其间贪吏猾胥并缘为奸重害于民者吾痛惩之罚而勿赦傥能体国爱民抚循不扰俾均而无贫劳而无怨必思所以重赏之事平之后庶几与民休息尽罢无名横敛如此用心诚斯至矣中兴根本不出于此愿陛下守之而勿失行之而不倦实宗社之福生灵之幸＜锍-釒＞奏上大感动是日诏公辅论奏深得谏臣之体可赐三品服令尚书省以其奏＜锍-釒＞修写成图进入 白身穆松年特补承信郎添差监秀州都酒务先是兵部侍郎司马朴在燕遣松年间行以敌情来告故官之 饶州童子梁玙赐束帛免文解一次玙年十岁能诵五经及七书射鹄六发四中 直秘阁王庭秀卒 
　　辛丑选人文旦循二资进士崔岩补上州文学岩子方子也先是上遣中使持子方春秋解命学士朱震校正而中书以旦所上春秋要义付震看详震言旦博采众说以明圣经非笃志此学积之岁月不能成书子方一时名儒独抱圣经闭门讲学专意著述自成一家非特立独行之士不能如此子方虽没其后尚存望赐旌褒以劝来者故有是命子方已见建炎二年六月 
　　癸卯徽猷阁直学士两浙都转运使李迨进职四等为四川都转运使都大提举茶马赐银帛三百匹两令临安府差从卒百人自襄郢便道星夜之任徽猷阁待制四川都转运使赵开俟迨至将本司财赋文籍交割讫赴行在所先是开复与制置大使席益不和抗＜锍-釒＞乞将旧来宣抚司年计应副军期但干钱物并不许他司分擘支用又指陈大使司截都运司钱就果阆利州籴米非是又言应副吴玠军须绍兴四年緫为钱一千九百五十五万七千余缗五年视四年又增四百二十万五千余缗蜀今公私俱困四向无所取给事属危急实甚可忧乞许以茶马司奏计一赴行在庶得尽所欲言又言军务惟钱粮最为要切欲乞自都督府节制其调发则无轻举妄动枉费钱粮亏损威势自都督府节制其用度则将兵请给皆可核实裁处量入为出公私毙无所措手矣朝论悉言开与玠益不可共事故有是命 集英殿修撰刘子羽复徽猷阁待制知泉州子羽自川陕归言敌未可图宜益治兵屯田以俟机会时张浚以淮西宣抚使刘子翼骄惰不肃密奏请罢之而欲以其军属子羽子羽辞乃命出守熊克小历载此事于明年四月末盖误 
　　甲辰手诏曰乃者强敌紊常阻兵轶界两宫北狩六驭南巡霜雪十年关河万里朕为人之子而鸡鸣之问不至为人之弟而鸰原之难不闻眷言臣子之心谁无父兄之念而又干戈未息疆埸多虞遣戍经时不离甲胄飞刍越险久弃室家尔则效忠朕宁不愧是用当馈投□未明求衣弗辞马上之劳以便军中之务谅彼同舟之众知兹发轫之情咨尔有官各扬其职布告中外悉使闻知时张浚自江上归浚到行在未见本日日历八月九日甲辰张浚放告谢盖浚以内引故修注官不书也力陈建康之行为不可缓朝论不同上独从其计先是三大帅既移屯而湖北京西宣抚副使岳飞亦遣兵入伪地伪知镇汝军薛亨素号骁勇飞命统制官牛皋击之擒亨以献引兵至蔡州焚其积聚眉州布衣师维藩治春秋学累举不第至是赴行在上中兴十策请车驾视师上下其议于朝浚以为可用会谍报刘豫有南窥之意赵鼎乃议进幸平江赵鼎事实曰是秋探报实有南窥之意乃议前期幸平江就近应接张浚先在江上已令张俊城盱眙移军居之鼎谓非便浚坚欲为之鼎以其行府措置不欲力争每为上陈其利害云 诏百司随从人比四年三分减一应军旅非泛支降钱榖差出并随行在所处分其余百司常程事务留临安府听行宫留守司予决内有不可予决者即申奏行在所 修武郎王恪为合门祇候知随州 海贼郑庆郑广并补保义郎庆受福建安抚使张致远招安故有是命其徒十九人授官有差 
　　乙巳诏权主管侍卫马军司公事兼权殿前司解潜以所部精锐千人扈从权主管步军司公事边顺留临安府弹压兼治殿前马军司事务 
　　丙午新除权礼部侍郎何悫充集英殿修撰知泸州悫引嫌力辞故有是命 左朝请郎知巴州勾涛为尚书兵部员外郎涛新繁人少从张商英游至是以范冲荐得召涛入对具言今日首行嘉祐之法次举元祐之政既用其法当究其意既究其意当行其实上称善 显谟阁直学士知临安府梁汝嘉为巡幸随驾都转运使 直显谟阁新除两浙运副使李谟升直宝文阁知临安府 
　　丁未观文殿学士新知绍兴府秦桧充醴泉观使兼侍读行宫留守观文殿学士提举临安府洞霄宫孟庾提举万寿观兼侍读行宫同留守权许赴尚书省治事时桧留行在未去也赵甡之遗史云秦桧为行宫留守张浚荐之也初与孟庾皆除留守而同为观文殿学士庾以先除欲居桧上桧曰桧尝为宰相公执政耳桧宜居上争久不定奏取旨乃以庾为副按二人同日并除而桧先入谢庾后数日方至又除目已带同字八月丁巳续降旨秦桧孟庾并日下供职与甡之所云全不同当考 诏景灵宫神御令温州四孟行礼俟还临安日如旧 
　　戊申手诏赐沿江诸帅曰天地之大义莫重于君臣尧舜之至仁无先于孝悌一自衣冠南渡敌马北侵五品弗明两宫未返念有国有家之道必在正名尽事父事兄之诚讵宜安处将时巡于郡国以周视于军师尔其慎守封圻严戒侵扰虔共乃职谨俟朕行 是日湖北京西宣抚司第四副将武经郎杨再兴引兵复西京之长水县 右中大夫提举台州崇道观黄潜厚卒 诏侍从官更互赴行在所供职时户部侍郎王俣先往平江措置于是兵部尚书刘大中翰林学士朱震侍读学士范冲中书舍人陈与义董弅工部侍郎赵霈起居郎张焘侍御史周秘左司谏陈公辅右司谏王缙监察御史赵涣刘长源左司郎中耿自求右司员外郎徐林枢密院检详诸房文字王迪编修官孙汝翼吏部员外郎黄次山郑士彦户部员外郎周聿比部员外郎薛徽言太常少卿林季仲博士黄积厚皆从仍以大中兼权吏礼部尚书霈兼权户刑部侍郎又命秘与殿前司统制官赵密弹压舟船带御器械刘锜与管军解潜同总禁卫时吏部侍郎吕祉户部侍郎刘宁止中书门下省检正诸房公事张宗元右司员外郎范直方皆为行府属而新除起居舍人吕本中未至行在近臣之留行宫者惟吏部尚书孙近侍郎晏敦复刑部尚书胡交修中书舍人傅崧卿左司员外郎楼炤殿中侍御史石公揆监察御史萧振李谊而已按耿自求此时以左司兼权给事中 尚书兵部侍郎胡世将充徽猷阁直学士知镇江府世将引疾乞祠章再上乃命出守 
　　庚戌广东经略安抚使连南夫言去朝廷远如遇经制盗贼事不可待报者乞许便宜施行讫以闻从之 吏部尚书兼权翰林学士兼侍读孙近充龙图阁学士复知绍兴府从所请也 徽猷阁待制程昌＜宀禹＞落职昌＜宀禹＞守江州为漕臣逄汝霖等所劾诏南康军治罪而昌＜宀禹＞亦上奏自辨且诋汝霖等不法至是狱成法寺当昌＜宀禹＞公罪徒罚金上命贬秩后省言昌＜宀禹＞初自秉义郎以邓洵仁缴进诗颂特换京官尝为吏部审量其守鼎州拒寇无功及移九江恣横废法望别议罪故有是旨事祖在去年八月癸卯 
　　辛亥太庙神主发临安 殿中侍御史石公揆言今者车驾巡幸措置约束务从简省如陈设之具已有仪鸾舟船牵挽已有兵梢膳羞之奉不过随宜切恐所过州县帟幕供帐极于侈靡舟船人夫烦于调发饮食膳羞过求珍异以至应副百司极其所须以为已功不恤民力皆非陛下恭俭爱民之意伏望戒饬州县勿为侈费若排办大过有苦于百姓者令监司按劾从之　　壬子直宝文阁川陕宣抚司参议官陈远猷充秘阁修撰四川转运副使朝廷以吴玠与计臣不和故用其幕客为副焉 
　　癸丑徽猷阁待制枢密都承旨兼都督行府参议军事郭执中卒上览遗表叹息特赠徽猷阁直学士赐其家银帛二百匹两张浚曰执中崇宁初以上书邪等禁锢二十年晚乃遭际陛下而年齿已老不得为陛下收尺寸之效上曰不知当时入邪等者以何事赵鼎曰凡蔡京蔡卞所恶者皆入邪等折彦质曰蔡卞以绍述为说其所斥已者尽诬以诽谤先帝上愕然曰太上皇帝内禅之初尝遣梁师成宣谕渊圣皇帝云朕闻司马光为前朝名相今日朝廷诸事但当以光为法然则上皇之意固可知矣且如朕今所施行与上皇时岂无修润者要之一切从百姓安便而已百姓安便乃是上皇之意也执中党籍余官第七十五人 龙图阁直学士提举江州太平观耿延禧卒于温州以元帅府属官特赠龙图阁学士赐其家银帛二百匹两 
　　甲寅秦桧入见命坐赐茶 江西都转运使赵子淔言龙泉县民抗拒不纳税赋官物诏有官人特勒停余人杖一百有荫人仍不用荫又一月不足并送远恶州军编管其后间如此行之日历无此今以十月十九日江西运司检准状增入 
　　丙辰中书门下省请尚书省应给降敕劄并依旧式给降内敕添用中守阶衔六曹诸官司申省及承受词状内有格法合取旨事并请毕送不湏取旨事并随事批劄行下又诏应章奏房舍进入用宝降奏出状不候画宝先次作奉御宝留守司用印付所属施行皆用中书请也按此条文义未明疑有脱误 直徽猷阁两浙西路提点刑狱公事宇文时中升直宝文阁知湖州 
　　丁巳诏权罢讲筵俟过防秋日如旧以右司谏陈公辅言扈驾从官员数不多又当道路之间讲读故事皆所未暇故也 左朝散郎冯楫试宗正少卿 
　　戊午孟庾入见命坐赐茶 大食蕃客蒲罗辛特补承信郎仍赐公服履笏以福建市舶司言罗辛所贩乳香直三十万缗理宜优异推恩故也 
　　己未宁州观察使提举万寿观韦渊为德庆军节度使充观使 户部乞依四年例预借江浙民户来年夏税绢之半尽令折纳米斛约可得二百余万庶几储蓄稍丰诏本部勘当于是两浙绢各折七千江南六千有半以米斛价例纽折每匹折米二石户部勘当到事理日历不书今以九月十七日王缙乞不收头子钱劄子并九月二十七日中书门下省勘会别立米价指挥增入 白身吴琰补保义郎琰玠从弟自陕西来归故录之 是日监锍-釒＞曰臣窃谓致治之道莫先于用人用人之道莫先于核实不可怀爱憎以为去取不可徇朋党以忘贤愚不可信毁誉以为进退或谓应系元符以前人臣之子孙皆可用臣恐其失近于官人以世而其人未必皆贤夫以房元龄为贤相而其子遗爱预叛逆之诛卢奕为忠臣而其子杞居奸邪之列况不逮元龄与奕而可保其子孙尽贤乎苟曰尽贤则不贤者冒滥于其间而人莫敢言矣或谓应系崇宁以后人臣之子孙皆不可用臣恐其失近于罚及其嗣而其人未必皆愚夫以郤芮有谋弑晋文公之罪而子缺有获白狄之大功李义府有议立武昭仪之奸而子湛乃复中宗之良佐况不为芮与义府而可诬其子孙尽愚乎苟曰尽愚则贤者隐晦于其中而人莫敢举矣臣尝究前代明君之选任贤臣之进戒唯孜孜切切以辨君子小人为要凡亲贤臣远小远贤士则国无不衰替其所谓家世实不系于人才之贤愚与天下之治乱亦明矣至若封伦裴矩其奸足以亡隋而其智反以佐唐李勣许敬宗在太宗时则致治而在高宗时则致乱是所用之人不易一身可使为治可使为乱其故何哉兹乃人君善持用人之柄驭得其道以君子制小人而莫不为吾之用则其为治乱又在人君之操术焉臣敢并持是说以为献伏冀陛下以判君子小人为先而济以驾驭之术勿拘于家世则开天下之公道洗积年之私怨笼络海内智能才德之士使四面交归不复它往则贤者皆无遗而治道兴矣 
　　庚申赵鼎进呈刘长源奏劄上曰长源昨日多有开陈至比战国之士若不用于秦则归于楚论议殊可怪鼎曰陶恺虽邪论尚不敢至此上曰然张浚曰长源不学无识至如＜锍-釒＞中引证事实皆非所敢闻者况元符以后人臣子孙谁为可用而不用者折彦质曰如蔡京王黼辈是乃国家之深仇也罪通于天幸逃族诛今日正使子孙真有可用者犹不当用上曰长源之罪过于陶恺当与远小监当朝廷明正典刑可也于是退而批旨长源识趣卑陋不可寘之台列送吏部与监当差遣不知何以去远小二字制曰御史耳目之寄自非刚明不惑之士鲜克胜任尔识趣卑陋学术肤浅尝谓其恬退不竞擢寘台察今兹论奏殊骇听闻朕于人才唯贤是用一付之公议汝为是说意必有在匪出于憎恶则有所阿党不然则汝之昏懵无知也乃若引用事实尤地非汝宜处斥归铨选往莅榷征循省之余勉思学问熊克小历止称上殿官刘长源盖不考真为御史也 诏职事官月给米三斛自郎官外旧止有职钱添给至是始增之 
　　辛酉武节大夫荣州剌史兼合门宣赞舍人薛安靖为武功大夫文州团练使充沿海制置司参议官仍与右朝奉大夫通判明州李文渊同共措置海道事务 进义校尉陈晟为承节郎以都督行府言晟自河北从杨圭还朝乞推恩也 武节郎王逵除名虔州编管逵昆山人以朱＜面力＞给使授官因事至县庭诟詈邑宰法寺当私罪杖该恩原守臣言其情重特有是责 右奉直大夫成都府路转运判官安邡追五官添差监郴州在城酒务左中奉大夫成都府路转运副使贾若谷降三官放罢先是川陕宣抚副使吴玠言军前粮食屡阙伏望勾臣赴行朝应副使唤免致有大使席益咨目称邡端坐廨宇一向弛慢故贬 
　　壬戌诏侍读侍讲官自今并许正谢著为令时行宫留守秦桧同留守孟庾并兼侍读桧以前宰相入谢诏锡衣带鞍马而庾亦以是日受告审于朝三省言讲读官在法虽无许正谢之文缘多系前执政及从官兼充理宜正谢故有是旨 诏左司郎官楼炤兼权中书舍人书行户房文字中书舍人傅崧卿兼权户部侍郎吏部侍郎晏敦复兼权工部侍郎宗正少卿冯楫兼权右司员外郎兼权给事中并行宫职冯楫兼职据楫今年十一月十二日辞免转官状结衔如此而日历不书当求别本参考 是日伪齐遣兵掠邓州之高安镇于是守臣武德郎合门宣赞舍人韩遹坐降一官遹十一月壬辰降官 
　　癸亥左司谏陈公辅请奏荫无出身人并令铨试经义或诗赋论策三场以十分为率取五分合格虽累试不中不许参选亦不许用恩泽陈乞差遣诏吏部措置其后吏部请试律外止益以经义或诗赋一场年三十五已上累试不中之人许注残零差遣余如公辅所奏从之吏部状在明年四月癸卯 观文殿学士行宫留守秦桧言伏睹陛下亲御六军往护诸将而臣罪戾之余猥蒙召用切愿扈从銮辂身冒矢石伏念臣陷敌累年敌国诡计稍知一二贼豫狂谋备见本末若有探报远近或可以备顾问至于留司职事孟庾有已试之效其人详练慎密欲望圣明特加财察优诏不许 秘书省著作郎张九成直徽猷阁提点两浙东路刑狱公事以九成言父老乞侍养故也 右中奉大夫知郴州许和卿降二官放罢先是和卿之子太虚以捕获宜章土寇之　　甲子废白州为博白县隶琼州龚州为平南县隶浔州以广西提点刑狱公事郭孝友言二郡土旷人稀不能偿官吏之费故也 
　　乙丑诏信安郡王孟忠厚德庆军节度使韦渊特许赴行在 
　　是月诏榷货三务岁收及一千三百万缗许推赏大率盐钱居十之八茶居其一香矾杂收又居其一焉二十四年收二千六十万有奇三十二年收二千一百五十六万有奇乾道六年三月癸丑立额 左宣教郎遂宁府府学教授程敦厚应诏上书且献所注经世十论曰畏天恤民量敌核实正俗练兵生财专任广听审虑大略言敌势方坚吾宁未复于两河而不忍轻用于民力愿汰冗兵节浮费又言宰相有好功之志非社稷之福愿陛下加意审虑宁拙而迟无速而悔又上赵鼎书言今日之事战未必为是而和未必为非要不可令敌执其权而反以制我鼎亟山人故卫尉少卿敦厚上书以文集行状修入而不得其时按今年六月下诏求言八月张浚始自行府还朝且附此月末当考 
　　建炎以来系年要录卷一百四 


　　●建炎以来系年要录卷一百五 
　　宋 李心传 撰 
　　绍兴六年九月丙寅朔上发临安府先诣上天竺寺焚香道遇执黄旗报捷者乃湖北京西宣抚副使岳飞所遣武翼郎李遇先是飞遣统制官王贵郝政董先引兵攻虢州卢氏县下之获粮十五万斛上已登舟召守臣李谟即舟中奏事遂宿北郭之税亭 
　　丁卯御舟宿临平镇上于舟中与宰执论岳飞之捷固可喜淮上诸将各据要害虽为必守计然兵家不虑胜惟虑败尔万一小跌不知如何更宜熟虑赵鼎等奉命而退 邵武军进士危无咎特补下州文学以川狭宣抚副使吴玠言无咎从军日久委有劳效也 
　　戊辰上次崇德县县令赵涣之入对上问以民间疾苦涣之言无之又问户口几何涣之不能对言者论涣之储偫扰民诏转运副使张汇究实汇言涣之和借涂金溺器至十收办卫士五千人食用肉直千缗而止偿民三分之一乃削涣之二秩仍令汇治罪赵鼎曰陛下所以延见守令者正欲知民间疾苦耳上曰朕犹恨累日风雨不能乘马亲往田间问劳父老 
　　己巳次皂林上谓宰执曰岳飞之捷兵家不无缘饰宜通书细问非吝赏典欲得措置之方尔张浚曰飞措置甚大今已至伊洛则太行一带山寨必有通谋者自梁青之来彼意甚坚赵鼎曰河东山寨如韦铨辈虽力屈就金人招而据险自保如旧亦无如之何覊縻而已一旦王师渡河此辈必为我用上曰斯民不忘祖宗之德吾料之必非金人所能有鼎等曰愿陛下修德孜孜经营常如今日也 
　　庚午上次秀州 直秘阁王＜日奂＞韩琰并充京东淮东宣抚处置使司参议官 权殿前司公事解潜带御器械提举宿卫亲兵刘锜各罚铜八斤坐以不经御史台印验旗号舟船于禁卫内乘使为侍御史周秘所劾也 起复右武大夫文州团练使广南东路兵马钤辖都督府摧锋军统制韩京领和州防御使以掩杀岭南诸盗之劳故有是命 
　　辛未御舟次平望　　壬申次吴江县 平海军承宣使两浙东路马步军副都总管兰整权主管侍卫马军司公事行宫供职 是日伪齐故相张孝纯遣其客薛筇间道走行在上书言利害先是刘麟尝养侠士蒯挺等二十余人待以殊礼孝纯自言得其阴谋孝纯书云蒯挺访臣曰有人自两浙来擕宋帝御书云酷好黄庭坚墨迹东宫得之喜曰吾得计矣近以黄庭坚墨迹二十余本授挺令与王开道等效学务令精肖不久与相公别矣臣方知贼臣辈欲令挺辈袖匕首微行二浙以庭坚书取媚于陛下得以肆其狠毒矣又言金人于沿海州县置通货场以市金漆皮革羽毛之可为戎器者以厚直偿之所积甚众孝纯言于豫曰闻南人治舟久矣旦暮乘风北济而所在岸口视之恬然傥利于吾彼宁不为之禁豫大惧遽罢通货场又言豫遣使封广王事见三年九月乙卯罗诱上乞师李成献策事并见四年九月徐文犯通泰事见三年五月辛酉防侠士禁商贩之可为军器者并见前又请分兵守京西诸州断贝勒之粮道捣刘豫之巢穴则淮南关狭之兵不攻自解又言山东长吏皆本朝旧人日望王师之来争为内应以赎前罪惟李邺有异志不复心怀本朝孝纯尝与邺论及朝廷邺曰死无所惮但恐如陆渐之祸恶名终不可免渐事见二年六月戊戌故孝纯及之孝纯所上书伪齐录有之不得其年其书有云自太原失守于今十年以年计之当是绍兴五年而书中所引多绍兴三年事不知何也如云徐文北奔乌珠西犯皆在三年敌出助兵李成献计皆在四年则其书当在金豫未入犯之前今且依徐梦莘北盟会编附此疑非今年也书首称伪尚书左仆射按伪齐有左右丞相而无仆射又孝纯久已罢去此时伪相乃刘麟张昴为之姑附　　癸酉上次平江府以水门隘不通御舟乃就辇于城外百官朝服乘马扈从至行宫赐百司沐浴三日 
　　甲戌江西制置大使李纲乞赴行在扈从优诏不许 
　　乙亥韩世忠自楚州来朝上特燕世忠令入内内侍省都知黄冕押伴上督世忠进兵世忠不从此据赵甡之遗史日历不书世忠入见但于今月十五日书世忠辞免御筵今并附此 起居郎张寿兼权给事中 秉义郎郭彦卿忠翊郎行营中护军准备将韩瑶并为合门祇候以彦卿自北来归而张浚言瑶向在川狭宣抚司尝献陈法颇有可采也 武翼大夫合门宣赞舍人添差洪州兵马钤辖王才令再任 
　　戊寅命中书门下省检正诸房公事张宗元抚问江东淮西宣抚司诸军家属之在金陵当涂者 诏行在职事官日轮一员面对 
　　己卯上谓执政曰前此大臣误国科歛百姓以供不急之费今日正复用兵未能蠲除力役真有愧也 诏四川都转运使李迨与制置大使司及川狭宣抚司行移并用申状书检不系衔始赵开于两司并用申状至是改之 
　　庚辰赵鼎奏昨日赵密巨师古军中苦重膇之疾者得陛下所赐药皆一服輙愈上曰朕于医药尝所留意每退朝后即令医者诊脉才有亏处便当治之正如治天下国家不敢以小害而不速去也 诏临安府百司行移并增行宫二字 行宫留守司奏以秘书少监吴表臣兼参议官直宝文阁知临安府李谟兼详议官秘书省正字胡珵兼主管机宜文字又请右承议郎通判临安府袁复一赵令结并兼干办公事大理寺丞吴彦章准备差遣皆从之复一以十月己亥令结以十月己未彦章以十一月庚辰奏辟今联书之 诏四川应上供内藏封桩等钱并许都转运司拘收应用从都转运使李迨请也一曰封桩禁军阙额钱二曰减罢吏人请受钱三曰耆户长雇钱四曰经制头子钱五曰赡学租课钱于是岁拨提刑司钱八十九万后四日迨始辞行 
　　辛巳诏龙图阁直学士汪藻所辟编类诏旨官二员并理在任月日俟成书投进日比附自来修书体例取旨推恩 右朝请大夫新广南西路提点刑狱公事吕聪问直秘阁以枢密院言聪问在闽中招捕海贼郑广宣力故也又赐福建安抚使张致远诏书奖谕致远赐诏在是年甲申 
　　壬午翰林侍读学士兼史馆修撰范冲言近重修神宗皇帝实录于朱墨二本中有所刊定依奉圣旨别为考异一书明著是非去取之意以垂天下后世今来重修哲宗皇帝实录考其议论多有诬谤以当日时政记及诸处文字照据甚明亦乞别为一书志其事实欲以辨诬为名每月校勘到卷数差人吏亲事官送至行在付冲看详修定就呈监修相公讫有合添改去处即发回史馆庶几不致妨废从之 铸行在所度支金仓部太府司农寺印 岳飞以孤军无援复次鄂州 是日新除崇政殿说书尹焞发涪州初焞固辞新命右朝议大夫夔州路转运副使韩固奉诏即所居敦遣焞始就道固时已有罢命俄除知开州固除郡在十月辛丑　　癸未诏太庙神主权奉安于平江府能仁寺遇朔享日令太常寺焚香 诏嗣濮王仲湜安定郡王令懬交互赴行在 武举童子江自昭年十二能诵兵书及步射诏行宫户部赐帛宠之自昭江山人也 直秘阁淮西宣抚司参议官李健知宣州 降授右朝请大夫主管台州崇道观陆彦钦知婺州降授右朝奉大夫直秘阁范正已知衢州彦钦等始为吴玠所劾送潼川府治罪而中书言别无合勘事理故以郡守处之事祖在去年闰二月 是日左司谏王缙入对乞江浙人户预以米斛折纳绢者抵斗交量勿收耗凡头子縻费之类皆捐之翌日如所请行下时缙以大臣不和为忧乃言今陛下所以共济艰难复大业者二三大臣尔或出而总戎或处而秉轴交修政事之间进退人才之际谋虑有不相及则初意未必尽同苟无私心惟其当而已愿济国事至再三言之缙疏在此月而不得其日因缙上殿附见 
　　乙酉诏龙神卫四厢都指挥使洪州观察使行营前护副军都统制权都督府参议军事王彦免持服彦行至镇江遭母忧上疏乞解官不许仍趋还引对时左武大夫康州剌史种潜为彦中军统制官从至行在诏潜领文州团练使亦以金带锡之潜师中子也彦入对潜迁官并在十月丁酉 
　　丙戌故左宣义郎石芳特赠一官芳元符末为太学正坐上书入邪上尤甚籍停官兴元府覊管至是用其家请而赠之 诏宜州守臣兼带提点买马 
　　丁亥吏部侍郎晏敦复权户部侍郎王俣等上绍兴重修禄秩新书五十八卷看详一百四十七卷乞镂板施行诏俣落权字敦复与离所提举详定官各进一秩在所删定官迁秩者一人选人改京秩者五人其后俣再辞乃止迁一秩三省户刑房巳　　戊子诏江东转运使向子諲应副刘光世军钱粮副使俞俟应副张俊军钱粮子諲与俊不协俊数有论奏而光世向氏壻也故改命之寻诏子諲与直秘阁两浙转运副使俞俟两易子諲乞还政不许子諲与俞俟两易在十月庚子乞致仕不允在戊申今联书之 命户部员外郎霍蠡就鄂州置司专一总领岳飞一军钱粮 左承议郎新提举两浙西路常平茶盐公事计有功充都督行府书写机宜文字 
　　己丑徽猷阁直学士江南西路都转运使赵子淔升宝文阁直学士以中书言子淔应副岳飞大军及行府官兵钱粮无阙故也转运判官逄汝霖令再任 建州布衣胡宪特赐进士出身添差建州州学教授宪安国从兄子也有学行累召不至 右朝请大夫知处州吕丕问直秘阁徽猷阁待制知明州仇悆直徽猷阁知衢州吴革各进一官以三省言丕问等究心郡政吏戢民安故也 温州进士张頠召赴都堂审察頠瑞安人以岁旱民饥率乡人就陶山湖之侧筑陂储水溉田万余亩小民就食者且千人龙图阁学士章谊时守温州上其事于朝且言頠素有文行众所推许乃有是命 
　　庚寅直秘阁秦梓知台州 尚书左司郎中耿自求言窃见祖宗以来内自京师畿邑外及五路养兵数百万众所以重本兵也愿诏天下诸州府招刺一二万众先足禁卫兵额次招上中禁军仍＜宀十见＞以数年之限岁选强壮及等之士以充其额诏枢密院措置 是日张浚复往镇江视师初伪齐刘豫因金领三省事晋国王宗维尚书左丞参知政事高庆裔在兵间而得立故每岁皆有厚赂而蔑视其他诸帅左副元帅鲁王昌初在山东回易屯田遍于诸郡每认山东为已有及宗维以封豫昌不能平屡言于金太宗晟以为割膏腴之地以予人非计晟不从及是豫闻上将亲征遣人告急于金主亶求兵为援且乞先寇江上亶使诸将相议之领三省事宋国王宗磐言曰先帝所以立豫者欲豫辟疆保境我得安民息兵也今豫进不能取又不能守兵连祸结愈无休息从之则豫受其利败则我受其毙况前年因豫乞兵尝不利于江上矣奈何许之金主乃听豫自行遣右副元帅沈王宗弼提兵黎阳以观衅于是豫以其子伪尚书左丞相梁国公麟领东南道行台尚书令改封淮西王又以主管殿前司公事兼开封尹许清臣权诸路兵马大总管尚书右丞李邺为行台右丞讲议军事户部侍郎冯长宁为行台户部侍郎兼行军参议又以故叛将李成据李大谅征蒙记成此时为伪中侍大夫安化军承宣使知郑州孔彦舟关师古为将签乡兵三十万号七十万分三路入寇中路由寿春犯合肥麟统之东路由紫荆山出涡口犯定远县以趋宣徽侄猊统之西路由光州犯六安彦舟统之伪诏榜示指斥銮舆尤甚于五年淮泗之役谍报豫挟金兵来寇主管殿前司公事杨存中在淮堧先以二百骑驰至盱眙观形势还奏事留宿内殿三日条上御寇之策于是分遣诸将以备要害时江东宣抚使张俊军盱眙沂中军泗上京东淮东宣抚处置使韩世忠在楚湖北京西宣抚副使岳飞在鄂声势了不相及独淮西宣抚使刘光世在当涂光世遣轻骑据庐而沿江一带皆无车马左仆射赵鼎甚忧之浚乞先往江上视师至是发行在　　辛卯中书舍人董弅言陛下虽当巡狩必载庙主然近岁时享徒以有请勿杀牛者至三牲不备而谓之随宜今陵寝尚沦伪境岁时衣冠之游未获严奉独有太庙神主祀事必过于厚情文始称愿明诏礼官举行以称陛下祇事神灵之意从之 都督行府拟定盗贼徒中自相招诱出首赏格五十人已上守阙进勇副尉三千人忠翊郎凡十等仍并赐银绢有差 
　　壬辰上谕大臣曰资治通鉴首论名分其间去取有益治道即知司马光雅有宰相器若唐鉴正可为谏书耳何俌龟鉴高宗之崇儒讲学即太宗身属橐鞬风洒露沐而锐情经术开文学馆之时也况圣训有曰朕之务学欲知治乱成败君子小人之迹而他日之读通鉴且曰通鉴去取皆益治道唐鉴正可为一谏书耳是则帝王务学也岂徒诵说云乎哉 左司谏王缙言窃见军兴以来费用百出州县科敷有不能免已降指挥官户并同编户所以＜宀十见＞下民也诸处寺院有庄产多者类请求于贵臣之门改为坟院乞免科敷朝廷优礼大臣特从所请然官户既不免坟院之名盖缘官户岂得独免哉况又前宰执员数不少所在僧徒侥幸干请使庄产多者独免则合科之物均之下户非官户同编户之意也诏户部申严行下 左朝奉郎林叔豹知饶州叔豹为御史坐秦桧累久斥至是稍复之 进士何畴献孙子解语赐束帛 
　　癸巳翰林学士朱震言按大理国本唐南诏大中咸通间入城都犯邕管召兵东方天下骚动艺祖皇帝鉴唐之祸乃弃越嶲诸郡以大渡河为界欲寇不能欲臣不得最得御戎之上策今国家南市战马通道远夷其王和誉遣清平官入献方物陛下诏还其直却驯象赐敕书即桂林遣之是亦艺祖之意也然臣有私忧不可不为陛下言之今日干戈未息战马为急桂林招买势不可辍然而所可虑者蛮人熟知险易商贾囊槖为奸审我之利害伺我之虚实安知无大中咸通之事愿密谕广西帅臣凡市马之所皆用谨信可任之士勿任轻狷生事之人务使覊縻而已异时西北路通渐减广马庶几消患未然诏劄与广西帅臣 
　　建炎以来系年要录卷一百五 
　　建炎以来系年要录卷一百五金人地名考证 
　　贝勒原书作孛堇误改见卷一 

●建炎以来系年要录卷一百六 
　　宋 李心传 撰 
　　绍兴六年冬十月乙未朔上率百官遥拜二帝 右朝散大夫提举淮南东西路茶盐公事蒋璨直秘阁上召璨入对乃有是命璨初除不带茶字当时张澄改除乃并以茶事归监司耳　　丙申诏诸路州军将西北流移无归人民情愿充军堪披带少壮人招填禁军阙额 尚书右仆射张浚言昨令两浙江东州军劝诱大姓就买官诰今来将欲就绪望将每州劝诱及三十万缗以上知通县令当职官各减二年磨勘及二十万缗减半推赏从之后旬日中书言恐当职官趁数希赏却致科敷乃命行府核实如无抑配扰人即如前诏中书所奏在是月丙午 秉义郎李絪特除名送浔州编管絪入内黄门也主承受刘光世军奏报文字坐罪转归吏部光世以其贫乃赠之金赵鼎张浚闻之奏絪不法下大理狱具坐尝与光世交通光世为之市常州田数百亩又遗以五十金法寺当絪赃罪徒追二官罚金鼎进呈特有是命絪后死于贬所赵甡之中兴遗史睿思殿祗候李絪者能讴词善小说主养飞禽吕颐浩在都堂闻飞禽数百其声如音乐问之曰鹁鸽也诘其所主曰内侍李絪所餋每鸽有金鋜鋜其足又有鹰鹞之属甚众皆御前者颐浩不乐明日奏之诏絪送吏部应主管飞禽有官人皆与远恶州指使絪遂居于金坛之别业絪尝为刘光世承受光世以其贫乃赠之金颐浩闻之下大理寺除名勒停浔州编管死贬所甡之系此事于绍兴三年二月据絪案款称绍兴四年十月内差充承受刘光世军奏报文字则其送吏部不应在三年亦非由颐浩所奏也此事恐与今年八月庚辰冯益事相关按日历八月二十三日戊午中书门下省勘会李絪昨在内侍省日公受贿赂所为不法有旨令大理寺勾追根治具案闻奏是时张浚自行府初还朝故知同鼎奏请也如喻樗所记张浚乞斩冯益事亦恐或在此时今并甡之所云附此湏求他书参考 故朝散郎游议特与一资恩泽议师雄孙也靖康中为河北转运判官真定之破议在城中至是其家援例求恩且引侍御史周秘为证秘言尝与议同在围中而不知其所以死特录之 
　　丁酉吏部侍郎都督府参议军事吕祉还行府供职先是刘麟等令乡兵伪金人服于河南诸处千百为群人皆疑之以金伪合兵而至淮西宣抚使刘光世奏御贼事宜谓庐州难守且密干左仆射赵鼎欲还太平州又江东宣抚使张俊方驻军泗州都督张浚奏敌方疲于奔命决不能悉大众复来此必皆豫兵而边报不一俊光世皆请益兵众情汹惧议欲移盱贻之屯退合肥之戍召岳飞尽以兵东下浚独以为不然乃以书戒俊及光世曰贼豫之兵以逆犯顺若不剿除何以立国平日亦安用餋兵为今日之事有进击无退保而鼎及签书枢密院事折彦质皆移书抵浚欲飞军速下且拟条画项目请上亲书付浚大略欲退师还江南为保江之计不必守前议赵鼎事寔曰鼎移书张浚令张俊杨沂中两军并力剿灭麟猊二贼然后移军建康固守江上以待后来者谍者言二贼之后金兵骑不断知兵者亦谓金使麟猊为前驱金以精骑继之万一出此枝梧不暇矣鼎复以书与浚云使张杨协军扫荡之后敌骑未必不望风而遁盖兵家之势如此折彦质亦以书言之尢切鼎为上言之上曰此谋之善者也因令鼎拟定所以措置之方上亲书赐浚且曰今有数条与卿商量初未尝执定决行之也其后浚谓沮害其功者此也明年言者论折彦质言淮南之役首议歛兵几败国事坐此落职亦观望者不详首尾一意投合且出其私意非公言也按此与朱熹所撰张浚行状及张栻所作王缙墓志全不同以史及他书考之其实鼎专为守江之计而浚力督诸将进兵以此异议余具此月癸卯赵鼎进呈注于是淮东宣抚使韩世忠统兵过淮遇敌骑与阿哩雅贝勒等力战既而亦还楚州或请上回临安且追诸将守江防海浚奏若诸将渡江则无淮南而长江之险与敌共淮南之屯正所以屏蔽大江使贼得淮南因粮就运以为家计江南其可保乎今淮西之寇正当合兵掩击况士气甚振可保必胜若一有退意则大事去矣又岳飞一动则襄汉有惊复何所制愿朝廷勿专制于中使诸将不敢观望上乃手书报浚近以边防所疑事咨卿今览所奏甚明俾朕释然无忧非卿识高虑远出人意表何以臻此祉亦言士气当振贼锋可挫榻前力争至于再四彦质密奏异时误国虽斩晁错以谢天下亦将何及上不听乃命祉驰往光世军中督师时刘猊将东路兵至淮东阻世忠承楚之兵不敢进复还顺昌麟乃从淮西系三浮桥而渡于是贼众十万已次于濠寿之闲江东宣抚使张俊拒之即诏并以淮西属俊主管殿前司杨沂中为浚统制官浚遣沂中至泗州与俊合且使谓之曰上待统制厚宜及时立大功取节钺或有差跌浚不敢私诸将皆听命戊戌沂中至濠州会刘光世已舍庐州而退赵甡之遗史云刘光世军庐州闻刘麟入寇其势甚炽密申宰相赵鼎乞降枢密院指挥退保太平州签书枢密院事折彦质助为之请遂檄光世退军张浚大怒遣向子諲等督光世复还庐州林泉野记所书亦同按光世但私请于鼎无缘便降密劄许其退保此所云恐误然张浚行状称鼎欲退合肥之戍召岳飞之军东下而日历十一月九日癸酉岳飞奏依奉处分往江州屯驻则是果尝降此指挥也甡之或有所据姑附著之更俟参考浚甚怪之即星驰至采石遣人喻光世之众曰若有一人渡江即斩以徇且督光世复还庐州右司谏王缙亦言主将有慢令不赴期会者请奋周世宗我太祖之英断以厉其余上亲笔付沂中若不进兵当行军法赵鼎事寔曰时鼎又督沂中径趣合肥以援光世而张俊谓杨军新战胜当少休然刘麟已逼合肥光世辎重己回江北人情大惧浚急以书属鼎曰欲上亲幸江上先作一指挥行下庶诸将用命鼎虑行府号令不行有失机事即白上今者军事已急万一少有差趺利害不细须自朝廷主张其事庶使张浚事有骨肋上深以为然乃拟呈亲笔付浚云有不用命当依军法从事浚乃使人怀此御笔驰往合肥见光世徵出示之光世惊骇大呼诸将曰汝辈且向前救取吾首级即跃马而出诸将帅其部曲仓皇追之麟兵方大集光世适与之遇血战终日麟遂大败是时非朝廷措置以御笔督之胜负殊未定鼎之诚心协济如此而议者谓沮军事可谓厚诬矣按日历明年五月丁丑载上语不进军者当行军法乃指谓杨沂中与鼎事实差不同光世不得已乃驻兵与沂中相应遣统制官王德郦琼将精卒自安丰出谢步遇贼将崔皋于霍邱贾泽于正阳王遇于前羊市皆败之是日贼攻寿春府寄治芍陂水寨守臣合门祇候孙晖夜劫其寨又败之初光世言粮乏诏转运使向子諲济其军九月戊子子諲昼夜并行至庐州而光世兵已出东门子諲直入城见光世具言纲船至岸次光世乃止 
　　己亥诏平江府城内外民旅买卖钱物出入并各从便自上驻跸以来有司举行京城钱不出门之禁籴价贵踊右司谏王缙以为言乃罢之 右中奉大夫李平仲起复充四川制置大使司检法官平仲开封人举明法为大理评事不去廷尉者十年职至丞梁师成用事欲见之平仲不往建炎初出知荣州代去丁母忧寓居于蜀至是席益奏用之而平仲卒矣 右从事郎平江军节度推官赵庆孙特改右承事郎翰林学士朱震等言庆孙内行孝友施于政事明敏可观故引对而有是命 
　　辛丑诏提点淮南公事张成宪重别措置大军所湏茭刍毋令骚扰时淮泗大军所须茭刍甚夥而成宪均之杨楚泰州暨高邮州每州十万束至二十万束民闲津送每束有至五六百钱者右司谏王缙请令诸军愿得钱就便收买者听余令采之近地雇人以官舟运之故有是旨 右迪功郎李若朴试大理司直若朴若虚弟也 左文林郎郑刚中右迪功郎李郁并充敕令所删定官刚中金华人为温州判官受知秦桧故桧荐用之郁已见 资政殿学士四川制置大使席益荐尝任知县人十三员政绩乞巳任通判者与大郡见任县道者与小郡并俟终更日赴任仍从本司随才选差内选人俟改官丁忧人俟服阕日依此从之时益所荐士颇众而左宣教郎冯时行左通直郎樊汝霖为之冣后皆知名汝霖金堂人也时行己见 罢四川诸州军县镇酒官一百七员用席益奏也时川路多置比较务科定人户出钱以资妄费民不堪之上闻命益相度裁减益请州县有官可兼镇市乡村相近者并罢余令都转运司选差申制置大使司审度给劄从之 诏巡幸随军都转运使举官依发运使例减半 
　　壬寅显谟阁直学士巡幸随军都转运使梁汝嘉为浙西淮东沿海制置使带御器械刘锜副之翌日更命行营前护副军都统制王彦为制置副使以所部屯通州之料角汝嘉等乞以右通直郎新知濠州蔡延世等二人充参议官量赐激赏钱仍令浙西漕臣淮南提点官应副军食皆从之熊克小历载汝嘉此除于十月癸丑盖误 左迪功郎方畴左从事郎朱翌并为敕令所删定官翌载上子载上怀宁人靖康司农少卿畴赵鼎客也畴已见元年五月 监察御史赵涣请令御史台今后日受诸路词诉其事重害日久不决者申取朝廷指挥其监司州县留滞经时裁处失当亦许依法弹奏诏御史台所受诸路词讼如有事理重害日久不决者具申尚书省取旨看详余如所请 诏总制司钱令诸路州军通判依己降指挥悉心拘收别用库眼桩管依限起发非专降朝旨不以是何官司并不得应副如违通判先降二官放罢仍令提刑司检察时诸郡多截用总制钱申乞除破都省言总制钱乃朝廷于常赋之外讲画到钱数故申饬之寻命监司守臣擅行兑借截用者视此后旨在十一月丁卯 诏广西路宣和官铸当二小平钱并令行使有鼓唱为毛钱之人重行决配 右通直郎都督府干办公事张斛引对翌日诏赐同进士出身与升擢差遣 是日刘猊以众数万过定远县欲趋宣城以犯建康权主管殿前司公事杨沂中与猊前锋遇于越家坊败之猊孤军深入恐王师掩其后欲会麟于合肥 
　　癸卯赵鼎进呈刘光世所奏事宜上曰光世之意似欲退保采石鼎曰据诸处探报殊无金人如此则自当鏖击若官军与豫贼战而不能胜或更退挠则他时何以立国但光世分兵随处御捍己见失策今贼兵既已渡淮惟当急遣张俊合光世之军尽扫淮南之寇然后议去留兹为得计万一使贼得志于光世则大事去矣折彦质曰诚如赵鼎所论上顾鼎曰卿此策颇合朕意朕度金人行兵不如此止是刘豫之众若合张俊光世之军击之理无不胜者此叚据日历所记修入按鼎所奏与诸家记录及当时谏官论列全不同当时鼎与折彦质初欲抽兵后知无金人乃有此奏也不则彦质撰时政记容有修润亦未可知更当详之 
　　甲辰沂中至藕塘与猊遇贼据山险列阵外向矢下如雨沂中曰吾兵少情见则力屈击之不可不急乃遣摧锋军统制吴锡以劲骑五千突其军贼兵乱沂中纵大军乘之自将精骑绕出其胁短兵接即大呼曰破贼矣贼方愕视会江东宣抚司前军统制张宗颜等自泗州南来率兵俱进贼众大败猊以首抵谋主李谔曰适见髯将军锐不可当果杨殿前也即以数骑遁去余党犹万计皆僵立骇顾沂中跃马前叱之曰尔曹皆赵氏民何不速降皆怖伏请命官军获李谔与其大将李亨等数十人麟在顺昌闻猊败拔寨遁去光世遣王德追击之先是上赐德亲劄谕令竭力协济事功以副平日眷待之意德奉诏与沂中追麟至南寿春而还是役也通两路所得贼舟数百艘车数千两器甲金帛钱米伪交钞告敕军须之物不可胜计于是孔彦舟围光州守臣敦武郎王莘拒之彦舟闻猊败亦引去北方大恐赵鼎事实曰初麟猊之报甚急张浚仓皇出江上未知为计鼎白上严督诸将皆鼎自拟诏检上亲笔付诸将于是皆恐悚奔命杨沂中自泗上率吴锡张宗颜直前与刘猊遇多破之使麟贼失援大衄而遁皆鼎之始谋也 吕中大事记自绍兴四年赵鼎为相伪齐与金分道入犯鼎决亲征之议于是世忠进屯扬州流星庚牌之计一行遂捷于大仪镇而金伪俱遁矣鼎又荐浚可当大事以枢府视师江上将士见浚来勇气百倍而军声大作矣自五年杨么既平东南无盗区于是鼎左浚右并平章事兼领枢密俱带都督浚出视师以行府为名而鼎居中总政表里相应虽孟庾沈与求有三省枢密奉行府文书之讥而鼎至公协心未尝计较说一般话行一般事用一般人诸贤聚会一时号小元祐矣自六年浚亲行边盛暑不惮命世忠自承楚以图淮阳光世屯庐州以招北军岳飞屯襄阳以窥中原张浚为进屯盱眙之计而鼎与浚同心责张俊以当听行府命告浚以边事不必禀朝廷恐失机会故伪齐入寇浚独建有进击无退保之论谕诸将以一人渡江即斩以徇之言于是杨沂中捷于藕塘北方大恐而金废刘豫矣此绍兴四年以后七年以前所以又大异于绍兴之初也 司农少卿樊宾请沿江闲田不成片叚者比民闲例只立租课上等立租二斗次减二升又次一斗有半召人承佃免一年租从之 故朝奉大夫俞赒追一官赒家以致仕乞任子而吏部言赒用明堂结局改秩虽已身亡亦合审量故有是命 
　　乙巳四川制置大使席益言被旨令催促赵开应副吴玠军前粮饷臣即考其稽滞之由方见得见今水运尚系以前岁计合起之数盖缘递年登带以至今日臣准指挥催促虽据回申止是泛称已牒逐路运司管认措置装发并无的确已未起发之数由臣人微望轻无以号令诸司窃恐缘此上累国事伏望特降睿旨下赵开应本司文移略行报应庶于职事免致旷弛赵鼎乞令开分析上可之时益已命逐路漕臣分认地分递相交割后半月又言开别不应副舟船及水脚钱乃诏开与逐路漕臣同措置津运如军食少有不继并一等取旨后诏在是月庚申 归正人黄捷特补成忠郎捷承县人刘豫之叛也捷率乡民保守山寨数报贼中事宜至是与其弟渊挺身来归故录之也 诏潼川府守臣景兴宗进职一等广安军守臣李瞻果州守臣王隲宗正少卿冯楫并进一官去年蜀中旱兴宗等率民赈贷楫居遂宁府自出米数百斛以率乡人乡人讙趋之饥者赖以济制置大使席益闻于朝故赏之隲郫县人也日历无此今以绍兴七年十月八日尚书省检会指挥修入 
　　丙午右从事郎鄂州蒲圻县令刘旁循一资再任旁为邑再岁户口益增用部使者请而命之 
　　丁未左宣教郎江西制置大使司干办公事罗荐可进秩一等先是观文殿大学士江西制置大使李纲闻上巡幸遣荐可奉表问起居且言自古用兵相持既久则非出奇不足以取胜愿速遣得力兵将自淮南前来蕲黄闲约岳飞兵相为掎角以夹击之大功可成继而王师屡捷纲又奏陈利害大略以谓窃见闲探所报伪齐乞兵于金人头项颇多未闻有渡淮而南者其侵犯淮淝及光山六安等处作过只是李成孔彦舟叛将签军深虑贼情狡狯匿重兵于后而以签军来尝我师若一胜之后兵骄气堕则为患有不可胜言者伏望降诏诸将益务淬砺以待大敌仍命朝廷按图以视诸路某路固寔当设疑以款贼兵某路空虚当增兵以御侵掠使江淮之闲表里相资首尾相应上以纲所陈利害切中事机赐诏奖谕纲再奏愿降哀痛之诏悯将士罹兵革之苦凡死于战阵先加封爵厚给赙赠收恤其家死者褒则生者劝矣然后明诏统帅审定功状俟防冬解严庆赐并行其谁曰不然 故武经郎种广特赠武翼大夫雄州防御使广守狭州死于难张浚在狭西尝赠一官至是枢密院以为薄乃申命焉事在建炎元年四月 左司谏陈公辅言在法台谏官不许出谒许见客都司大理寺官并禁出谒休日许见客比缘多事废弛往往不依法禁非惟不能杜绝请求亦恐有妨职事乞申明行下从之 
　　戊申上谓大臣曰近日淮西有警朕常至夜分方寝奏报到又辄披衣以起或至再三赵鼎曰致陛下忧劳如此臣等之罪也 左从事郎张登特改左承事郎登以荐对而有是命 
　　辛亥杨沂中捷奏至俘戮甚众上愀然曰此皆朕之赤子迫于凶虐勉强南来既犯兵锋又不得不杀念之痛心顾赵鼎曰可更戒敕诸将尔后务先招降其阵殁之人亟为埋瘗仍置道场三昼夜以示矜恻上嘉张浚之功赐诏略曰贼雏犯顺犯寿及濠卿率师徒临敌益壮遂使凶渠宵遁同恶自焚寤寐忠勤不忘嘉叹仍令浚具上都督府随行官吏军兵推赏浚言赏或滥加则将士解体乞将至龟山太平州人并转一官资别有功人量与增赏上从之浚奏以七年正月丁卯下今联书之 左文林郎江州管内安抚司干办公事胡孰特改左宣教郎孰在政和中尝上书言当以尧舜之道治天下不当用黄老之说又言蔡京误国童贯梁师成等不当用事坐夺官舒州编管至是用赵鼎荐对乃有是命翌日上谓鼎曰朕昨览孰所上疏极为忠愤而孰才编管耳此有以见道君皇帝之圣德也若据诸人之意必杀之矣制曰朕侧席图治渴闻谠言尔顷在难言之日锐然献忠以取窜逐岂知有今日之遇乎爰因造朝召对便殿遂俾改秩锡以赞书庶几四方知朕好恶 直徽猷阁新两浙东路提点刑狱公事张九成改除直秘阁九成以贴职太峻固辞不受上不许九成言今日辞免非矫激要名苐不欲因九成上紊朝廷纲纪朝廷察其意为之改命仍赐诏奖之 
　　壬子四川制置大使席益以便宜增印钱引三百万缗市军储七年五月禁泛印制司增印钱引始此 
　　癸丑右司谏陈公辅言近行在职事官轮对已周目今台谏止有三员逐日上殿班次亦少见在行在审计官告粮料榷货盐仓及茶场等元不系面对上件文臣皆系朝廷选差之人今来若有己见愿面对者乞许轮对一次庶使臣下各得尽其所言而艰难之时亦少禆圣政之万一也乃命轮对如二年之诏二年五月丙子诏行在厘务官得轮对八月丙申罢之 是日张俊杨沂中引兵攻寿春府不克而还 
　　乙卯侍御史周秘奏贷遣所得之俘上曰秘此意甚善朕方痛念西北之民皆吾赤子进为王师所戮退为刘麟所残不幸如此今当给与钱米然后遣之使归 翰林学士朱震翰林侍读学士范冲各进官一等以建国公读孟子终篇也于是本阁官武经大夫带御器械卲谔已下及资善堂官吏各进一官资 诏省部应平江府管内士民陈诉事件不拘常制许令受理用权户部侍郎王俣请也 
　　丙辰直龙图阁知建康府叶宗谔升秘阁修撰中书言宗谔治效有闻民安其政故陟之 龙图阁学士知平江府章谊入对论平江之民所甚苦者在于催科之无法税役之不均强宗巨室阡陌相望而多无税之田遂使下户为之破产今欲革此二毙若责之监司则不过移文于郡守责之郡守则不过移文于县令是三人者吏课丛委酬应多方虽有敏强之吏功不能专力所未暇况吏不尽才则又非徒无益也伏望明降诏旨专委通判一员均平税役先开首原之路次举告陈之令询考钩稽责以期限赏信而罚严则二毙可革贫富俱安公私共济矣乃命左朝奉郎添差通判府事孙邦措置后不果行 诏江西制置大使司辟右迪功郎李琦上犹县丞指挥勿行琦以李纲奏辟仍乞免避本路茶盐官亲嫌诏特许而言者谓丞阙当用京官琦摄官未及二考无举主不在奏辟之数徇李琦而废朝廷之法四臣切惜之命遂寝 
　　丁巳修武郎张勋特换右通直郎勋在刘光世军中权主管机宜文字张浚言其有学行乃策试而命之 
　　戊午改广州奉真观为来远驿以备招来诸国贡使 
　　己未赵鼎奏比见探报刘麟所起山东京畿人夫有自书乡贯姓名于身而就缢者上曰何故如此鼎曰苦其力役耳臣昔在狭西亲见调夫而民间大不聊生号哭之声所不忍闻是以圣人常以用兵为戒仁宗皇帝勤俭积累四十二年府库盈溢下无贫民上曰他时事定愿不复更见兵革 
　　庚申右司谏王缙言州县和籴关子勘合缴连多所阻滞乞令只于关子背批凿年月日州名用印给付任其行使从之 右宣义郎赐绯鱼袋李弼追二官改正章服弼自国子内舍生以进明堂颂授官校正御前文籍改秩赐服至是自言恐合审量故有是命 是日都督行府摧锋军效用易青为广东贼曾衮所执青不屈死之衮本军士去为盗后受经略使季陵招安以为承信郎已而复叛至是经略使连南夫与摧锋军统制韩京会于惠州督诸兵讨之京募敢死士七十三人夜劫衮营青在行中为所执贼驱至后军将赵续寨外谓续曰汝大军为我所擒者甚众青大呼曰勿信所擒者我耳贼又言我不汝杀苐令经略持黄榜来招安易青呼曰勿听任贼杀我我惟以一死报国家贼怒焚之青詈不绝口而死青无妻子事闻特赠保义郎合门秪候官为荐祭焉青赠官在十二月癸卯 
　　辛酉左从政郎王湛循二资湛献负薪论于朝起居郎权给事中张焘言其人可用故也按此王湛有二人其一人进士出身绍兴十一年除军器监主簿其一人从军补官绍兴十一年为枢密院计议官此乃有出身者也
  </div>
  <div class="pagination">
   <a href="建炎以来系年要录_page31.html">
    上一页
   </a>
   <span>
    ...
   </span>
   <a href="建炎以来系年要录_page27.html">
    27
   </a>
   <a href="建炎以来系年要录_page28.html">
    28
   </a>
   <a href="建炎以来系年要录_page29.html">
    29
   </a>
   <a href="建炎以来系年要录_page30.html">
    30
   </a>
   <a href="建炎以来系年要录_page31.html">
    31
   </a>
   <span class="current-page">
    32
   </span>
   <a href="建炎以来系年要录_page33.html">
    33
   </a>
   <a href="建炎以来系年要录_page34.html">
    34
   </a>
   <a href="建炎以来系年要录_page35.html">
    35
   </a>
   <a href="建炎以来系年要录_page36.html">
    36
   </a>
   <a href="建炎以来系年要录_page37.html">
    37
   </a>
   <span>
    ...
   </span>
   <a href="建炎以来系年要录_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
