<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 107 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 107 页/共 115 页</h1>
    <div class="content">　　丙辰参知政事贺允中兼权同知枢密院事以叶义问使北也 尚书吏部员外郎刘珙秘书省校书郎王淮并守监察御史 
　　丁巳诏以显仁皇后升祔礼毕亲属于后为子行者迁三官孙行二官余人一官于是进秩者十有四人授官者三人诸女诸妇封夫人者九人令人三人安人五人 龙图阁待制四川安抚制置使兼知成都府王刚中升敷文阁直学士刚中重修成都城是月始毕周四千六百丈有畸熊克小历载刚中进职在去冬盖误 诏恩平郡王璩恩数请给并依前宗室士＜亻褭＞例璩奏一行官吏请给乞令绍兴府以上供经制钱支从之璩奏乞在乙卯日 
　　辛酉资政殿学士知潭州魏良臣言根括到本州民间开耕荒田七十八万余亩自今年为始起理二税计增茶铁钱绢米草共六万六千六百斤贯匹石束外有荒田四十六万余亩据人户自陈实无力开耕愿纳入官巳依条出卖仍免三年税赋从之 右朝请大夫沈邦直知黄州 
　　乙丑诏自今臣僚陈乞上殿令径投状通进司不许于都堂纳劄子永为例 秘书省正字冯方刘度并为校书郎 秘书省校书郎王十朋兼建王府小学教授先是教授入讲堂则与皇孙叙宾主而教授居宾位十朋不可王特为之加礼而位教授于中 崇庆军承宣使安定郡王令詪提举江州太平兴国宫从所请也 殿前司准备使唤李师颜师雄并为合门祇候二人皆显忠子特录之 初命户部于镇江建康各别储米百万斛以备水旱助军食其后镇江所储至九十五万余建康所储至六十二万余至是左司员外郎方师尹言户部及漕司颇有借兑乞令户部措置补还从之 
　　丙寅右武大夫贵州防御使殿前司摧锋军统制兼知循州张宁主管台州崇道观以病自请也宁守循州凡十年 
　　丁卯武经郎合门宣赞舍人殿前司正将郭振为摧锋军统制兼知循州用杨存中荐也 徽猷阁待制提举成都府玉局观刘观充敷文阁直学士观奉祠里居屡召不至诏观建炎初为侍从任待制三十年廉靖自守时推老成特有是命右文殿修撰孙觌告老复敷文阁待制致仕后三日不行 
　　戊辰进士梅绾特补将仕郎绾韦渊馆客投匦自言尝蒙显仁皇后许以恩顾故有是命 
　　庚午龙神卫四厢都指挥使镇南军承宣使鄂州驻劄御前前军统制李道为荆南府驻劄御前前军右军统制先是朝廷以弹压茶寇为词命田师中遣道以所部五千人戍荆南府至是帅臣刘锜奏改为前军右军以道统之于是荆南之戍合锜所募效用为万有一千人然犹未成军也 右武大夫添差利州路兵马钤辖吴挺为利州东路驻劄御前前军同统制用都统制姚仲请也 
　　辛未左朝请郎两浙西路提点刑狱公事吕广问直秘阁为两浙路转运副使 初显仁皇后既掩攒宫而大理少卿张运因请建立四隅其中皆属禁地乃撤篱寨而甓城之四隅之内有士民邱墓八百余判太史局李继宗谓并在国音风水形势之间悉合挑去显谟阁学士知绍兴府王师心言其间形势迫近者不可不去或地里稍远山陇隔绝望视不见恐在阴阳家了不相干乞委太史局再行覆视如无妨碍取自圣裁诏可张运见请不知在何时改墙寨作塼墙亦不见降指挥月日此据今年正月八日二月二十日检察宫陵所状中所云修入王师心申明正月五日甲申行下既而检察宫陵所言绍兴府续根括到坟冡通约一千余处正月八日丁亥太常少卿都民望时为左司谏请委太常礼官与本府官同太史局公共按视定夺闻奏庶几攒宫大事举合先王典礼不至专徇阴阳相罔之说正月九日戊子乃命权太常丞吴曾偕太史局官杨彦民往视之曾言巳挑之冡九十二未挑者八百六十四内七百四十五冡相去稍远岗陇遮映欲依宫陵故实攒宫近例更不挑移昭慈禁地内有小坟四所永祐禁地内有六所并不曾迁改其西北一百一穴彦民以谓依经合挑臣等非阴阳伎术之流礼经不载难以定夺欲望更加详定诏本府更切相度如系岗陇遮映稍远处亦免挑移正月二十八日丁未降旨后二日检察宫陵所又言窃本府不知经意乞令彦民等四人与王师心同共相度指示正月三十日己酉既又遣殿中侍御史汪澈将李继宗往看定之三月七日丙戌至是还朝澈上奏言攒宫之地旧占百步亦有士庶之坟在其间经今三十年无有议其非者去冬新立四隅回环不啻二十里居民寸土尺木率入于官而今皆为禁地乃谓其间邱坟尽合挑去何前后之不相侔耶臣书生素不晓方技请以史传及祖宗故事明之秦樗里子葬于渭南汉兴长乐宫在其东未央宫在其西当时不闻迁其墓也今七百余穴皆在禁地一旦悉令挑去恐顿泄地气兼于人情未安乞从本朝宫陵仪制所载民户旧墓愿迁出者听令自陈不愿迁者仍旧上从之事祖巳见去年十一月丙午今年十月朔王师心奏准诏迁移攒宫附近士庶坟墓倍给价直巳于城下两县根刷无用官山许令就葬与此差不同更当详考 言者论广西转运司昨申明将摄官四十一阙差选人小使臣其请给比摄官数倍州郡难以支吾且失摄官荣进之望乞依旧注摄官从之 
　　壬申太常博士杜莘老守秘书丞莘老因对又及江淮守备上曰卿每言必及此忧国深矣 议者以为川广荆湖每岁漕纲至行在者既入浙江即湏守闸且有沮浅之患而建康府溧阳之邓步溧水之银林皆有陆路止二十里乃舟楫经从之地谓宜于此地置转般仓两处中间陆路旧曾开通见有沟港可考问其所废之由则曰宣州地高每遇水涨无以遏水为患于湖州等处臣谓只当留最高处二三里不必开通以为仓基则般运尤易又言建康上供米自溧阳一夕而可达宜兴广德军上供米自西安一二日而可至湖州皆于两浙漕司拨船般运不数日而可至诚为利便诏江东转运司相度 
　　癸酉诏建王岁赐公使钱三千缗逐月均给其初除推恩合得承信郎四人令依例陈乞 左奉议郎沈枢言新除福建路提举常平茶事缘常字系父名诏特不回避 右朝散大夫曾纬知台州令赴都堂禀议讫之任 
　　丁丑左朝散郎江南西路提点刑狱公事黄应南言奉诏覆视吉州应卖官田三千六百五十余顷计直一百三十八万余缗内巳有人承佃一千三百十七顷计直三十一万缗乞减价直三分无人承佃荒田山林陂泽二千三百四十一顷计直六十万余缗乞别行估定从之议者谓魏安行虚张其数实非可售之田应南惩王傅之罢而不敢斥言之也事祖巳见二十九年十月己卯今年十一月辛巳王傅知建州明年四月丁丑魏安行罢江东漕 
　　是月诏建王赐字元瓌玉牒在此月日历不书 
　　五月按是月戊寅朔己卯御史台检法官张阐右正言沈浚并为尚书吏部员外郎先是浚言新除两浙漕臣汤允恭不孝其母诏刑部侍郎黄祖舜核实祖舜言允恭无不孝事迹不应罪之遂罢浚言职浚求去乃除知舒州浚补外在是月戊子 左从政郎苪晔行国子正左迪功郎陈骙为国子录 初淮东马步军副緫管刘光辅既至楚州因招集叛亡是日归明人吴皋率其党持兵殴斗北神镇居民为之惊避巳而其党杀之金人寻复东海县事闻移光辅江南东路副緫管饶州驻劄光辅移官在六月壬戌日历不书所以此据徐宗偃两淮纪实修入 
　　辛巳上书玉堂二字赐翰林学士周麟之麟之奏依淳化故事就都堂宣示宰执仍以石本分赐侍从馆阁官从之 左从政郎新绍兴府府学教授徐履右从事郎陆游并为敕令所删定官游山阴人也 太尉知荆南府刘锜兼本府驻劄御前诸军都统制先是领殿前都指挥使职事杨存中建言诸重地如四川鄂渚池阳建康京口皆巳宿兵严守独荆南历代用武之地今为重镇而九江上流要害之地缓急不相应援请各置都统制以广屯备朝廷从之荆南府江州创军自此始 忠训郎赵廞赵庾并为合门祗候二人皆密子特录之 诏建王府官吏各转行一官资白身人补进武校尉 故左太中大夫李椿年曾开各与子孙恩泽一资以吏部言寄禄皆侍从坐责死其遗泽当取裁也 
　　初给事中王晞亮详议荐举县令事事祖见二十九年九月壬辰乞以山阴等四十县并堂差卿监巳上荐举之人京官任满无遗阙与减二年磨勘选人到任及一年与循资任满无遗阙与减改官举主一员如政绩优异许监司郡守同衔奏闻别与升擢癸未从之 
　　甲申编管人前直秘阁汪召锡死于容州 
　　乙酉初置江州驻劄御前诸军都统制一员以殿前及步军司兵各三千人马军司及新招兵各二千人隶之以龙神卫四厢都指挥使宁武军承宣使侍卫步军司前军都统制戚方为江州驻劄御前诸军都统制江州创军及戚方除命日历全不见但于此月庚寅书马军司奏依巳降指挥拨官兵三千人前去江州辛卯又书殿前司奏依巳降指挥差官兵三千人前去江州步军司奏都统制戚方巳差江州驻劄其阙未差人乞差张＜王巳＞充本军统制而赵甡之遗史方除江州都统在此日今从之王曮撰杨存中神道碑云王建言荆南九江各置都统制朝廷从之戍卒皆三衙分遣他司率汰羸弱以往王独以全队精锐行按荆南创军乃是刘锜先募效用六千人又马军司遣戍千人鄂州移屯前军五千人既又以赣州左翼循州摧＜釒夅＞军隶之未尝于三衙分遣循赣兵虽隶殿司其实但遥为节制碑盖有所缘饰也今不取 
　　丙戌出内库银十万两下两浙转运司籴马料大麦 初直秘阁江淮等路提点坑冶铸钱李植以巡历过行在言岁额钱内藏库二十三万缗左藏库七十余万缗皆是至道之后额数自绍兴以来岁收铜止及二十四万斤铅二十万斤锡五万斤此最多之数纽计铸钱一十万缗外有拘到诸路铜器二百万斤搭以铅锡可铸六十万缗乃暂时所拘乞据逐年所产权立为额事下工部至是本部言若依所乞委是数少且以酌中之数五十万缗为额从之 
　　戊子赐江东转运司银七万两籴大麦二十万斛 殿中侍御史汪澈言攒宫四隅之内良田千亩耕植尽废非惟可惜亦恐将来山林蓊密人迹不通为虎狼窟穴盗贼潜伏之地乞募民承佃岁收米斛可给卫卒数百人犹有余饶又乞仿典故命官兼陵台令凡攒宫公事尽以委之诏礼部太常寺议其后绍兴府按视得良田八百余亩请以付泰宁寺捐其税量纳官租以赡卫卒其余皆与之得旨在七月辛丑今并书之仍令会稽知县兼带主管攒宫事务 初金主遣殿前右副都点检萧荣等来贺上生辰命权工部侍郎黄中充接伴使荣等当谢锡宴故以天暑为辞欲拜宇下中持不可乃拜于庭中是日荣等过平江欲观姑苏台百花洲非例也中许之此以中墓志及国信所状参修 
　　辛卯参知政事贺允中免兼同知枢密院事以同知枢密院事叶义问将及境也初义问入北境见敌巳聚兵有入犯意及还密奏敌人以克剥不恤为能以杀戮不恕为威穷奢极侈似秦隋之所为如燕京巳剧壮丽而修汴京伐木琢石车载塞路民劳而多死于道天人共怒观此岂能久也又海州贼党未尽而任契丹出没太行臣去时闻破浚之卫县回时闻破磁之邯郸北使三人皆被贼伤夺去银牌不惊南使在处不宁今欲迁汴京且造战船敌人皆有深意以臣度之若果迁都则在彼巳失巢穴今江淮既有师屯独海道宜备臣谓土豪官军不可杂处土豪谙练海道之险凭藉海食之利能役船户平日自如若杂以官兵彼此气不相下难以协济今欲于江海要处分寨以土豪为寨主令随其便使土豪挠于舟楫之间官兵扼于塘岸之口则官无虚费民无横扰此策之上者也 兵部尚书兼权翰林学士杨椿言于右仆射陈康伯曰北朝败盟其兆巳见今不先事为备悔将何及因与康伯策所以防虑之术其一两淮诸将各画界分使自为守其二措置民社密为寓兵之计其三淮东刘宝将骄卒少不可专用其四沿江州郡增壁积粮以为归宿之地康伯见上言敌谓我和好滋久而兵备弛其南牧无疑因条上两淮守御之计上嘉纳之熊克小历载杨椿四策于绍兴三十一年四月盖因陈良祐撰椿墓志书此事于除参政之后而椿以是年三月执政故也然刘宝绍兴三十年十月巳罢镇江都统则非执政后所上明矣详考良祐所书有云三十一年拜参知政事未几朝廷再遣枢臣叶公义问报聘归言金巳聚兵境上公语左仆射陈康伯云云则椿所议实在此时而良祐误记之也又按康伯此时为右仆射而左相乃汤思退不知何以全不与闻当考 殿中侍御史汪澈亦条陈利害曰虑之有素则事至而安静虑之无素则事至而仓卒靖康之变可为龟鉴今旧将自和好以来各拥重兵高爵厚禄坐而宠荣餋成骄志朝廷宜有以摄其心服其气战士以伎艺回易专于杂役而又有老弱疾病之不汰逃亡之不补宜有以搜阅之使有斗心而乐为用文武职事平居常患其多差除不行临事要人则悟其无有当务选实才不宜泥资格视阀阅缓急非有益议者谓三者皆当今急务中兴圣政龟鉴曰安石既去而圭确之行新法自若也子厚既去而曾布李清臣之绍述自若也主和误国固桧之罪今桧死矣改图可也而当国者执政如初是一桧死而一桧复生也绍兴末年逆亮新立营汴久矣汤思退沈该之徒岂不知金将有叛盟之志特恐和议败则张浚之徒进而已复退此其用心是即秦桧之用心也张浚论事而二相笑以为狂且加窜斥至绍兴二十九年孙道夫使金回言金将求衅于我未几黄中再使回又言金治汴兵矣不数日可至淮上而时宰且诘之曰沈少监归不闻此言公安得为此而不之信王纶阿附妄言邻国恭顺和好无他而汤思退遽尔称贺此正赵子砥所谓金人讲和以用兵我国歛兵以待和也及至叶义问使还见金巳聚兵有入犯意于是右仆射陈康伯言敌谓我和滋久兵备弛其南牧无疑因条上两淮守御之策而遣将命帅始皇皇焉吁二十年讲和之久张俊岳飞往矣解潜吴玠死不复生刘锜显忠摈不复用意其頺败废弃之余无复英锐果敢之气而一日分屯列戍四川则有王刚中襄阳则有吴拱江淮则有刘锜海道则有李宝蜀则有吴璘姚仲王彦江则有戚方王权李显忠云合响应气势翕张则知人心忠义虽更秦桧销铄之余而亦不能使之泯没也 是日大雨于潜临安二邑山水暴至夜安吉县洪水作居民屋庐多坏人死者甚众后四日诏转运司赈恤之其田决为溪者蠲其税 
　　壬辰太常丞吴曾特降一官先是曾奉诏与太史局丞杨彦民等按行攒宫地彦民等妄乞挑去民间冡墓曾依随奏闻故黜之 
　　癸巳左奉议郎任文荐提举江南西路常平茶盐公事 修武郎姚公兴为右武郎公兴仲子也 
　　甲午殿中侍御史汪澈言监登闻鼓院王直中奴事丁禩尝知金坛县强取士人家书画古器以奉王曮诏放罢 北使之过淮浙州县也居人皆阖户不出使者以为言国信所奏其事诏尚书省行下并毋得闭门赵甡之遗史绍兴三十一年五月王全高景山来贺生辰也自入境有＜离禸几＞悍之状过平江秀州舟中以弓矢射夹岸居人官司莫敢谁何但报告居人阖户而巳不知即此年事甡之误系之明年或自是两事也姑附此当考 白身人林观特补承信郎时海贼陈演添等掠高雷境上观为所执既而杀演添及其党聚被掠者九十余人归南恩州故有是旨 
　　乙未直秘阁新京西转运判官王秬知江州上以江州新戍大军兵民杂处故选秬守之 左朝散郎知随州蒋汝贤为京西南路转运判官兼提刑提举常平公事 
　　丙申金国贺生辰使辅国上将军殿前右副都点检萧荣副使中大夫太子右谕德张忠辅入见自休兵以后北使见紫宸殿设黄麾仗千五百有六人至是以未纯吉不设仗既见置酒垂拱殿时建王侍燕荣等望见耸然曰此为建王邪竟夕不敢仰视 
　　戊戌天申节百官及北使上寿以显仁皇后丧制未终不用乐初上以在谅闇欲不受礼而群臣援景祐故事请之荣行复命黄中送伴还言敌日缮兵不巳且其重兵皆巳南下宜有以待之 
　　庚子右迪功郎敕令所删定官王秬特改右承务郎令后省召试秬以荐对故有是命既而秬言朝廷久无此例力辞乃以为枢密院编修官秬除秘编在六月癸酉 
　　辛丑秘阁修撰知明州张偁提举台州崇道观从所请也 
　　壬寅特进沈该落致仕复观文殿大学士判明州仍令该疾速便道之任 
　　癸卯左中大夫汤鹏举落致仕提举临安府洞霄宫 
　　甲辰左宣教郎张戒主管台州崇道观 
　　乙巳江州驻劄御前诸军都统制戚方入辞上谕以淮西民兵事事见三十九年十二月方乃遗官籍以教之自蕲州始而蕲州守臣以为不便奏罢之遂止 
　　丙午宁武军节度使提举佑神观吴盖为太尉 
　　六月按是月丁未朔戊申宰执奏殿前司申明州水军内福建秋芦延祥两寨效用军二年一替今到军年余方知纪律欲候满日更留一年上曰瓜时而往及瓜而代二年一替军人望之久矣今将及期而改是上失信而下失望也遂令更戍如期 
　　庚戌用右文殿修撰知临安府钱端礼议复令榷货务给降诸军见钱公据关子三百万缗为楮币张本淮东緫领所四十万缗淮西湖广緫领所各百二十万缗平江府宣州各十万缗听商人以钱银中半请买 右朝议大夫直敷文阁主管台州崇道观李邦献特降一官邦献在江西举吉州军事推官郭珣瑜改官溢格为吏部侍郎洪遵所劾故有是命 右通议大夫林乂卒诏特与恩泽一资用吏部请也日历于正月四日辛巳先书吏部取旨与乂遗表恩泽而乃于六月三日庚戌方立传必有一误或可移此并曾开李椿年与恩泽兼书之 
　　壬子监察御史王淮守右正言 忠训郎戚世杰成忠郎戚世显并为合门祗候二人皆方之子也 
　　甲寅左奉议郎提举淮南东路常平茶盐公事任尽言与宫观以御史中丞朱倬论其托词攘阙也事见今年三月丁亥 
　　乙卯殿中侍御史汪澈言通判平江府刘敏求尝自言年一百八岁设或妄诞亦不下八九十宜优与祠禄俾之就闲诏敏求与宫观理作自陈 
　　丙辰右武郎吴掖为右武大夫掖挺兄用其父璘所迁官回授也 己未直敷文阁知扬州魏安行为江南东路转运副使 左武大夫武康军承宣使权知庐州刘纲移知扬州 直秘阁知蒋州龚涛知庐州 右朝奉郎淮南路转运判官张祁直秘阁 
　　辛酉昭信军节度使领合门事曹勋提举万寿观免奉朝请 
　　壬戌三司申明逃亡军人首身之限上谓宰执曰朕始见此法未深晓其意使出人主一时恩宥人犹不测著为定法是教之逃也因顾王纶曰卿解之否盖不如此即此曹聚而为盗始知祖宗用意深远 枢密院检详诸房文字陈俊卿为监察御史 左朝散郎知处州叶颙移知常州 敦武郎监盱眙军淮河渡郭贯之为两浙西路兵马都监 忠翊郎夏俊监盱眙军淮河渡此本不必书为欲见夏俊取泗州事始俊被差月日不见于日历因郭贯之改除遂书之 赐江州都统制戚方军中钱二十万缗银布各五万匹两为回易本 
　　癸亥少傅泸川军节度使中太一宫使荣国公钱忱迁少师仍旧节致仕给真俸忱仁祖之甥再世位将相子登从列孙女为皇孙愭妇故恩数视戚里特优焉 
　　乙丑合门祗候刘士元为武林郎士元宝之子也 
　　丙寅上谓宰执曰岁方六月禾稼未登闻巳催民间积欠可令诸路转运司遍下州县候秋成日催理庶几民不告乏汤思退曰陛下恤民一至于此天下幸甚 处州丽水县童子杨富老七岁丧父哀慕不已夜则露卧冢前不避雨雪州上其事于朝诏赐束帛 
　　丁卯国子监主簿薛良朋为御史台检法官兼主簿武翼大夫贵州剌史两浙西路马步军副都緫管张抡知合门事 
　　戊辰左朝奉郎知嘉州何逄原为成都府路转运判官 直秘阁知眉州计有功为利州路转运判官 
　　己巳左武大夫昭庆军承宣使入内内侍省押班董仲永提举佑神观免奉朝请 
　　庚午知枢密院事王纶充资政殿大学士知福州纶引疾求去故有是命 
　　辛未户部奏下湖广緫领所取拨江西折帛经緫制钱各二十万缗广东湖南经緫制钱各五万缗江州转般仓取拨桩管江西上供米六万石并充江州戍军支用从之仍令湖广緫领所遣属官一员往江州应副折帛钱及米三万石乃五月辛卯科拨今并书之 
　　壬申中侍大夫武当军承宣使利州西路驻劄御前中军统制李师颜知夔州师颜初用杨椿荐召还未至而有是命 降授左中大夫沈调复左太中大夫以期叙也 故太尉武泰军节度使郭仲荀赠开府仪同三司仲荀薨十五年矣至是其孙成忠郎永茂投匦自诉故录之 
　　癸酉翊卫大夫忠州防御使吴琦知巴州 
　　丙子尚书祠部员外郎兼建王府赞读魏志卒 
　　秋七月按是月丁丑朔戊寅诏明州水军三百人戍昆山黄鱼垛巡捕漕船作过岁一易初命镇江军中遣戍而都统制刘宝不奉诏故更发焉此据宝劾疏 左武大夫武康军承宣使新知扬州刘纲卒 
　　己卯上谓辅臣曰刘纲在淮西团结民社措置有方未到扬州闻巳物故深可伤悯同知枢密院事叶义问对曰臣采之众论有许世安可以代之臣近招与语其人病体巳安议论通晓必可倚仗上曰世安老将与成闵王权等辈向甚立功颇得淮南人情且除淮东緫管因令权知扬州观其措置民社事然后用之寻赐纲家银帛二百匹两 
　　辛巳建武军承宣使许世安添差淮南东路马步军副都緫管扬州驻劄 
　　壬午尚书礼部员外郎洪迈兼国史院编修官 宗正少卿金安节带御器械韩俣并复所贬秩 
　　乙酉诏诸路禁兵以其半教习弓弩令帅臣春秋遣将官巡行按试 右承议郎知通化军康杉主管台州崇道观从所请也 武显大夫荆湖北路兵马钤辖兼权知荆门军魏震移知鼎州 右朝奉郎监饶州浮梁县景德镇税务莫蒙知通化军 降授左朝散郎主管台州崇道观姚岳知荆门军 
　　丁亥初立大理少卿拘催赃罚钱减年格旧赃罚钱旬输左藏库至是少卿张运视事数月所输至二十万缗言者乞比附诸州守贰起发无额钱例推恩故有是旨 右文殿修撰知临安府钱端礼权尚书户部侍郎 直秘阁两浙转运副使黄仁荣升直敷文阁知临安府 给事中王晞亮与外任以殿中侍御史汪澈劾其素无廉耻在琐闼踰年无所封驳故也晞亮乞宫观改提举江州太平兴国宫 
　　庚寅直秘阁知镇江府郑作肃主管台州崇道观作肃与刘宝不协自请之也 直秘阁知衢州赵公偁知镇江府 右承议郎提辖行在杂买货务叶林罢林著子也中书舍人沈介言林乃蔡京外孙虽陛下天覆地载推罪不相及之恩亦岂可使之官于天朝遂罢其命 
　　壬辰尚书左司郎中方师尹罢师尹兼点检赡军激赏酒库奏辟右宣教郎新知海盐县何侑等三人为监库官侑等皆新改京秩右正言王淮以其不当辟奏劾之且论师尹奋由武弁素无廉声于是师尹与三人皆罢 
　　癸巳直秘阁徐度为枢密院检详诸房文字 直敷文阁提举两浙西路常平茶盐公事杨倓升直显谟阁 诏太常博士朱熙载诸王宫大小学教授刘仪凤左奉议郎新知巢县许必胜并召试馆职殿中侍御史汪澈言必胜乃张常先之客遂罢之其后熙载仪凤皆以久去场屋辞乃以仪凤为国子监丞仪凤除监丞在八月己巳 
　　甲午右中散大夫成都府路提点刑狱公事王弗直秘阁都大提举四川茶马监牧公事 直敷文阁知舒州王圭主管台州崇道观圭初除福建路提刑而中书舍人沈介论圭顷在绍兴与曹泳为诗酒之游荐之秦桧召摄宰事桧死泳逐圭失所恃附汤鹏举滥升御史逮鹏举之逐阴令其子与圭交通将有所诬陷赖圣明洞照亟有奉常之除其谋遂寝圭不自安方引去出守龙舒政绩无闻乃有是命日历王圭罢闽宪于三十一年七月己丑复书之盖重叠错误也 
　　乙未翰林学士兼权吏部尚书周麟之言臣闻传曰非天子不制度不议礼不考文窃见吏部续降申明条册乃有顷年都省批状指挥参于其间向之修法官有所畏忌止与成法并立条目不与成法同今遂与成法并行以理推之诚为未允望令诸选具绍兴二十五年以前批状指挥令敕令所看详可削则削毋令与三尺混淆从之 威武军承宣使新江南西路马步军緫管张渊移淮南西路副都緫管兼权知舒州 左朝散郎新知舒州沈浚移知徽州 
　　丁酉权户部侍郎钱端礼专一点检措置赡军酒库 
　　戊戌同知枢密院事叶义问进知枢密院事于是义问奏应变持久二说以为两淮形势在今危急荆南刘锜则均襄随郢通化枣阳之所隶也鄂渚田师中则安复信阳汉阳之所隶也九江戚方则蕲黄之所隶也池阳李显忠则龙舒无为军之所隶也建康王权则滁和之所隶也镇江刘宝与马帅成闵则真扬通泰之所隶也江阴正控海道宜自镇江分兵以扼之至于濠梁固始安丰诸郡近边亦宜緫之合肥比巳分屯诸将臣欲饬兵择地险要广施预备又金人用兵之久贪骄淫怠今所用皆非旧臣而多用签军签军本吾民也其肯为敌效死乎此应变之说也臣又见秋冬之交淮水浅涸徒步可过若敌今岁未动乞以江淮一带遴选武臣为守公私荒田悉拨以充屯田使募人耕之暇则练习专务持重勿生衅端来则坚壁勿战去则入壁勿追使之终无所得而自困此持久之说也 御史中丞兼侍讲朱倬参知政事 翰林学士兼修国史兼侍读兼权吏部尚书周麟之同知枢密院事 
　　庚子初令纯州平江县民户结保打量实耕田亩赴官自陈每亩输税米二升四合仍置砧基簿有不实许告赏始用罗孝芬奏也孝芬所奏在二十八年正月 权工部侍郎黄中言御前军器所领属中人其调度程品工部军器监有不得而闻者非祖宗正名建官之意请得隶属稽考之诏工部每季轮差官一员检察熊克小历载此事于今年四月末又云不报盖不考之日历也 左朝议大夫知黄州范漴移知池州 
　　辛丑浙西诸司言右通直郎知盐官县胡坚常治状为一路之最诏特转一官俟任满日取旨升擢坚常晋陵人也 左迪功郎太学博士郑闻为左承奉郎闻以大臣荐对故有是命 成忠郎殿前司准备使唤都遇为合门祗候添差东南第二副将庐州驻劄以少师领殿前都指挥使职事杨存中敷文阁待制陈正同荆湖北路转运判官王趯言其智谋才力可率士众也 
　　壬寅诏太常悉以行在职事官侍祠勿用两铨在选者用礼部员外郎洪迈奏也国家自近岁大祀五十有五中祀四小祀十有四云 
　　癸卯诏以郡守多阙令侍从两省台谏各举尝任通判治状显著者二人又趣郎官以上依新制举县令 左朝请大夫淮南转运副使董将直秘阁主管台州崇道观以疾自请也 初漳州群寇数十人犯兴国军城下白昼杀掠官军不能拒土人免解进士吴尧献率家丁捕斩之殿中侍御史汪澈言于朝下帅臣核实至是以尧献为右迪功郎 
　　甲辰诏户部科降银钱一百二十五万缗令两浙江湖六路转运司置场市军储通去年巳籴数为三百万石是月加封伍员为忠壮英烈威显王 
　　八月丙午朔日有食之 
　　丁未仁寿郡主卒赐其家银帛百匹两主吴荣穆王女也 
　　戊申权礼部侍郎宋棐等言季秋大飨徽宗皇帝于明堂以配上帝缘祖宗以来屡行大飨明堂而所设从祀不同今若依皇祐广设从祀窃虑其礼稍烦在孝飨疑若未专若依元丰悉罢从祀复虑其礼稍略在昭报疑若未称今欲依熙宁设五方帝五人帝五官神从祀之位庶几繁简适当得礼之中从之 资政殿学士新知福州王纶提举临安府洞霄宫从所请也 
　　庚戌言者论诸军拣汰多不实上以问宰执朱倬曰近来诸军招填难拣汰甚易上曰老病不堪带甲在军蚕食则拣汰之今皆缘请托以求脱去员数猥多坐食诸郡无以赡之其间又有武艺精而尚堪用者亦可惜乃诏委緫领所保明枢密院审实之 直显谟阁成都府路转运副使王之望守太府少卿緫领四川财赋军马钱粮先是之望与续觱皆为台谏所荐而叶义问又于上前力称之望之才遂召赴行在或忌之乃有是除 
　　辛亥诏内侍吴因于左藏库取钱九十千充九月十七日渊圣皇后生辰斋千佛等使用此事本不湏书以自建炎以来未见渊圣皇后典礼故表出之 左朝请郎强友谅知蒋州友谅渊明子也渊明钱塘人故资政殿学士 武功大夫知濠州刘光时领英州剌史 
　　壬子诏自今州县官犯入巳赃及用刑惨酷令刑部具失按察官姓名申尚书取旨即有隐蔽令御史劾之 右朝请大夫荆湖北转运判官王趯为淮南路转运判官兼淮南东路提点刑狱公事 罢盱眙军榷场给商人关子牌号仍旧印臂及给甲帖二事皆前守臣杨抗所创言者以为阻节客货故也 
　　癸丑左太中大夫参知政事贺允中特转一官充资政殿大学士致仕允中使北还言敌势必背盟宜为之备上疑未决允中因告老乃有是命 秘阁修撰知平江府朱翌知饶州周执羔并复敷文阁待制 直龙图阁知太平州周葵直龙图阁知宣州凌景夏并充集英殿修撰 左朝散郎知信州徐林充秘阁修撰 左宣教郎李浩为太常主簿 端明殿学士致仕折彦质薨于潭州 
　　甲寅复以四川当起经緫制钱五十万缗赐緫领所为增招军兵之用成都府路十二万潼川六万利路九万夔路三万此据緫领所财赋册 起居舍人叶谦亨知抚州谦亨本汤思退所荐至是以他执政亟称之思退疑焉故出之 少师领殿前都指挥使职事杨存中上故左武大夫相州观察使知朔宁府孙翊及其子武德大夫岚石路统制军马昂死节状于朝诏赠翊昭信军承宣使昂右武大夫成州团练使以其事付史馆 
　　丙辰上谕宰执曰近有献用车战者朕以用在人不在车南北异宜木性亦异如大舟以荔枝木为棹北方绝无而造车多用榆木南方亦少况江湖沮洳之地虽有车骑何所用卿更宜精思汤思退曰谨遵圣训 直显谟阁提举两浙西路常平茶盐公事杨倓乞以私贩败获之人配隶诸军无使放纵上曰私贩之禁非不严备第官司奉行失信耳朕闻私贩多以大风雨夜用小舟破巨浪潜行般置巡尉素不谙熟岂肯□不测之渊以冀赏给哉使所捕者皆此等辈当赏不踰时以示之信若其图升合之利以为活亦可恕也户部乞申严徒配旧法行下上从之 尚书右仆射提举详定一司敕令陈康伯上参附吏部敕令格式七十卷刑名疑难断例二十二卷翌日上谓辅臣曰顷未立法加以续降太繁吏部无所遵承今当一切以三尺从事不可复令引例若更精择长贰铨曹其清矣 殿中侍御史汪澈守侍御史监察御史陈俊卿为殿中侍御史秘书省著作佐郎陈之茂为监察御史 权尚书礼部侍郎宋棐充集英殿修撰知绍兴府 户部奏岁拨利州路经緫制钱十万缗江西茶引二十万缗通六月辛未所科为八十万缗以备江州屯军之用从之 
　　丁巳尚书吏部侍郎兼枢密都承旨洪遵为翰林学士兼权吏部尚书 中书舍人沈介试吏部侍郎 宗正少卿金安节权礼部侍郎 吏部员外郎兼权右司员外郎虞允文守起居舍人兼权中书舍人 权尚书刑部侍郎黄祖舜兼权给事中 权户部侍郎钱端礼兼权枢密都承旨 降授右朝散大夫王珏复所降一官提举淮南东路常平茶盐公事时洪遵汪澈奉诏荐珏可任郡守又言珏两为漕臣民歌其政真州之罢人以为冤而遵所荐尤力故复用之 
　　己未言者奏国家因陈亨伯建议始立经总制钱多出于酒税头子牙契钱分隶岁之所入半于常赋自绍兴十六年因李朝正上言专委通判拘收通判既许自专因得尽力于是岁之所入至一千七百二十五万缗无何议者妄有申请始命知通同掌通判压于长官之势恣其侵用迄今九载岁亏二百余万缗望复委通判拘督从之 诏故左奉议郎吴元美特与一子下州文学以列曹尚书侍郎杨椿等八人言其操履端方学问深博得罪故相巳死乞录之也 
　　辛酉湖广总领所言昨降一合同钱关子三十万缗卖钱桩管今巳踰岁所卖仅二万缗乞支末茶长短引兑易从之 
　　壬戌左银青光禄大夫守尚书左仆射汤思退为左金紫光禄大夫左通奉大夫守尚书右仆射同中书门下平章事兼提举详定一司敕令陈康伯为左正议大夫皆以进书恩也 
　　甲子右朝奉大夫陈良翰为广南东路提点刑狱公事既而侍御史汪澈言良翰顷居棘寺阿附秦桧戕害良善持节江东公行贿赂其妻内通关节人谓之女提刑使居远方民何所愬遂寝其命良翰放罢在十一月丁丑 初资政殿学士张焘为吏部尚书奉诏举修武郎两浙西路兵马都监武钜可充将帅至是进呈上问钜知书否汤思退曰钜议论过人深达文义上曰武臣知书方晓民事可令籍记俟边郡有阙则命之 
　　乙丑皇叔复州防御使士周为宜州观察使士周仲儡子以积阀迁也 左宣教郎莫济充诸王宫大小学教授 
　　丙寅资政殿大学士致仕贺允中入辞 宗正丞赵雍为尚书驾部员外郎 
　　戊辰诏诸路犯罪合编管人不得配隶行在五百里州军用秘阁修撰知信州徐林请也 
　　庚午大理寺丞蔡洸面对论猾吏扰民之弊诏趣诸路监司裁定吏额来上违者令户部劾之 
　　辛未皇叔安庆军承宣使同知大宗正士街为安德军节度使 
　　壬申淮南东路马步军副都总管兼权安抚司公事许世安得谍报金主巳至汴京重兵皆屯宿泗亦有至清河口者乃遣右宣义郎通判州事刘祖礼告急于朝廷此据徐宗偃两淮纪实先是金主亮命户部尚书梁球兵部尚书萧德温计女真契丹奚三部之众不限丁数悉签起之凡二十有四万以其半壮者为正军弱者为伊勒希一正军以一伊勒希副之又签中原汉儿渤海十七路除中都路造军器南都路修汴京免签外令吏部侍郎高怀正等十五人分路带银牌而出号曰宣差签军使每路各万人合蕃汉兵通二十七万仿唐制分为二十七军签数巳定遂以百户为穆昆千户为明安万户为统军其统军则有正副诸军悉以蕃汉相兼无独用一色人者怀正会宁人也此以宋翌金亮本末张棣正隆事迹参修但棣称至十月宣差始定今从翌所记联书之范成大揽辔录称高怀正大定人大定即会宁也 左朝请大夫江南东路转运判官孟处义移知衢州 
　　癸酉秘书省校书郎冯方兼国史院编修官 
　　建炎以来系年要录卷一百八十五 
　　建炎以来系年要录卷一百八十五金人地名考证 
　　伊勒希原书作阿里喜与金史同并误今改正 
　　穆昆原书作谋克误今改正 
　　明安原书作猛安误今改正 


●建炎以来系年要录卷一百八十六 
</div>
    <div class="pagination">
<a href="建炎以来系年要录_page106.html">上一页</a><span>...</span><a href="建炎以来系年要录_page102.html">102</a><a href="建炎以来系年要录_page103.html">103</a><a href="建炎以来系年要录_page104.html">104</a><a href="建炎以来系年要录_page105.html">105</a><a href="建炎以来系年要录_page106.html">106</a><span class="current-page">107</span><a href="建炎以来系年要录_page108.html">108</a><a href="建炎以来系年要录_page109.html">109</a><a href="建炎以来系年要录_page110.html">110</a><a href="建炎以来系年要录_page111.html">111</a><a href="建炎以来系年要录_page112.html">112</a><span>...</span><a href="建炎以来系年要录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
