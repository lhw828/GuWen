<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 202 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 202 页/共 334 页
  </h1>
  <div class="content">
   初，杜如晦为秦王府兵曹参军，俄迁陕州长史。〔陕，失冉翻。长，知两翻。〕时府僚多补外官，世民患之。房玄龄曰：「余人不足惜，至于杜如晦，王佐杜如晦，王佐之才，大王欲经营四方，非如晦不可。」世民惊曰：「微公言，几失之。」〔几，居依翻。〕即奏为府属。与玄龄常从世民征伐，参谋帷幄，军中多事，如晦剖决如流。世民每破军克城，诸将佐争取宝货，玄龄独收采人物，致之幕府。又将佐有勇略者，玄龄必与之深相结，〔将，即亮翻。使为世民尽死力。〔为，于伪翻；下同。〕世民每令玄龄入奏事，上叹曰：「玄龄为吾儿陈事，虽隔千里，皆如面谈。」
李玄道尝事李密为记室，密败，官属为王世充所虏，惧死，皆达曙不寐。独玄道起居自若，曰：「死生有命，非忧可免！」众服其识量。
60庚寅，刘黑闼陷瀛州，杀刺史卢士叡。观州人执刺史雷德备，以城降之。〔隋以东光县置观州，大业初，废。武德四年，以德州之弓高、胡苏、东光，冀州之阜陵、蓨、安陵、观津，置观州。观，古唤翻。降，户江翻；下同。〕
61辛卯，萧铣鄂州刺史雷长颖以鲁山来降。〔隋平陈，以江夏郡置鄂州，治江南之江夏，大业初，复为郡。萧铣盖置州于鲁山。〕
62赵郡王孝恭帅战舰二千余艘东下，〔帅，读曰率。舰，户黯翻。艘，苏遭翻。〕萧铣以江水方涨，殊不为备；孝恭等拔其荆门、宜都二镇，进至夷陵。〔萧铣置宜都镇于峡州夷道县。夷陵县带峡州。〕铣将文士弘将精兵数万屯清江，〔将，即亮翻。按水经注：清江即佷山夷水也，水色清照，十丈分沙，蜀人见其澄清，因名清江。吴分汉南郡之巫县立沙渠县，后周于县立施州，清江郡，隋废郡及州为清江县。〕癸巳，孝恭击走之，获战舰三百余艘，杀溺死者万计，追奔至百里洲。〔自清江而东，过归州、峡州，而后至百里洲。〕士弘收兵复战，〔复，扶又翻。〕又败之，进入北江。〔百里洲，在枝江县江中，江水至此分流，出百里洲北而东流者，因谓之北江。败，补迈翻。〕铣江州总管盖彦举以五州来降。〔梁以汉夷道县置宜都郡、宜昌县，后周置江州，隋废为巴山县，属清江郡，萧铣盖复置江州于此。盖，古盍翻。〕
63毛州刺史赵元恺〔魏州馆陶县旧置毛州，隋大业初，州废，窦建德复置，唐因之，领魏州之馆陶、武氏，博州之堂邑，贝州之临清、清水。〕性严急，下不堪命。丁卯，州民董灯明等作乱，杀元恺以应刘黑闼。
64盛彦师自徐圆朗所逃归。王薄因说青、莱、密诸州，皆下之。〔莱州东莱郡，后魏之光州也。密州高密郡，后魏之胶州也。说，输芮翻。〕
65萧铣之罢兵营农也，〔见上卷三年。〕纔留宿卫数千人，闻唐兵至，文士弘败，大惧，仓猝征兵，皆在江、岭之外，道涂阻远，不能遽集，乃悉见兵出拒战。〔见，贤遍翻。〕考恭将击之，李靖止之曰：「彼救败之师，策非素立，势不能久，不若且泊南岸，〔江陵南岸即马头岸。〕缓之一日，彼必分其兵，或留拒我，或归自守，兵分势弱，我乘其懈而击之，〔懈，古隘翻。〕蔑不胜矣。今若急之，彼则并力死战，楚兵剽锐，未易当也。」〔剽，匹妙翻。易，以豉翻。〕考恭不从，留靖守营，自帅锐师出战，果败走，趣南岸。〔帅，读曰率。趣，七喻翻，又逡须翻。〕铣众委舟收掠军资，人皆负重，靖见其众乱，纵兵奋击，大破之，乘胜直抵江陵，入其外郭。又攻水城，拔之，大获舟舰，李靖使孝恭尽散之江中。诸将皆曰：〔将，即亮翻。〕「破敌所获，当藉其用，柰何弃以资敌﹖」靖曰：「萧铣之地，南出岭表，东距洞庭。〔洞庭湖在岳州巴陵县。〕吾悬军深入，若攻城未拔，援军四集，吾表里受敌，进退不获，虽有舟楫，将安用之﹖今弃舟舰，使塞江而下，〔塞，悉则翻。〕援兵见之，必谓江已破，未敢轻进，往来觇伺，〔觇，丑廉翻，又丑艳翻。伺，相吏翻。〕动淹旬月，吾取之必矣。」铣援兵见舟舰，果疑不进。其交州刺史【章：十二行本「总管」；乙十一行本同；孔本同；张校同。】丘和、长史高士廉、司马杜之松将朝江陵，〔交州，隋交趾郡。长，知两翻。朝，直遥翻。〕闻铣败，悉诣孝恭降。〔降，户江翻；下同。〕
孝恭勒兵围江陵，铣内外阻绝，问策于中书侍郎岑文本，文本劝铣降。铣乃谓群下曰：「天不祚梁，不可复支矣。〔复，扶又翻。〕若必待力屈，则百姓蒙患，柰何以我一人之故陷百姓于涂炭乎！」乙巳，铣以太牢告于太庙，下令开门出降，〔考异曰：高祖实录：「癸巳，赵郡王孝恭与萧铣将文士弘相遇于清江合口，击之，获其战舰千余舰艘，下宜昌、当阳、枝江、松滋四县。」旧书孝恭传：「攻其水城，克之，所得船散于江中。诸将皆曰：『虏得贼船，当藉其用，何为弃之，无乃资贼邪﹖』孝恭曰：『不然。萧铣伪境，南极岭外，东至洞庭。若攻城未拔，援兵复到，我则内外受敌，进退不可，虽有舟楫，何所用之！今铣缘江州镇，忽见船舸乱下，必知铣败，未敢进兵，来去觇伺，动淹旬月，用缓其救，吾克之必矣。』铣救兵至巴陵，见船被江而下，果狐疑不敢轻进。」太宗实录孝恭传：「进师至清江，铣遣其将文士弘以兵拒战，击走之，追奔至于百里洲。士弘收兵复战，又败之，追入北江，铣悉兵以拒之。考恭将战，李靖止之曰：『楚人轻锐，难与争锋，今新失荆门，尽兵出战，此救败之师也，非其本图，势不能久。一日不战，贼必两分，留轻兵抗我，退羸师以自守，此即势携力弱，击之必捷。』孝恭不从，遣靖抚营，自以锐师水战。孝恭果败，奔于南岸。贼委舟大掠，人皆负重，靖见其军乱，进兵击之，贼大败，乘胜进军，入其郛郭。攻其水城，克之，悉取其舟楫，散于江中。贼救兵见之，谓城已陷，莫敢轻进。铣内外阻绝，城中携贰，由是惧而出降。」唐历：「孝恭、靖乘胜进兵，攻其水城，克之，悉取其船舰散于江中。诸将曰：『弃之无乃资敌﹖』靖曰：『不然，』云云。如旧书所载孝恭语。「既而铣救兵见之，谓城已陷，莫敢轻进，铣由是惧而出降。」按十道志：荆门在峡州宜都县界。夷陵，峡州县名。清江，在峡州巴山县界。百里州，在荆州枝江县界。江自此洲派别，去江陵已近，故铣悉兵死战。太宗实录近为得实，今从之。其余则参取四书之语。孝恭以李靖为谋主，盖靖画策而孝恭为诸将言之。今从唐历。〕守城者皆哭。铣帅群臣缌缞布帻诣军门，〔帅，读曰率。缞，仓回翻。〕曰：「当死者唯铣耳，百姓无罪，愿不杀掠。」孝恭入据其城，诸将欲大掠，岑文本说孝恭曰：「江南之民，自隋末以来，困于虐政，重以群雄虎争，〔将，即亮翻。说，输芮翻。重，直用翻。〕今之存者，皆锋镐之余，跂踵延颈以望真主，〔踵不至地曰跂，昔去智翻。〕是以萧氏君臣、江陵父老决计归命，庶几有所息肩。今若纵兵俘掠，【章：十二行本「掠」下有「使士民失望」五字；乙十一行本同；孔本同；张校同；退斋校同。】恐自此以南，无复向化之心矣！」〔几，居希翻。复，扶又翻。〕孝恭称善，遽禁止之。诸将又言：「梁之将帅与官军拒鬬死者，其罪既深，请籍没其家，以赏将士。」李靖曰：「王者之师，直使义声先路。彼为其主鬬死，〔将，即亮翻。帅，所类翻。先，悉荐翻；下同。为，于伪翻。〕乃忠臣也，岂可同叛逆之科籍其家乎！」于是城中安堵，秋亳无犯。南方州县闻之，皆望风款附。铣降数日，援兵至者十余万，闻江陵不守，皆释甲而降。
孝恭送铣于长安，上数之，铣曰：「隋失其鹿，天下共逐之。铣无天命，故至此；若以为罪，无所逃死！」竟斩于都市。诏以孝恭为荆州总管；李靖为上柱国，赐爵永康县公，〔永康县属婺州。〕仍使之安抚岭南，得承制拜授。
先是，铣遣黄门侍郎江陵刘洎略地岭表，得五十余城，未还而铣败，洎以所得城来降，除南康州都督府长史。〔是年分端州之端溪置南康州，仍置都督府，督端、康、封、新、宋、泷等州。时改总管府为都督府。贞观初，始分上、中、下州。洎，其冀翻。长，知两翻。〕
66戊申，徐圆朗昌州治中刘善行以须昌来降。〔圆朗盖以郓州之须昌置昌州。降，户江翻。〕
67庚戌，诏陕东道大行台尚书省自令、仆至郎中、主事，〔六典曰：汉官云：光禄勋有南?北庐主事、三署主事，于诸郎之中，察茂才高弟者为之，秩四百石，次补尚书郎，出宰百里。谢承后汉书：胡伯蕃、范滂、公沙穆并以俊才举孝廉，除郎中、光禄勋主事。后魏尚书吏部、仪曹、三公、虞曹、都官、二千石、比部，各量事置掌故主事员，门下置主事令史，并从八品上。隋初，台省并置主事令史，炀帝三年，并去令史之名，其主事随曹闲剧而置，每十令史置一主事，不满十者亦置一人，杂用才术之士，至唐并用流外入流者补之。陕，失冉翻。〕品秩皆与京师同，而员数瘥少，〔少，诗沼翻。〕山东行台及总管府、诸州并隶焉。其益州、襄州、山东、淮南、河北等道令、仆以下，各降京师一等，员数又减焉。行台尚书令得承制补署。其秦王、齐王府官之外，各置左右六护军府，及左右亲事帐内府。〔护军，惟秦、齐二府有之，他国不得置也。亲王亲事府及帐内府各置典军二人，正五品上；副典军二人，从五品上。〕
68闰月，乙卯，上幸稷州；〔武德三年，以京兆之武功、好畤、盩厔置稷州；又废郇州，以郿、凤泉二县属焉。〕己未，幸武功旧墅；壬戌，猎于好畤，〔武德二年，分醴泉置好畤县，属雍州，因汉书旧名也。〕乙丑，猎于九嵕；〔九嵕山，在雍州醴泉县。嵕，子红翻。〕丁卯，猎于仲山；戊辰，猎于清水谷，〔隋志：京兆宜君县有清水。〕遂幸三原；〔三原本属汉池阳县界，后周置建忠郡，隋置三原县，唐属雍州。〕辛未，幸周氏陂；壬申，还长安。
69十一月，甲申，上祀圜丘。〔贞观礼：冬至祀昊天上帝于圜丘。〕
70杜伏威使其将王雄击李子通，子通以精兵守独松岭。〔自宣州广德县东南过独松岭至湖州，岭路险狭。将，即亮翻；下同。〕雄诞遣其将陈当〔陈当之下合有「世」字，盖唐史避太宗讳，去「世」字也。〕将千余人，乘高据险以逼之，多张旗帜，夜则缚炬火于树，布满山泽。子通惧，烧营走保杭州；雄诞追击之，又败之于城下。〔败，补迈翻。〕庚寅，子通穷蹙请降。〔降，户江翻。考异曰：实录曰：实录：是月景申，会稽贼帅李子通伏诛。按子通因杜伏威入朝始谋叛伏诛，于时未也。旧纪：是月，子通以其地来降。新纪：庚寅，李子通降；丙申，谋反。亦不寝伏威未入朝也。〕伏威执子通并其左仆射乐伯通送长安；上释之。
先是，汪华据黟、歙，称王十余年，雄诞还军击之，华拒之于新安洞口，〔唐歙州，隋之新安郡也。新安洞口即歙州隘道之口。先，悉荐翻。黟，音伊。歙，音摄。〕甲兵甚锐。雄诞伏精兵于山谷，帅羸弱数千犯其陈，〔帅，读曰率；下同。羸，伦为翻。陈，读曰阵。〕战纔合，阳不胜，走还营，华进攻之，不能克，会日暮，引还，伏兵已据其洞口，华不得入，窘迫请降。
闻人遂安据昆山，无所属，伏威使雄诞击之，雄诞以昆山险隘，难以力胜，乃单骑造其城下，〔骑，奇寄翻。造，七到翻。〕陈国威灵，〔陈唐国之威灵也。〕示以祸福，遂安感悦，帅诸将出降。
于是伏威尽有淮南、江东之地，南至岭，东距海。雄诞以功除歙州总管，赐爵宜春郡公。〔远州宜春郡。〕
71壬辰，林州总管刘旻击刘仚成，〔仚，许延翻。〕大破之。〔旧志：庆州华池县，隋置；武德四年，置林州总管府。〕仚成仅以身免，部落皆降。〔降，户江翻。〕
72李靖度岭，遣使分道招抚诸州，所至皆下。〔使，疏吏翻。萧铣桂州总管李袭志帅所部【章：十二行本「部」下有「诸州」二字；乙十一行本同；孔本同。】来降，〔桂州，隋志之始安郡。〕赵郡王孝恭即以袭志为桂州总管，明年入朝。〔朝，直遥翻。〕以李靖为岭南抚慰大使，检校桂州总管，引兵下九十六州，得户六十余万。
73壬寅，刘黑闼陷定州，执总管李玄通，黑闼爱其才，欲以为大将，〔将，即亮翻；下同。〕玄通不可。故吏有以酒肉馈之者，玄通曰：「诸君哀吾幽辱，幸以酒肉来相开慰，当为诸君一醉。」〔为，于伪翻。〕酒酣，谓守者曰：「吾能剑舞，愿假吾刀。」守者与之，玄通舞竟太息曰：「大丈夫受国厚恩，镇抚方面，不能保全所守，亦何面目视息世间哉！」即引刀自刺，〔刺，七亦翻。〕溃腹而死。上闻，为之流涕，〔为，于伪翻。〕拜其子伏护为大将。
75幽州大饥，高开道许以粟赈之。〔赈，津忍翻。〕李艺遣老弱诣开道就食，开道皆厚遇之。艺喜，于是发民三千人，车数百乘，驴马千余匹往受粟，开道悉留之，告绝于艺，复称燕王，〔赈，津忍翻。乘，绳证翻。复，扶又翻，又音如字。燕，因肩翻。〕北连突厥，南与刘黑闼相结，引兵攻易州不克，大掠而去。又遣其将谢棱诈降于艺，请兵援接，艺出兵应之。将至怀戎，〔旧志：北燕州怀戎县，后汉上谷之潘县也，北齐改为怀戎，妫水经其中，州所治也，贞观八年，改北燕州为妫州。〕棱袭击破之。开道与突厥连兵数入为寇，〔厥，九勿翻。数，所角翻。〕恒、定、幽、易咸被其患。〔恒，户登翻。被，皮义翻。〕
76十二月，乙卯，刘黑闼陷冀州，杀刺史曲棱。黑闼既破淮安王神通，移书赵、魏，〔以战国时赵、魏大界言之。〕故窦建德将卒争杀唐官吏以应黑闼。庚申，遣右屯卫大将军义安王孝常将兵讨黑闼。黑闼将兵数万进逼宗城，〔将，即亮翻。〕黎州总管李世绩先屯宗城，弃城走保洺州。〔新志：武德二年，以黎阳县置黎州。宗城本广宗县，隋仁寿初，改为宗城县，避炀帝名也，属清河郡，时置宗州。洺，弥并翻。考异曰：实录：「世绩与黑闼战于宋州，我师败绩。」革命记：「李绩为大总管，张仕贵为副，领兵二万人入宋州。绩以五百骑自探，闻黑闼到南宫，驰至宋州，不入城而西过至洺州，骑马于南门外，唤陈君宾、党仁弘、秦武通等弃城西拔。永年县令程名振见武通狼狈走出，骑马向县取家口，入城，城人恐相劫掠，即闭城自守。名振乃于城北门上以绳悬下，将母妻男女步走西去，不喻四五里，母妻等被劫散失，名振脱身而免。黑闼攻宋城，破之，仕贵以轻骑突围而走，投相州。数日，黑闼大军至洺州。」按旧地里志，武德四年置宗州于宗城县，「宋」字皆当作「宗」。世绩名将，必不至如革命记所云，但力不能拒而弃城耳。今从旧书黑闼传。〕甲子，黑闼追击世绩等，破之，杀步卒五千人，世绩仅以身免。丙寅，洺州土豪翻城应黑闼。黑闼于【章：十二行本「于」上有「筑坛」二字；乙十一行本同；孔本同；张校同；退斋校同。】城东南告天及祭窦建德而后入；后旨日，引兵攻拔相州，〔相，息亮翻。考异曰：实录，黑闼陷相州在来年正月乙酉，盖奏到之日也。今从革命记。〕执刺史房晃，右武卫将军张士贵溃围走。黑闼南取黎、卫二州，半岁之间，尽复建德旧境。又遣使北连突厥，颉利可汗遣俟斤宋邪那【张：「宋」作「末」。】帅胡骑从之。〔使，疏吏翻；下同。厥，九勿翻。俟，渠之翻。邪，读曰耶。帅，读曰率。骑，奇寄翻。〕右武卫将军秦武通，洺州刺史陈君宾、永宁令程名振〔「永宁」当作「永年」。〕皆自河北遁归长安。
77丁卯，命秦王世民、齐王元吉讨黑闼。
78昆弥遣使内附。昆弥，即汉之昆明也。〔昆明蛮在爨蛮西，以西洱河为境。西洱河，即叶榆河也。〕雟州治中吉弘纬通南宁，〔雟州，汉越雟郡地，后周置严州，闰皇六年改西宁州，十八年，改雟州。南宁，古南中味、升?翻捁?之地，武德四年置南宁州。雟，音髓。〕至其国说之，遂来降。〔说，输芮翻。降，户江翻。〕
79己巳，刘黑闼陷邢州、赵州；庚午，陷魏州，杀总管潘道毅；辛未，陷莘州。〔隋开皇十六年，以魏州之莘县置莘州，大业初废。是年，复以魏州之莘、临黄、武阳，博州之武水置莘州。考异曰：实录作「华州」，新书作「业州」。按地里志无业州，必莘州也。十道志：开皇十六年于莘县置莘州。旧志，武德五年置。〕
80壬申，徙宋王元嘉为徐王。
资治通鉴卷第一百九十
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪六〔起玄黓敦牂（壬午），尽阏逢涒滩（甲申）五月，凡二年有奇。〕
高祖神尧大圣光孝皇帝中之下
武德五年〔（壬午、六二二）〕
1春，正月，刘黑闼自称汉东王，改元天造，定都洺州。以范愿为左仆射，董康买为兵部尚书高雅贤为右领军；征王琮为中书令，刘斌为中书侍郎；〔琮，藏宗翻。斌，音彬。〕窦建德时文武悉复本位。其设法行政，悉师建德，而攻战勇决过之。
2丙戌，同安贼帅殷恭邃以舒州来降。〔舒州，隋之同安郡。宋白曰：舒州，汉皖县，属庐江郡；晋置晋熙郡，梁置南豫州，复为晋州；北齐改江州，隋初改熙州，大业改同安郡；唐改舒州，以其地古舒子之国也。帅，所类翻。降，户江翻。〕
3丁亥，济州别驾刘伯通执刺史窦务本，以州附徐圆朗。〔济，子礼翻。〕
4庚寅，东盐州治中王才艺杀刺史田华，以城应刘黑闼。〔沧州盐山县，本汉高成县地，去年，置东盐州，以清池县隶之。〕
5秦王世民军至获嘉，〔按宋白续通典：隋开皇四年，移获嘉县于修武故城。〕刘黑闼弃相州，退保洺州。〔宋白曰：洺州城，春秋晋曲梁之地。相，息相翻。〕丙申，世民复取相州，〔考异曰：实录云：「禄州人杀刺史独孤彻以城应黑闼。」按地理志无禄州，盖字误耳；新书作相州，尤误也。按刘黑闼攻拔相州，执刺史房晃，秦王兵至，乃弃相州，故秦王复取之。新书帝纪，拔相州，杀房晃在正月乙酉，相州人杀独孤彻叛附黑闼在丙申，其误明矣。禄州既莫考其地，然黑闼之拔相州，与秦王之复相州，本末甚明，与禄州全不相干。而新书所书杀房晃，拔相州，月日亦误。复，扶又翻，又音如字。〕进军肥乡，〔肥乡县，汉魏郡邯沟县地，曹魏置肥乡县，属广平郡。武德初属紫州，去年废紫州，以肥乡属磁州。九域志：肥乡在洺州东南三十五里。〕列营洺水之上以逼之。〔水经：洺水东径曲梁城。曲梁即永年，洺州所治也。〕
6萧铣既败，散兵多归林士弘，军势复振。〔林士弘为张善安所败，兵势自此衰，见一百八十四卷隋义宁元年。〕
7己酉，岭南俚帅杨世略以循、潮二州来降。〔循州，龙川郡，秦、汉龙川、博罗县地；南朝置郡，隋置州潮州，义安郡，汉南海郡揭阳县地；梁置东扬州，寻改瀛州，隋平陈，改潮州。俚，音里。帅，所类翻。降，户江翻；下同。〕
8唐使者王义童下泉、睦、建三州。〔睦州，遂安郡，汉富春、歙县地。刘昫曰：武德四年，以建安郡之建安县置建州。盖隋置泉州建安郡治闽县，景云元年，改为闽州，开元十三年改为福州。圣历二年，分泉州之南安、龙溪、莆田三县置武荣州，景云二年，更武荣州为泉州。是今之福州乃唐初之泉州，今之泉州乃景云二年之泉州也。使，疏吏翻。〕
9幽州总管李艺将所部兵数万会秦王世民讨刘黑闼，黑闼闻之，留兵万人，使范愿守洺州，自将兵拒艺。夜，宿沙河，〔隋以汉襄国县为龙冈县，又分龙冈置沙河县，时属邢州。宋白曰：沙河即湡水也。水经云：湡水出赵郡襄国县西山，东过沙河县，沙河在县南五里。范成大曰：临洺镇东去洺州三十五里，过洺河三十里至沙河县，二十五里至邢州。将，即亮翻；下同。〕程名振载鼓六十具，于城西二里堤上急击之，城中地皆震动。范愿惊惧，驰告黑闼；黑闼遽还，遣其弟十善与行台张君立将兵一万击艺于鼓城。壬子，战于徐河，〔鼓城县，旧曰曲阳，后齐废；隋开皇十六年分置晋阳县，十八年，改为鼓城。按水经注，下曲阳有鼓聚，此因春秋鼓子之国以名县也；唐属赵州。水经：徐水出广昌县东南大岭下，东北径五回县，又径北平县界，东南出山，又东径清苑城北，又东至高阳入河。范成大曰：徐河在清苑北十里。〕十善、君立大败，所失亡八千人。
10洺水人李去惑〔隋志：洺水县，属曰斥漳，后齐省入平恩。开皇六年，分置曲周，大业初，废曲周入洺水；唐末，省洛水入曲周。去，羌吕翻。〕据城来降，秦王世民遣彭公王君廓将千五百骑赴之，入城共守。二月，刘黑闼引兵还攻洺水，癸亥，行至列人；〔列人县，汉属广平国，后汉属魏郡，晋复属广平，后魏复属魏郡，隋废。九域志：洺州有列人城，在汉斥丘县东北，武安县西南。杜佑曰：汉列人县古城，在肥乡县东北。骑，奇寄翻。〕秦王世民使秦叔宝邀击，破之。〔考异曰：实录：「癸亥，秦王击刘黑闼于列人，大破之。」革命记：「十一月，太宗渡河入相州，刘黑闼从洺州勒兵拒王师，置营于邺县东三十里。每日两军皆挑战，而大兵皆不出。经十余日，洺水县人李去惑、李潘买、李开弼等为车骑、骠骑，领兵在刘黑闼营，去惑等背贼营来入洺州城，诳人云：『刘黑闼已败，先走得归。』乃唤得宗室子弟二百余人，守城定，遣使间道以告太宗。太宗遣彭国公王君廓领马军一千五百骑入洺州。经十许日，黑闼引兵攻洺州，行至故列人城西，秦叔宝等以五千骑击之。叔宝等为闼所败，又以伏兵从河下起，横击黑闼，败之。会日暮，收军。其夜三更，贼兵总至洺州城东营，即于城两门掘壕竖栅，防王君廓之走。洺州城四面有水，阔五十步已上，深皆三四尺，黑闼于东北角两处，填柴运土，作甬道，以撞车攻城。太宗三度将兵击之，贼置阵拒官军，攻城愈急。」按高祖、太宗实录皆以去年十二月命太宗讨黑闼，今年正月始至河北，无十一月渡河之事。太宗实录亦无列人战事。盖叔宝破贼，秦王奏之耳。又按洺水，洺州属县。去惑、君廓所据者洺水县城，「水」字误作「州」耳。〕
11豫章贼帅张善安以虔、吉等五州来降，拜洪州总管。〔洪州，豫章郡；虔州，南康郡；吉州，庐陵郡；皆隋平陈所置州。帅，所类翻。〕
13己巳，秦王世民复取邢州。辛未，井州人冯伯让以城来降。〔隋开皇十六年，以恒州井陉县置井州，大业初废，武德元年复置。考异曰：实录作「并州」。按并州未尝失城。盖是时于井陉县置井州，字之误也。〕
14丙子，李艺取刘黑闼定、栾、廉、赵四州，〔隋开皇十六年，分赵州广阿县置栾州，大业初，州废，并为赵州。新志：武德五年，改赵州为栾州。按赵州治平枣，栾州治广阿。窦建德、刘黑闼相继跨有山东，盖自置栾州。是年黑闼破走之后，始并赵州为栾州也。武德元年，分恒州笹城县置廉州。考异曰：实录作「定、率、廉、隋四州」。按河北无率、隋二州。今从唐统纪。〕获黑闼尚书刘希道，引兵与秦王世民会洺州。〔洺，弥并翻。〕
15刘黑闼攻洺水甚急。城四旁皆有水，广五十余步，〔广，古旷翻。〕黑闼于城东北筑二甬道以攻之；世民三引兵救之，黑闼拒之，不得进。世民恐王君廓不能守，召诸将谋之，〔将，即亮翻。〕李世绩曰：「若甬道达城下，城必不守。」行军总管郯勇公罗士信请代君廓守之。世民乃登城南高耱，以旗招君廓，君廓帅其徒力战，溃围而出；士信帅左右二百人乘之入城，代君廓固守。〔帅，读曰率。〕黑闼昼夜急攻，会大雪，救兵不得往，凡八日，丁丑，城陷。黑闼素闻其勇，欲生之，士信词色不屈，乃杀之，时年二十。〔考异曰：高祖实录：「王君廓知不可守，溃围而出，秦王谓诸将曰：『谁能代者﹖』士信曰：『愿以死守。』因遣之。」按君廓若已溃围而出，则黑闼围守益固，士信何以复得入城！革命记曰：「太宗知贼势盛，恐王君廓不能固，以问诸将，士信以为无虑，太宗使士信入守之。太宗登段王墓，以旗招王君廓从南门突围，不得；即向北门，并兵攻捉，门人少退，得出，士信亦以左右二百人入城。经八日，昼夜被攻，木石俱尽，士信被左右执之以降贼。五年正月，城陷，李去惑以数十人突围出，归太宗。去惑后授奏州都督，李潘买拜檀州刺史，李开弼城陷而没，赠上柱国，以公礼葬。」今从之。高祖实录，士信死时年二十八，旧传云年二十。按士信始从张须陀击王薄等，时年十四，若死时年二十八，则在大业四年，于时王薄未为盗。年二十，则在大业十二年，是岁须陀死。今从之。〕
16戊寅，汴州总管王要汉攻徐圆朗杞州，拔之，获其将周文举。〔将，即亮翻；下同。〕
17庚辰，延州道行军总管段德操〔延州，汉上郡肤施之地，元魏之末，置东夏州，西魏改曰延州，隋曰延安郡。〕击梁师都石堡城，师都自将救之；〔将，即亮翻。〕德操与战，大破之，师都以十六骑遁去。上益其兵，使乘胜进攻夏州，克其东城，〔骑，奇寄翻。夏，户雅翻。〕师都以数百人保西城。会突厥救至，〔厥，九勿翻。〕诏德操引还。〔还，从宣翻。〕
18辛巳，奏王世民拔洺水。〔洺，弥并翻。〕三月，世民与李艺营于洺水之南，分兵屯水北。黑闼数挑战，〔数，所角翻。挑，徒了翻。〕世民坚壁不应，别遣奇兵绝其粮道。壬辰，黑闼以高雅贤为左仆射，军中高会。李世绩引兵逼其营，雅贤乘醉，单骑逐之，世绩部将潘毛刺之坠马，〔将，即亮翻。刺，七亦翻。〕左右继至，扶归，未至营而卒。〔卒，子恤翻。〕甲午，诸将复往逼其营，〔复，扶又翻。〕潘毛为王小胡所擒。黑闼运粮于冀、贝、沧、瀛诸州，水陆俱进，程名振以千余人邀之，沈其舟，焚其车。〔沈，持林翻。〕
19宋州总管盛彦师帅齐州总管王薄攻须昌，〔帅，读曰率。〕征军粮于潭州；刺史李义满与薄有隙，闭仓不与。及须昌降，〔降，户江翻。〕彦师收义满，系齐州狱，诏释之。使者未至，义满忧愤，死于狱中。〔使，疏吏翻。〕薄还，过潭州，戊戌夜，义满兄子武意执薄，杀之；〔「潭州」当作「谭州」，武德二年，李义满以齐州之章丘县来降，于平陵置谭州，并置平陵县，盖因春秋谭子之国以名州也。〕彦师亦坐死。〔坐死者，朝廷以义满之死为彦师罪而杀之。〕
20上遣使赂突厥颉利可汗，且许结婚。〔使，疏吏翻。厥，九勿翻。可，从刊入声。汗，音寒。〕颉利乃遣汉阳公緕、郑元暃、长孙顺德等还，〔緕等被留，事见上卷四年。緕，工回翻。暃，殊玉翻。长，知两翻。〕庚子，复遣使来修好，〔复，扶又翻。好，呼到翻。〕上亦遣其使者特勒热寒、阿史那德等还。〔还，从宣翻。〕并州总管刘世让屯鴈门，颉利与高开道，苑君璋合众攻，【章：十二行本「之」下有「不克」二字；乙十一行本同；孔本同；张校同；退斋校同。】月余，乃退。〔考异曰：旧世让传云：「时源胪卿郑元暃先使在蕃，可汗令元暃来说之，世让厉声曰：『大丈夫乃为夷狄作说客邪！』经月余，及元暃还，述世让忠贞勇干，高祖下制褒美之。」按高祖称元暃苏武弗之过，安肯为可汗游说！脱或果尔，则元暃唯恐帝知之，安肯称世让忠贞，说之不下邪！据实录世让传无此事，今不取。〕
21甲辰，以隋交趾太守丘和为交州总管，〔以交趾郡为交州。宋白曰：交州，周为越裳重译之地，汉交趾、日南二郡界。按交趾之称，今南方夷人，其足大指开广，若并足而立，其指相交，故曰交趾。吴黄武中，以交趾县远，分为二州，割合浦以北海东四郡立广州，交趾南立交州。守，式又翻。〕和遣司马高士廉奉表请入朝，〔朝，直遥翻。〕诏许之，遣其子师利迎之。〔义师之向长安，丘师利以兵来附。〕
22秦王世民与刘黑闼相持六十余日。黑闼潜师袭李世绩营，世民引兵掩其后以救之，为黑闼所围，尉迟敬德帅壮士犯围而入，〔尉，纡勿翻。帅，读曰率。〕世民与略阳公道宗乘之得出。道宗，帝之从子也。〔从，才用翻。〕世民度黑闼粮尽，必来决战，〔度，徒洛翻。〕乃使人堰洺水上流，〔洺，弥并翻。〕谓守吏曰：「待我与贼战，乃决之。」丁未黑闼帅步骑二万南渡洺水，压唐营而陈，〔陈，读曰阵。〕世民自将精骑击其骑兵，破之，乘胜蹂其步兵。〔蹂，人九翻。〕黑闼帅众殊死战，〔帅，读曰率。〕自午至昏，战数合，黑闼势不能支。王小胡谓黑闼曰：「智力尽矣，宜早亡去。」遂与黑闼先遁，余众不知，犹格战。守吏决堰，洺水大至，深丈余，〔洺，弥并翻。深，式禁翻。〕黑闼众大溃，斩首万余级，溺死数千人，黑闼与范愿等二百骑奔突厥，山东悉平。〔骑，奇寄翻。厥，九勿翻。按秦王之讨黑闼，前后接战，黑闼之众皆决死确鬬。特秦大展方略，黑闼智力俱困而败走耳。秦王之平群盗，黑闼最为坚敌。〕
23高开道寇易州，杀刺史慕容孝干。
24夏，四月，己未，隋鸿胪卿宁长真以宁越、郁林之地请降于李靖，〔胪，陵如翻。降，户江翻。〕交、爱之道始通；以长真为钦州总管。〔宁越郡，钦州，汉合浦县地，宋为宋寿、宋广郡。郁林郡，郁州，汉古郡，隋置州。爱州，九真郡，汉古郡，梁置州。刘昫曰：交州至京师七千五百二十三里，爱州至京师八千八百里。〕
25以夔州总管赵郡王孝恭为荆州总管。
26徐圆朗闻刘黑闼败，大惧，不知所出。河间人刘复礼说圆朗曰：「有刘世彻者，其才不世出，名高东夏，〔说，输芮翻。夏，户雅翻。〕且有非常之相，〔相，息亮翻。〕真帝王之器。将军若自立，恐终无成；若迎芯彻而奉之，天下指挥可定。」圆朗然之，使复礼迎世彻于浚仪。〔浚仪县，汉、晋、后魏属陈留郡，周、隋、唐为汴州治所。〕或说圆朗曰：「将军为人所惑，欲迎刘世彻而奉之，世彻若得志，将军岂有全地乎！仆不敢远引前古，将军独不见翟让之于李密乎﹖」〔李密、翟让事始一百八十三卷隋大业十二年，终一百八十四卷义宁元年。翟，苌伯翻。考异曰：革命记云：「盛彦师以世彻有虚名于徐、兖，恐二人相得，为患益深，因说圆朗使不纳。」按实录，彦师奔王薄，与薄共杀李义满。三月，戊戌，王薄死，丁未，黑闼乃败。彦师在圆朗所时，黑闼未败也。今称或说以阙疑。〕圆朗复以为然。〔复，扶又翻；下同。〕世彻至，已有众数千人，顿于城外，以待圆朗出迎，圆朗不出，使人召之。世彻知事变，欲亡走，恐不免，乃入谒；圆朗乘夺其兵，以为司马，使徇谯、杞二州，东人素闻其名，所向皆下，圆朗遂杀之。
秦王世民自河北引兵将击圆朗，会上召之，使驰传入朝，乃以兵属齐王元吉。〔传，株恋翻。属，之欲翻，付也。〕庚申，世民至长安，上迎之于长乐。〔长乐坂在长安城东。乐，音洛。〕世民具陈取圆朗形势，上复遣之诣黎阳，会大军趋济阴。〔曹州治济阴县。趋，七喻翻。济，子礼翻。〕
27丁卯，废山东行台。〔刘黑闼败走故也。〕
28壬申，代州总管定襄王李大恩为突厥所杀。〔厥，九勿翻。〕先是，大恩奏称突厥饥馑，马邑可取，〔先，悉荐翻。〕诏殿内少监独孤晟将兵与大恩共击苑君璋，期以二月会马邑；失期不至，大恩不能独进，顿兵新城。〔新城，当在朔州南。杜佑曰：魏都平城，于马邑郡北三百余里置怀朔镇；及迁洛后，于郡北三百余里置朔州。魏初云中郡，在今郡北三百余里定襄故城北；北齐置朔州在故都西南。新城，一名平城，后移于马邑，即今郡城也。马邑郡治善阳县，亦汉定襄县地。新城即魏之新平城也。晟，承正翻。将，即亮翻。〕颉利可汗遣数万骑与刘黑闼共围大恩，上遣右骁卫大将军李高迁救之。〔骑，奇寄翻。骁，坚尧翻。〕未至，大恩粮尽，夜遁，突厥邀之，众溃而死，上惜之。独孤晟坐灭死徙边。
29丙子，行台民部尚书史万攻徐圆朗陈州，拔之。宋白曰：陈州，楚襄王自郢徙此，谓之西楚，汉为淮阳国之地。后魏立陈郡，天平二年，置北扬州，隋改陈州，治宛丘。春秋陈国都也。〕
30戊寅，广州贼帅邓文进、隋合浦太守宁宣、日南太守李晙并来降。〔合浦郡，越州，贞观改廉州。日南郡，德州，贞观改驩州。帅，所类翻。守，式又翻。晙，子峻翻。〕
31五月，庚寅，瓜州土豪王干斩贺拔行威以降，〔瓜州，晋昌郡。是年分瓜州之常乐县置瓜州，旧瓜州为西沙州。贺拔行威反事始见一百八十八卷三年。〕瓜州平。
32突厥寇忻州，〔忻州，新兴郡，义宁元年，以楼烦郡秀容县置。此秀容，汉汾阳县地，非后魏之北秀容也。〕李高迁击破之。
33六月，辛亥，刘黑闼引突厥寇山东，诏燕郡王李艺击之。〔厥，九勿翻。燕，因肩翻。〕
34癸丑，吐谷浑寇洮、旭、迭三州，岷州总管李长卿击破之。〔后周武帝逐吐谷浑，置迭州于迭川，旭州于洮源，岷州于临洮。义宁元年，改临洮于溢乐。后周书曰：于河州鸡鸣防置旭州，于宕州渠株川置岷州。吐，从暾入声。谷，音浴。洮，土刀翻。旭，吁玉翻。长，知两翻。〕
35乙卯，遣淮安王神通击徐圆朗。
36丁卯，刘黑闼引突厥寇定州。
37秋，七月，甲申，为秦王世民营弘义宫，〔弘义宫，后改为大安宫，在宫城外西偏。为，于伪翻。〕使居之。世民击徐圆朗，下十余城，声震淮、泗，杜伏威惧，请入朝。〔朝，直遥翻；下同。〕世民以淮、济之间略定，〔济，子礼翻。〕使淮安王神通、行军总管任緕、李世绩攻圆朗；乙酉，班师。
38丁亥，杜伏威入朝，延升御榻，拜太子太保，仍兼行台尚书令，留长安，位在齐王元吉上，以宠异之。以阚棱为左领军将军。〔汉建安中，魏武为丞相，始置中领军，北齐置领军府，炀帝改为御卫，唐改为领军卫。〕
李子通谓乐伯通曰：「伏威既来，江东未定，失往收旧兵，可以立大功。」遂相与亡至蓝田关，〔雍州蓝田县有蓝田关。〕为吏所获，俱伏诛。
39刘黑闼至定州，其故将曹湛、董康买亡命在鲜虞，〔鲜虞县，旧曰卢奴，开皇初更名，以其地春秋鲜虞子之国也；定州治所。〕复聚兵应之。〔复，扶又翻。〕甲午，以淮阳王道玄为河北道行军总管以讨之。
40丙申，迁州人邓士政刺史李敬昂以反。〔西魏以房陵置迁州，大业初，改曰房州，武德初，复曰迁州，房陵郡。〕
41丁酉，隋汉阳太守冯盎承李靖檄，帅所部来降，〔守，式又翻。帅，读曰率。降，户江翻；下同。〕以其地为高、罗、春、白、崖、儋、林、振八州，〔高州，高凉郡。罗州，石城郡。春州，阳春郡。白州，南昌郡。崖州，珠崖郡。林州，桂林郡。振州，临振郡。罗州，今化州。白州，今郁林州之博白县。崖、儋、振皆在海外。振州，今吉阳军地。林州，后改绣州。投荒录：高州高凉郡，土厚而山环遶，高而稍污，故名。罗州，宋将檀道济于陵罗江口筑城，因置罗州，今废。陵罗县在化州北一百二十里。宋白曰：州在陵、罗二水之间。春州治阳春县，故名。白州以博白江名。崖州以珠崖名。儋州以儋耳名。林州以绥怀林邑名。振州以汉临振古县而名。儋，丁甘翻。〕以盎为高州总管，封耿国公。先是，或说盎曰：「唐始定中原，未能及远，公所领二十州地已广于赵佗，〔赵佗，见汉纪。先，悉荐翻。说，输芮翻。佗，徒何翻。〕宜自称南越王。」盎曰：「吾家居此五世矣，〔冯氏居高凉事始见一百六十三卷梁简文帝大宝元年。〕为牧伯者不出吾门，富贵极矣，常惧不克负荷，为先人羞，敢鹈赵佗自王一方乎！」〔荷，下可翻，又如字。王，于况翻。〕遂来降。于是岭南悉平。
42八月，辛亥，以洺、荆、交、并、幽五州为大总管府。〔洺，弥并翻。并，卑名翻。〕
43改葬隋炀帝于扬州雷塘。〔雷塘，汉所谓雷陂也，在今扬州城北平冈上。考异曰：实录，「武德二年六月癸巳，有诏葬隋帝及子孙」，此又云葬炀帝，盖三年李子通犹据江都，虽有是诏，不果葬也。〕
44甲戌，吐谷浑寇岷州，败总管李长卿。〔吐，从暾入声。谷，音浴。败，补迈翻。长，知两翻。〕诏益州行台右仆射窦轨、渭州刺史且洛生救之。〔渭州，陇西郡。且，姓也，音子余翻。〕
45乙卯，突厥颉利可汗寇边，〔厥，九勿翻。可，从刊入声。汗，音寒。〕遣左武卫将军段德操、云州总管李子和将兵拒之。子和本姓郭，〔郭子和，武德三年以榆林郡降。榆林之地，本属云州，隋割置胜州榆林郡。子和以榆林降，因命之为云州总管。〕以讨刘黑闼有功，赐姓。丙辰，颉利十五万骑入鴈门，〔颉，奚结翻。骑，奇寄翻。〕己未，寇并州，别遣兵寇原州；庚子，【章：十二行本「子」作「申」；乙十一行本同；孔本同；退斋校同。】命太子出幽州道，〔「幽州」，当作「豳州」。〕秦王世民出秦州道以御之。〔「秦州」，当作「泰州」。出豳州以御原州之寇，出泰州以御并州之寇。泰州时治龙门。〕李子和趋云中，掩击可汗，〔汉云中古城，在榆林郡东北四十里。趋，七喻翻。〕段德操趋夏州，邀其归路。〔夏，户雅翻。〕
辛酉，上谓群臣曰：「突厥入寇而复求和，〔厥，九勿翻。复，扶又翻。〕和与战孰利﹖」太常卿郑元暃曰：「战则怨深，不如和利。」〔暃，殊玉翻。〕中书令封德彝曰：「突厥恃犬羊之众，有轻中国之意，若不战而和，示之以弱，明年将复来。〔复，扶又翻。〕臣愚以为不如击之，既胜而后兴和，则恩威兼着矣！」上从之。
己巳，并州大总管襄邑王神符破突厥于汾东；汾州刺史萧顗破突厥，〔浩州，西河郡，武德三年更名汾州。顗，鱼岂翻。〕斩首五千余级。
46吐谷浑寇【章：十二行本「寇」作「陷」；乙十一行本同；孔本同；退斋校同。】洮州，遣武州刺史贺【章：十二行本「贺」下有「拔」字；乙十一行本同；孔本同；退斋校同。】亮御之。〔武都郡，西魏置武州，唐后改曰阶州。洮，土刀翻。〕
47丙子，突厥寇廉州；戊寅，陷大震关。〔大震关，在陇州汧源县，当陇山之路。程大昌曰：汉武帝至此，遇雷大震，因以为名。按寇廉州者，并州之寇，陷大震关者，原州之寇也。〕上遣郑元暃诣颉利。是时，突厥精骑数十万，自介休至晋州，数百里间，填溢山谷。元暃见颉利，责以负约，与相辨诘，〔诘，去吉翻。〕颉利颇惭。元暃因说颉利曰：「唐与突厥，风俗不同，突厥虽得唐地，不能居也。今虏掠所得，皆入国人，于可汗何有﹖不如旋师，复修和亲，〔说，输芮翻。复，扶又翻。〕可无跋涉之劳，坐受金币，又皆入可汗府库，〔可，从刊入声。汗，音寒。〕孰与弃昆弟积年之欢，而结子孙无穷之怨乎！」颉利悦，引兵还。〔还，从宣翻。〕元暃自义宁以来，五使突厥，几死者数焉。〔使，疏吏翻。几，居依翻。数，所角翻。〕
48九月，癸巳，交州刺史权士通、〔西魏置北秦州于上郡，废帝三年，改曰交州。〕弘州总管宇文歆、〔庆州弘化县，开皇十八年置弘州，大业初州废，盖唐复置也。〕灵州总管杨师道击突厥于三观山，破之。〔观，古玩翻。〕乙未，太子班师。丙申，宇文歆邀突厥于崇岗镇，大破之，斩首千余级。〔歆，许今翻。〕壬寅，定州总管双士洛击突厥于恒山之南，〔双，姓也。姓苑曰：黄帝后，封于双蒙城。恒，户登翻。〕丙午，领军将军安兴贵击突厥于甘州，皆破之。〔甘州，张掖郡。〕
49刘黑闼陷瀛州，杀刺史马匡武。盐州人马君德以城叛附黑闼。〔此盐州，即东盐州。〕高开道寇蠡州。〔武德五年，以瀛州之博野、清苑，定州之义丰，置蠡州，因汉蠡吾亭以名州也。〕
50冬，十月，己酉，诏齐王元吉讨刘黑闼于山东。壬子，以元吉为领军大将军、并州大总管。癸丑，贝州刺史许善护与黑闼弟十善战于鄃县，〔鄃，音输。〕善护全军皆没。甲寅，右武侯将军桑显和击黑闼于晏城，破之。〔隋开皇十六年，分冀州之鹿城置晏城县，大业初废入鹿城，盖其县名犹在。〕观州刺史刘会以城叛附黑闼。〔观，古唤翻。〕
51契丹寇北平。〔北平郡，平州。契，欺讫翻，又音吃。〕
52甲子，以秦王世民领左、右十二卫大将军。〔左?右卫、左?右骁卫、左?右武卫、左?右屯卫、左?右领军卫、左?右候卫，为十二卫。〕
53乙丑，行军总管淮阳壮王道玄与刘黑闼战于下博，〔下博县，属冀州。考异曰：高祖实录谥曰忠。本传谥曰壮，盖后来改谥也。〕军败，为黑闼所杀。时道玄将兵三万，与副将史万宝不协；道玄帅轻骑先出犯陈，〔将，即亮翻。帅，读曰率。骑，奇寄翻。陈，读曰阵；下同。〕使万宝将大军继之。万宝拥兵不进，谓所亲曰：「我奉敕云，淮阳小儿，军事皆委老夫。今王轻脱妄进，若与之俱，必同败没，不如以王饵贼，王败，贼必争进，我坚陈以待之，破之必矣。」由是道玄独进败没。万宝勒兵将战，士卒皆无鬬志，军遂大溃，万宝逃归。道玄数从秦王世民征伐，死时年十九，〔数，所角翻。〕世民深惜之，谓人曰：「道玄常从吾征伐，见吾深入贼陈，心慕鹈之，以至于此。」为之流涕。〔为，于伪翻。〕世民自起兵以来，前后数十战，常身先士卒，〔先，悉荐翻。〕轻骑深入，虽屡危殆而未尝为矢刃所伤。〔史言秦王有天命。〕
54林士弘遣其弟鄱阳王药师攻循州，刺史杨略与战，斩饮，其将王戎以南昌州降。士弘惧，己巳，请降。寻复走保安成山洞，袁州人相聚应之；〔是年以洪州建昌县置南昌州。吉州安复，本吴所置安成县也，唐后改为安福。袁州，宜春郡。将，即亮翻。降，户江翻。复，扶又翻。〕洪州总管若干则遣兵击破之。会士弘死，其众遂散。〔隋大业十三年，林士弘起为盗，至是死散。〕
55淮阳王道玄之败也，山东震骇，洺州总管庐江王瑗弃城西走，〔洺，弥并翻。瑗，于眷翻。〕州县皆叛附于黑闼，旬日间，黑闼尽复故地，乙亥，进据洺州。十一月，庚辰，沧州刺史程大买为黑闼所迫，弃城走。齐王元吉畏黑闼兵强，不敢进。
上之起兵晋阳也，皆秦王世民之谋，〔事见一百八十一卷隋义宁元年。〕上谓世民曰：「若事成，则天下皆汝所致，当以汝为太子。」世民拜且辞。及为唐王，将佐亦请以世民为世子，〔将，即亮翻。〕上将立之，世民固辞而止。太子建成，性宽简，喜酒色〔喜，许记翻。〕游畋；〔句断。〕齐王元吉，多过失；皆无宠于上。世民功名日盛，上常有意以代建成，建成内不自安，乃与元吉协谋，共倾世民，各引树党友。
上晚年多内宠，小王且二十人，〔尹德妃生酆王元亨，莫嫔生荆王元景，孙嫔生汉王元昌，宇文昭仪生韩王元嘉、鲁王灵夔，瞿嫔生邓王元裕，杨嫔生江王元祥，小杨嫔生舒王元名，郭婕妤生徐王元礼，刘婕妤生道王元庆，杨美人生虢王凤，张美人生霍王元轨，张宝林生郑王元懿，柳宝林生滕王元婴，王才人生彭王元则，鲁才人生密王元晓，张氏生周王元方，凡十七人。且者，将及未及之辞。〕其母竞交结诸长子以自固。建成与元吉曲意事诸妃嫔，谄谀赂遗，无所不至，〔遗，于季翻。〕以求媚于上。或言蒸于张婕妤、尹德妃，宫禁深秘，莫能明也。是时，东宫、诸王公、妃主之家及后宫亲戚横长安中，〔横，户孟翻；下同。〕恣【章：十二行本「恣」上有「夺人田宅」四字；乙十一行本同；孔本同；张校同；退斋校同。】为非法，有司不敢诘。世民居承干殿，〔合本太极宫图：月华门内有承庆殿，无承干殿。按新书，承干殿在西宫。又按王溥会要，承干殿在宫中。盖皆指太极宫。〕元吉居武德殿后院，〔武德殿在东宫西。按阁本太极宫图，武德殿在虔化门东，入门过内仓廪、立政殿、万春殿，即东上合门。〕与上台、东宫昼夜通行，无复禁限。〔上台，谓帝居。复，扶又翻。〕太子二王出入上台，皆乘马、携弓刀杂物，相遇如家人礼。太子令、秦?齐王教与诏敕并行，有司莫知所从，唯据得之先后为定。〔使唐之政终于如此，亡隋之续耳。〕世民独不奉事诸妃嫔，诸妃嫔争誉建成、元吉而短世民。〔誉，音余。〕
世民平洛阳，上使贵妃等数人诣洛阳选阅隋宫人及收府库珍物。贵妃等私从世民求宝货及为亲属求官，〔唐制，皇后而下有贵妃、淑妃、德妃、贤妃，是为夫人。昭仪、昭容、昭媛、修仪、修容、修媛、充仪、充容、充媛，是为九嫔。婕妤、美人、才人各九，合二十七，是为世妇。宝林、御女、采女各二十七，合八十一，是为御妻。为，于伪翻。〕世民曰：」宝货皆已籍奏，官当?翻憭~有功者。」皆不许，由是益怨。世民以淮安王神通有功，给田数十顷。张婕妤之父因婕妤求之于上，〔婕妤，音接予。〕上手敕赐之，神通以教给在先，不与。婕妤诉于上曰：「敕赐妾父田，秦王夺之以与神通。」上遂发怒，责世民曰：「我手敕不如汝教邪！」〔邪，音耶。〕他日，谓左仆射裴寂曰：「此儿久典兵在外，为书生所教，非复昔日子也。」尹德妃父阿鼠骄横，〔阿，乌葛翻。〕秦王府属杜如晦过其门，阿鼠家童数人曳如晦坠马，驱之，折一指，〔驱，乌口翻。折，而设翻。〕曰：「汝何人，敢过我门而不下马！」阿鼠恐世民诉于上，先使德妃奏云：「秦王左右陵暴妾家。」上复怒〔复，扶又翻。〕责世民曰：「我妃嫔家犹为汝左右所，况小民乎！」世民深自辩析，上终不信。
世民每侍宴宫中，对诸妃嫔，思太穆皇后早终，〔窦皇后谥太穆，帝未即位先崩，建成、世民、玄霸、元吉，皆其所生也。〕不得见上有天下，或歔欷流涕，上顾之不乐。〔歔，音虚。欷，音希，又许既翻。乐，音洛；下同。〕诸妃嫔因密共谮世民曰：「海内幸无事，陛下春秋高，唯宜相娱乐，而秦王每独涕泣，正是憎疾妾等，陛下万岁后，妾母子必不为秦王所容，无孑遗矣！」〔言必皆诛翦，无有孑然见遗者也。〕因相与泣，且曰：「皇太子仁孝，陛下以妾母子属之，〔属，之欲翻。〕必能保全。」上为之怆然。〔为，于伪翻。〕由是无易太子意，待世民浸疏，而建成、元吉日亲矣。〔考异曰：高祖实录曰：「建成幼不拘细行，荒色嗜酒，好畋猎，常与博徒游，故时人称为任侠。高祖起义于太原，建成时在河东，本既无宠，又以今上首建大计，高祖不之思也，而今上白高祖，遣使召之，盘游不即往。今上急难情切，遽以手书谕之，建成乃与元吉间行赴太原，隋人购求之，几为所获。及义旗建而方至，高祖亦喜其获免，因授以兵。」又曰：「建成帷薄不修，有禽犬之行，闻于远迩。今上以为耻，尝流涕谏之，建成凓而成憾。」又曰：「太宗每总戎律，惟以抚接才贤为务，至于参请妃媛，素所不行。」太宗实录曰：「隐太子始则流宕河曲，逸游是好，素无才略，不预经纶，于后虽统左军，非众所附。既升储两，坐构猜嫌，太宗虽备礼竭诚以希恩睦，而勡害之心日以滋甚。又，巢刺王性本凶愎，志识庸下，行同禽兽，兼以弃镇失守，罪戾尤多，反害太宗之能。于是潜苞毁谮，同恶相济，肤受日闻，虽大名徽号，礼冠群后，而情疏意隔，宠异曩时。」按建成、元吉虽为顽愚，既为太宗所诛，史臣不无抑扬诬讳之辞，今不尽取。〕
太子中允王珪、洗马魏征〔太子左春坊，左庶子为之长，掌侍从赞相，敷正启奏；中允为之贰。洗马，汉官，掌前马；唐为司经局长官，掌四库图籍缮写刊缉之事。唐六典曰：后汉太子官属有中允，在中庶子下，洗马上，其后无闻，唐始置太子中允。洗，悉荐翻。〕说太子曰：「秦王功盖天下，中外归心；殿下但以年长位居东宫，〔说，输芮翻。长，知两翻。〕无大功以镇服海内。今刘黑闼散亡之余，众不满万，资粮匮乏，以大军临之，劫如拉朽，〔拉，卢合翻。〕殿下宜自击之以取功名，因结纳山东豪杰，庶可自安。」太子乃请行于上，上许之。珪，頍之兄子也。〔王頍，僧辩之子，死于隋汉王谅反时。頍，丘弭翻。〕甲申，诏太子建成将兵讨黑闼，其陕东道大行台及山东道行军元帅、河南?河北诸州并受建成处分，〔将，即亮翻。陕，失冉翻。帅，所类翻。处，昌吕翻。分，扶问翻。〕得以便宜从事。
56乙酉，封宗室略阳公道宗等十八人为郡王。道宗，道玄从父弟也，〔从，才用翻。〕为灵州总管，梁师都遣弟洛儿引突厥数万围之，道宗乘间出击，大破之。〔厥，九勿翻。间，古苋翻。〕突厥与师都相结，遣其郁射设入居故五原，〔五原县属盐州，武德初，寄治灵州，故地为突厥所居。杜佑曰：盐州，西魏五原郡地，汉五原县城在今榆林郡界。〕道宗逐出之，斥地千余里。〔毛晃曰：「斥，开拓也。」〕上以道宗武干如魏任城王彰，〔魏任城王彰，曹操之子，击乌丸有功。任，音壬。〕乃立为任城郡王。
57丙申，上幸宜州。〔义宁二年，以京兆之华原、宜君、同官置宜君郡，武德元年曰宜州。〕
  </div>
  <div class="pagination">
   <a href="资治通鉴注_page201.html">
    上一页
   </a>
   <span>
    ...
   </span>
   <a href="资治通鉴注_page197.html">
    197
   </a>
   <a href="资治通鉴注_page198.html">
    198
   </a>
   <a href="资治通鉴注_page199.html">
    199
   </a>
   <a href="资治通鉴注_page200.html">
    200
   </a>
   <a href="资治通鉴注_page201.html">
    201
   </a>
   <span class="current-page">
    202
   </span>
   <a href="资治通鉴注_page203.html">
    203
   </a>
   <a href="资治通鉴注_page204.html">
    204
   </a>
   <a href="资治通鉴注_page205.html">
    205
   </a>
   <a href="资治通鉴注_page206.html">
    206
   </a>
   <a href="资治通鉴注_page207.html">
    207
   </a>
   <span>
    ...
   </span>
   <a href="资治通鉴注_page203.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
