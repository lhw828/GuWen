<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 598 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 598 页/共 607 页
  </h1>
  <div class="content">
   吕惠卿奏：西人来拆新筑烽台，已复修讫。诏河东修寨，通岚石、麟府两路，限八月以前了当。（布录戊辰六月二十三日。）
　　都知梁从政以岁满，乞罢提举大内修造，曾布言：「从政前后经二府，陈状不一，不敢进呈。今云岁满，须取旨。」上曰：「须是都知无可差者。」遂令再任。从政以修内司役兵工匠，多为御药郝随所抽差拘留于后苑，作下无人可以办事，故累状乞免。上但云：「作下缓急修造，须至差那，却可于诸处差人。」布云：「禁中修造，恐无例差外处役兵。兼从政尝乞差御药管勾，诏差郝随，虽受宣已数年，而今不曾赴修内司管勾。」上亦知之。（布录戊辰。）从政遂托疾在告。（布录六月甲戌，今并此。）
　　己巳，诏朝散大夫、试户部尚书□居厚，朝散郎、权刑部侍郎周之道各进秩一等；发运副使张商英减一年磨勘，淮南转运使张元方赐帛有差，开修支河毕工故也。
　　环庆路言进筑骆驼巷城寨毕工，诏赐入役民兵等钱有差。（四月二十二日。布录云：己巳，环庆筑白豹毕后，移兵筑骆驼巷，将士特支；庚午，环庆又奏，已筑骆驼等寨，章惇云：「福至心灵，胡宗回一并筑了城寨，亦可嘉。」进筑先后，与实录不同，今附此。）
　　庚午，奉议郎、权发遣陕西转运判官李譓加秘阁校理，马军都虞候、信州团练使王恩为卫州防御使，四方馆使、吉州防御使、知兰州苗履迁引进使，皇城使、融州刺史雷秀领维州团练使，泰州刺史、知镇戎军姚雄迁四方馆使，知应顺军姚古迁东上合门使，权知环州种朴领昌州刺史，譓等以进筑天都有劳故也。西染院使孙侃迁如京使，如京使乔青迁庄宅使，供备库使鱼赟迁西京左藏库副使，内殿承制刘遇迁供备库副使，东头供奉官高荣迁内殿崇班，蕃官内殿承制伽裕额伊迁供备库副使。侃等以斩获羌人故也。
　　环庆路言白豹进筑毕工，诏赐名白豹城。赐胡宗回以下银合茶药有差。金汤、白豹皆用旧名，上顾二府云：「如何？」皆曰自庆历边事以来，范仲淹之徒，皆以为得金汤、白豹，则横山为我有，其名已着，故不欲易以他名也。（布录庚午。八日庚戌，金汤赐名，十三日丙辰，白豹已奏毕工。陈师道与曾布书，乞罢进筑，其略云：进筑不已，则兵不得罢，盍先已之乎？若谓可以制敌，则汉取阴山，匈奴过而恸哭；开西域，发兵争之，故谓断其右臂。师道居东，莫知今之可否，但闻诸路竞进，日夜奏功，而未闻西人举国而争，则必非其所急也。苟不能制其命，则老师费财，杀人盈野，何所用之？若谓且筑且进，渐据横山，然后可制其命。既数岁矣，横山安在耶？若复数岁，则诸将穷富极贵矣，人情得所欲，肯复出力，蹈其所难乎？则是横山终不可得，徒为将帅取富贵之资尔。横山，天险也，下临平夏，存亡所系，彼必举国争之，恐亦未易得也。若谓今之所据，即横山也；则师道闻之，宥州在横山之下，南拒米脂三舍而近。今延安奏功，广地四百里，则宥在其腹，然不云得宥州也，则四百里之广，岂可信哉？胡地惟灵夏，如内郡地，才可种荞豆，且多沙碛，五月见青，七月而霜，岁才一收，以银州草惟柴胡，萧关之外有落藜与咸菽，以此知其不宜五种也。即可种，安得人实之？若不徙民，则募军，二者孰从乎？内则空此以实彼，舍易而即艰，何益？且辟土益广，则去府益远，平常缓请急报，卒不相及。河东麟、府之患，世所知也，若谓今所据，可以制敌，而不争者，非不敢，乃不能尔。敌虽蕞尔，然元昊用之以抗中国，其地与民固自若也，而今反不能争其所急者，非养其力以有待，则无其人，无其人，则诸部不为用也。若此，则师道之忧，有甚于前也。）
　　辛未，诏莘王俣、睦王偲幼丧所生母，才人马氏【一二】，所生之养母，实襁褓抚养之。俣、偲并建王爵，出奉外朝，例合改封，少报勤劬，特进封婕妤。
　　是月，右正言邹浩奏：「臣伏以台谏者，人主耳目之官，所恃以除壅蔽而广聪明者也。一有旷阙，则蔽之所由生，将有不胜虑者矣。书曰：『无旷庶官，天工人其代之。』又况耳目之官乎？然而自昔以来，备置台谏，使奋不顾身以交修厥职，殆非朝廷用事之所乐，故必在人主独断而已，不可不察也。臣窃见御史台除不置大夫外，由中丞而下，有侍御史，有殿中侍御史，有监察御史，共八员，今止三员；两省谏官除不置散骑常侍外，由谏议大夫而下，有司谏，有正言，共六员，今止有一员，旷阙之多，于兹为甚。仰惟陛下躬揽威柄，延见髃臣，而天鉴所知，莫不洞判，其间以身许国，无所阿徇，可以上当圣意者，宜多有之。伏望断自宸衷，早赐选备，庶几言路不至久阙，相与尽忠献纳，少助陛下博览兼听之意。」（浩奏不得其时，按元符二年五月二十六日，陈次升以左司谏责，浩独为右正言，至八月七日，乃以王祖道为右司谏。今附浩奏于月末。台官三员，盖中丞安惇，察官石豫、左肤也。）
　　注　　释
　　【一】赏钱五十贯文阁本、活字本同，按本句与上文意不相连，疑有讹误。
　　【二】并令随处依条勘给「给」原作「结」，据阁本改。
　　【三】遂被逐「遂」原作「送」，据阁本、活字本及长编纪事本末卷一二○逐惇卞党人改。
　　【四】昨高遵裕固年八十一「高遵裕」，阁本作「高尊裕」，活字本作「高遵礼」，按宋史卷四六四高遵裕传，遵裕「卒年六十」，而高遵礼又无传，疑此当有讹误。又「固」原作「因」，据阁本、活字本改。
　　【五】又广信安肃二州之兵「二」原作「三」，按原文明言「广信、安肃」，作「三州」显误，今改。
　　【六】西安州八月毕功九月班师阁本八月、九月下各有「可」字。
　　【七】久良津「久」原作「文」，据大典卷一973五曾布遗录及本书卷四九九元符元年六月戊寅条改。
　　【八】如京使……韩资罢同总管领蕃兵将宋会要职官六七之二六「使」上有「副」字。
　　【九】已而乞放上供封桩钱物「放」原作「赦」，据阁本及长编纪事本末卷一○二逐元佑党人下改。
　　【一○】乃乳婢教之使为此语「婢」原作「母」，据阁本改。
　　【一一】已自荣州归替阁本「归替」作「替归」。
　　【一二】才人马氏宋会要后妃四之八「马氏」作「冯氏」。
续资治通鉴长编
卷五百十一
卷五百十一
　　起讫时间 起哲宗元符二年六月尽其月
　　卷　　名 续资治通鉴长编卷五百十一
　　帝　　号 宋哲宗
　　年　　号 元符二年（己卯，1999）
　　全　　文
　　六月壬申朔，河东转运副使郭时亮言，几甸百姓每岁租赋，乞令于所属县、镇近便供纳，特免支移。从之。
　　河东奏，北人于贾胡趰拆石墙，侵入天涧取水。诏经略司指挥折克行，如北人先肆麤行，令随宜应接施行。（布录壬申五月十四日，合参照。）
　　广西察访司言：「体访得桂、宜、融等州土丁，差往管下缘边县寨防托，其间有系单丁，亦一例轮差。欲乞应系与蛮界相接防托处，并差两丁以上之家。若遇教阅及边防缓急，即依自来条例施行。」从之。
　　甲戌，鄜延路经略使吕惠卿言：「西界投来首领叶石悖七，系西界叶令□个，官在旺绢钱各三百。检准敕牓，伪大使之类，与崇班，仍赐银、绢各五百。缘叶石悖七在西界，委是叶令□个，官与伪大使一般。遂依伪大使之类，先次支给银绢钱各五百讫，给公据。已奏乞补内殿崇班，今来若降等推恩，虑无以取信。」从之。今后如有不依得敕牓所载名目之人，并具此类推恩人例，奏听朝旨，即未得先给公据及一面支赐。诸路准此。
　　环庆路都总管司言：「展筑庆州白豹城毕，本处系与鄜延接境控扼互为声援之处，全籍土民戍守，合添置在营马、步军二指挥【一】。所有招军等例物，并依兴平城新置蕃落保捷指挥施行。」从之。
　　太学博士郑居中为太常博士。
　　乙亥，鄜延路经略使吕惠卿言，进筑暖泉寨毕工，已牒延安府于系省钱内，每年支钱五百贯，充公使犒设。从之。（四月十四日赐名。）
　　丙子，鄜延路经略使吕惠卿言：「准朝旨，西人再遣使臣，若未与收接表状，无以明示开纳之意。合作本司指挥顺宁寨官收接告哀谢罪表章，申取经略司指挥，候到本司附递闻奏。」诏鄜延路经略安抚司：「如是差人取到，即收接附递以闻；如已差告哀使副赍到，即选差大使臣一两员，及旧例合差使臣人数引伴赴延州奏听朝旨。」（二月十一日，四月七日、二十四日，五月六日，布录丙子鄜延奏：西人复遣使赍牒及白札子来。诏：令收接公牒，仍谕西人，如遣使赍到告哀谢罪表状，当发遣赴阙，知无谢罪表状【二】，即难议收接。西人比来去甚迟迟，今此复来，故益示以开纳之意。）
　　戊寅，鄜延奏西人说话次第，令依五月指挥施行。（布录。）
　　环庆走马阮易简奏：之字平无水，乞权住修筑。诏胡宗回更切相度施行。（布录。）
　　己卯，权知开封府吕嘉问言，诸厢使臣，乞并依熙宁法，从本府奏举。从之。
　　奉议郎、秘阁校理、权发遣河东路提点刑狱时彦特追一官勒停；朝请大夫、吏部郎中林邵特勒停；供备库副使、合门通事舍人、权管勾枢密副承旨公事张宗□特免追官，罚金三十斤勒停；朝散郎、度支郎中王诏、西京左藏库使曹曚罚金二十斤；并以充北朝正旦国信使、副，拜不如仪故也。蹇序辰等既付有司，左司谏陈次升言：「制勘蹇序辰，乃知开封吕嘉问貋。所用狱子等，多是府隶，乞替换，仍差内臣监勘。」上不乐曰：「内臣岂是台谏官可差，狱子无非开封府取到者。」曾布曰：「内臣在圣意可否，若有开封人在内，令替换不妨。」章惇曰：「无可施行。」布曰：「若有开封人，须令替换。」上从之。
　　先是制勘所上殿言：「时彦、范镗、林邵在番，皆曾拜受香药酒，得旨令并取勘。」次升疑狱官有所偏，故有是请。上颇讶其喋喋也。已而，内降序辰奏，制勘所取勘客省帐茶酒有王晓例，拜受香药酒依林邵等例，移宴就馆，例外送马，是书送回答之物，不可不受，乞圣鉴省察。枢密院勘会：「富弼奉使，亦以契丹主疮病，伴酒三行，差官就馆伴酒食；刁约【三】奉使，以契丹母老病久坐不得，伴酒三行，差官就馆赐御筵。除蹇序辰所引王晓例，事体不同外，即无例就客省帐茶酒，及移宴就馆，不曾例外送马。并序辰称系书送回答之物，各不委自来有无似此体例。兼不独序辰不于语录内声说拜受酒一节，时彦以下亦不曾声说，并合取勘。令制勘所详此及序辰状内事件，逐一子细根勘，取见诣实，圆结公案闻奏。应合取勘之人，如已经三问，今来供答，更有未承伏情状，并具奏听旨，与三省同入文字。」御宝批：「依。」遂行下。蔡卞曰：「客省帐茶酒有王晓例，恐难云无例。」布为之增改，云「事体不同」，遂已。（此段在四月十二日甲申。）布又言：「勘会到富弼、刁约例甚分明，王晓例即不同。」上曰：「甚好。」布曰：「兼富弼等亦不曾例外受马，臣处此事极平，所以云不独序辰不于语录内声说拜受酒一节。」上曰：「此指挥尤好。」布曰：「制勘所先已申陈，云入夏禁系多，罪人多病，不可淹延，乞追摄范镗等，故令已经三问，更不招承，即具奏听旨。」上曰：「固合如此。」布曰：「此事若臣所拟定，稍有未安，三省必不肯签书。」上曰：「是。同入文字甚好。」布曰：「犹恐臣僚有所开陈，望陛下审察。」上深然之。（此段在四月十四日丙戌。）及制勘所乞差录问官，次日差叶祖洽，卞以为不可。上令差安惇，卞曰：「如此庶几。」布再对，言：「卞如此择录问官，不知何意。臣尝开陈，以为序辰党觽，恐左右营救者多。陛下以为谁敢为营救者？臣言亦似不妄矣。」（此段在五月癸卯朔。）序辰寻挝鼓乞差官看详制勘案，云勘官令增减款词，及抑令认奏事不实徒罪，凡所勘，皆以为不当。又言：「缴驳及诉理事，取怨非一。及先臣周辅熙宁，元丰中曾勘鞫公事，多有嫌隙，乞出自睿断，选官看详，或乞别推。」布曰：「蹇周辅熙宁中曾勘臣，不知元丰中所勘者谁？」黄履曰：「臣元丰中曾论周辅。」布又曰：「诉理事在三省，臣所不知，然闻章惇、许将、黄履皆干涉诉理事。如此，则是宰执于序辰皆有妨嫌，须尽易见执政官，乃可断序辰事。」上曰：「岂有此理！」蔡卞曰：「莫只是说制勘官。」布曰：「熙宁中曾勘臣，又诉理事干宰执，岂是言制勘官？」卞又曰：「臣不敢以序辰为无罪，然令他招上书不实罪，似过当。」布曰：「蔡卞不知子细【四】，序辰供进语录，在王诏事未发前，故隐不言拜；供仪式在王诏事发后，便言曾拜。序辰云可以互见。制勘所却曾申密院取王诏事发及序辰供仪式月日。王诏事发，系二月二十六日；序辰供仪式，系二十九日，以此可见前供语录不实。兼序辰两有分晰，奏状至二三十纸，其间莫须有不实之语。」上默然。惇曰：「序辰既于客省茶酒，却便上殿札子，乞编为例，此尤不好。」又曰：「序辰在史院曾语及，臣谕之云：『但依实对答，只是错。』然终不肯如此。」布又指受例外马事云：「序辰言，有条，辞不获免听收；制勘所但云无例，令招不合收。岂有不用条而用例？臣以为辞不获免听收，须如黄履押宴，北人送例外马【五】，便具札子进纳，乃是依例。」上云：「须如此乃是。」布曰：「序辰得例外马既不辞却，便与常例合得土物五十八匹，一处奏请支绢，莫不可。制勘所令招不合不别具状申明，序辰又以为不当，又云拜是承例。如此则序辰一切无罪。」又曰：「陛下忧勤闵雨之际，心不体国，淹延刑禁，却乞别推，岂是体国？」上曰：「范镗等皆有徒罪。」布曰：「镗虽有对制不实之罪，然却有奏状，云：『于奉使绝域，不应拜而拜，有辱君命，取轻北人，恭俟重行窜谪。』如此似稍知体，与序辰颤赖，殊不类矣。」觽亦以为然。上曰：「何以处之？」许将曰：「候案上取旨。」觽亦云当尔，遂令依此行下。（此段在五月六日戊申。）明日，范镗亦具状翻变，（此段在五月初八日己酉。）安惇请差官重勘。上欲遂差安惇，布曰：「昨差周鼎时，陛下已欲差惇，惇虽曾录问，何所妨。然恐须差两人。昨章惇云欲差一谏官，陈次升有言不可。用邹浩可否？」惇曰：「浩乃吕嘉问所荐，恐不便。」布曰：「浩或不尔。」蔡卞云：「赵挺之可。」上令差挺之，仍云：「挺之必不观望。」布曰：「士人如稍识廉耻，何敢尔！」初，上数对执政言：「狱官要不观望者，岂易得？」布亦尝云：「除蔡京、邓棐之类，乃序辰党与中人，不可差；其它在圣意裁择，何所不可？」又白上：「乞戒饬狱官，以惇、卞各有所主，及序辰自陈于臣等有嫌隙，令不得观望，高下其手。」上曰：「安惇辈必不敢如此。」布曰：「虽然，得德音一警饬之尤善。」上曰：「好。」（此段在五月七日己酉。）是日，制勘官安惇、赵挺之上殿，寻申乞重断时彦、林邵、王诏等一行公事。布问上：「曾差中使监勘否？」上曰：「不曾差，不消得。」初蔡卞乞差中人监勘，上许之，既而不闻差人，果已罢。久之，安惇及赵挺之上殿，乞重断时彦、林诏、王诏等，（此段在五月二十三日乙丑。）于是林邵拜受香药酒，于语录内隐避不奏，约法合罚铜三十斤放罪【六】；张宗□合追一官勒停。上以林邵为首，宗□为从，轻重未允。宗□特免追官，并邵各罚金三十斤勒停。时彦供语录在前，奏不实在后，合从事发更为，又以首增一拜，特追一官勒停。
　　熙河筑青南讷心毕工，赐帅臣以下茶药银合。（布录己卯五月十二日进筑，六月八日毕工，九日赐名。）
　　河东奏，筑河外城寨，乞调保甲。从之。（布录。）
　　朝请郎、京西转运判官曾孝广为水部员外郎。
　　庚辰，赐熙河兰会路青南讷心新寨名会川城，环庆路骆驼巷新寨名绥远寨。（青南讷心五月十二日进筑，六月八日毕工；骆驼巷四月二十二日进筑，五月二十七日毕工。）
　　赐进筑之字平将士特支。
　　鄜延路经略使吕惠卿言：「据保安顺宁寨寨官李子明等申：『西界大使德明雅卜裕木攀等札子言告哀公牒，漤无谢罪。寻问因何无谢罪表？西使言，夏国与朝廷是父子之国，今已恭顺，旧例先送告哀公牒，然后差使副赍谢罪表状赴朝廷。』子明等谕大使，未敢收接。」诏吕惠卿令将寨官收留，申保安军作本军指挥。所有公牒上说告哀不言谢罪，与前来不同，未敢申上衙。若赍告哀谢罪表状【七】，当议收接，奏取朝旨。（六月五日。）
　　辛巳，冀州观察使、提举崇福宫【八】王文郁卒。
　　壬午，诏：「河北修城池楼橹，仍令安抚转运司体量兵官不得力者，具名奏差人替。又令二府各选差知州、通判，内不可倚仗者，选官对移。或非时催督责限修葺了当，每岁差官点检，有不如法及稽违，重行停替。」河朔连岁霖雨，城池多隳坏，累督责修葺，而财力不给，又官吏多不职。边报多言北敌颇生事，其孙专政，虑不能安静，故降是诏。仍赐支免夫钱，及借诸司封桩钱，应副河北诸路。
　　都提举汴河堤岸贾种民言，乞依元丰年及川茶条例，将监于郑、澶、滑等州界地方【九】，依开封府界条例出卖官茶。从之。
　　右正言邹浩奏：「伏见元丰年修置水磨，变磨茶末出卖，止是在京及开封府界诸县，未尝行于外路。今既追复旧法，自合尽依元丰事体，而都提举汴河堤岸司，乃于京西路郑滑州、颍昌府，河北路澶州一例施行。近日又更差官前去京东路济州山口措置水磨等事。除郑州旧系府界县分可以依旧施行外，其颍昌府、澶、滑州山口，皆元丰旧法所无，而今辄行之，果何谓也？若谓颍昌既有水磨，可以就便出卖，济州山口置磨以后，亦可出卖矣；若谓澶、滑系与畿县相邻，可以出卖，即凡与畿县相邻去处，亦可出卖矣；若谓山口当清河之冲，可以因水置磨，即凡通水去处，亦可置磨矣。既行之郑、滑，又行之澶州，又将行之济州，皆以为可，即一路一州，自此通彼，辗转相因，何所不至？虽朝廷遵奉前例，不敢辄有增损，而本司乃以机变之巧，阴肆滋蔓。臣恐岁月之后，遂遍天下，而茶商衣食之源，尽为本司所榷，不得措其手足，其弊可胜言哉！伏望圣慈，深赐照察，特降指挥，只令一依元丰旧法施行。所有济州山口措置水磨并其余非元丰所行事件，并一切寝罢，庶几不失先朝立法为民之意，上副陛下继志述事之孝。（浩奏不得其时，附见颍昌、滑澶卖茶后。济州置水磨，其从违当考。）
　　浩又尝奏：「伏见两浙路察访司，体究到本路人丁盐钱利害，乞将人户见催过丁盐钱，通一路移补旧额，将见欠盐钱并与除放；并遇阙盐，依官卖盐价蠲免其钱，蒙送户部勘当。本部称，已有朝旨，难议施行。臣窃详降旨之初，盖为两浙路转运副使胡宗哲，止陈其利而隐其害。今来既缘臣僚上言，付察访司【一○】体究得自转运司催理以来，民力不堪，委实有害。户部自合依实勘当，申取朝廷指挥，漤自称已有朝旨，难议施行，失仁圣恤民之意。伏望睿慈详酌，特降指挥，依察访司所奏事理施行，庶几一路元元，实被德泽甚厚。」（此奏附见，从违当考。孙杰察访两浙在元年二月十五日，恐此奏合在元年。）
　　权户部尚书□居厚言，乞差侍从官同户部置详定除放欠负所。诏令户部开排赦条，合放而不放及不合放而放者，并仰本部劾奏以闻。今后遇赦，准此。（五月十日可考。）
　　枢密院言：「府界诸路将兵内马军已依元丰旧法，并改充弓箭手，兼习为枪。其步军除守营人系全用弓弩手外，今来诸将有见依海行法【一一】，有依队法者，欲乞诸将下步军教习事艺，并依海行法。除上名人外，各以十分为率，置弓二分、弩五分、枪牌手三分，遇结队即依队法。其队内所阙枪牌手人数，却以互习人充代。」从之。（新本删修云：枢密院言：「府界诸路将下步军教习事艺，乞并依海行法。以十分为率，置弓二分、弩五分、枪牌手三分，遇结队即依队法。」从之。）
　　鄜延再奏：「西人来议告哀，云已收接公牒。欲便谕以已奏朝廷，乞发遣告哀使赴阙，朝廷必须允从。」上许之。辅臣皆称善，吕惠卿言，诸路进筑未已，不尔无以取信也。（布录癸未六月五日、九日。）
　　考功员外郎陈师锡加秘阁校理，知宣州。
　　甲申，赐辅臣御筵于都堂。既罢，各赐银绢。（曾布银绢各一千。）
　　丙戌，诏客人投下河东三税钞，内钱限三日支，银紬绢限五日纽算，印给公据，关元丰库【一二】。从河东转运判官陈系请也。
　　泾原奏罢近里城寨官员。诏：「诸路依此相度，速具可以减罢员阙闻奏。戍守兵马，亦速依近旨裁损移那并废。」（布录丙戌，章楶四月一日奏可考。）
　　丁亥，熙河兰会经略使孙路言：「近据苗履踏逐到古会州、巴宁会中间地形□广，北控黄河，可以置州。已依朝旨，计置合用楼橹材植等赴新城，欲候今秋先筑会州，毕工，即移兵了当打绳川、东北冷牟之间两寨。」诏孙路更切相度，委是地形要便，有水泉，经久可以守御，即从长施行。（七月戊申曾布云云，又甲寅孙路奏、戊辰熙河奏，又八月己卯布云云，又辛巳苗履奏。又丁亥姚雄知州，九月庚午朔毕工。）
　　戊子，翰林学士承旨蔡京等言：「臣等每缘职事请对，待次或踰旬日，方得瞻望清光，而文字遇有急速，深恐失事。伏望指挥下合门，今后许翰林学士依六曹、开封府例，先次挑班上殿，仍不隔班。」从之。（元符三年三月末、六月末、七月末可考。）
　　中大夫蒋之奇□复太中大夫，从刑部检举也。
　　己丑，熙河兰会路经略司言，夏国伪正钤辖格斡宁，以所部孳畜并部落子隆登等投汉。诏格斡宁特与内殿崇班，仍赐银绢缗钱各三百。
　　接伴辽国泛使【一三】、朝散大夫、试秘书监曾旼【一四】等言：「新修国信敕令仪制等，其中条例不无增损，而事干北人者，恐难改革。又泛使往来，虽系不常，而新令条目，元不该及。乞下元修官审照旧例刊除，略加添修。详定编敕国信条例所取索合用书状体式，更切参详，编修成册，送国信所收管，准备照使。
　　知通远军康谓丁母忧，乞解官持服，不许。（布录己丑。）
　　诏应监官典押公文人员作匠之类，若在京应管辖两务去处人吏，并不得承赁官宅舍屋地段，违者各杖一百，以上亲戚【一五】许除赁住外，亦不得转赁，违者杖八十。从户部侍郎□居厚【一六】请也。（新削。）
　　壬辰，鄜延路经略司言，统制官苗履等管押人马入西界讨荡，至夏州大沙堆以来斩获首级，乞赐推恩。从之。（五月二十八日，苗履以知兰州进筑天都迁官，不知今何故又在鄜延路出兵。）
　　枢密院言，鄜延路奏军功将佐数十人，所部止数千人，恐减落所部人，就分数酬赏，令别保奏。上曰：「恐是选精锐者出战。」曾布曰：「未有此例。兼环庆张诚近缘减所部人，就分数冒赏，夺三官，不可不再诘问。」从之。（布录戊子，今附此。）
　　太常博士□絪言：「昨监释奠于文宣王殿，窃见正配三位，设庙门外蜯上，至行事时，旋令诸生捧执而入。体问得系是元佑中有司申请，欲以观诸生容止，遂更此仪。乞依元丰条例罢之。其武成王庙，亦宜准此。」从之。（新削。）
　　诏诸路进筑，限八月中旬了当。（五月二十六日。）
　　癸巳，朝散郎、试给事中范镗落职知蕲州，皇城使、泰州团练使李嗣徽降授庆州刺史，朝奉大夫、权礼部尚书蹇序辰落职降一官知黄州；供备库使、兼合门通事舍人、带御器械向縡落带御器械，并降供备库副使一官冲替；并以奉使辽国拜不如仪，又不依例受銽箱马及对制不实等事故也。朝请大夫、吏部郎中林邵降授朝散大夫冲替，前降勒停指挥，更不施行。时彦等既坐责，序辰及镗狱寻具。御史台、制勘所乞差录问官，上令差刑部侍郎周之道。
　　先是序辰四问不承，制勘所上殿得旨，令更一问，如不尽情供招，取旨追摄。勘所遂坐此旨再勘，序辰乃答云，既奉旨追摄，更不敢依前分析。仍不肯云所招并是诣实。勘官再对，言其违法不实之状甚明，觽证灼然，又同使李嗣徽等悉已伏罪，唯序辰多端避罪，意待翻变，将来虽结案录问，必不免翻变。乞依吕温卿近例，止以觽证结案，更不取勘录问。奉旨：范镗以下结案录问，蹇序辰依所奏。以此狱方具。上谕曾布曰：「序辰罪状分明，而拒抗如此，当重行。」布曰：「近臣殊不知体貌廉耻，一向无赖，不肯伏辜，中外传笑，以为近臣未有如此者。」上又曰：「范镗已上章待罪，却翻变，举措殊无义理。」布亦曰：「外议喧然传笑。」（此段在六月十五日丙戌。）于是同呈序辰、镗等案，序辰三上书不实，合罚铜九十斤；镗及李嗣徽三十斤；向縡合追一官勒停。上令镗落职小郡；嗣徽降遥刺，冲替私罪重；序辰亦落职小郡；向縡罢带御器械，降供备库副使，冲替私罪重。布曰：「序辰恐难与镗一等。」卞曰：「亦重。序辰乃尚书兼侍读，镗止一职。」布曰：「法必不如此【一七】，彼此皆只是落一待制尔。臣非有意于重序辰，序辰奉使，易銽箱绢，拜受酒，客省帐茶酒，例外受马，自当削职，更有九十斤不实之罪。镗止拜受酒一事，若一等断罪，何以厌天下公议【一八】？何以弭范镗之口。」因言王琪止因副使言诈称疾，贬信州团练副使。上曰：「太重。」布曰：「先朝李师中只因荐司马光、苏轼，亦贬副使。」上曰：「以害政故须尔。」布曰：「此诚如圣谕，然序辰不可与镗等。」卞又曰：「恰好也。」布曰：「更轻亦须更降两官。」卞亟曰：「降一官不妨。」上从之，布亦已。许将曰：「如此唯林邵太重。」上曰：「如何？」布曰：「蔡卞曾言林邵特旨是就重，张宗□特旨是就轻。」卞亦谓然。上曰：「已指挥，奈何？」布曰：「改亦不妨。」觽皆曰可改，遂令降一官私罪重。然自事初，觽皆忧序辰党助多，恐不可逐。唯上意了然，云：「谁敢为营救者？」又云：「须重行。」然终亦轻典。序辰凶慝贯盈，人莫敢动摇之者，一旦逐去，觽论快之。布再对，因言：「臣素不以士君子处序辰，陛下观其所为如此，有一毫似士君子行义否？臣素言章惇引序辰、朱服为卞所误，又尝言服已自败，序辰不久亦必败。今日验之，臣言皆不虚矣。」
　　河东路经略司言，麟府路军马司保奏知府州折克行，逐次差蕃官皆买等部领人马入西界，逢贼，斩获首级，乞推恩。从之。
　　环庆奏，之字平进筑关城并土桥堡毕工，赐帅臣以下银合茶药。（布录癸巳。）
　　诏孙路减会州及北冷牟城寨地步，以边臣言「公私财力应办不易」故也。（布录癸巳。五月十四日限八月以前筑了。七月十三日路奏，乞不减地步。）
　　甲午，权殿中侍御史石豫言：「监内香药库李之仪，因苏轼知定州日，荐辟管勾机宜文字。之仪既为奸臣心腹之党，岂可更居此职？欲令有司放罢。」从之。
　　赐环庆路新筑之字平关城名曰龙平关。（旧本云赐名清平【一九】。布录称龙平，与实录同。新纪亦书甲午筑龙平关。）
　　乙未，大理少卿、同详定司敕令刘赓言【二○】，乞将官制敕令格式，送三馆秘阁收藏。从之。
　　鄜延路都总管司言：「本路新筑米脂等八堡寨，合添置土兵、马步军一十一指挥。乞不招置，只用永兴军等四州新置蕃落八指挥，每年轮四指挥赴本路上番。」诏：「河中府、同华州新置蕃落六指挥，令永兴军路兵马都监邓咸安量逐指挥人马数多少，分作两番，一年一替，权差赴鄜延路。仍仰本路都总管司每指挥作一头项差使，即不得零差赴诸路。」
　　诏熙河止筑会州及北冷牟两处城寨，仍依前减地步。其打绳川且为烽台堡铺遮护，候来春进筑。章楶以书抵曾布，言熙河财用不足，民力疲敝，乞罢筑会州。布具白上，故降此诏。布自言，比元计功料，已减其半也。（布录乙未。）
　　丙申，诏曰：「致明察者，莫重于郊丘之祀；极僾肃者，莫严于祖考之荐。乃者奉若猷训，宪章古昔，罢合祭之渎，修特禋之典。将以夏日之至，祗款皇祇之灵。比览有司之陈，欲寝前期之告。朕惟朝献于原庙，祼将于太室，讵容旷岁之久，不及躬祠之奉，岂独异事天之礼，抑未称飨亲之诚。怵惕永怀，靡遑宁处。其钦承于先烈，用悉讲于多仪，匪敢惮勤，庶几尽志。将来亲祠北郊，前二日躬诣景灵宫朝献，太庙朝飨，并依南郊仪制。」先是，辅臣以大礼前朝谒宗庙，起自近世，北郊方暑，可略。上以为「事天地当一体，不可阙」，故有是诏。
　　昭宣使、莱州防御使、内侍押班□靖方为宣政使。
　　丁酉，宝文阁待制、知颍昌府□安持为河北路都转运使，仍专切措置河事。（七月十八日罢新命。）
　　河东路经略司言：「银城、肃定之间，南至神泉共二百一十四里，以吐浑河分定麟府、岚石两路地分，共建四寨，并通路小堡子四座，形势险固，经久可以守御。」诏林希更切相度，如委是险固，控扼得贼马道路，经久决可守御，即一面从长施行。（实录于此下书洮西沿边安抚司言【二一】：西蕃青宜结毛遣人赍到蕃字，报说钦波结、苏南巴乞旗号、头巾【二二】，要求投汉。诏孙路依详近降朝旨，精加措置施行，无令迁延，有失机会。今移八月末丁酉，即六月二十七日是也。）
　　又诏所筑四寨四堡，仍限八月中旬了毕。（布录丁酉。）
　　鄜延路经略司言：「昨据投来人称，西界首领嵬名特克济沙率兵寇顺宁寨。差第三副将张守德等，量带人马伏截至长城岭掩杀西贼，至赤羊川已来斩获首级，得功人，乞推恩。」河东路经略司言：「近据太原府路钤辖张世永等探闻得西界地分，名星罗默隆、横川一带贼马屯聚。寻领兵马前去掩杀，得功人，乞推恩。」并从之。
　　戊戌诏：「进筑环庆路定边、白豹城毕工，以东上合门使，本路都钤辖张存为四方馆使，充副总管；左藏库使、都监种朴为皇城使，升权钤辖；降授宫苑使、权都监张诚复皇城使、遥郡团练使，为都监，各赐银币有差。」（布录云，环庆筑三城寨，乞赏。此但云定边、白豹，应是脱金汤字。）
　　己亥，河决内黄口，东流断绝。（此据元符二年十月二十六日工部状追书，绍圣史官专主北流之议，至东流断绝，乃略不正言其月日，盖奸臣意别有主，于记述则未暇详细耳。赵鼎臣河渠书云：元符二年六月，河决内黄第一埽，复北流故道。诏遣吏部员外郎王祖道赈济被水之民，又命水部员外郎曾孝广诣河北相度河事。按遣祖道在七月九日，遣孝广在七月十八日。）
　　右正言邹浩奏：「伏闻大河水势近日暴涨，凡在冲注，漂荡一空，如三门、白波则其害尤甚，盖数十年以来所未有也。道路相传，无不骇叹。臣愚欲乞应系陕西、京东、河北等路被水冲注去处，并申饬逐路监司，或自朝廷委官前去躬布惠泽，厚加抚存。庶几漂荡之余，生者得以自全，而死者不至暴露，以伤太平之和气。伏望圣慈详酌，速降指挥施行。」（浩奏不得其时，附二年六月末。）浩又奏：「臣伏见去年河北、京东等路大水，为害甚于常时，上赖圣恩抚存，百姓方幸全复。而今年之水，又非去年可比，盖自陕西、京西以至河北，其间州县当水冲者，皆漂荡民人，毁坏庐舍，至不可胜计。仰惟朝廷申饬监司，举行诏条，所以倡导德泽甚厚。然而频年以来，水旱相继，虽盈虚之数，所不可逃；而消复之方，尤宜致谨。书曰：『惟先格王正厥事。』正厥事而已，不以为数之当然，此消复之实也。臣愚伏观陛下清静以承天休，寅畏以谨天戒，惟恐一物失所，无以当上天爱育之意，固已应天有其实矣。尚虑政令施设之间，人才进退之际，有未足以释公议者。伏望睿慈，深赐照察，以尽格王正厥事之义，不胜幸甚！」（此奏亦附见，当考其时。）浩又奏：「伏见诸路监司，率以本路雨泽沾足，秋成有望，奏闻朝廷。然天道高远，难以豫知，若后来雨泽过多，或时雨不继，为水为旱，决不可逃。缘监司既尝奏陈，不惟本司务掩前言，兼所属州县，互相观望，虽行检放，亦非实数。甚者公然抑勒，不令申诉灾伤，民间窘无所出，重以威势督之，遂至质卖妻孥，委弃父母，转徙沟壑，无以自存，为害甚大，不可不察。伏望圣慈，严降指挥，敕戒诸路监司及州县长吏，如敢似此害及百姓，并重行黜谪。庶几今后莫不警惧，上副陛下恻怛爱民之心。」（此奏亦不得其时，姑附见此。）
　　是月，西蕃大酋边厮波结等，与鬼章妻桂摩及其妻孥并鬼章河南旧部族皆叩河州、岷州境上，乞以讲朱、一公【二三】、错凿、当标四城来降。边厮波结者，结□龊之子，鬼章孙也。鬼章尝逐溪巴温，其叔父阿苏又尝贼杀杓□□山夕□，世有绚怨。闻溪巴温起，河南诸部多归之，边厮波结不自安，故请内附；且言瞎征已为心牟钦□等所囚废，青唐可取之状。王赡亟具奏，乞朝廷速取青唐，今时不可失。朝廷以前此溪巴温不求助于汉，边臣不能知曲折，失不以闻，今既得志，遂不复来。方阿里骨之篡，尝加封爵；而溪巴温之立，初无以助之，又纳其叛人，恐溪巴温必怨【二四】。然不纳，则河南一带部族未肯附溪巴温，不乘时抚而有之，将失机会。乃诏孙路依详近降朝旨，精加措置施行，无令迁延，有失机会。（七月六日、七月十一日，此据高、汪二录增修。实录于六月丁酉二十六日，书洮西沿边安抚司言：西蕃青宜结毛遣人赍到蕃字，报说钦波结、苏南巴乞旗号、头巾，要求投汉。诏孙路依详近降朝旨，精加措置施行，无令迁延，有失机会。今移八月末。青宜结毛、钦波结、苏南巴，当即边厮波结、桂摩等也。曾布尔日录：六月十二日癸未，同呈令孙路应接邈川事。先是，知河州王赡自五月二十三日奏：「溪巴温杀鬼章子阿苏，夺溪哥城，自称王子。河南部族多叛瞎征，而归巴温。巴温本董□亲侄，董□无子，而巴温见疑，遂逃。而董毡死，竟为阿里骨所篡。及瞎征立，而多杀首领，人情不附。又以溪巴温佛种，人颇附之。巴温遣长子杓拶往夺溪哥，为阿苏所杀，故巴温因觽怨而起。攻溪哥，城中人为内应，遂杀阿苏而据之。部族翕然归附，牛羊、仓库皆为其所有。鬼章子边厮波结等，与鬼章妻桂摩及其妻孥并河南鬼章旧部族，皆叩河州、岷州境上，乞归汉。」赡屡以闻。及报经略司，而路不敢纳。又报黄河桥已断，瞎征相心牟钦毡亦叛瞎征而与巴温通。心牟钦毡，瞎征所恃以立，今既叛矣，则瞎征之不能保，无疑矣。边厮波结等皆鬼章之党，纳之，则溪巴温必怨；不纳，则河南一带部族未肯附溪巴温。不乘此时抚而有之，则恐失机会，故令孙路子细斟酌敌情，相度收接。边厮波结等言，若汉家不纳，即乞借路往投夏国。盖其下已离，势已迫蹙，不得不尔。溪巴温初亦求助于汉，而赡、路辈不能深知其谋，亦不详以情状上闻，又不敢应接。巴温既得志，亦不复求助。方阿里骨之篡，朝廷为加封爵；而溪巴温之立，又无以助之，异时犹恐其与我为仇也。顾边臣所以镇抚应接之何如耳。高永年陇右录云：知河州王赡以青唐之乱告云云，建言甚力。朝廷从之，命赡主其事。而邈川诸酋求内附，时熙河方城会州，因中分其兵。诏孙路驻河州，赡以河州军马为先锋，总管王愍统熙、岷军马策应，以抚纳邈川诸酋。实元符二年秋七月十八日也。七月十八日事，附于七月二十五日。）
　　注　　释
　　【一】合添置在营马步军二指挥「在」，阁本作「住」。
　　【二】知无谢罪表状按此句「知」字无义，疑应为「如」字。
　　【三】刁约原作「刁纳」，按「刁约」乃刁衎之孙，作「刁纳」误，现据阁本乃宋史卷四四一刁衎传改。下文同改。
　　【四】蔡卞不知子细「知」原作「和」，据阁本改。
　　【五】北人送例外马「马」原作「物」，据阁本及上下文改。
　　【六】约法合丝铜三十斤放罪阁本、活字本「放」下无「罪」字。
　　【七】若赍告哀谢罪表状「状」原作「来」，据阁本及上文改。
　　【八】崇福宫原作「崇福官」，据阁本及职官分纪卷四五、玉海卷一○○改。
  </div>
  <div class="pagination">
   <a href="续资治通鉴长编_page597.html">
    上一页
   </a>
   <span>
    ...
   </span>
   <a href="续资治通鉴长编_page593.html">
    593
   </a>
   <a href="续资治通鉴长编_page594.html">
    594
   </a>
   <a href="续资治通鉴长编_page595.html">
    595
   </a>
   <a href="续资治通鉴长编_page596.html">
    596
   </a>
   <a href="续资治通鉴长编_page597.html">
    597
   </a>
   <span class="current-page">
    598
   </span>
   <a href="续资治通鉴长编_page599.html">
    599
   </a>
   <a href="续资治通鉴长编_page600.html">
    600
   </a>
   <a href="续资治通鉴长编_page601.html">
    601
   </a>
   <a href="续资治通鉴长编_page602.html">
    602
   </a>
   <a href="续资治通鉴长编_page603.html">
    603
   </a>
   <span>
    ...
   </span>
   <a href="续资治通鉴长编_page599.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
