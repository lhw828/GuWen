<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 601 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 601 页/共 607 页
  </h1>
  <div class="content">
   又诏西安州灵平寨妙娥山湫神，以灵佑庙为额。
　　戊子，监察御史兼权殿中侍御史石豫言：「窃闻阙村水涨，其势不至湍悍，若加救护，可无决溢之患。而有司坐视不救，意谓上流决溢，则下流减杀，盖河口易以闭塞，侥幸逃责。以致今日全河北流，渰浸人户、田苗，成此大患。望根究诣实，重行朝典，以诫欺罔。」诏王祖道体究以闻。（旧录云：监察御史石豫言，闻阚村水涨，不甚湍悍，尚可救护，而有司坐视，意谓上流决溢，则下流减杀，盖河口易以闭塞，侥幸逃责。至于今日大河北流，浸民田、庐。望根究黜责，以诫欺罔。诏王祖道体究以闻。河顺下北流，先帝已降诏旨，而豫以为欺罔，误也。新录办云：大河流溢，非细微可隐之事，既按视之，必得其实。若果如豫言浸民田庐，则黜责有司，以戒欺罔，宜矣。今不论事之虚实，而即以豫言为误，盖私意也。今删去十九字。鲜于绰传信记论北流事，附绍圣元年三月二十二日，可考。）
　　枢密院言：「近降朝旨，令孙路、苗履相度会州，依兰州金城关例，跨河为浮梁，修置关城。今会州进筑甫毕，虑事力未及。」诏经略司指挥苗履，如委是未曾修建关城，即疾速权暂系桥于黄河外，择地修筑烽台，及巡绰所至之处，明立界堠，包占合修关地基在内。（二十四日。）
　　诏诸上殿进呈文书并批送三省、枢密院，不得直批圣旨送诸处。违者承受官司缴进以闻。
　　是日，青唐大酋心牟钦□及董□妻契丹公主，阿里骨妻夏国伪公主、回鹘伪公主等，遣酋长李阿温旺以下六人赍宝玉至宗哥城通□。王愍谕以朝廷招抚之意，及赐袍带等物，即日遣还。（十八日戊子。）
　　青唐主钦毡既为蔺□等逼逐，移居青唐新城，弃其印于旧城而去。先有蕃字来乞补汉官，寻与妻子削发为僧尼，入城西佛舍。时七月庚午也。鴜蕃俗为僧尼者例不杀，瞎征但欲逃死耳。（此亦参取汪、高二录增修。）
　　诏安州云梦县楚令尹子文祠封崇德侯。
　　己丑，宣政使、莱州防御使、内侍押班□靖方为内侍右班副都知。后数日，上谓曾布曰：「靖方久在前省，合与迁后省。」仍曰：「先帝曾任使。」布曰「先朝与梁从政同列在前省，诚已岁久。」上又曰：「每语及先帝，即流涕被面。」布曰：「此觽所共知，乃出于至诚也。」上曰：「待批出与后省。」遂除入内副都知。（入内副都知，在乙未二十五日除。）
　　割安西城以北六寨隶会州。（布录乙亥。）
　　鄜延奏缴宥州牒本云：「人使未见赴阙，已是疑阻。又诸路修筑城寨，掳掠人口未已，请止绝。」答以：「诸路进筑，系西夏作过已来先得朝旨，本路难议移文止绝。人使已于二日赴阙，候到朝廷，必有处分。」（布录己丑。）
　　苗履奏：「熙河硬探人杀仁多洗忠，斩首不及，为西人夺去，但得其所乘骢马及器甲等。洗忠乃保忠弟，挺身出战，觽杀之。」
　　章楶奏乞致仕，诏候来春取旨。
　　辛卯，熙河兰会路经略使孙路言：「近宗哥大首领等锣纳本城。已指挥王赡差使臣一两员并蕃官李蔺□纳支同共将带合用蕃、汉人马前去守把。又据蕃官李蔺□纳支称，青唐心牟钦□、青归论征结等，将文字来请心白旗头巾归汉。今来青唐部族离乱，人心不定。若差人马来青唐，酋首即便出汉。已差都钤辖王愍统领熙河、岷州汉蕃将兵赴宗哥城应接招纳。」诏熙河兰会路经略司：「如王赡在宗哥城，即令王愍在邈川已来照应。若王赡已入青唐，须王愍附近应援，即指挥往宗哥城。」又言：「李蔺□纳支遣人将文字称，青唐遣人前去迎瞎养□前来青唐为主，今闻青唐已乱，遣去人未敢回归。又缘瞎征已迁在青唐外城，万一瞎养□乘虚领觽径入青唐，其势方盛，未必肯归汉。既未归汉，即河北宗哥一带部族，势必须归瞎养□。灼然之理，无可疑者。瞎养□初领觽来宗哥住坐，本望汉家与之为主，借助声势，平唃氏故土，今已失望，虽通归汉之意，心怀疑贰，未必有决然出汉之期。方在疲困，兵势未盛之时，宜速处置，不可少缓，亦未见招纳次第。观今青唐事势，已是离贰，瞎征决须归汉。若更添差人马应接，前去宗哥张耀声势，大事必集。」诏：「熙河兰会路经略司指挥王赡且在邈川、宗哥、青唐城已来招纳未出汉部族，及具措置事件，申经略司相度施行。事毕，如可以归河州，即禀经略司措置。」经略司奏：「所称瞎养□，即溪巴温次子陇拶。」时朝廷已有诏，罢王愍都统制，而愍未受诏也。（青唐录载二事并依实录，但稍删润其文耳。然实录并在二十一日，青唐录乃云八月十九日。不知何故。）
　　河东路经略安抚都总管司言，麟府、岚石路进筑大和谷、弥勒川、口□□啰岭、窟薛岭寨、玛克密娘、小红崖、精移、哥崖岭堡，并已毕工。诏：「大和谷赐名大和寨，弥勒川赐名弥川寨，口□□啰岭赐名通秦寨，窟薛岭赐名宁河寨、玛克密娘赐名大和堡，小红崖赐名弥川堡，精移堡赐名通秦堡，哥崖岭赐名宁河堡。添置第十三将，令管勾通秦、宁河、弥川寨，至接连麟府地分。第九将管勾葭芦、□堡、神泉、乌龙寨，至接连鄜延路地分。其第九将旧在乌龙寨驻札，移于葭芦寨；副将在神泉寨驻札，移于乌龙寨。新置第十三将，差庄宅副使张世宗于宁河寨驻札，副将差降授供备库副使、准备将领李偀于弥川寨驻札。所建三寨戍守兵马，于麟府路军马司、保德军及乌龙、神泉、葭芦、□堡沿河津寨勾抽。攒那上番及驻泊兵马赴诸处戍守并弓箭手等，并隶第十三将训练。所有第三副将，旧在神木寨驻札，今本寨已系近里，移于大和寨。其第九将部队依旧隶本将。外部将供备库副使贾逵、供奉官阎浩、队将苗昌、借职高俊、军将郭惟忠改隶第十三将。第九将以七千人，第十三将以六千人为额。令都总管司以本路汉蕃近便兵马充。如不足量，合要戍守人马数目，于驻泊军马内差填。」
　　又诏：「以大和寨隶麟府路，以通秦、弥川、宁河三寨隶岚石路，以通秦堡隶通秦寨，宁河堡隶宁河寨，弥川堡隶弥川寨，大和堡隶大和寨，其逐堡使臣请给，人马粮食、草料，并于所管寨支请。所有将官、寨主、监押、部队将，并把截、巡检，任满酬銟并依神泉、乌龙寨、三交堡已得指挥施行。令河里堡寨并废守御，其旧来合差逐州弓箭手、捉生、蕃兵守把去处，各已废罢，别无差使。所有上件人马，分作三番。其岚州所管弓箭手等，轮差于第十三将上番，分擘于弥川、宁河二寨。其石州所管弓箭手等，轮差于第九将上番，分擘于通秦、神泉、乌龙寨。」（自河东路至赐名宁河堡【五】可用旧本，自大和寨堡至乌龙寨可用新本。今并列于此。新录：河东路经略司言，麟府、岚石路进筑大和谷等四寨、玛克密娘等四寨，并已毕工。诏赐寨名大和、弥川、通秦、宁河四堡，各附寨为名，以大和寨、堡隶麟府路，通秦、弥川、宁河寨堡隶岚石路。添置第十三将，令管勾通秦、宁河弥川寨至麟府地分，差庄宅副使张世宗为第十三将，于宁河寨驻札。降授供备库副使李偀为副将，于弥川寨驻札。以第九将勾当葭芦、□堡、神泉、乌龙寨至鄜延地分，其第九将移葭芦寨驻札，副将乌龙寨驻札。第三副将移大和寨驻札。第九将以七千人，第十三将以六千人为额，以本路汉蕃兵马充。如不足，于驻泊兵马内差填。其河里堡寨，旧来合差逐州弓箭手、捉生、蕃兵守把处，各已废罢，可分此人马作三番。岚州所管弓箭手等，轮赴弥川、宁河二寨。石州所管弓箭手等，轮赴通秦、神泉、乌龙寨。林希传云：希至踰月，经画石之神泉、麟之银城，通道两间而出敌境。选将士分行相视，且遣其属会麟府、岚石军马于境外，图其地，凡二百十四里以闻。合两路之师凡十万进筑，十有三日而八城毕。哲宗览奏，銟其神速，以诸路进筑虽多，未有城八垒于旬日之间者也。此传颇夸希，盖因孙览所经画，乃能速成也。毕仲游志览墓可考。希传详见二十五日。大观元年四月折克行传云，时诏河东进筑八寨，通道鄜延。帅遣秦希甫至，议筑先后。克行请以两路兵同时深入，先筑远者，出贼不意，回兵治近，则固已在吾腹中矣。希甫曰：「由近及远，进筑法也。」克行曰：「不然，事有奇正，今八城已定，乘士气之锐，利在神速，若徐图之，士气怠矣。」希甫执不可，克行并上二议，帅用克行策，卒城之。八寨成，谍言贼至，诸将皆戒严。克行请解严，觽曰：「边讯甚急。」克行曰：「彼自扰耳。」已而果然。此事当考详增入。）
　　吕惠卿奏：「乞许西人依例遣使遗进及行吊祭。」令奏听朝旨。（布录二十一日辛卯，二十五日乙未，许收接。）
　　广西经略司言：「宜州溪峒申，有安化蛮归人约三千余人攻围德谨寨，与官兵斗，敌败散归峒。斫到贼头七级，已差权知宜州钤辖雍斌等领兵马前去照应。」诏经略司严切指挥宜州溪峒，并差兵将及城寨官等体探蛮贼结集次第虚实，过作堤备。如蛮人再来作过，即整兵乘机掩杀。
　　壬辰，以皇子生，宴髃臣于集英殿。
　　王愍驻宗哥城，孙路数移檄促愍入青唐，愍与诸将欲以轻兵入之。高永年曰：「青唐自废其主，必有奸雄得觽心者。今虽通□，其觽未必悉从。须重兵以临之，厚赂以结之，恩威并行乃可也。不然事必不济。」永年又说愍曰：「王赡始未经营，今不预行，恐致后悔。」愍纳其说。是日，愍被旨罢都统领，未行。大酋青归论征结等四十九人来降。翌日癸巳，瞎征挈其子及亲信数十人趋宗哥。愍出城受其降。翌日，遂以瞎征如邈川。初，瞎征既举家削发为浮屠以纾死，尚闻籛罗结等谋迎立溪巴温，恐难未已。又知官军巳入宗哥，地近，故跳奔。后九日，王赡自邈川归瞎征于熙州。（二十二日，王愍受诏罢都统领，还河州。）
　　癸巳，左朝议大夫、宝文阁待制、知颍州章衡卒。
　　甲午，枢密院言，河东路经略使司林希奏称：「先帝元丰中于鄜延路进筑米脂、葭芦、□堡三寨，以葭芦、□堡隶河东路。自是，岚、石之人始戍河西，然贼境在目，欲出不可，密睇麟、府，犹迂十舍。自前年复葭芦，去年筑神泉，今年筑乌龙，通接鄜延，稍相屏蔽。今又北自银城，南自神泉，幅员数百里间，楼橹相望，鸡犬相闻。横山之颐，尽复汉土；斥堠所及，深入不毛；秦、晋士马，更为声援。自此岚、石遂为次边，麟、府不为孤绝，实自先帝经始葭芦，以为今日通道之根本。望建葭芦为军，赐美名以彰元丰之圣烈。」诏葭芦寨特建为晋宁军。（九月十四日分路，九月二十五日添兵。曾布尔日录云：同呈熙河王赡等奏事宜，又呈孙路奏，前后招到西蕃大小首领、蕃僧等三千余人。又河东奏，乞建葭芦为军。诏以葭芦寨为晋宁军，以知军为岚石路，沿边安抚使兼岚、石、隰州都巡检使，石州知州更不兼都巡检，知军以下听经略司奏举，一次置通判、职官、都监、曹官、主簿共六员，所省废沿河津寨官十八员。今晋宁并入堡寨置官十九员，所增者知军一员而已。岚州减通判、职官各一员，故除大和寨、堡隶麟府路，余六堡寨并神泉、乌龙、□堡，皆隶于晋宁。）
　　孙路奏，前后招到西蕃大小首领、蕃僧等三千余人。（布录甲午。）
　　苗履奏：「会州城去河三百余步，矢石不及，不可系桥。又河中有滩碛，自中滩至河北岸五里，悬崖陡岸，无可置关处。」（布录，甲午十七日。案此奏已见七月戊辰注，此处复出。）
　　乙未，端明殿学士、中大夫、河东路经略安抚使、知太原府林希为太中大夫、资政殿学士，以进筑大和等八堡寨毕工也。（孙览以四月二十五日罢太原，林希正月二十一日实先自杭州除端明往代之。）
　　朝奉大夫、提举崇禧观孙览为宝文阁待制、知光州，以前知太原，进筑乌龙、神泉寨毕工也。（布录：是日以诸路进筑了当，吕惠卿移镇，林希改资政，乃迁太中大夫，孙览复宝制，与小郡。上云「览只恐人言未已」。初欲与转官，既而令与复职。惠卿移镇在丙申。林希传：除端明殿学士、知太原府，奏河东新边募弓箭手乞专置提举官以董训之。希内趣僚吏外分遣将佐，事无巨细，皆亲裁决。文书夜下，皆切中事机。合两路之师凡十万进筑，十有三日而入城毕。希奏曰：「臣所筑四寨、四堡，地形险固，绵亘三百余里。控制贼马路四十余处，其西即沙碛地，而本路包占横山已尽。前此葭芦抵麟府，往返渡河，动辄旬日，今径其外，一有追呼，昼夜可至。又直接鄜延，声援相应。河外边面始得通完。乞赐立堡寨名，以壮边圉。」哲宗览奏，銟其神速。以诸路进筑虽多，未有城八垒于旬日之间者也。进资政殿学士、太中大夫。各堡寨赐名大和、弥川、宁河、通秦。林希复奏【六】，建葭芦为晋宁军，悉以八堡寨隶焉。于是省并河堡、寨，置津渡，越河为梁，以徙戍兵。又奏，新边地置营田司，募兵民以耕。朝廷遣较边实，岁得粟十余万石。）
　　鄜延奏，宥州牒西夏欲以国母亡，遣使遗进。吕惠卿言：「西人恭顺不虚，乞与收接表状及行吊祭之礼。」诏令受宥州牒，谕以候奏得朝旨，牒报。（布录二十五日乙未，二十一日辛卯，初令听旨。）
　　诏熙河速相度筑打绳川。（布录乙未。）
　　内侍副都知□靖方为入内副都知。（孙觌云：□靖方三朝随龙，徽宗践阼，止带左藏库副使与前省押班，当考。）
　　是日，枢密院再对。上谓曾布曰：「中书舍人阙，殊未有可除者。」布曰：「以次补，则起居郎、舍人皆当迁。」上曰：「周常近方除，孙杰如何人？」布曰：「职事亦颇振举，但未知文采如何耳。」上曰：「论贾种民事亦皆当。」布曰：「高遵惠论种民事亦当。」上曰：「遵惠又补外。」布曰：「臣初欲引为都承旨，如遵惠详熟晓事岂易得？」上曰：「谁可帅者？」布曰：「实难得人。孙览始复职，又未可便擢。」上曰：「且候。」布又曰：「词臣尤难得人。如前日龙喜宴，朝廷庆事，乐词无一堪者，不足以称扬朝廷庆喜之意。」上曰：「殊无可道文字，极少，只数句尔。」布曰：「只如皇子庆诞，降一德音，乃与四方同庆，诏语亦殊不足称副盛事。」上大笑，极以为然。因言：「蒋之奇如何？」布曰：「之奇文字虽繁，然却有可道，亦时有好语，非蔡京可比。」上曰：「蔡京诚不可比之奇。」布曰：「何以逃圣鉴！」因言：「文学之士，虽为难得。然以天下之大，文物鼎盛之时，岂可谓无人？但以执政好恶，人材隔塞者多。如陈瓘辈，文采作舍人有余，然执政不肯用。陛下向排觽论，擢叶涛、沈铢等，莫不称职。今如涛辈，未见其人。」上曰：「郎官中有能文者否？」布曰：「三省所称，但如叶棣辈尔。」上曰：「邓棐如何？」布曰：「臣不识之，亦不知文采如何。只如昨舍人阙，三省用刘拯权，及制词出，取笑中外。」上又问：「刘逵如何？」布曰：「亦不知逵有文采否？然只如逵人物亦恐可进擢。陛下以中外阙官为念，诚今日急务。如陕西、河东、河北三路皆阙提刑，陕西止有孙贲一员，又以体量到三路皆冬教保甲之处，岂可全阙？又如淮南两转运使俱罢，亦不除人。如此，诸路岂不阙事，望更留圣虑。」上再三然之。（孙贲体量到，在闰九月三日。）
　　丙申，保宁军节度使、鄜延路经略安抚使兼知延安府吕惠卿，特授检校司空改武胜军节度使【七】，加食邑实封，以进筑暖泉寨、金汤城毕工也。
　　故入内押班赠昭化军留后刘惟简特赠节度使，以随龙恩也。（此据布录，惟简卒在绍圣三年三月二十八日。）
　　环庆奏张诚以下冒赏。诏：「将佐及蕃官与免降资。借职以下，依熙、秦冒赏人例，以殿侍、军将、效用等名目降资。」（布录丙申。）
　　丁酉，诏宗女夫亡服阙归宫，改嫁者听。
　　枢密院言：「王赡等申，招纳青唐王子瞎征并大首领，旦夕出汉，乞降招纳，推恩支赐。」诏：「瞎征与旧官仍依初除，并遣使例支赐对衣、金带、银器、绸绢。其溪巴温与瞎征一等推恩。第一等谓如心牟钦□、结□龊之类，与正任剌史，银、绢、钱各三千；第二等与诸司使带遥郡剌史，银、钱、绢各二千；第三等诸司副使，银、绢、钱各一千；第四等与内殿崇班，银、绢、钱各五百；第五等与左侍禁，银、绢、钱各二百。并赐锦袍。刺史与金带，诸司使已下与镀金带一条。如有带到弟侄、儿孙及手下勾当人，亦当比类官职安排。小首领已下，并令经略司斟酌事力相度比类，于军主已下至副使兵马使职名安排。该说未尽，奏听朝旨，比类推恩。」（新本删修云：枢密院言，王赡等申招纳青唐王子瞎征等并大首领，旦夕归汉，乞降招纳恩赐。诏，瞎征与旧官，仍赐对衣、金带、银器、绸绢，溪巴温与瞎征一等推恩。第一等如心牟钦□、结□龊之类，与正任剌史次与遥郡刺史，至左侍禁，各赐金帛、袍带、有差。余人该说未尽，并令经略司奏听朝旨，比类推恩。）
　　瞎征既来降，籛罗结更说心牟钦□等与契丹、夏国公主以骑二百迎立溪巴温次子陇拶为国主，河南大酋唃摩将百骑身送之。戊戌，入青唐。始，籛罗结谋奉杓拶而逐瞎征，不克，遂怵王赡以经营吐蕃。瞎征卒被钦□等迫逐。籛罗结自谓己志得行，遂不欲属汉，故复奉陇拶。（青唐录云：八月二十八日，心牟钦□与契丹、夏国公主以骑三百迎溪巴温入青唐，立其子陇拶为国主。夏人亦引五千余骑攻斯鲁丹、鼐宗堡，王赡以蕃兵击走之。诏苗履、康谓、李澄选兵马同王赡入取青唐。曾布云云，事具九月八日。布录：丁酉，同呈王厚申，瞎征、心牟钦□等皆有归汉之意，得王愍、王赡兵马早到，则青唐旦夕可定，乞降招纳例物。而王赡十五日奏云，已到邈川，而王愍先驰五十骑往宗哥城。云愍与西蕃人情不熟，万一人情未顺，不可退缩。乞详酌指挥。又云，瞎征、心牟钦□等昨累遣人欲归汉。既而孙路令赡归河州。却闻心牟钦□与契丹、夏国公主已遣马二疋，一载虎皮锦袍彩服，一载闹装鞍辔，往迎溪巴温、陇拶父子入青唐，人心已是中变，见招纳次。孙路又奏乞锦袄子二千领，银带一千，交椅、凉伞二百。诏令户部如数制造，差使臣押送经略司，并指挥王愍依十九日指挥就近照应。王赡不得违越篅事。又令以赏格招纳瞎征等。瞎征与旧官，溪巴温与瞎征一等推恩，心牟钦□等与正任刺史，赐银、绢、钱各三千。余以次与遥郡诸司使、副【八】，崇班、侍禁等，赐金帛亦有差。）
　　是日，夏人五千余骑入寇斯鲁丹、鼐宗堡，王赡击走之。（九月十五日奏到，是月当遣北使。九月辛酉，布录云：曹评生辰副使、李希道正旦副使，十月丁巳希道死。政和八年正月，韩粹彦传可考。或是绍圣三年、四年，元符元年，更详之。）
　　是月，舒州言，扬州制勘所牒前发运使吕温卿愿往舒州居住，听敕。癸酉到州，翌日卒。（此据邸报增入，温卿凶人，特存之。）
　　注　　释
　　【一】玺授元符「授」原作「绶」，据宋会要舆服三之一、宋史卷一四八礼志改。
　　【二】号曰祥鹤「祥」，同上二书皆作「瑞」，疑是。
　　【三】锺传筑浅井「传」原作「傅」，据宋史卷三四八锺传传改。
　　【四】一百万贯宋会要方域一九之一八作「八万缗」。
　　【五】自河东路至赐名宁河堡「名」字原脱，据上文补。
　　【六】林希复奏「林」原作「永」，据本书本卷甲午条改。
　　【七】改武胜军节度使「改」字原脱，据宋会要方域一九之一七补。
　　【八】余以次与遥郡诸司使副「诸」原作「都」，据正文改。
续资治通鉴长编
卷五百十五
卷五百十五
　　起讫时间 起哲宗元符二年九月尽其月
　　卷　　名 续资治通鉴长编卷五百十五
　　帝　　号 宋哲宗
　　年　　号 元符二年（己卯，1999）
　　全　　文
　　九月庚子朔，夏国遣使谢罪，见于崇政殿。其表辞曰：「伏念臣国起祸之基，由祖母之世。盖大臣专僭窃之事，故中朝兴吊伐之师。因旷日以寻戈，致弥年而造隙。寻当飻幼，继袭弓裘，未任国政之繁难，又恐慈亲之裁制。始则凶舅擅其命，频生衅端；况复奸臣固其权，妄行兵战。致贻上怒，更用穷征，久绝岁币之常仪，增削祖先之故地。咎归有所，理尚可伸。今又母氏薨殂，奸人诛窜，故得因驰哀使，附上谢章。矧惟前咎之所由，蒙睿聪之已察；亦或孤臣之是累，冀宝慈之垂矜。特纳赤诚，许修前约。念赦西陲之弊国，得反政之初；愿追烈祖之前猷，赐曲全之造。俾通常贡，获绍先盟，则质之神灵，更无于背德。而竭乎忠荩，永用于尊王。」（夏国主表辞，据高永年陇右录增入，实录初不载也。初七日答诏「可」。考永年云，九月，帅司以夏国主干顺所进表腾告诸将。自注云：「王师既下青唐【一】，夏国遽有是表，盖自伐其功也。」十二月五日誓表，实录乃具载。）
　　会州进筑毕工，赐苗履以下银合、茶药。（布录又云帅孙路已替，胡宗回未到，五月十三日限八月以前了当。）
　　宣庆使、忻州防御使、入内押班冯世宁为明州观察使。宣庆使、邵州防御使、入内押班蓝从熙为密州观察使。先是，上批世宁、从熙各与迁遥郡观察使，曾布曰：「都知皆遥防，押班遥察恐不顺。」上曰：「此两人在朕产合祗应，与他人不同。刘瑗已寄皇城使，与遥刺。郝随已迁遥刺，更与减三年磨勘。韩济与通事舍人。余各转一官，诸色人转一资。亡殁者冯宗道，与有服亲转一官。刘惟简与白身人一资恩泽，余各赐绢。石、璘、武、球、老、弼等六人更不推恩。」又令检会刘惟简已赠官取旨，于是世宁、从熙并除遥察。（上批，先在八月二十五日乙未【二】，今并入此。）
　　辛丑，宰臣章惇等上表言：「中宫虚位，历载于兹，宜有建立，协修阴教。望于定省两宫之暇，祗禀慈训，登崇贤淑，正位内治。备举典册之盛，俯慰中外之望。」诏答曰：「后听内治，以风四方，昔之盛王，茂建贤德。朕若古明训，慎于拣求，卿等职在秉钧，诚深体国。以长秋之虚位，援故实而有言。当禀两宫，即颁礼命，用承天佑，俯慰髃情。所请宜允。」
　　先是，惇不与同列谋，连日留身奏事。八月丙申，又有三札子留御榻上。曾布再对，上顾布曰：「满月在近。」布未谕旨，但称庆而已。又问以「何日为满月」？上曰：「用七日。」布退询两省曰：「惇连日留身，今日又留三札子，何也？」许将笑曰：「必是大差除。」布曰：「莫是荐士否？」蔡卞曰：「非也。」布徐悟惇乃建中宫议，故上有满月之问。翌日，布白上：「昨日蒙宣谕皇子满月，臣仓卒间奏对，有所未尽。皇子降生，嫔御例有恩命，圣意必已素定。」上笑曰：「已令三省检故事。」布曰：「陛下欲有所建立，当从中出。不知所检故事如何？」上曰：「须上表。」布曰：「宰臣率百官上表乞立后，此自有典故，不须检。陛下若以元子故加册命，则春秋之义，母以子贵。又祖宗故事，章献皇后以仁宗为己出，亦遂建立。」上曰：「章献乃是假托真庙，以故册立，仁宗亦不自知。」布曰：「章献上仙，仁宗年二十四，尚未知非其所出。今日于义理典故，皆无不可。然出自中诏，或出两宫，或付外施行，皆须素议。以臣观之，不若禀两宫，降手诏以告示中外，于理为顺。」上曰：「卿之言大是。」又曰：「真庙当日无母后可禀。」布曰：「臣亦尝再三思之，非禀两宫不可。」上曰：「极是。」布又曰：「臣尝言祖宗逮事皇太后无几，若逮事皇太妃，乃近世所未有，此皆朝廷盛事也。」上又问：「真宗母是元德皇后。」布曰：「元德上仙时，事亦草草。初矒殡于普安，及真庙登极，方设幄殿，岁时遣中人行祭享之礼。及祔定陵，启殡宫，而中有紫藤缠绕梓宫，去地一二尺，此神物护助也。至庆历中乃克祔庙。」上甚悦。退见许将，因言大差除已行矣。寻问将当以何日上表，将曰：「惇数日空劳攘，上乃云自有故事。惇却令中书检故事，答以不敢，且令惇自检亦不可，说与实录中事稍不当，即相诬赖也。」布曰：「上表乞立后，无所指名，有何不可！惇不惟劳攘，兼秘密不肯使他人与闻尤可笑，不知他人已先闻之矣。」蔡卞初不平惇，许将谓卞曰：「何可得渠如此。」卞亦释然。是日，三省遂上表。将谓惇曰：「此大事，盍与西府同之？」惇不听。后二日，布言：「昨见三省答诏，臣初以为宰臣当率百官上表，既而密院亦不与闻。」上曰：「三省云故事如此。」布曰：「此事断自圣意所欲，三省无敢不奉行之理。若非圣意，岂三省所可议及。」上曰：「此固非大臣所可建议。」布曰：「然则三省亦不足为功。」上笑。
　　诏：「禁军犯罪，除班直外，枢密院批降指挥，移降特配，更不取旨。」（布录辛丑。）
　　封磁州护国显应公为护国显应王。
　　左司谏王祖道言：「请先正□安持【三】、郑佑、李仲、李伟之罪，投之远方，以明先帝北流之志。」诏令工部检详东流建议及董役之人，以名闻奏。（十月二十六日，安持等责。张商英奏或附此。）
　　癸卯，御史中丞安惇言：「元丰法，每半年轮台官就三省点检，各有日限。又恐文簿未明，须呼吏指说，难于限内详究，诏许展日。元佑大臣不务悉心政事，遂改元条，听于限内了毕。被差御史观望，阅三四日便称别无稽滞差失，窃恐因此浸失先朝遣官检察之意。」诏并依元丰法。（此据职官志增入。实录但云惇请今后轮御史点检三省、枢密院日限，并依元丰旧例，从之。并此。）
　　太常少卿刘拯权礼部侍郎，左司员外郎曾旼为太常少卿，宣德郎毕渐为吏部员外郎。（十九日戊午，渐乞毁元佑碑刻。）
　　甲辰，幸上清储祥宫行恭谢礼。
　　乙巳，幸醴泉观。
　　枢密院言：「因战陈斗敌被伤、杀、掳人，如元管押官并部押引战拥队及本辖将校节级敢减落人数，或妄作逃走申报者，以违制论。十人已上取旨，并不以赦降原减，许人告，每名赏钱五十贯，仍委监司常切觉察。」从之。
　　右朝议大夫致仕盛陶卒。
　　丙午，赐章惇诏曰：「朕以卿等上表请建中宫事，禀于两宫，皆以为莫宜于贤妃刘氏。柔明懿淑，德冠后宫，诞育元良，为宗庙万世之庆。中宫将建，非斯人其谁敢当。所宜备举典册，以正位号，恭依慈训，即颁礼命。」（皇子八月八日生。）
　　丁未，诏立贤妃刘氏为皇后。诏：「已降制贤妃刘氏立为皇后，今月二十七日行册礼，以尚书左仆射兼门下侍郎章惇摄太尉，充册礼使；中书侍郎许将摄司徒，充册礼副使；尚书左丞蔡卞撰册，并书册宝文。」
　　先是，将立后，内出皇太后手诏曰：「非此人其谁可当。」翰林学士蒋之奇载其语于白麻，故有「谅非斯人，谁可为后」之语。其后，皇太后临朝，以瑶华无辜被废，追治元符立后之因，诏之奇进所奉手诏，验其字画，乃刘友端所书。之奇帘前奏曰：「当时降制用手诏，谓皆得旨，不谓皇太后不知也。」皇太后谕曰：「当时实未尝见。惟九月二日，先帝来殿中，云章惇等乞立中宫，议已定，欲初七日降制。自后文字皆不曾见。友端、郝随辈误先帝多矣。」他日，曾布问惇：「立元符手诏是刘友端书，外间有人进入文字，皇太后未尝见闻，何也？」惇遽曰：「是惇进入内。先帝云已得两宫旨令撰此诏意。」于是二府以惇语奏徽宗及皇太后，曰：「惇罪诚不可贷，然不可暴扬者，正为先帝尔。」是时，章惇专制，结内侍郝随以固权宠，刘友端助之，三人凶狡相济，故长乐手札惇撰定进入，友端矫制书之。宫禁事秘，人莫得而辨也。（曾布尔日录：元符三年四月庚戌，上问蒋之奇元符事，令取所受皇太后手书进入，蒋遂留身。然上对布询问无所隐。布以其欲留，遂先退。及至帘前，蒋具道其事。太母云当时所降文字乃刘友端所书，太母未曾见，如绍圣初增崇圣瑞礼数，乃本殿人书写，此书未尝见也。是时九月二日，先帝来殿中，云章惇等乞立中宫。答云：「此事官家更子细。」先帝云宰臣等议已定，欲以初七日降制，若如此，如何了得。太母云且更相度。自后文字皆不曾见。刘友端、郝随误先帝处多。蒋云当时降制用手诏，谓皆是得旨，郄不知皇太后不知。太母云从初废瑶华时，亦来商量，亦答他云此大事不可不谨。先帝云避不得。亦已怒【四】。蒋云从初所受文字，并已于上前纳下。太母云已见。当时实不曾见，并不知。布云：如此诚可骇也。臣于绍圣初议圣瑞建宫，安焘云，除是教皇太后降一手诏。先帝正色折之云，皇太后怎生教皇太后？手诏皆是本殿中人书写，如何教得。臣闻德音，称叹不已。今日所闻，则异于此。如此是刘友端等所误。内外之人误先帝如此，诚可罪也。）
　　赐夏国主干顺诏曰：「省所上表，具悉尔国乱常，历年于此。迨尔母氏，复听奸谋，屡兴甲兵，扰我疆埸，天讨有罪，义何可容。今凶党歼除，尔既亲事，而能抗章引慝，冀得自新。朕喜尔改图，姑从矜贷。已指挥诸路经略司，令各据巡绰所至处，明立界至，并约束城寨兵将官，如西人不来侵犯，即不得出兵过界。尔亦当严戒缘边首领，毋得侵犯边境。候施行讫，遣使进纳誓表，当议许令收接。」上谓曾布曰：「西人未尝如此逊顺。」布曰：「诚如圣谕。元佑中固不论，元丰中表章极不逊，未尝如今日屈服也。」（布录：丁未，令许几答西人，以回诏中已有指挥，候施行讫，令进誓表。又令鄜延依诏旨回牒宥州，照会当考。）
　　赐河东转运司官银合、茶药，以修八寨堡毕工也。（布录庚戌，今附此，嫌与青唐事相乱也。后二事同此。）
　　鄜延奏：「乞废丹头寨。」从之。（布录庚戌。）
　　御史中丞安惇奏：「乞教习保甲月分，差官按试。」曾布为上言：「保甲固当教习，然陕西、河东连年进筑城寨，调发未已。河北连并水灾，流冗未复。以此未可督责训练。」上曰：「府界莫可先行。」布曰：「熙宁中教保甲，臣在司农正当此职事，是时诸县引见保甲，事艺精熟。」章惇曰：「多得班行。」布曰：「止是得殿侍、军将，然俱便差充巡检司指挥使，以此，仕宦及有力之家子弟，皆欣然趋赴。及引对，所乘皆良马，鞍鞯华楚，马上事艺，往往胜诸军。知县、巡检又皆得转官或减年。以此，上下皆踊跃自效。是时司农官亲任其事，督责检察极精密，县令有仰令保甲置衣装之类非理骚扰者，亦皆冲替。故人莫敢不奉法。其后乃令上番。」上曰：「且与先自府界检举施行。」蔡卞曰：「但于先朝法中稍加裁损，无不可行之理。」布曰：「如此甚便，容检寻文字进呈。」（布录庚戌。）
　　枢密院言：「王赡申昨到邈川，已乘机占据宗哥城，未及差人防守，经略司遣归河州，往回十日之间，敌情似复中变。寻更遣人诱说契丹公主凌结摩【五】、心牟钦□等附顺，俟稍见机，便即往青唐。及经略司遣李忠、李澄于山后一带招纳及讨荡陇拶父子并擒捕朗阿克章，凡所措置，皆与赡相反。」近就移胡宗回充熙河兰会路经略使，诏胡宗回子细体问，从长指挥。朗阿克章者，溪巴温舅郎戬之子也。戬世有河南朗珪律等部。鬼章既逐，溪巴温因附董□。阿里骨用事，遂夺朗珪律等部与鬼章。戬甚怨，元丰中以其家来归，授内殿承制，朗阿克章累官右班殿直。毕斯布结之以嘉木卓等四城来降也，孙路实使朗阿克章诱接焉。寻以人言致疑，欲寘之法，朗阿克章觉，遂脱身亡去为边患。有司禁锢其妻子于河州。始，瞎征之出，青唐即空【六】，心牟钦□父子但以百余人为卫。而王赡、王愍各提重兵在河北，皆不乘机进取。故心牟钦□等复立契丹公主凌结摩主行号令，各怀异谋，不放散逐族所聚人马。胡宗回闻之，以此语赡、愍，赡即归罪于孙路，所称经略司措置，皆与赡相反，指孙路也。
　　朝廷既闻陇拶复立，章惇白上促遣苗履、康谓、李澄选兵马同王赡入取青唐。曾布以为宜降指挥，令多方招来陇拶，候其不听命，加兵未晚。惇从之，乃依此行下。布因言：「青唐事首尾为孙路所误，初谋进取，未尝奏闻朝廷，及有可取之理，又与王赡争功，却沮挠其事，迁延至于陇拶已入，至使朝廷用兵，皆出于不得已。今日之事，使陇拶可以招来，或留苗履辈用兵，便能一举成功固善，万一青唐未下，为之奈何！熙河之兵，连年出入，不胜疲敝。若顿兵绝寨，未可解严，则人情反侧，何以弹压？或便抽还兵马，则河南邈川非朝廷有，是又生一敌国也。以此言之，孙路之罪，殆不胜诛。」惇言：「陇拶小儿何能为，乃心牟钦□等妄作，必旦夕可擒。」布曰：「兵家胜负不常，安可必也。」惇尝言：「青唐精兵可二十万，今朝廷三分有其二，彼尚有七八万觽，我以数万兵欲取之，未可易言之也。今已降诏指挥，若使出降，则岂不胜于用兵。」上曰：「孙路须重贬。」惇曰：「然。」上曰：「如锺传处置可也。」（布录丁未。又云同呈熙河路奏瞎征出汉至邈川，已差人引押赴经略司。又王赡称孙路遣李澄等带毕斯布结往山后攻讨，擒朗阿克章，骚扰部族。诏胡宗回体问虚实，及李澄等可与不可留山后，及可与不可令听王赡指挥措置，亦令具状闻奏。）
　　戊申，王赡引兵屯宗哥，以第四将、皇城使马用诚守邈川。会州城既毕工，诸将军马相继来集。始，朝廷欲以轻兵入青唐，赡力言羌情叵测，非重兵不可，故命济师。
　　辛亥，胡宗回至熙州，连檄督赡入青唐。初，心牟钦□等谋废瞎征而篡其国，籛罗结偪以大义，不得已，复迎立陇拶。闻官军近在宗哥，即欲附汉。恶嘉勒摩异己，将害之，嘉勒摩觉而逃，遂幽陇拶于别室。
　　壬子，心牟钦□等使李阿温携其子弟诣赡通□，赡厚赂遣还，约令父兄躬来受事，乃许以大兵赴之。始，赡怨孙路不专委己，因言青唐不烦大兵可下，欲以中路。及宗回至，猥云夏人点集，谋取邈川，当为守御备，青唐未可取之，久驻宗哥城，迟疑不进。宗回怒赡反复，日夜趣赡出师，且遣使者戒之曰：「我已知青唐军马单寡，所有者卫兵十余骑，及蕃落弟子数百人耳。陇拶幼稚，何能为，第以心牟钦□等立之为名，其实欲盗府库，非有坚拒我之心也。赡驻兵宗哥，怯懦之情可见。若为我至宗哥语赡，吾已点集兵马来，即以军法从事矣。」又遣王愍复至邈川，声言欲使代赡。赡惧，乃令部将魏真等率千骑先据安儿城，安儿城在宗哥、青唐之间，控扼要处也。
　　权开封府推官王几权知颍州。（旧录十一日事，今附此。几事与曾布相关，故存之。）
　　癸丑，枢密院言：「熙河兰会路经略司申，近洮西沿边安抚王赡收复山后、河南、邈川等处城寨，合增修守备。除邈川城已差到府界第八将守御外，其河南北、嘉木卓等城寨并未曾差到守御人兵。有林擒城、安儿城亦合修建守御。今来本路五州军驻札汉蕃诸将，除留在会州并东北楞摩新寨戍守，及应接西蕃投来部族人口将兵外，别无将兵差那。望详酌于府界及近里差那将兵前来，及累令孙路相度措置：所得城寨甚处系最要害之地，合建置州军；甚处系以次，合差兵官人马戍守；甚处令以心白向汉有力量首领住坐把守，奏听朝旨。务令边防经久简便，不至广费。」诏：「胡宗回详累降朝旨相度开析，具状以闻。所乞将兵应副，仰先次于本路见管军兵内那融应副。」
　　河东奏，以岚、石、慈、隰隶岚石路，余□河东沿边安抚司。从之。（八月二十四日。）
　　甲寅，三省言皇后册礼御文德殿，发册依例差中书令。诏差知枢密院事曾布。
　　洮西沿边安抚司言，夏人寇斯噜丹鼎宗堡，遣使臣领熙州蕃兵与战，遁去。诏熙河兰会路经略司疾速具立功，获级、伤中、阵亡等人，保明以闻。（八月二十八日。）
　　熙河兰会路经略司言：「洮西沿边安抚司申心牟钦□等首为计谋，欲废逐瞎征，主意在迎立溪巴温父子。今来中国乘此离乱，抚纳部族，收复城寨，西至宗哥城。虽招诱王子瞎征，其心牟钦□等尚立契丹公主凌结摩主行号令，各怀阴谋，抛留空城，其逐族所聚人马尚未放散，未见情实。虽累遣人开陈祸福，多方招纳，候见机会前去据青唐城。本司已令王赡选遣得力信实之人，子细开谕未到大首领等，早令出汉，仍伺便疾速领兵占据青唐。」诏胡宗回指挥王赡更切体度蕃情，斟酌事力，从长应接施行，无令迁延，有失机会，亦不得轻易败事。
　　河东经略司奏：「乞更不牒问北主近边打围。」从之。北主以今岁至西京并边打围，去代州边境止十里至五七里。知代州王宗极言，庆历中北主至西山打围，尝牒报河东，令勿惊动。今乃不牒报，乞移文取问。而熙宁、元丰中亦尝于此打围【七】，不曾牒报，亦不曾问。乃以此谕河东，故经略司有是请。
　　是岁，北主于云中甸受回谢生辰正旦国信礼。
　　通州防御使仲赐为安化军留后。
　　乙卯，以皇后册礼前，差官告天地、宗庙、社稷及诸陵。
　　臣僚上言：「近以大河决溢，一向北流，有司急切，宜重欺罔之罪，虽已具札子弹奏，而当职官未蒙显黜。伏睹暣命郑佑知陕州，李仲知苏州，李伟通判秦州。此三人者，皆系水官，士论骇然，特未佥允。盖黄河大役，兴作连年，朔道积储，费出殆尽。今既决溢，数州之民咸被昏垫，老幼皇皇，转徙道路。而佑等未蒙朝廷明正典刑，今所与之郡，类皆藩镇，使彼自择，不过如此。臣窃谓赏罚之实有所未明，则北方之民凡被其患者，何以慰其心也。伏望圣慈特赐详酌指挥，先罢逐人差遣，根治情实施行。」诏逐人并罢新除差遣，各随见今所在州军听候指挥。言者权殿中侍御史石豫也。（邸报九月二十一日有此言章，今掇取增入。八月三日、九月十六日、十月二十六日。）
　　右正言邹浩亦尝言：「臣伏见都水监及外丞司官，昨缘河事迁转官秩，升擢任使，其数不少。自去年以来，堤防屡次兴筑，曾不足以捍御涨水，而公私被患，上轸圣心。则是前日以为有功者，非特不足恃而已，又适因其逆障水势，驯致大害，至于此极。就令百姓所失衣食之具，官司所放税赋之物，朝廷所支赈济之费，虽以千百万计无足□者，然数十里生灵性命，岂不重可念哉！水官方且安享禄位，俛仰自如，一时公议莫不惑之。若但赏之于虚利未效之前，而不谪之于实害已形之后，亦何恃以为劝沮乎？伏望睿慈特诏有司，条具都水监及外丞司官，昨因河事转官擢任，而今已见其罪状者，出自睿断，并行黜谪，以谢河北之民，以惩妄作之吏。」（浩奏不得其时，附郑佑等罢郡后。）
　　丙辰，荆湖、淮、浙发连司言，真扬通泰楚海州、高邮军界运河浅涩，请令逐州军通、签判兼管内运河，庶可责办。从之。（大观四年四月十四日。）
　　丁巳，权工部侍郎张商英言驱磨封桩免夫钱出入之弊，请自回河以来，凡朝廷应副钱物等，与诸路差拨厢兵采买物料之数，悉从本部取会总计都数进上。从之。
　　熙河路修筑东北森摩寨毕工，赐银合、茶药。（布录：丁巳，赐名新泉在甲子。）
　　吕惠卿奏，乞以回降夏国诏旨戒诸路边将，非西人作过，不得出兵过界。从之。（布录丁巳，又辛酉，当考。）
　　戊午，通判潭州毕渐言，请应元佑中诸路所立碑刻纪述等，并令碎毁。从之。（毕渐除吏部外郎在四月四日，当考。）
　　枢密院言，近降诏瞎征等推恩支赐指挥，瞎征、溪巴温并与旧官、赐对衣、金带、器币等。诏陇拶如能归汉，并准此推恩，令胡宗回指挥苗履、王赡等遣人告谕。上初疑瞎征等推恩太重，章惇等曰：「不缘陇拶争立，则瞎征岂肯出降？兼陇拶乃董□之侄，是当得青唐者，固不在瞎征之下也。」上乃从之。
　　熙河兰会路经略司言，打绳川实系泾原、熙河两路要害之地，合行进筑。诏候青唐事宜就绪，抽那本路兵马应副进筑，具奏听旨。（八月十五日。）
　　诏殿前司今后大庆殿大朝会，文德殿视朝，添差御龙直都虞候一名【八】，长行八人，辇前执从物。
  </div>
  <div class="pagination">
   <a href="续资治通鉴长编_page600.html">
    上一页
   </a>
   <span>
    ...
   </span>
   <a href="续资治通鉴长编_page596.html">
    596
   </a>
   <a href="续资治通鉴长编_page597.html">
    597
   </a>
   <a href="续资治通鉴长编_page598.html">
    598
   </a>
   <a href="续资治通鉴长编_page599.html">
    599
   </a>
   <a href="续资治通鉴长编_page600.html">
    600
   </a>
   <span class="current-page">
    601
   </span>
   <a href="续资治通鉴长编_page602.html">
    602
   </a>
   <a href="续资治通鉴长编_page603.html">
    603
   </a>
   <a href="续资治通鉴长编_page604.html">
    604
   </a>
   <a href="续资治通鉴长编_page605.html">
    605
   </a>
   <a href="续资治通鉴长编_page606.html">
    606
   </a>
   <span>
    ...
   </span>
   <a href="续资治通鉴长编_page602.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
