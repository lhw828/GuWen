<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 312 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 312 页/共 334 页
  </h1>
  <div class="content">
   27癸巳，西川右都押牙孟容弟为资州税官，坐自盗抵死，〔律，监临自盗，赃重者至死。抵，至也。〕观察判官冯瑑、中门副使王处回为之请，〔瑑，柱兖翻。为，于伪翻。〕孟知祥曰：「虽吾弟犯法，亦不可贷，况他人乎！」
28吴越王镠居其国好自大，朝廷使者曲意奉之则赠遗丰厚，不然则礼遇疏薄。〔好，呼到翻。遗，惟季翻；下同。〕尝遗安重诲书，辞礼颇倨。〔薛史曰：钱镠致书安重诲云：「吴越国王致书于某官执事。」不叙寒暄。重诲怒其无礼。〕帝遣供奉官乌昭遇、〔考异曰：吴越备史、十国纪年皆云「监门卫上将军」，盖借官耳。今从实录等诸书。〕韩玫使吴越，〔玫，莫杯翻。〕昭遇与有隙，使还，〔使，疏吏翻。还，从宣翻，又如字。〕玫奏：「昭遇见镠，称臣拜舞，谓镠为殿下，及私以国事告镠。」安重诲奏赐昭遇死。癸巳，制镠以太师致仕，自余官爵皆削之，凡吴越进奏官、使者、纲吏，令所在系治之。〔治，直之翻。〕镠令子传瓘等上表说冤，皆不省。〔省，昔井翻。〕
29初，朔方节度使韩洙卒，〔梁均王干化四年，韩洙嗣镇朔方。〕弟澄为留后。未几，定远军使李匡宾聚党据保静镇作乱，〔几，居岂翻。保静，隋之弘静县也，唐神龙元年，改曰安静，至德元载，改曰保静，属灵州。宋白曰：保静镇在黄河北岸。〕朔方不安；冬，十月，丁酉，韩澄遣使赍绢表乞朝廷命帅。〔帅，所类翻。〕
前磁州刺史康福，善胡语，上退朝，多召入使殿，访以时事，福以胡语对；安重诲恶之，〔恶其以胡语奏事，在左右者莫之晓也。恶，乌路翻。〕常戒之曰：「康福，汝但妄奏事，会当斩汝！」福惧，求外补。重诲以灵州深入胡境，为帅者多遇害，戊戍，以福为朔方、河西节度使。〔唐之盛时，河西节度使治凉州，与朔方、陇西并为缘边大镇；肃、代以后沦陷；宣宗大中间收复，然隔以吐蕃，党项，朝廷悬属而已。至于唐末，以朔方兼节度河西，然亦声势不接。赵珣聚米图经：灵州西至凉州九百里。〕福见上，涕泣辞之；上命重诲为福更他镇，〔为，于伪翻。更，工行翻。〕重诲曰：「福自刺史无功建节，尚复何求！〔复，扶又翻。〕目成命已行，难以复改。」上不得已，谓福曰：「重诲不肯，非朕意也。」福辞行，上遣将军牛知柔、河中都指挥使卫审裄等将兵万人卫送之。审裄，徐州人也。〔裄，与都同。〕
30辛亥，割阆、果二州置保宁军，壬子，以内客省使李仁矩为节度使。〔欲以制两川也。为李仁矩敢没张本。按职官分纪，五代有内客省使、客省使、副使，各一官。通鉴于天成二年三月书客省使李仁矩，今书内客省使，岂自客省使升为内客省使邪﹖〕
先是，西川常发刍粮馈峡路，〔先，悉荐翻。〕孟知祥辞以本道兵自多，难以奉他镇，〔峡路时别为宁江军，故云然。〕诏不许，屡督之；甲寅，知祥奏称财力乏，不奉诏。
31吴诸道副都统、镇海宁国节度使兼侍中徐知询自以握兵据上流，〔金陵在广陵上流。〕意轻徐知诰，数与知诰争权，内相猜忌，〔数，所角翻。〕知诰患之；内枢密使王令谋曰：「公辅政日久，挟天子以令境内，谁敢不从！知询年少，恩信未洽于人，无能为也。」〔少，诗照翻。〕知询待诸弟薄，诸弟皆怨之。徐玠知知询不可辅，反持其短以附知诰。〔徐玠本劝徐温以知询代知诰者也，其事见本卷上年十月。〕吴越王镠遗知询金玉鞍勒、器皿，皆饰以龙凤；知询不以为嫌，乘用之。〔钱镠以此间徐知询，知询不之觉，其庸昧如此。路振九国志以为钱弘佐所遗，非也。〕知询典客周廷望说知询曰：「公诚能捐宝货以结朝中勋旧，使皆归心于公，则彼谁与处！」〔说，式芮翻。朝，直遥翻。处，昌吕翻。彼，谓徐知诰也。〕知询从之，使廷望如江都谕意。〔谕，音喻。〕廷望与知诰亲吏周宗善，密输款于知诰，〔款，诚也。〕亦以知诰阴谋告知询。〔周廷望处人兄弟之间，而反复两端，固取死之道也。〕知询召知诰诣金陵除父温丧，知诰称吴主之命不许，周宗谓廷望曰：「人言侍中有不臣七事，〔徐知询之代父镇金陵也，加侍中，故以称之。〕宜亟入谢！」〔诱之入朝，徐知造之计也。〕廷望还，以告知询。十一月，知询入朝，知诰留知询为统军，领镇海节度使，遣右雄武都指挥使柯厚征金陵兵还江都，〔姓谱：柯姓，吴公子椅卢之后。又拓跋兴，诸姓有柯拔氏改为柯氏。〕知诰自是始专吴政。〔史言徐知诰之篡事至此方成。〕知询责知诰曰：「先王违世，〔先王，谓徐温也。〕兄为人子，初不临丧，可乎﹖」知诰曰：「尔挺剑待我，〔挺，待鼎翻，拔也。〕我何敢往！尔为人臣，畜乘舆服御物，亦可乎﹖」〔畜，敕六翻。乘，绳证翻。谓知询用钱镠所遗龙凤饰鞍勒、器皿也。天子服用之物，谓之乘舆物。〕知询又以廷望所言诘知诰，〔诘，去吉翻。〕知诰曰：「以尔所为告我者，亦廷望也。」遂斩廷望。
32壬辰，吴主加尊号曰睿圣文明光孝皇帝，大赦，改元大和。
33康福行至方渠，羌胡出兵邀福，福击走之；至青刚峡，〔自方渠橐驼路出青冈峡，过旱海至灵州。赵珣聚米图经曰：环州洪德寨归德、青刚两川，归德川在洪德东透入盐州，青刚川在洪德西北，本灵州大路，自此过美利寨入浦洛河，至耀德清边镇入灵州。自过美利寨后渐入平夏，经旱海中，难得水泉。〕遇吐蕃野利、大虫二族数千帐，皆不觉唐兵至，福遣卫审裄掩击，大破之，杀获殆尽。由是威声大振，遂进至灵州，自是朔方始受代。
34十二月，吴加徐知造兼中书令，领宁国节度使。〔徐知诰夺知询宁国节而自领之。〕知诰召徐知询饮，以金锺酌酒赐之，曰：「愿弟寿千岁。」知询疑有毒，引他器均之，跽献知诰曰：「愿与兄各享五百岁。」〔跽，其几翻，跽也。〕知诰变色，左右顾，不肯受，知询捧酒不退。左右莫知所为，伶人申渐高径前为诙谐语，掠二酒合饮之，〔不以礼取之为掠。合，音合。〕怀金锺趋出，知诰密遣人以良药解之，已脑溃而卒。〔考异曰：郑文宝南唐近事：「烈祖曲宴便殿，引酖觥赐周本，本疑而不饮，佯醉，别引一飜，均酒之半，跪捧而进曰：『陛下千万岁。陛下若不饮此，非君臣同心同德之义也，臣不敢奉诏。』上色变无言，久之，左右皆相顾流汗，莫知所从。伶伦申渐高有机智者，窃谕其旨，乃乘谈谐，尽并两盏以饮之，内杯于怀中，亟趋而出。上密使亲信持药诣私第解之，已不及矣，渐高脑溃而卒。」江表志：「烈祖曲宴，引金锺赐知询酒，曰：『愿我弟百千长寿。』知询疑惧，引他器均之，曰：『愿与兄各享五百岁。』知诰不饮。久之，乐工申渐高乘诙谐并而饮之，至家脑溃而卒。」二书皆出文宝，而不同乃尔。按知诰既即位，欲除周本，自应多方，不须如此。云酖知询近是，今从之。〕
35奉国节度使、知建州王延禀称疾退居里第，请以建州授其子继雄；庚子，诏以继雄为建州刺史。〔时王延禀既与王延钧弒其君延翰，兵强权重，建州又居福州上流，势陵延钧，故不复禀命于延钧而专达洛阳。〕
36安重诲既以李仁矩镇阆州，使与绵州刺史武虔裕皆将兵赴治。〔赴治者，赴治所也。〕虔裕，帝之故吏，重诲之外兄也。重诲使仁矩诇董璋反状，〔诇，火迥翻，又翾正翻。〕仁矩增饰而奏之。朝廷又使武信节度使夏鲁奇治遂州城隍，〔治，直之翻。〕缮甲兵，益兵戍之。璋大惧。时道路传言，又将割绵、龙为节镇，孟知祥亦惧。〔分阆、遂为节镇，欲以制东川也，故董璋惧。绵州逼近成都，而龙州又邓艾入蜀之道也，武虔裕既刺绵州，是亦有分镇之渐矣，重以传闻，故孟知祥亦惧。〕璋素与知祥有隙，未尝通问，至是，璋遣使诣成都，请为其子娶知祥女；〔为，于伪翻。〕知祥许之，谋并力以拒朝廷。〔为两川连兵攻陷遂、阆张本。〕
后唐纪六〔起上章摄提格（庚寅），尽玄黓执徐（壬辰）六月，凡二年有奇。〕
明宗圣德和武钦孝皇帝中之下
长兴元年〔（庚寅、九三○）是年二月方改元。〕
1春，正月，董璋遣兵筑七寨于剑门。辛巳，孟知祥遣赵季良如梓州修好。〔先是董璋在东川，与孟知祥邻镇而未尝通问；天成三年，两镇因争盐利而有违言；去年璋遣使求昏于知祥，今知祥遣报使以修好，两释嫌怨以从讲解，惧朝廷加兵也。同舟遇风则胡、越相应如左右手，斯之谓矣。安重诲患两川之难制，不能因其构隙而鬬之，反从而合之，可以为善谋国乎！兵法曰：合则能离之。安重诲反是。好，呼到翻；下同。〕
2鸿胪少卿郭在徽奏请铸当五千、三千、一千大钱；朝廷以其指虚为实，无识妄言，左迁卫尉少卿、同正。〔此唐官所谓员外置，同正员者也。〕
3吴徙平原王澈为德化王。〔江州德化县，本汉寻阳县。宋白曰：南唐所改。〕
4二月，乙未朔，赵季良还成都，谓孟知祥曰：「董公贪残好胜，志大谋短，终为西川之患。」〔史纪赵季良之言，为董璋攻孟知祥张本。〕
都指挥使李仁罕、张业欲置宴召知祥，先二日，有尼告二将谋以宴日害知祥；〔先，悉荐翻。〕知祥诘之，无状，〔无谋害之状也。诘，去吉翻。〕丁酉，推始言者军校都延昌、王行本，腰斩之。〔校，户教翻。都，姓也。春秋时郑大夫公孙阏字子都，子孙以为氏。〕戊戍，就宴，尽去左右，〔去，羌吕翻。〕独诣仁罕第；仁罕叩头流涕曰：「老兵惟尽死以报德。」由是诸将皆亲附而服之。〔史言孟知祥能推心以得人死力。〕
5壬子，孟知祥、董璋同上表言：「两川闻朝廷于阆中建节，绵、遂益兵，无不忧恐。〔阆中建节，谓置保宁军于阆州；绵、遂益兵，谓武虔裕刺绵州，夏鲁奇帅遂州，皆益兵戍之。事并见上卷上年。〕上以诏书慰谕之。
6乙卯，上祀圜丘，大赦，改元。〔改元长兴。〕凤翔节度使兼中书令李从曮入朝陪祀，三月，壬申，制徙从曮为宣武节度使。〔天成元年，李从曮再镇凤翔，至是徙镇。〕
7癸酉，吴主立江都王琏为太子。〔琏，立展翻。〕
8丙子，以宣徽使朱弘昭为凤翔节度使。
10复以安义为昭义军。〔梁均王龙德二年，晋王改昭义军曰安义军，见二百七十一卷。〕
11帝将立曹淑妃为后，淑妃谓王德妃曰：「吾素病中烦，〔中烦，谓胸中烦热。〕倦于接对，妹代我为之。」德妃曰：「中宫敌偶至尊，谁敢干之！」庚寅，立淑妃为皇后。德妃事后恭谨，后亦怜之。
初，王德妃因安重诲得进，常德之。〔欧史曰：德妃王氏，邠州饼家女也，有美色，号花见羞。少卖为梁将刘鄩侍儿。鄩卒，王氏无所归。是时帝正室夏夫人已卒，方求别室，有言壬氏于安重诲者，以告于帝而纳之。〕帝性俭约，及在位久，宫中用度稍侈，重诲每规谏。妃取外库锦造地衣，重诲切谏，引刘后为戒；〔谓庄宗刘皇后也。〕妃由是怨之。
12高从诲遣使奉表诣吴，告以坟墓在中国，〔高季兴，陕州硖石人也，故云然。〕恐为唐所讨，吴兵援之不及，谢绝之。〔高季兴请附于吴，见二百七十五卷天成二年。〕吴遣兵击之，不克。
13董璋恐编州刺史武虔裕窥其所为，〔按九域志，绵州东南至梓州一百三十七里。以其逼近，故恐为所窥。〕夏，四月，甲午朔，表兼行军司马，囚之府廷。〔以兼行军司马诱之，至梓州而囚之。府廷，东川府廷也。〕
14宣武节度使符习，自恃宿将，〔符习本成德将，从庄宗战于河上，故自恃为耆宿。〕论议多抗安重诲，重诲求其过失，奏之；丁酉，诏习以太子太师致仕。
16初，帝在真定，〔庄宗同光二年，帝镇真定。〕李从珂与安重诲饮酒争言，从珂殴重诲，〔殴，乌口翻。〕重诲走免；既醒，悔谢，重诲终衔之。至是，重诲用事，自皇子从荣、从厚皆敬事不暇。〔不暇，谓不敢自暇也。〕时从珂为河中节度使、同平章事，重诲屡短之于帝，帝不听。重诲乃矫以帝命谕河东牙内指挥使杨彦温使逐之。〔「河东」当作「河中」。〕是日，〔承上戊戍，故曰是日。〕从珂出城阅马，彦温勒兵闭门拒之，从珂使人扣门诘之曰：〔诘，去吉翻。〕「吾待汝厚，何为如是﹖」对曰：「彦温非敢负恩，受枢密院宣耳。〔枢密院用宣，三省用堂帖。今堂帖谓之省札，宣谓之密札。〕请公入朝。」从珂止于虞乡，〔九域志：虞乡县在河中府东六十里。〕遣使以状闻。使者至，壬寅，帝问重诲曰：「彦温安得此言﹖」〔谓言受枢密院宣也。〕对曰：「此奸人妄言耳，宜速讨之。」帝疑之，欲诱致彦温讯其事，〔讯，问也。诱，音酉。〕除彦温绛州刺史。重诲固请发兵击之，乃命西都留守索自通、〔索，苏各翻，姓也。〕步军都指挥使药彦稠将兵讨之。〔药，姓也，汉有药崧。按薛史：药彦稠，沙陀三部落人，必非崧后。〕帝令彦稠必生致彦温，吾欲面讯之。召从珂诣洛阳。从珂知为重诲所构，驰入自明。
17加安重诲兼中书令。
18李从珂至洛阳，上责之使归第，绝朝请。〔薛史曰：归清化里第。〕
辛亥，索自通等拔河中，斩杨彦温，〔承安重诲指，斩杨彦温以灭口。为潞王杀药彦稠、索自通自投于水张本。〕癸丑，传首来献。上怒药彦稠不生致，〔不生致杨彦温也。〕深责之。
安重诲讽冯道、赵凤奏从珂失守，宜加罪。上曰：「吾儿为奸党所倾，未明曲直，公辈何为发此言，意不欲置之人间邪﹖此皆非公辈之意也。」〔言二人为安重诲所使。〕二人惶恐而退。他日，赵凤又言之，上不应。明日，重诲自言之，上曰：「朕昔为小校，〔校，户教翻。〕家贫，赖此小儿拾马粪自赡，以至今日为天子，曾不能庇之邪！卿欲如何处之于卿为便﹖」〔上亦以此语激安重诲。处，昌吕翻。〕重诲曰：「陛下父子之间，臣何敢言！惟陛下裁之！」上曰：「使闲居私第亦可矣，何用复言！」〔复，扶又翻。〕
丙辰，以索自通为河中节度使。自通至镇，承重诲指，籍军府甲仗数上之，〔上，时掌翻。〕以为从珂私造；赖王德妃居中保护，从珂由是得免。士大夫不敢与从珂往来，惟礼部郎中史馆修撰吕琦居相近，时往见之，从珂每有奏请，皆咨琦而后行。〔从珂居闲，奏请咨吕琦而后行；及其在位，能厚琦而不能用琦，何也﹖〕
19戊午，帝加尊号曰圣明神武文德恭孝皇帝。
20安重诲言昭义节度使王建立过魏州有摇众之语，五月，丙寅，制以太傅致仕。〔安重诲、王建立交恶，见上卷天成三年。〕
21董璋阅集民兵，皆剪发黥面，复于剑门北置永定关，布列烽火。〔复，扶又翻。〕
22孟知祥累表请割云安等十三盐监隶西川，〔云安县，汉巴郡朐铁县地，周武帝改为云安县，属巴东郡，唐属夔州，后改为云安监。又夔州大昌县、万州南浦县渔阳监皆有盐官，隶宁江军巡属；而所谓十三监未知尽在何所。〕以盐直赡宁江屯兵，辛卯，许之。
23六月，癸巳朔，日有食之。
24辛亥，敕防御、团练使、刺史、行军司马、节度副使，自今皆朝廷除之，诸道无得奏荐。
25董璋遣兵掠遂、阆镇戍，秋，七月，戊辰，两川以朝廷继遣兵屯遂、阆，复有论奏，〔复，扶又翻。〕自是东北商旅少敢入蜀。〔少，诗沼翻。〕
26八月，乙未，捧圣军使李行德、〔按五代会要，应顺元年，改龙武、神武四十指挥为捧圣左、右军。据此，则是时先已有捧圣军矣。宋白曰：长兴三年改在京龙武、神武四十指挥为捧圣左、右军。〕十将张俭引告密人边彦温告「安重诲发兵，云欲自讨淮南；〔因天成二年安重诲尝有伐吴之议，遂以是诬告之。〕又引占相者问命。」〔相，息亮翻。〕帝以问侍卫都指挥使安从进、药彦稠，二人曰：「此奸人欲离间陛下勋旧耳。〕间，古苋翻。〕重诲事陛下三十年，〔梁均王贞明二年，帝始为安国节度，以安重诲为中门使，至是纔十六年；盖帝与重诲皆应州人，其相从久矣。〕幸而富贵，何苦谋反！臣等请以宗族保之。」帝乃斩彦温，召重诲慰抚之，君臣相泣。〔盖是时安重诲之迹已危矣。〕
27以前忠武节度使张延朗行工部尚书，充三司使。三司使之名自此始。〔自宋熙宁以前，三司使位亚执政，专制国计，权任重矣。〕
28吴徐知诘以海州都指挥使王传拯有威名，得士心，值团练使陈宣罢归，知诰许以传拯代之；既而复遣宣还海州，征传拯还江都。传拯怒，以为宣毁之，己亥，帅麾下入辞宣，〔帅，读曰率。〕因斩宣，焚掠城郭，帅其众五千来奔。知诰曰：「是吾过也。」免其妻子。涟水制置使王岩将兵入海州，〔涟水至海州一百八十里。〕以岩为威卫大将军，知海州。
传拯，绾之子也，〔吴先以王绾知海州，杨隆演之建国也，加镇东大将军。〕其季父舆为光州刺史。传拯遣间使持书至光州，〔间，古苋翻。使，疏吏翻。〕舆执之以闻，因求罢归；〔以兄子外叛，身居边郡，心迹危疑，故求罢归。〕知诰以舆为控鹤都虞候。时政在徐氏，典兵宿卫者尤难其人，知诘以舆重厚慎密，故用之。
29壬寅；赵凤奏：「窃闻近有奸人，诬陷大臣，摇国柱石，行之未尽。」〔言未尽行诛也。」帝乃收李行德、张俭，皆族之。
30立皇子从荣为秦王；丙辰，立从厚为宋王。
31董璋之子光业为宫苑使，在洛阳，璋与书曰：「朝廷割吾支邵为节镇，〔谓夏鲁奇镇遂州，李仁矩镇阆州，又传割绵、龙也。〕屯兵三千，〔【张：「千」作「川」。】〕是杀我必矣。汝见枢要为吾言：〔枢要，谓两枢密。董璋意专指安重诲。为，于伪翻。〕如朝廷更发一骑入斜谷，吾必反！与汝诀矣。」〔骑，奇寄翻。斜，余遮翻。谷，音浴。〕光业以书示枢密承旨李虔徽。未几，朝廷又遣别将荀咸乂将兵戍阆州，〔几，居岂翻。〕光业谓虔徽曰：「此兵未至，吾父必反。吾不敢自爱，〔言不敢爱其死也。〕恐烦朝廷调发，〔言恐须用兵。调，徒钓翻。〕愿止此兵，吾父保无他。」虔徽以告安重诲，重诲不从。璋闻之，遂反。利、阆、遂三镇以闻，〔利帅李彦琦，阆帅李仁矩，遂州夏鲁奇。〕且言已聚兵将攻三镇。重诲曰：「臣久知其如此，陛下含容不讨耳。」帝曰：「我不负人，人负我则讨之。」
32九月，癸亥，西川进奏官苏愿白孟知祥云：「朝廷欲大发兵讨两川。」〔进奏官在京师，故以其事白其主帅。〕知祥谋于副使赵季良，季良请以东川兵先取遂、阆，然后并兵守剑门，则大军虽来，吾无内顾之忧矣。〔两川同心协力守险，则西川无内顾之忧。〕知祥从之，遣使约董璋同举兵。璋移檄利、阆、遂三镇，数其离间朝廷，〔数，所具翻。间，古苋翻；下无间同。〕引兵击阆州。〔九域志：梓州东北至阆州三百九里。〕庚午，知祥以都指挥使李仁罕为行营都部署，汉州刺史赵廷隐副之，简州刺史张业为先锋指挥使，将兵三万攻遂州；〔九域志：；遂州北至梓州二百五里。〕别将牙内都指挥使侯弘实、先登指挥使孟思恭将兵四千会璋攻阆州。
33安重诲久专大权，中外恶之者众；〔恶，乌路翻。〕王德妃及武德使孟汉琼浸用事，数短重诲于上。〔数，所角翻。〕重诲内忧惧，表解机务，上曰：「朕无间于卿，诬罔者朕既诛之矣，〔谓李行德、张俭也。〕卿何为尔﹖」甲戍，重诲复面奏曰：〔复，扶又翻。〕「臣以寒贱，致位至此，勿为人诬以反，非陛下至明，臣无种矣。〔种，章勇翻。〕由臣才薄任重，恐终不能镇浮言，愿赐一镇以全余生。」上不许；重诲求之不已，上怒曰：「听卿去，朕不患无人！」前成德节度使范延光劝上留重诲，且曰：「重诲去，谁能代之﹖」上曰：「卿岂不可﹖」延光曰：「臣受驱策日浅，且才不逮重诲，何敢当此！」上遣孟汉琼诣中书议重诲事，冯道曰：「诸公果爱安令，〔时安重诲兼中书令，故称之。〕宜解其枢务为便。」〔冯道肯发此言，盖知之矣。〕赵凤曰：「公失言！」乃奏大臣不可轻动。
34东川兵至阆州，诸将皆曰：「董璋久蓄反谋，以金帛啖其士卒，〔啖，徒滥翻。〕锐气不可当，宜深沟高垒以挫之，不过旬日，大军至，贼自走矣。」李仁矩曰：「蜀兵懦弱，安能当我精卒！」遂出战，兵未交而溃归。董璋昼夜攻之，庚辰，城陷，杀仁矩，灭其族。
初，璋为梁将，指挥使姚洪尝隶麾下，至是，将兵千人戍阆州；璋密以书诱之，洪投诸厕。〔诱，音酉。〕城陷，璋执洪而让之曰：「吾自行间奖拔汝，〔行，户刚翻。〕今日何相负﹖」洪曰：「老贼！汝昔为李氏奴，〔董璋先为汴富人李让家僮。〕扫马粪，得脔炙，感恩无穷。〔脔，力兖翻，肉作片也。炙，之夜翻，燔肉也。〕今天子用汝为节度使，何负于汝而反邪﹖汝犹负天子，吾受汝何恩，而云相负哉！汝奴材，固无耻；吾义士，岂忍为汝所为乎！吾宁为天子死，〔宁为，于伪翻。〕不能与人奴并生！」璋怒，然镬于前，〔镬，户郭翻。鼎大无足曰镬。然，烧也。〕令壮士十年刲其肉自啖之，〔刲，涓畦翻，割也。〕洪至死骂不绝声。帝置洪二子于近卫，厚给其家。
35甲申，以范延光为枢密使，安重诲如故。〔言虽进用范延光，而安重诲职任如故。〕
36丙戍，下制削董璋官爵；兴兵讨之。丁亥，以孟知祥兼西南〔【章：十二行本「南」下有「面」字；乙十一行本同；张校同，云无注本亦无。】〕供馈使。〔孟知祥之兵已攻遂州，朝廷岂不知之邪﹖犹欲怀辑之以离董璋之交耳。唇亡齿寒，已了了于知祥胸中，此策安所施哉！〕以天雄节度石敬瑭为东川行营都招讨使。〔「节度」之下当有「使」字。蜀本有「使」字。【章：十二行本「度」下正有「使」字；张校同，云无注本亦无。】〕以夏鲁奇为之副。
璋使孟思恭分兵攻集州，〔集州，本汉宕渠县，宇文周置集州，隋废为难江县，唐复置集州，宋熙宁五年复废州为难江县，属巴州。九域志：县在州北一百六十里。〕思恭轻进，败归；璋怒，遣还成都，知祥免其官。
戊子，以石敬瑭权知东川事。庚寅，以右武卫上将军王思同为西都留守兼行营马步都虞候，为伐蜀前锋。
37汉主遣其将梁克贞、李守墉攻交州，拔之，执静海节度使曲承美以归，〔唐末曲颢据交州，至承美而败。〕以其将李进守交州。
38冬，十月，癸巳，李仁罕围遂州，夏鲁奇婴城固守；孟知祥命都押牙高敬柔帅资州义军二万人筑长城环之。〔帅，读曰率。环，音宦。〕鲁奇遣马军都指挥使康文通出战，文通闻阆州陷，遂以其众降于仁罕。
戊戍，董璋引兵趣利州，〔九域志：阆州西北至利州二百四十里。趣，七喻翻；下同。〕遇雨，粮运不继，还阆州。知祥闻之，惊曰：「比破阆中，〔比，毗至翻。〕正欲径取利州，其帅不武，必望风遁去。〔利帅李彦琦。帅，所类翻。〕吾获其仓廪，据漫天之险，〔漫天寨在利州北，有小漫天、大漫天二寨。〕北军终不能西救武信。〔武信军，遂州。〕今董公僻处阆州，远弃剑阁，非计也。」〔处，昌吕翻。〕欲遣兵三千助守剑门；璋固辞曰：「此已有备。」〔为剑门失守张本。〕
39钱镠因朝廷册闽王使者裴羽还，〔裴羽盖册闽王延钧者也。还，从宣翻，又如字。〕附表引咎；其子传瓘及将佐屡为镠上表自诉。〔为，于伪翻。〕癸卯，敕听两浙纲使自便。〔系治两浙纲使见上卷上年。〕
40以宣徽北院使冯赟为左卫上将军、北都留守。
41丁未，族诛董光业。〔以其父璋反也。〕
42楚王殷寝疾，遣使诣阙，请传位于其子希声。朝廷疑殷已死，辛亥，以希声为起复武安节度使兼侍中。
43孟知祥以故蜀镇江节度使张武为峡路行营招收讨伐使，，将水军趣夔州，〔前蜀置镇江军于夔州，张武其旧帅也。趣，七喻翻。〕以左飞棹指挥使袁彦超副之。〔天成元年，孟知祥置左、右飞棹六营。〕
癸丑，东川兵陷征、合、巴、蓬、果五州。〔徧考隋唐地理志、五代职方考、元丰九域志，皆无征州。按东川之兵时自遂、阆东略，九域志，合州在遂州东二百二十里，果州在遂州东南一百八十里，巴州在阆州东二百四十五里，蓬州在果州东北一百八十五里；征州必在遂、合、果三州之间。〕
44丙辰，吴左仆射、同平章事严可求卒。〔严可求忠于徐氏者也。徐温既卒，可求相吴，坐视徐知询之废不能山一计，权不在焉故也。〕徐知诰以其长子大将军景通为兵部尚书、参政事，知诰将出镇金陵故也。
45汉将梁克贞入占城，取其宝货以归。〔占城国在西南海上，其地方千里，东至海，西至云南，南邻真腊，北抵驩州。其人俗与大食同，其乘象马，其食稻米。〕
46十一月，戊辰，张武至渝州，刺史张环降之，遂取泸州，〔九域志：渝、泸二州相去七百余里。降，户江翻。泸，音卢。〕遣先锋将朱偓分兵趣黔、涪。〔九域志：涪州西至渝州三百四十里，东南至黔州四百九十里。将，即亮翻。趣，七喻翻。黔，其今翻。涪，音浮。〕
47己巳，楚王殷卒，〔年七十九。〕遗命诸子，兄弟相继；置剑于祠堂，曰：「违吾命者戮之！」〔为殷诸子争国以至于亡张本。〕诸将议遣兵守四境，然后发丧，兵部侍郎黄损曰：「吾丧君有君，〔用左传语。吾丧，息浪翻。〕何备之有！宜遣使诣邻道告终称嗣而已。」
48石敬瑭入散关，阶州刺史王弘贽、泸州刺史冯晖与前锋马步都虞候王思同、步军都指挥使赵在礼引兵出人头山后，过剑门之南，还袭剑门，〔【章：十二行本「克」上有「壬申」二字；乙十一行本同；退斋校同；张本同，云无注本亦无。】〕之，杀东川兵三千人，获都指挥使齐彦温，据而守之。晖，魏州人也。甲戍，弘贽等破剑州，而大军不继，乃焚其庐舍，取其资粮，还保剑门。〔今利州昭化县南有白卫岭，与剑门相接。九域志：剑州东北至剑门五十五里。考异曰：实录：「辛巳，军前奏：『今月十三日，王弘贽、冯晖自利州入山路，出剑门关外倒下，杀董璋把关兵士约三千人，获都指挥使齐彦温，大军进攻入剑门次。』又，丙戊，军前奏：『今月十七日收下剑州，破贼千余人，获指挥使刘太。』李昊蜀高祖实录：「己卯，东川告急，今月十八日北军自白卫岭人头山后过，从小剑路至汉源驿出头倒入剑门，打破关寨，掩捉彦温及将士五百余人，遂相次构唤大军，据关下营。又，庞福诚、谢锽相谓曰：『北军昨来既得关寨之后，隔一曰，大军曾下至剑州，而乃般运粮食，烧舍自惊，还奔关寨。』十国纪年后蜀史：「壬申，弘贽、晖袭陷剑门；癸酉，攻焚剑州，取粮还屯剑门。己卯，东川告急使至成都，知祥命牙内都指挥使李肇师兵五千赴援，董璋自阆州帅两川兵屯木马寨。先是，庞福诚、谢锽屯阆州北来苏寨，闻剑门陷，惧北军据剑州，帅部兵千余人由间道先董璋至剑州，壁于衙城后。士卒方食，北军万余人自屯驰下，福诚等趋河桥迎击之，北军小却。福诚帅数百人夜升北山颠，转至北军壁外大呼噪，锽命将士以弓弩短兵急击之，北军惊援，弃戈甲而遁。锽追袭之，北军退保剑门，十余日不窥剑州。」按剑门至成都尚十许程，若十八日剑门失守，何得二十日知祥已闻之邪！今从实录十三日壬申为定。若隔一日下至剑州，则十五日甲戍，非十七日也。盖思同等以大军未至，故收粮烧舍，还保剑门，故福诚等得复入剑州。李昊叙事甚详，无执刘太事，今删之。晋高祖实录云「甲申平剑州，破贼千余人」，尤误也。〕
乙亥，诏削孟知祥官爵。
己卯，董璋遣使至成都告急。知祥闻剑门失守，大惧，曰：「董公果误我！」庚辰，遣牙内都指挥使李肇将兵五千赴之，戒之曰：「尔倍道兼行，先据剑州，北军无能为也。」又遣使诣遂州，令赵廷隐将万人会屯剑州。〔时赵廷隐与李仁罕围遂州，孟知祥知夏鲁奇无能为，而剑阁之险不可不争，故使赵廷隐赴之。〕又遣故蜀永平节度使李筠将兵四千趣龙州，守要害。〔防唐兵由邓艾故道而入蜀也。史言孟知祥虑患之周。〕时天寒，士卒死惧，观望不进，廷隐流涕谕之曰：「今北军势盛，汝曹不力战却敌，则妻子皆为人有矣。」众心乃奋。〔蜀兵皆亡国之余。王衍之亡也，蜀人妻子系虏者多矣，赵廷隐以其所经见实利害告之，夫安得而不奋！〕
先是，西川牙内指挥使太谷庞福诚、昭信指挥使谢锽屯来苏村，〔益昌江东越大山数重有狭径，名来苏，蜀人于江西置栅守之。渡江出剑门南二十里至青强店与官路合。九域志：蓬州仪陇县有来苏镇，即其地。锽，户盲翻。〕闻剑门失守，相谓曰：「使北军更得剑州，则二蜀势危矣。」遽引部兵千余人间道趣剑州。始至，〔间，古苋翻。趣，七喻翻；下同。〕官军万余人自北山大下，会日暮，二人谋曰：「众寡不敌，逮明则吾属无遗矣。」福诚夜引兵数百升北山，大噪于官军营后，锽帅余众操短兵自其前急击之；〔帅，读曰率。操，七刀翻。〕官军大惊，空营遁去，复保剑门，十余日不出。孟知祥闻之，喜曰：「吾始谓弘贽等克剑门，径据剑州，坚守其城，或引兵宜趣梓州，董公必弃阆州奔还；我军失援，亦须解遂州之围。如此则内外受敌，两川震动，势可忧危；今乃焚毁剑州运粮东归剑门，顿兵不进，吾事济矣。」〔孟知祥喜兵势之小宽，自言其料敌方略，此如棋工之说棋耳。〕
官军分道趣文州，将袭龙州，〔自文州界青塘岭至龙州一百五十里。郡志云：自北至南者，右肩不得易所负，谓之左担路，邓艾伐蜀所由之路也。〕为西川定远指挥使潘福超、义胜都头太原沙延祚所败。〔姓苑云：沙姓，神农夙沙氏之后。此傅会之说耳。〕
甲申，张武卒于渝州；知祥命袁彦超代将其兵。
朱偓将至涪州，武泰节度使杨汉宾弃黔南，奔忠州；〔九域志：黔州北至忠州三百七十九里。〕偓追至丰都，〔旧唐书地理志曰：丰都，汉巴郡枳县地，后汉置平都县，隋义宁二年分临江置丰都县。九域志：丰都县在忠州西九十二里。〕还取涪州。〔九域志：忠州丰都县西至涪州百许里。涪，音浮。〕知祥以成都支使崔善权武泰留后。董璋遣前陵州刺史王晖将兵三千会李肇等分屯剑州南山。
49丙戍，马希声袭位，称遗命去建国之制，〔楚王建国见上卷天成二年。去，羌吕翻。〕复藩镇之旧。
50契丹东丹王突欲自以失职，〔突欲不得立，见二百七十五卷天成元年。〕帅部曲四十人越海自登州来奔。〔九域志，登州东北至海五里。新唐志：登州东北海行，过大谢岛、龟裥岛、淤岛、乌湖岛三百里，北渡乌湖海，至马石山东之都里镇二百里，东傍海壖，过青泥浦、桃花浦、杏花浦、石人汪、橐驼湾、乌骨江八百里，乃南傍海壖，过乌牧岛、败江口、椒岛，得新罗西北之长口镇。又过秦王石桥、麻田岛、古寺岛、得物岛，千里至鸭渌江唐恩浦口，乃东南陆行七百里至新罗枉城。自鸭渌江口舟行百余里，乃小舫泝流，东北三十里至泊灼口，得勃海之境；又泝流五百里至丸都县城，故高丽王都；又东北泝流五百里至神州；又陆行四百里至显州，天鑋中王所都；又正北如东六百里至勃海王城。按契丹东丹王居扶余城，在唐高丽扶余川中。考异曰：实录：「阿保机妻令元帅太子往勃海代慕华归西楼，欲立为契丹王；而元帅太子既典兵柄，不欲之勃海，遂自立为契丹王，谋害慕华，其母不能止。慕华惧，遂航海内附。」按天皇王入汴，犹求害东丹者诛之，岂有在国欲杀之理！今不取。〕
51十二月，壬辰，石敬瑭至剑门。乙未，进屯剑州北山；赵廷隐陈于牙城后山，〔郭忱剑州静照堂记曰：前瞰巨涧，后倚层峦。又春风楼记曰：边山而立是州，一径坡陀，中贯大溪，太守之居已在平山内外，居民悉在山上。则剑州之山川可知矣。陈，读曰阵；下同。〕李肇、王晖陈于河桥。〔按剑州无所谓河。路振九国志曰：王师陷剑门，赵廷隐帅兵据石桥。恐当作「石桥」。〕敬瑭引步兵进击廷隐，廷隐择善射者五百人伏敬瑭归路，按甲待之，矛抬欲相及，乃扬旗鼓噪击之，北军退走，颠坠下山，俘斩百余人。敬瑭又使骑兵冲河桥，李肇以强弩射之，〔射，而亦翻。〕骑兵不能进。薄暮，敬瑭引去，廷隐引兵蹑之，与伏合击，败之。〔败，补迈翻。〕敬瑭还屯剑门。
52癸卯，夔州奏复取开州。〔旧唐书地理志曰：开州亦汉巴郡朐铁县地，梁置永丰县，西魏改曰永宁，隋开皇末改曰盛山县，唐武德初置开州。时盖为蜀兵所陷而复取之也。〕
53庚戍，以武安节度使马希声为武安、静江节度使，加兼中书令。
54石敬瑭征蜀未有功，使者自军前来，多言道险狭，进兵甚难，关右之人疲于转饷，往往窜匿山谷，聚为盗贼。上忧之，壬子，谓近臣曰：「谁能办吾事者！吾当自行耳。」安重诲曰：「臣职忝机密，军威不振，臣之罪也，臣请自往督战。」上许之。重诲即拜辞，癸丑，遂行，日驰数百里。西方藩镇闻之，无不惶骇。〔陕州保义军，华州镇国军，同州匡国军，耀州顺义军，凤翔，山南西道，皆西方藩镇也。〕钱帛、刍粮昼夜辇运赴利州，人畜毙踣于山谷者不可胜纪。〔踣，蒲北翻。胜，音升。〕时上已疏重诲，石敬瑭本不欲西征，及重诲离上侧，〔离，力智翻。〕乃敢累表奏论，以为蜀不可伐，上颇然之。
55西川兵先戍夔州者千五百人，上悉纵归。
二年〔（辛卯、九三一）〕
1春，正月，壬戍，孟知祥奉表谢。〔表谢遣还戍兵而已，遂、剑之兵未尝解也。〕
2庚午，李仁罕陷遂州，夏鲁奇自杀。
癸酉，石敬瑭复引兵至剑州，〔复，扶又翻；下同。〕屯于北山。孟知祥枭夏鲁奇首以示之。〔枭，坚尧翻。〕鲁奇二子从敬瑭在军中，泣请往取其首葬之，敬瑭曰：「知祥长者，必葬而父，〔长，知两翻。而，汝也。〕岂不愈于身首异处乎！」〔言知祥若收葬之，则身首犹合于一处；若取葬其首而身布敌中，必异处也。〕既而知祥果收葬之。敬瑭与赵廷隐战不利，复还剑门。
3丙戍，加高从诲兼中书令。
4东川归合州于武信军。〔合州本武信巡属；东川先取合州，今西川取遂州，故归之武信。〕
5初，凤翔节度使朱弘昭谄事安重诲，连得大镇。重诲过凤翔，弘昭迎拜马首，馆于府舍，〔馆，古玩翻。〕延入寝室，妻子罗拜，奉进酒食，礼甚谨。重诲为弘昭泣言：「谗人交构，几不免，赖主上明察，得保宗族。」〔为，于伪翻。谗人，谓李行德、张俭等，事见上年。〕重诲既去，弘昭节奏「重诲怨望，有恶言，不可令至行营，恐夺石敬瑭兵柄。」又遗敬瑭书，言「重诲举措孟浪，〔遗唯季翻。孟浪，犹言张大而无拘束也。〕若至军前，恐将士疑骇，不战自溃，宜逆止之。」敬瑭大惧，即上言：「重诲至，恐人情有变，宜急征还。」宣徽使孟汉琼自西方还，亦言重诲过恶，有诏召重诲还。
二月，己丑朔，石敬瑭以遂、阆既陷，粮运不继，烧营北归。军前以告孟知祥，〔军前，谓赵廷隐、李肇之军。〕知祥匿其书，谓赵季良曰：「北军渐进，柰何﹖」季良曰：「不过绵州，必遁。」知祥问其故，曰：「我逸彼劳，彼悬军重，粮尽，能无遁乎！」〔史言悬军涉险，粮道不继，为敌人所窥。〕知祥大笑，以书示之。
6安重诲至三泉，得诏亟归；过凤翔，朱弘昭不内，重诲惧，驰骑而东。
7两川兵追石敬瑭至利州，〔剑州北至利州二百三十里。〕壬辰，昭武节度使李彦琦弃城走；甲午，两川兵入利州。孟知祥以赵廷隐为昭武留后，〔孟知祥遂得据漫天之险，如其宿规矣。〕廷隐遣使密言于知祥曰：「董璋多诈，可与同忧，不可与共乐，他日必为公患。因其至剑州劳军，请图之。〔乐，音洛。劳，力到翻。〕并两川之众，可以得志于天下。」知祥不许。〔赵廷隐所以能拒石敬瑭者，依险而战也。平原易地，乌能当北兵﹖就使杀董璋，并两川之众，亦不能得志于天下。孟知祥之不许，盖审己量彼也。〕璋入廷隐营，留宿而去。廷隐叹曰：「不从吾谋，祸难未已！」〔难，乃旦翻。〕
8庚子，孟知祥以武信留后李仁罕〔孟知祥得遂、阆二镇，就以与甚耐，故李仁罕、赵廷隐各竭其力。〕为峡路行密招讨使，使将水军东略地。
9辛丑，以枢密使兼中书令安重诲为护国节度使。〔安重诲还，未至京师而除河中，不容入朝也。〕赵凤言于上曰：「重诲陛下家臣，其心终不叛主，但以不能周防，为人所谗；陛下不察其心，死〔【章：十二行本「死」上有「重诲」二字；乙十一行本同。】〕无日矣。」上以为朋党，不悦。〔考赵凤前后所言，诚有党有重诲之心。明宗已察见其情，而赵凤言之不已，乃所以速其死也。〕
10乙巳，赵廷隐、李肇自剑州引还，〔引还成都。〕留兵五千戍利州。丙午，董璋亦还东川，留兵三千戍果、阆。〔果、阆，二州名。〕
11丁巳，李仁罕陷忠州。
12吴徐知诰欲以中书侍郎、内枢使宋齐丘为相，〔内枢使即内枢密使之职。〕齐丘自以资望素浅，欲以退让为高，谒归洪州葬父，〔宋齐丘本洪州进士。〕因入九华山，〔九华山在池州青阳县界，本名九子山，李白以其峰如莲花，改为九华。〕止于应天寺，启求隐居；吴主下诏征之，知诰亦以书招之，皆不至。知诰遣其子景通自入山敦谕，齐丘始还朝，〔究观宋齐丘晚年之心迹，则始焉之所为者皆伪也。朝，直遥翻。〕除右仆射致仕，更命应天寺曰征贤寺。〔更，工衡翻。〕
  </div>
  <div class="pagination">
   <a href="资治通鉴注_page311.html">
    上一页
   </a>
   <span>
    ...
   </span>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <a href="资治通鉴注_page311.html">
    311
   </a>
   <span class="current-page">
    312
   </span>
   <a href="资治通鉴注_page313.html">
    313
   </a>
   <a href="资治通鉴注_page314.html">
    314
   </a>
   <a href="资治通鉴注_page315.html">
    315
   </a>
   <a href="资治通鉴注_page316.html">
    316
   </a>
   <a href="资治通鉴注_page317.html">
    317
   </a>
   <span>
    ...
   </span>
   <a href="资治通鉴注_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
