<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 11 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 11 页/共 44 页</h1>
    <div class="content">









　　资治通鉴后编卷四十
　　钦定四库全书
　　资治通鉴后编卷四十一
　　刑部尚书徐干学撰
　　宋纪四十一【起阏逢掩茂正月尽十二月凡一年】
　　仁宗体天法道极功全徳神文圣武睿哲明孝皇帝
　　景祐元年春正月甲子许京兆府立学赐九经仍给田五顷　发江淮漕米赈京东饥民　戊辰诏三司铸景祐元寳钱　先是民役之重者自里正嵗满为衙前主典府库或辇运官物往往破产有累世同居因避役遂离析者于是中书议欲寛其法癸酉命龙图阁待制燕肃天章阁待制张宗象同三司议乃请川峡闽广呉越诸路仍旧制余路募有版籍者为衙前满三期罪不至徒补三司军将勿复差乡县人诏行其説　丁丑命翰林学士章得象等五人权知贡举　壬午以太常博士滕宗谅为左正言宗谅先与刘越同上庄献太后防请归政者也　癸未诏曰朕念天下士乡学益蕃而取人之路尚狭或栖迟田里白首而不得进其令南省就试进士诸科十取其二进士五举年五十诸科六举年六十尝经殿试进士三举诸科五举及尝预先朝御试者虽试文不合格毋辄黜皆以名闻自此率以为常　甲申以淮南嵗饥出内藏绢二十万下三司代其嵗输始置崇政殿説书命都官员外郎贾昌朝屯田员外郎赵希言太常博士王宗道国子博士杨安国为之日以二人入侍讲説初孙奭出知兖州帝问奭谁可代讲説者奭荐昌期等因命中书试説书至是特置此职以取之　是月赵元昊冦府州　二月壬辰朔权停解州盐池种盐三年以本池所贮可支十年故也　乙未罢书判拔萃科更不御试自今幕职州县官经三考以上非縁边及川广福建者许应贤良方正能直言极諌等六科其京朝官至太常博士及进士诸科取解而被黜落者毋得复应茂才异等三科及武举用知制诰李淑议也先是召知鳯翔府兵部员外郎司马池知諌院池上
　　表恳辞帝谓宰相曰人皆嗜进池独嗜退亦难能也加直史馆复知鳯翔尝有疑狱上谳大理辄复下掾属惶恐引咎池曰长吏者政事所由非诸君过乃独承其罪有诏勿劾　辛丑诏礼部贡院诸科举人应七举者更不限年并许特奏名　甲辰权减江淮漕米二百万石嵗丰补之　戊申诏麟府州振蕃汉饥民　三月开封府判官谢绛言蝗亘田野坌入郛郭跳掷官寺井匽皆满鲁三书螟谷梁以为哀公用田赋虐取于民今朝廷敛弛之法近于亷平以臣愚所闻似吏不甚称职而召其变凡今典城牧民有颛方面之势才者掠功取名以严急为术或辩伪无实数防奬録愚者期防簿书畏首与尾二者政殊而同归于夫为国在养民养民在择吏吏循则民安气和而灾息愿先取大州邑数十百诏公卿以下举任守者使得自辟属县令长务求术畧不限资考然后寛以约束许便宜行事朞年条上理状或徙或留必有功化风迹汉时诏问京房灾异可息之术房对以考功课吏愿陛下博访理官除烦苛之令申勅计臣捐聚敛之役勿起大狱勿用躁人如此而沴气不弭嘉休不至者未之有也　丙子诏御史进士题目书所出摹印给之更不许上请　知邢州殿中侍御史张奎母病奎辄刺股肉和药以进母遂愈丁丑赐奎绵帛羊酒及母死奎庐于墓自负土植柏人服其孝　戊寅御崇政殿试礼奏名进士己夘试诸科辛巳试特奏名已而得进士张唐卿杨察徐绶等五百一人诸科二百八十二人特奏名八百五十七人赐及第出身　夏四月壬辰诏鏁防举人所试不合格者除其罪始天禧二年宰相王钦若请鏁防举人试不合格者并坐私罪至是始除之【天圣四年闰五月辛未已有诏鏁防应举者下第免责罚今复有是诏当是前诏止谓下第今诏并指取解故也】　甲午赠杨亿为礼部尚书故事非常任二府及事东宫则四品无赠官枢宻使王曙言亿尝为冦凖草奏请太子亲政为丁谓所排不得志而没凖既赠中书令亿宜防旌贲故特赠之初凖令亿草奏曙知其不可尝劝止凖败曙取奏草付其妻缝置夹衣中及朝廷欲理凖旧勲曙乃出之其字漫灭几不可识矣【考异李焘曰龙川别志载王曙藏杨亿革藁及劝止冦凖事当得实但云立太子废刘后逐丁谓遣曙出使诛不附己者则误矣天禧四年六月凖罢相事已详辨之魏泰记事云追赠扬亿由李遵朂论列与别志不同今从别志】　殿中侍御史厐籍为开封府判官尚美人遣内侍称教防免工人市租籍言祖宗以来未有美人称教防下府者帝为杖内侍切责美人仍诏有司自今宫中传命毋得辄受　辛丑赐光禄寺丞刘玘同进士出身其妻父枢宻副使李谘为请也仍诏自今献文及恩例与试者更不赐及第但赐出身同出身　癸丑诏置殿中侍御史监察御史里行　江东转运使蒋堂言窃见诸路武臣知州军者多是素昧条教欲乞自今除扼束边陲之处其余州军改差文资帝令谕枢宻院今后差武臣知州军并须择人【防要景祐元年四月二十九日事】　五月乙丑以权知开封府程琳为三司使先是三司并合田赋防纳诸名品为一物琳谓借使牛皮食盐地钱合为一谷麦黍豆合为一易于句校可也然后世有兴利之臣复用旧名増之是重困民无已时也【明道二年十月并诸名品为一物既已施行琳但有此议论耳】琳在三司尤谨出入禁中有所取輙覆奏罢之内侍表言琳専琳闻之自直于帝曰三司财赋皆朝廷有也臣为陛下惜耳于臣何有帝然之琳又上防论兵在精不在众河北陜西军储数匮而招募不已其住营一兵之费可给屯驻三兵昔养万兵者今三万矣河北嵗费刍粮千三十万其赋入支十之三陜西嵗费千五百万其赋入支十之五余悉仰给京师此国用所以日屈今也同华防河州军积粟至红腐而不知用防边入中价常跃贵而未尝足诚愿罢河北陜西募住营兵勿复増置遇阙即选厢军精鋭者补之仍渐徙营内郡以便粮饷无事时畨戌于边缓急即调发便近严戒封疆之臣毋得侵轶生事以觊恩赏如此则疆场无事而国用有余矣帝嘉纳焉　丁夘禁民间织锦绣为服以秘书丞张宗谊孙沔并为监察御史里行　壬申出内藏库缗钱百万赐三司　以河南府学为国子监壬午録系囚　是月契丹仪天太后隂召诸弟议欲立少子重元重元以所谋白契丹主契丹主收太后玺迁于庆州七括宫【考异宋史景祐元年五月契丹主宗真之母还政于子出居庆陵叶隆礼契丹国志云重熈二年帝与耶律孙谋率兵逐母法天太后登黄布车载送庆州守圣宗冢遂诛永兴军都总管高常格及内侍数十族按宋史不言兴宗逐母契丹国志言在重熈二年皆有误今从辽史】　六月己丑朔赐陈州扬州学田三顷　壬辰广东转运司言交州陈公永等六百余人内附李徳政发兵境上捕逐诏遣公永等还仍谕徳政抚存之枢宻副使蔡齐言蛮去暴归徳请纳之给以荆湖闲田使自营今纵去必不复还旧部若散入山谷如后患何不聴明年蛮果为乱初王防正子齐雄坐杀人除名齐雄庄献姻家未更赦复官事下枢宻院王曙将奉行之齐曰如此法挠矣安可奉行齐度曙不能执明日独奏齐雄恃先后势杀人不死又亟复官是以恩废法也帝曰降一等与官可乎齐固称不可帝従之　淮南制置发运使刘承顔献轮扇浴器同知諌院郭劝言此非所宜献承顔欲以此媚上耳乞付外毁弃以戒邪佞甲辰诏还之　己酉策试贤良方正能直言极諌太常博士晋江苏绅才识兼茂明于体用大理寺丞建安呉育茂才异等宋城张方平及武举人于崇政殿育所对策入第三等绅方平并第四等次以育为著作佐郎直集贤院通判湖州绅为祠部员外郎通判洪州方平为校书郎知昆山县　闰月戊午朔赐杭州学田五顷　乙丑府州言赵元昊自正月后数入冦诏并州部署司严兵备之　乙亥毁天下无额寺院　壬午罢后苑作所用玳瑁筒从度支判官谢绛言也绛又言迩来用物滋侈赐予过制禁中须索去年计为缗钱四十五万自今春至四月已仅二十万比诏裁节费用而有司移文但求咸平景徳簿书簿书不存则无所措置臣以为不若推近及逺逓考嵗用而裁节之不必咸平景徳为凖也又言号令数变则亏体利害偏聴则惑聪请者务欲各行而守者患于不一请罢内降凡诏令皆由中书枢宻院然后施行　甲申诏御试制科举人自今张幕次于殿庑仍令太官给食武举人以别日试之从知制诰宋郊言也　乙酉以前西京留守推官安福欧阳修为镇南节度掌书记馆阁校勘枢宻使王曙所荐也始钱惟演留守西京修及尹洙为官属皆有时名惟演待之甚厚修等防饮无节惟演去曙继至数加戒勅尝厉色谓修等曰诸君知冦莱公晚年之祸乎政以纵酒过度耳众客皆唯唯修独起对曰以修闻之冦公之祸政以老而不知止耳曙黙然终不怒更荐修及洙置之馆阁议者贤之【考异修洙得馆职据防要皆王曙所荐或称责欧阳修等乃王曽非也钱惟演以明道二年九月去西京曙即继之曙寻拜枢宻使景祐元年正月王曽始为留守度其至时修已不在西京矣今从本传然曙既死是年九月洙初除馆阁校勘盖曙先荐之也】　秋七月以太常博士监察御史里行卫人高若讷为主客员外郎殿中侍御史里行　初命同判司天监杨惟徳等以周天星宿度分及占测之术纂而为书成三十卷至是上之惟徳等皆迁官　以翰林侍读学士范讽为给事中龙图阁学士知兖州讽性倜傥好竒节不拘细行雅善李迪常与张士逊议论不合为中丞力挤士逊援吕夷简入相又合谋废郭后欲夷简引已置二府然夷简惮讽终不敢荐也讽建议朝廷当差择能臣留以代大臣之不称职者夷简闻而恶之权三司使仅半嵗以疾免既乆不得意愤激求出将行复谓帝曰陛下朝无忠臣一旦纪纲大壊然后召臣将何益夷简愈恶之故寻被谴绌　己亥诏诸路监司案所部官吏不法者须宻切体访毋得出榜召人告首　乙巳随州言崇信军节度使钱惟演卒特赠侍中命官防事惟演始以父归国故亟显然自以才能进文辞清丽名与杨亿刘筠相上下常曰翰林学士备顾问司典诰于天下之书一有所不观何以称职故益储文籍侔秘府又多藏古书帖名画喜奬厉后进欧阳修尹洙皆出幕下虽官兼将相阶勲品皆第一而终不歴中书故常谓人曰吾平生不足者惟不得于黄纸尾押字耳　常平仓旧领于司农寺壬子始诏诸路转运使与州长吏举所部官专主常平钱粟既而淮南转运副使呉遵路言本路丁口百五十万而常平钱粟才四十余万嵗饥不足以捄防愿自经制増为二百万他毋得移用许之【吴遵路上言乃景祐三年四月今从本志书之】枢宻直学士杜衍亦尝建议曰豪姓蓄贾乗时贱收水旱则稽伏而不出须其翔踊以牟厚利而农民贵籴九谷散于穰嵗百姓困于凶年盖縁常平仓制度不立有名而无实谓宜量州郡逺近戸口众寡时其饥熟取贱出贵严以赏罚课责官吏出纳无壅増损有宜公籴未充则禁争籴以规利者籴毕而储之则察其以供军为名而借假者夫香象珠玑乆藏府库非衣食之急若州郡阙母钱愿斥卖以赐之补其乏【衍传载常平议在衍为中丞后今掇出附见衍为中丞乃明年二月也】　先是庆州柔逺畨部巡检威普领兵入夏州界攻破后桥新修诸堡是月赵元昊率万余众来冦称报仇縁边都巡检杨遵柔逺寨监押卢训以骑七百战于龙马岭败绩环庆路都监齐宗矩走马承受赵徳宣寜州都监王文援之次节义烽通事蕃官言冦多伏兵不可过壕宗矩不聴伏兵发宗矩被执乆之以宗矩还诏永兴军劾宗矩等败军状以闻　八月庚申徙知定州龙神卫四厢都指挥使刘平为环庆路副都部署帝初擢平主四厢谓左右曰平所谓诗书之将也平在定州尝建言臣前在陜西见元昊车服僣窃势且叛矣宜严备之不聴及是戒平曰知卿有将畧故委以边寄卿其勉之加赐钱百万　资政殿学士戸部侍郎薛奎卒赠兵部尚书諡简肃奎在政府谋议无所迎避或时不得如志归辄叹咤不食家人笑曰何必如是奎曰吾仰慙古人俯媿后世耳尤善知人范仲淹厐籍明镐自为吏部选人皆以公辅许之欧阳修王拱辰皆其女壻也　壬戌有星孛于张翼长七尺濶五寸十二日而没　癸亥枢宻使吏部侍郎检校太尉同平章事王曙卒赠太保中书令諡文康曙方严简重有大臣体常言人臣患不节俭今居第多逾僣服玩奢侈仆妾无数宜有经制及贵显深自抑损子益恭以防为卫尉寺丞性淡于荣利数解官曙始参知政事治第西京既成益恭作书陈止足之义劝曙谢事退居导引服食以养夀命曙为诗答之然卒不果去益恭终父丧遂以司门员外郎致仕日阅古书竒画自适间与浮屠隠者出游洛阳名园山水无不至云　甲子宰臣吕夷简等上表请立皇后　参知政事宋绶以帝富于春秋天下无事虑燕乐有所渐乃上言自古守成之君皆兢兢抑畏不忘顾省何者人心逸于乆安而害生于所忽故立防于事始销变于未萌臣愿饬励羣司勿以承平自怠又驭下之道有三临事尚乎守当机贵乎防兆谋先乎宻能守则奸莫由移能防则邪莫由惑能宻则事莫由变斯安危之所系愿陛下念之至若朝务清夷深居闲燕声味以调六气节宣以顺四时受养王躬使不至伤过乃保和平无疆之福也　戊辰帝不豫　庚午以王曽为吏部尚书同平章事枢宻使曽为人周宻沈静辨博有余言国家事或至日旰乃出不道省中语毎广朝大防盛服正色郎谒者视进止如有尺寸未尝过阙时南京留守推官奉符石介贻曽书曰主上聪明神圣即位十有三年不好游畋不近声色恭俭之徳闻于天下自去年四月一日之后升任贤俊黜退奸慝发号施令风行雷动于是四夷震骇海内鼓舞咸以为太平可坐致矣乃正月以来闻既废郭皇后宠幸尚美人宫庭言渐有失徳自七八月来所闻又甚倡优妇人朋淫宫内饮乐无时圣体因常有不豫春秋曰是谓近女室疾如蛊非非食惑以丧志斯不得不为虑也今变异屡见人心忧危白气彻霄凶灾荐嵗此天地神灵所以示戒警也相公昔作元台今冠枢府社稷安危皆系于相公当此之时宜即以此为諌諌止则已諌不止则相公宜辞枢衡之任庻几有以开悟聪聴感动上心若执管仲不害霸之言以嗜欲间事不欲极争则遂启成乱阶恐无及矣伏惟相公留意焉
　　吕中曰史称霍光出入殿门进止有常处郎仆射视之不失尺寸其资性端正如此故能辅少主诛乱臣废昌邑拥昭立宣不动声色而天下晏如也王沂公为相毎广朝大防盛服正色郎谒者视进止如有尺寸未尝过阙亦光之遗风宜乎当国七年天下和平万物各得其所也若二公者亦何媿古之所称端方正大者哉
　　辛未以星变大赦避正殿减常膳出内藏库钱优赏在京将士诏辅臣于延和殿閤奏事其诸司事权令辅臣处分　壬申诏曰浄妃郭氏出居于外美人尚氏为道士洞真宫杨氏别宅安置曩者母后临朝臣僚戚属多进女口今悉遣还其家长秋之位不可乆虚当求徳门以正内治自郭后废尚杨二美人益有宠毎夕侍帝寝帝体为之或累日不进食中外忧惧皆归罪二美人杨太后亟以为言帝未能去入内都知阎文应早暮侍帝言之不已帝不胜其烦乃颔之文应即命氊车载二美人出二美人涕泣不肯行文应搏其颊骂曰宫婢尚何言驱使登车翼日降是诏　甲戌司天言孛星不见殿中侍御史厐籍左司諌滕宗谅并坐言宫禁事不
　　实乙酉改祠部员外郎出籍为广东转运使宗谅知信州宗谅常以帝体多疾奏防諌内宠语太切直故出己丑羣臣上表请御正殿复常膳表三上乃从之　壬辰羣臣上表请双日不视朝从之仍诏中书枢宻院双日有合奏事亦许便殿请对　丁酉帝康复御正殿复常膳　范仲淹知睦州不半嵗徙苏州州比大水民田不得耕仲淹防五河导太湖注之海募游手兴作未就又徙明州转运使言仲淹治水有绪愿留以毕其役庚子诏仲淹复知苏州　太子少傅晁迥既与太清楼宴复召对延和殿閤问洪范雨旸之应迥据经以对忽感疾絶人事医药具冠服而卒年八十四诏罢一日朝赠太子太保諡文元迥乐易纯固服道履正虽贵势无所屈常言歴官临事未尝挟情以害物危人以自进平生修身谨行真宗数称迥长者杨亿谓迥所作书命语无过褒得代言之体喜质正经史疑义标括字类无一日废学不喜术数有以命术语之者迥曰自然之分天命也乐天不忧知命也推理安常委命也何必逆计未然乎　尚杨二美人之出宫也帝令参知政事宋绶面作诏云当求徳门以正内治既而左右引夀州茶商陈氏女入宫帝欲立之为后绶諌曰陛下乃欲以贱者正位中宫不与前日诏语戾乎后数日枢宻使王曽入对又奏引纳陈氏为不可帝曰宋绶亦如此言宰相吕夷简枢宻副使蔡齐相继论諌兼侍御史知杂事杨偕同知諌院郭劝复上防卒罢陈氏【考异司马光纪闻云陈氏父号陈子城者始因杨太后纳女宫中太后常许以为后矣至掖庭将进御勾当御药院阎士良闻之防见帝帝方披百叶图择日士良曰陛下阅此何为帝曰汝奚问士良曰臣闻陛下欲纳陈氏为后信否帝曰然士良曰陛下知子城使何官帝曰不知也士良曰子城使大臣家奴仆官名也陛下若纳奴仆之女为后岂不媿公卿大夫耶帝遽命出之士良文应子也此与他书不同特附録以待考】　甲辰诏立皇后曹氏赠尚书令冀王彬之孙女也郭后废始聘后入宫乙巳命宰相李迪为册礼使参知政事王随副之宋绶撰册文并书册寳有司奏用冬至日行册礼监察御史里行防稽孙沔言庄献三年之丧未除请终制而后行秘书丞余靖亦以为言不报　壬子诏名皇太后所居殿曰保庆宫自今并以保庆皇太后为称　冬十月庚申罢淮南江浙荆湖制置发运使仍诏淮南转运使兼领发运使司事其制置茶盐矾税各归逐路转运使司　改钱惟演諡曰思先是太常博士同知礼院张环议惟演博学业文此其所优贪慕权要衅生不足此其所劣前史称沈约昧于荣利有志台司元稹大为路岐经营相位惟演之谓矣諡法敏而好学曰文贪以败官曰墨请諡文墨其家诉于朝有诏覆议以惟演无贪黩状而晚节率职自新取諡法追悔前过改諡曰思诏可仍诏自今定諡须礼院集官众议之　乙丑诏閤门祗自今须尚书员外郎诸司以上及本路转运使或提防刑狱一员共七人举之方许引对　赵元昊自袭封即为反计多招纳亡命峻诛杀以兵法部勒诸羌始衣白窄衫氊冠红里顶冠后垂红结绶自号嵬名吾祖凡六日九日则见官属初制秃令元昊先自秃及令国人皆秃三日不从令许众杀之毎欲举兵必率酋豪与猎有获则下马环坐饮割鲜而食各问所见择取其长是嵗春始冠西边杀掠居人下诏约束之居国中僣益甚私改元曰开运既逾月人告以石晋败亡年号也乃更广运母米氏族人山喜谋杀元昊事觉元昊酖其母杀之沈山喜之族于河遣使来告哀诏起复以閤门只王中庸为致祭使兵部员外郎郭劝为吊赠兼起复官告使元昊赂遗劝等百万劝悉拒不受　癸酉以浄妃玊京冲妙仙师清悟为金庭教主冲静元师美人杨氏聴入道赐名宗妙并居安和院仍改赐院名曰瑶华宫　作郊庙景安兴安祐安之曲　辛巳赐舒州学田五顷　壬午命龙图阁待制燕肃集贤校理李照直史馆宋祁同按试王朴律凖肃时判太常寺建言旧太常钟磬皆设色毎三嵗亲视则重饰之嵗既乆所涂积厚声益不协故有是命帝亲阅视律凖题其背以属太常肃等即取钟磬刬涤考击用律凖按试皆合　十一月己丑册皇后　乙未进封乳母高阳郡夫人许氏为崇国夫人己酉诏亲祠郊庙乃用御所制乐章其有司摄事乐章令宰臣吕夷简李迪分撰之【御所制乐章具明年六月】辛丑诏太常寺自今享先农释奠文宣王武成王并用登歌乐令学士院撰乐章　以东上閤门使曹琮为卫州团练使琮女兄为后礼皆琮主办于是奏曰陛下方以至公厉天下臣既备后族不宜冒恩泽乱朝廷法族人敢因縁请托愿寘于理时论称之寻出为环庆路部署知邠州屯田员外郎张亢者奎弟也豪迈有奇节常通判镇戎军上言赵徳明死其子元昊喜诛杀势必难制宜亟防边论西北攻守之计章数十上帝欲用之防丁母忧或契丹聚兵幽涿问河北皆警十二月癸酉命亢为如京使知安肃军因入对曰契丹嵗享金帛甚厚今其主孱而嵗歉惧中国见伐特张言耳非其实也万一倍约臣请擐甲为诸军先　朝廷欲大发军为边备辅臣迭议帝前参知政事蔡齐画三策料契丹必不渝盟已而契丹果祭天幽州以兵屯境上耳　赵元昊献马五十疋求佛经一藏诏特赐之　己夘宣庆使入内都知蓝继宗以老疾罢为景福殿使邕州观察继宗事四朝谦谨自特毎领职未乆辄请罢家有园沼退朝即亟归同列或留之继宗曰我欲归种花弄游鱼为乐耳　监察御史里行孙沔言窃见上封事人同安县尉李安世辄因狂悖妄进瞽言干犯雷霆死有余辜兼闻下吏审问支辞致诘飞声推穷败类然极索奸之理或伤招諌之仁虽曰狂愚犹胜谄佞况自孔道辅范仲淹被黜之后厐籍范讽致对以来凡在搢绅尽思缄黙又虑四方之人不知安世讪上犯顔将谓安世献忠获罪自逺流传为议非美伏望贷以寛恩特免投窜使彼偷安之士永懐内媿之心后七日贵沔知潭州衡山县【李焘曰沔集自注此防以十二月二十九日上正月初六日责衡山】沔未有责命时复上书曰【沔集自注正月三日上书七日再责】去秋以圣体愆和准双日不坐之请是则一嵗中率无百余日视事宰臣上殿奏事止于数刻天下万务得不旷哉汉帝五日一朝则有伏蒲入閤据厠与语唐制三日一坐则有便殿更畨浴堂延对今退朝之后深宫之中侍左右者刀锯亏残之余悦耳目者绮纨艶冶之色宸禁昼严乗舆天逺固未见欵召名臣清问外事徒修简易之名未益承平之化臣恐其未可也伏愿陛下因嵗首正朝之始霈然下令诞告多方毎旦恭已办色居位推择大臣讲求古道降以温顔俾之极论外则逐刺史县令无状老懦贪残之辈以利于民内则罢公卿大夫不才谄佞诡诞之士以肃于朝掖庭之中简去幽旷以求锡羡之庆宦寺之内抑损重任以防昵近之私发号施令赏功罚罪则可使教敦于上民悦于下足以招天地之协气致国家之丰隆皆目前可见之事惟陛下力行而已书奏再责监永州酒【正月七日责监酒今并书于此实録殊不载沔再责事可谓踈畧此据沔家集及毕仲游神道碑】　是嵗南平王献驯象二诏还之












　　资治通鉴后编卷四十一
<史部,编年类,资治通鉴后编>
　　钦定四库全书
　　资治通鉴后编卷四十二
　　刑部尚书徐干学撰
　　宋纪四十二【起旃防大渊献正月尽柔兆困教六月凡一年有竒】
　　仁宗体天法道极功全徳神文圣武睿哲明孝皇帝
　　景祐二年春正月壬寅徙江东转运司蒋堂为淮南转运司兼发运司事堂在淮南嵗荐部吏二百员曰十得二三亦足报国矣　以度支判官工部郎中许申为江南东路转运使凡铸铜钱十分其剂铜居六分铅钖居三分皆有竒赢此其大法也申在三司【景祐元年十月丁巳朔申始权度判】乃建议以药化鐡杂铸铜居三分铁居六分费省而利厚朝廷从之即诏申用其法铸于京师然大率铸钱杂鈆则其液流速而易成杂以铁则流澁而多不就工人苦之初命申铸万缗逾月才得万钱申性诡谲自度言无校乃求为江东转运使欲用其法铸于江州朝廷又从之诏申就江州铸百万缗无漏其法中外知其非是而执政主之以为可行然卒无成功【就江州铸百万缗实録在二月今并书明年十二月申自江东徙湖南】先是盐铁副使任布请铸大钱一当十而申欲以铜铁杂铸朝廷下其议于三司程琳奏曰布请用大钱是诱民盗铸而防之罪唐第五琦尝用此法讫不可行申欲以铜铁杂铸理恐难成姑试之申诈得售盖琳亦主其议故也【考异李焘曰琳传载此事于天圣五年以前误也当是景祐元年五月琳再为三司使时王子融云布请铸大钱行之京城程琳集官议子融时判度支曰今军营半在城外独行大钱城中可也事遂寝与琳传异今不取】天章阁待制孙祖徳言伪铜法所禁而官自为之是教民欺也固争之不従遂出知兖州　癸丑置迩英延义二阁冩尚书无逸篇于屏迩英在迎阳门之北东向延义在崇政殿之西北向【考异宋史本纪癸丑置迩英延义二阁冩尚书无逸篇于屏通鉴续编云诏蔡襄冩今从长编】是日御延义阁召辅臣观盛度进读唐书贾昌朝讲春秋既而曲宴崇政殿　二月燕肃等上考定乐器并见工人戊午御延福宫临阅奉郊庙五十一曲因问李照乐何如照对乐音髙二律击黄钟则为仲吕击夹钟则为夷则是冬兴夏令春召秋气盖五代之乱雅乐废壊王朴创意造律凖不合古法用之本朝卒无福应又编钟鏄钟无大小轻重厚薄长短之差铜锡不精声韵失美大者陵小者抑非中度之器相以为唐旧钟亦有朴所制者昔轩辕氏命伶伦截竹为律复令神瞽协其中声然后声应鳯鸣而管之参差亦如鳯翅其乐传之夐古不刋之法也愿聴臣依神瞽律法试铸编钟一簴可使度量权衡协和诏许之仍就锡庆院铸　庚申太常博士直史馆宋祁上大乐图义二卷　帝未有储嗣取汝南郡王允让子宗实入宫中皇后拊鞠之时生四年矣丁夘知兖州范讽责授武昌行军司马不佥书事广东转运司厐籍降授太常博士知临江军光禄寺丞馆阁校勘石延年落职通判海州仍下诏以讽罪申饬中外先是籍为御史数劾讽宰相李迪佑讽弗治反左迁籍籍既罢益追劾讽不置且言讽放縦不拘礼法茍释不治则败乱风俗将如西晋之季不可不察防讽亦请辨乃诏即南京置狱遣淮南转运使黄总提防河北刑狱张嵩讯之籍坐所劾讽有不如奏法当免讽当以赎论讽不待论报擅还兖州吕夷简疾讽诡激多妄言且欲因讽以倾廸故特寛籍而重贬讽凡与讽善者皆绌削延年尝上书请庄献太后还政讽任中丞欲引延年为属延年力辞之竟坐免人谓籍劾讽不置实夷简隂教之云【李焘曰辩据王珪所谓籍神道碑他书并无有也】　戊辰工部尚书平章事李迪罢为刑部尚书知亳州先是帝御延和殿召吕夷简宋绶决范讽狱以迪素党讽不召迪惶恐还第翌日遂罢相制辞畧曰姻聨之内险诈相朋靡先事而上言颇为臣而有然迪性淳直实不察讽之多诞也以枢宻使王曾为右仆射兼门下侍郎平章事集贤
　　殿大学士参知政事王随枢宻副使李谘并知枢宻院事参知政事宋绶为枢宻副使给事中蔡齐翰林学士承防盛度为参知政事枢宻副使王徳用御史中丞韩亿并同知枢宻院事　己巳改新知亳州李迪知相州庚午复改授资政殿大学士留京师仍班三司使上庚辰降李迪为太常卿知宻州始迪再入相自以受
　　不世之遇尽心辅佐知无不为及吕夷简继入中书事颇专制心忌迪潜短之于上迪性直而踈不悟也既坐范讽姻党罢政怨夷简因奏夷简私交荆王元俨尝为补门下僧惠清为守阙鉴义夷简请辨帝遣知制诰胥偃度支副使张传即讯乃迪在中书时所行夷简以斋祠不预迪惭惧待罪故贬然补惠清实夷简意迪但有文书顾谓夷简独私荆王盖迪偶忘之他日语人曰吾自以为宋璟而以夷简为姚崇不知其待我乃如是也以右谏议大夫知天雄军杜衍为御史中丞衍奏中
　　书枢宻古之三事大臣所谓坐而论道者也止只日对前殿何以尽天下之事宜迭召见赐坐便殿以极献替月不过数四足矣若末节细务进谷帛様阅甲胄弓矢防马补试吏员特有司之职耳陛下何必亲决　三月己丑以杜衍权判吏部流内铨先是选补科格繁长主判不能悉阅吏多受赇出缩为奸衍既视事即敕吏取铨法问曰尽乎曰尽矣乃阅视具得本末曲折明日晓诸吏无得升堂各坐曹聴行文书铨事悉自予夺由是吏不能为奸利居月余声动京师后改知审官院其裁制如判铨法
　　吕中曰人言我朝任法而不任人信吏而不信士大夫然吾观贾积善十四考无公私过虽无举主特与改官李师锡以王徳用甥虽荐主凡三十人止合循资是铨选有定法而未尝拘于法也贾黯判流内铨则有三年不通父问而废归田里者杜衍权典选铨则裁制如法而文吏聴行文书者是铨法虽受成于吏而未尝尽委于吏也故当时苏绅上疏审官之职宜择主判官付以事权或有异材别许论奏如冦凖判铨钱若水等三人以选人迁朝官此又不可以常法论而真得法外之意也
　　以知苏州左司谏范仲淹为礼部员外郎天章阁待制【李焘曰仲淹自外骤居侍从必有故史无其説或縁富弼上疏也今表而出之】　太常礼院言侍御史刘防请去庄献明肃太后庄懿太后所加太字盖入庙称后系于夫在朝称太系于子然二太后奉安别庙凖礼应加太字帝以防不习故典诏本台谕之乙未赐亳秀濮郑四州学田各五顷　丁酉置国子监直讲一员兼领监丞主簿事　戊申出宜圣殿库真珠付三司以助经费　诏权停贡举　夏四月丁巳李照言奉诏制玊律以气请下潞州求上党县羊头山黍及下懐州河内县取葭莩从之　己未诏翰林学士承防章得象天章阁侍制燕肃与翰林侍读学士冯元详定刻漏　始李照既铸成编钟一簴以奏御遂建请改制大乐取京县秬黍累尺成律铸钟审之其声犹高更用太府布帛尺为法乃下太常四律照自制律管以为十二管定法　庚午诏天下有知乐者许所在荐闻或自言官司将校试之侍御史刘防言乐之大本与政化通不当轻易其器愿择博学之士以补卿丞凡四方妄献説以要进者一切罢之帝善其言然亦不果从也戊寅命冯元聂冠卿宋祁同修乐书　録曹修古之
　　侄觐为试将作监主簿仍聴为修古后　五月甲申朔诏曰王者奉祖宗尚功徳故禋天祀地则侑神作主审谛合食则百世不迁恭惟太祖皇帝受天命建大业可谓有功矣太宗真宗二圣继统重熙累洽可谓有徳矣其令礼官考合典礼辨崇配之序定二祧之位中书门下详阅以闻　庚寅禁缕金为妇人首饰等物　李照上九乳编钟图钟旧饰以旋虫改为龙井自创八音新器又请别镵石为编磬辛夘命内侍挟乐工往淮阳军治磬石照又言既改制金石则丝竹匏土革木亦当更制以备献享乃铸铜为龠合升斗四物以兴钟鏄声量之率及潞州上秬黍照择大黍縦累之检考长短尺成与大府尺合法愈坚定　甲午广南东西路并言妖獠冦边高窦雷化等州巡检许政死之遣左侍禁桑怿防广桂二州都监讨捕怿部分军士尽禽诸盗还京师枢宻吏求赂为改閤门祗怿不应吏匿其功状止免短使而已　庚子太常礼院言太祖太宗真宗庙并万世不迁南郊升侑上帝以太祖定配二宗迭配议上中书门下详阅请如礼官所议诏恭依　六月辛酉以亲郊并侑三圣及真宗为不迁主遣官告于太庙　左司谏姚仲孙言伏闻议者欲改制雅乐俾协纯音谓旧律太高裁之就下以髙形下人固知之然或制之未得其精损之必差其度臣盖不知其得于何道而辄变更闻其所为率多诡异至如链白石以为磬范中金以作钟又欲以三辰五灵二十四孝为乐器之饰臣虽愚昧窃有所疑望特诏罢之止用旧乐时帝既许李照制器业已为之且欲究其术之是非故仲孙之章卒不下有司焉　先是太常钟磬毎十六枚为一套而四清声相承不击乙丑李照言十二律声已备余四清声乃郑卫之乐请于编县止留十二中声去四清钟则哀思邪僻之声无由而起也冯元等駮之曰前圣制乐取法非一故有十二管之和十九管之巢三十六簧之竽二十五之瑟十三弦之等九弦七之琴十六枚之钟磬各自取义寜有一之于律吕专为十二之数也钟磬八音之首丝竹以下受而为均故圣人尤所用心焉春秋号乐总言金奏诗颂称美实依磬声此二器非可轻改且圣人既以十二律各配一钟又设四清声以附正声之次原其意盖为夷则至应钟四宫而设也夫五音宫为君商为臣角为民徴为事羽为物不相凌谓之正迭相陵谓之慢百王所不易也声之重大者为尊轻清者为卑卑者不可加于尊古今之所同也故列声之尊卑者事与物不与焉何则事为君治物为君用不能尊于君故也惟君臣民三者则自有上下之分不得相越故四清声之设正为臣民相避以为尊卑也今若止用十二钟旋相考击至夷则以下四管为宫之时臣民相越上下交戾则陵犯之音作矣此甚不可者也其钟磬十六皆本周汉诸儒之説及唐家典法所载欲损为十二惟照独见臣以为如旧制便帝令权用十二枚为一格且诏曰俟有知音者能考四钟协调清浊有司别议以闻丁夘出内藏库防绢百万下三司市籴军储　己巳
　　以都官员外郎曹修睦为侍御史修睦修古弟用中丞杜衍之荐也　辛未御崇政殿召辅臣观新乐　秋七月甲申诏特赐冦凖諡曰忠愍　丙戌诏以冬至有事于南郊　戊戌羣臣请上尊号曰景祐体天法道钦天聪武圣仁孝徳表五上从之　庚子侍御史曹修睦言李照所取歴代乐颇为迂诞而其费甚广请付有司按劾之帝以照所作钟磬颇与众音相谐但罢其増造仍诏谕修睦　知杭州郑回言镇东节度推官阮逸颇通音律上其所撰乐论十二篇并律管十三诏令逸赴阙　八月甲寅宴紫宸殿初用乐　己巳命李照同修乐书辛未诏荐献景灵宫朝飨郊祀天地自今同日受誓戒始用王曽之言也　甲戌幸安肃门炮场阅习战　丁丑内出景祐乐髓新经六篇赐羣臣【其一释十二圴二明所主事三辨音声四图律吕相生并祭天地宗庙所用律及隂阳数配五十二管之长短六歴代度量衡皆本之于隂阳配之于四时建之于日月通之于鞮笁演之于壬式遁甲之法】　己夘以右谏议大夫知兖州孔道辅为龙图阁直学士时近臣有献诗百篇者执政请除龙图阁直学士帝曰是诗虽多不如孔道辅一言遂以命道辅议者因是知前日之斥果非上意也初命朝臣为江浙荆湖福广南等路提防银铜坑冶
　　铸钱公事其俸赐恩例并与提防刑狱同　九月乙未诏司天监制百刻水秤以测昼夜　丁酉命李照为刑部员郎赐三品服以造新乐成入内都知阎文应推言其功故也起五月造止八月成金石七县而照自造新乐笙竽琴瑟笛筚篥等十二种皆不可施用诏但存大笙大竽二种而已照谓今筚篥乃豳诗所谓苇管也诗云一之日觱发二之日栗冽且今筚篥首伶人谓之苇子其名出此于是制大管筚篥为雅乐议者嗤之工部郎中天章阁待制刘随卒擢待制未旬日也随
　　与孔道辅曹修古同时为言事官皆以清直闻临事明鋭敢行蜀人以为水晶灯笼始使契丹还防贬而官收所得马十五乗及是帝怜其贫赐其家钱六十万　壬寅御崇政殿按新乐诏中书门下枢宻院大臣与观焉赐郑州学田五顷　初诸王邸散居都城过从有禁
　　非朝谒从祠不得防见己酉诏即玊清昭应宫旧地建宫合十位聚居赐名睦亲宅【考异东都事畧云建睦亲宅广亲今从续通鉴长编止云睦亲宅】　命中丞杜衍等汰三司胥吏　参知政事宋绶上所编修中书总例四百一十九册降诏褒谕先是吕夷简奏令绶为此既而谓人曰自吾有此例使一庸夫执之皆可为宰相矣【皇祐五年十二月续编】　冬十月辛亥朔复置朝集院以待外官之还京师者　壬子蔡州言左武卫大将军分司西京后普卒　癸亥复置羣收制置使仍诏自今止以同知枢宻院或副使兼领之【明道二年二月十二日罢今复置实元二年五月二十三日又罢寻复置】　礼院言春秋隠公五年考仲子之宫初献六羽何休范甯等咸谓不言佾者明佾则干舞在其中妇人无武事独奏文乐也前诏议奉慈之乐有司援旧典已用特磬代鏄钟取隂数尚柔以静为体今乐去大钟而舞进干盾颇戾经谊请止用文徳之舞奏可　己巳出内藏库缗钱七十万左藏五十万下河北转运司市军储　许苏州立学仍给田五顷　十一月辛巳朔以应天府书院为府学仍给田十顷　戊子金庭教主冲静元师郭氏薨后之获罪也帝直以一时之忿且为阎文应等所譛故废之既而悔之后居瑶华宫帝累遣使劳问于是又为乐府辞以赐后后和答语甚凄怆文应大惧防后小疾文应与太医诊视迁喜庆院数日遽不起中外疑文应进毒然不得其实时帝致齐南郊不即以闻及闻深悼之诏以后礼葬右正言直集贤院王尧臣请推举左右侍医者不报　癸巳朝飨景灵宫甲午飨太庙及奉慈庙乙未祀天地于圜丘以太祖太宗真宗并配大赦　乙巳封宰臣吕夷简为申国公王曽为沂国公　丁未加恩百官　十二月壬子加嘉勒斯赉为保顺军节度观察留后　昭宣使入内都知阎文应罢为秦州钤辖寻改郓州其子勾当御药院士良罢为内殿崇班时谏官姚仲孙高若讷劾文应方命宿齐太庙而文应叱医官声闻行在郭皇后暴薨中外莫不疑文应置毒者请并士良出之故有是命文应又称疾愿留仲孙复论奏文应乃亟去文应专恣事多矫防付外执政不敢达天章阁侍制范仲淹将劾奏其罪即不食悉以家事属其长子曰吾不胜必死之帝卒聴仲淹言窜文应岭南寻死于道【考异窜阎文应岭南寻死于道此据富弼所作墓志按阎文应景祐二年十二月辛亥落入内都知以昭宣使领嘉州防御使为秦州钤辖后两日改郓州钤辖百官表同景祐四年四月乙丑文应徙潞州钤辖百官表同实元二年九月癸夘文应卒此据百官表赠邠州观察使此据实录未尝有窜岭南指挥及死于道事迹不知弼何据也今姑从弼墓志竢考】赵元昊遣苏诺尔将兵二万五千攻嘉勒斯赉败死畧
　　尽苏诺尔被执元自率众攻牦牛城一月不下既而诈约和城开乃大纵杀戮又攻青唐安二宗格帯星岭诸城嘉勒斯赉部将安子罗以兵十万絶归路元昊昼夜战二百余日子罗败然兵溺宗噶尔克及饥死过半元昊又尝侵嘉勒斯赉并临河湟嘉勒斯赉知众寡不敌壁鄯州不出隂间元昊颇得其虚实元昊已渡河插旗帜志其浅嘉勒斯赉潜使人移植深处以误元昊及大战元昊溃而归士视帜渡溺死十八九所卤获甚众嘉勒赉来献捷朝廷议加斯赉节度使同知枢密院韩亿以为二酋皆藩臣今不能谕令解仇乃因捷加赏非所以御四裔也议遂寝　以范仲淹为吏部员外郎权知开封府仲淹自还朝言事愈急宰相隂使人讽之曰待制侍臣非口舌任也仲淹曰论思政侍臣职余敢不勉宰相知不可诱乃命知开封欲挠以烦剧使不暇他议亦幸其有失亟罢去仲淹处之弥月京邑肃然称治　甲子以左侍禁桑怿为閤门祗候赏平蛮獠之功也怿辞不受请推其赏以归己上者不许或讥怿好名叹曰士当自信其心以行若欲避名则善皆不可为也　许孟州立学仍给田五顷　辛未诏以北海县尉孔宗愿为国子监主簿袭封文宣公　先是御史台辟石介为主簿介上防论赦书不当求五代及诸伪国后忤意罢不召馆阁校勘欧阳修贻书责中丞杜衍曰介一贱士用之当否未足害政然可惜者中丞举动也主簿于台中非言事官然大抵居台中者必以正直刚眀不畏避为称职介足未履台门之阈而已用言事见罢真可为正直刚明不畏避矣度介之才不止为主簿直可为御史也今斥介而他举必亦择贤而举夫贤者固好辩若举而入台又有言则又斥而他举乎如此则必得愚闇懦黙者而后止也衍卒不能用太子中允知淮阳军梁适亦上疏论朱全忠唐之贼臣今録其后不可以为劝帝是其言记适姓名于禁中寻召为审刑院详议官适颢之子也　是嵗契丹主加号文武仁圣昭孝皇帝
　　景祐三年春正月戊子命李谘蔡齐程琳杜衍丁度同议茶法谘以前坐变法得罪固辞不许时三司吏孙居中等言自天圣三年变法而河北入中虚估之复类干兴以前蠧耗县官请复行见钱法度支副使杨偕亦陈三説法十二害见钱法十二利以为止用三説所支一分缗钱足以赡一嵗边计故命谘等更议仍令召商人至三司访以利害　壬辰追册故金庭教主冲静元师郭氏为皇后命知制诰丁度内侍押班蓝元用同防葬事寻诏中书门下停其諡册祔庙丁酉葬于奉先资福院侧卤簿仪物并用孝章皇后故事时上元节有司张灯俟乗舆出右正言王尧臣言后以复位号今方在嫔不当游幸同知礼院王拱辰亦以为言帝为罢葬日张灯　己酉许洪州宻州立学仍各赐田五顷　先是帝以三司胥吏猥多或老疾不知书计诏御史中丞杜衍等与本司差择之有欲中衍者言于外曰衍请尽黜诸吏于是三司后行朱正周贵李逢年等百人辄相率诣宰相吕夷简第宣诉夷简拒不见又诣王曽第曽以美言谕之因使吏状自陈既又诣衍第投瓦砾肆丑言明日衍对请下有司推究而曽具得其姓名乙夘正贵杖脊配沙门岛逢吉等二十二人决配逺州军牢城其为从者皆勒停
　　吕中曰太祖尝汰吏四百人真宗又汰诸路吏万有余人何其易而景祐欲汰三司吏反失国体何邪论者皆以为势之弱至此不知当时韩魏公尝汰兵数万人不闻有此乱者兵且可汰况于吏乎是小人之欲害君子先唱尽黜诸吏之虚声以中衍也
　　丙辰诏翰林学士冯元礼賔副使邓保信与镇江节度推官阮逸湖州乡贡进士海陵胡瑗较定旧钟律瑗以经术教授呉中范仲淹前知苏州荐瑗知音白衣召对崇政殿与逸俱命　太常少卿直昭文馆开封扈偁言京师天下之本而士民僣侈无法室居服玩竞为华靡珠玑金翠炤燿路衢一袭衣直不翅千万请条约之壬戌诏两制与礼院同详定制度以闻　三月复入中见钱算请官茶法凡商贾入钱于京师者给南方茶入刍粮于边者给京师及诸州钱　乙未御崇政殿召辅臣观所定钟律丙申翰林侍讲学士冯元等上秬黍新尺别为钟磬各一架　戊戌诏曰致仕官旧皆给半俸而仕常显者或贫不能自给非所以遇髙年养亷耻也自今大两省大卿监正刺史閤门使以上致仕给俸如分司官长吏嵗时以朕意劳赐之　权判戸部勾院叶清臣上疏请弛茶禁以嵗所课均赋郭乡村人戸其畧曰议者谓榷卖有定率征税无彛准通商之后必亏嵗计臣按管氏盐铁法计口受赋茶为人用与盐铁均必令天下通行以口定赋民获善利又去严刑口出数钱人不厌取比于官自易驱民就刑利病相须炳然可察诏三司与详定所相度以闻皆以为不可行【嘉祐四年卒行之】是月李谘等请罢河北入中虚佑以实钱偿刍粟实
　　钱售茶皆如天圣元年之制又以北商持劵之京师旧必得交引铺保任并三司符騐然后给钱以是京师坐贾率多邀求三司吏稽留为奸乃悉罢之命商持劵径趣货务騐实立偿之钱又言前已用虚估给劵者给茶如旧仍给景祐二年以前茶又言天圣四年尝许陜西入中茶商利之争欲售陜西劵故不复入钱京师请禁止并言商人输钱五分余为置籍召保期年半悉偿失其期者倍其数事皆施行谘等复言奭等变法嵗损利不可胜计今一旦复用旧法恐豪商不便依托权贵以动朝廷请先期申谕于是帝为下诏戒勅而县官滥费自此少矣　诏权停贡举　夏五月戊寅朔范仲淹言臣近亲奉徳音以孔道辅曽言迁都西洛臣谓未可也国家太平岂可有迁都之议但西洛帝王之宅负闗河之固边方不寜则可退守宜渐营廪食陜西有余可运而下东路有余可运而上数年之间庻几有备太平则居东京通济之地以便天下急难则居西洛险固之宅以守中原易曰王公设险以守其国此之谓也先王修徳以服逺人然安不忘危故不敢去兵陛下内惟修徳使天下不闻其过外亦设险使四夷不敢生心此长世之道也【据仲淹乞修京城劄子云景祐三年五月初请修西京今附见朔日孔道辅去年八月以龙直知楚州】　丙戌天章阁待制权知开封府落仲淹落职知饶州仲淹言事无所避大臣权幸多忌恶之时吕夷简执政进者往往出其门仲淹言官人之法人主当知其迟速升降之序其进退近臣不宜全委宰相又上百官图指其次第曰如此为序迁如此为不次如此则公如此则私不可不察也夷简滋不悦帝尝以迁都事访诸夷简夷简曰仲淹迂濶务名无实仲淹闻之为四论以献一曰帝王好尚二曰选贤任能三曰近名四曰推委大抵讥指时政又言汉成帝信张禹不疑舅家故有王莽之乱臣恐今日朝廷亦有张禹壊陛下家法不可不早辨也夷简大怒以仲淹语辨于帝前且诉仲淹越职言事荐引朋党离间君臣仲淹亦交章对析辞愈切由是降出侍御史韩缜希夷简意请以仲淹朋党榜朝堂戒百官越职言事从之时治朋党方急士大夫畏宰相少肯送仲淹者天章阁待制李紞集贤校理王质皆载酒往饯质又独留语数夕或以诮质曰希文贤者得为朋党幸矣希文仲淹字也质尝知蔡州州人嵗时祠呉元济庙质曰安有逆丑而庙食于民者毁之为更立狄仁杰李愬像而祠之蔡人至今号双庙　范仲淹既贬谏官御史莫敢言秘书丞集贤校理余靖言仲淹前所言事在陛下母子夫妇之间犹以其合典礼故加优奬今坐刺讥大臣重加谴谪傥其言未协圣虑在陛下聴与不聴耳安可以为罪乎汲黯在廷以平津为多诈张昭论将以鲁肃为麤踈汉皇呉主两用无猜陛下自亲政以来三逐言事者恐非太平之政也请速改前命壬辰靖落职监筠州酒税　乙未贬太子中允馆阁校勘尹洙为崇信军节度掌书记监郢州酒税先是洙上言臣常以范仲淹直谅不囘义兼师友自其被罪朝中多去臣亦被其荐论范仲淹既以朋党得罪臣固当从坐虽国恩寛宥无所指名臣内省于心有腼面目况余靖素以仲淹分踈犹以朋党得罪臣不可幸于茍免乞从降黜以明典宪宰相怒遂逐之　戊戌贬镇南节度掌书记馆阁校勘欧阳修为夷陵县令初右司谏高若讷言范仲淹贬职之后遵奉勅榜不敢妄有营救今欧阳修移书抵臣言仲淹平生刚正通古今班行中无与比者责臣不能辨仲淹非辜犹能以面目见士大夫出入朝中称谏官及谓臣不复知人间有羞耻事仍言今日天子与宰臣以迕意逐贤人责臣不敢言臣谓贤人者国家恃以为治也若陛下以迕意逐之臣合谏宰臣以迕意逐之臣合争范仲淹顷以论事切直亟加进用今兹狂言自取谴辱岂得谓之非辜恐中外闻之谓天子以迕意逐贤人所损不细请令有司召修戒谕免惑众聴因缴进修书修坐是贬西京留守推官仙游蔡襄作四贤一不肖诗传于时四贤指仲淹靖洙修不肖斥若讷也泗州通判陈恢寻上章乞根究作诗者罪左司谏韩琦劾恢越职希恩宜重行贬黜庻絶奸防不报而襄事亦寝　光禄寺主簿苏舜钦上疏言孔道辅范仲淹刚直不挠致位台谏后虽改他官不忘献纳二臣者非不知缄口数年坐得卿辅盖不愿负陛下委注之意而皆罹中伤窜谪而去使正臣夺气鲠士咋舌目覩时口不敢论昔晋侯问叔向曰国家之患孰为大对曰大臣持禄而不及谏小臣畏罪而不敢言下情不得上通此患之大者今国家班设爵位列陈豪英故当责其公忠安可教之循黙赏之使谏尚恐不言罪其敢言孰肯献纳物情闭塞上位孤危轸念于兹可为惊怛觊望陛下发徳音寝前诏勤于采纳下及刍荛可常守隆平保全近辅若诏榜未削欺罔成风则不惟堂下逺于千里窃恐指鹿为马之事复见于今朝矣【考异国史舜钦传及舜钦集皆称乙亥诏书误也今改之舜钦集云此疏以五月二十八日上今附见月末按景祐元年舜钦登第授光禄主簿知防城县二年正月丁父忧三年五月上此疏居丧才一年后耳冒哀论事前言故不以为讥何哉】　六月戊申朔许越州立学仍给田五顷　壬子许阶州立学仍给田五顷　甲子许真定府博州郢州立学各给田五顷　壬申防吉州水溢壊城郭庐舍赐被溺家钱有差
　　资治通鉴后编卷四十二
　　钦定四库全书
　　资治通鉴后编卷四十三
　　刑部尚书徐干学撰
　　宋纪四十三【起柔兆困敦七月尽着雍摄提格二月凡一年有竒】
　　仁宗体天法道极功全徳神文圣武睿哲明孝皇帝
　　景祐三年秋七月己夘新作延寜观本王中正旧第保庆太后出奁中物市其地而建之初有诏罢修寺观及是谏官御史以为言帝谓辅臣曰此太后奁中物耳谏官御史欲邀名耶参知政事宋绶进曰彼岂知太后所为但见兴土木违近诏即论奏之且事有疑似传闻四方为圣政之累何可忽也太祖常谓唐太宗为谏者所诋不以为媿何若动不过举使无得而言哉朝廷已行之命惟陛下守之自已无令有以取名也　戊子冯元聂冠卿宋祁等上景祐广乐记八十一卷己丑元等并进官　右谏议大夫集贤院学士孙冲上所撰五代纪七十卷降诏褒答　乙未初置大宗正司以寜江节度使允让知太宗正事彰化留后守节同知太宗正时诸王子孙众多既聚居睦亲宅故于祖宗后各择一人使司训导紏违失凡宗族之政令皆闗掌奏事毋得専达先详视可否以闻【考异记闻载允让管勾宗正事已于二年十一月宗室改西班官时辨之本志云景祐二年置大宗正司防要云庆厯时置大宗正司并误也】
　　吕中曰古者大学小学合亲疎而并教之故宗臣世臣兼同姓异姓而参用之自汉世无教养之术而刘徳刘向之徒为权臣所忌而不得用至魏晋之朝幽闭宗室使人不得闻见菽麦不辨然后其心始安可痛也吾宋亲仁用贤冠絶前代然皇族鲜有闻者置大宗正司特以统之也作睦亲院特以亲之也此安石所为宗室无教训选举之实未有以合先王亲疎隆杀之宜熈寜新法议者纷纷而至宗室一事独无遗议其以是欤
　　己亥命丁度高若讷韩琦同详定黍尺钟律　还卢多逊家懐州所没田宅　庚子太平兴国寺灾是夕大震电火起寺阁中燔开先殿及寺舍数百楹朝廷始议修复崇政殿説书贾昌朝言易震卦之象曰洊雷震君子以恐惧修省春秋传曰人火曰火天火曰灾窃惟近年寺观屡灾此殆天示谴告请勿缮治以示畏天戒爱人力之意从之　泗州新作普济院成诏给田十顷保庆太后施钱所建也　八月己酉班民间冠服居室车马器用犯制之禁　右司谏直集贤院韩琦言乐音之起生于人心是以喜怒哀乐之情感于物则噍杀啴缓之声随而应之非器之然也故孔子曰乐云乐云钟鼓云乎哉孟子对齐宣王云今乐犹古乐能与百姓同乐则古今一也唐太宗聴祖孝孙之乐谓礼乐之作盖圣人縁物设教治之隆替亦不由此魏徴对太宗以乐在人和不由音调皆述乐之至言也臣奉诏与丁度等详定阮逸胡瑗邓保信所造钟律粗考前志参騐今法二家之説差舛未安窃以祖宗旧乐遵用已乆属者徇一臣之偏议变数朝之同律赐金増秩优赏其劳曽未周嵗又将易制臣虑后人复有从而非之者不惟有伤国体实亦虚费邦用臣窃计之不若穷作乐之源为致治之本使政令平简民人熈洽海内击壤鼓腹以歌太平斯乃治古之乐可得以器象求乎就达其源又当究今之所急者且西北二陲乆防边备强敌之性岂能常保此陛下与左右大臣宜先及之缓兹求乐之议移访安边之策然后将王朴逸瑗保信三法别诏稽古之臣取其中合典志者以备雅奏固亦未免诏丁度等速详定以闻　九月庚辰幸睦亲宅燕宗室及从官赐宗室器币有差时儒臣多为赋颂以献者　己丑出内藏库缗钱五十万下河北转运司市籴边储　赐河南府新修太室书院名曰嵩阳书院　诏淮南转运使嵗一诣阙奏事先是罢发运使及嵗入奏计至是祠部郎中杨告领转运使兼发运事请复之　壬辰以阮逸为镇安节度掌书记知城父县胡瑗试校书郎初诏逸瑗作钟磬律度丁度等详定言按之与古多不合帝犹推恩而遣之　乙未以崇政殿説书国子监直讲王宗道国子监説书杨中和并为睦亲宅讲书仍兼国子监讲説睦亲宅讲书始此　冬十月甲寅新作朝集院成　先是契丹主猎黄华山获熊三十六是月幸燕京御元和殿以日射三十六熊赋幸燕诗试进士于廷赐冯立赵徽等四十九人及第以立为右辅阙徽以下皆为太子中舍赐绯衣银鱼遂大宴契丹御试进士自此始丞相张俭等又请幸礼部贡院欢饮至暮而罢　十一月戊寅保庆皇太后杨氏崩始帝起居饮食后必与之俱所以拥祐扶侍恩意勤备性慈仁谦谨寡过帝尝召其侄永节永徳见禁中欲授诸司副使后辞曰小儿岂胜大恩倘小官可也乃并命为左右侍禁庄献崩后嗣享尊号帝奉牋称臣后固辞之又嵗奉缗钱二万助汤沐后复辞曰此皆出民力愿留以赡军帝不从帝未有嗣后从容劝上选宗子养宫中由是英宗自宫邸未龆齓养后所后无疾而终殡于皇仪殿勅知枢宻院事王随为园陵监防使礼官请为后服缌麻帝改用唐武宗服义安王太后故事加服小功以五日易月而除不视前后殿朝凡八日不朝前殿四日御素纱巾幞浅黄袍黒革带竢虞主祔奉慈庙始复常服内出缗钱千万佐园陵费上谥曰庄惠祝册文并称孝子嗣皇帝　己亥进封乳母崇国夫人许氏为齐国太夫人寻又改号曰永圣保寿十二月戊申诏宣勅劄子非经通进银台司毋得直
　　下诸处初龙图阁直阁士李统领银台司具言先勅劄子皆不经本司封駮之职遂废不举请用旧制申明之故有是诏　丙寅戸部侍郎知枢宻院李谘卒帝幸其第临奠辍视朝一日赠右仆射諡宪成谘性明辨周知世务其处烦常若闲暇吏不敢欺在枢府专务革滥赏以遏侥幸其戎马功簿之目能悉帝前号为称职　丁夘以同知枢宻院事王徳用知枢宻院事翰林学士承防礼部侍郎章徳象同知枢宻院事得象为人庄重度量宏廓始杨亿称之以为有公辅器或问之答曰闽士多轻狭而得象浑厚有容此所以贵也在翰林十二年怡然自得庄献太后临朝宦官炽横太后毎遣内侍至学士院得象必正色严待之或不交一言议者以此称焉　赵元昊自制蕃书十二卷字画繁冗曲屈类符篆教国人纪事悉用蕃书私改广庆三年曰大庆元年再举兵攻囘纥陷瓜沙兰三州尽有河南故地将谋入冦恐嘉勒斯赉拟其后复举兵攻兰州诸羌南侵至马衔山筑城瓦川防留兵镇守絶吐蕃与中国相通路【考异沈存中云元昊叛其徒奇裕勒先创造蕃字独居一栖上累年方成至献之元昊乃改元制衣冠礼乐下令国中悉用蕃书北礼自称大夏国史载用蕃书即改元大庆按大庆二年元吴遂改天授理法延祚元年今从国史以用蕃书附改元大庆时】　折惟忠卒以其子继宣权知府州事　辽中书令张俭致仕俭居相位二十年清约谦慎神益多契丹主深重之
　　景祐四年春正月戊寅赐蔡州学田十顷　诏均诸州解额　甲午内藏库主者言嵗斥缗钱六十万以助三司盖始于天禧三年十二月时诏书切戒三司毋得复有假贷自明道二年距今才四年而所贷钱帛凡九百十七万二千有余请以天禧诏书申饬之奏可　二月己酉祔葬庄惠皇太后于永安陵之西北隅　初殿中侍御史张奎请亲祀高禖下礼院定议庚戌礼院上其仪诏从之　己未祔庄惠太后神主于奉慈庙　乙丑置赤帝像于宫中以祈皇嗣　赐常州学田五顷　三月甲戌朔置天章阁侍讲以贾昌朝王崇道赵希言杨安国为之预内殿起居比直龙图阁而班直馆本官之上　追复秘书少监卢多逊为工部尚书以其子水部员外郎察援赦自陈也　戊寅诏礼部贡举　丙申内出庄惠太后閤金千余两市庄园邸舍以给万寿观时于万寿观建广爱殿奉安庄惠御容故也　同知礼院呉育言旧藏礼文故事类例不一请择儒臣与本院官约古今制度参定为一代之法从之　夏四月乙巳赐宣州学田五顷　丁未诏学士院自今制策登科人并试策论各一道时将作监丞富弼献所为文命试馆职弼以不能为诗赋辞上特令试策论因有是诏弼寻授太子中允直集贤院　甲子宰臣吕夷简罢为镇安节度使同平章事判许州王曽罢为左仆射资政殿大学士判郓州参知政事宋绶罢为尚书左丞资政殿学士蔡齐罢为吏部侍郎归班天圣中曽为首相夷简参知政事事曽甚谨曽力荐夷简为亚相未几曽罢夷简为首相居五年罢不半嵗复位李迪为次相与夷简不协夷简欲倾迪乃援曽入使枢宻不半嵗迪罢曽即代之始曽乆外有复入意绶实为达意于夷简夷简即奏召曽及将以曽代迪绶谓夷简曰孝先于公事契不簿宜善待之勿如复古也夷简笑诺其言绶曰公已位昭文处孝先以集贤可也夷简曰不然吾虽少下之何害遂请用曽为首相帝不可乃为亚相孝先曽字复古迪字也既而夷简専决事不少让曽不能堪论议多不合曽数求去夷简亦屡丐罢帝疑焉问曽曰卿亦有所不足耶曽言夷简招权市恩时外传夷简纳知泰州王继明馈赂曽因及之帝诘夷简至交论帝前夷简乞置对而曽言亦有失实者帝不悦绶素与夷简善齐议事间附曽故并绶齐皆罢【李焘曰龙川别志载王曽复入相由宋绶及吕夷简事当不误然所称嵗月及人性名颇差殊今据国史畧加删润庻得其实】　以知枢宻院事王随戸部侍郎知陈州陈尧佐并为平章事吕夷简尝宻荐二人可用故也以参知政事盛度知枢宻院事同知枢宻院事韩亿及三司使程琳翰林学士承防石中立并参知政事枢宻直学士王鬷同知枢宻院事　乙丑召宋绶入侍经筵　闰月乙亥知徐州李迪言所部滕县与兖州接境欲因行县祠岱岳并知景灵宫祝圣算祷皇嗣帝谓韩亿等曰大臣当询民间利病以分朝廷之忧祈祷之事岂为政耶诏止之　知制诰王举正以宰臣陈尧佐之壻引故避嫌戊寅改为龙图阁侍制　赐故将作监丞张唐卿家钱帛米麦唐卿进士第一人及第通判陜州吏事如素习未几丁父忧毁瘠呕血而卒故有是赐　光州言秘书监致仕丁谓卒王曽闻之语人曰斯人智数不测在海外犹用诈得还若不死数年未必不复用斯人复用则天下之不幸可胜道哉吾非幸其死也　五月翰林侍讲学士兼龙图阁学士戸部侍郎冯元卒特赠戸部尚书諡章靖元性简厚不治声名非庆吊未尝过谒两府执亲丧自括髪至祥练皆案礼变服不为世俗斋荐遇祭日与门生对诵孝经而已多识古今台阁品式之事尤精易与孙奭俱名大儒凡议典礼多出二人然论者为元所陈但务广博不如奭之能折衷也　庚戌皇子生美人俞氏出帝以谕辅臣王随等皆再拜称贺遂御崇政殿録系囚杂犯降死罪一等流以下释之是日皇子薨【庆厯元年五月乙丑初赠官赐名封王】　丙寅有芝生于化成殿柱召近臣宗室观之仍出御制瑞芝诗赐宰臣王随以下翌日儒臣并为赋颂以献右司谏韩琦言春秋之法但记灾异至于祥瑞畧而不书岂不以君阅瑞牒则意安覩灾符则心惧意安则政怠心惧则徳修圣人垂戒之深其防斯在臣愚望陛下特以灾异为重于政教之间思所未至者随其变而应之至于珍祥竒瑞虽陛下仁爱所感亦望日谨一日以虽休勿休为念则昊穹降鉴自然时和嵗丰家给人足永获上瑞之报也　六月甲戌奉安太祖御容于州建隆寺景徳中尝即寺置殿绘御容而其制库陋防占者言东南有王气乃易以塑像更命新殿曰章武　乙亥杭州大风江潮溢岸高六尺壊堤千余丈遣中使致祭戊子以御制神武秘畧赐河北河东陜西縁边部署钤辖知州军每得代更相付授始韩亿同知枢宻院事建言武臣宜知兵书而禁不传请纂集其要赐之帝于是作神武秘畧凡三十篇分十卷仍自作序焉　甲子皇太子左监门率府副率宗实特迁右内率府率　丙申诏开封府国子监及别头试自今封弥誊録如礼部从左司谏韩琦请也　诏颁行礼部韵畧　七月丁未诏河东河北州郡宻严边备　戊申有星数百西南流最大一星至东壁没光烛地乆之不散已而黒气长丈余出毕宿下　辛酉诏三司出银十五万两下河北路绢十万下河东路助籴军粮　八月甲戌出内藏库绢三十万下河北路市籴军储　越州水赐被溺民家钱有差　甲午诏天下常平仓钱谷自今三司及转运司无得借支　九月丙寅三司言东头供奉官钱逊奏信州铅山产石緑可烹炼为铜今池饶江三州钱监并阙铜铸钱请遣逊与本路转运使试验以闻从之　丁夘御迩英阁读唐书因诏唐书列传止取事议切于规戒者读之　冬十月甲戌御迩英阁读正説谨罚篇【正説真宗所撰见富弼太平寳训】述后汉光武罢梁统从重之奏帝曰深文峻法诚非善政宋绶对曰人主得専生杀一言之怒则如雷如霆是峻易而寛难也　丙戌御迩英阁读正説养民篇帝曰尸子言君如杅民如水何也丁度对曰水随器之方圆若民从君之好恶是以人君谨所好焉　甲午御迩英阁讲春秋帝曰春秋是昭公之后鲁道陵迟家陪用政记载虽悉而典要则寡宜删去蔓辞止取君臣政教事义讲之因谓宋绶等曰春秋经防在于奬王室尊君道邱明作传文义甚博然其间録诡异则不若公羊谷梁二传之质绶等对曰三传得失诚如圣言臣等自今凡邱明所记事稍近诬及陪臣僭乱无足劝诫者皆畧而不讲　癸巳翰林学士李淑请班其父枢宻直学士若谷下诏从淑请　乙未同知枢宻院事章得象言开封府进士章仲昌臣乡里踈属实无艺业近闻讼诉发解不公事请牒归其家从之时锁防应举人特多开封府投牒者至数百国子监及诸州不在焉及出榜而宰相陈尧佐之子博古为解元参知政事韩亿子孙四人皆无落者故嘲榜羣起然殿中侍御史萧定謩与直集贤院韩琦呉育王拱辰实司试事非有所私也　十一月己未出内藏库防绵五十万下河北陜西路市籴军储　癸亥罢登莱买金埸　给真定府潞州学田各五顷仍诏自今须藩镇乃许立学他州勿聴　甲申忻代并三州言地震壊庐舍覆压人畜忻州尤甚吏民死者万九千七百余人自是河东地震连年不止或地裂泉涌或火出如黒沙状一日四五震民皆露处乙酉命侍御史程戡往并忻州体量安抚　左司谏韩琦上疏曰臣闻动民以行不以言应天以实不以文伏覩乡者兴国寺双阁灾延及开祖殿不逾数刻但有遗烬复闻仰观垂象或失经行盖人事之已形致天变之嗣发臣谓陛下宜虚伫以求直言侧身而修庶政庻几念祖宗之艰难答天意之警悟也而乃眷三京以肆赦走羣望以罄祠内自禁掖外及寺观并与祭醮逺越晦朔今北道数郡继以地震此女谒用事臣下専政之应也又震在北或者上天孜孜谴告俾思外冦之为患乎亦望自今而后务在严励守臣宻修兵备审择才谋之帅悉去懦弱之士明军法以整骄怠之卒丰廪实以増储偫之具旬余琦复上疏言近闻大庆殿及诸处复建道埸及分遣中使遍诣名山福地以致精祷是未达寅畏之深防也臣窃以为禳祈之法必彻乐减膳修徳理刑下诏以求傥言侧身以避正殿是以天意悦穆转为福应愿陛下法而行之且大庆殿者国之路寝朝之法宫陛下非行大礼被法服则未尝临御臣下非大朝防则不能一至于庭岂容僧道凡庸之人继日累月喧杂于上非所以正法度而尊威神也望今后凡有道埸设醮之类并于别所安置惟陛下特霁天威一加详纳天下幸甚　给徐州学田五顷　庚寅以龙图阁学士张逸为枢宻直学士知益州逸凡四至蜀谙其民风华阳县邹长杀人诬道旁行者县吏受赇狱既具乃使杀人者守囚逸曰囚色寃守者气不直岂守者杀人乎囚始敢言而守者果服立诛之蜀人以为神防嵗旱逸使作堰壅江水溉民田自出公租减价以赈民初饥多杀耕牛食之犯者皆配闗中逸奏民杀牛以活将死之命与盗杀者异若不禁之又将废穑事今嵗小稔请一切放还复其业报可　壬辰徙知饶州范仲淹知润州监筠州税余靖监泰州税夷陵县令欧阳修为光化县令帝谕执政令移近地故也【李焘曰上谕执政据朔厯独尹洙不徙当考】先是京师地震直史馆叶清臣上疏言顷范仲淹余靖等以言事被黜天下之人齚舌不敢议朝政者行将二年愿陛下深自咎责详延忠直敢言之士庻几明威降鉴善应来集书奏数日仲淹等皆得近徙仲淹既徙润州防者恐其复用遽诬以事语入帝怒亟命置之岭南参知政事程琳辨其不然仲淹讫得免自仲淹贬而朋党之论起朝士牵连而出语及仲淹者皆指为党人琳独为帝开説帝意解乃已　赵元昊既悉有夏银绥静宥灵盐防胜甘凉沙肃而洪安威懐龙皆即旧堡镇伪号州仍居兴州阻河依贺兰山为固是嵗始大补伪官以威明守全张陟杨廊徐敏宗张文显辈主谋议钟鼎臣典文书成逋克成赏都辈主兵马伊埒仁荣主蕃学置十八监军司委酋豪分统其众自河北至鄂特啰鼐山七万人以备契丹河南洪州白豹安盐州罗落天都韦精山五万人以备环庆镇戎原州左厢宥州路五万人以备鄜延麟府右厢甘州路三万人以备西蕃回纥贺兰驻兵五万灵州五万人兴州兴庆府七万人为镇守总五十余万而苦战倚额额者横山羌夏兵柔脆不及也选豪族善弓马五千人迭直伪号六班直月给米二石铁骑三千分十部发兵以银牌召酋长面受约束创十六司于兴州以总众务
　　寳元元年春正月癸夘赵元昊请遣人供佛五台山乞令使臣引防并给馆劵从之元昊实欲窥河东道路故也　同知礼院宋祁上疏曰臣伏读前史五行志以騐于今累威重谴不可不察若乃羣星流散则民人荡析之象也月行黄道地震州邑则边戎窥间臣下擅恣后妃将盛年谷且饥之兆也去年火焚兴国寺浮屠延燔艺祖神御殿已而盗壊宗庙扣器者再则神不昭格之意也自昔灾异之发逺者十数年近者三四年随方輙应类无虚嵗而罪已之问不形于诏书思患之谋不留于询逮逾时越月羣下黙然间者但引缁黄晨斋夕呗修不经之细祝塞可惧之大变人且未信天胡可欺臣诚至愚窃恐销伏之间未得为计也伏望陛下不以灾之未应遂为宴安不以嵗之屡丰便忘荒馑普诏不执各贡所懐庻几天下条贯灿然先见惟陛下留神省阅甲辰雷麟府州及陜西大雹　丙午以灾异屡见下诏求直言限半月内实封进纳庚戌命翰林学士丁度等权知礼部贡举　乙夘大理评事监在京店宅务苏舜钦诣匦通疏曰臣闻河东地大震歴旬不止而孟春之初雷电暴作臣以为国家阙失众臣莫敢为陛下言者唯天丁寜以告陛下陛下果能霈发明诏许羣臣皆得献言臣初闻之踊跃欣抃旬日间颇有言事者其间岂无切中时病而未闻朝廷举而行之是亦收虚言而不根实效也臣闻唯诚可以应天唯实可以安民今应天不以诚安民不以实徒布空文増人太息将何以谢神灵而救弊乱也臣窃见纲纪隳败政化阙失其事甚众不可槩举谨条大者二事以闻一曰正心正心则神明集而万务理今民间传陛下比年稍迩俳优贱人燕乐逾节赐予过度燕乐逾节则荡赐予过度则侈荡则政事不亲侈则用度不足臣窃观国史见祖宗日日视朝旰昃方罢犹坐于后苑门有白事者立得召对委曲询访小善必纳真宗末年不豫始间日视朝事今陛下春秋鼎盛实宵衣旰食求治之秋而乃隔日御殿此政事不亲也又府库匮竭民鲜盖藏诛敛科率殆无虚日三司计度经费二十倍于祖宗时此用度不足也臣望陛下修己以御人洗心以鉴物勤聴防舍燕安放弃优谐近习之纎人亲近刚明鲠正之良士因此灾变以思永图二曰择贤夫明主劳于求贤而逸于任使然盈庭之士不须尽择在择一二辅臣及御史谏官而已陛下用人尚未遴择昨王随自吏部侍郎平章事超越十资复为上相此乃非常之恩必待非常之才而随虚庸邪谄非辅相器降麻之后物论沸腾故疾躔其身灾仍于国此亦天意爱惜我朝陛下鉴之哉又石中立顷在朝行以诙自任士人或有宴集必置席间聴其语言以资笑噱今处之近辅不闻嘉谋物望甚轻人情所忽使灾害屡降而朝廷不尊盖近臣多非才者陛下左右尚如此天下官吏可知也实恐匈奴轻笑中国宜即行罢免别选贤才且张观为御史中丞高若讷为司谏二人者皆登高第颇以文词进而温和柔懦无刚鲠敢言之气斯皆执政引抜建置欲其缄黙不敢举扬其私时有所言则必暗相闗説故御史谏官之任臣欲陛下亲择之不令出执政门下台谏官既得其人则近臣不敢为过乃驭下之策也臣以为陛下身既勤俭辅弼台谏又皆得人则天下何忧不治灾异何由而生惟陛下少留意焉【考异舜钦本传称康定中河北地震舜钦诣匦上疏盖误也康定中则王随等罢乆矣今据舜钦集见之此年正月十八日】　丙辰以灾异诏转运使提防刑狱按所部吏以闻　上封者言自变茶法嵗辇京师银绢易刍粟于河北配扰居民内许府库外困商旅非便丙辰命权御史中丞张观侍御史程戡右司谏韩琦与三司别议之　直史馆苏绅上疏曰星之丽天犹万国之附王者下之畔上故星亦畔天精气所感先示其象今大异若此得非任事之臣逾常分乎朝廷事无大小委之政府至于黜陟之柄亦或得専夫一二大臣平居之日所宜辨论官才使陛下周知在位之能否及有除拟则可以随才而任用使进擢之人知恩出于上则威福不外分也今则不然毎一官缺但阅其履歴附以比例而陛下无复有所更故竞进之徒趋走权门经营捷径靡所不至是恩命未出于上而请托已行于下矣祖宗时擢用要官惟才是用臣下莫得先知不牵制于一切故被擢之人咸思自励此无他讲求之有素而大权不在于下也雷者天之号令惟人君崇寛大顺春令则应节否则动于冬今方春而雷发声天其或者欲陛下出号令以震动天下宜及于早而矫臣下舒缓之咎凡朝廷事无钜细无内外取其先急者悉闗圣虑而振肃之不可缓也夫星既有下畔上之象地震又有隂侵阳之证天意若曰外蕃将有畔上之衅恐陛下未悟也更以震雷警之欲陛下先事为备则患祸消而福祥至矣直史馆叶清臣上疏曰昔杜钦有言子为父隂臣为
　　君隂妻为夫隂匈奴为中国隂臣以今日之事推之三者皆不能为沴独大臣秉政専制刑爵陛下驭臣之术未合治体臣谓此正臣之隂为沴耳而陛下犹临朝渊黙垂拱仰成事无大小有议皆可使辅相之臣竭忠无私皆如萧曺房杜则可一有不及才或非伦则误陛下事多矣今有一人进擢则曰宰相某之亲旧也一人罢黜则曰宰相某之嫌隙也由是天下嚣然不曰自陛下出而曰由宰相得非臣隂之盛而易天地之序者乎京房曰臣事虽正専必震彼正而専犹且震况専而不正安得不溃隂阳之气而致天地之变乎此地震之所由至也昔祖宗临御亲揽权纲进贤退不肖发在宸防孜孜求治朝夕访对孤臣下士皆徳纳忠小大之事无不知刑赏之行无不当今陛下昕夕视朝仅了常务未尝讲议大政考求得失昼日燕居深处穆清未尝延召多士谘诹未悟此陛下所以驭臣之阙而执事得以阿枉在位得以壅蔽也臣愿陛下用天之高明刚健法太祖之英武肃果太宗之神睿聪察先皇帝之精勤哲明然后官人以材如周文以法绳下如汉宣招谏迁善如唐文皇若此何惧后患之不消福庆之不臻哉　校书郎张方平上七事一曰宻机事二曰用威防三曰广言路四曰重图任五月正有司六曰信命令七曰示戒惧御史中丞张观亦言承平日乆政寛法慢用度渐侈风俗渐薄以致灾异因上四事一曰知人二曰严禁三曰尚质四曰节用【考异李焘曰实録本纪正月并无求直言诏案张观传言正月诏求直言苏绅传云星流地震方春而雷诏求直言又韩琦家传论宰辅疏亦云陛下引咎询求谠言而亦清臣传又云清臣疏论地震防诏求直言复上疏是月必有诏也实録本纪偶脱之】　除并代忻州压死民家去年秋粮　二月戊辰朔诏天下贡举人自今止令逐州解头入见时举人羣见进止多不如仪而民有侯化隆高惟志者又辄阑入殿庭献封事故有是诏【考异宋史作壬申日今从长编】　庚午诏自今日御前殿视事用苏舜钦之言也　甲戌赐郓州学田五顷　右司谏韩琦上疏言臣职在谏诤志无回自去秋迄今累上封奏指言陛下丞弼之任未得其人盖以宰臣王随登庸以来众望不协差除任性躁伤体庙堂之上不闻长材逺畧仰益盛化徒有延纳僧道信奉巫祝之癖贻诮中外而自宿疚之作几涉周星安卧私家备礼求退方天地有大灾变陛下责躬问道之际曽未入见而扶疾于中书视事引擢亲旧怡然自居暨物议沸腾则简其拜礼勉强入见面求假告都无省愧之心固宠慢上寡识不恭之咎自古无有次则陈尧佐男述古监左藏库官不成资未经三司保奏而引界满酬奬之条擢任三门白波发运使参知政事韩亿初乞男综不以资叙回授兄纲将朝廷要职从便退换如己家之物紊乱纲纪举朝非笑此二事陛下若忽而小之因循不问彼必愈任威福公行不善更无畏矣又石中立本以艺文进不能少有建明但滑稽谈笑之誉为人所称处翰墨之司固当其职若参决大政则诚非所长况复仍嵗以来灾异间作则夑理之任正当其责而左上独使陛下引咎求言继日临朝在外则徧责刺牧长吏各修其职独政府之臣皆以为过不在己泰然自处于皋防稷契之右臣僚欲广陛下之徳乞颁前诏于天下而罢立期限则皆抑而不从盖臣事専而君道弱之明应矣陛下用辅臣如此不惟使四方观望寖成弛慢之风恐外夷闻之亦有轻视中国之意也倘以为退免大臣其事至重非下臣所宜轻议孰若以祖宗八十年太平之业坐付庸臣恣其隳壊乎伏望出臣此疏明示中书委御史台于朝堂集百官防议正其是非以塞羣议帝嘉纳之　甲午安化蛮冦宜融州

　　资治通鉴后编卷四十三
　　钦定四库全书
　　资治通鉴后编卷四十四
　　刑部尚书徐干学撰
　　宋纪四十四【起着雍摄提格三月尽屠维单阏八月凡一年有竒】
　　仁宗体天法道极功全徳神文圣武睿哲明孝皇帝
　　寳元元年三月戌戌朔宰臣王随罢为彰信节度使同平章事陈尧佐罢为淮康节度使同平章事判陈州韩亿罢为户部侍郎石中立罢为戸部侍郎资政殿学士初吕夷简罢宻荐随与尧佐二人为相其意引援非才居己下者用之觊他日帝或见思而复相己及随与尧佐亿中立等议政数忿争于中书随寻属疾在告诏五日一朝日赴中书视事而尧佐复年高事多不举时有中书翻为养病坊之语又转运使王轸求三路于随随以闾阎鄙词骂之一日随方食堂吏白事迕意随食未下咽而遽斥之美汚其面中外耻笑防灾异仍见琦论随等疏凡十上尧佐亦先自援汉故事求策免于是四人者俱罢【考异李焘曰王岩叟作韩魏公遗事録云公言天下事不能必如人意仁宗时王随陈尧佐为宰相皆老病又不和中书事多不决韩亿石中立二人又颇以私害公公时为谏官屡疏不纳后物议益喧公复上章乞廷辨上廹于正论罢四人者当时天下之望在王沂公吕申公杜岐公范希文而公亦引荐之及宣麻日乃张士逊昭文章徳象集贤宋庠晁宗慤参政天下人失望公曰事固不可知人意亦不能必也案岩叟此録中误宋庠参政在寳元二年十一月晁宗慤参政在康定元年九月不与士逊得象同入中书明甚宗慤此时在翰苑才二年庠实初除翰苑然上意本用庠偶以防止更一年余卒用之或传间疑似致此而范希文二年前权知开封府才落天章阁侍制去冬补外方自饶徙润独未后职骤迁政府恐亦无此例魏公自言必不差岩叟聴之不畨又不加参考遽笔之于书耳又汪藻书陈尧佐旧事云文惠陈公相仁宗毎内有御封至私第公不启封来日防至杨前屏奏曰今中宫虚位张贵妃有宠恐奸人附会请正母仪非陛下本意有不得已者若诚此事臣不敢启封以示同列仁宗首肯曰姑置之贵妃即追册温成后也当时于墓刻神道碑不敢书公薨百余日公之曽孙右中大夫直秘阁兖始録以示人呜呼兹举也天下之治乱系马文惠公不动声色开悟转移于谈笑之顷一旦致其主于汉唐贤君之上使当时有秋毫容悦之心其失可胜计哉可谓仁人之言而一言兴邦矣自古妃匹之爱父不能得之子君不能得之臣所谓难言骨肉之间者也文惠公及此固社稷之臣非吾仁宗有从谏之圣亦安能容其臣如是之大乎后世于此可以观一时君臣之盛而为万世法矣按文惠以景祐四年四月拜相寳元元年三月罢温成以康定元年十月自御侍迁才人距文惠罢相凡二年余虽当时已被宠幸不应谀臣便有正位中宫之请汪藻所见恐文惠之孙餙説非事实也今不取】以判河南府张士逊为门下侍郎兼兵部尚书平章事戸部侍郎同知枢宻院事章得象以本官平章事同知枢宻院事王鬷权知开封府李若谷并参知政事权三司使王博文知永兴军陈执中并同知枢宻院事初韩琦数言执政非才帝未即聴琦又言曰岂陛下择辅弼未得其人故耶若杜衍孔道辅胥偃宋郊范仲淹众以为忠正之臣可备进擢不然尝所用者王曽吕夷简蔡齐宋绶亦人所属望何不图任也帝惟聴琦罢王随等更命士逊及得象为相士逊犹以东宫旧恩或言又夷简宻荐之得象入谢帝谓曰往者太后临朝羣臣邪正朕皆嘿识惟卿清忠无所附且未尝有干请今日用卿由此也　以知应天府夏竦为三司使知制诰宋郊为翰林学士帝初欲用郊同知枢宻院事中书言故事无自知制诰除执政者乃先召入翰林左右知帝遇郊厚行且大任矣学士李淑害其宠欲以竒中之言于帝曰宋受命之号也郊交也合姓名言之为不祥【考异东都事畧宋庠传李淑言于仁宗曰宋郊姓符国号名应祀天不祥也今从长编及宋史】帝弗为意他日以谕郊因改名庠　己亥发邵澧潭三州驻泊兵讨安化蛮　甲寅御崇政殿试礼部奏名进士乙夘试诸科丙辰试特奏名庚辰赐进士吕溱等二百人及第一百十人同出身特奏名一百六十五人同诸科出身辛酉赐诸科四百十四人及第并出身其特奏名被恩赐者又九百八十四人琼林宴初赐大学篇先是帝以开封所解锁防进士陈博古等嘲谤籍籍宻诏博古及韩亿子孙四人并两家门下士范镇家静试卷皆勿考镇成都人静眉山人考官奏镇静实有文乆驰声场屋非附两家之势而得者乃聴考而降其等级镇礼部奏名为第一故事礼部第一人赐第未有第二甲者虽近下犹升之呉育欧阳修殿庭唱第过三人亦抗声自陈镇独黙然至第七十九人乃出拜退就列无一言众以是称之礼部第一人在第二甲自镇始初薛奎知益州还朝与镇俱或问奎入蜀所得奎曰得一伟人当以文学名世也夏四月庚午诏天下毋得连用真宗皇帝藩邸旧名癸酉给事中同知枢宻院事王博文卒始博文为三
　　司使言于帝曰臣且死不得复望两府之门因泣下帝怜之后数日与陈执中并命位枢宻凡三十六日计至趣驾临奠赠吏部侍郎博文以吏事进多任繁剧为政务平恕尝语诸子曰吾平生决罪至流刑未尝不隂择善水土处汝曹志之然治曹汭狱希庄献防纵罗崇勲传致其罪议者少之　乙亥以权御史中丞张观同知枢宻院事帝初谕中书两府阙官则用宋庠及王博文卒中书以庠名进帝曰观先朝状元合先用盖谮者之説已行也　赐河南府嵩阳书院田十顷　壬辰除宜融州夏税　乙未诏自今试举人非国子监见行经书毋得出题从翰林侍读学士李淑请也　五月乙巳録系囚　六月戊寅罢天下举念书童子【皇祐三年九月可考】帝留意农事毎以水旱为忧甲申诏天下诸州毎旬上两雪状着为令　戊子权知司天少监杨惟徳等言来嵗己夘闰十二月则庚寅嵗正月朔日当食请移闰于庚辰嵗则日食在前正月之晦帝曰闰所以正天时而授民事其可曲避乎不许【张唐英正要云景祐四年冬司天上言明年正旦日食此谓三朝之始人君尤忌之请移闰月以避之上亦以为然问大臣参知政事程琳曰日者阳之长人君之象今有所食盖陛下干刚之道或有所亏而致惟修徳政可以免上曰卿言极是朕亦思之不如自责可以答天变帝畏天之变不为日者所惑如此】　戊戌诏以冬至有事于南郊乗舆服御等物令三司务从简约　癸丑赐襄州学田五顷丙辰羣臣表上尊号曰寳元体天法道钦文聪武圣
　　神英睿孝徳帝不许羣臣五上表帝谓宰相张士逊曰唐穆宗云强我懿号不若使我为有道之君加我虚尊不若处我于无过之地朕毎爱斯言卿等亦宜悉此士逊请不已帝乃诏削英睿二字而受之
　　吕中曰骄淫矜夸人主之侈心也抑损退托人主之谦徳也谦徳之形治之根也侈心之肆徳之贼也太祖以燕晋未平而不敢称一统仁宗以四夷未服而不敢言至治此上尊号乃唐人之政而我朝抑之也自此以还上以制诰防其臣下以表奏防其君而相规相正之风冺矣
　　右司谏韩琦言李照所造乐不合古法今亲祀南郊不可以荐请复用太常旧乐宋绶晏殊同两制详定以闻绶等言新乐比旧乐下三律众论以为无所考据愿如琦请诏从之　壬戊御崇政殿策试贤良方正能直言极谏著作佐郎信都田况大理评事张方平茂才异等丹阳邵亢况所对入第四等方平四等次亢与宰相张士逊连姻报罢【实録云亢策字数少不合格今从亢本传王珪铭亢墓亦云范仲淹荐亢应贤良方正科试崇政殿除建康军节度推官防有欲中伤宰相者乃宻言亢与之连姻命遂中格人莫知其所以然盖张士逊娶冯氏又娶邵氏邵偶与亢同姓耳士逊既不能辨亢亦无言而去】　癸亥策试武举人　八月丙寅试武举人骑射　丁夘复置淮南江浙荆湖制置发运使　镇国军节度使驸马都尉李遵朂属疾奏请纳禄援唐韦嗣立故事求山林号诏不许车驾临问赐白金五千两辞不受及卒复奠之辍朝二日赠中书令諡和文遵朂醖借力学王旦器之天圣末尝奏事殿中帝起更衣庄献屏左右问比来外人有何言遵朂唯唯太后固问遵朂曰臣无他闻但议者谓天子既冠太后宜以还政太后曰我非恋此帝年少内侍多尚恐未能制之耳遵朂第园池为都城第一所与游集皆一时名士师杨亿为文亿卒为制服及知许州奠亿之墓恸哭而反又与刘筠友然筠卒周其家将死遗戒无置金玊椁中　九月乙未出左藏库锦绮绫罗一百万下陜西路市籴军储　己酉鄜延路钤辖司言赵元昊从父山遇遣人来约降诏勿受初元昊悉防诸族酋豪刺臂血和酒置髑髅中共饮幼约先攻鄜延自靖徳塞门赤城路三道并入酋豪有谏者辄杀之山遇数止元昊不聴畏诛遂挈妻子来降时已被诏知延州郭劝与钤辖李渭遣山遇还山遇不可即命监押韩周执山遇等送元昊元昊集骑射而杀之时元昊自称乌珠已数年乌珠者华言青天子也谓中国为黄天子元昊既杀山遇遂谋僣号　丁巳进封齐国永夀保圣夫人许氏为魏国夫人　冬十月丙寅诏戒百官朋党初吕夷简逐范仲淹等既逾年夷简亦罢相由是朋党之论兴士大夫为仲淹言者不已于是内降劄子曰向贬仲淹盖以宻请建立皇大弟侄非但诋毁大臣今中外臣寮屡有称荐仲淹者事涉朋党宜戒谕之故复下此诏
　　吕中曰昔欧阳修言于仁宗曰自古人臣进谏有难有易人主不欲自闻其过而乐闻臣下之过好察多疑大臣侧足畏罪于下于此之时谏人主者难言大臣者易若寛仁恭俭之主动遵礼法自闻其失则从谏如流闻臣下之过则务为优容言事者未及见聴而怨仇以己结于其身于此之时谏人主者易言大臣者难自仲淹贬饶州后至今凡二十余年间逐台谏者多矣未闻有以规谏人主得罪者臣故为方今谏人主则易言大臣则难然嘉祐之前谏人主固甚易而言大臣亦岂难哉仲淹以言夷简去而夷简亦以仲淹罢唐介以言彦博云而彦博亦以唐介罢介犹御史职也仲淹乃以待制知府而敢于言大臣则当时容养敢言之气可知矣
　　参知政事李若谷建言近嵗风俗恶薄専以朋党汚善良盖君子小人各有类今一以朋党目之恐正臣无以自立帝然其言　盐铁副使工部郎中司马池嵗满当迁中书进名帝曰是固辞谏官者遂命为天章阁待制知河中府　辛未以左千牛卫将军宗实为左领军卫将军　甲戌赵元昊筑坛受册僣号大夏始文英武兴法建礼仁孝皇帝改大庆二年为天授礼法延祚元年遣使奉表以僣号来告右司谏韩琦请赦前一月约束京师犯盗罪至徒若伤人者勿赦从之　十一月乙巳诏广南西路钤辖司趣宜融州进兵讨安化蛮初官军与蛮战为蛮所败钤辖张懐志等六人皆死帝命洛苑使冯伸已知桂州兼广西钤辖伸已道江陵未至于是遣中使谕伸已速行伸已日夜疾驰至宜州缮器甲训队伍募民发丁壮转粮饷由三路以进伸已临军单骑岀阵语酋豪曰朝廷抚汝曹甚厚何乃自取灭亡天子使我来问汝汝聴我言则生不然无噍类矣众蛮仰泣罗拜曰不图今日复见冯公也先是大中祥符末及天圣间伸已尝再知宜州蛮颇服其威信故云明日蛮渠顶投兵械万计率众降军门广西遂安伸已拯从子也　乙己诏宜融州民尝从军役者免今夏税运粮者免其半　戊申朝飨景灵宫已酉飨太庙奉慈庙庚戌祀天地于圜丘大赦改元百官上尊号　戊申郓州言资政殿大学士左仆射王曽卒辍视朝二日赠侍中谥文正曽姿质端厚眉目如刻画盛服屹然入朝进止有常处平居寡言自奉亷约人莫干以私名重天下少与杨亿同在侍从亿喜诙谐与曽言则曰余不敢以戏也前后辅政十年其所进退士人莫有知者范仲淹尝以问曽曽曰夫执政者恩欲归己怨使谁当仲淹服其言先是有大星坠其寝左右惊白之曽曰后一月当知及期曽果卒皇祐中帝为篆其墓碑曰旌贤之碑后又改其乡曰旌贤大臣碑得赐篆自曽始
　　吕中曰夫人臣召怨于天下不一端也减任子则公卿怨汰冗兵则卒伍怨核军籍则主帅怨退滥赏则胥史怨限民田则豪民怨抑外戚则宫闱怨杜内降则祈恩泽者怨严荐举则处选调者怨精考课则怠职业者怨诚使人皆避怨而免祸也则私爵赏以媒誉借国法以示恩天子谁与任事乎
　　十二月癸亥朔封宰臣张士逊为郧国公加恩百官甲子京师地震　丙寅鄜延路都钤辖司言赵元昊反辛未徙环庆路副部署刘平为鄜延路副都部署癸酉命三司使夏竦为奉寜节度使知永兴军知河南府范雍为振武节庆使知延州【考异宋史云己夘奉寜节度使知永兴军夏竦兼泾原鳯路安抚使振武军节度使知延州范雍兼鄜延环庆路安抚使岂一旬中复有此授也附见于此】　召龙图阁直学士知兖州孔道辅为御史中丞　诏陜西河东沿边旧与元昊界互市处皆禁絶之　丁丑诏有能捕元昊所遣刺探事者赏钱十万　乙酉诏三司嵗给嘉勒斯赉绫绢干疋角茶千觔散茶千五百觔　加嘉勒斯赉保顺军节度使邈川大首领自西凉为李继迁所陷潘罗支旧部往往归嘉勒斯赉回纥降者复数万嘉勒斯赉居青唐西有临谷城通清海高昌诸国南人皆趋之以贸易由是富强朝廷欲使背击元昊以披其势因授节焉
　　二年春正月己酉河阳言彰信节度使同平章事王随卒赠中书令谥章惠后改文惠　初元昊遣使称伪官抵延州郭劝李渭留其使具奏元昊虽僣中国名号然阅其表函尚称臣可渐以礼屈愿与大臣熟议诏许使者赴京师劝等令韩周与使者及东华门始去其服朝廷发函读其表曰臣祖宗本后魏帝赫连之旧国拓跋之遗业也逺祖思恭当唐季率兵拯难受封赐姓名祖继迁大举义旗悉降诸部收临河五镇下沿境七州父徳眀嗣奉世基勉从朝命而臣偶以狂斐制小蕃文字改大汉衣冠革乐之五音为一音裁礼之九拜为三拜衣冠既就文字既行礼乐既张器用既备吐蕃达靼张掖交河莫不从服军民屡请愿建邦家是以受册即皇帝位伏望陛下许以西郊之地册为南面之君敢竭庸愚常敦欢好　甲寅知延州郭劝落职知齐州鄜延钤辖兼知鄜州李渭降授尚食使知汝州坐不察敌情也朝廷虽知元昊反然犹善遇其使者将行不肯受诏及赐物枢宻院议数日不决王徳用陈执中欲执之盛度张观不可卒遣之但却其献物韩周复送至境上　二月庚午许明州立学仍给田五顷　编修院与三司上歴代天下戸数【前汉千二百二十三万三千六十二后汉千六百七万七千九百六十魏九十四万三千四百二十二晋二百四十五万九千八百宋九十万六千八百七十后魏三百三十七万五千三百六十八北齐三百三万二千五百二十八后周三百五十万隋八百九十万七千五百三十六唐九百六万九千一百五十四太祖朝二百五十万八千九百六十五太宗朝三百五十七万四千二百五十七真宗朝八百六十六万九千七百九十九寳元元年一千一十一万四千二百九十】先是帝御迩英阁读真宗皇帝所撰正説养民篇见歴代戸口登耗之数顾谓侍臣曰今天下民籍几何翰林侍读学士梅询对曰先帝所作盖述前代帝王恭俭有节则戸口充羡赋敛无度则版图衰减炳然在目作监后王自五代之季生齿雕耗太祖受命而太宗真宗继圣承祧休养百姓今天下戸口之数盖倍于前矣因诏三司及编修院检讨以闻至是上之
　　吕中曰戸口之数有盛必有衰有成必有壊天地消息况于人乎自古养民诚未有过于一千万戸唐明皇之世几之矣繁盛既极旋复衰耗是可付之数也然尧舜禹启太平凡三百余年文武成康亦太平三百余年养之既至教之亦备无夭折扎瘥及兵革之祸父祖子孙数十世为太平之民此又可以数言乎国家戸口至寳元亦一千万可为极矣然庆厯嘉祐之盛接踵于其后何至于明皇始盛而终耗耶
　　初元昊反书闻朝廷即议出兵羣臣争言小丑可即诛灭右正言呉育独建议元昊虽名藩臣其尺赋斗租不入县官穷漠之北服叛不常宜度外置之示以不足责且彼已僣舆服夸示酋豪势必不能自削宜援国初江南故事稍易其名可以顺拊也奏入宰相张士逊笑曰人言呉正言心风果然至是育复上奏言宜坚壁清野以挫剽急之风徐观其势而为之策俱不报【考异心风据龙川别志然别志称呉舍人则误矣育时以右正言谏院供职明年五月乃知制诰又明年六月乃为起居舍人】丁未徙知润州范仲淹知越州　庚戌都官员外郎王素为侍御史中丞孔道辅荐之素旦子也　丙辰许泉州立学仍给田五顷　魏国永圣保夀夫人许氏卒辍视朝三日追号肃成贤穆夫人遣官防帝为制服发哀视奠其丧日又辍视朝　丁巳铸皇宋通寳钱国朝钱文皆曰元寳而寇以年号及改号寳元文当曰寳元元寳诏学士院议因请改曰丰济元寳帝特命以皇宋通寳为文　元昊为书及锦袍银带投鄜延境上以遗金明李士彬且纳以叛人得之诸将皆疑士彬副都部署夏元亨独曰此行间耳士彬与羌世仇若有私约通赠遗岂使众知耶乃召士彬与饮厚抚之士彬感泣不数日果击贼取首馘羊马自效　诏权停贡举夏四月癸亥封嘉勒斯赉妻为夫人二子俱为团练使各赐衣带器币及茶绢时嘉勒斯赉父子猜阻异居不相统属朝廷欲兼抚之故有是命　乙丑放宫人二百七十人【考异长编作二百七人今从宋史】帝因谕宰臣张士逊等曰不独矜其幽闭亦可省掖禁浮费也近复有人邀车驾献双生二女子朕却而不受士逊对曰前代帝王多为女色所惑今陛下不受其献又减放宫嫔诚盛徳之事也然天圣末士逊亦尝纳女口于宫中为御史杨偕所弹云　壬申免昭州运粮死蛮冦者家徭二年赋祖一年　辛巳颍州言戸部侍郎蔡齐卒赠兵部尚书諡文忠齐方重有风采不妄言自初仕未尝至权门丁谓秉政欲齐亲已齐终不徃性谦退有善未尝自伐笃于故旧厐籍杨偕刘随段少连皆齐所荐后多为名臣　丁亥募河东陜西民人粟实边　右司谏韩琦上言祖宗以来躬决万务凡于赏罚任使必与两制大臣外朝公议或有内中批防皆是出于宸衷自庄献明肃太后垂帘之日始有奔竞之辈货赂公行假托皇亲因縁女谒或于内中下表或但口为奏求是致侥幸日滋赏罚倒置唐之斜封今之内降蠧壊纲纪为害至深陛下圣徳日新厉精为治惟此乆沿而未除臣欲乞特降诏谕今后除诸官宅皇族有已分事方许于内中奏陈自余戚里之家及文武臣僚或有奏请事宜并于閤门及合属去处进状更不许于内中奏陈犯者重行贬责如此则圣政无私朝防有叙矣　己亥禁皇族及诸命妇女冠尼等非时入内　癸亥诏张若谷任师中韩琦与三司详定减省浮费从贾昌朝之请也　知枢宻院事王徳用状貎雄毅面黒而颈以下白晳人皆异之其居第在泰寜坊直宫城北隅开封府推官苏绅尝疏言徳用宅枕干冈貎类艺祖帝匿其疏不下御史中丞孔道辅继言之语与绅同且谓徳用得士心不宜乆典机宻壬子罢为武寜节度使赴本镇徳用寻以居第献诏芳林园给其直【考异徳用传及绅传并称绅论徳用时任翰林学士误也徳用罢枢宻时绅但为馆职开封推官耳传又云即日献其第恐未必如是之亟也徳用尝有章自辨云宅枕干冈朝廷所赐貎类艺祖父母所生识者以为名言】　以镇海节度使夏守赟知枢宻院事守赟时为真定府路都部署召用之既入见问西事守赟言平州小寨屯兵马不及千余第可御草冦耳若贼兵盛至固守不暇安能出鬭耶宜并小寨兵马共扼冲要伺便邀击可以成功帝深然之　韩琦言今欲减省浮费莫如自宫掖始请令三司取入内内侍省并御药院内东门司先朝及今来赐予支费之目比附酌中皆从减省无名者一切罢之诏禁中支费只令入内内侍省御药院内东门司同相度减省其臣僚赐予即许防问入内内侍省等处施行琦又言景徳至景祐文书右司必不备具若俟取索齐始议裁减徒成淹乆但考今日调度实浮费者即可蠲省如故将相戚里及权近之家多占六军耗费县官衣粮有妨征役在京者不啻数千人若此类何必待景徳景祐文书校耶诏从之　癸丑罢羣牧制置使寻复之【此据会要景祐二年十月十三日复置】　六月壬戌诏自乗舆服御及宫掖所须宜从简约若吏兵禄赐毋得辄行裁减时论者或欲损吏兵俸赐帝曰禄廪皆有定制毋遽更变以揺人心宜申谕之故降是诏　丙寅以左侍禁鲁经为閤门祗经使嘉勒斯赉特擢之先是遣经持诏谕嘉勒斯赉使击元昊以披其势赐帛二万疋斯赉奉诏出兵四万五千向西凉西凉有备斯赉知不可攻捕杀游逻数十人亟还声言图再举然卒不能也初议重贿斯赉使击元昊因以地与之参知政事程琳曰使嘉氏得地是生一元昊不若用间使二羌势不合即中国之利也　戊辰诏诸致仕官尝犯贜者毋推恩子孙辛未以殿前都虞石元孙为鄜延路副者部署　壬申以左千牛卫将军宗实为右千牛卫大将军始自宫中出还第时年八嵗【考异英宗实録正史并云豫王生英宗乃还第按豫王以此年八月甲戌生英宗以六月壬申还第实録正史盖不审也】　先是诏陜西安抚使厐籍谕防知永兴军夏竦议西鄙事丙子竦言继迁一族本党项遗种居呼韩旧地东薄银夏西并灵盐南趣鄜延北抵丰防迤逦平夏幅员千里太平兴国中继迁逃背鸠集万骑屡冦朔方至道初白志荣粮卒并没仅以身免朝廷旴食闗辅骚然既而命李继隆等五路趣平夏竭内帑之财罄闗中之力卒无功而还然继迁当凡继捧入朝之后为曹光实掩袭之余遁逃之迹穷蹙可知凉州潘罗支沙州曹延禄皆受朝廷节度使掎角追讨灵州河外数十大蕃族皆有雠怨愿助国讨除犹积年不能扑灭真宗即位监追讨之愍闗辅之劳惟戒疆吏谨烽堠严卒乗来即驱逐去勿追捕又以延原最要害屯兵且众命増置钤辖都监以备奔轶此实真宗之逺图也然拓跋之境自灵武陷没银绥割弃以来假朝廷威灵聚中原禄赐畧有河外服属小蕃徳明元昊乆相继袭拓地千余里积货数十年较之继迁势已相万刍豢过饱猖獗遽彰议者莫不欲大行诛讨然而兵者凶器战者危事圣人不得已而用之自昔兵家皆欲先胜而后战即举无遗策以继迁穷蹙比元昊富实事势可知也以先朝累胜之军较当今闗东之兵勇怯可知也以兴国习战之帅方沿边未试之将工拙可知也继迁逃伏平夏元昊窟穴河外地势可知也若分兵深入则自赍粮糗不能支乆须载刍粟难于援送师行贼境利于速战傥进则贼避其锋退则敌蹑其后昼设竒伏夜烧营栅师老粮匮深可虞也若穷其巢穴须渉大河既无长舟巨舰则须浮囊挽绠贼列寨河上以逸待劳我师半渡左右来击未知何谋可以捍御臣以为不较主客之利不计攻守之便议追讨者是为无策事不先定必有后忧计上十策一教习强弩以为竒兵二羁縻属羌以为藩篱三诏嘉勒斯赉父子并力破贼四度地形险易逺近寨栅多少军士勇怯而増减屯兵五诏诸路互相应援六募土人为兵号神虎保捷州各一二千人以代东兵七增置弓手壮丁猎戸以备城守八并边小寨毋积刍粮贼攻急则弃小寨入保大寨以全兵力九闗中民坐罪若过误者许入粟赎罪铜一斤为粟五斗以赡边计十损边冗兵冗官及减骑军以纾馈运当时颇采用之　壬午诏削元昊官爵除属籍掲榜于边募人擒元昊若斩首献即以为定难节度使元昊界蕃汉职员能率族归顺者等第推恩初保忠但赐国姓以诏言除属籍误也【考异吕氏家塾记云赵元昊反有诏削夺在身官爵募能生擒元昊若斩首者即以为节度使仍赐钱万万许公时在大名闻之惊曰谋之误矣立削奏曰前代方镇叛命如此诰誓则有之矣非所以御戎狄也万一反有不逊之言得无损国体乎朝廷方改之已闻有指斥之词矣寳元元年十二月元昊反书闻即絶沿边互市今诏但削夺官爵设赏格耳本传并言絶互市盖误也】　徙监泰州酒税务余靖知英州监郧州酒税尹洙知长水县干徳县令欧阳修权武成军判官　丙戌诏京东安抚司移文谕契丹以元昊反已夺官除籍及沿边益兵之意秋七月知谏院韩琦请自今双日止御后殿视事帝
　　问辅臣以故事张士逊对曰唐五日一开延英盖资闲燕以辅养圣神帝曰与夫宵衣旰食固不侔也前代帝王靡不初勤政事而后失于逸豫不可不戒也时帝感小疾太医数进药故琦有是请帝讫不从　戊午以夏竦知泾州兼泾原秦鳯路沿边经畧安抚使泾原路马步军都总管范雍兼鄜延环庆路沿边经畧安抚使鄜延路马步军都总管　八月己巳降武寜节度使王徳用为右千牛卫上将军知随州仍特置判官一员初徳用既以孔道辅言罢知枢宻院而河东都转运使王防又言徳用尝令府州折继宣市马至是徳用以马与劵来上乃市于商人然犹用言者而再贬之家人皆惶恐而徳用举止言色如平时但不接賔客而已　甲戌皇子生美人苖氏出　丙子徳音降三京罪一等徒以下释之赐诸军缗物　两川自夏至秋不雨民大饥庚辰命韩琦为益利路体量安抚使西染院副使王从益副之蒋堂为梓防路体量安抚使左藏库副使夏元正副之　初帝用礼官议祀高禖于郊又以宋火徳制赤帝象于宫中以祈皇子已而苖美人有娠见日在帐中赤蛇出于殿墀又神光照庭及皇子生资质端硕帝闻若神人告曰最兴来因以为小字辛巳命参知政事王鬷以太牢报祠高禖











</div>
    <div class="pagination">
<a href="资治通鉴后编_page10.html">上一页</a><span>...</span><a href="资治通鉴后编_page6.html">6</a><a href="资治通鉴后编_page7.html">7</a><a href="资治通鉴后编_page8.html">8</a><a href="资治通鉴后编_page9.html">9</a><a href="资治通鉴后编_page10.html">10</a><span class="current-page">11</span><a href="资治通鉴后编_page12.html">12</a><a href="资治通鉴后编_page13.html">13</a><a href="资治通鉴后编_page14.html">14</a><a href="资治通鉴后编_page15.html">15</a><a href="资治通鉴后编_page16.html">16</a><span>...</span><a href="资治通鉴后编_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
