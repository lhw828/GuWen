<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 31 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 31 页/共 372 页</h1>
    <div class="content">　　己卯，群臣上尊号曰崇文广武圣明仁孝皇帝。
　　丁巳，大宴崇德殿，始作乐。
　　癸亥，判大理寺王钦若上言：“本寺案牍简少，请罢详断官四员，止留八员。”从之。
　　丙寅，大阅。丁卯，近臣、诸军将校、内职皆赐饮。诏：“大阅所践民田，蠲其租。”
　　癸酉，枢密副使、工部侍郎杨砺卒。帝谓宰臣曰：“砺介直清苦，方当任用，遽此沦谢，甚可悼也！”即冒雨临其丧。砺僦舍委巷中，乘舆不能入，帝为步进，嗟悯久之。赠兵部尚书，中使护葬。
　　乙亥，以曹彬配飨太祖庙庭，薛居正、潘美、石熙载配享太宗庙庭。
　　丙子，以司封郎中、知制诰硃昂为传法院译经润文官。始，太宗作《圣教序》，帝亦继作。又尝著《释氏论》，以为释氏戒律之书，与周、孔、荀、孟迹异道同。盐铁使陈恕尝建议，以为传法院费国家供亿，力请罢之，言甚恳，帝不许。
　　九月，庚辰朔，日有食之。
　　辽主如南京，以皇弟梁王隆庆为先锋，率师南伐。
　　枢密都承旨开封王继英，以契丹大入，请北巡，帝纳之。丙戌，命继英驰传诣镇、定、高阳关路视行宫顿置，宣慰将士。
　　甲午，奉安太宗圣容于启圣院新殿，帝拜而恸，左右皆掩泣。
　　辽北院枢密使魏王耶律色珍从太后南伐，癸卯，卒于军。色珍威名亚于休格，其殁也，太后亲为哀临，仍给葬具。以韩德让兼知北院枢密使事。
　　初，傅潜遣先锋田绍斌、石普等戍保州，普阴与知州杨嗣议出兵击敌，及夜，普、嗣未还，绍斌疑其败衄，即领众援之。普、嗣果为敌所困，渡严凉河，颇丧师徒。及绍斌至，即合势疾战，斩首二千馀级，获马五百匹。
　　冬，十月，戊午，增置福建路惠民仓，从库部员外郎成肃之请也。
　　癸酉，辽师攻遂城，城小无备，众恟惧。杨延朗集丁壮护守，时冱寒，延朗命汲水注城外，及旦，冰坚不可攻，辽师解去。
　　萧继远攻狼山镇石砦，破之。初，耶律鐸轸性疏简，不修小节，人多短之，至是命总羸师以从。及战，鐸轸取绯帛被介胄以自标显，驰突出入，格杀甚众。太后望见，喜而召语曰：“卿戮力如此，何患不济！”厚赏之。
　　丙寅，令诸路转运使申淳化惠民之制，岁丰熟则增价以籴，饥歉则减直而出之。
　　如京使柳开上言：“臣蒙陛下自代州移知忻州，每见北界归明人言契丹排比南侵，又闻河北边上屯结甚众，数侵犯雁门、宁化等军。度其阴谋，必不轻退，深恐大寒之际，转肆冲突。臣愚，乞陛下速起圣驾，径至镇州，躬御六师，奋扬威武，勿生迟疑之虑，勿听犹豫之谋，周世宗及我太祖、太宗近事，皆可法也。况陛下谅阴三年，礼无违者，复此顺动，其谁敢当！圣驾若过河北，契丹当自引退。四方无思不服，正在此举矣！”
　　十一月，丙戌，合祭天地于圜丘，奉太祖、太宗并配，大赦天下。御朝元殿，受册尊号。
　　乙未，诏以边境驿骚，取来月暂幸河北。命宣徽北院使周莹为随驾前军都部署，邕州观察使刘知信副之，内侍都知杨永遵为排阵都监，保平节度使、驸马都尉石保吉为北面行营先锋都部署，磁州防御使康廷翰副之，洺州团练使上官正为钤辖。
　　己酉，以宰相李沆为东京留守，濠州刺史李著为大内都部署，权知开封府魏羽判留司，三司盐铁使陈恕为随驾转运使。十二月，辛亥，以太子太师分司西京张永德为京城内外都巡检使。
　　甲寅，车贺发京师。辛酉，宴从臣于行宫。以王超等为先锋，仍示以阵图，俾识其部分。甲子，次大名府，帝御铠甲于中军，枢密史王显、副使宋湜分押后阵，横亘数十里。
　　西川自李顺平后，人心未宁。益州钤辖符昭寿，彦卿子也，骄恣，不亲戎务，多集锦工，织作纤丽，所须物辄抑市人买配，逾时不给其直，又纵部曲略取之，仆使凌忽军校，其下皆怨。知州牛冕，宽弛无政事。时神卫军戍成都者两指挥，都虞候王均及董福分主之。福御众整肃，故所部优赡；均纵其下饮博，军装悉以给费。甲子，冕与昭寿大阅于东郊，蜀人聚观，两军衣服鲜、弊不等，均所部惭愤，出不逊语。
　　初，河北转运使裴庄屡条奏傅潜无将略，恐失机会；枢密使王显庇之，奏至，辄不报。潜屯于定州，缘边城堡悉飞书告急，潜畏懦，闭门自守，将校请战者辄丑言詈之。辽师既破狼山寨，遂引兵趋宁边军及祁、赵，大纵钞劫，游骑出邢、洺间，百姓惊扰，携挈老幼争入城郭，镇、定路不通者逾月。朝廷屡间道遣使督潜会诸路兵合击，其都监秦翰及定州行营都部署范廷召等屡促之，皆不听。廷召怒，因诟潜曰：“公恇怯乃不如一妪耳！”促之不已，潜乃分骑八千、步二千付廷召，令于高阳关逆击，仍许出军为援；卒逗留不发。
　　丙子，诏百官各上封章直言边事。于是工部侍郎、集贤院学士钱若水言：“傅潜领数万雄师，闭门不出，坐视契丹俘掠生民，上则辜委注之恩，下则挫锐师之气。军法曰：‘临阵不用命者斩。’今若申明军法，斩潜以徇，然后擢取如杨延朗、杨嗣者五七人，增其爵秩，分授兵柄，不出半月，可以坐清边寨。然后銮辂还京，则天威慑于四海矣。”右司谏梁颢亦言：“用兵之道，在明赏罚。兵法曰：‘罚不行，则譬如骄子，不可用也。’昨者命将出师，乘秋备塞，而傅潜奉明诏，握重兵，逗挠无谋，迁延玩寇，以致边尘昼惊，圣主栉沐，此所谓以贼遗君父者也。以军法论，合斩潜以徇军中，降诏以示天下。”
　　府州言官军入辽地五合川，拔黄太尉砦，歼其众，焚其车帐，获马牛万许。
　　丁卯，召见大名府父老，劳赐之。
　　戊寅晦，知益州牛冕以酒犒队伍，而钤辖符昭寿则无所设，军士益忿，故赵延顺等八人谋作乱。
　　是岁，辽放进士初锡等四人。
　　　　 ○真宗膺符稽古神功让德文明武定章圣元孝皇帝咸平三年（辽统和十八年）
　　春，正月，己卯朔，驻驆大名府，诏并代都部署高琼等分屯冀州、邢州。
　　益州戍卒赵延顺等为乱，击杀钤辖符昭寿，据甲仗库取兵器。是日，益州官吏方贺正旦，闻变，皆奔窜，知州牛冕及转运使张适缒城出奔，惟都巡检使刘绍荣冒刃格斗。延顺等即欲奉绍荣为帅，绍荣摄弓大骂曰：“我燕人也，比归大朝，肯与汝同逆邪？亟杀我！”延顺等亦不敢加害。都监王泽闻变，召王均谓曰：“汝所部兵乱，盍自往抚之！”延顺见均至，即率众踊跃，奉均为主。指挥使孙进不从，杀之；绍荣缢死。均僭号大蜀，改元化顺，署置官称，以小校张锴为谋主。辛巳，率众陷汉州。牛冕等奔东川。
　　辽师至瀛州，范廷召自中山分兵御敌，结方阵以出，辽梁王隆庆问诸将谁敢当者，萧柳曰：“若得骏马，则愿为之先。”隆庆授以中骑，柳揽辔谓诸将曰：“阵若动，诸君急攻。”遂驰而前。阵少移，隆庆乘势攻之，廷召军遂乱。柳中流矢，裹创而战，众皆披靡。
　　先是廷召乞援于高阳关，都部署洛阳康保裔即选精锐赴之。壬午，至瀛州西南裴村，廷召约以诘朝合战。及夕，廷召潜师遁，保裔不之觉。迟明，辽师围之数重。左右请易甲突围出，保裔曰：“临难无苟免，此吾效死之日矣！”遂大呼决战，凡数十合，兵尽矢穷，士卒以劲弩击敌，杀伤甚众，而援兵不至，与部将宋顺俱被执。高阳关钤辖张凝，高阳关副部署李重贵，率援兵从后至，亦为辽师所围，力战，乃得出。辽师遂自德、棣济河，掠淄、齐而去。
　　帝初闻保裔被擒，密诏走马承受太原夏守赟廉问，守赟遽言保裔定死。于是优诏赠侍中，以其子继英为六宅使、顺州刺史，馀子孙悉加秩，又遣使存问其母。继英奉告命，泣谢曰：“臣父不能决胜而死，免罪及孥，幸矣，顾蒙非常之恩！”帝慰劳之。
　　乙酉，镇、定、高阳关路行营都部署傅潜、都钤辖张昭允并削夺官爵，潜流房州，昭允通州。潜子内殿崇班从政、从范亦除名，随父流所，仍籍其家。钱若水等议潜等罪当斩，诏特贷其死，中外无不愤惋。
　　辽师退，帝使贝、冀行营副部署王荣以五千骑追蹑之。荣受命恇怯，数日不敢行，伺辽师渡河而后发。辽师剽淄、齐者数千骑，尚屯泥洁，荣不欲见敌，遂以其骑略河南岸而还。
　　庚寅，范廷召遣使告捷，言大破契丹于莫州，夺还所掠老幼及鞍马兵仗无算。帝作《喜捷诗》，群臣称贺。廷召以功加检校太傅，馀将校恩赐有差。李重贵叹曰：“大将陷殁而吾辈计功，何面目也！”
　　王均自汉州引众攻绵州，不能克，直趋剑门。先是知剑州李士衡，闻寇作，以城难守，即焚仓库，运金帛，东保剑门。是日均至，士衡与剑门都监裴臻逆击，败之，斩首数十级，揭榜招降胁从者，得千馀人，悉置麾下。均众乏食疲弊，不敢由故道，径由阴平还成都。
　　壬辰，枢密副使宋湜卒于师。
　　辽主还，次南京，赏有功将士，罚不用命者，命诸军各还本道。
　　甲午，驾发大名府。是日，次德清军，帝始闻王均反，即以户部使、工部侍郎雷有终知益州，兼提举川、陕两路军马，并命御厨使李惠、洛苑使石普、供备库副使李守伦并为川、峡两路捉贼招安使，帅步骑八千往讨之。
　　初，知蜀州杨怀忠闻成都乱，即调乡丁会诸州巡检兵刻期进讨。丙申，攻成都，先锋自北门入，遂烧子城。时王均从剑门还，犹未至，怀忠与贼将崔照、鲁麻胡等阵于江渎庙前，自晨至夕，战数合，怀忠兵势不敌，引众退保江原。
　　庚子，至自大名府。李沆为东京留守，不戮一人而辇下清肃。
　　癸卯，翰林侍读学士、兵部侍郎兼秘书监杨徽之卒。赠兵部尚书，谥文庄，赐其家钱绢，遣中使护丧事，录其外孙宋绶为太常寺太祝。绶，平棘人也。徽之无子，而宋氏妇贤明知书，有礼法，子绶能自立于时。
　　乙巳，王均复入成都。
　　二月，辛亥，翰林学士王旦等三人权知贡举。
　　杨怀忠檄嘉、眉七州调军士民丁再攻成都。时王均方遣赵延顺攻邛、蜀州，怀忠逆击之，贼稍却。怀忠与转运使陈纬退军筰桥，背水列阵，寨于槠木桥南，以扞邛、蜀之路。贼党三道来攻，出官军后，焚江原神祠，断邛、蜀援路。怀忠三道分兵以抗之，斩首五百馀级，驱其众入皁江，获甲弩甚众，乘胜逐贼至成都南十五里，寨于鸡鸣原以俟王师。均亦闭成都东门以自固。
　　己未，命宰相李沆为元德皇太后园陵使。始议立陵名，礼官引汉、唐故事，言“帝、后同陵谓之合葬，同茔兆谓之祔葬，今园陵鹊台在永熙陵封地之内，恐不须别建陵号。”从之。
　　绵、汉、龙、剑都巡检使张思钧引兵克复汉州，雷有终等与思钧帅大军进讨，列寨升仙桥；壬戌，贼众来袭，有终击走之。
　　癸亥，枢密使王显罢。以周莹为宣徽南院使，王继英为北院使，并知枢密院事；翰林学士、中书舍人王旦为给事中，同知枢密院事。
　　甲子，诸军校以次迁补，多自陈其劳绩者，御前忠佐马步军都军头呼延赞独进曰：“臣月俸百千，所用不及半，忝幸多矣。自念无以报国，不敢更望升擢，正恐福过灾生。”拜谢而退，众嘉其知分。赞初从太宗征太原，左右言：“自此取幽州，犹热钅敖翻饼耳！”赞独曰：“此饼难翻，言者不足信也。”太宗不从，卒无功而还。
　　丁卯，王均开益州城，伪为遁状，雷有终与上官正、石普等率兵径入；李继昌疑有备，亟止之，不听，因独还。官军多分剽民财，部伍不肃，贼闭关发伏，布状榻于路口，官军不得出，颇为贼所杀，李惠死之。有终等缘堞而坠，获免，遂退保汉州。益州民人迸走村落，贼皆遣骑追杀，或囚系入城，支解族诛以恐众。均又胁士民、僧道之少壮者为兵，先刺手背，次髡首，次黥面，给军装，令乘城，与旧贼党相间。有终乃揭榜招胁从者，至则于其衣袂署字释之，日数百计。杨怀忠度贼众复南出，引所部屯于合水尾、浣花等处，树机石、设篦篱以拒之。有终等复入汉州，遣军列寨弥牟镇；贼党来攻，有终击败之，斩首千馀级。
　　丙子，曲宴近臣于后苑，帝作《中春赏花钓鱼》七言诗，儒臣皆赋，遂射于水亭，尽欢而罢。自是著为定制。
　　是月，辽主如延芳淀。
　　三月，戊寅朔，日有食之。
　　帝之在大名也，有诏调丁夫十五万修黄、汴河。盐铁判官、监察御史王济以为劳民，请徐图之；乃命济驰往经度，还奏减其十之七。
　　宰相张齐贤以河决为忧，因对，并召济入见。齐贤请令济署状保河不决，济曰：“河决亦阴阳灾沴所致，宰相若能和阴阳，弭灾沴，为国家致太平，河之不决，臣亦可保。”齐贤曰：“若是，则今非太平邪？”济曰：“北有契丹，西有继迁，两河、关右岁被侵扰。以陛下神武英略，苟用得其人，可以驯致，今则未也。”帝动容，独留济，问以边事。济曰：“陛下承二圣之基，拥万方之众，蠢兹小丑，敢尔冯陵，盖谋谟当位之臣，未有如昔人者，众皆谓国家所恃独一洪河耳。此诚急贤之秋，不然，臣惧敌人将饮马于河渚矣！”退而著备边策十五条以献。于是选官判大理寺，帝曰：“法寺宜择当官不回者。王济有特操，可试之。”甲申，以济权判大理寺。
　　礼部上合格举人，甲午，帝御崇政殿亲试，赐陈尧咨以下二百七十一人进士及第，一百四十三人同本科及《三传》、学究出身。尧咨，尧叟之弟也。又命侍读学士邢昺等考校诸科，得四百三十二人，赐及第、同出身。又试进士五举、诸科八举及尝经廷试而不录者，得九十七人，赐同出身。赐宴日，出御诗褒宠之。帝连日临轩，初无倦怠之色。所擢凡千百馀人，其中有自晋天福中随计者，推恩之广，近代所未有。
　　是春，帝以手诏访知开封府钱若水备御边之策。若水上言曰：“臣闻唐室三百馀祀，魏博一镇，戎兵少于今时，而无边患者，何也？盖当日幽蓟为唐北门，命帅屯兵，厄其险阻，是以边马不敢南牧。自晋祖割地之后，朝廷自定州西山东至沧海，千里之地，皆须应敌，是以设三关，分重兵以镇之。少失堤防，则戎人内侵，晋末直渡长河，汉初屡侵边徼，周祖在位，复扰中山，世宗临朝，来寇上党，此皆见于史氏，陛下之所明知也。臣愚以为不得幽州城，敌不可灭。今之急务，一曰择郡守，二曰募乡兵，三曰积刍粟，四曰革将帅，五曰明赏罚。略陈大纲，如可施行，则当详具，条奏。”
续资治通鉴--●卷第二十二
●卷第二十二
　　　　【宋纪二十二】　起上章困敦四月，尽重光赤奋若十二月，凡一年有奇。
　　　　 ○真宗膺符稽古神功让德文明武定章圣元孝皇帝咸平三年（辽统和十八年）
　　夏，四月，以梁鼎制置陕西青白盐事。初，解州池盐通商贩易，鼎请官自鬻，朝廷是其议，故用之。鼎至解池，禁止商贩，官运赴鄜、延、环、庆等州，公私大扰。
　　知雄州何承矩上言曰：“臣闻兵家有三阵：日月风云，天阵也；山陵水泉，地阵也；兵车士卒，人阵也。今用地阵而设险，以水泉而作固，建设陂塘，亘连沧海，纵有边骑，何惧奔冲！昨者契丹入边，高阳一路，东负海，西抵顺安，士庶安居，即屯田之利也。今顺安至西山，地虽数军，路才百里，纵有丘陵冈阜，亦多川渎泉源。傥因而广之，制为塘埭，则可戢敌骑、息边患矣。
　　“今缘边守将，多非其才，伏望遴择疆吏，出牧边民，厚之以俸禄，使悦其心，借之以威权，使严其令。然后深沟高垒，秣马厉兵，为战守之备；修仁立德，布政行惠，广安辑之道；训士卒，开田畴，劝农耕，蓄刍粟，以备凶年；完长戟，修劲弩，谨烽燧，缮堡戍，以防外患。来则御之，去则备之。如此，则边地安堵矣。
　　“且边鄙之人，多负壮勇，识外蕃之情伪，知山川之形势，望于边郡置营召募，不须等其人才，止求少壮武力，令及万人，俟契丹有警，任知勇将统而用之，乃中国之长策也。”
　　庚戌，太子太保吕端卒，赠司空，谥正惠。端有器量，虽屡经滨退，未尝以得丧介怀，平居不蓄资产。及为相，持重识大体，以清净简易为务。太宗时，欲相端，左右或曰：“端为人糊涂。”太宗曰：“端小事糊涂，大事不糊涂。”遂决意相之。赵普在中书，端时为参政，普尝谓人曰：“吾观吕公奏事，得嘉赏未尝喜，遇抑挫未偿俱，真台辅器也！”端两使绝域，其国叹重之，后有使往者，每问端为宰相否，其名显如此。
　　乙卯，改葬元德皇太后。
　　丙辰，王均自升仙桥分路来袭官军，雷有终率军逆击，大败之，杀千馀人，均单骑还城。
　　初，供备库副使李允则知潭州，将行，帝召谓曰：“朕在南衙，毕士安道卿家世，今以湖南属卿。”
　　允则始至，州大火，民无居舍，多冻死。允则亟取官竹假民为屋，及春而偿，民无流徙，官用亦不乏。马氏暴敛州人，岁出绢，谓之地税；及潘美定湖南，计屋每间输绢三尺，谓之屋税；营田户给牛，岁输米四斛，牛死犹输，谓之枯骨税；民输茶，初以九斤为一大斤，后益至三十五斤。允则请除之，税茶则以十三斤半为定制。又，山田可以莳禾而民惰不耕，乃下令，月给马刍，皆输本色，由是山田悉垦。会岁饥，欲发官廪，先赈而后奏，转运使以为不可，允则曰：“须报必逾月，则饥者无及矣！”不听。明年，又饥，复欲先赈，转运使固执不可，允则请以家资为质，乃得发廪贱粜。因募饥民堪征役者隶军籍，得万人。转运使请发所募兵御邵州蛮，允则曰：“今蛮不扰，无名益戍，是长边患也。且兵皆新募，饥瘠未任出戍。”遂奏罢之。
　　至是民列允则治状，诣安抚使者请留，使者以闻；诏书嘉奖。及召还，连对三日，帝曰：“毕士安不谬知人矣！”
　　壬戌，赐应制举人林陶同进士出身。陶就试学士院，不及格，帝方欲求俊茂，特奖之。
　　壬申，知益州牛冕，削籍流儋州；西川转运使张适，削籍授连州参军。初，张咏自蜀还，闻冕代己，曰：“冕非抚众才。”既而果然。
　　五月，丁丑朔，诏：天下死罪减一等，流以下释之。益州军民为王均胁从者，如能归顺，并释之。”
　　先是宰相张齐贤上言：“今之所患，钱货未多。望择使臣往，逐处相度添价，及招诱人户淘采铅锡，仍按行铜山易得薪炭处，置监铸钱，如此，二年间可得百五十万贯。”即遣虞部员外郎冯亮、内供奉官白承睿往干其事。庚辰，亮等言：“饶、池、江、建州岁铸钱百三十五万贯，铜铅皆有馀羡。”乃以亮为江南转运副使兼提点江南、福建路铸钱事，承睿同提点。
　　六月，户部判官、右司谏孙何，出为京东转运副使。
　　可上疏曰：“国家共治之任，牧守为本；亲民之官，令长为急。前代刺史入为三公，郎官出宰百里，其遴选可知也。今则兼隋、唐取士之法，参周、汉考绩之制；然而资廕登朝，居千骑之长，胥徙祗役，分百里之封，目不知书，心惟黩货。望令审官院、吏部铨，凡京朝官藉廕入仕者，非灼然绩状，勿与知州、州县官。流外出身者，非有履行殊常，不拟县令。庶为流品，用劝士民。又，三司掌钱刀，笼天下货财，古之李悝、耿寿昌、刘晏、第五琦之流，虽名聚敛之臣，颇负经通之略，皆民不加赋，兵有羡粮。厥后三建使额，分其利权，胥吏千馀，官僚兼倍，各为刑狱，迭下符移，行之于外，滋章颇甚。臣权莅计局，尝与丁谓、硃台符共酌，三部文移之类，可以减半。望择近臣识治体干敏者，与三部众官减省。又，法官之任，人命所悬，今吏部拟授之际，但问资历相当，精律令者或令捕盗，懵章程者或使详刑，动致纷拏，即议停替，小则民黎负屈，大则旱延灾。欲望自今司理、司法，并择明法出身者授之，不足，即于见任司户、簿、尉内选充，又不足，则选娴书判、练格法者考满无私过，越资拟授。庶臻治古之化，用开太平之基。”未几，徙两浙转运使。何性卞急，不容物，为使者，专任峻刻，所至州郡，刺察苛细，胥吏日有捶楚，官属多罹谴罚，人不称贤。
　　秋，七月，丙申，江南转运使任中正言：“淮诏，以饶州置场，买纳浮梁、婺源、祁门县茶，不便于民，令臣与三班借职胡澄审行计度。今臣等亲到饶、歙二州茶仓，询问逐处民俗，皆言溪滩险恶，转输艰阻，愿各复往日仓廒，就便输纳。及浮梁县民李思尧等各愿自备材木，起创仓廒。”从之，仍降诏曰：“山泽之征，所宜公共，苟便于民，岂图羡赢！而言事之臣，不明大体，务为改革，罔恤蒸黔。特命使车，往询疾苦，用循旧制，式遂舆情。已令制置茶盐、江南转运使并依任中正所奏。”
　　八月，乙卯，以济州贼魏捷补龙猛军队长。捷趫勇过人，众目为“撼动山”。至是诣登闻院，自陈为恶党所胁制，愿首罪效力。帝召见，赐锦袍、银带而录之。
　　王均自升仙桥之败，撤桥塞门。雷有终等率官军直抵城下，造梯冲洞车攻具，遣诸将分路攻城。贼尽驱凶党以拒官军，赵延顺中流矢死。然每攻城则雨甚，城滑不能上。官军为洞屋以攻城，贼凿地道出掩之，多溺壕中死，军势小衄。贼大宴其党，歌吹之声达于城外。时方暑湿，攻城者多被疾，有终市药它州，自合以疗之。
　　诏复遣入内副都知秦翰为两路捉贼招安使。翰既至，与有终协议，于城北鱼桥别筑土山，是月，克城北羊马城。遂设雁翅势敌棚覆洞车以进逼其城，贼亦对设敌棚，号“喜相逢楼”。九月，戊寅，官军焚其敌楼，贼气始夺，乃筑月城自固。
　　庚寅，始置群牧司，令枢密直学士陈尧叟为制置使。马政旧皆骐骥两院监官专之，至是，内外厩牧之事，自骐骥院而下，悉听命于群牧司。
　　王均多为药矢射官军，中者必死。雷有终募敢死士穴城，间道蒙氈秉燧而入，悉焚其守具。甲午，令东西南寨鼓噪攻城，有终与石普分主二洞屋以进。普乃穴城为暗门，门成，贼攒戟拥路，众未敢进，有二卒出请行，许以厚赏，乃麾戈直冲之，贼锋稍却，遂克其城。有终登城楼下瞰，贼犹以馀众寨于天长观前，密设包架于文翁坊。高继勋白转运使马亮，愿得稭秆油凡，合众执长戟臣斧，秉炬以进，悉焚之。杨怀忠又焚其天长观前寨，追至大安门，复败之，前后杀贼三千馀人。是夕，均突围而遁，有终疑有伏，遣人于街郭纵火。诘朝，与秦翰登门楼，牙吏有受官职者，捕得，立楼下，乃积薪于旁，厝火其上，尽索受伪署者，命左右捽投火中，自辰至晡，焚数百人，颇为冤酷。李继昌严戒部下，无扰民者，获妇女童幼，置空寺中，分兵守卫，事平，遣还其家。
　　是秋，辽主猎于诸山。北院枢密使韩德让举南院侍郎萧和绰为中丞，和绰起家刀笔吏，无完行，不为时议所许，惟德让称其谨恪。辽主以德让所荐，遂见擢用。
　　冬，十月，王均自成都趋富顺监，所过胁军民断桥塞路，焚仓库而去。雷有终先命杨怀忠领虎翼军追之，后二日，石普继往，以全军为后援。均党至富顺监，将结筏渡江，趋戎、泸蛮境。怀忠距富顺六七里，于杨家市少憩，贼众在后者邀战，怀忠遣亲信五骑登高原觇贼。怀忠语左右曰：“纵贼渡江，后悔无及。石侯将至，当以奇兵取之。”乃临江列阵击之，贼众散走。有拏舟将渡江而遁者，怀忠合强弩射之，溺者数艘。怀忠张旗鸣鼓入城，均方在监署，其党多醉，均穷蹙，缢死，虎翼军校鲁斌斩其首以诣怀忠。又获僭伪法物旌旗甲马甚众，擒其党六千馀人，逆徙歼焉。怀忠旋军，出北门，石普始至，夺均首，驰归成都，袅于北市。辛亥，有终遣官驰奏益州平，赐锦袍、银带、器帛。
　　命翰林学士承旨宋白等修《续通典》。
　　乙丑，诏赦川峡路死罪，以雷有终为保信留后，秦翰等九人并迁秩。是役也，杨怀忠之功居最，为石普所掩，帝廉得其状，擢怀忠崇仪使、领恩州刺史。它日，帝谓宰相曰：“雷有终顷居三司，自谓公干廉洁；昨两川盗起，因命剪除，颇闻有终乘其扰攘，贪黜财货。如是，则王泽安得下流，远俗何由丕变！言行相戾，乃如是邪？”
　　丙寅，以翰林学士王钦若、知制诰梁颢分为川、峡安抚使。
　　延州言破大卢、小卢等十族，获人畜二十万。
　　十一月，甲戌朔，辽授李继迁子德明为朔方节度使。
　　壬午，令常参官转对如故事。
　　门下侍郎兼兵部尚书、平章事张齐贤，与李沆并相，情好不协。辛卯，日南至，群臣朝会，齐贤被酒，寇弁欹侧，几颠仆殿上。御史中丞劾齐贤失仪，齐贤自陈，因感寒，饮酒御之，遂至醉，顿首谢罪。帝曰：“卿为大臣，何以率下？朝廷有宪典，朕不敢私。”甲午，齐贤罢守本官。
　　十二月，壬子，诏有司别录转对章疏一本留中。
　　庚申，罢京畿均田税。
　　丙寅，开封府奏狱空，诏嘉之。
　　兵部郎中、知兗州韩授上言：“迩者亢旱伤稼，天其或者以陛下春秋鼎盛，兆民乐业，万一圣心忽生骄佚，故暂加灾眚，用儆睿聪。昔魏郑公对唐太宗曰：‘贞观之初，闻善若惊；五六年间，犹悦以从谏；自兹厥后，渐恶直言。’此讥其渐怠于政也。臣伏睹先帝享国久长，未尝一日旷于万几。愿陛下守太祖之丕图，遵太宗之遗训，兢兢业业，无怠无荒。臣又闻治国在远佞人，今朝廷无邪佞之徒，然事生隐微，宜防未兆，勿使小人乘间而进。居安念危，在治防乱，天下幸甚！”疏奏，召援归阙，授史馆修撰。
　　初，濮州有盗夜入城，略知州王守信、监军王昭度。知黄州王禹偁闻之，以为国家武备不修，故盗贼窃发近辅，因奏疏曰：“《易》曰：‘王公设险以守其国，’又曰：‘重门击柝，以待暴客，’《传》曰：‘预备不虞，古之善教也。’自五季乱离，各据城垒，缮治兵甲，豆分瓜剖，七十馀年。太祖、太宗削平僭伪，当时议者，乃令江、淮诸郡毁城隍，收兵甲，撤武备者三十馀年。书生领州，大郡给二十人，小郡减五人，以充常从。号曰长吏，实同旅人；名为郡城，荡若平地。虽则尊京师而抑郡县，为强干弱枝之术，亦匪得其中道也。救弊之道，在乎从宜。汉高惩暴秦郡县之失，封建其子弟，乃七国势强，文、景乃行削夺。唐德宗乘安、史厌兵，遂有贞元姑息之政；宪宗睹齐、蔡巨猾，遂有元和讨贼之议。盖见几而作，为社稷远图，疾若转规，不可胶柱。今江、淮诸郡，大患有三：城池堕圮，一也；甲仗不完，二也；兵不服习，三也。濮贼之兴，慢防可见。望陛下特行神断，参之庙算，如且因而修治，不欲张皇，凡江、浙、荆湖、淮南、福建等郡，约民户众寡，城池大小，并许置本城守捉军士三五百人，勿令差出，止于城中阅习弓剑。然后渐葺城垒，缮完甲胄，郡国张御侮之备，长吏免剽略之虞。”疏奏，帝嘉纳之。
</div>
    <div class="pagination">
<a href="续资治通鉴_page30.html">上一页</a><span>...</span><a href="续资治通鉴_page26.html">26</a><a href="续资治通鉴_page27.html">27</a><a href="续资治通鉴_page28.html">28</a><a href="续资治通鉴_page29.html">29</a><a href="续资治通鉴_page30.html">30</a><span class="current-page">31</span><a href="续资治通鉴_page32.html">32</a><a href="续资治通鉴_page33.html">33</a><a href="续资治通鉴_page34.html">34</a><a href="续资治通鉴_page35.html">35</a><a href="续资治通鉴_page36.html">36</a><span>...</span><a href="续资治通鉴_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
