<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 111 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 111 页/共 334 页</h1>
    <div class="content">离石胡帅呼延铁、西河胡帅张崇等不乐徙代〔帅，所类翻。乐，音洛。〕聚众叛魏，魏安远将军庾岳讨平之。
魏王珪召卫王仪入辅，以略阳公遵代镇中山。夏，四月，壬戌，以征虏将军穆崇为太尉，安南将军长孙嵩为司徒。
燕主宝从间道过邺，〔间，古苋翻。〕邺人请留，宝不许。南至黎阳，伏于河西，〔河水自遮害亭屈而东北流，过黎阳县南，河之西岸为黎阳界，东岸为滑台界。〕遣中黄门令赵思告北地王锺曰：「上以二月得丞相表，〔宝以德为司徒，故称之为丞相。〕实时南征，至乙连，会长上作乱，失据来此。〔人主所据者，势也，众叛亲离，大势己去，失所据矣。〕王亟白丞相奉迎！」锺，德之从弟也，首劝德称尊号，闻而恶之，执思付狱，〔从，才用翻。恶，乌路翻。〕以状白南燕王德。德谓群下曰：「卿等以社稷大计，劝吾摄政；吾亦以嗣帝播越，〔播，逋也，迁也。越，远也，走也。〕民神乏主，故权顺群议以系众心。今天方悔祸，嗣帝得还，吾将具法驾奉迎，谢罪行阙，何如﹖」〔天子行幸所至有行宫，宫前阙门，谓之行阙。〕黄门侍郎张华曰：「今天下大乱，非雄才无以宁济群生。嗣帝闇懦，不能绍隆先统。陛下若蹈匹夫之节，拾天授之业，威权一去，身首不保，况社稷其得血食乎！」慕舆护曰：「嗣帝不达时宜，委弃国都，〔宝弃中山，见上卷上年。〕自取败亡，不堪多难，〔难，乃旦翻。〕亦已明矣。昔蒯聩出奔，卫辄不纳，春秋是之。〔蒯，苦怪翻。聩，五怪翻。〕以子拒父犹可，况以父拒子乎！〔德于宝为叔父。〕今赵思之言，未明虚实，臣请为陛下驰往诇之。」〔为，于伪翻。诇，火迥翻，又翾正翻。候俟也。刺探也。〕德流涕遣之。〔流涕遣护，将使之杀宝也。〕
护帅壮士数百人〔帅，读曰率；下同。〕随思而北，声言迎卫，其实图之。宝既遣思诣锺，于后得樵者言，德已称制，惧而北走。护至，无所见，执思以还。〔还，从宣翻，又如字。〕德以思练习典故，欲留而用之；思曰：「犬马犹知恋主，思虽刑臣，乞还就上。」〔宦者，谓之刑臣。上，谓宝也。〕德固留之，思怒曰：「周室东迁，晋、郑是依。〔周平王东迁洛邑，晋文侯、郑武寔定王室，故周桓公曰：「我周之东迁，晋、郑焉依。」〕殿下亲则叔父，位为上公，不能帅先群后以匡帝室，而幸本根之倾，为赵王伦之事，〔事见八十九卷惠帝永宁元年。言赵王伦以宗室而篡晋，德所为类之。伦于惠帝，叔祖也；德于宝，叔父也。帅，读曰率。〕思虽不能如申包胥之存楚，〔吴破楚入郢，申包胥乞师于秦，遂破吴师，楚昭王复国。〕犹慕龚君宾不偷生于莽世也！」〔龚胜，字君宾，事见三十七卷王莽始建国三年。〕德斩之。
宝遣扶风忠公舆腾与长乐王盛收兵冀州，盛以腾素暴横，为民所怨，乃杀之，行至巨鹿、长乐，说诸豪杰，〔横，户孟翻。乐，音洛。说，输芮翻。〕皆愿起兵奉宝。宝以兰汗祀燕宗庙，所为似顺，意欲还龙城，不肯留冀州，乃北行；至建安，〔建安城在令支之北，乙连之南。〕抵民张曹家。曹素武健，请为宝合众；〔为，于伪翻。〕盛亦劝宝宜且驻留，察汗情状。宝乃遣赜从仆射李旱先往见汗，〔赜，而陇翻。从，才用翻。〕宝留顿石城。〔石城县，前汉属右北平郡，后汉、晋省县，属建德郡，隋、唐并入营州柳城县界。宋白曰：石城县取碣石立如城以名之。〕会汗遣左将军苏超奉迎，陈汗忠款。宝以汗燕王垂之舅，盛之妃父也，谓必无他，不待旱返，遂行。盛流涕固谏，宝不听，留盛在后，盛与将军张真下道避匿。
丁亥，宝至索莫汗陉，〔索，昔各翻。汗，音寒。陉，音刑。〕去龙城四十里，城中皆喜。汗惶布，欲自出请罪，〔怖，普布翻。〕兄弟共谏止之。。汗乃遣弟加难帅五百骑出迎；又遣兄堤闭门止仗，禁人出入。城中皆知其将为变，而无如之何。加难见宝于陉北，拜谒已，〔已者，拜谒之礼毕。〕从宝俱进。颍阴烈公余崇密言于宝曰：「观加难形色，祸变甚逼，宜留三思，柰何径前！」宝不从。行数里，加难先执崇，崇大呼骂曰：「汝家幸缘肺附，〔呼，火故翻。师古曰：肺附，谓亲威也。旧解云。肺附，如肺腑之相附着。一说；肺，斫木札也。喻其轻薄附着大材也。〕蒙国宠荣，覆宗不足以报。今乃敢谋篡逆，此天地所不容，计旦暮即屠灭，但恨我不得手脍汝曹耳！」〔脍，细切肉也。〕加难杀之。引宝入龙城外邸，弒之。〔年四十四。〕汗谥宝曰灵帝；杀献哀太子策及王公卿士百余人；自称大都督、大将军、大单于、昌黎王，〔单，音蝉。〕改元青龙；以堤为太尉，加难为车骑将军，封河间王熙为辽东公，如杞、宋故事。〔周武王封夏之后于杞，殷之后于宋。〕
长乐王盛闻之，驰欲赴哀；张真止之。盛曰：「我今以穷归汗，汗性愚浅，必念婚姻，不忍杀我，旬月之间，足以展吾情志。」遂往见汗。汗妻乙氏及盛妃皆泣涕请盛于汗，盛妃复顿头于诸兄弟。〔复，扶又翻。〕汗恻然哀之，乃舍盛于宫中，以为侍中、左光禄大夫，亲待如旧。堤、加难屡请杀盛，汗不从。堤骄很荒淫，〔很，户垦翻。〕事汗多无礼，盛因而间之。〔间，古苋翻。〕由是汗兄弟浸相嫌忌。〔为盛诛汗张本。〕
凉太原公纂将兵击杨轨，郭鱶救之，纂败还。
段业使沮渠蒙逊攻西郡，〔郡在武威西，据岭之要，蒙逊得之，故晋昌、敦煌皆降。沮，子余翻。〕执太守吕纯以归。纯，光之弟子也。于是晋昌太守王德、敦煌太守赵郡孟敏皆以郡降业。〔敦，徒门翻。降，户江翻。〕业封蒙逊为临池侯，以德为酒泉太守，敏为沙州刺史。
六月，丙子，魏王珪命群臣议国号。皆曰：「周秦以前，皆自诸侯升为天子，因以其国为天下号。汉氏以来，皆无尺土之资。我国家百世相承，开基代北，遂抚有方夏，〔据孔安尚书注，方夏，谓四方中夏。夏，户雅翻。〕今宜以代为号。」黄门侍郎崔宏曰：「昔商人不常厥居，故两称殷、商，〔契始封于商。皇甫谧曰：今上洛商是也。契孙相土居商丘。自契至于成汤，八迁，汤始居亳，从先王居。后仲丁迁于嚣，河亶甲居相，祖乙居耿。书曰：盘庚五迁，将治亳殷，从先王居。谓从帝喾所居，居亳也。〕代虽旧邦，其命维新，登国之初，已更曰魏。〔事见一百六卷孝武太元十一年。更，工衡翻。〕夫魏者，大名，神州之上国也，〔左传，卜偃曰：「魏，大名也。」战国之时，魏为大国。中国谓之神州。〕宜称魏如故。」珪从之。
杨轨自恃其众，欲与凉王光决战，郭鱶每以天道抑止之。〔言天道未利也，郭鱶善数，故如此。鱶，奴昆翻。〕凉常山公弘镇张掖，段业使沮渠男成及王德攻之；光使太原公纂将兵迎之。〔将，即亮翻。〕杨轨曰：「吕弘精兵一万，若与光合，则姑臧益强，不可取矣。」乃与秃发利鹿孤共邀击纂，纂与战，大破之；轨奔王乞基。〔王乞基，田胡也。〕鱶性褊急残忍，不为士民所附，〔褊，补典翻。〕闻轨败走，降西秦；〔降，户江翻。〕西秦王干归以为建忠将军、散骑常侍。〔散，悉亶翻。骑，奇寄翻。〕
弘引兵弃张掖东走，段业徙治张掖，〔治，直之翻。〕将追击弘。沮渠蒙逊谏曰：「归师勿遏，穷寇勿追，〔孙子之言。〕此兵家之戒也。」业不从，大败而还，〔还，从宣翻。〕赖蒙逊以免。业城西安，以其将臧莫孩为太守。〔业置西安郡于张掖东境。孩，河开翻。〕蒙逊曰：「莫孩勇而无谋，知进不知退；此乃为之筑耱，非筑城也！」〔为，于伪翻。耱，知陇翻。〕业不从，莫孩寻为吕纂所破。
燕太原王奇，楷之子，兰汗之外孙也，汗亦不杀，以为征南将军。得入见长乐王盛，盛潜使奇逃出起兵。奇起兵于建安，众至数千，汗遣兰堤讨之。盛谓汗曰：「善驹小儿，未能办此，〔善驹，奇小子也。〕岂非有假托其名欲为内应者乎！太尉素骄，难信，不宜委以大众。」〔汗以堤为太尉，故称之。〕汗然之，罢堤兵，〔苏轼有言，「木必先蠹，然后虫生之；人必先疑，然后谗入之。」兰汗凶逆，兄弟自相嫌忌，故慕容盛得间之以奋其智，报君父之雠。〕更遣抚军将军仇尼慕将兵讨奇。〔更，工衡翻。〕
于是龙城自夏不雨至于秋七月，汗日诣燕诸庙及宝神座顿首祷请，委罪于兰加难。〔言弒宝者加难之罪。〕堤及加难闻之怒，且惧诛，乙巳，相与率所部袭仇尼慕军，败之。〔败，补迈翻。〕汗大惧，遣太子穆将兵讨之。〔将，即亮翻。〕穆谓汗曰：「慕容盛我之仇雠，必与奇相表里，此乃腹心之疾，不可养也，宜先除之。」汗欲杀盛，先引见，察之。盛妃知之，密以告盛，盛称疾不出，〔兰妃之为，异于雍姞。虽曰妇人内夫家而外父母家，若兰妃者，处夫妻父子之变，得其一而失其一者也。〕汗亦止不杀。
李旱、卫双、刘忠、张豪、张真，皆盛所厚也，而穆引以为腹心，旱、双得出入至盛所，潜与盛结谋。丁未，穆击堤、加难等，破之。庚戌，飨将士，汗、穆皆醉，盛夜如厕，因踰垣入于东宫，与旱等共杀穆。时军未解严，皆聚在穆舍，闻盛得出，呼跃争先，攻汗，斩之。汗子鲁公和、陈公扬分屯令支、白狼，〔令，音铃，又郎定翻。支，音祁。〕盛遣旱、真袭诛之。堤、加难亡匿，捕得，斩之。于是内外帖然，士女相庆。宇文拔率壮士数百来赴，〔宇文拔自辽西来也。〕盛拜拔为大宗正。
辛亥，告于太庙，令曰：「赖五祖之休，〔五祖，谓慕容涉归、廆、皝、儁、垂，凡五庙。〕文武之力，宗庙社稷幽而复显。不独孤眇眇之身免不同天之责，〔礼记曰：父之雠不与共戴天。〕凡在臣民皆得明目当世。」因大赦，改元建平。盛谦不敢称尊号，以长乐王摄行统制。〔盛，字道运，宝之庶长子也。乐，音洛。〕诸王皆降称公，以东阳公根为尚书左仆射，卫伦、阳璆、鲁恭、王滕【章：十二行本「滕」作「腾」；乙十一行本同。】为尚书，〔璆，渠尤翻。〕悦真为侍中，阳哲为中书监，张通为中领军，自余文武各复旧位。改谥宝曰惠闵皇帝，庙号烈宗。
初，太原王奇举兵建安，南、北之人翕然从之。〔南人，谓自中原来者；北人，则鲜卑也。〕兰汗遣其兄子全讨奇，奇击灭之，匹马不返，进屯乙连。盛既诛汗，命奇罢兵。奇用丁零严生、乌桓王龙之谋，遂不受命，甲寅，勒兵三万余人进至横沟，去龙城十里。盛出击，大破之，执奇而还，斩其党与百余人，赐奇死，桓王之嗣遂绝。〔慕容恪寺太原王，谥曰桓。楚庄王灭若敖氏而赦箴尹克黄，曰：「子文无后，何以劝善！」以慕容恪之辅成燕业，而可使之绝祀乎！〕群臣固请上尊号，〔上，时掌翻。〕盛弗许。
魏王珪迁都平城，始营宫室，建宗庙，立稷。宗庙岁五祭，用分、至及腊。〔魏都平城，置代尹及司州于平城。杜佑曰：后魏都平城，今云中郡治。云中县是今马邑郡；北平城即今郡，隋为云内县恒安镇。此所谓宗庙，即代都之东庙也。〕
桓玄求为广州，会稽王道子忌玄，〔会，工外翻。〕不欲使居荆州，因其所欲，以玄为督交?广二州军事、广州刺史；玄受命而不行。豫州刺史庾楷以道子割其四郡使王愉督之，上疏言：「江州内地，〔江州治寻阳，在江南，故云内地。〕而西府北带寇戎，〔晋以京口为北府，历阳为西府。豫州治历阳，在江西，故云北带寇戎。〕不应使愉分督。」朝廷不许。楷怒，遣其子鸿说王恭曰：「尚之兄弟〔谓谯王尚之及弟休之也。说，输芮翻；下同。〕复秉机权，〔复，扶又翻；下同。〕过于国宝；欲假朝威削弱方镇，〔朝，直遥翻。〕惩艾前事，为祸不测，〔艾，倪祭翻。〕今及其谋议未成，宜早图之。」恭以为然，以告殷仲堪、桓玄。仲堪、玄许之，推恭为盟主，刻期同趣京师。〔趣，七喻翻。〕
时内外疑阻，津逻严急，〔逻，郎佐翻，巡也。津逻者，凡江津之要皆置逻卒。〕仲堪以斜绢为书，内箭簳中，〔簳，古旱翻。字林曰：箭笴也。〕合镝漆之，〔镝，箭镞也。〕因庾楷以送恭。恭发书，绢文角戾，不复能辨仲堪手书，〔戾，曲也，乖也。斜绢无边幅，经纬不相持，故斜角乘曲。〕疑楷诈为之，且谓仲堪去年已违期不赴，〔事见上卷。〕今必不动，乃先期举兵。〔先，悉荐翻。〕司马刘牢之谏曰：「将军，国之元舅；会稽王，天子叔父也。会稽王又当国秉政，向为将军戮其所爱王国宝、王绪，又送王廞书，〔事见上卷。为，于伪翻。〕其深伏将军已多矣。顷所授任，虽未允惬，亦非大失。割庾楷四郡以配王愉，于将军何损！晋阳之甲，岂可数兴乎！」〔数，所角翻。〕恭不从，上表请讨王愉、司马尚之兄弟。
道子使人说楷曰：「昔我与卿，恩如骨肉，〔楷先党于王国宝，道子亦亲之。〕帐中之饮，结带之言，可谓亲矣。。〔此必太元二十一年庾楷赴难时事。〕卿今弃旧交，结新援，忘王恭畴昔陵侮之耻乎！〔王恭以元舅之亲，风神简贵，志气方严，视庾楷蔑如也，故道子以为陵侮楷。〕若欲委体而臣之，使恭得志，必以卿为反复之人，安肯深相亲信！首身且不可保，况富贵乎！」楷怒曰：「王恭昔赴山陵，相王忧惧无计，我知事急，寻勒兵而至，恭不敢发。〔事见一百八卷孝武太元二十一年。〕去年之事，我亦俟命而动。我事相王，无相负者。相王不能拒恭，反杀国宝及绪，自尔已来，〔自尔以来，犹今言自那时以来也。又尔，言如此也。〕谁敢复为相王尽力者！〔复，扶又翻。为，于伪翻。〕庾楷实不能百口助人屠灭。」时楷已应恭檄，正征士马。信返，朝廷忧惧，内外戒严。
会稽世子元显言于道子曰：「前不讨王恭，故有今日之难。今若复从其欲，〔难，乃旦翻。复，扶又翻。〕则太宰之祸至矣。」〔道子时为太宰。〕道子不知所为，悉以事委元显，日饮醇酒而已。元显聪警，颇涉文义，志气果锐，以安危为己任。附会之者，谓元显神武，有明帝之风。
殷仲堪闻恭举兵，自以去岁后期，乃勒兵趣发。〔趣，读曰促。〕仲堪素不习为将，〔将，息亮翻。〕悉以军事委南郡相杨佺期兄弟，〔相，息亮翻。〕使佺期帅舟师五千为前锋，桓玄次之，仲堪帅兵二万，相继而下。〔帅，读曰率。〕佺期自以其先汉太尉震至父亮，九世皆以才德著名，矜其门地，谓江左莫及。有以比王珣者，佺期犹恚恨。而时流以其晚过江，婚宦失类；〔佺期曾祖准，晋太常。自震至准七世，有名德。祖林，少有才望，值乱没胡。父亮，少仕伪朝，后归晋，比王、谢诸家为晚。亮及佺期皆以武力为官，又与伧荒为婚，故云失类。时流，犹言时辈也。恚，于避翻。〕佺期及兄广、弟思平、从弟孜敬皆粗犷，〔从，才用翻。犷，古猛翻。犷犷，不可附。〕每排抑之。佺期常慷慨切齿，欲因事际以逞其志，故亦赞成仲堪之谋。
八月，佺期、玄奄至湓口，〔湓口，湓浦口也，晋人于此筑城置戍。今其地在江州德化县西一里。湓，蒲奔翻。。〕王愉无备，惶遽奔临川，〔吴孙亮太平二年，分豫章东部都尉立临川郡，隋、唐为抚州。〕玄遣偏军追获之。
燕以河间公熙为侍中、车【严：「车」改「骠」。】骑大将军、中领军、司隶校尉，城阳公元为卫将军。元，宝之子也。又以刘忠为左将军，张豪为后将军，并赐姓慕容氏。李旱为中常侍、辅国将军，卫双为前将军，张顺为镇西将军，昌黎尹张真为右将军；〔燕都龙城，以昌黎太守为昌黎尹。〕皆封公。
乙亥，燕步兵校尉马勒【章：十二行本「勒」作「勤」；乙十一行本同。】等谋反，伏诛；事连骠骑将军高阳公崇、崇弟东平公澄，皆赐死。〔骠，匹妙翻。骑，奇寄翻。〕
宁朔将军邓启方、南阳太守闾丘羡将兵二万击南燕，〔燕自慕容宝之败，北归龙城，慕容德称号于滑台，故称南燕以别之。〕与南燕中军将军法、抚军将军和战于管城，〔魏收志，荥阳郡京县有管城，故管城邑也。杜预曰：在京县东北。〕启方等兵败，单骑走免。
魏王珪命有司正封畿，〔宋白曰：魏道武都平城，东至上谷军都关，西至河，南至中山隘门塞，北至五原，地方千里，以为甸服。〕标道里，平权衡，审度量；遣使循行郡国，〔使，疏吏翻。行，下孟翻。〕举奉守宰不法者，亲考察黜陟之。
九月，辛卯，加会稽王道子黄钺，以世子元显为征讨都督；遣卫将军王珣、右将军谢琰将兵讨王恭，谯王尚之将兵讨庾楷。
乙未，燕以东阳公根为尚书令，张通为左仆射，卫伦为右仆射；慕容豪为幽州刺史，镇肥如。
己亥，谯王尚之大破庾楷于牛渚，楷单骑奔桓玄。〔为后杀楷张本。〕会稽王道子以尚之为豫州刺史，弟恢之为骠骑司马、丹杨尹，允之为吴国内史，休之为襄城太守，〔元帝渡江，以丹杨春谷县置襄城郡。〕各拥兵马以为己援。乙巳，桓玄大破官军于白石。〔白石在巢县界。水经注：栅江水导源巢东，左会清溪水，谓之清溪口。栅水又东，左会白石山水，水发白石山西，径李鹊城南，西南注栅水。〕玄与杨佺期进至横江；尚之退走，恢之所领水军皆没。丙午，道子屯中堂，元显守石头；己酉，王珣守北郊，谢琰屯宣阳门以备之。〔宣阳门，建康城南面西头第一门。〕
王恭素以才地陵物，既杀王国宝，自谓威无不行；仗刘牢之为爪牙而但以部曲将遇之，〔将，即亮翻。〕牢之负其才，深怀耻恨。元显知之，遣庐江太守高素说牢之，〔高素亦北府将，故使说之。说，式芮翻；下可说同。〕使叛恭，许事成即以恭位号授之；又以道子书遗牢之，为陈祸福。〔遗，于季翻。为，于伪翻。〕牢之谓其子敬宣曰：「王恭昔受先帝大恩，今为帝舅，不能翼戴王室，数举兵向京师，〔数，所角翻。〕吾不能审恭之志，事捷之日，必能为天下相王之下乎﹖〔相王，谓道子也。〕吾欲奉国威灵，以顺讨逆，何如﹖」敬宣曰：「朝廷虽无成、康之美，亦无幽、厉之恶；而恭恃其兵威，暴蔑王室。〔蔑之者，视之若无也。〕大人亲非骨肉，义非君臣，虽共事少时，意好不协，〔少时，言不多时也。少，诗绍翻。好，呼到翻。〕今日讨之，于情义何有！」恭参军何澹之知其谋，以告恭。〔澹，徒览翻。〕
恭以澹之素与牢之有隙，不信。乃置酒请牢之，于众中拜之为兄，精兵坚甲，悉以配之，〔王恭素以部曲将遇牢之，及闻何澹之言，则拜之为兄，此岂能得其死力邪﹖适足以速其背己耳。〕使帅帐下督颜延为前锋。〔帅，读曰率。〕牢之至竹里，斩延以降；〔降，户江翻。〕遣敬宣及其伲东莞太守高雅之还袭恭。〔东莞，汉旧县；武帝泰始元年，分琅邪立东莞郡；南渡后，又置南东莞郡于晋陵界。莞，音官。〕恭方出城曜兵，敬宣纵骑横击之，〔骑，奇寄翻；下同。〕恭兵皆溃。恭将入城，雅之已闭城门。恭单骑奔曲阿，素不习马，髀中生疮。曲阿人殷确，恭，故吏也，以船载恭，将奔桓玄，至长塘湖，〔长塘湖在晋陵延陵县。杜佑曰：在润州金坛县。风土记：阳羡县有洮湖，别名长塘湖。洮，余招翻。单锷曰：长塘湖在义兴西。〕为人所告，获之，送京师，斩于倪塘。〔倪塘在建康东北方山埭南，倪氏筑塘，因以为名。〕恭临刑，犹理须鬓，神色自若，〔须，与须同。〕谓监刑者曰：「我闇于信人，所以至此；〔自悔悉以军事委刘牢之也。监，工衔翻。〕原其本心，岂不忠于社稷邪！但令旦世之下知有王恭耳。」并其子弟党与皆死。以刘牢之为都督兖、青、冀、并、徐、扬州晋陵诸军事以代恭。
俄而杨佺期、桓玄至石头，殷仲堪至芜湖，元显自竹里驰还京师，遣丹杨尹王恺等发京邑士民数万人据石头以拒之。佺期、玄等上表理王恭，求诛刘牢之。牢之帅北府之众驰赴京师，军于新亭，〔帅，读曰率。〕佺期、玄见之失色，回军蔡洲。〔蔡洲，在今建康府上元县西二十五里。〕朝廷未知西军虚实，仲堪等拥众数万，充斥郊畿，内外忧逼。〔言内忧而外逼也。〕
左卫将军桓修，冲之子也，言于道子曰：「西军可说而解也，〔说，输芮翻。〕修知其情矣。殷、桓之下，专恃王恭，恭既破灭，西军沮恐。〔沮恐，言气沮而心恐也。沮，在吕翻。〕今若以重利啖玄及佺期，〔啖，徒览翻，饵也。〕二人必内喜；玄能制仲堪，佺期可使倒戈取仲堪矣。」道子纳之，以玄为江州刺史；召郗恢为尚书，以佺期代恢为都督梁?雍?秦三州诸军事、雍州刺史。以修为荆州刺史，权领左卫文武之镇，〔左卫文武，左卫将军府之僚属及部曲也。之，往也。郗，丑之翻。雍，于用翻。〕又令刘牢之以千人送之。黜仲堪为广州刺史，遣仲堪叔父太常茂宣诏，敕仲堪回军。
张骧子超收合三千余家南皮，自号乌桓王，抄掠诸郡。〔张骧，乌桓种也；奉燕见一百五卷孝武帝太元九年；归魏见上卷元年。骧，思将翻。抄，楚交翻。〕魏王珪命庾岳讨之。
杨轨屯廉川，收集夷、夏，众至万余。〔夏，户雅翻。〕王乞基谓轨曰：「秃发氏才高而兵盛，且乞基之主也，不如归之。」轨乃遣使降于西平王乌孤。〔降，户江翻。〕轨寻为羌酋梁饥所败，〔酋，慈由翻。败，补迈翻。〕西奔歩海，〔阚骃曰：金城临羌县西有卑和羌海。郦道元曰：古西零之地也。歩，音怜。〕袭乙弗鲜卑而据其地。乌孤谓群臣曰：「杨轨、王乞基归诚于我，卿等不速救，使为羌人所覆，孤甚愧之。」平西将军浑屯曰：〔浑，古有是姓。左传郑有浑罕，卫有浑良夫。吐谷浑氏后改为浑姓。浑，户昆翻。〕「梁饥无经远大略，可一战擒也。」
饥进攻西平，西平人田玄明执太守郭幸而代之，以拒饥，遣子为质于乌孤。〔质，音致。〕乌孤欲救之，群臣惮饥兵强，多以为疑。左司马赵振曰：「杨轨新败，吕氏方强，洪池以北，未可冀也，〔洪池，岭名，在凉州姑臧之南。唐凉州有洪池府。〕岭南五郡，庶几可取。〔岭南，谓洪池岭南也。五郡，谓广武、西平、乐都、浇河、湟河也。几，居希翻。〕大王若无开拓之志，振不敢言；若欲经营四方，此机不可失也。使羌得西平，华、夷震动，非我之利也。」乌孤喜曰：「吾亦欲乘时立功，安能坐守穷谷乎！」〔廉川在塞外，故谓之穷谷。〕乃谓群臣曰：「梁饥若得西平，保据山河，不可复制。〔西平据湟河之要，有大、小榆谷之饶，故云然。复，扶又翻；下同。〕饥虽骁猛，〔骁，坚尧翻。〕军令不整，易破也。」〔易，以豉翻。〕遂进击饥，大破之。饥退屯龙支堡。〔唐鄯州有龙支县。刘昫曰：龙支，汉允吾县地。此时当为西平界。〕乌孤进攻，拔之，饥单骑奔浇河，〔浇河，吐谷浑之地，吕光开以为郡，隋、唐之廓州即其地也。浇，坚尧翻。水洄洑曰浇。此郡盖置于洮河洄曲处。杜佑曰：浇河城在廓州达化县贺兰山。刘昫曰：廓州，隋浇河郡，治广威县，即后汉烧当羌之地，前凉置湟河郡，后魏置石城郡，废帝因县内化隆谷置化隆县，后周置廓州，唐天宝元年，改为广威县，管下有达化县。吐浑浇河城，在县西百二十里。杜佑曰：浇河城，吐谷浑阿豺所筑。〕俘斩数万。以田玄明为西平内史。乐都太守田瑶、〔乐都，注已见二十六卷汉宣帝神爵元年。五代志：西平郡湟水县，后周置乐都郡。观此，则吕氏已置郡矣。杜佑曰：湟水一名乐都水，唐鄯州治。乐，音洛。〕湟河太守张裯、〔裯，除留翻。湟河郡盖置于此地。〕浇河太守王稚皆以郡降，〔降，户江翻。〕岭南羌、胡数万落皆附于乌孤。
西秦王干归遣秦州牧益州、武卫将军慕兀、〔「慕兀」，晋书载记作「慕容兀」。慕兀盖亦乞伏氏，载记误也。〕冠军将军翟侮帅骑二万伐吐谷浑。〔冠，古玩翻。侮，音温。〕
冬，十月，癸酉，燕群臣复上尊号，〔复，扶又翻。上，时掌翻。〕丙子，长乐王盛始即皇帝位，〔乐，音洛。〕大赦，尊皇后段氏曰皇太后，太妃丁氏曰献庄皇后。初，兰汗之当国也，盛从燕主宝出亡，兰妃奉事丁后愈谨。及汗诛，盛以妃当从坐，欲杀之；丁后以妃有保全之功，固争之，得免，然终不为后。
大赦。
殷仲堪得诏书，大怒，〔得黜广州之诏书也。〕趣桓玄、杨佺期期进军。〔趣，读曰促。〕玄等喜于朝命，〔朝，直遥翻；下同。〕欲受之，犹豫未决。仲堪闻之，遽自芜湖南归，遣使告谕蔡洲军士曰：「汝辈不各自散归，吾至江陵，尽诛汝余口。」〔使，疏吏翻。余口，谓蔡洲之军所余家口留在江陵者。〕佺期部将刘系帅二千人先归。〔帅，读曰率。〕玄等大惧，狼狈西还，〔还，从宣翻，又如字。〕追仲堪至寻阳，及之。仲堪既失职，倚玄等为援，玄等亦资仲堪兵，虽内相疑阻，势不得不合。乃以子弟交质，〔质，音致。〕壬午，盟于寻阳；俱不受朝命，连名上疏申理王恭，求诛刘牢之及谯王尚之，并诉仲堪无罪，独被降黜。〔被，皮义翻。〕朝廷深惮之，内外骚然。乃复罢桓修，〔复，扶又翻。〕以荆州还仲堪，优诏慰谕，以求和解，仲堪等乃受诏。御史中丞江绩劾奏桓修专为身计，疑误朝廷，〔谓分江、雍以授桓玄、杨佺期，自取荆州也。劾，户概翻，又户得翻。〕诏免修官。
初，桓玄在荆州，所为豪纵，仲堪亲党皆劝仲堪杀之，仲堪不听。及在寻阳，资其声地，〔声，谓威声；地，谓门地。〕推玄为盟主，玄愈自矜倨。杨佺期为人骄悍，〔悍，侯旰翻，又下罕翻。〕玄每以寒士裁之，佺期甚恨，密说仲堪以玄终为患，请于坛所袭之。〔说，输芮翻。〕仲堪忌佺期兄弟勇健，恐既杀玄，不可复制，〔复，扶又翻。〕苦禁之。于是各还所镇。玄亦知佺期之谋，阴有取佺期之志，〔为后玄杀殷、杨张本。〕乃屯于夏口，引始安太守济阴卞范之为长史以为谋主。〔吴孙暼甘露元年，分零陵南部都尉立始安郡，属广州；晋成帝度属荆州；隋、唐为桂州之地。夏，户雅翻。济，子礼翻。〕是时，诏书独不赦庾楷，玄以楷为武昌太守。
初，郗恢为朝廷拒西军，〔为，于伪翻。〕玄未得江州，欲夺恢雍州，〔雍，于用翻。〕以恢为广州。恢闻之，惧，询于众，众皆曰：「杨佺期来者，谁不戮力；若桓玄来，恐难与为敌。」〔桓氏世居西楚，故众畏之。〕既而闻佺期代己，乃与闾丘羡谋阻兵拒之。〔闾丘羡时为南阳太守，雍之部属也。〕佺期闻之，声言玄来入沔，〔沔，弥兖翻。〕以佺期为前驱。恢众信之，望风皆溃，恢请降。〔降，户江翻。〕佺期入府，斩闾丘羡，放恢还都，至杨口，殷仲堪阴使人杀之，及其四子，托言群蛮所杀。
西秦乞伏益州与吐谷浑王视罴战于度周川，〔度周川，在临洮塞外龙涸之西。吐，从暾入声。谷，音浴。〕视罴大败，走保白兰山，遣子宕岂为质于西秦以请和，〔宕，徒浪翻。质，音致。〕西秦王干归以宗女妻之。〔妻，子细翻。〕
凉建武将军李鸾以兴城降于秃发乌孤。〔兴城在允吾县西南龙支堡之东。〕
十一月，以琅邪王德文为卫将军、开府仪同三司，征虏将军元显为中领军，领军将军王雅为尚书左仆射。
辛亥，魏王珪命尚书吏部郎邓渊立官制协音律，仪曹郎清河董谧制礼仪，三公郎王德定律令，〔吏部、仪曹、三公郎，皆曹魏所置。〕太史令崇考天象，〔，直遥翻。〕吏部尚书崔宏总而裁之，以为永式。渊，羌之孙也。〔邓羌，苻秦之名将。〕
杨轨、王乞基帅户数十自归于西平王乌孤。〔帅，读曰率；下同。〕
十二月，己丑，魏王珪即皇帝位，大赦，改元天兴。命朝野皆束发加帽。〔朝，直遥翻；下同。说文曰：帽，小儿变夷蒙头衣。晋书舆服志曰：帽，犹冠也，义取于蒙覆其首；其本纚也。古者冠无帻，冠下有纚，以缯为之。后世施帻于冠，因复裁纚为帽，自乘舆宴居下至庶人无爵者皆服之。江左时，野人已着帽，人士亦往往而然，但其顶圆耳，后乃高其屋云。纚，所尔翻。〕追尊远祖毛以下二十七人皆为皇帝；〔魏谥毛为成皇帝。五世至推寅，南迁大泽，方千余里，谥宣皇帝。七世至邻始南出，居匈奴故地，谥献皇帝。献帝之子曰诘汾，谥圣武皇帝。〕谥六世祖力微曰神元皇帝，庙号始祖；祖什翼犍曰昭成皇帝，庙号高祖；父寔曰献明皇帝。〔谥力微曰神元皇帝，子沙漠汗曰文皇帝，沙漠汗之子弗政曰思皇帝。弗政卒，力微之子禄官立，谥曰昭皇帝，分国为三部，猗戦、猗卢，沙漠汗之二子，与禄官分统三部。猗戦西略，服属诸国，谥曰桓皇帝。猗卢自禄官之卒，合三部为一，又助晋国以益强，谥穆皇帝。猗卢死，禄官之子郁律继之，谥平文皇帝。郁律弒，猗戦之子贺専立，谥惠皇帝。贺専卒，弟纥那立，谥炀皇帝。翳魏者，郁律之子，国人逐纥那而立之，谥烈皇帝。〕魏之旧俗，孟夏祀天及东庙，〔宗庙在东，盖亦左祖之义。季夏帅众却霜于阴山，孟秋祀天于西郊。至是，始依仿古制，定郊庙朝飨礼乐，然惟孟夏祀天亲行，〔杜佑曰：魏道武天赐二年，祀天于西郊，为方坛，东为二陛，土陛无等，周垣四门，各依方色为名。置木主七于坛上，牲用白犊、黄驹、白羊各一。祭之日，帝御大驾至郊所，立青门内，近南，西面；内朝臣皆位于坛北，外朝臣及大人、方客咸位于青门外，后率六宫自黑门入，列于青门内，近北，并西面。廪牺令掌牲，陈于坛前。女巫执鼓，立于坛东，西面。帝七族子弟七子执酒在巫南，西面北上。女巫升坛摇鼓，帝拜，后肃拜，内外百官拜祀讫，乃杀牲七；执酒七人，西向，以酒洒天、神主，复拜。如此者三，礼毕而退。自是岁一祭。〕其余多有司摄事。又用崔宏议，自谓黄帝之后，〔魏收曰：魏之先出自黄帝，黄帝子曰昌意。昌意之子受封北国，有大鲜卑山，因以为号。其后世为君长，统幽都之北，广漠之野。黄帝以土德王，北俗谓土为「托」，谓后为「跋」，故以托跋为氏。〕以土德王。徙六州二十二郡守宰、豪杰二千家于代都，东至代郡，〔魏都平城，以平城为代都，依汉建国之名也。汉平城县本属鴈门郡，而代郡治桑干，后汉徙高柳，晋徙平舒。魏收地形志之上谷郡，晋之代郡也，唐为蔚州之地。魏之代都，唐为云州云中县之地。〕西及善无，南极阴馆，〔善无县，汉属鴈郡，后汉属定襄郡，元魏天平二年置善无郡。班志，阴馆县属鴈门郡，本熡烦乡，景帝后三年置。阴馆县有累头山，治水所出。五代史志，代州鴈门县有累头山。则汉之阴馆县已并入鴈门县矣。〕北尽参合，皆为畿内，其外四方、四维置八部师【张：「师」作「帅」。】以监之。〔魏书作「八部帅」。八部帅劝课农耕，量校收入，以为殿最。监，工衔翻。〕
己亥，燕幽州刺史慕容豪、尚书左仆射张通、昌黎尹张顺坐谋反诛。
初，琅邪人孙泰学妖术于钱唐杜子恭，〔妖，于骄翻。〕士民多奉之。王珣恶之，〔恶，乌路翻。〕流泰于广州。王雅荐泰于考武帝，云知养性之方，召还，累官至新安太守。泰知晋祚将终，因王恭之乱，以讨恭为名，收合兵众，聚货巨亿，〔亿亿为巨亿。〕三吴之人多从之；识者皆忧其为乱，以中领军元显与之善，无敢言者。会稽内史谢輶发其谋，〔輶，夷周翻，又音酉。〕己酉，会稽王道子使元显诱而斩之，〔会，工外翻。诱，音酉。〕并其六子；兄子恩逃入海，愚民犹以泰蝉蜕不死，〔蝉解壳曰蜕。神仙家有尸解之说，言尸解登仙，如蝉之蜕壳也。蜕，输芮翻，又吐外翻。。〕就海中资给恩。恩乃聚合亡命百余人，以谋复雠。〔为后孙恩反张本。〕
西平王秃发乌孤更称武威王。〔更，工衡翻。〕
是岁，杨盛遣使附魏，魏以盛为仇池王。〔使，疏吏翻。〕 
资治通鉴卷第一百一十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十三〔起居维大渊献（己亥），尽上章困敦（庚子），凡二年。〕
安皇帝丙
隆安三年〔（己亥、三九九）〕
①春，正月，辛酉，大赦。
②戊辰，燕昌黎尹留忠谋反，诛；事连尚书令东阳公根、尚书段成，皆坐死；遣中卫将军卫双就诛忠弟【章：十二行本「弟」下有「幽州刺史」四字；乙十一行本同；孔本同；张校云：来注「弟幽州刺史志于凡」八字作正文。】志于凡城。以卫将军平原公元为司徒、尚书令。
③庚午，魏主珪北巡，分命大将军常山王遵等三军从东道出长川，〔长川在御夷镇西北，大漠之东垂也。下所谓西道、中道，盖绝漠分为三路。〕镇北将军高凉王乐真等七军从西道出牛川，珪自将大军从中道出驳髯水以袭高车。〔将，即亮翻。驳，北角翻。髯，而占翻。〕
壬午，燕右将军张真、城门校尉和翰坐谋反诛。
⑤癸未，燕大赦，改元长乐。〔乐，音洛。〕燕主盛每十日一自决狱，不加拷掠，多得其情。〔拷，音考。掠，音亮。史言慕容盛以聪察杀身。〕
⑥武威王乌孤徙治乐都，〔治，直之翻。乐，音洛。〕以其弟西平公利鹿孤镇安夷，〔安夷县，汉属金城郡，晋分属西平郡。〕广武公傉檀镇西平，〔西平治乐都郡，唐鄯州之湟水县也。専，奴沃翻。〕叔父素渥镇湟河，若留镇浇河，从弟替引镇岭南，〔岭南，即洪池岭之南。〕洛回镇廉川，从叔吐若留镇浩亹；〔从，才用翻。浩亹在乐都之东，隋、唐并入湟水县。浩，音诰；亹，音门。〕夷、夏俊杰，〔夏，户雅翻。〕随才授任，内居显位，外典郡县，咸得其宜。
乌孤谓群臣曰：「陇右、河西，本数郡之地，〔汉时河西置武威、张掖、酒泉四郡；陇右置陇西、金城二郡。〕遭乱，分裂至十余国，吕氏、乞伏氏、段氏最强，今欲取之，三者何先﹖」杨统曰：「乞伏氏本吾之部，落终当服从。〔乞伏与秃发氏，皆鲜卑也。〕段氏书生，无能为患，且结好于我，攻之不义。〔好，呼到翻。〕吕光衰耄，嗣子微弱，〔谓光以子绍为嗣也。。〕纂、弘虽有才而内相猜忌，若使浩亹、廉川乘虚迭出，彼必疲于奔命，不过二年，兵劳民困，则姑臧可图也。〔姑臧，吕光所都。〕姑臧举，则二寇不待攻而服矣。」乌孤曰：「善！」
⑦二月，丁亥朔，魏军大破高车三十余部，获七万余口，马三十余万匹，牛羊百四十余万头。卫王仪别将三万骑绝漠千余里，〔将，即亮翻。〕破其七部，获二万余口，马五万余匹，牛羊二万余头。高车诸部大震。
⑧林邑王范达陷日南、九真，遂寇交趾，太守杜瑗击破之。〔瑗，于眷翻。〕
⑨庚戌，魏征虏将军庾岳破张超于勃海，斩之。〔张超据南皮，见上卷上年。〕
⑩段业即凉王位，改元天玺；〔是为北凉。玺，斯氏翻。〕以沮渠蒙逊为尚书左丞，〔沮，子余翻。〕梁中庸为右丞。
魏主珪大猎于牛川之南，以高车人为围，周七百余里；因驱其禽兽，南抵平城，使高车筑鹿苑，广数十里。〔广，古旷翻。〕三月，己未，珪还平城。
甲子，珪分尚书三十六曹及外署，凡置三百六十曹，令八部大夫主之。〔八部大夫，恐当作「八部大人」。魏王珪天兴元年，置八部大人于皇城，四方、四维一面置一人，以拟八座，谓之八国，各有属官，常侍、待诏直左右，山入王命。〕吏部尚书崔宏通署三十六曹，如令、仆统事。置五经博士，增国子太学生员合千人。
珪问博士李先曰：「天下何物最善，可以益人神智﹖」对曰：「莫若书籍。」珪曰：「书籍凡有几何，如何可集﹖」对曰：「自书契以来，世有滋益，以至于今，不可胜计。苟人主所好，何忧不集。」珪从之，命郡县大索书籍，悉送平城。〔魏主珪之崇文如此，而魏之儒风及平凉州之后始振，盖代北以右武为俗，虽其君尚文，未能回也。呜呼！平凉之后，儒风虽振，而北人胡服，至孝文迁洛之时，未尽改也。用夏变夷之难如是夫！胜，音升。好，呼到翻。索，昔客翻。〕
初，秦王登之弟广帅众三千依南燕王德，德以为冠军将军，处之乞活堡。〔帅，读曰率。冠，古玩翻。乞活堡，晋惠帝时诸贼保聚之地。处，昌吕翻。〕会荧惑守东井，或言秦当复兴，〔复，扶又翻。〕广乃自称秦王，击南燕北地王锺，破之。是时，滑台孤弱，〔德徙滑台，事见上卷上年。〕土无十城，众不过一万，锺既败，附德者多去德而附广。德乃留鲁阳王和守滑台，自帅众讨广，斩之。〔帅，读曰率；下同。〕
燕主宝之至黎阳也，〔事见上卷上年。〕鲁阳王和长史李辩劝和纳之，和不从。辩惧，故潜引晋军至管城，〔事亦见上卷上年。〕欲因德出战而作乱。既而德不出，辩愈不自安。及德讨苻广，辩复劝和反，〔复，扶又翻；下可复同。〕和不从，辩乃杀和，以滑台降魏。〔降，下江翻。〕魏行台尚书和跋在邺，帅轻骑自邺赴之，〔骑，奇寄翻。〕既至，辩悔之，闭门拒守。跋使尚书郎邓晖说之，〔邓晖，魏之邺台尚书郎也。说，输芮翻。〕辩乃开门内跋，跋悉收德宫人府库。德遣兵击跋，跋逆击，破之，又破德将桂阳王镇，〔将，即亮翻。〕俘获千余人。陈、颍之民多附于魏。〔陈、颍，陈郡、颍川也。〕
南燕右卫将军慕容云斩李辩，帅将士家属二万余口出滑台赴德。〔帅，读曰率。〕德欲攻滑台，韩范曰：「向也魏为客，吾为主人；今也吾为客，魏为主人。人心危惧，不可复职，〔复，扶又翻。〕不如先据一方，自立基本，乃图进取。」〔微韩范之言，德若进攻滑台，必至丧败，固不待慕容超之时也。〕张华曰：「彭城，楚之旧都，〔项羽都彭城，故云然。」可攻而据之。」北地王锺等皆劝德攻滑台。尚书潘聪曰：「滑台四通八达之地，〔滑台当河津之要，魏自北渡河而南向晋，从清水入河，秦沿渭顺河而下，皆凑于滑台。又其城旁无山陵可依，车骑、舟师皆可以骋，故谓之四通八达之地。〕北有魏，南有晋，西有秦，居之未尝一日安也。彭城土旷人稀，平夷无崄，且晋之旧镇，未易可取。〔易，以豉翻。〕又密迩江、淮，夏秋多水。乘舟而战者，吴之所长，我之所短也。青州沃野二千里，精兵十余万，左有负海之饶，右有山河之固，广固城曹嶷所筑，〔嶷，鱼力翻。〕地形阻峻，足为帝王之都。三齐英杰，思得明主以立功于世久矣。辟闾浑昔为燕臣，〔孝武太元十九年，辟闾浑为慕容农所破，遂臣于燕。〕今宜遣辩士驰说于前，大兵继踵于后，若其不服，取之如拾芥耳。〔兼弱攻昧，取乱侮亡，自三代之时仲虺已有是言，夫子定书，弗之删也。后人泥古，专言王者之师，以仁义行之，若宋襄公可以为鉴矣。说，输芮翻。〕既得其地，然后闭关养锐，伺隙而动，此乃陛下之关中、河内也。」〔用荀或说魏武之言。伺，相吏翻。〕德犹豫未沙。沙门竺朗素善占候，〔竺，朗之俗姓。〕德使牙门苏抚问之，朗曰：「敬览三策，潘尚书之议，兴邦之言也。且今岁之初，彗星起奎、娄，扫虚、危；彗者，除旧布新之象，奎、娄为鲁，虚、危为齐。〔晋天文志：奎、娄、胃，鲁、徐州。虚、危，齐、青州。彗，祥岁翻，又旋芮翻，又徐醉翻。〕宜先取兖州，巡抚琅邪，至秋乃北徇齐地，此天道也。」抚又密问以年世，朗以周易筮之曰：「燕衰庾戌，年则一纪，世则及子。」〔其后燕亡于义熙六年，岁在上章阉茂。上章，庾也；阉茂，戌也。〕抚还报德，德乃引师而南，兖州北鄙诸郡县皆降之。〔降，户江翻；下同。〕德置守宰以抚之，禁军士无得虏掠。百姓大悦，牛酒属路。〔属，之欲翻。〕
丙子，魏主珪遣建义将军庾真、越骑校尉奚斤击库狄、宥连、侯莫陈三部，皆破之，〔其后库狄、侯莫陈二姓皆贵显，而宥连之种微矣。〕追奔至大峨谷，置戍而还。〔还，从宣翻，又如字。〕
己卯，追尊帝所生母陈夫人为德皇太后。
夏，四月，鲜卑迭掘河内帅户五千降于西秦。西秦王干归以河内为迭掘都统，以宗女妻之。〔迭掘亦鲜卑一种也；河内其名。掘，其月翻。妻，七细翻。〕
甲午，燕大赦。
会稽王道子有疾，〔会，工外翻。〕且无日不醉。世子元显知朝望去之，乃讽朝廷解道子司徒、扬州刺史。〔朝，直遥翻；下同。〕乙未，以元显为扬州刺史。道子醒而后知之，大怒，无如之何。元显以庐江太守会稽张法顺为谋主，〔会，工外翻。〕多引树亲党，朝贵皆畏事之。〔为元显、张法顺俱被诛张本。〕
凉太子绍、太原公纂将兵伐北凉，〔河西四郡，张掖在北，故号北凉。将，即亮翻。〕北凉王业求救于武威王乌孤，乌孤遣骠骑大将军利鹿孤及杨轨救之。〔骠，匹妙翻。骑，奇寄翻。〕业将战，沮渠蒙逊谏曰：「杨轨恃鲜卑之强，有窥窬之志，〔秃发，本鲜卑种也。沮，子余翻。〕绍、纂深入，置兵死地，不可敌也。今不战则有泰山之安，战则有累卵之危。」业从之，按兵不战。绍、纂引兵归。
六月，乌孤以利鹿孤为凉州牧，镇西平，召军骑大将军傉檀入录府国事。〔専，奴沃翻。〕
会稽世子元显自以少年，不欲顿居重任；〔少，诗照翻。〕戊子，以琅邪王德文为司徒。
魏前河间太守【章：十二行本「守」下有「范阳」二字；乙十一行本同；孔本同；张校同；退斋校同。】卢溥帅其部曲数千家就食渔阳，遂据有数郡。秋，七月，己未，燕主盛遣使拜溥幽州刺史。〔为下魏黜张兖、袭禽卢溥张本。帅，读曰率。使，疏吏翻。〕
辛酉，燕主盛下诏曰：「法例律，公侯有罪，得以金帛赎，〔战国时，魏文侯师李惶撰次诸国法，着法经。以为王者之政，莫急盗贼，盗贼须劾捕，故着网、捕二篇。其轻狡、越城、博戏、假借、不廉、淫侈、踰制，以为杂律一篇。又以其律具其加减。故所著六篇，皆罪名之制也。汉萧何条益事律兴、厩、户三篇，合为九篇。魏陈群等采汉律，制新律十八篇。集罪例为刑名，冠于律首。盗律有劫略、恐猲、和卖买人，科有持质，皆非盗事，分以为劫略律。贼律有欺谩、诈伪、踰封、矫制，囚律有诈伪、生死，令丙有诈自复免，事类众多，分为诈律。贼律有贼伐树木，杀伤人畜产及诸亡印，金布律有毁伤、亡失县官财物，分为毁亡律。囚律有告劾、传覆，厩律有告反、逮受，科有登闻道辞，分为告劾律。囚律有系囚、鞠狱、断狱之法，兴律有上狱之事，科有考事、报谳，宜别为篇，分为系讯断狱律。盗律有受所监、受财枉法，杂律有假借、不廉，令乙有呵人受钱，科有使者验赂，其事相类，分为请赇律。盗律有勃辱、强贼，兴律月擅兴傜役，具律有出卖，科有擅作修舍事，分为兴擅律。兴律有乏傜、稽留，贼律有储峙不办，厩律有乏军、乏兴及旧典有奉法不谨、不承用诏书，汉氏施行，不宜复以为法，别为之留律。秦世旧有厩置、乘传、副车、食厨，后汉但设骑置，无车马，而律犹着其文，则为虚设，故除厩律，取其可用合科者为邮驿令。告劾律上言□事、令以惊事告急与兴律烽燧及科令者，以为惊事律。盗律有还赃畀主，金布律有罚赎入责、以呈黄金为价，科有平庸坐赃事，以为偿赃律。律之初制，无免坐之文，张汤、赵禹始作监临部主见知故纵之例，其见知而故不举劾，以赎论；其不见、不知者不坐，科条免坐繁多，宜总为免例，以省科文，故更定以为免坐律。晋初贾充定法，就汉九章增十一篇，改旧律为刑名法例，辨囚律为告劾、系讯、断狱，分盗律为请赇、诈伪、水火、毁亡，因事类为卫禁、违制，撰周官为诸侯律，合二十篇。孔颖达曰：古之赎罪皆用铜，汉始改用黄金，但少其斤两，令与金相敌。汉及后魏，赎罪皆用黄金，后魏以金难得，合金一两，收绢十匹。今律乃复依古赎铜。〕此不足以惩恶而利于王府，甚无谓也。自今皆令立功以自赎，勿复输金帛。〔复，扶又翻。〕
西秦丞相南川宣公出连乞都卒。〔南川，地名。宣，谥也。〕
秦齐公崇、镇东将军杨佛嵩寇洛阳，河南太守陇西辛恭靖婴城固守。雍州刺史杨佺期遣使求救于魏常山王遵，〔雍，于用翻。使，疏吏翻；下同。〕魏主珪以散骑侍郎西河张济为遵从事中郎以报之。佺期问于济曰：「魏之伐中山，戎士几何﹖」济曰：「四十余万。」〔事见一百八卷孝武太元二十一年。〕佺期曰：「以魏之强，小羌不足灭也。且晋之与魏，本为一家，〔谓猗卢救刘琨时也。〕今既结好，〔好，呼到翻。〕义无所隐。此间兵弱粮寡，洛阳之救，恃魏而已。若其保全，必有厚报；若其不守，与其使羌得之，不若使魏得之。」〔若杨佺期者，岂可使之扞御封疆哉！〕济还报。八月，珪遣太尉穆崇将六万骑往救之。
燕辽西太守李朗在郡十年，威行境内，〔燕辽西郡治令支。〕恐燕主盛疑之，累征不赴。以其家在龙城，未敢显叛，阴召魏兵，许以郡降魏；〔降，户江翻；下同。〕遣使驰诣龙城，广张寇势。盛曰：「此必诈也。」召使者诘问，〔诘，去吉翻。〕果无事实。监尽灭朗族；丁酉，遣辅国将军李旱讨之。
初，魏奋武将军张衮以才谋为魏主珪所信重，委以腹心。珪问中州士人于衮，衮荐卢溥及崔逞，珪皆用之。
珪围中山久未下，军食乏，〔见一百九卷隆安元年。〕问计于群臣，逞为御史中丞，对曰：「桑椹可以佐粮；飞鸮食椹而改音，诗人所称也。」珪虽用其言，听民以椹当租，然以逞为侮慢，心衔之。〔诗：翩彼飞鸮，集于泮林，食我桑椹，怀我好音。注云：鸮，恶声之鸟也。鸮恒恶鸣，今食桑椹，故改其鸣，归就我以善音。珪本北人而入中原，故衔逞以为侮慢。〕秦人寇襄阳，雍州刺史郗恢以书求救于魏常山王遵曰：「贤兄虎步中原。」珪以恢无君臣之礼，命衮及逞为复书，必贬其主。衮、逞谓帝为贵主。珪怒曰：「命汝贬之而谓之『贵主』，何如『贤兄』也！」逞之降魏也，〔见一百九卷隆安元年。〕以天下方乱，恐无复遗种，〔种，章勇翻。〕使其妻张氏与四子留冀州，逞独与幼子赜【严：「赜」改「颐」。】诣平城，〔赜，士革翻。〕所留妻子遂奔南燕。珪并以是责逞，赐逞死。卢溥受燕爵命，侵掠魏郡县，杀魏幽州刺史封沓干。珪谓衮所举皆非其人，黜衮为尚书令史。衮乃阖门不通人事，惟手校经籍，岁余而终。
燕主宝之败也，中书令、民部尚书封懿降于魏。珪以懿为给事黄门侍郎、都坐大官。〔魏官有三都大官：都坐大官、外都大官、内都大都。坐，徂卧翻。〕珪问懿以燕氏旧事，懿应对疏慢，亦坐废于家。〔珪盖自疑，以为衣冠之士慢之也。〕
武威王秃发乌孤醉，走马伤胁而卒，遗令立长君。〔长，知两翻。〕国人立其弟利鹿孤，谥乌孤曰武王，庙号烈祖。利鹿孤大赦，徙治西平。
南燕王德遣使说幽州刺史辟闾浑，欲下之；晋氏南渡，侨立幽、冀、青、并四州于江北；秦围幽州刺史田洛于三阿，是其证也。孝武太元之季，复取齐地，徙幽、冀二州于齐，是后镇齐者，率领青、冀二州刺史。浑领幽州刺史，盖自北而南，未纯为晋臣，使领幽州而镇广固也。说，输芮翻。〕浑不从；德遣北地王锺帅步骑二万击之。〔帅，读曰率。〕德进据琅邪，徐、衮之民归附者十余万。德自琅邪引兵而北，以南海王法为兖州刺史，镇梁父。〔父，音甫。〕进攻莒城，守将任安委城走。德以潘聪为徐州刺史，镇莒城。〔莒县，前汉属城阳国，后汉属琅邪，晋分属东莞郡。将，即亮翻。任，音壬。〕兰汗之乱，燕吏部尚书封孚南奔辟闾浑，浑表为勃海太守；及德至，孚出降，〔降，户江翻；下同。〕德大喜曰：「孤得青州不为喜，喜得卿耳！」遂委以机密。北地王锺传檄青州诸郡，谕以祸福。辟闾浑徙八千余家入守广固，遣司马崔诞戍薄荀【张：「荀」作「苟」。】固，平原太守张豁戍柳泉；〔薄荀，盖人姓名，遇乱聚众保固此地，因以为名。齐人率谓保聚之地为固。汉书地理志：北海郡有柳泉侯国，后汉、晋省。〕诞、豁承檄皆降于德。浑惧，携妻子奔魏，德道射声校尉刘纲追之，及于莒城，斩之。浑子道秀自诣德，请与父俱死。德曰：「父虽不忠〔以辟闾浑背燕为不忠。〕而子能孝。」特赦之。浑参军张瑛为浑作檄，〔瑛，音英。为，于伪翻。〕辞多不逊，德执而让之。瑛神色自若，徐曰：「浑之有臣，犹韩信之有蒯通。通遇汉祖而生，〔事见十二卷高祖十一年。〕臣遭陛下而死，比之古人，窃为不幸耳！」德杀之。遂定都广固。
燕李旱行至建安，燕主盛急召之，群臣莫测其故。九月，辛未，复遣之。李朗闻其家被诛，〔被，皮义翻。〕拥二千余户以自固；及闻旱还，谓有内变，不复设备，〔复，扶又翻。〕留其子养守令支，〔应劭曰：令，音铃；师古曰：音郎定翻。孟康曰：支，音祗；裴松之其儿翻。〕自迎魏师于北平。〔前汉北平郡治平刚，后汉治土垠，晋治徐无，后魏治卢龙。〕壬子，旱袭令支，克之，遣广威将军孟广平追及朗于无终，斩之。〔无终，春秋无终子之国，自汉以来，为县，属右北平。刘昫曰：唐蓟州玉田县，汉无终县地。〕
秦主兴以灾异屡见，〔见，贤遍翻。〕降号称王，下诏令群公、卿士、将牧、守宰各降一等；〔将，即亮翻。守，式又翻；下同。〕大赦，改元弘始。存问孤贫，举拔贤俊，简省法令，清察狱讼，守令之有政迹者赏之，贪残者诛之，远近肃然。
冬，十月，甲午，燕中卫将军卫双有罪，赐死。李旱还，闻双死，惧，弃军而亡，至板陉，〔陉，音刑。〕复还归罪。〔复，扶又翻。〕燕主盛复其爵位，谓侍中孙勍曰：「旱为将而弃军，罪在不赦。〔勍，渠京翻。将，即亮翻。〕然昔先帝蒙尘，骨肉离心，公卿失节，惟旱以宦者忠勤不懈，始终如一，〔事见上卷二年。〕故吾念其功而赦之耳。」
辛恭靖固守百余日，魏救未至，秦兵拔洛阳，获恭靖。恭靖见秦王兴，不拜，曰：「吾不为羌贼臣！」兴囚之，恭靖逃归。自淮、汉以北，诸城多请降，送任于秦。〔降，户江翻。〕
</div>
    <div class="pagination">
<a href="资治通鉴注_page110.html">上一页</a><span>...</span><a href="资治通鉴注_page106.html">106</a><a href="资治通鉴注_page107.html">107</a><a href="资治通鉴注_page108.html">108</a><a href="资治通鉴注_page109.html">109</a><a href="资治通鉴注_page110.html">110</a><span class="current-page">111</span><a href="资治通鉴注_page112.html">112</a><a href="资治通鉴注_page113.html">113</a><a href="资治通鉴注_page114.html">114</a><a href="资治通鉴注_page115.html">115</a><a href="资治通鉴注_page116.html">116</a><span>...</span><a href="资治通鉴注_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
