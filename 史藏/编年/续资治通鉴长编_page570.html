<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 570 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 570 页/共 607 页</h1>
    <div class="content">　　贴黄称：「臣所乞放免五谷力胜税钱，万一上合圣意，有可施行，欲乞内出指挥，大意若曰：『祖宗旧法本不收五谷力胜税钱，近乃着令许依例收税，是致商贾无利，有无不通，丰年则谷贱伤农，凶年则遂成饥馑。宜令今后不问有无旧例，并不得收五谷力胜税钱。仍于课额内豁除此一项。』臣昧死以闻。」（从违当考。十月二十三日，可考。）
　　门下侍郎苏辙奏：「臣近以御史董敦逸言川人太盛，差知梓州冯如晦不当，指为臣过，遂具札子及面陈本末。寻蒙德音宣谕，深察敦逸之妄，而以臣言为信。臣德望浅薄，言者轻相诬罔，若非圣明在上，心知邪正所在，则孤危之踪，难以自安。窃详敦逸所言，谓冯如晦事乃其前状所言之一，则其余事不可不辨，遂乞一一付外施行，复蒙再三宣谕，以谓其它别无实事。伏惟圣恩深厚，知臣愚拙，曲加庇护，仰涵恩造，死生不忘。然臣忝备执政，知人言臣过恶，而默然不辨，实难安职。陛下爱臣虽深，而不令臣得知敦逸所言，臣窃有所未喻也。若敦逸所言果中臣病，何惜使臣引去，以谢朝廷？若敦逸所言非实，亦使臣□加别白，然后出入左右，粗免愧耻。如不蒙开允，非所以为爱臣也。所有董敦逸言臣章疏，伏乞早赐付三省施行。」
　　敦逸前奏不传，（此初十日所奏。）后奏云：「臣近具奏乞减杀川人太盛之势，及乞广为体访等事，已尘圣览。今采觽言，有合开陈下项：一、访闻苏轼、苏辙、范百禄辈，各有奏举及主张差除之人，惟苏轼为多。或是亲知及其乡人，有在要近，有在馆职，有为教官，有作监司，有知州、军，不可以数考。是致仕路有不平之叹。中书省、尚书吏部须籍姓名，乞指挥供具，便见员数之多寡，事势之何如。（臣今月初十日有状乞留中者，已□具川人太盛，及差除不当等事。）一、高丽买书之事，是陛下已降之命，因觽臣共为之议，得旨而后行，寻以苏轼见拒而罢。见有文案在尚书省礼部、国子监，乞取索看详。（祖宗以来，祥符年中赐九经、史记、两汉、三国志、诸子、圣惠方等文字，天禧年中又赐阴阳、地里等书，皆从其请。）一、黄河软堰之事，亦是陛下已降之命，亦因觽臣共为之议，得旨而后行，寻以苏辙见拒而罢。见有文案在尚书省工部、都水监，乞取索看详。（臣引照尚书省札子，是时苏辙偶在式假，若从觽臣商议之时，辙与其事，而于上前自为异说，则与许将昔年言除张利一管军事体一般。是亦卖其官长，异其同僚，况将因辙奏弹，遂罢政事。辙能责人，计亦可以自责也。就因辙不与议，而人主已行之命，其可违而拒之者乎？）臣闻人君者，制命者也。人臣者，承君之命而奉行者也。命令重则君尊，命令轻则臣强。今陛下已行之命，而苏轼、苏辙违而拒之。辙之拒命，中外闻之已惊骇矣；轼之拒命，不惟中外知之，夷狄亦知之矣。异日敌人生心，边防误事，臣未及议。窃惟苏颂、范百禄以稽留制书及差除不当等事，朝廷亦已施行，若辙与轼，岂惟敛恩作福、朋党不公，而又拒违君命，语其情犯，又非颂与百禄之比，此而不治，命令轻矣。臣岂不知川党之盛，人所难言，觽恶见攻，祸在不测？然若更畏避，是辜陛下之任使，欲乞检臣前奏，（初十日留中者。）并详今来所陈事理，断自宸衷，指挥施行。」前贴黄言：「臣奏为苏轼、苏辙朋党不公，及拒违君命，乞令大臣同共体量等事。」后贴黄言：「臣谓吕大防必明知此。盖以二圣垂帘之际，且务和同，岂期轼、辙如此狂易！乞以臣前后所奏令大防看详，取圣旨。如陛下不欲令一宰臣独当川党觽人之怨怒，则乞指挥下三省、枢密院，令韩忠彦、梁焘、郑雍、刘奉世与吕大防同共体量，盖为大臣当议大事故也。仍乞早赐施行，则天下幸甚！」（编类章疏系八年三月二十日奏此。今因苏辙辨董敦逸初奏不得其时，既系三月末，则敦逸此奏却不当先见于二十日，故亦附三月末苏辙辨奏后。五月十六日吕大防言，敦逸言辙应三省同签文字，皆以为辙之罪，即指敦逸三月二十日所奏也。敦逸初十日所奏独检讨未得，今实录但存黄庆基所奏耳【五】。王铚补录亦但存敦逸二十日所奏。）
　　「乞遣近臣相视可否」，「竟不闻遣使相视」，据补。
　　注　　释
　　【一】百禄顷曾相视大河利害「视」字原脱。长编纪事本末卷一○五苏颂罢相作「相视」，又下文有
　　【二】尚书左丞梁焘争之「左丞」二字原脱，据阁本、宋史卷三四二梁焘传及本书卷四八○元佑八年正月辛卯条、本卷上文三月癸未条补。
　　【三】北报无他「北」原作「此」，据阁本、活字本改。
　　【四】上继祖武之意「武」原作「父」，据阁本及东坡奏议卷一三改。
　　【五】今实录但存黄庆基所奏耳「实录」原作「黄录」，据阁本、活字本改。
续资治通鉴长编
卷四百八十三
卷四百八十三
　　起讫时间 起哲宗元佑八年四月尽其月
　　卷　　名 续资治通鉴长编卷四百八十三
　　帝　　号 宋哲宗
　　年　　号 元佑八年（癸酉，1993）
　　全　　文
　　夏四月丁未朔，夏国主干顺遣使谢罪，献兰州，乞赐塞门寨。诏答不许。（诏答在十四日，此事当考详。兰州未尝以还夏国，今又何献也？）
　　戊申，左朝请郎、权发遣湖州张询就差河东路转运副使。（政目张询河东使。）河北东路提点刑狱郭茂恂为户部郎中。（政目二日事。六年正月十八日自度外提河北东刑。）秘书丞孙朴为工部员外郎。（政目二日事。七年八月六日为秘书。）中书舍人陈轩为龙图阁待制、知庐州。（政目二日事。实录在十四日。）
　　庚戌，给事中孔武仲为礼部侍郎。（政目四日事。三月二十六日初除给事中。实录十四日自舍人除给事中，与政目不同。今从政目。）翰林侍讲学士范祖禹为翰林学士。（政目四日事。实录在三月二十六日。）
　　壬子，中书舍人乔执中为给事中。（政目初六日事。实录在十四日。）
　　癸丑，降诏恤刑。（王称东都事略：诏曰：「方夏暑时，动植之类皆以遂其长养，而吾民触禁抵法，系缚囹圄。其深文之吏，或不能体朕钦恤之意，因循延蔓，久不为决，干阴阳之和，非细故也。其诏天下官司之长，敬若时令，哀矜庶狱，以丕应朕志。」）
　　甲寅，礼部言：「提点京西南路刑狱孔平仲奏，邓州社稷坛墙垣颓毁，坛壝芜没，并无斋厅，亦无门户。令本州岛增改修建，并行下其余州县，欲乞令后长吏到任【一】，须诣社稷春秋祈报，自非有故不得委官。」从之。
　　丁巳，诏曰：「朕闻五帝不相沿乐，三王不相袭礼，世有损益，因时制宜。惟我祖宗，严奉郊庙。当遣官摄事，皆考合于前文；唯奠玉亲祠，自裁成于大礼。每以三岁，对越二仪；咸秩百神，大赉四海。迄先帝元丰之末，讲方丘特祭之仪，盖将补一代之阙略，振百王之坠典。朕惟菲德，嗣守丕基，列圣已行，谨当遵奉，先朝未举，惧不克堪。是以昔岁仲冬，竭诚大祀，神祇享答，祖考燕宁。前诏有司载加集议，犹欲咨度诸儒之论，稽参六艺之文。然礼既不疑，则事无可议，断自朕志，协于佥言，祗率旧章，永为成式。今后南郊合祭天地【二】，依元佑七年例施行，仍罢礼部集官详议。」诏，范祖禹所草也。（此据新录。政目于五月甲申，乃书「诏南郊合祭依元佑七年例」。丁亥，又书「诏礼官罢议合祭」。今两存之，恐新录考据未详也。二月二十五日苏轼圜丘六议可考，并注范祖禹云云，或移注此。刘安世云苏轼议不曾上，盖误也。当是不从轼反复诘难之请，因致安世误云耳。安世所云，亦未见其详，汪应辰盖尝言之【三】。）
　　两浙路转运、提点刑狱司申：「检会浙西州县累经灾伤，蒙朝廷相继发米，付本路赈济。除接续账粜过外，逐州有见管淮南、江西等路发到赈粜不尽米四十余万石，例各陈次，别无支用。今欲将其米趁此蚕月乡民阙食之际，各取情愿，许令人户赴官请借，每一斗候至向去秋成，纳新米八升还官。仍限四年，均作料次，各随本户苗税带纳。」诏其米许兑充军粮外，余数仰置场减价出粜。
　　戊午，御史中丞李之纯言：「臣僚上言，乞严立制度，以绝奢僭之源；杜绝邪侈，以成风俗之厚。至于闾巷庶人，服锦绮，佩珠玑，屋室宏丽，器用僭越，皆可禁止。诏令礼部将见行条贯行下。按嘉佑敕，犹有品官民庶装饱逝珠之法，至熙宁、元佑编敕即行删去。窃以承平日久，风俗恬嬉，以华丽相高，而法禁纵弛，至于闾阎下贱，莫不僭踰，以逞私欲。商贾贩易，获利日厚，则彼方采取，其数日增，最为残物害人、浮侈踰僭之甚者。独无其法，何以示民？愿降明诏，禁广南东、西路人户采珠，止绝官私不得收买外，海南诸蕃贩真珠至诸路市舶司者，抽解一二分入官外，其余卖与民间。欲乞如国初之制，复行禁榷珠，其抽解之外，尽数中卖入官，以备乘舆宫掖之用。申行法禁，命妇、品官、大姓、良家许依旧制装饰者，令欲官买，杂户不得服用。以广好生之德，而使民知贵贱之别，莫敢踰僭。及民间服用诸般金饰之物，浮侈尤甚，而条贯止禁销金。其镂金、贴金之类，皆是糜坏至宝，僭拟宫掖，往年条禁甚多，亦乞修立如销金之法。」诏镂金、贴金之类，令礼部检举旧条；珠子，令户部相度以闻。
　　礼部言：「秘书省正字陈祥道状【四】：「蒙差兼权太常博士，伏睹礼文，有合行改正。按贵人贱马，古今所同。故觐礼，马在庭而侯氏升堂致命；聘礼，亦马在庭而宾升堂私觌。今元会仪，御马立龙墀之上，而特进以下班立于庭，是不称尊贤才贱马之意。』按元会仪，车辂皆在庭中，御辇、御马乃在龙墀之上，辇马不相须。兼车辂已在庭中，今以御马在庭，仪物别无未称。又王公侍从班在丹墀，虽居马上，而特进以下皆在沙墀，而实居马下。若以御马在庭，以明尊贤贱马之意，于义为允。」从之。
　　庚申，枢密院拟定回夏国主诏：「省所上表，遣使诣阙悔过上章，及献纳兰州一境地土，绥州至义合寨亦取直画定，却有塞门乞还赐夏国等事，具悉。朕统御万邦，敦示大信，眷尔嗣藩之始，亟驰请命之诚，爰给土疆，复颁岁币【五】。岂谓受赐而往，辄兴犯顺之师？中外交章，神民共忿！朕以尔在位未久，势匪自由，姑戢伐罪之大兵，聊用御边之中策，仍敕疆吏，许尔自新。今则遣使来庭，托辞悔过，何乃谢章之初达，遽形画境之烦言？况西蕃故疆，中国旧地，已载前诏，不系可还。其分境虽曾商量，在用兵亦合隔绝。然则塞门之请，殊非所宜。定西以东，已有前谕。除河东、鄜延路新边界至，许从前约，令逐路经略司依前后诏，委官开立壕堠外，兰岷路未了地界，亦已令兰岷路经略司依先降朝旨委官，候夏国差到官，详先降指挥同共商量分画。缘夏国自元佑通贡受赐，后来累次犯边，仍候诸路地界了日，可依例别进誓表，然后常贡岁赐，并依旧例。」诏令学士院依此降诏。
　　先是，中书侍郎阙，尚书左丞梁焘摄事，熙州范育请修筑事，议不决，进呈次，焘再争之曰：「熙河屡乞修筑边面，如汝遮、结珠龙、纳迷、花川、李诺平、浅井、石门子，尽修得为便。若先据要隘修之，其余节次可治也。今若弃控扼之地，而治缓慢处，虽多无益，徒费国力、困边民、生后患也。臣闻浅井、石门子只可了熙河一路，花川应接李诺平，只可了秦凤一路。如汝遮去纳迷七十里，李诺平去纳迷百余里，以其远应李诺平，不若近接汝遮也。宜先修汝遮、纳迷，次及结珠龙等处。如修得汝遮，其余未修可也。若不修汝遮，熙河无出入之路，定西远不可保，终成后日之患。」同列或以谓先帝知其不可，故不修筑。焘曰：「臣闻先帝已降旨，聚粮鸠材，在通远军封桩，会先帝上僊，不及修筑，非是难其为功而不成也。先帝要取会州，岂有不为此寨？范育计置修筑之具皆备，只俟得旨，可以立就。如此，即泾原不须供馈。其地膏腴，可足兵食，况系龛谷故地，西人必不敢请。若处置得是，西人自伏。若失措置，必须生事。昨西夏理会质固、胜如界，累年不决，及一城定远，羌遂畏服。」及进呈夏国诏本，焘谓诏内不须指定地界，但云一委帅臣就近从长商量，庶使守臣临机易为处置。因进手疏论：「臣累与宰相等商量赐夏国诏书，所议改易，觽论未合。昨因进呈，略具而陈。边事之大，实在此一诏。望陛下深思远虑，无苟近利，必期久远之安。非臣独见如此，皆中外晓习边事之人共言其利。」遂以诏中语言贴定进入，又折简宰相争之，终不得。会焘足疾作，是日，遂谒告免权中书省事，批出在家主印。（范育看详，游师雄措置进筑，在七年二月末，此时焘犹未执政也。焘执政在六月九日，盖育议久不决，焘执政，乃有是言。今附八年四月十四日，更须考详。梁焘行状，张舜民作：「时中书阙官，俾公摄事。熙州范育请修筑事，议不决。进呈次，公再争之曰：『熙河屡乞修筑边面，如汝遮、纳迷、结珠龙、花川、李诺平、浅井、石门子，尽修得为便。若先据要隘修之，其余节次可治也。今若弃控扼之地，而治缓慢处，虽多无益，徒费国力、困边民、生后患也。臣闻浅井、石门子只可了熙河一路，花川应接李诺平，只可了秦凤一路。如汝遮去纳迷七十里，李诺平去纳迷百余里，以其远应李诺平，不若近接汝遮也。宜先修汝遮、纳迷，次及结珠龙等处。如修得汝遮，其余未修可也。若不修汝遮，熙河无出入之路，定西远不可保，终成后日之患。』同列或以谓先帝知其不可，故不修筑。公曰：『臣闻先帝已降旨，聚粮鸠材，在通远军封桩，会先帝上僊，不及修筑，非是难其为功而不成也。先帝要取会州，岂肯不为此寨？范育计置修筑之具皆备，只俟得旨，可以立就。如此，即泾原不须供馈。其地膏腴，可足兵食。况系龛谷故地，西人必不敢请。若处置得是，西人自伏。若失措置，必须生事。昨西夏理会质固、胜如界，累年不决，及一城定远，羌遂畏服。』及进呈夏国诏本，公谓诏内不须指定地界，但云一委帅臣就近从长商量，庶使守臣临机易为处置。因进手疏论：『臣累与宰相等商量赐夏国诏书，所议改易，觽论未合。昨因进呈，略具面陈。边事之大，实在此一诏，望陛下深思远虑，无苟近利，必期久远之安。非臣独见如此，皆中外晓习边事之人共言其利。』遂以诏中语帖定进入。又折简宰相争之，终不得。会公足疾作，四月十五日，谒告免权中书省事，批出在家主印，时元佑八年也。」右辖乞退状云在假五十余日。政目，乞退当在六月半。）
　　利州路转运判官陈察为户部员外郎。（政目十四日事。实录无。七年八月十六日为江东运判。）
　　甲子，资政殿学士、通议大夫、知永兴军李清臣为吏部尚书。（六年闰八月八日，永兴召为吏书，既而寝之。十六日改知真定，今复自永兴召为吏书。五月三日又改真定。政目无此。永兴军恐当作成德军。）光禄卿韩宗师权兵部侍郎。（政目无此。）权礼部侍郎王觌为户部侍郎。（政目无此。觌传云自发运使召权刑侍，满岁改为户侍。此云权礼侍，当考。）
　　丁卯，四方馆使、嘉州防御使李绶致仕。（政目二十一日事，实录无之。）
　　戊辰，礼部言：「大名府新科明法侯弼等状：『窃以先朝立法，废罢明经及诸科举人，许曾于熙宁五年以前应明经及诸科举人，依法官例试法，为新科明法科。自不许新人取应，欲销尽明经及诸科旧人。当日务从朝廷之意，而改应新科者十有七八。昨于元佑三年，又准朝旨，置籍拘定人数，更不许新人取应。今来五路却将新科举人与进士一例须要就试终场十人已上，方许解发一名，显是立法不均。欲乞依诸科例，十分中亦留一分解额，解发新科举人。』本部勘会：存留一分解额，有碍条制。如朝廷早要销尽各人许留一分解额，乞自朝廷指挥。」诏五路新科明法举人，今后取应人，系就试终场者，每实及七人，许解发一名；如取应终场，止有六人已下，亦许解一人。
　　己巳，臣僚上言：「伏见自祖宗以来条制，凡官员亲戚于职事有统摄或相干者，并回避。近时朝廷侍从近臣职事，或有亲戚相妨，多用特旨，更不回避。今乃类使叔侄兄弟更相临统，则是按察之法，名存而实废矣。望应今后内外官职事有亲戚相妨，并令依法回避，更不降特不回避指挥。」诏依奏，内有服纪远、职事簄，临时取旨。
　　庚午，监察御史来之邵言：「前颍昌府教授邹浩以媚道交结苏颂子弟，乃得除太学博士。怀其私恩，怨望朝廷，诋毁言路。伏望屏之远方。」诏邹浩令吏部差充襄州州学教授。（邹浩怨谤诋毁事，当考，本传亦无之。陈次升云：浩为苏颂所知，故除博士。及颂罢，浩亦随罢。次升为御史，力乞改正。按次升为殿院在绍圣二年十一月。今据此改执政事作苏颂。）
　　监察御史黄庆基言：「臣僚尝进札子，乞诏吏部立三法以选择守令。窃谓此乃当今之急务，诚使所任皆得人，则不劳而治矣。唐名臣马周尝以告太宗曰：『治天下者，以人为本，必欲使百姓安乐，在刺史、县令尔。县令既觽，不可皆贤，但州得良刺史可矣。天下刺史得人，陛下端拱岩廊之上，夫复何为？』兹实确论。伏见朝廷差注知州人，吏部惟考历任资序以为升迁，到部月日以定先后。虽间有堂除，或非详择。至如常调，每有拟注，奏钞朝上，俞音夕下，授任轻易，殊无铨量，甚非古者求贤共治之意。欲乞应差知州军人，吏部具合入资序、人数，录历任考课之优劣【六】，举将之多寡，有无劳绩，有无殿罚，画一申堂；中书据其员阙，审择人材，量州郡大小，地望轻重，民事繁简，拟名取旨。如此，则铨量由于宰执，进用出于宸衷，于体加重。庶几师帅得人，治效可致。」
　　壬申，诏曰：「访闻日近在京军民艰得医药，令开封府体访，如委是人多病患，可措置于太医局选差医人就班直军营、坊巷，分认地分诊治，本府差官提举。合药并日支食钱，于御前寄收封桩钱内等第支破。患人稀少即罢。」（哲宗御集医治军民病患诏一道：「访闻日近在京军民病多有不安，难得医药，令开封府体访，如委是人多病患，可措置于太医局差医人就班直军营、坊巷，分认地分，看候医治。仍于吏部选差小使臣一十人，分头管押医治，本府差官提举【七】。所有合药并官员医等日支食钱，于御前寄收封桩钱内等第支破。候患人稀少即罢。速与施行。」元佑八年四月二十六日下。）
　　乙亥，点检催放欠负司状：「据雍邱县申：『准南郊赦：应人户欠阁税租并沿纳及因灾伤借贷钱谷，在元佑四年明堂以前者，并特与除放。遂具元佑四年秋税租申乞除放。准省部指挥：赦书上言，人户欠阁税租在元佑四年明堂以前者，并特与除放。本县契勘：其元佑四年秋料税租，系在当年九月一日起催，当月十四日赦书，即是赦前见催欠数。』本司检准元佑八年正月十日敕节文，应内外诸般欠负，并令所属依赦除放讫，关本司点检当否。今来雍邱县所申事理，致依所申尚书省勘会，诸路人户秋税，虽有起催在九月一日，缘纳毕并在次年正月以后，即不系赦前实欠。除人户元佑四年秋料欠阁税租外【八】，余并依已降赦敕除放。」（七年十一月二十四日，顾临等看详放欠。）
　　是月，门下侍郎苏辙奏：「臣伏见监察御史董敦逸上言，近为川人太盛及差遣不公等，因言冯如晦缘翟庠推勘公事，枉陷徒、配、杖刑人数不少，系圣旨下御史台取勘，更不候事了，便除如晦馆职，知梓州。今来前项指挥，乃臣所言之事，欲乞朝廷引臣前状，照会施行。详敦逸所言川人太盛，差遣不公，指以为言。臣以不才，过蒙擢任。敦逸若言臣名位过分，无补朝廷，即是公议；今乃言川人太盛，显是中伤。朝廷用人，自有资格，岂可为臣一人忝预执政，遂使川、峡四路士人皆裁抑令不得依本资差遣？敦逸又言冯如晦差除乃臣言一事，以显敦逸言臣非一，并未蒙降出，欲乞早赐行下，令三省覆实其事。若臣稍涉私邪，乞正国法；若所言无实，亦乞辨明，免臣被暧昧之谗言。臣窃见近日宰相已下，皆为陛下恭己责成，进退臣下，少有特出圣断，悉付之觽议，动循典法。以此每有差除，皆须觽人佥议，方敢进拟，稍有异同，即不敢除。惟是近日贾易、晁端彦差遣及吕嘉问奏荐恩泽，觽议不允，遂有忿争。因此喧传【九】，致被弹劾。（贾易去年十月十二日除京西运副，今年二月十八日与苏州范锷两易，二十七日改徐州。晁端彦去年九月六日知苏州【一○】，五年五月八日自左司为发运，近日差遣未见【一一】。吕嘉问去年十一月知襄州，未见奏荐事迹。）除此之外，谁敢主张亲旧过有擢用。况冯如晦系东川人，臣系西川，乡里隔远，全非交旧。昨来差除，盖觽人谓其昔任御史推直日，能不徇蔡确等意倾陷士人，为确所怒，因此流落，故有此命。臣非不知翟庠公事未了，合少迟留，只为翟庠公事，元系臣亲舅之子程之邵按发，如晦以为深仇。臣以此须至稍存形迹，恐涉党助之邵，裁抑如晦，故不敢异议。方以周防畏避为愧，不知敦逸反谓臣曲庇如晦，事属诬罔。臣备位要近，诚不欲与小臣计较是非，但恐谗口浸渍，渐不可长。伏望圣慈早赐施行。」（此据王铚元佑八年补录，乃四月事，今附月末。敦逸并辙三月末已有奏章。）
　　注　　释
　　【一】欲乞令后长吏到任文义欠明，疑有讹误。
　　【二】今后南郊合祭天地「后」原作「从」，据宋史全文卷一三下、续通鉴卷八二改。
　　【三】汪应辰「汪」原作「注」，据阁本、活字本改。
　　【四】秘书省正字陈祥道状「祥」，原作「详」，宋史卷四三二有陈祥道传，仕履吻合，今据阁本改。
　　【五】复颁岁币「币」原作「弊」，据阁本、活字本改。
　　【六】录历任考课之优劣「录」原作「缘」，据阁本及文义改。
　　【七】本府差官提举「差」原作「那」，据阁本及上文正文改。
　　【八】除人户元佑四年秋料欠阁税租外「阁」原作「关」，据阁本、活字本及上文改。
　　【九】因此喧传「喧」原作「宣」，据阁本改。
　　【一○】晁端彦去年九月六日知苏州「苏州」，阁本、活字本均作「蔡州」。
　　【一一】近日差遣未见「未」原作「谓」，依文义改。
续资治通鉴长编
卷四百八十四
卷四百八十四
　　起讫时间 起哲宗元佑八年五月尽是年六月
　　卷　　名 续资治通鉴长编卷四百八十四
　　帝　　号 宋哲宗
　　年　　号 元佑八年（癸酉，1993）
　　全　　文
　　五月丁丑朔。
　　戊寅，监察御史黄庆基言：「朝廷仁爱斯民，救患恤灾，使无失所之叹者，在加意于赈济。故比岁淮甸旱，仓廪不足以给民，至以上供纲运米赒之，前年浙西水，本路岁计不足，至使江西、湖北运米以济之，所费无虑数百万。然而不惜重费以济一时，不若修举良法以垂惠于万世。盖义仓者，良法也，始自隋长孙平建议，曰：『古者三年耕，有一年之积；九年耕，有三年之储。虽有水旱，人无菜色，皆由劝导有方，蓄积先储。』故历世行之以为利焉。元丰间，先帝复行其法，以为隋、唐取于民太重，虑民不堪其求，于是纳苗米一石者，输义仓米五升，可谓至薄矣。夫乐岁粒米狼戾，虽多取之不为虐，又况纳苗米一石，止输五升，固非重敛也。蓄积稍丰，或有水旱，则所至仓廪自足以济民矣。臣去岁道过太平州，见饥民甚觽，而无流亡沟壑者，盖犹有当日义仓所积之米，足以赈济故也。又闻苏、湖之民，虽蒙朝廷运米以济之，然饥者朝不及夕，往往不得沾上之惠，而殍踣者多矣。乃知义仓诚天下之良法。今其条制具在，望自今岁复行。」诏令户部详度。
　　知越州蔡卞知润州。（卞及服、古，并政目二日事。）知庐州朱服知寿州。（服知庐州，在六年八月十六日。）秘书少监王古兼国子祭酒。
　　己卯，新除吏部尚书李清臣为资政殿学士、知真定府。以权给事中姚□论清臣不当召用故也。（政目无此。六月十八日又召。）
　　庚辰，承议郎、签书颍州节度判官事赵令畤为光禄寺丞【一】。（政目五月四日事。黄庆基云在十五日。）
　　辛巳，王崇极为引进使。（政目初五日事，当考。）
　　癸未，苏轼同吕希哲、□安诗、丰稷、赵彦若、范祖禹、顾临上言：「臣等猥以空簄，备员讲读。圣明天纵，学问日新。臣等才有限而道无穷，心欲言而口不逮，以此自愧，莫知所为。窃谓人臣之纳忠，譬如医者之用药，药虽进于医手，方多传于古人，若已经效于世间，不必皆从于己出。伏见唐宰相陆贽，才本王佐，学为帝师，论深切于事情，言不离于道德，智如子房而文则过，辨如贾谊而术不簄，上以格君心之非，下以通天下之志。但其不幸，仕不遇时。德宗以苛刻为能，而贽谏之以忠厚；德宗以猜疑为术，而贽劝之以推诚；德宗好用兵，而贽以消兵为先；德宗好聚财，而贽以散财为急。至于用人听言之法，治边驭将之方，罪己以收人心，改过以应天道，去小人以除民患，惜名器以待有功，如此之流，未易悉数。可谓进苦口之药石，针害身之膏肓。使德宗尽用其言，则贞观可得而复。臣等每退自西阁，即私相告言，以陛下圣明，必喜贽议论，但使圣贤之相契，即如臣主之同时。昔冯唐论颇、牧之贤，则汉文为之太息；魏相条晁、董之对，则孝宣以致中兴。若陛下能自得师，莫若近取诸贽。夫六经、三史、诸子百家，非无可观，皆足为治。但圣言幽远，末学支离，譬如山海之崇深，难以一二为推择。如贽之论，开卷了然，聚古今之精英，实治乱之龟鉴。臣等欲取其奏议稍加校正，缮写进呈。愿陛下置之坐隅，如见贽面；反复熟读，如与贽言。必能发圣性之高明，成治功于岁月。臣等不胜区区之意。」
　　甲申，尚书左丞梁焘表称疾病，乞守藩，诏不允。焘再请补外，诏断来章，及与□假将治。（御集在十六日。）
　　诏南郊合祭，依元佑七年例。（政目八日事。合取四月丁巳诏详考之，今姑两存。）
　　左宣德郎蔡肇校勘黄本。（明年六月十三日出。）御史中丞李之纯复中大夫。国子司业赵挺之为京东路转运副使。（十五日黄庆基云云。）司封员外郎丁骘知宿州。（七年十月二十八日为封外。）驾部员外郎胡宗炎提点京西刑狱。比部郎中孙亚夫为两浙转运副使。（自蔡肇至孙亚夫，皆从政目。惟亚夫，实录有之。）
　　乙酉，翰林学士兼侍讲范祖禹言：近令讲读官同将汉、唐正史内可以进读事迹进呈，按讲筵故事，讲官讲经，读官读史，若令同进读汉、唐史书，即是讲官兼读官之职，乞专令读官钞节进读。从之。
　　丁亥，诏礼官罢议合祭。（政目十一日事，合取四月丁巳诏详考之，今姑两存。）
　　罢广南东、西路铸折二钱。（实录十一日事，政目乃无此【二】。）
　　己丑，录京畿囚。（政目十一日事。）
　　辛卯，监察御史董敦逸、黄庆基皆罢，敦逸为荆湖北路转运判官，庆基为福建路转运判官。坐言尚书右丞苏辙、礼部尚书苏轼不当也。（新录既于十五日载二人罢御史，除运判，且略载吕大防、苏辙对上语矣，十六日又详载之，显是重复。今削去略语，但存二人除目。政目二人除运判在初四日。）
　　壬辰，三省同进呈董敦逸四状，言苏辙；黄庆基三状，言苏轼。吕大防奏曰：「敦逸言辙，应三省同签文字，皆以为辙之罪。」庆基言轼曰：
　　法者天下之平也，虽天子之尊不敢以喜怒而轻重，况于人臣乎？为人臣者苟欲废法以私恣喜怒，则上窃国柄，下贻民患，其祸非小也。按礼部尚书苏轼，天资凶险，不顾义理，言伪而辨，行僻而坚，故名足以惑觽，智足以饰非，所谓小人之雄而君子之贼者也。陛下擢之于罪废之中，寘之于侍从之列，出守大藩，固宜奉法循理，而乃专以喜怒之私，轻废朝廷之制。昨知颍州日，违法令都厅置簿拘收赏钱，不依条例，妄行费用。及失入丁真配罪，见系京西路提刑司按发取勘干系官吏。轼已移扬州，又入为兵部尚书矣，乃敢蓦越申陈，致朝廷徇其所请，将监司按发公事，指挥不得取勘，致令迁延该赦。考轼之意，特欲姑息小人，盖庇旧吏，以沮坏法令而已。轼前知杭州日，有百姓颜益、颜章，以受纳官不肯领绢，率觽人论诉，非有大过也，轼不遵法令，判令刺配。虽尝自劾，蒙朝廷放罪。而轼之所喜，虽监司按发公事，乃妄陈横议，令不得取勘；轼之所怒，虽所犯止于杖罪，乃判令刺配。此何道也？书曰：惟辟作福，惟辟作威，臣有作福作威，害于而家，凶于而国。盖言威福之柄，惟人君可以专之也。轼为人臣，乃欲恣喜怒而出入人罪，原其不遵法令之意，盖有轻蔑朝廷之心，其不忠之罪大矣。
　　轼自进用以来，援引党与，分布权要，附丽者力与荐扬，违迕者公行排斥。昨荐王巩，既除宗正寺丞，又通判扬州，竟以不持行检败。近者荐林豫，自东排岸，不问资序，遂差知通利军。前者除张耒为著作郎，（六年十二月二十四日。）近者除晁补之为著作佐郎，（七年十月二十六日。）皆轼力为援引，遂至于此。至如秦观，亦轼之门人也，素号獧薄，昨除秘书省正字，既用言者罢矣，犹不失为校对黄本书籍。是以奔竞之士，趋走其门者如市，惟知有轼，而不知有朝廷也。为人臣而招权植党，至于如此，其患岂小哉？近者高丽人使乞赐书籍，此乃祖宗朝故事，且屡尝赐书与之矣，轼乃拒违诏旨，极言不可。及都省批送礼部，令吏人上簿，固非重责也，轼乃盖庇吏人，力陈强辨，期必胜而后止。夫都省总领六曹，自有上下之分，岂有论事不当，尚敢力争？原其凌轹都省之意，乃有轻视朝廷之心，其不忠之罪，又可见矣。
　　轼在先朝，恣为歌诗，谤讪朝政【三】，有司推治，实迹具存。觽皆以为罪在必死，独先帝怜之，止从轻典，送黄州安置。先帝之于轼，可谓有再造之恩矣，虽天地父母，无以过之。轼不能感戴厚恩，而乃内怀怨望，二圣陛下临御之初，以轼为中书舍人，轼因行制诰，公然指斥先帝时事，略无忌惮，传播四方，士大夫读之，有识者为之痛心，有志者为之扼腕。考轼之意，特欲刺讥先帝，以摅平昔之愤尔。轼行李之纯除河北都转运使诰曰：「乃者役钱贷息之弊，民兵马政之劳，萃于北方。」又云：「河溢为灾，老幼奔走，流离道路，十年于此矣。呜呼！其孰能为朕劳来安集，使复其旧乎？」夫宣王承厉王之后，万民离散，不安其居，而能劳来安集之，故见于鸿雁之诗。先帝时，北方安得有老幼奔走，流离道路之事？谓缘役钱、贷息、民兵、马政，以致天灾，必待陛下然后能遣使以劳来安集，是以先帝方何代乎？乃以厉王之乱相拟也。轼行苏颂除刑部尚书诰云：「乃者法病于烦，官失其守，盗贼多有，狱市纷然。」夫先帝明慎用刑，哀矜庶狱，始复大理寺、刑部详定及三省点检狱案之制，安得法病于烦，官失其守？至于盗贼多有，狱市纷然，惟汉武帝时暴征远戍，于是盗贼竞起，至遣直指之使以督捕之。此乃可谓纷扰，先帝时何尝闻有此也？轼为此言，是以先帝方何代乎？乃以武帝之暴相拟也。轼行刘谊知韶州诰云：「尔昔为使者，亲见民病，尽言而不讳，阨穷而不悯，安知有今日之报乎？」夫刘谊得罪于先帝，自以职在奉行法度，有所不至，当公论之，而乃张皇上书，用此罢江西提举，安得为尽言乎？至于「安知有今日之报」，此语尤不忍闻。陛下奉承宗庙，当有以显扬先帝之鸿业休德，岂欲报先帝得罪之人乎？轼行唐义问除河北转运使诰云：「朕修赋役之法，黜聚敛之吏，去薄从忠，务以养民。」夫先帝立法，岂不欲养民邪？先帝用人，岂不欲去刻薄而从忠厚邪？今以为务以养民，是指先帝之不能养民也。今以为黜聚敛之吏，是指先帝用聚敛之吏也。轼行贬吕惠卿诰云：「苟有蠹国以害民，率皆攘臂而称首。」夫先帝立法，乃欲与天下同利，岂有先帝之圣神英睿、冠绝百王如此，而乃肯从蠹国害民之谋乎？轼所行制诰皆在舍人院，愿陛下试取而观之，盖有声述不尽者。
　　臣请以常人论之。对人之子，詈人之父，犹且义不胜诛，况轼职代王言，而实诋先帝，按之以法，当如何哉？陛下奉承先帝之宗庙，岁时荐享，未尝不怀怵惕霜露之感。今乃使讥刺先帝之人，列于侍从，寘在朝廷，臣恐先帝之威灵在天，亦当垂愤怒也。使轼当今日，得保首领，已为幸矣，今乃骤迁之，亟用之，唯恐不及，臣恐天下之人亦有以议陛下也。昔杨恽以「田彼南山，芜秽不治」之语，讥刺汉朝，宣帝尚戮于市。窃以讥刺朝廷其罪小，至于讥刺宗庙，则其恶不可容矣。陛下以轼为有大功而不敢治，则轼自擢用以来，未闻有毫发之功也。以轼为有厚德而不可贬，则轼之行己，贪污、积恶，靡所不有。至如结托常州宜兴知县李去盈，强买姓曹人抵当田产，致其人上下论诉进状者凡八年，方与断还。其秽恶之迹，则未敢上渎圣聪，不可谓有德者也。自轼进用，人望其改过自新，而乃恣为喜怒，自擅威福，援引朋党，紊乱纪纲，公行制诰，指斥先朝。原其不敬宗庙之意，乃有轻视陛下之心。然而累年于兹，人不敢言者，以辙身为执政，朋党亲戚，布在要路，权势熏灼内外，能立致人于祸患，故畏惮而不敢言尔。臣虽至愚，非不知言发则祸至，然而义激于中，不能自止，故力为陛下言之。望赐英断，上以释先帝之谤议，次以正今日之典刑。仍令中书省削去轼所行诰辞言涉刺讥者，以示人臣大不恭之戒。又言曰：
　　治天下者必先于正朝廷，正朝廷必先于破朋党，自非明足以察微、公足以兼听【四】、睿足以独断者，未有不为奸邪所蔽也。当有唐之世，王叔文、韦执谊、柳宗元之徒，结为朋党，渎乱纪纲，一时名士莫不归之，几坏天下。赖宪宗刚明，立行斥逐，故小人不得以行其志。文宗时，牛僧孺、李宗闵、杨虞卿之徒，更相傅会，上则蔽人君之耳目，下则擅朝廷之威柄，文宗至临朝兴叹，然终不能去也。观宪宗之所以治，文宗之所以乱，可为治世之鉴戒矣，不谓今日亲见此弊！
　　臣近言礼部尚书苏轼，已历疏其所为矣。窃见门下侍郎苏辙，怀邪徇私，援引党与，怙势曲法，务与其兄相为肘腋，以紊乱朝政。轼则外许人差遣而公荐之，辙则内为之应而引用之。附会者立与进用，违忤者公行排斥，上不畏国法，下不顾公义。臣请疏其显然之迹：按轼与吕陶交结至厚，昨者荐陶自代，遂除为起居舍人。近日中书舍人陈轩缘馆伴高丽人使请赐书籍事，轼恶轩之不附己也，遂公奏于朝，力加排诋，意欲使轩补外，乃迁陶为中书舍人。（陶迁中书舍人，在后六月八日。）夫词掖近臣，乃陛下之侍从，轼犹敢公然排斥不附己之人，而阴欲进其党与，其擅威福之罪大矣。轼知颍州日，赵令畤为本州岛签判，轼与之往还甚密，每赴赵令畤筵会，则坐于堂上，入于卧内，惟两分而已，其家妇女列侍左右，士论极以为丑。轼乃公荐于朝，称其才美。访闻苏辙见议除令畤差遣，其肆欺罔之罪大矣。（五月四日令畤光禄丞。）国子司业赵挺之为御史日，屡言轼不公事迹，轼居礼部，统辖国子监，日务韑摭太学中事，凡所判状，多不依学制，意欲沮抑挺之使之补外。访闻苏辙见议除挺之为转运副使，以同列商议未合，故未敢进呈。其挟私怨而忘公议，乃至于此。太府寺丞文勋以篆字游于轼之门，初不以公正吏才称也，轼既援引，辙遂除为福建路转运判官。（在正月十九日。）夫监司按察一路，寄委不轻，岂可以非才而授其职？徇私情而弃国法，乃至于此！冯如晦为夔州路转运使日，按发公事不当，见系御史台推治未结绝间，辙以川人，遂除馆职，差知梓州。近断敕方下，如晦虽以法夺官，而差遣与职，竟不动也，可谓循法用人乎？其恣横乃至于此！赵焑帅鄜延日，欲弃熙河而不敢献议，乃以书抵大臣。是时辙为中丞，得其书，即为论列。赖谏官刘唐老疏其交通诬罔之迹，谋遂不行。陛下虽不加罪，而亦略无愧耻。欺罔乃至于此！
　　前日臣尝言执政不务协和，凡欲行一事，除一差遣，商量累日，多不能合，甚者几于忿争，极伤国体。盖辙欲进其党与，故觽论不肯相从尔。士大夫不顾节义，而竞相结托，以希进身者，由大臣倡率之也。臣愚不知大臣之交结党与，其意何所为也。方今侍从之间为其党者，十有四五矣；省寺之间为其党者，十有六七矣；馆阁之间为其党者，十有八九矣。其余阴相附会者，不可一二言也。轼尝自言陛下称其兄弟孤立。以为必不疑也，是以敢交结党与而无所忌惮。又其党言陛下许轼大用。以为必见信也，是以士大夫莫不争趋其门，以图进取。上下倡和，合为一党，牢不可破。浸淫日久，臣恐其权势愈甚，朋党愈多，则为国家之患，良未已也。陛下可不深虑耶？
　　且人臣事君，惟有忠尔。一言涉于欺罔，则终身不可以诚信委之。按辙荐王巩累数百言，陛下真以为可用也。既而淮南提点刑狱锺浚根究王巩在任日秽恶狼籍，实迹具存，遂谪为监当。而辙亦怡然自若，略不引咎。程之邵，辙之表弟也。昨任夔州路转运判官，按知云安军孙拱事，拱与之邵互论，见系推治未见曲直，乃除之邵为都大提举茶事。（六年十二月六日除之邵。）且事在有司，当原情定罪，岂可以亲戚之故，乃骤移差遣，更获美迁？且为人臣者，不当有己，岂有兄之所喜，则立加进用，兄之所怒，则阴与排斥？忘尽忠体国之诚，而用招权徇私之志，不加斥免，何以控御臣下？至如轼之罪恶，其最大而不可容者，乃忘先帝保全之恩，忽陛下擢用之意，因行制诰，公肆刺讥。以法论之，指斥乘舆，罪在不赦，而况指斥宗庙乎？虽陛下仁圣，欲示兼容，然而轼之情理不顺，其如国法何？其如公议何？此固人神之所共恶也。扬雄曰：「天地无不容也，不容于天地者，其惟不仁不义乎？」陛下试考轼、辙所为，可谓不仁不义者矣，是安可容耶？孔子曰：「恶居下流而讪上者。」盖以其轻肆语言，不知忌惮，则无所不为，故恶之也。陛下试观轼、辙所为，稍失控御，则何所不至！盖既敢讪谤，则是怀无上之心矣，自古奸臣，未见此比。惟其权势熏灼内外，故士大夫各怀顾望，不敢尽言。
　　于是吕大防、苏辙等奏曰：「庆基言轼所撰李之纯等六人诰，文涉讥毁先帝，其间陆师闵诰一道，系范百禄词，非轼所撰。臣窃观先帝圣意，本欲富国强兵，以鞭挞四夷，而一时髃臣将顺太过，故事或失当。及太皇太后与皇帝临御，因民所欲，随时救改，盖事理然耳。昔汉武帝好用兵，重敛伤民，昭帝嗣位，博采觽议，多行寝罢。明帝尚察，屡兴惨狱，章帝改之以宽厚。并当时天下悦服，未有以为谤毁先帝者也。至于本朝真宗即位，弛逋欠以厚民财，仁宗即位，罢修宫观以息民力，凡此皆因时施宜，以补助先朝阙政，亦未闻当时士大夫有以为谤毁先朝者也。近曰元佑以来，言事官有所弹击，多以毁谤先帝为词，非唯中伤正人【五】，兼欲摇动朝廷，意极不善。若不禁止，久远不便。」
　　苏辙又奏曰：「臣昨日取兄轼所撰吕惠卿诰观之，其言及先帝者，有曰：『始以帝尧之仁，姑试伯鲧，终焉孔子之圣，不信宰予。』兄轼亦岂是讥毁先帝者耶？臣闻先帝末年，亦自深悔已行之事，但未暇改耳。元佑初改，正追述先帝美意而已。」太皇太后曰：「先帝追悔往事，至于泣下。当时大臣数人，其间极有不善，不肯谏止。」吕大防曰：「闻永乐败后，先帝尝曰：『两府大臣，略无一人能相劝谏。』然则一时过举，非先帝本意明矣。」太皇太后曰：「此事皇帝宜深知。」大防曰：「皇帝圣明，必能照察此事。」于是得旨，敦逸、庆基并与知军差遣。（大防、辙等云云，新录并据龙川略志，但不载与二人知军差遣，今并增入。敦逸、庆基除运判，政目于初四日书其事。）
　　甲午，户部言：「左班殿直赵叔峣，自陈系袒免亲，为父亡解官持服，乞比附宗室换官体例，支给请受。按宗室小使臣丁忧，并不许解官，所以不罢俸给。今若依外官丁忧例，更不支给俸钱，虑或失所。欲乞应宗室任小使臣丁忧父祖俱亡者，袒免亲许给俸，非袒免亲许给半俸。」从之。
　　权户部尚书钱勰为龙图阁直学士、知开封府。（勰权户部，当检。）宝文阁待制、权知开封府韩宗道为户部侍郎。（六年十二月以户侍为宝制、知开封。）端明殿学士邓温伯为兵部尚书。（政目十八日。实录在二十三日。）龙图阁待制、知陕州王震知永兴军。（政目十八日。实录无。）集贤院学士、知河中府李周知陕州。（政目五月十八日。）工部员外郎孙朴为司封员外郎。（政目五月十八日。四月初二日工外。）
　　乙未，尚书左丞梁焘奏乞便郡养疾，诏不允。
　　丙申，左朝请郎、新荆湖北路转运判官董敦逸知临江军，左朝请郎、新福建路转运判官黄庆基知南康军。敦逸、庆基既有旨与知军差遣，而御史中丞李之纯及侍御史杨畏、监察御史来之邵亦言：「二人诬陷忠良，朝廷容贷，止令出使，臣恐后人观望，得意任私，敢肆狂诬。」故遽责之。（据苏辙龙川略志，进呈二人疏日，已有旨与知军差遣，不缘御史章也。李之纯等时亦有言耳。今据略志稍加删修。绍圣元年四月乙巳，当参考。）
　　戊戌，校书郎陈师锡为工部员外郎、集贤校理。著作佐郎时彦为兵部员外郎、集贤校理。（政目二十二日。实录无。）朝奉郎常安民为开封府推官。（政目二十八日。三年五月八日安民自太博为丞。四年三月二日为江西运判【六】。）太仆寺丞刘当时为河北转运判官。（政目二十二日。）
　　己亥，皇弟武成节度使祁国公偲加开府仪同三司。（政目在二十六日。）
　　黄庆基、董敦逸既责，苏轼以札子自辨曰：
　　臣自少年从仕以来，以刚褊疾恶、尽言孤立，为累朝人主所知，然亦以此见疾于髃小，其来久矣。自熙宁、元丰间为李定、舒亶辈所谗。及元佑以来，朱光庭、赵挺之、贾易之流，皆以诽谤之罪诬臣，前后相传，专用此术，朝廷上下所共明知。然小人非此无以深入臣罪，故其计须至出此。今者又闻台官黄庆基复祖述李定、朱光庭、贾易等旧说，亦以此诬臣，并言臣有妄用颍州官钱，失入丁真死罪，及强买姓曹人田等。虽知朝廷已察其奸，罢黜其人矣，然其间有关臣子之大节者，于义不可不辨。臣先任中书舍人日，适值朝廷窜逐大奸数人，所行诰词，皆是元降词头，所述罪状，非臣私意所敢增损。内吕惠卿自前执政责授散官安置，诛罚至重，当时蒙朝旨节录台谏所言惠卿罪恶降下，既是词头所有，则臣安敢减落？然臣子之意，以为事涉先朝，不无所忌，故特于诰词内分别解说，令天下晓然知是惠卿之奸，而非先朝盛德之累。至于窜逐之意，则已见于先朝。其略言：「先皇帝求贤若不及，从善如转圜。始以帝尧之仁，姑试伯鲧，终焉孔子之圣，不信宰予。发其宿奸，谪之辅郡。尚疑改过，稍畀重权。复陈罔上之言，继有砀山之贬，反复教戒。恶心不悛，躁轻矫诬。德音犹在。」臣之愚意，以谓古今如鲧为尧之大臣，而不害尧之仁；宰予为孔子之高弟，而不害孔子之圣。又况再加贬黜，深恶其人，皆先朝本意。则臣区区之心，盖自谓无负矣。今庆基乃反指为诽谤指斥，不亦矫诬之甚乎？其余所言李之纯、苏颂、刘谊、唐义问等诰词，皆是庆基文致附会，以成臣罪。只如其间有「劳来安集」四字，便云是厉王之乱，若一一似此罗织人言；则天下之人，更不敢开口动笔矣。孔子作孝经，曰「如临深渊，如履薄冰」，此幽王之诗也，不知孔子诽谤指斥何人乎？此风萌于朱光庭，盛于赵挺之，而极于贾易。今庆基复宗师之，臣恐阴中之害，渐不可长，非独为臣而言也。
　　又庆基所言臣行陆师闵诰词，云「侵渔百端，怨讟四作」，亦谓之谤讪指斥，此词元不是臣行，中书案底，必自有主名，可以覆验。显是当时掌诰之臣，凡有窜逐之人，皆似此罪状，其事非独臣也。所谓侵渔怨讟者，意亦指言师闵而已，何名为谤讪指斥乎？庆基以他人之词，移为臣罪，其欺罔类皆如此。又庆基所言臣妄用颍州官钱，此事见蒙尚书省勘会次，然所用皆是法外支赏，令人告捕强恶贼人，及逐急将还前知州任内公使库所少贫下行人钱物。情理如此，皆可覆验。又庆基所言臣强买常州宜兴县姓曹人田地八年，州县方与断还。此事元系臣任团练副使日，罪废之中，托亲戚投状，依条买得姓曹人一契田地。后来姓曹人却来臣处昏赖争夺，臣实时牒本路转运司，令依公尽理根勘，仍便具状申尚书省。后来转运司差官勘得姓曹人招服非理昏赖【七】，依法决讫，其田依旧合是臣为主，牒臣照会。臣愍见小人无知，意在得财，臣既备位侍从，不欲与之计较曲直，故于招服断遣之后，却许姓曹人将原价抽收，仍亦申尚书省及牒本路施行。今庆基乃言是本路断还本人，显是诬罔。今来公案见在户部，可以取索案验。又庆基所言臣在颍州失入丁真死罪【八】，此事已经刑部定夺，不是失入，却是提刑蒋之翰妄有按举，公案具在刑部。臣窃料庆基所以诬臣者非一，臣既不能尽知，又今来朝廷已知其奸妄而罢黜其人，臣不当一一辨论。但人臣之义，以名节为重，须至上烦天听也。
　　太皇太后令辙谕轼曰：「缘近来觽人正相韑拾，且须省事。」轼乃具札子称谢曰：「天慈深厚，如训子孙；委曲保全，如爱支体。感恩之涕，不觉自零。伏念臣才短数奇，性簄少虑，半生犯患，垂老困谗，非二圣之深知，虽百死而何赎！伏见东汉孔融，才簄意广，负气不屈，是以遭路粹之冤；西晋嵇康，才多识寡，好善闇人，是以遇锺会之祸。当时为之扼腕，千古为之涕流。臣本无二子之长，而兼有昔人之短，若非陛下至公而行之以恕，至仁而照之以明，察消长之往来，辨利害于疑似，则臣已下从二子游久矣，岂复有今日哉！谨当奉以周旋【九】，不敢失坠，便须刻骨，岂独书绅！庶全蝼蚁之躯，以报邱山之德。」
　　癸卯，礼部尚书苏轼言：「臣伏见元佑贡举敕：诸诗赋论题于子史书出，如于经书出而不犯见试举人所治之经者，听。臣今相度，欲乞诗赋题许于九经、孝经、论语、子史并九经、论语注中杂出，更不避见试举人所治之经。但须于所给印纸题目下，备录上下全文并注疏，不得漏落。则本经与非本经举人所记均一，更无可避。兼足以示朝廷待士之意，本只以工拙为去取，不以不全之文掩其所不知以为进退，于忠厚之风，不为无补。」诏依奏。今来一次科场，未得出制度题目。
　　龙图阁直学士、知成都府蔡京请便郡，诏不允。
　　甲辰，秘阁校理余中为著作佐郎。（政目二十八日。二月十六日除秘阁校理。）
　　侍御史杨畏言：「伏睹近降指挥，令两省各举台官两员者。风宪之任，治忽所系，人主耳目所寄之地，可谓重矣，未闻令宰相属官举御史。御史与执政最为相关之地，执政已不自差，而使其属举之，其异于自差无几矣。」诏前降两省举台官指挥，更不施行。（王铚元佑八年补录五日事。附见月末。当考。）
</div>
    <div class="pagination">
<a href="续资治通鉴长编_page569.html">上一页</a><span>...</span><a href="续资治通鉴长编_page565.html">565</a><a href="续资治通鉴长编_page566.html">566</a><a href="续资治通鉴长编_page567.html">567</a><a href="续资治通鉴长编_page568.html">568</a><a href="续资治通鉴长编_page569.html">569</a><span class="current-page">570</span><a href="续资治通鉴长编_page571.html">571</a><a href="续资治通鉴长编_page572.html">572</a><a href="续资治通鉴长编_page573.html">573</a><a href="续资治通鉴长编_page574.html">574</a><a href="续资治通鉴长编_page575.html">575</a><span>...</span><a href="续资治通鉴长编_page571.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
