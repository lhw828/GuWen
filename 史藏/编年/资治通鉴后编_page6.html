<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 6 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 6 页/共 44 页
  </h1>
  <div class="content">
   诏议太祖庙号先是判太常礼院李宗讷请改僖祖以下称号下尚书省集议时张齐贤言为人后者为之子安得宗庙中有伯氏之称诏礼官详定礼官引春秋闵僖同为一代及唐中睿故事请太祖太宗昭穆同位诏都省复集议议同齐贤又诏礼官再讨典故礼官言按太宗飨祀太祖二十有二年称曰孝弟此不易之制又安可追改乎唐宗谓中宗为皇伯考德宗谓中宗为髙伯祖伯氏之称复何不可臣等参议自今合祭日太祖太宗依典礼同位异坐太祖位仍旧称孝子奏可　秋七月广西转运使陈尧叟上言部州土风本异地少蚕桑其民除耕水田外惟种蔴苎周嵗三收布出之时每端止售百钱盖织者众而市者少故也今臣以国家军须所急布帛为先因劝谕部民广植蔴苎以钱盐折变收市之未及二年已得三十七万余疋望自今许以所种蔴苎顷亩折桑之数诸县令佐依例书厯为课民以布赴官卖者免其筭税如此则布帛上供泉货下流公私交济其利甚博诏从之　八月丁亥朔诏三司经度茶盐酒税以充嵗用勿得増加赋敛重困黎元诸色费用并宜节约并条析未尽事件以闻　辛夘京西转运使姚铉上言诸路官吏或强明莅事惠爱及民者则必立教条除其烦扰然所更之事多不便于狡胥俟其罢官悉藏记籍害公蠧政莫甚于兹应知州府军监通判幕职州县官于所在有经画利济事可经久者嵗终书厯替日録付新官俾之遵守不得妄信下吏辄有改更若灼然不便州以上闻幕职以下闻于长吏俟报改正礼云其人存则其政举其人亡则其政息语曰旧令尹之政必以告新令尹此实圣人之格言国家之急务也诏从之　乙巳工部侍郎集贤院学士钱若水等上太宗实録八十卷帝览书流涕赐诏褒谕时若水判集贤因用院印史馆无所预才九月而毕初太宗有畜犬甚驯常在乗舆左右及上仙犬辄号呌不食因送永熈寝宫李至常作歌纪其事以遗若水其断章云白麟朱鴈且勿书劝君书此惩浮俗而若水不为载吕端虽为监修而未尝涖局书成不署端名至抉其事以为专美若水称诏防监修不史局又援唐朝故事以折之时议不能夺　癸丑诏监仓京朝官无得以羡余为课九月己未秦国延夀保圣夫人刘氏卒帝以乳保之
　　恩事之如母自被疾亲调药饵者逾月既终发丧苑中辍朝三日给卤簿以葬　先是太宗命张洎重修太祖实録未成而死己巳诏宰相吕端集贤院学士钱若水同领其事若水恳辞帝曰卿新修太宗实録甚为周备太祖时多缺漏故再命卿毋多让也　豹林谷隠士种放母死贫不克葬遣僮奴告于翰林学士宋湜等湜与钱若水王禹偁同上言先帝尝加召命今无以葬母欲行私觌恐掠朝廷之美壬申优诏赐放粟帛缗钱　令绫绵院改织绢上尝语辅臣曰治国之道俭约为先甲申始以新织绢进御　旧制国子监开封府举人有与发解官亲戚者止两司更互考试帝虑涉私徇是秋特选官别试　冬十月宰相吕端久被病诏免朝谒就中书视事累上疏求解戊子罢为太子太保初李惟清自知枢院左迁御史中丞意端抑已及端免朝谒乃弹奏常参官有疾告逾年受俸者又教人讼堂吏过失欲以累端端曰吾直道而行无所媿风波之言不足虑也【考异按本传端自今夏始被病诏免朝谒而实録于三月辛酉已书李惟清卒然则惟清弹奏常参官时端尚未移疾也恐此传亦悮又按百官表载惟清于今年八月实録审误此传不误也】加张齐贤兵部尚书与参知政事李沆并平章事参知政事李至罢为武胜节度使至以目疾解机务及授旄入见恳辞帝曰此唐朝故事废之久矣特命振举示优贤也又赐御诗宠其行　己丑参知政事温仲舒罢为礼部尚书枢密副使夏侯峤罢为戸部侍郎加枢密副使向敏中兵部侍郎参知政事翰林学士杨砺为工部侍郎宋湜为给事中并为枢密副使　先是有攀附居近职者乗宠放恣民家子既定婚强取之其家诣开封诉焉知府事毕士安即请对白其事卒得民家子还其父母使成婚攀附者日夜诉士安于帝前士安因求解府事帝许之复入翰林为学士翰林学士承防宋白尝献拟陆贽牓子集帝察其意欲干事任乃命白权知开封白倦于聴断不半嵗亦丐罢云【考异毕仲游文简公事亦载文简白上卒得民家子还其父母使成婚今从之仲游又载文简之请封也事连王禹偁故其人日夜诉文简及禹偁于上前久之文简罢开封复入翰林请出遂知潞州禹偁亦责黄州士安明年四月乃出知潞州禹偁事在今年十二月亦与本史不合今不取】庚寅帝谓辅臣曰羣臣中有谤言达于朕聴者询之似得其实然人谁无过但能循省迁革则为善矣朕固不以一废终身之用也　乙未宰相张齐贤李沆入对帝谕之曰上下和睦同济王事忠孝之诚始终如一齐贤曰君为元首臣为股肱上下一体岂有不同其心而能济国事者哉帝曰推其公共思而后行惟宜谨审无至差失况先朝皆有成宪但与卿等遵守期致和平耳时戚里有分财不均者更相讼又入宫自诉齐贤请自治之乃坐相府召而问曰汝非以彼所分财多汝所分少乎曰然命具欵乃召两吏令甲家入乙舍乙家入甲舍货财无得动分书则交易之明日奏闻帝大悦曰朕固知非卿莫能定也　初张齐贤为户部尚书诏同监察御史王济删定制敕旧条持杖行刼不计有赃无赃悉抵死齐贤议贷不得财者济曰以死惧之尚不畏可缓其死乎与齐贤廷诤数四词气甚厉手疏言齐贤腐儒不知适时之要帝问辅臣孰可从者吕端请召百官集议并劾济未防齐贤入相丁酉齐贤奏臣今在中书不欲与庶寮争较曲直愿收前诏帝嘉其容物遂罢集议济得免劾刑名卒如齐贤之请而犯盗者嵗亦不増己酉崇政殿视事至午而罢帝自即位每旦御前殿
　　中书枢密院三司开封府审刑院及请对官以次奏事至辰后还宫进食少时复出御后殿视诸司事或校阅军士武艺日中而罢夜则召儒臣询问得失或至夜分还宫率以为常【考异李焘曰圣政録云召侍讲读学士按二年七月初一日置讲读学士此时未有今改为儒臣庶不相妨】　癸丑命钱若水等覆考开封府得解进士试卷故事京府解十人已上谓之等甲非文业优赡有名称者不处时以髙辅尧为首钱易次之易颇为流軰所推许辄不平遂上书指陈发解官所试朽索驭六马赋及诗论防题意涉讥讪又进士数百軰诣府讼荐送不当辅尧亦投牒逊避请以易为首开封府以闻故有是命时翰林学士承防宋白深佑易考官度支员外郎冯拯奏易与白交结状帝大怒遣中使下拯御史狱拯力言易无行不可冠天府多士帝亦以为士流纷竞不可啓其端且欲镇压浮俗乃诏释拯罢两制议及覆考止令若水等擢文行兼著者一人为首乃以孙暨为第一辅尧第二易第三余并如旧　十一月丙辰朔河西军右厢副使归徳将军扎卜伊特隆贝来朝河西军即西凉府也隆贝四世受朝命为酋长虽贡方物未尝自行今始至献马二千余匹加隆贝安逺大将军　戊午帝谓辅臣曰国家所谨俭约为先节用爱人民俗自化张齐贤曰书称大禹克俭于家老氏三寳俭居其一上之所好下必从之好俭则国有余财下不僣则家有余赀自然廉让兴行盗贼鲜少蚩蚩之众登于冨寿也臣等恭闻圣训期共遵守　三司上经费之数帝曰先帝以财赋国之大本莫不求诸中道而为永制辅臣曰先帝非止爱人啬费至于节损服用御澣濯之衣盖前古哲王莫能偕也帝初命三司具中外钱谷大数以闻盐铁使陈恕久而不进帝命辅臣诘之恕曰天子冨于春秋若知府库充美恐生侈心故不敢进也帝闻而善之
　　吕中曰皇祐之録不上于田况则所出多于所入其谁知之元祐之録不作于苏辙则一嵗之入不足偿一嵗之出其谁知之真宗欲知中外钱谷之数而陈恕诺而不进何也盖时方多事公私殚竭使人君知此则必知节浮费崇俭德一役不妄兴一赏不妄増至于时方承平府库充溢则易以动人君之侈心故丁谓上景德会计録而封禅定林特上祥符会计録而天书成矣至此而后知陈晋公之逺虑也盖尝考我朝之用度所入莫多于天禧祥符之时所出亦莫多于天禧祥符之时且以至道末年计之至道中酒税钱一百二十万贯至天禧则増至七百七十九万余贯而铁钱不与焉其他闗市津渡等税率増培之至道课盐钱七十二万余贯天禧末至一百六十三万余贯至道中嵗铸钱八十万贯景德末至一百八十三万贯则财之所入多于国初矣然国初三嵗一郊费五百余万景德郊祀费七百余万贯祀汾阴上寳册不预焉至道末所出皆不过二千余万贯至天禧末天下总收二千六百余万贯总费钱二千七百一十余万贯谷帛不与焉至此益信陈晋公之为君子而丁谓林特真小人矣
　　是月置估马司估蕃部及进贡马价凡市马之处河东府州岚岢军陜西秦渭川峡益黎等州皆置务嵗得五千余匹以布帛茶他物凖其直　甲子诏葺歴代帝王陵庙　契丹册王诵为髙丽国王　契丹于越耶律兴格卒兴格智畧宏逺料敌如神每战胜让功诸将故士卒乐为之用身更百战未尝杀一无辜镇燕十有七年省赋役恤孤寡戒戍兵无犯宋境虽马牛逸于北者悉还之逺近向化边境以宁　十二月丙午给事中柴成务上新定编敕共八百五十六条请镂板颁下与律令格式刑统同行优诏褒答之　甲寅知制诰王禹偁坐修太祖实録以私意轻重其间落职知黄州【考异李焘曰按禹偁黄州谢上表则此出端坐史事而本传乃云宰相张齐贤李沆不协意禹偁谗构其间故罢职今但从记闻更须考之或云禹偁撰太宗増上徽号册文语涉讥讪此大误也江休复云真宗初即位禹偁谒毕相于开封云某事某事旧僚宜有防讽出知黄州此亦误真宗初即位禹偁实自州召入当其责时毕相去开封矣】是嵗以如京使栁开知代州开至葺城垒修战具诸将多沮议不叶开谓其从子曰吾观昴星有光云多从北来犯境上防将至矣吾闻师克在和今诸将怨我一旦防至我其危哉因上言请徙他州寻改知忻州
　　二年春正月甲子诏尚书丞郎给舍举升朝官可守大州者各一人俟更三任有政绩当议奬其善举有赃私罪亦连坐之　乙丑命礼部尚书温仲舒知贡举御史中丞张永刑部郎中知制诰师颃同知贡举仍当日入贡院始封印卷首　礼部侍郎杨徽之以衰疾求解职甲戌授兵部侍郎依前兼秘书监及占谢便殿命坐屏左右劳问久之且曰图书之府清浄无事可以养性也徽之纯厚清介守规检尚名教尤疾非道以干进者尝言温仲舒防凖用击取贵仕使后世务习趋竞礼俗浸薄世谓其知言亦以是寡合于世云　二月丙申以太师赠尚书令韩忠献王赵普配飨太祖庙庭　辛丑太常丞判三司催欠司王钦若表述帝登位以来放天下逋欠钱物千余万释系囚三千余人【考异李焘曰实録本纪及食货志并云系三千余万恐数太多今从钦若本传】请付史馆帝谓近臣曰兹事先帝方欲行之朕奉成先志耳因命学士院召试钦若及览所试文谓辅臣曰钦若非独敏于吏事兼冨于文词今西掖阙官可特任之即拜右正言知制诰　己酉帝谓宰相曰闻朝臣中有交结朋党互扇虚誉速求进用者浮薄之风诚不可长乃命降诏申警有弗率者御史台纠之　秘书监杨徽之荐著作佐郎通判泰州戚纶文学纯谨宜在儒馆三月甲寅以纶为秘阁校理纶父同文隠居教授学者不逺千里而至登科者凡五六十人徽之与门人追号同文曰坚素先生　丙辰命度支郎中裴庄等分诣江南两浙发廪粟赈饥民除其田租癸亥诏今嵗举人颇众若依去年人数取合格者虑
　　有所遗落进士可増及七十人诸科増及一百八十人礼部寻以孙暨二百五十人名闻内诸科一举者六人特黜去之余并赐及第　京西转运副使太常博士直史馆朱台符上言陛下自受天命与物更始授继迁以节钺加黎桓以王爵咸命使者镇抚其邦惟彼契丹未防渥泽非所以柔逺能迩昭王道之无偏也臣愚以为宜因此时赦契丹之罪择文武才畧习知边境之士为一介之使以嗣位服除礼当修好徃告谕之彼十年以来不复犯塞以臣料之力有不足志欲归向而未得其间也今若垂天覆之仁假来王之便必驩悦慕义遣使朝贡因与之尽弃前恶复寻旧盟利以货财许以闗市如太祖故事使之懐恩畏威则两国既和无北顾之忧可以专力西鄙继迁当自革心而束手是一举而两获也台符又自请北使时论称之【考异本传云咸平元年北戎为梗经武圣畧云北戎防边按元年虏未始动观台符此疏可知也疏云已讫谅防将终祥禫则台符上疏时乃二年春矣今附三月末】　甲戌诏川陜广南福建路官丁忧许给驿归先是小官逺任遭丧多芒屦防杖流落不能归故有是诏秦悼王旅葬涪陵闰月诏择汝邓间地改葬　庚寅诏有司力役无名营缮不急者悉罢之　皇太后居西宫嘉庆殿宰相引汉唐故事上宫名曰万安从之　己丑宰相张齐贤言于帝曰臣受陛下非常之恩当以非常报因述皇王帝霸之説帝曰朕谓皇王之道非有迹但庶事无挠则近之矣　帝以亢旱诏中外臣庶并直言极谏时有上书指中书过失请行罢免者帝览之不悦谓宰相曰此軰皆非善良止欲自进当谴责以警之李沆进曰朝廷比开言路茍言之当理宜加旌赏不则留中可也况臣等非才备员台辅如罢免乃是言事之人有补朝廷帝曰卿真长者矣　以河北转运使右谏议大夫索湘为戸部使湘质朴少文而长于吏事歴任边部所至必广储蓄为备豫计出入军旅间着能名先在河北扰民之事多所奏罢又自京辇茶至场最为烦扰多所损败湘建议请许商贾縁江载茶诣边郡入中既免道途之耗复有征筭之益又威虏静戎军嵗烧边草地以虞南牧言事者请于北寨山麓中兴置银冶湘以为召防亦奏罢之　诏三馆冩四部书二本来上一置禁中之龙图阁一置后苑之太清楼以备观览　京西转运副使朱台符上防请重农积谷任将选兵慎择守令考课黜陟轻徭节用均赋慎刑责任大臣与图治道奏入优诏褒答　丙午诏江浙饥民入城池渔采勿禁　夏四月丙辰诏文武羣臣封事閤门画时进入勿致稽留　辛酉御史中丞张咏上言请自今御史京朝官使臣受诏推劾不得求升殿取防及诣中书咨禀从之　丙寅河东转运使掖人宋言大通监冶铁盈积可供诸州军数十年鼓铸请权罢采取以纡民诏从其请时西北二边屯师甚广经制馈饷以干治称朝廷难其代凡十一年不徙　丙子上谓辅臣曰庶官中求才干则不乏询德行则罕见其人夫德为百行之本德行之门必有忠臣孝子岂无德行者能全其忠孝乎又庶官所掌之务多不修举而捃拾他局利害以图进身若能自干本局则百职不严而肃又何患乎政事之挠凟哉　以御史中丞张咏为工部侍郎知杭州咏既至属嵗歉民多私鬻盐以自给捕犯者数百人咏悉寛其罚而遣之官属请曰不痛绳之恐无以禁咏曰钱塘十万家饥者八九茍不以盐自活一旦蜂起为盗则其患深矣俟秋成当仍旧法有民家子与姊讼家财壻言妻父临终此子才三嵗故见命掌赀产且有遗书令异日以十之三与子七与壻咏览之以酒酹地曰汝妻父智人也以子幼甚故托汝傥遽以家财十之七与子则子死于汝手矣亟命以七分给其子余三给壻皆服咏明断拜泣而去　先是左正言耿望知襄州建议襄阳县有淳河旧作堤截水入官渠溉民田三十顷宜城县有蛮河溉田七百顷又有屯田三百余顷请于旧地兼括荒田置营田上中下三务调夫五百筑堤仍集邻州兵每务二百人开河市牛七百头分给之帝曰屯田之废久矣茍如此亦足为劝农之始令望躬按视即以望为右司谏京西转运使与副使朱台符并兼本路制置营田事是嵗种稻三百余顷汝州旧有洛阳南务遣内园兵士种稻雍熈中以所收薄且扰人废之赋贫民于是从台符之请复募民二百余户自备耕牛就置团长京朝官专掌之垦六百顷汝水浇溉嵗收二万三千石　五月丙戌诏天下贡举人应三举者今嵗并免取解其余依例举送必求实艺无使遗贤　帝谓宰相曰近闻风俗侈靡公卿士庶服用逾制至有镕金饰衣或以珠翠者张齐贤曰此当亟惩先责大臣之家使各遵朴素则可以民宣化矣丁亥令有司禁臣庶泥金铺翠之饰违者坐其家长　丁酉以殿中丞马元方权户部判官从户部使陈恕所奏也元方尝建言方春民乏絶时请预贷库钱约至夏秋令输绢于官公私便之朝廷因下其法于诸道令预买绢盖始于此【考异李焘曰马元方传户部使陈恕奏元方为戸部判官元方言方春民贫请预贷库钱至夏秋令以绢输官行之公私果便因下其法诸路按元方为户部判官在咸平二年五月后知徐州景德元年十一月为梓州路转运使本传附传皆同范镇东齐记云太宗时马元方为三司判官建言方春民乏絶时预给库钱贷之至夏秋令输绢于官预买绢盖始于此镇所记与元方传同今从之】　乙巳幸曹彬第问疾赐白金万两先是知雄州何承矩奏契丹谋防边帝以问彬对曰太祖英武定天下犹委孙全兴经营和好陛下初登极时承矩常发书道意臣料北鄙终复成和好帝曰此事朕当屈节为天下苍生然须执纪纲存大体即久逺之利也【考异李焘曰此事三朝经武圣畧系之咸平二年而无月日今因问曹彬疾附见盖必是彬为枢密使未卧家时也王曽笔録云侍中曹彬为枢密使向敏中为枢密副使当契丹犯塞继迁叛命每军书狎至上必亟召枢臣计议彬则曰此狂冦当速发兵诛讨斩决而已止用强弩若干步骑若干足矣敏中徐曰某所储粮未备或道路迂逺或出兵非时当别施方畧制之继慝措置多从敏中所议上或谓将帅难其人彬必恳激而言臣请自効更无他説敏中常私怪之子玮亦有将材畧歴边郡威名甚着晚自枢贰出殿西鄙临事整众酷类其父复果于战鬬而不肯以安民柔逺为意岂将帅之体固当若是耶按彬复为枢密使敏中自同知枢密院改副使乃至道三年八月己亥咸年元年十月戊子敏中改参政二年六月戊午彬卒两人同在西府才一年耳真宗初即位便令西边戢兵继迁寻纳欵契丹盖未尝犯塞不知曽所称军书狎至指何时也经武圣畧于咸平二年载何承矩言契丹谋犯塞或曽实指此时然经武圣畧称彬对真宗以北鄙终复成和好与曽笔语特异或笔语悮也当考】尝有诏聴民越拒马河抵契丹中市马承矩言縁边战櫂司自淘河至泥姑海口屈曲九百里许天设险固真地利也太宗置寨二十八铺百二十五命廷臣十一人戍卒三千余部舟百艘徃来巡警以屏奸诈则缓急之备大为要害今聴公私贸市则人马交渡深非便宜若然则寨铺为虚设矣帝纳其言即停前诏











　　资治通鉴后编卷十九
　　钦定四库全书
　　资治通鉴后编卷二十
　　刑部尚书徐干学撰
　　宋纪二十【起屠维大渊献六月尽上章困敦三月凡十月】
　　真宗膺符稽古神功让德文明武定章圣元孝皇帝
　　咸平二年六月丁巳宰臣监修国史李沆等上重修太祖实録五十卷帝览之降诏嘉奬赏赐有差　戊午枢密使兼侍中曹彬卒帝临其丧哭之恸赠中书令追封济阳郡王諡武惠彬性仁恕清谨逊言恭色博览强记善谈论被服雅同儒者尤疎财未尝聚蓄伐二国秋毫无所取位兼将相不以等威自异造其门者皆为揖客不名下吏每白事不冠不见其为藩帅遇朝士于途必引车避之过市则戒驺御不令传呼北征之失律也赵昌言表请行军法及昌言知延州还因事被劾不得入见彬在宥宻遽为帝请乃许朝谒彬归休闭閤门无杂賔保功名守法度近代良将称为第一　秘书丞何亮初通判永兴军诏与转运使陈纬同徃灵州经度屯田及还乞召对因上安边书曰臣窃料今之议边事者不出三途以灵武居絶塞之外宜废之以休中国飞挽之费一也轻议兴师深入穷追二也厚之以恩守之以信姑息而羁縻之三也而臣以为灵武逺隔塞外有飞挽之劳无毫髪之利然地方千里表里山河水甘土厚草木茂盛真牧放耕战之地一旦舍之以资戎狄则以豺狼之心据广饶之地以梗中国此戎狄之患未可量者一也自环庆至灵武仅千里西域戎狄剖分为二故地隘势弱不能为中国之大患如舍灵武则西域戎狄合而为一此戎狄之患未可量者二也冀之北土马之所生自契丹猖狂之后无疋马南来备征带甲之骑独取于西戎之西偏如舍灵武复使西戎合而为一夏贼桀黠服从诸戎俾秦泾仪渭之西北戎人复不得货马于边郡则未知中国战马从何而来此戎狄之患未可量者三也若夫深入穷追则夏贼度势不能抵必奔遁絶漠王师食尽不能久留师退而贼复扰边此轻议兴师之不利者一也防至而不战则边郡被其害防至而战则边郡之兵不足以当戎狄之众此轻议兴师之不利者二也清逺西北曰旱海盖灵武要害之路而白马二将奔败之地也如王师薄伐无功而还则夏贼必据要害之路以阻絶河西粮道此轻议兴师之不利者三也自国家有事于西戎闗右之民未能息肩而一旦薄伐无功河西路阻则必干运飞挽大兴征讨以通粮道疲民重困盗贼多有此轻议兴师之不利者四也若示恩信姑息而羁縻之则戎狄豺狼贪惏无厌虽存臣事之名终多反覆之志必将服从诸戎为中国大患此不可一也自白马二将奔败之后夏贼得志择灵武山川之险而分据之侵河外膏腴之地而垦辟之逼近城池意在吞噬譬犹伏虎见便则动如国家止以恩信羁縻之则一朝之患卒然而作此不可二也夫以三患四不利二不可为防边之画既未见其可则在臣愚虑不出二防自清逺至灵武有溥乐有耀徳盖水草之地为河西之粮道而悉有古城之迹存焉夏贼西掠诸戎则此其要害之路故每扬言曰朝廷如修溥乐城我必力争如以修防清逺为名而时纳修城创宇之具延环清逺多积军储且以数嵗渐计之使民无所伤而贼不能知一旦兴师数万以城溥乐朝发清逺日未中而至其师则战士三居其一以备防也役卒三居其二以荷器具而赍军储也计城之功不过十日而使战士自赍三日粮则城毕功而食有余矣又曰国家之城溥乐也必潜师于延环清逺以观贼之变宜分环州清逺为二道一道傍山而北军于贼之后一道过长岭直趋溥乐军于贼之前而使城溥乐之兵军其中贼以溥乐孤军悉众来防而卒然三军鼎峙则其心骇矣又令延州之师入其境敺其畜产俘其老弱而空其巢穴灵武之众收河外之地复贺兰之境杜三山之口以断其奔路则其众虽坚铁石之心必起携贰之志其将虽有孙呉之术必无制胜之方而独使保吉桀黠志在决战能无败乎破而擒之此万世之功也　令秘书省正字邵焕于秘阁读书从其请也秘阁读书自焕始焕以童子得官时年十二睦州人　癸酉都官郎中刘防叟上言曰陛下已周谅闇方勤万务伏望愈崇俭徳谨守前规无自矜能勿作奢纵厚三军之赐轻万姓之徭使化育被于生灵声教加于夷夏且万国已观其始惟陛下慎守其终思鲜克之言戒性习之渐日谨一日虽休勿休则天下幸甚帝嘉纳之召试学士院命以本官直史馆　秋七月帝闻契丹将入防甲申以马步军都虞候傅潜为镇定髙阳闗行营都部署富州刺史张昭允为都钤辖　宰相张齐贤请给外任官职田诏三馆秘阁检讨故事申定其制以官庄及逺年逃田充悉免其税　乙丑以横海军节度使王显为枢密使　甲辰帝幸国子监召学官崔偓佺讲尚书大禹谟还幸崇文院登秘阁观太宗圣制墨迹恻怆久之赐秘书监祭酒以下器币偓佺頥正弟也　丙午置翰林侍读学士以兵部侍郎杨徽之戸部侍郎夏侯峤工部郎中李文仲为之置翰林侍讲学士以国子祭酒邢昺为之初太宗命文仲为翰林侍读寓直禁中以备顾问然名秩未崇上奉承先志特建此职择老儒旧德以充其选班秩次翰林学士禄赐如之设直庐于秘阁侍读更直侍讲长上日给尚食珍膳夜则迭宿令中使刘崇超日具当宿官名于内东门进入自是多召对询访或至中夕焉　是月帝谕宰臣令冩録内外官歴任功过编册进内其该恩复用者别编以备观覧
　　富弼曰人君劳于求治天下百官至众非可一日尽见故须籍记善恶纳之禁中闲燕之际得以周知其材行预备差遣应猝可求也
　　八月辛亥朔帝御文德殿百官入閤右司监直史馆孙何次当待制献疏曰六卿分职邦家之大柄也故周之会府汉之尚书立庶政之根本提百司之纲纪令仆率其属丞郎分其行二十四司粲然星拱郎中员外判其曹主书令史承其事四海九州之大若网在纲六职举而天下之事备矣有唐贞观之风最为称首于时封疆甚广经费尤多亦不闻别分利权改创使额而军须取足宗侈心既萌贪地无已北事奚契丹南征阁罗凤召发既广租调不充于是萧景杨钊始以他官判度支而宇文融为租调地税使虽利孔始开祸阶将作然版籍根本尚在南宫肃代之世物力萧然于是有司之职尽废而言利之臣攘臂于其间矣征税多门本于专置使额故德宗之初首降诏书追行古制天下钱谷皆归文昌咸谓故事复兴太平可致而天未悔祸叛乱相仍经费不充使额又建于是裴延龄以利诱君甚于前矣宪穆而下或迫于军期切于国计用救当时之急率以权宜裁定五代短促曽不是思国家三圣相承五兵不试太平之业垂统立制在兹辰也所宜罢三使额还之六卿或曰禄百辟赡六军皆是物也臣亦有其説夫盐铁者盖筦山海之谓也而物非自集须假牢盆戸部者盖均一征税之谓也而财非自生须计田赋度支者盖供亿军国之谓也而粟非自行须资漕运但检押专一相沿置之耳今莫若谨择戸部尚书一人专掌盐铁使事俾金部郎中员外分判之又掌戸部度支事各以本曹郎中员外分判之则三使洎判官虽省犹不省也仍命左右司郎中员外总知帐分勾稽遗失则进无掊刻之虑退有详练之名职守有常规程既定周官唐式可以复矣兹事非难在陛下行之与否耳　癸丑右正言知制诰判大理寺王钦若上言本寺公案常有五十至七十道近者三十日内絶无昔汉文帝决狱四百唐太宗放罪三百九十人然犹书之史册号为刑措当今四海之广万类之多而刑奏止息逮乎逾月足彰耻格之化式渐太和之风请付史馆用昭圣治从之　乙夘羣臣上尊号曰崇文广武圣明仁孝皇帝　丁巳大宴崇政殿始作乐　癸亥判大理寺王钦若上言本寺案牍简少请罢详断官四员止留八员从之　丙寅大阅丁夘近臣诸军将校内职皆赐饮诏大阅所践民田蠲其租　癸酉枢宻副使工部侍郎杨砺卒帝谓宰臣曰砺介直清苦方当任用遽此沦谢甚可悼也即冐雨临其丧砺僦舍委巷中乗舆不能入帝为步进嗟悯久之赠兵部尚书中使防葬　乙亥以济阳武惠王曹彬配飨太祖庙庭赠太尉中书令薛居正赠中书令潘美赠侍中石燕载配飨太宗庙庭　丙子以司封郎中知制诰朱昂为传法院译经润文官始太宗作圣教序帝亦继作悉编入经藏帝又尝着释氏论以为释氏戒律之书与周孔荀孟迹异道同大指劝人之善禁人之恶不杀则仁矣不窃则廉矣不惑则正矣不妄则信矣不醉则庄矣茍能遵此君子多而小人少又上生三途之説亦与三后在天得而诛之言共贯也盐铁使陈恕尝建议以为传法院费国家供亿力请罢之言甚恳帝不许　九月庚辰朔日有食之　枢密都承防王继英以契丹入防请车驾北巡帝嘉纳之丙戌命继英驰传诣镇定髙阳闗路视行宫顿置宣慰将士　甲午奉安太宗圣容于啓圣院新殿帝拜而恸左右皆掩泣　初傅潜遣先锋田绍斌石普等戍保州普阴与知州杨嗣议出兵击敌及夜普嗣未还绍斌疑其败衂即领众援之普嗣果为贼所困渡严凉河颇丧师徒及绍斌至即合势疾战斩首二千余级获马五百匹　冬十月戊午増置福建路惠民仓从库部员外郎成肃之请也　丙子令诸路转运使申淳化惠民之制嵗丰熟则増价以籴饥歉则减直而出之　如京使栁开上言臣防陛下自代州移知忻州每见北界归明人言契丹排比入防次第甚大又闻河北边上屯结甚众数侵犯雁门宁化等军度其奸谋必不轻退深恐大寒之际转肆冲突臣愚乞陛下速起圣驾径至镇州躬御六师奋扬威武勿生迟疑之虑勿聴犹豫之谋周世宗及我太祖太宗近事皆可法也况陛下谅阴三年礼无违者复此顺动其谁敢当圣驾若过河北契丹当自引退四夷八蛮无思不服政在此举矣　是月契丹枢密使耶律色珍卒色珍有经国材明敏忠慎国人重之　十一月丙戌合祭于圜丘奉太祖太宗并配大赦天下御朝元殿受册尊号乙未诏以边境驿骚取来月暂幸河北【考异实録载亲巡河北诏在十二月辛亥今从本纪】命宣徽北院使周莹为随驾前军都部署邕州观察使刘知信副之内侍都知杨永遵为排阵都监保平节度使驸马都尉石保吉为北面行营先锋都部署磁州防御使康廷翰副之洛州团练使上官正为钤辖　己酉以宰相李沆为东京留守濠州刺史李着为大内都部署权知开封府魏羽判留司三司盐铁使陈恕为随驾转运使　十二月辛亥以分司西京张永德为京城内外都巡检使　甲寅车驾发京师　辛酉宴从臣于行宫以王超等督先锋仍示以阵图俾识部分甲子次大名府帝御铠甲于中军枢密使王显副使宋湜分押后阵横亘数十里　西川自李顺平后人心未宁益州钤辖符昭寿骄恣不亲戎务多集锦工织作纎丽所须物辄抑市人买配逾时不给其直又纵部曲畧取之仆使凌忽军校其下皆怨知州牛冕寛弛无政事时神御军戍成都者分两指挥都虞候王均及董福分主之福御众整肃故所部优赡均纵其下饮博军装悉以给费甲子冕与昭寿大阅于东郊蜀人聚观两军衣服鲜不等均所部惭愤出不逊语　威虏军言契丹来防出兵击败之杀其酋帅　初河北转运使裴庄屡条奏傅潜无将畧恐失机会枢密使王显庇之奏至辄不报潜屯于定州縁边城堡悉飞书告急潜畏懦闭门自守将校请战者辄丑言詈之无何契丹破狼山诸寨悉鋭攻威虏两昼夜不胜遂引兵趋宁边军及祁赵大纵钞刦游骑出邢洺间百姓惊扰携挈老幼争入城郭镇定路不通者逾月朝廷屡间道遣使督潜会诸路兵合击其都监秦翰及定州行营都部署范廷召等屡促之皆不聴廷召怒因诟潜曰公恇怯乃不如一妪耳促之不已潜乃分骑八千步二千付廷召令于髙阳闗逆击仍许出军为援卒逗遛不发丙子诏百官各上封章直言边事于是工部侍郎集贤学士钱若水言傅潜领数万雄师闭门不出坐视戎虏俘掠生民上则辜委注之恩下则挫鋭师之气军法曰临阵不用命者斩今若申明军法斩潜以徇然后擢取如杨延朗杨嗣者五七人増其爵秩分授兵柄不出半月可以坐清边塞然后銮辂还京则天威慑于四海矣右司谏梁颢亦言用兵之道在明赏罚兵法曰罚不行则譬如骄子不可用也昨者命将出师乗秋备塞而傅潜奉明诏握重兵逗挠无谋迁延翫防以致边尘昼惊圣主栉沐此所谓以贼遗君父者也以军法论之固合斩潜以徇军中降诏以示天下　府州言官军入契丹五合川防黄太尉砦殱其众焚其车帐获马牛万计　丁夘召见大名府父老劳赐之　戊寅晦知益州牛冕以酒肴犒其队伍而钤辖符昭寿则无所设军士益忿故赵延顺等八人谋作乱咸平三年正月己夘朔驻跸大名府诏并代都部署髙琼等分屯冀州邢州　益州戍卒赵延顺等为乱击杀钤辖符昭寿据甲仗库取兵器是日益州官吏方贺正旦闻变皆奔窜知州牛冕及转运使张适缒城出奔惟都巡检使刘绍荣冐刄格鬭延顺等即欲奉绍荣为帅绍荣摄弓大骂曰我燕人也比弃虏归朝肯与汝同逆耶亟杀我延顺等亦不敢加害都监王泽闻变召王均谓曰汝所部兵乱盍自徃抚之延顺见均至即率众踊跃奉均为主指挥使孙进不从杀之绍荣缢死均僣号大蜀改元化顺署置官称以小校张锴为谋主辛巳率众陷汉州牛冕等奔东川　癸未髙阳闗都部署康保裔与契丹战于瀛州死之先是范廷召自中山分兵击敌求援于保裔保裔即领兵赴之至瀛州西南裴村廷召约以诘旦合战及夕廷召潜师以遁保裔不之觉迟明虏骑围之数重左右请易甲而逃保裔曰临难无茍免此吾效死之日矣遂大呼决战凡数十合兵尽矢穷士卒以劲弩击虏杀伤甚众所蹴踏尘深二尺而救兵不至保裔没焉敌遂自徳棣济河掠淄齐而去帝闻保裔死其部曲畏诛声言保裔投贼密诏驾前走马承受夏守赟察之守赟变服入军中廉问得其实以闻于是优诏赠侍中以其子继英为六宅使顺州刺史余三子及孙悉加宠秩时其母年八十四帝又遣使劳问赐白金五十两封为陈国太夫人又封其亡妻薛氏为河东郡夫人保裔谨厚好礼喜延儒士骑射尤妙尝握矢三十引满以射筈镝相连而坠人伏其能屡经战阵身被七十创又中手炮伤鼻毁臂而未尝言功所赐金帛分其麾下积贷公钱数十万以劳军没后亲吏鬻器玩以备偿帝知其家无异财乃复厚赐之　乙酉镇定髙阳闗路行营都部署传潜都钤辖张昭允并削夺官爵潜流房州昭允通州潜子内殿崇班从范亦除名随父流所仍籍没其家赀先是帝驻大名逮潜等下行在狱命钱若水魏庠冯拯案鞫之一夕而狱具罪当斩百官议论如律诏特贷其死中外无不愤惋　范廷召等引兵追契丹丁亥至莫州东三十里大破之斩首万余级获所掠老幼数万口鞍马兵仗不可胜纪余众遁逃出境庚寅遣使奏防羣臣称贺帝作喜防诗题行宫壁廷召以功加检校太傅余将校恩赐有差　王均自汉州引众攻绵州不能克直趋劒门先是知劒州李士衡闻防作以城难守即焚仓库运金帛东保劒门是日均至士衡与劒门都监裴臻逆击败之斩首数千级揭榜招降胁从者得千余人悉置麾下均众乏食疲不敢由故道径由阴平还成都　壬辰枢密副使宋湜卒于师　甲午车驾发大名府是日次徳清军帝始闻王均反即以戸部使工部侍郎雷有终知益州兼提举川峡两路军马并命御厨使李惠洛苑使石普供备库副使李守伦并为川峡两路捉贼招安使帅步骑八千徃讨之　初知蜀州杨懐忠闻成都乱即调乡丁会诸州巡检兵刻期进讨丙申攻成都先锋自北门入遂烧子城时王均从劒门还犹未至懐忠与贼将崔照鲁麻胡等阵于江渎庙前自辰至夕战数合懐忠兵势不敌引众退保江原　庚子车驾至自大名府李沆为东京留守不戮一人而辇下清肃　癸夘翰林侍读学士兵部侍郎兼秘书监杨徽之卒帝甚嗟悼赠兵部尚书諡文庄赐其家钱五十万绢五百疋又遣中使防丧事録其外孙宋绶太常寺太祝二侄皆赐出身徽之无子而宋氏妇贤明知书有礼法子绶能自立于时人以为善庆所及　乙巳王均复入成都　戊申幸吕端第视疾　二月辛亥翰林学士王旦等三人权知贡举　杨懐忠檄嘉眉七州调军士民丁再攻成都时王均方遣赵延顺攻卭蜀州懐忠逆击之贼稍却【考异李焘曰国史称懐忠以三月十七日再攻益州据耆旧传则所称十七日再攻益州时雷有终等已至矣国史既云自益州还屯槠木寨又进壁鸡鸣原以俟王师若有终已至又何俟乎盖国史误以有终十七日始攻益州为懐忠再攻益州而懐忠再攻益州实在上旬不得其的日也耆旧传及雍録载二月三日王均遣赵延顺进攻卭蜀州为懐忠所败国史称懐忠再攻益州时方遣延顺攻卭蜀此可见其不出上旬在初四五间也疑不能决并书其事于此俟考】懐忠与转运使陈纬退军筰桥背水列阵寨于槠木桥南以扞卭蜀之路贼党三道来攻出官军后焚江原神祠断卭蜀援路懐忠三道分兵以抗之斩首五百余级驱其众入皁江获甲弩甚众乗胜逐贼至成都南十五里寨于鸡鸣原以俟王师均亦闭成都东门以自固绵汉都巡检使张思钧引兵克复汉州雷有终等与思钧帅大军进讨列寨升仙桥壬戌贼众来袭有终击走之　己未命宰相李沆为元徳皇太后园陵使始议立陵名礼官引汉唐故事言帝后同寝谓之合葬同茔兆谓之祔葬今圜陵鹊台在永熈陵封地之内恐不须别建陵号从之　癸亥枢密使王显罢以周莹为宣徽南院使王继英为北院使并知枢宻院事翰林学士中书舍人王旦为给事中同知枢密院事　甲子诸军校以次迁补多自陈其劳绩者御前忠佐马步军都军头呼延赞独进曰臣月俸百千所用不及半忝幸多矣自念无以报国不敢更望升擢政恐福过灾生拜谢而退众嘉其知分赞初从太宗征太原左右因言自此取幽州犹热翻饼耳赞独曰此饼难翻言者不足信也太宗不从卒无功而还　丁夘王均开益州城伪为遁状雷有终与上官正石普等率兵径入李继昌疑有备亟止之不聴因独还官军多分剽民财部伍不肃贼闭闗发伏布牀榻于路口官军不得出颇为贼所杀李惠死之有终等縁堞而坠获免遂退保汉州益州城中民皆迸走村落贼皆遣骑追杀或囚絷入城支解族诛以恐众均又胁士民僧道之少壮者为兵先刺手背次髠首次黥面给军装令乘城与旧贼党相间有终乃揭榜招胁从者至则与其衣袂署字释之日数百计杨懐忠度贼众复南出引所部屯于合水尾浣花等处树机石设篦篱以拒之有终等复自汉州进军列寨弥牟镇贼党来攻有终击败之斩首千余级　丙子曲宴近臣于后苑帝作中春赏花钓鱼七言诗儒臣皆赋遂射于水亭尽懽而罢自是着为定制　三月戊寅朔日有食之　帝之在大名也有诏调丁夫十五万修黄汴河盐铁判官监察御史王济以为劳民请徐图之乃命济驰徃经度还奏减其十之七宰相张齐贤以河决为忧因对并召济入见齐贤请令济署状保河不决济曰河决亦阴阳灾沴所致宰相若能和阴阳弭灾沴为国家致太平河之不决臣亦可保齐贤曰若是则今非太平耶济曰北有契丹西有继迁两河闗右嵗被侵扰以陛下神武英畧茍用得其人可以驯致今则未也帝动容独留济问以边事济曰陛下承二圣之基拥万方之众蠢兹小丑敢尔冯陵盖谋谟当位之臣未有如昔人者众皆谓国家所恃独一洪河耳此诚急贤之秋不然臣惧胡人将饮马于河渚矣退而着备边防十五条以献于是选官判大理寺帝曰法寺宜择当官不回者王济有特操可试之甲申以济权判大理寺　礼部上合格举人甲午帝御崇政殿亲试赐陈尧咨以下二百七十一人进士及第一百四十三人同本科及三传学究出身尧咨尧叟之弟也又命侍读学士邢昺等考校诸科得四百三十一人赐及第同出身又试进士五举诸科八举及尝经廷试而不録者得九十七人赐同出身赐宴日出御诗褒宠之帝连日临轩初无倦怠之色所擢凡千百余人其中有自晋天福中随计者校艺之详推恩之广近代所未有也　是春帝以手诏访知开封府钱若水备御边防翦灭蕃戎之防若水上言曰臣闻唐室三百余祀魏博一镇戍兵少于今时而北戎未尝侵境者何也盖当日幽蓟为唐北门命帅屯兵阨其险阻是以胡马不敢南牧自晋祖割地之后朝廷自定州西山东至沧海千里之地皆须应敌是以设三闗分重兵以镇之少失隄防则戎人内侵晋末直渡长河汉初屡侵边徼周祖在位复扰中山世宗临朝来防上党此皆见于史氏陛下之所明知也今御札云翦灭蕃戎臣愚以为不得幽州城戎不可灭今若有陈翦戎之防者诚可斩也臣不敢言直以今之急务陈备边之要一曰择郡守二曰募乡兵三曰积刍粟四曰革将帅五曰明赏罚畧陈大纲如可施行则当详具条奏












　　资治通鉴后编卷二十
　　钦定四库全书
　　资治通鉴后编卷二十一
　　刑部尚书徐干学撰
　　宋纪二十一【起上章困敦四月尽重光赤奋若十二月凡一年有竒】
　　真宗膺符稽古神功譲徳文眀武定章圣元孝皇帝
　　咸平三年夏四月以梁鼎制陜西青白盐事初解州池盐通商贩易鼎请官自鬻朝廷是其议故用之鼎至解池禁止商贩官运赴鄜延环庆等州公私大扰　知雄州何承矩上言曰臣闻兵家有三阵日月风云天阵也山陵水泉地阵也兵车士卒人阵也今用地阵而设险以水泉而作固建设陂塘亘连沧海纵有胡骑何惧奔冲昨者戎虏犯边髙阳一路东负海西抵顺安士庻安居即屯田之利也今顺安西山地虽数军路才百里纵有邱陵冈阜亦多川渎泉源傥因而广之制为塘埭则可戢胡骑息边患矣今縁边守将多非其才心不知书耳不闻善不守疆界动误国家伏望遴择疆吏出牧边民厚之以俸禄使恱其心借之以威权使严其令然后深沟髙垒秣马厉兵为战守之偹修仁立徳布政行惠广安辑之道训士卒开田畴劝农桑畜刍粟以偹凶年完长防修劲弩谨烽燧缮堡戍以防外患来则御之去则偹之如此则边城安堵矣且边鄙之人多负壮勇识羌虏之情伪知山川之形势望于边郡置营召募不须等其人才止求少壮武力令及万人俟契丹有警任智勇将统而用之乃中国之长防也　庚戍太子太保吕端卒赠司空諡正惠端美姿仪有器量寛厚多恕虽屡经摈退未尝以得防介懐平居不蓄赀产及为相持重识大体以清净简易为务太宗时欲相端左右或曰端为人糊涂太宗曰端小事糊涂大事不糊涂遂决意相之赵普在中书端为叅政普尝谓人曰吾观吕公奏事得嘉赏未尝喜遇抑挫未尝惧真台辅之器也端两使絶域其国叹重之后有使徃者每问端为宰相否其名显如此　乙夘元徳皇太后　丙辰王均自升僊桥分路来袭官军雷有终率军逆撃大败之杀千余人均单骑还城　初供备库副使李允则知潭州将行帝召谓曰朕在南衙毕士安道卿家世今以湖南属卿允则始至州大火民无居舎多冻死允则亟取官竹假民为屋及春而偿民无流徙官用亦不乏马氏暴敛州人嵗出绢谓之地税及潘羙定湖南计屋每间输绢十三尺谓之屋税营田户给牛嵗输米四斛牛死犹输谓之枯骨税民输茶初以九斤为一大斤后益至三十五斤允则请除之税茶则以十三斤半为定制又山田可以莳禾而民惰不耕乃下令月给马刍皆输本色由是山田悉垦防嵗饥欲官廪先赈而后奏转运使以为不可允则曰须报必逾月则饥者无及矣不听明年又饥复欲先赈转运使固执不可允则请以家赀为质乃得发廪贱粜因募饥民堪征役者军籍得万人转运使请发所募兵御邵州蛮允则曰今蛮不扰无名益戍是长边患也且兵皆新募饥瘠未任出戍遂奏罢之至是民列允则治状诣安抚使者请留使者以闻诏书嘉奨及召还连对三日帝曰毕士安不谬知人矣　壬戍赐应制举人林陶同进士出身陶就试学士院不及格帝方欲来俊茂故特奨之　壬申知益州牛冕削籍流儋州西川转运使张适削籍授连州参军初张咏自蜀还闻冕代已咏曰冕非抚众才其能绥辑乎既而果然五月丁丑朔诏天下死罪减一等流以下释之益州军民为王均胁从者如能归顺并释之　先是宰相张齐贤上言今之所患钱货未充望多择使臣徃逐处相度添价及招诱人戸淘采鈆锡仍按行铜山易得薪炭处置监铸钱如此二年间可得百五十万贯即遣虞部员外郎冯亮内供奉官白承睿徃干其事庚申亮等言饶池江建州嵗铸钱百三十五万贯铜鈆皆有余羡乃以亮为江南转运副使兼提江南福建路铸钱事承睿同提防焉　六月户部判官右司諌孙何出为京东转运副使何上防曰国家共治之任牧守为本亲民之官令长为急前代刺史入为三公郎官出宰百里其遴选可知也今则兼隋唐取士之法防周汉考绩之制然而资防登朝居千骑之长胥徒祗役分百里之封目不知书心惟黩货望令审官院吏部铨凡京朝官借防入仕者非灼然绩状勿与知州州县官流外出身者非有履行殊常不拟县令庻分流品用劝士民又三司掌钱刀笼天下货财古之李悝耿夀昌刘晏第五琦之流虽名聚敛之臣颇负经通之畧皆民不加赋兵有羡粮厥后三建使额分其利权胥史千余官僚兼倍各为刑狱迭下符移行之于外滋章颇甚臣权涖计局尝与丁谓朱台符共酌三部文移之类可以减半望择近臣识治体干敏者与三部众官减省又法官之任人命所悬今吏部拟受之际但问资歴相当精律令者或令捕盗懵章程者或使详刑动致纷挐即议停替小则民黎负屈大则旱暵延灾欲望自今司理司法并择明法出身者授之不足即于见任司户簿尉内选充又不足则选娴书判练格法者考满无私过越资拟授庶臻治古之化用开太平之基未几徙两浙转运使何乐名教勤接士类然性卞急不容物为使者専任峻刻所至州郡刺察苛细胥史日有捶楚官属多罹谴罚人不称贤　秋七月丙申江南转运使任中正言准召以饶州置塲买纳浮梁婺源祁门县茶不便于民令臣与三班借职胡澄审行计度今臣等亲到饶歙二州茶仓询问逐处民俗皆言溪滩险恶转输艰阻愿各复徃日仓厫就便输纳及浮梁县民李思尧等各愿自偹材木起创仓厫从之仍降诏曰山泽之征所宜公共茍便于民岂图羡赢而言事之臣不明大体务为改革罔恤蒸黔特命使车徃询疾苦用循旧制式遂舆情已令制置茶盐江南转运使并依任中正所奏　八月乙夘以济州贼魏防补龙猛军队长防趫勇过人众目为撼动山至是诣登闻院自陈为恶党所胁制愿首罪効力帝召见赐锦袍银带而録之　王均自升僊之败撤桥塞门雷有终等率官军直抵城下造梯冲洞车攻具遣诸将分路攻城贼尽驱凶党以拒官军赵延顺中流矢死然每攻城则雨甚城滑不能上官军为洞屋以攻城贼凿地道出掩之多溺壕中死军势小衂贼大宴其党歌吹之声达于城外时方暑湿攻城者多被疾有终市药他州自合以疗之诏复遣入内副都知秦翰为两路捉贼招安使翰既至与有终叶议于城北鱼桥别筑土山是月克城北羊马城遂设鴈翅势敌棚覆洞车以进逼其城贼亦对设敌棚号喜相逢楼戊寅官军焚其敌楼贼气始夺乃筑月城自固　九月庚寅始置羣牧司命枢宻直学士陈尧叟为制置使马政旧皆骐骥两院监官专之至是内外廏牧之事自骐骥院而下悉听命于羣牧司　王均多为药矢射官军中者立死雷有终募敢死士穴城间道璮秉燧而入悉焚其守具甲午令东西南寨皷噪攻城有终与石普分主二洞屋以进普乃穴城为暗门门成贼攅防拥路众未敢进有二卒出请行许以厚赏乃麾戈直冲之贼锋稍却遂克其城有终登城楼下瞰贼犹以余众寨于天长观前宻设礮架于文翁坊髙继勲白转运使马亮愿得稭秆油籸合众执长防巨斧秉炬以进悉焚之杨懐忠又焚其天长观前寨追至大安门复败焉前后杀贼三千余人是夕均突围而遁有终疑有伏遣人于街郭纵火诘朝与秦翰登门楼牙吏有受贼署官职者捕得立楼下乃积薪于旁厝火其上尽索受伪署者命左右捽投火中自辰至晡焚数百人颇为寃酷李继昌严戒部下无扰民者获妇女童防置空寺中分兵守卫事平遣还其家　冬十月王均自成都趋富顺监所过胁军民断桥塞路焚仓库而去雷有终先命杨懐忠领虎翼军追之后二日石普继徃以全军为后援均党至富顺将结筏渡江趋戎泸蛮境懐忠距富顺六十里于杨家市少憇贼众在后者邀战懐忠遣亲信五骑登髙原觇贼语左右曰纵贼渡江后悔无及石侯将至当以竒兵取之乃临江列阵撃贼众散走有挐舟将渡江而遁者懐忠合强弩射之溺者数艘懐忠张旗鸣鼓入城均方在监署其党多醉均穷蹙缢死虎翼军校鲁斌斩其首以诣懐忠又获僣伪法物旌旗甲马甚众禽其党六十余人逆徒殱焉懐忠旋军出北门石普始至夺均首驰归成都枭于北市辛亥有终遣官驰奏益州平赐锦银带器帛　命翰林学士承防宋白等修续通典　乙丑诏赦川峡路死罪以雷有终为保信留后秦翰等九人并迁秩是役也杨懐忠之功居最为石普所掩帝亷得其状擢懐忠崇仪使领恩州刺史他日帝谓宰相曰人有言清而行浊者实为难知如雷有终顷居三司自谓公干亷洁昨两川盗起因命翦除颇闻有终乗其扰攘贪黩财货如是则王泽安得下流逺俗何由丕变言行相类乃如是耶　丙寅以翰林学士王钦若知制诰梁颢分为川峡安抚使　延州言破大卢小卢等十族获人畜二十万　十一月壬午令常参官转对如故事　门下侍郎兼兵部尚书平章事张齐贤与李沆并相情好不叶辛夘日南至羣臣朝防齐贤被酒冠弁欹侧几颠仆殿上御史中丞劾齐贤失仪齐贤自陈因感寒饮酒御之遂至醉顿首谢罪帝曰卿为大臣何以率下朝廷自有宪典朕不敢私甲午齐贤罢守本官
　　吕中曰一相独任则有専权之私二相并命则有立党之患然以赵中令权専任重而能与新进之吕防正共事以毕士安徳尊望隆而能与使之冦凖共政不惟无分朋植党之风抑且近同寅和衷之义而齐贤反与李沆不叶与冦凖相倾何耶君子可以知相业之优劣矣
　　二月壬子诏有司别録转对章疏一本留中　庚申罢京畿均田税　甲子契丹税木监使黄颙等率属内附赐冠带　丙寅开封府奏狱空诏嘉之　兵部郎中知兖州韩援上言迩者微有亢旱颇伤稼政天其或者得无以太祖太宗二圣在天陛下春秋鼎盛兆民乐业万国来王万一圣心忽生骄佚故暂加灾用儆睿聪昔魏郑公对唐太宗曰贞观之初闻善若惊五六年间犹恱以从諌自兹厥后渐恶直言此讥其渐怠于政也臣伏覩先帝享国长乆孜孜勤俭未尝一日旷于万几自端拱以来益厉精为理臣愿陛下守太祖之丕图遵太宗之遗训兢兢业业无怠无荒臣又闻治国者在乎逺佞人杜谗言今之朝廷自公相已下皆悉方正无邪佞之徒然事生隠微冝防未兆愿罔倦烛幽勿使小人乗间而进居安念危在治防乱则天下幸甚防奏召援归阙授史馆修撰　初濮州有盗夜入城掠知州王守信监军王昭度知黄州王禹偁闻之以为国家武备不修故盗贼窃发近辅因奏防曰易曰王公设险以守其国又曰重门撃柝以待暴客传曰豫备不虞古之善教也自五季乱离各据城垒缮治兵甲豆分瓜剖七十余年太祖太宗削平僭伪当时议者乃令江淮诸郡毁城隍收兵甲撤武备者三十余年书生领州大郡给二十人小郡减五人以充常从号曰长吏实同旅人名为郡城荡若平地虽则遵京师而抑郡县为强干弱枝之术亦匪得其中道也陛下纉二圣恢隆长世必有非常之制改辙更张因时立法固无所执盖太祖削诸侯跋扈之权太宗杜僭伪觊觎之心不得不尔其如设法数世久则生救之道在乎从宜汉髙惩暴秦郡县之失封建其子弟及七国势强文景乃行削夺唐徳宗乗安史厌兵遂有贞元姑息之政宪宗覩齐蔡巨猾遂有元和讨贼之议盖见几而作为社稷逺图疾若转规不可胶柱今江淮诸郡大患有三城池隳圯一也甲仗不完二也兵不服习三也濮贼之兴慢防可见望陛下特行神断防之庙算如且因而修治不若张皇凡江浙荆湖淮南福建等郡约民户众寡城池大小并许置本城守捉军士三五百人勿令差出止于城中阅习弓剑然后渐葺城垒缮完甲胄郡国张御侮之备长吏免剽掠之虞防奏帝嘉纳之　河北河东强壮自五代时瀛霸诸州已有之是嵗始诏河北民家二丁三丁籍一四丁五丁籍二六丁七丁籍三八丁以上籍四为强壮五百人为指挥置指挥使百人为都置正副都头二人节级四人所在置籍择善射者第补校长听自置马胜甲者蠲其户役寻募其勇敢团结附大军为栅官给铠甲四年正月中外官上封事者甚众诏枢宻直学士冯拯陈尧叟详定利害以闻　庚寅知河南府武胜节度使李至卒赠侍中至好贤乐善为学精力然刚严简贵人士罕登其门　召西川转运使兵部员外郎马亮入朝问以蜀事初雷有终既平贼诛杀不已亮多所全活城中米斗千钱亮出廪米裁其价人頼以济及至京师防械送为贼所诖误者八十九人知枢宻院事周营欲尽诛之亮言愚民胁从者众此特百之一二余皆窜伏山林若不贷此则反侧之人闻风疑惧一唱再起是灭一均生一均也帝悟悉宥之二月加直史馆复遣还部时诸州盐井嵗久泉涸而官督所负课繋捕者州数百人亮尽释之而废其井又除属郡旧逋官物二百余万宰相李沆等以旱表求罢不许戊午雨自去冬旱帝毎御蔬食忧闵切至是日方临轩决事雨沾衣左右进盖却而不御　壬戍枢宻直学士冯拯陈尧叟上言请令羣臣子弟奏补京官或出身者并试读一经冩家状以精熟为合格从之　秘书丞知全州陈彭年上防言五事一曰置諌官二曰择法吏三曰简格令四曰省官员五曰行公举此五者实经世之要道致治之坦涂也防奏并从之帝因谓辅臣曰自今諌官冝精择其人　甲子三司都催欠司引对逋负官物人上亲辨问凡七日释二千六百余人蠲所逋物二百六十余万已经督纳而非理者以内库钱还之身没者给其家　丙寅诏学士两省御史台五品尚书省诸司四品以上于内外京朝幕职州县官及草　中举贤良方正能直言极諌各一人不得以见任转运使及馆阁职事人应诏　三月辛巳分川峡为益利梓防州四路　兵部尚书张齐贤上言终南山处士种放守道遗荣孝行纯至栖遅衡泌仅二十年愿以备贤良方正之举乃赐放诏及装钱五万令京兆府遣官诣山备礼发遣放辞不至　先是三院御史多出外任风宪之职用他官兼领乃诏本司长吏自荐其属俾正名而举职壬午以太常博士张巽为监察御史从新制也
　　吕中曰御史纪纲正自此始盖监司为外台御史为内台外台之风采振而州县肃内台之风采振而朝廷肃以内台而出外则不惟侵外台之权亦无以振内台之纲也故自太宗令转运兼按察而后外台正自真宗令御史正名举职而后内台正
　　帝言及大射投壶乡饮酒之礼因命直馆各赋射宫诗凡节序赐宴则宗室禁军大校牧伯诸司使皆令习射庚寅以左仆射吕防正兵部侍郎防知政事向敏中
　　并守本官同平章事国初至是三入相者惟赵普及正焉　初乾元厯气朔渐差诏判司天监史序等编新厯于是厯成来上赐名仪天颁行之　辛夘防知政事王化基罢为兵部尚书化基任中书不以防补诸子官然能训导皆有所立　以同知枢宻院事王旦为工部侍郎防知政事枢宻直学士冯拯陈尧叟并为给事中同知枢宻院事礼部郎中薛映兵部员外郎梁鼎左司諌杨亿并知制诰帝初欲用著作佐郎直集贤院梅询命中书召试映鼎及询等宰相李沆素不喜询言于帝曰梅询险薄不可用杨亿有盛名帝惊喜曰几忘此人又以亿望实素着但召映鼎就试翌日与亿并命【考异李焘曰防要云至道三年四月梁周翰不召试而授知制诰其后薛映梁鼎杨亿陈尧叟欧阳修亦如此例据映鼎皆召试防要误也】以国子监经籍赐潭州岳麓山书院从知州李允则请也　夏四月丁未以吏部员外郎陈省华为鸿胪少卿时省华子尧叟擢任枢宻故特优宠之　壬子诏亲老无兼侍者特与近任　回鹘来贡请助讨李继迁　审官院初引对京官于崇政殿迁秩有差京朝官磨勘引对自此始　己未翰林学士王钦若使西川还对于崇政殿即日以钦若为左諌议大夫参知政事辛未帝御崇政殿试制举人得秘书丞查道进士陈
　　越入第四等定国军节度推官王曙入次等以道为左正言直史馆越将作监丞曙著作佐郎　五月庚辰翰林学士吏部郎中知制诰江陵朱昂罢为工部侍郎致仕昻有清节淡于荣利初为洗马十五年不迁不以屑意及在内署非公事不至两府帝知其素守故毎加褒进昻累章告老帝不得已从之遣使就第赐器币谓辅臣曰昻侍朕左右未尝以私事干朕今其归老可给全俸诏本府岁时省问如有章奏许附驿以闻又命其子正辞知公安县使得就养旧制致仕官止谢殿门下于是帝特延见命坐劳问久之令秋凉上道复遣中使锡宴于玉津园两制三馆儒臣皆豫仍诏赋诗饯行恩渥之盛近代无比　六月汰冗吏诸路计省十九万五千八百二人
　　吕中曰去国初未逺而吏之冗至于十九万五千余人何其多耶盖太祖去在京之吏真宗去诸路之吏然自是而后吏愈冗而愈不可去矣此识者有官无封建而吏有封建之説也
　　丁巳诏东川民田先为江水所害者除其租　初黄州境二虎鬭其一死食之殆半羣鸡夜鸣经月不止仲冬雷震暴作知州王禹偁手防言之引洪范陈戒且自劾帝亟命中使乘驿劳问醮禳之又询于日官言守土者当其咎帝惜禹偁才名即命徙知蕲州至未逾月卒戊午闻讣帝甚嗟悼之厚赙其家赐一子出身禹偁词学敏瞻为后进宗师直躬行道遇事敢言虽履危困封奏无辍尝云吾若生元和时从事于李綘崔羣间斯无愧矣然性刚直不能容物太宗尝命宰相切戒之其为文亦多渉规讽以是不容于时　初田锡知泰州几三年不得代锡乃上章自陈即诏归阙屡召对言事尝奏言旧有御览但记分门事类臣愿钞畧四部别为御览三百六十卷万几之暇日览一卷又采经史要切之言为御屏风十卷寘扆座之侧则治乱兴亡之事常在目矣帝善其言诏史馆以羣书借之仍免其集贤校雠之职至是先上御览三十卷御屏风五卷手诏褒荅之　契丹主册其后萧氏为齐天皇后　丁夘诏州县学校及聚徒讲诵之所并赐九经　戊申出阵图示宰相命督将练士以备北边　秋七月庚午以河朔餽运劳民诏转运使减徭役存恤　己夘边臣言契丹谋入防以山南东道节度使王显为镇定髙阳闗三路都部署太平节度使王超为副都部署　八月帝以边臣玩防朔方饷道愈难辛丑命兵部尚书张齐贤为泾原等州保安等军安抚经畧使知制诰梁颢副之即日驰骑而徃己酉复亲试制举人得成安县主簿丁逊舒州团练推官孙仅入第四等并为光禄寺丞直集贤院秘书丞何亮懐州防御推官孙暨入第四等以亮为太常寺博士暨为光禄寺丞　壬子帝观稼北郊宴射于含芳园都人望见乗舆抃跃称万嵗　咸平初太常寺丞陈尧佐为开封府推官坐言事切直贬潮州通判潮去京七千里民俗鄙陋尧佐至州修孔子庙作韩愈祠堂率其民之秀者使就学鳄鱼复出害人尧佐捕得更为文鸣皷于市而戮之潮人以比韩愈三嵗召还命直史馆　甲子职方员外郎吴淑上言诸路所纳閠年图当在职方収掌近者并纳仪鸾司伏以天下山川险要皆王室之秘奥国家之急务故周礼职方氏掌天下图籍又诏土训以夹王车汉祖入闗中萧何独取秦图籍由是周知险要岂可忽而不顾哉请令以今闰所纳图并上职方又州郡地里犬牙相入向者独画一州地形则不可以傅合他郡望令诸路转运使每十年各画本路图上职方使知天下山川险要从之　帝以巴蜀遐逺时有防盗丁夘命戸部员外郎曽致尧等分徃川峡诸州提视军器察官吏能否　戊辰社宴宰相于中书　九月知封驳司陈恕请铸本司印诏如有封驳事取门下省印用之因遂改知封驳司为兼门下封驳事　丙戌翰林学士承防宋白等上新修续通典二百卷诏付秘阁先是诏国子监祭酒邢昺等校定周礼仪礼公羊糓梁正义丁亥昺等上其书凡一百六十五卷命摸印颁行赐宴国子监并加阶勲于是九经防义悉具矣　庚寅诏陕西民家出一丁号保毅军凡得六万八千七百九十五人其缘边军士先选中者并升为禁军号保防李继迁陷清逺军【考异通鉴续编曰赵保吉复扰边麟府副部署曹璨邀其辎重于桞】
　　【拨川杀获甚众九月保吉复攻破定州懐逺县及保静永州清逺军保吉势益张大今从宋史真宗本纪】冬十月帝语近臣曰近者庆州地再震昨司天奏荧惑犯舆秦分野当有灾冝戒边将以静且上天垂象示戒可不恐惧修省知枢宻院王继英曰妖不胜徳帝曰朕何徳可恃同知枢宻院陈尧叟曰陛下克己爱民河防十余溢而不决嵗复大稔此圣徳格天所致也帝曰天不欲困生灵耳岂朕徳能感之自此益须防戒　己酉张齐贤上言请募江淮荆湖丁壮八万以益戍兵广边备帝曰此不唯动揺人心抑又使南方之人逺戍西鄙亦非便也遂寝其奏
　　富弼曰戍守之兵自古以客军为非便盖不谙边事之艰苦不识山川之险易守则不固战则多败其数虽多未若土兵少而精也真宗不从齐贤之请得守边之防也
　　庚戍帝以陕西二十二州图示辅臣歴指山川险易蕃部居处又指秦州曰此州在陇山之外号为冨庻且与羌戎接畛昨已命张雍出守冀其绥抚有方也次复指殿北壁灵州图曰此冯业所画颇为周悉山川形势如此安得知勇之士为朕守之乎又指南壁甘伊凉等州图及东壁幽州已北契丹图曰契丹所据地南北千五百里东西九百里封域非广也而燕蓟沦陷深可惜耳甲寅北面前阵钤辖张斌与契丹遇于长城口撃败之
　　杀获甚众【考异宋史作己未日张斌破契丹于长城口又通鉴续编云十月甲寅契丹主至遂城王显与战大败之今从长编】渐近界首伏骑大起三路统帅未及进前阵兵少退保威虏军　诏髙阳闗三路兵増骑二万为前锋又命将五人各领骑三千阵于先锋之前别命莫州都部署桑賛领万人居莫州顺安军为竒兵以备邀撃北平寨部署荆嗣领万人以断西山之路　诏天下购馆阁逸书每卷给千钱及三百卷者当量材録用十一月丙子王显奏前军与契丹战大破之戮二万余人获其统军特烈等十五人首级并甲马甚众　职方员外郎吴淑上防请复古车战之法累数千言帝称其博赡甚嘉纳之　癸未京城民获金牌有赵为君万年字　丁亥御崇和殿阅张去华所着元元论及国田图谓近臣曰经国之道必以养民务穑为先朕常冀边鄙稍寕兵革粗足则可以力行其事使吾民富庶也　先是边臣议城绥州大屯兵积谷以遏党项朝臣互执利害久而未决十二月中书枢宻防议向敏中周莹王继英冯拯陈尧叟皆曰修之便帝以境土遐邈不可遥度乃命比部员外郎洪湛閤门祗程顺竒同徃按视焉　时灵州孤危丁夘诏羣议弃守之宜知制诰杨亿即日奏防请废弃灵州退保环庆帝访于左右咸以为灵武乃必争之地茍失之则缘边诸州亦不可保帝颇然之宰相李沆奏曰若迁贼不死灵州必非朝廷所有莫若发单车之使召州将部分戍卒居民委其空垒而归如此则闗右之民息肩矣
　　吕中曰灵州之宜当以辅臣之言为是而李沆杨亿之言为非绥州之议当以孙全照之言为是而以洪湛之言为非盖绥州不可城灵州不可弃也故何亮上安边书言舍灵武有三患而请筑乐耀徳二城以通河西之粮道诚以灵武居絶塞之外不筑此二城为之唇齿则与舍灵武何异后韩魏公以亮之言为然
　　闰月洪湛等使还言城绥州其利七而害有二丙戍诏筑绥州城　戊寅李继迁蕃族额裕等归顺　己邜以兵部尚书张齐贤为右仆射　壬午灵州言河外砦主李琼等以城降西夏帝念其力屈就禽特释其亲属乙酉李继迁部族额哲等率属来附　甲午以王超为西面行营都部署环庆路部署张凝副之秦翰为钤辖领歩骑六万援灵州　是月以西凉府六谷首领潘罗智为灵州西面都巡检使会西凉使至言六谷分左右厢左厢副使扎卜伊特隆贝实防潘罗智军事宜授以官乃以伊特隆贝领宥州刺史








　　资治通鉴后编卷二十一
　　钦定四库全书
　　资治通鉴后编卷二十二
　　刑部尚书徐干学撰
　　宋纪二十二【起黓摄提格正月尽眧阳单阏六月凡一年有竒】
　　真宗膺符稽古神功让徳文眀武定章圣元孝皇帝
　　咸平五年春正月壬寅谒啓圣院太宗神御殿初太祖太宗每嵗上元厯幸佛寺然后御楼观灯帝自毕谅隂以啓圣院太宗降诞之地圣容在焉前期往拜至望夕乃幸他寺遂为定制　李继迁部将卧浪已等内附给田宅　甲辰以右仆射张齐贤为邠宁环庆泾原仪渭镇戎军经畧使判邠州令环庆泾原两路及永兴军驻泊兵并受齐贤节度【専为经畧使自此始】初庆州发兵防刍粮诣灵州殿中丞郑文寳素知西邉山川险易上言必为继迁所败已而转运使陈纬果没扵贼【三年九月事】贼进陷清逺军【四年九月事】文寳时居母防即命相府召文寳询其策畧文寳因献河西陇右图且言灵州可弃扵是遣王超西讨乃诏起复文寳工部员外郎同勾当陜西随军转运使事　戊申以吏部郎中田锡权干当通进银台司兼门下封驳事锡再掌银台每覧天下章疏有言民饥盗起及诏敕不便者悉条奏其事帝对宰臣称锡为得争臣之体　壬戌环庆部署张凝袭诸蕃焚族帐二百余斩首五千级降九百余人　癸亥改命张齐贤判永兴军府兼马步军部署罢经畧使之职　帝谓宰相吕防正等曰朕每遇将臣未甞不与细论利害然未有能出竒防者今已复春时汲汲经营将来犹虑不及中书枢宻院可各述所见具今嵗防邉宜如何制置条列以闻　丙寅田锡言霸州干宁军死伤人户又莫州奏饿杀一十六口沧州奏全家饿死一十七户陛下为民父母使百姓饿死乃是陛下孤负百姓宰相调燮隂阳啓导圣徳而恵泽不下流乃是宰相孤负陛下昔伊尹作相耻一夫不获今饿杀人如此所谓焉用彼相若不别进用贤臣臣恐危乱之萌不独在邉防而在内地也以丁谓为防州路转运副使初王均叛朝廷调施黔髙溪州蛮子弟以扞贼既而熟山川道路反入为冦攻州县掠民男女入溪洞乆不能定诏以谓为转运使委之经制至则命罢兵自入溪洞每渡水辄减从吏卒比至巢穴自从者不过三二人蛮人服其恩信皆大喜其首领田彦伊以下遂出迎谒以牛酒劳谓谓留与之饮食欢甚喻以祸福且言赦不杀彦伊等感泣愿世奉贡谓要与俱至防州每渡水亦使之减所从蛮人如谓入时及馆谓与之锦袍银帛有差盛具燕之蛮酋皆大悦比数日请归不许而遇之益厚间使人谓之曰公欲得所掠汉民男女若等诚能自请归之公必喜遣若去矣蛮酋乃请归所掠汉民男女谓与之约每归一人与绢一疋于是凡得万余人及归又自临送之蛮酋皆感泣辞诀乃作誓刻石柱立境上谓度峡内至荆南宜备蛮险阨之地悉置寨籍居人使自守有事则皆会御贼无事则散归田里留守望者数人而已又以忠万等州兵食不能自给乃置忠万等州营扵防州使其军就食有事则归于其州峡之诸州施尤近蛮食甞不足而道狭难馈有盐井之利而亦难致故售者少谓乃度巫山县每三十里置铺铺置卒三十人使往者负粟以次达施州返者负盐以次达巫山凡商人之得盐巫山者比得之他州减劳费半乃令欲巫山盐者皆入粟扵施州扵是施州得粟与他州等诏特迁谓户部员外郎时溪蛮别种有入冦者谓遣彦伊等帅其徒讨撃且出兵援之凡擒生蛮八百六十得所掠汉口四百余复上言黔南蛮族多善马请置馆犒给缗帛嵗收市之凡谓所经画其后皆不能变　二月广京城衢巷狭隘诏右侍禁閤门祗谢徳权督之徳权既受诏先撤贵要邸舍羣议纷然有诏止之徳权面请曰今沮事者皆权豪軰吝僦屋资耳非有它也臣死不敢奉诏帝不得已从之徳权因条上衢巷广袤及禁鼓昏晓皆复长安旧制乃诏开封府街司约逺近置籍立表令民自今无复侵占　癸酉诏曰比司帑廪者多收羡余以为课绩盖出纳之际有所重轻此可责而不可奨也宜令有司严加戒励无使复然三司甞言衣库副使叶守节监香药易院嵗増八十余万当迁閤门副使帝谓辅臣曰守节缘财利羡余而迁横行何以劝邉陲效命者止为宫苑副使　孙全照至绥州言筑城非便朝论亦多异同丁丑诏知天雄军钱若水与并代钤辖陈兴乘详度之　乙酉诏邉士疾病战没者冬春衣聴给其家　己丑以王汉忠为邠宁环庆路都部署　三月丁酉李继迁大集蕃部攻陷灵州知州内客省使顺州团练使裴济死之济在灵州凡二年谋缉八镇兴屯田之利民甚赖焉及被围饷道断絶孤城危急济刺指血染奏求救大军讫不至城遂陷继迁以州为西平府寻居之戊申事闻宰相等上表待罪诏慰谕之　己酉以王超为永兴军驻泊都部署石普副之徙康继英为庆州驻泊钤辖与西南沿邉迭为应援秦翰为环庆泾原两路钤辖与王汉忠李允正同其事备贼兵之侵轶也　己未亲试礼部举人得进士益都王曽以下三十八人九经诸科百八十一并赐及第先是命吏部侍郎陈恕知贡举恕所取士甚多以王曽为首及是糊名考校曽复得甲科恕叹曰曽名世才也吾得曽不媿知人矣或谓曽曰状元一生吃着不尽曽正色答曰平生之志不在温饱也　夏四月钱若水上言绥州自赐赵保忠以来户口凋残今欲复城之用工计百余万又须广屯戍兵倍扵曩日刍粮之给全仰河东其地隔越黄河及大小铁碣二山又城下有无定河缓急用师输送艰阻且其地无险若修葺未备蕃冦奔冲则难扵固守况此州城邑焚毁无尺椽片瓦山林材木匮乏乞罢其役若水复诣阙面陈其事帝甚嘉纳初若水率众过河分布军伍咸有节制深为戍将所伏帝知之谓左右曰若水儒臣中知兵者也　壬申诏陜西民挽送缘邉刍粮者赐租之半　癸酉命田锡以本官兼侍御史知杂仍遣中使谕防曰知杂之任朝廷甚难其人故以命卿仍不妨徐徐撰述或有所见即具奏闻　命北邉经度方田以限敌骑　田锡请命审官院检前后中书劄子应三院御史二十一人中曽有贪猥过犯者不得令在宪秩可改授他官其有清严勤干者不得令在外官诏归本职　五月乙巳判三司催欠司杨覃上蠲放天下逋欠计八百万请付史馆从之　丙午以王显为河阳三城节度使　庚戌指挥使马翰请缉捕在京羣贼帝谓辅臣曰朕尹京日闻翰以缉贼为名乃有三害都市豪民惧其纠察甞厚赂之一也每获贼赃量以当死之数送官余悉入已二也常蓄无赖十余軰侦察扰人三也顾其事未彰败不欲去之自今捕贼止委开封府勿使翰复预其事　是月选河南民丁为兵西北邉屡请益兵辅臣请以河北强壮充选上曰初置强壮甞谕以永不充军吕防正曰阙兵非取于民不可得也乃于河南籍丁壮为之侍御史知杂田锡上言防集郷兵人情不安实伤和气　六月以陈若拙为工部郎中知处州若拙自京东转运使被召时三司使缺若拙自谓得之及至授刑部郎中知潭州若拙大失望因对固辞且言甞任三司判官及转运使今守湖外反类责降又言父母年老不愿逺适帝曰潭州大藩朕为方面择人所委不在转运使下辅相旧臣固亦有出典大藩者若拙恳请不已乃追新受告勅而有此命帝谓宰臣曰士大夫操修必须名实相副颇闻若拙有能干特迁秩委以大藩而贪进择禄如此固当谴降朕之用人岂以亲踈为间茍能尽瘁奉公有所植立何患名位之不至也
　　富弼曰帝王之使人不可不度其才度其才而使之不容辞避则命令重矣真宗用郭防陈若拙守藩郡各辞其任一固遣一责降诚得使人之术帝王任藩郡守若容辞避则急难何以使人乎
　　癸酉李继迁复以二万骑进围麟州诏发并代石隰州兵援之　乙亥以王超为定州路驻泊行营都部署王继忠副之入内都知韩守英为钤辖　己夘以知枢宻院事周莹为永清军节度使　己酉诏益兵八千分屯环庆泾原　李继迁率众二万攻麟州四面负板薄城者五日知州卫居寳屡出竒兵突战及募勇士缒城潜往撃贼贼皆披靡自相蹂践杀伤万余人丁丑继迁拔寨遁去　帝对辅臣扵便殿出河北东路地图指山川要害曰契丹入钞濵棣之民颇失农业今冬若再来朕必过邢洺之北驱逐出境以安生聚吕防正等咸请精选将帅责其成效车驾毋劳自行帝曰若此卿等宜各画必然之防以闻　秋七月甲午朔日有食之　丙申以邓州观察使钱若水为并代经畧使判并州帝新用儒将未欲使兼都部署之名而其任实同也　己亥保静节度使王汉忠坐西讨违诏无功责左屯卫上将军逾月出知襄州未上道暴疾卒帝甚悼惜之诏赠太尉命中使防防事汉忠深沉有识畧军政甚肃又轻财好施賔礼儒士居常读书手不释卷名称甚茂以是自矜尚故羣帅不悦之殿直安守忠郑懐徳皆乘驿诣邉受事汉忠待之不厚遂相与捃摭汉忠宻事以闻汉忠黜死二人之力居多懐徳守忠皆襄邸攀附者也　乙夘募河北丁壮　丙辰遣使赍诏就终南山召种放赴阙仍赐绢百疋钱十万以张齐贤复条上放操行请加旌赏故也　壬戌契丹大林砦使王昭敏等来降　八月羣臣三表上尊号不允　丙子沙州将曺宗夀杀其节度使曺延禄而代之遣使入贡以宗夀为归义军节度使　先是麟府屯重兵皆河东输饷虽地里甚迩而限以长河土人利扵河东民罕至则刍粟増价帝甞访使邉者言河广才数十歩九月乙未诏转运使郑文寳扵定羌军府州河上经度造桥梁人以为便　戊申种放以幅巾入见扵崇政殿命坐询以民政邉事放曰眀王之治爱民而已惟徐而化之余皆谦让不对即日授左司谏直昭文馆赐冠帯袍笏馆扵都亭驿太官供膳己酉放表辞恩命帝令宰臣召问之又知放与陈尧叟防旧令谕防放至中书为宰臣言主上虚懐待士如此放固不敢以羇束为念宰臣以闻诏遂不许其让居数日复召见赐绯衣象笏犀帯银鱼及御制五言诗又赐昭庆坊第一区银器五百两钱三十万光宠之盛近所未有也　冬十月丁亥向敏中罢为户部侍郎张齐贤责授太常卿分司西京先是左领军卫将军薛惟吉妻柴氏无子早寡欲改适齐贤惟吉子安上诉其事下御史台鞫得齐贤定娶柴氏状敏中亦以违诏贸惟吉故第皆坐罢贬既而帝谓吕正等曰敏中所负如此腾扵清议不可不加黜免朝廷进退宰辅亦非细事卿等更思持正守道以辅朕躬　田锡言访闻宻院中书政出吏胥之手吏胥行遣只检旧例无旧例则不行枢相商议别无逺谋无逺谋则多失失扵邉计者去年失清逺军今年失灵州失扵邦计者不知府库有无不知仓廪虚实敌人深入则请大驾亲征将帅无功则取圣慈裁断所以仓廪虚盈过不在宻院邉防动静事不属中书因此相承寖以成例圣恩若且任用则不失享富贵圣防若令罢免则不过归班行昔汉之三公罢免则放之归农诛戮则赐其自尽其任用既重则黜责非轻操国柄者所以不敢不用心持兵权者所以不敢不尽节今则不然臣下得优逸而君上但焦劳故阳隂不顺水旱不调法令滋章盗贼多起尚率京城父老与百辟千官五度上章请加尊号赖圣君英睿以为天下不可欺力断来表深惬羣情由是见宰相以甘言佞上求圣知以国计军机非己任盖自来任重责轻之所致也今帑藏无余财仓廪无积粟但急备邉之用不思经国之谋地愈荒而黎民愈贫事弥繁而资货弥少官吏救过不暇若加以水旱之灾乘以疆埸之患不知在庙堂者用何智畧縂军兵者作何筹谋望陛下聴臣所奏赏罚二柄不必一一问中书通变万几不必一一由宻院然后辨认防谤察访忠良速究危乱之萌则天下幸甚　十一月壬辰诏麟州给复一年　癸巳命度支员外郎李士衡閤门祗李溥诣陜西诸州増酒之课自是嵗益钱二十五万　辛丑飨太庙壬寅合祭天地扵圜丘大赦除天下逋负钱粮　丙午大雪　丁未白州民黄受百余嵗赐粟帛　己酉封皇子祐为信国公　癸丑以职方员外郎乐史直史馆史年七十余帝嘉其筋力不衰且笃学著书故授以旧职史与其子黄目俱直史馆时人荣之　庚申河阳节度判官清池张知白上疏曰臣闻周礼之官其一曰秋官主刑又月令孟秋中气之后则命有司缮囹圄具桎梏断薄刑决小罪秋分则申严百刑斩杀必当无留有罪无或枉桡此并顺上天行肃杀之令也命使决狱多不拘扵此时或在三春或在九夏虽勤恤庶狱虑有滞留其如未顺四时之令何欲望自今除盛夏仍旧降诏恤刑外每嵗自孟秋中气后秋分前遴选周行分道决狱如此则顺天行刑万务必乂臣又闻先王垂训重徳教而轻刑罚今法令之文大为时所推尚自中及外由刑法而进者甚众虽有循良之吏亦改节而务刑名臣愚以为刑法者为治之具不可以独任必参之以徳教然后可以言善治臣又闻圣人居守文之运者将欲清化源在乎正儒术古之学者简而有限其道粹而有益今之学者其书无涯其道非一是故学弥多性弥乱今为进士之学者经史子集也有司之所取者诗赋策论也五常六艺之意不遑探讨其所习泛滥而无着非徒不得専一又使害生其中若眀行制令大立程式每至命题考试主典籍而参以正史至扵诸子之书必须辅扵经合扵道者取之过此并斥而不用然后先策论后诗赋责治道之大体舍声病之小疵如是则进士所习之书简所学之文正而成化之治兴矣帝覧而嘉之召知白赴阙试舍人院除左正言　十二月癸未迁麟州内属人扵楼烦　是嵗契丹稍侵掠邉界所在撃走之卒不深入十一月甲寅北面诸州奏敌骑悉已散去　田锡言陛下自纂承大位五年扵兹储闱未建典册不行恐开窥觎之端宜思重谨之义
　　六年春二月己夘遣使赈京东西淮南水灾　六谷酋长潘罗支遣蕃官来贡表言感朝廷恩信愤继迁崛强已集骑兵六万乞会王师收复灵州帝曰继迁每来冦邉军出则遁使六谷部族近塞捍御与官军合亦国家之利也诏许之庚辰以罗支为朔方军节度灵州西面都廵检使　三月辛夘朔田锡言去秋已来霖雨作沴近畿诸处水潦为灾虽闻检覆灾伤乃是虚名即行赈贷且非实事又国家为阙兵备邉遂扵曺单宋亳陈蔡汝颍之间拣选强壮得五七万人始降指挥只令在本城防守及至奏闻都数即并押赴京师失信如此下民寜无怨望古者民为邦本食为民天今国家取丁壮为兵已失邦本以灾伤去食宁有民天五七万人并离农畆灾沴之余冦盗若起适足为外侮之利耳　石隰都廵检使言绥州东山蕃部军使拽臼等内属　左司谏直昭文馆种放再表乞暂还山许之丙午特授起居舍人将行宴饯扵龙图阁又召三馆秘阁官宴饯扵琼林苑帝赐七言诗三章在坐皆赋　夏四月置河东神锐神虎军共万三千余人立指挥常加训习焉　庚午徙知益州马知节知延州兼鄜延驻泊部署知节在成都有讼龙骑卒谋变者株引千数知节宻捕其党按实止诛为魁者七人自干徳平蜀每嵗上供纨绮万计籍里民部舟递运沉覆殆半多破产以偿知节请择廷臣省吏二十人凡舟二十艘为一纲以二人主之三嵗一代而较其课自是鲜有败者承冦乱之后戢兵抚俗甚着威恵然嫉恶太过兵民有犯多徙配他境人颇怨惧朝议务安逺俗恐知节不叶蜀人之情以其素有武干故移守西邉仍手诏谕以委属之意　旧制士庶家僮仆有犯或私黥其面帝以今之僮使本佣雇良民癸酉诏有盗主财者五贯以上杖脊黥面配牢城十贯以上奏裁勿得私黥湼之　乙亥参知政事王钦若上言桂州通判太常博士王佑之近丁母忧才逾月连进五状皆匪机宜殊忘哀戚之容茍懐进动之意陛下方施孝治以厚民风望加黜责以朂有位诏削佑之三任配隷郴州仍令御史台牓朝堂告谕　李继迁冦洪徳砦蕃官庆香癿庆等撃走之以庆香等领刺史　丙子契丹遣南府宰相耶律奴南京统军使萧达林入冦定州行营都部署王超先发步兵千五百人逆战扵望都县杀戮甚众副部署云州观察使王继忠与奴等战康村自日昳至乙夜敌势小却迟眀复战敌悉众攻东偏出阵后焚絶粮道继忠率麾下跃马驰赴素仪服契丹识之围数十重士皆重创殊死战且战且行旁西山而北至白城力不能支遂就擒见契丹主扵岩山萧太后知继忠才贤授户部使超等即引兵还定州遣使入奏辛巳帝始闻继忠败诏发河东广锐一万五千由土门趣镇定以援之赐望都战伤军士缗帛　左卫上将军信国公祐孝恪敏悟帝所钟爱及被病司天言月犯前星庶子星帝忧之屡设斋醮祈禳是日卒才九嵗追封周王諡悼献后十五日皇子生两月者亦不育帝乃取宗室子养之宫中　成都阙守朝议难其人帝以知永兴军府张咏前在蜀为政眀肃勤扵安集逺民便之甲申加咏刑部侍郎充枢宻院直学士知益州民闻咏再至皆鼓舞相庆
　　吕中曰李顺之党方息而刘旴兴刘旴之徒方平而王均起何蜀人之好乱耶盖其民勇悍而又狃于僣伪之乆故易诱以乱耳然安李顺之党者张忠定也平刘旴之乱者亦张忠定也代以牛冕则王均反牧守其可非人乎张咏使蜀者再真宗曰得卿治蜀无西顾忧赵抃使蜀者三神宗曰闻卿治蜀一琴一鹤自随为政简易亦若是耶此为蜀择咏非为咏择蜀也此为抃择蜀非为蜀择抃也
　　五月辛夘定州部署王超言契丹出境　甲午太白昼见　乙未以田锡为左谏议大夫仍遣中使谕锡曰第安心著述必无差出欲升殿者聴先奏　帝以王继忠实战死丁酉赠继忠大同节度使兼侍中官其三子辛亥録望都战没将士子孙　望都失利帝语近臣曰用兵固有胜败然此战颇闻有临阵公然不防主帅引众先遁者若不推穷何以惩后乃命宫苑使刘承珪供备库副使李允则驰驿按问癸丑镇州副都署李福坐削籍流封州拱圣都指挥使王升决杖配隷琼州因降诏戒励诸路将帅　自望都之失利也帝日访御戎之策命两府防议各以状闻帝摠览而裁定之六月己未朔御便殿出阵图示辅臣并授诸将方畧令镇定髙阳三路兵悉防定州夹唐河为大阵量冦逺近出军树栅冦来坚守勿逐俟信宿冦疲则鸣鼓挑战勿离队伍贵持重而敌骑无以驰突也又分兵出三路以六千骑屯威虏军魏能白守素张锐领之五千骑屯保州杨延朗张延禧李懐岊领之五千骑屯北平寨田敏张凝石延福领之以当贼锋始至勿与鬬待其气衰披城挑战使其奔命不暇若彼南越保州与大军遇则令威虏之师与延朗防令其腹背受敌乘便掩杀若彼不攻定州纵轶南侵则复会北平田敏合势入北界邀其辎重令雄霸破虏已来互为应援又命孙全照王徳均裴自荣领兵八千屯宁邉军李重贵赵守伦张继旻领兵五千屯邢州扼东西路敌将遁则令定州大军与三路骑兵会撃之其他选用悉皆类此初冯拯建议谓备邉之要当扼险以制敌之冲若扵保州威卤间依徐鲍河为阵其形势可以取胜至是帝多采用其议云
　　富弼曰人主之用人不可不知其才不知其才而任人则不能称其职况将帅人之司命得轻用乎真宗品藻诸将各用所长故能立功于时也又曰真宗精意邉事其节制利用虽出扵圣心之裁定而悉取诸将策书探其所长而用之至扵辨将帅之才付兵多少审别部分守径路要害之所为进退掎角之宜岂非成算者耶眀年契丹入冦遂使穷蹙请盟实制胜之功也
　　丁夘诏命官流窜岭南者给缗钱归　丰州瓦窑没剂如罗昧克等族以兵济河撃李继迁败之　丁丑陇山西首领秃逋等贡马愿附大兵撃贼　以定州蒲隂县当髙阳闗会兵路诏葺其城供奉官閤门祗谢徳权兼掌其事一日乘诣阙求对言沿邉民庻多挈族入城居止前嵗契丹犯境傅潜闭垒自固康保裔被擒王师未有胜防臣以为今嵗必复入冦兵聚一处尤非利便愿速分戍镇定髙阳三路天雄城壁阔逺请急诏蹙之仍葺澶州北城浚徳清军隍堑以为豫备帝变色曰此大事非尔所当言徳权曰臣防恩驱防冒万死求见愿陛下留意臣实虑蒲隂工作未讫冦必暴至帝慰遣之既而冦果围蒲隂　先是三司各置使司不相总统彼此自求充济以促办为务至于出纳移用均会有无则専吝封执动相违戾或交摭利病以邀功希进哗言日闻于上帝颇烦亲决文符互出莫知适从丁亥始并盐铁度支戸部为一使命权知开封府冦凖为兵部侍郎充三司使复置盐铁度支户部副使以卞衮领盐铁查道领度支林特领户部判使非奏事及有所更张则止署按检余皆本部副使判官主之三司副使自是始预内朝　以吏部侍郎陈恕为尚书左丞知开封府恕在三司前后逾十数年利病条例多所改创其徙官也甞荐冦凖可用及凖为三司即检其前后所改创事类为方策其晓谕牓帖悉以新版别书赍诣恕第请署恕一一为署之不复辞凖拜谢去故三司多循恕旧贯自凖始也





　　资治通鉴后编卷二十二
&lt;史部,编年类,资治通鉴后编&gt;
　　钦定四库全书
　　资治通鉴后编卷二十三
　　刑部尚书徐干学撰
　　宋纪二十三【起昭阳单阙七月尽阏逢执徐九月凡一年有竒】
　　真宗膺符稽古神功让徳文眀武定章圣元孝皇帝
　　咸平六年秋七月甲辰复并三司盐铁度支户部勾院为一命著作郎直史馆陈尧咨兼判之　己酉契丹供奉官李信来归信言其国中所管幽州汉兵谓之神武控鹤羽林骁武等约万八千余骑其伪署将帅契丹九女奚南北皮室当直舍利及八部落舍利山后四镇诸军约十万八千余骑内五千六百常卫戎主余九万三千九百五十即时入冦之兵也其国境自幽州东行五百五十里至平州又五百五十里至辽阳城即所号东京者也又东北六百里至乌惹国又东南接髙丽又北至女真东逾鸭江即新罗也以信为供奉官赐器币冠帯　癸丑太保兼中书令兖王元杰薨追封为安王諡曰文恵　八月庚午太白昼见　辛未原渭等州言西蕃八部二十五族纳质来归　丙子诏环庆秋田经冦践伤者每顷赐粟十五斛民被掠者每口赐米一斛蠲免棣州民租十之三　甲寅徙莫州路部署石普屯顺安之西与威虏军魏能保州杨延朗北平田敏掎角以为防遏　丙戌髙丽国王诵遣其戸部侍郎李宣古来贡且言晋割幽蓟以属契丹遂有路直趣莵屡来攻伐求取无厌乞王师屯境上为之牵制诏书优答焉九月丙申出内府缯帛市谷实邉　司空平章事吕防正凡七上表求退甲辰罢为太子太师封莱国公　是秋募近京强壮补禁卫诏殿前都指挥使髙琼阅习阵势召近臣观之行伍整肃帝甚喜谓琼曰昨日村民皆为精锐矣擢材勇者三十人为小校
　　吕中曰置陜西之军以防西宼置河东河北之军以防北宼募近京之兵以壮根本此国家之常事而便殿阅试乃太祖太宗之旧典也自此以后不复有阅试之法矣故景徳之时虽有西北之警而中国无后患庆厯虽以元昊称臣北邉讲觧之后而中国甞苦有旦夕之警亦兵冗而不精也
　　冬十月静戎军王能奏扵军城东新河之北开田广袤相去皆五尺许深七尺状若连锁东西至顺安威虏军界必能限隔戎马纵或入冦亦易扵防捍仍以地图来上帝召宰相李沆等示之沆等咸曰沿邉所开方田臣寮累曽上言朝廷继亦商皆以难扵设防恐有奔突寻即罢议今専委邉臣渐为之制斯可矣乞并威虏顺安军皆依此施行且虑兴功之际敌或侵轶可选兵五万人分据险要渐次经度之是日诏静戎顺安威虏界并置方田凿河以遏敌骑　戊寅给军中传信牌先是石普言北面抗敌行阵间有所号令则遣人驰告多失详审复虑奸诈请令将帅破钱而持之遇传令则合而为信帝以为古者兵符既已乆废因命漆木为牌长六寸阔三寸腹背刻字而中分之置凿枘令可合又穿二窍容笔墨其上施纸札每临阵则分而持之或令则署其言而繋军吏之颈至彼合契乃署而复命焉　邓州观察使钱若水卒若水能断大事事继母以孝闻所至推诚待物因疾归京师与僚友会食僧舍假寝而卒上甚悼惜之赠户部尚书諡宣靖特遣中使存问其母赐白金五百两　十一月壬辰契丹故于越耶律兴格之子道士努髙九等谋叛伏诛　己亥阅捧日军士教三阵扵崇政殿　甲寅有星孛于井大如杯色青白光芒四尺余凡三十余日没帝谓宰相曰垂象如此朕诞辰宜罢称觞之会以答天谴李沆曰陛下克谨天戒甚盛徳也其咎属臣等至扵华夷上夀礼不可废且邉塞未宁大兵在境所虑物情罔测固请不已乃许之十二月甲子西南部署言李继迁攻西凉知府丁维清死之潘罗支会蕃部救西凉诏求直言　庚午以李继隆为山南东道节度使　辛未右谏议大夫史馆修撰田锡卒锡耿介寡合严恭好礼慕魏徴李绛之为人及居谏署连上八防皆极言时政得失将卒命悉取平时封疏五十二奏焚之曰直谏臣职也言苟获从吾幸大矣岂可留之以卖直耶自作遗表劝帝以居安思危帝览之恻然与宰相李沆曰田锡直臣也天何夺之速乎自居位以来尽心匪懈始终如一若此谏官诚不易得朝廷小有阙失方在思虑锡之章奏已至矣不顾其身惟国家是忧孰肯如此壬申优诏赠工部侍郎以其子庆逺庆余并为大理评事给俸终丧命有司録其事布告天下
　　吕中曰东坡甞序其奏议曰田公古之遗直也其尽言不讳盖自敌已以下受之有不能堪者而况扵人主乎吾是以知二宗之圣也自兴国以至咸平可谓大治千载一时而田公常若有不测之忧何哉古之君子必忧治世而危眀主眀主有絶人之资治世无可畏之防夫有絶人之资必轻其臣无可畏之防必易其民此君子所甚惧也
　　甲戌万安太后不豫诏求良医　戊寅赦天下死罪降一等流以下并释之除五年逋租万安太后不豫故也癸巳上亲阅逋负名籍释繋囚四千一百六人蠲赋
　　八万三千扵是将肆赦改元或谓蠲放数多三司必以亏损国计为言帝曰非理害民之事朝廷决不可行吝扵出纳固有司职也要当使斯人实受上赐　甲申日加午雷暴震司天言占主国家发号布徳未及黎庻帝谓辅臣曰岂所议赦书小恵未遍上天以雷警朕耶今河北闗西戍兵未息民甚劳苦而三司转运使赋敛益繁卿等宜悉取民着为条目大者随事减省小者即为蠲免又诸道罪人情重者顷令并家属赴阙委弃资产流离道路深可怜悯自今止送正身臣寮负私过情轻终身为累者委刑部特与洗涤其他卿等皆尽心讲求之　是嵗集贤学士判院事陈恕卒恕事母孝母亡哀慕过甚不食荤茹遂至羸瘠起复视事迁尚书左丞权知开封府恕已病犹勉强亲职数月増剧表求馆殿之职帝从之诏太医诊疗满百日有司请停俸不许未几卒恕颇涉史多识典故精扵吏治深刻少恩人不敢干以私前后掌利柄十余年强力干事胥吏畏服有称职之誉
  </div>
  <div class="pagination">
   <a href="资治通鉴后编_page5.html">
    上一页
   </a>
   <a href="资治通鉴后编.html">
    1
   </a>
   <a href="资治通鉴后编_page2.html">
    2
   </a>
   <a href="资治通鉴后编_page3.html">
    3
   </a>
   <a href="资治通鉴后编_page4.html">
    4
   </a>
   <a href="资治通鉴后编_page5.html">
    5
   </a>
   <span class="current-page">
    6
   </span>
   <a href="资治通鉴后编_page7.html">
    7
   </a>
   <a href="资治通鉴后编_page8.html">
    8
   </a>
   <a href="资治通鉴后编_page9.html">
    9
   </a>
   <a href="资治通鉴后编_page10.html">
    10
   </a>
   <a href="资治通鉴后编_page11.html">
    11
   </a>
   <span>
    ...
   </span>
   <a href="资治通鉴后编_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
