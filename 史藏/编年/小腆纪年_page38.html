<!DOCTYPE html>
<html>
<head>
    <meta charset="UTF-8">
    <title>小腆纪年 - 第 38 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 38 页/共 72 页</h1>
    <div class="content">　　丁亥（初十日），大雨雹，昼晦。

　　明宽逆案之禁。

　　王曰：『北京陷于东林、南都亡于魏党，厥罪惟均。今嘉运綦新，其附党诸臣概予洗濯，以收后效』。

　　徐鼒曰：元佑、元丰调停之说，千古所讥；此其殷鉴乎？伯宗曰：『国君含垢，君子谅诸』！

　　明诛妖僧。

　　广西有僧自称弘光帝，贵州抚臣俞思恂以闻；诏议迎请。廷臣曰：『即真弘光，甫经失国，有尊奉而无迎请』。审知其伪，下狱诛之。寻有木坚、李之秀者，自称原任两司；召对称旨，以原官补用。发觉，伏诛（考曰：本钱澄之「所知录」）。

　　明废亨嘉为庶人，其党皆伏诛。

　　亨嘉俘至行在，下诸王议，废为庶人，以幽死；其党推官顾奕、总兵杨国威等皆伏诛。封丁魁楚平粤伯，加瞿式耜兵部侍郎。式耜辞曰：『国家祸变，构难同室，讵臣子称功地邪！西臣办西，奚以功为』！不许。

　　明以副使晏日曙巡抚广西。

　　辅臣曾樱荐也。式耜得代，遂放舟东下，居肇庆（考曰：「粤游见闻」曰：『日曙，饶州举人』。「行朝录」曰：『新喻人，官承天副使』）。

　　明镇国将军常■〈巛上水下〉（音师，字书无此字）起兵蕲州；败绩，死之。

　　常■〈巛上水下〉，樊山王翊■〈金氏〉之次子。张献忠之破襄阳也，常■〈巛上水下〉挈家人一夕遁。至是归蕲州，与英山男子王六姐起兵斗方砦；兵败，死之（考曰：本顾景星「桂岩公诸客传」。又「东华录」载：『是年二月，洪承畴奏擒樊山王朱常炎』。炎其■〈巛上水下〉字之讹欤）。

　　明封孙守法、武大定爵为伯。

　　宁夏、甘肃、神木、靖边各以兵来附；王闻之，乃有是命。

　　明监国鲁王以诸生黄宗羲为兵部职方主事。

　　宗羲字太冲，余姚人。年十四补诸生，随父尊素任京邸。尊素死诏狱（考曰：事详「明史」），宗羲奉养王父以孝闻。庄烈帝即位，草疏入京讼冤；至则逆奄已磔。有诏：死奄难者，赠官三品，予谥、予葬祭；尊素谥忠端。宗羲既谢恩，即疏请诛曹钦程、李实（详见「纪传」）。归葬事毕，肆力于学，于经史靡不通；从山阴刘宗周游。壬午（一六四二）入京，周延儒欲荐为中书，辞不就。一日闻市中铎声，曰：『此非吉声也』！遽南下。南都阮大铖修防乱揭帖之怨，欲尽杀诸揭中人，遂被逮；母姚氏叹曰：『章妻、滂母，乃萃吾一身邪』！南都亡，踉跄还浙东。孙嘉绩、熊汝霖兵起，乃纠合黄竹浦宗族子弟数百人，随诸军于江上，呼之为世忠营。请援李泌客从例，以布衣参军事；不许。录造历、从军功，授职方主事；已改监察御史兼旧官。马士英之欲入朝也，众议杀之；熊汝霖恐其挟方国安为患，好言曰：『此非杀士英时』。宗羲曰：『诸臣力不能杀耳！「春秋」之孔子岂能加于陈恒？但不得谓其不当杀』。又遗书王之仁曰：『诸公何不沉舟决战，由赭山直趋浙西？若日于江上鸣鼓，攻其有备，蓄意在自守也。蕞尔三府以供十万之众，北兵即不发一矢，一年之后亦何能支』？又言：『崇明为江海门户，盍以兵扰之，分江上之势』？诸将不能用（考曰：本全祖望「结■〈鱼奇〉亭集」）。

　　徐鼒曰：主事何以书？贤宗羲也。

　　明监国鲁王予张国柱将军衔。

　　国柱，刘泽清部将也。初航海，依王鸣谦于定海，得五百人。劫鸣谦入内地，掠余姚；其党张邦宁掠慈溪。行朝震恐，众议爵以伯。黄宗羲曰：『如此则益横，且何以待后？请署将军足矣』！从之。

　　明总兵陈梧掠余姚，鲁摄知县事王正中击杀之。

　　梧败于嘉兴，自乍浦浮海至余姚，大掠；正中遣民兵击杀之，诸营大哗。忌者劾正中擅杀大将；黄宗羲言于监国曰：『梧藉丧乱以济其私，致干众怒，是贼也；正中为国保民，何罪之有』？议乃止。时张国柱、田仰、荆本彻各率兵过姚江，舳舻蔽空；以正中严备，不敢犯。国柱之入掠也，百姓汹汹；单骑入其军，呵止之；国柱迄不得逞。

　　明鲁钱肃乐移守海口。

　　谍言王师由海道来，肃乐移守沥海；久之，无所得饷。疏言：『臣兵二千，既无分地，势须遣散。但臣以举义而来，大仇未复，不敢归安庐墓；愿率家丁，从军自效』！监国温旨慰留；而诸将益蜚语，谓将弃军入闽，遣客刺之。肃乐乃弃军拜表以行，表言：『臣今披发入山，永与世辞；请赐侦迹，必不入闽自取殄灭』。监国览表大骇；知不可留，降旨令往海上偕藩臣黄斌卿、镇臣张名振取道崇明，以窥三吴。寻加户部尚书，辞不受。

　　三月戊申朔，明鲁武宁侯王之仁与我大清兵战于钱塘江。

　　浙东将士与王师跨江相距，屡战不胜，皆西望心灰。之仁上疏监国曰：『事起日，人人有直取黄龙之志；乃一败后，遽欲以钱塘为鸿沟，天下事何忍言！臣愿以所隶沉船一战。今日死，犹战而死；他日即死，恐不能战也』！是月朔，王师驱船开堰入江；张国维敕各营守汛，命之仁率水师从江心袭战。会东南风大起，之仁扬帆奋击，碎舟无数；郑遵谦获铁甲八百余副。诸军继之，遂大捷。乘胜进围杭州，不克而还。

　　明兵部尚书兼吏部尚书武英殿大学士黄道周犹在江宁；谕降不屈，死之（考曰：「唐王纪略」载为三月戊申朔事，本传为三月七日事；「台湾外纪」以为壬子日。按壬子，初五日也）。

　　道周发婺源，复进水浆。至金陵，幽于禁城；已改系尚膳监。诸当道承贝勒意劝降，道周曰：『吾手无寸铁，何曾不降』！劝者曰：『降须薙发』。道周佯惊曰：『君薙发邪？幸是薙发国来，即薙发；若穿心国来，汝穿心邪』？洪承畴亲诣尚膳监求见，道周喝曰：『承畴死久矣！焉得尚存？此无籍小人冒名耳』！在馆与门人讲习，吟咏如常，着诗文数卷（考曰：「台湾外纪」云：『道周发婺源，作诗三章。其一云：「火树难开眼，冰城倦着身；支天千古事，失路一时人。碧血题香草，白发逐钓纶。更无遗恨处，搔首为君亲」。其二云：「捕虎仍之野，投豺又出关；席心如可卷，鹤发久当删。怨子不知怨，闲人安得闲？乾坤犹半壁，未忍蹈文山」。其三云：「诸子收吾骨，青天知我心；为谁分扳荡？不忍共浮沉。鹤怨空山曲，鸡啼中夜阴；南阳归路远，恨作卧龙吟」。途至新安，上元灯节，作三章。其一云：「为世存名教，非关我一身；冠裳天已定，得失事难成。姓氏经书外，精神山海滨；高悬崖上月，偏照夜行人」。其二云：「世尽遗君父，我独爱此生；焚香烧稿本，拔剑割薇蘅。苦乞西山土，远辞东海滨；荷锄与卖药，难作古人情」。其三云：「羹沸犹余鼎，鱼空守暮矶；依然城郭在，彷佛人民非。溪浅须眉照，山深薇蕨肥；黄冠沧海里，望望未曾归」。过新岭吊金正希四章。其一云：「爱尔才名盛昔时，欲依麟阁共匡持；萧萧风雨鸡鸣日，千古令人诵饫支」。其二云：「续经溪口万重山，救尔尚差旬日间；自是泰华须破碎，岭云终古不开颜」。其三云：「□听滩头飞鸟斜，伤心何处动悲笳？英雄运尽无良算，身亦轻来陷左车」。其四云：「残碁垂手已难工，又是论人成败中；但说丹心无所用，一时张眼念臧洪」。至金陵，断粒十四日，复进水浆。夜闻钟声，感赋十三章；又见玉梅盛开，赋四章』诗不载）。素善书翰，人争求之；终日握管不辞也。门人寄家书，道周书蔡春溶书函曰：『蹈仁不死，履险若夷；有陨自天，舍命不渝』。又书赖继谨书函曰：『纲常万古，性命千秋。天地知我，家人何忧』！是日赴市曹，过东华门，坐不起；曰：『此与高皇帝陵寝近，可死也』！既见市有竖福建门牌者，指曰：『福建，吾君在焉，死于此可也』！南向再拜，受刑。王闻之大哭；赠文明伯，谥忠烈。从死者：职方主事赵士超，字渊卿，福州人；中书赖继谨（考曰：或作赖雍，误也），字敬儒；蔡春溶（考曰：或作蔡绍谨，误也。此从「台湾外纪」），字时培，皆漳州人；通判毛至洁，字去水，六合人。

　　徐鼒曰：予读「南疆绎史」谓：『王闻道周死，大哭；赠文明伯，谥忠烈』：事近实矣。而李世熊「寒支集」有「请褒恤孤忠疏」，书其后谓：『铺臣死已阅月，通政司郑凤来犹驳云「未有确报」』。盖国势大坏，文告不通，情事然也。疏中表出师之苦衷，折盈廷之浮议，情词恳至；附书之，以当论断焉。疏曰：『臣闻天下非兵食单匮、边疆戚迫之为忧；而人情顽弊，偷生忍死之可畏。何则？兵食亦有裕足之方，边疆亦有恢扩之策；独衣冠鄙薄、名节陵迟，则虽士饱马腾、日辟页里，犹之藉寇而资敌：此臣所用忧也。臣窃见辅臣黄道周孤师抗敌，义无返顾；身陷敌营，绝粒就死。史册所书，于今为烈。窃意朝野震悼，慕义无穷；而百僚敛声，寂无彰阐。臣谓人情顽弊，不知死义为荣矣！陛下更不显拔孤忠，形诸偷鄙；恐日月逾迈，颓靡相沿，无复有言裹革、请缨之事者。陛下即抚有函夏，亦用何道以激劝臣民乎？且臣所私忧犹未止此。今士大夫既无有颂辅臣之烈以祈帷盖之恩，将来必有构辅臣之短以荧日月之照。一则曰辅臣懵不知兵，迂愚目用；一则曰辅臣失律轻生，无补于国。夫兵何容易！管夷吾、诸葛亮今古所共才也，夷吾亦曰：「平原广囿，车不结轨、士不旋踵，鼓之而三军视死如归者，臣不如王子成甫」；陈寿则云：「应变将略，非诸葛所长」；街亭之挫，弟子舆尸』。而当时后世不以此病管、葛者，谅人素所蓄积而已。假令有孙膑、吴起、穰苴、王翦之徒，而狡诡退托，中怀二心；陛下胡用此知兵者为哉！若夫全躯而降窜与捐躯而慷慨，均与国无益也。陛下与其窜降而全躯者乎、抑宁与慷慨而捐躯者乎？况辅臣之捐生，不在孤师失律之日，亦在离朝去国之日也。驱市人而战，数不满二千，量形不足于襦、节腹不足于食；孤危萧飒，臂指无援，徒恃忠信为糇粮、仁义为干橹，此实难矣！盖自史册以来，未有大臣视师部署单薄如此者；虽使孙、吴董此以抗狂锋，臣知纤芒薄柱可立碎也。故曰辅臣辞朝之日，是毕命之日也。若谓辅臣破冒国饷、徒损威灵，则尤不可。昔西夏之变；韩琦师出环、庆，不协鄜、延，遂有好水川之败；士卒招魂，恸哭震野，琦掩泣驻马不前，上章引罪而已。韩公之威名，不因此遂损也。绍兴之初，张浚合关、陕之兵三十余万；符离之败，国家宿积兵财扫地无余。及其卒也，孝宗震悼辍朝，谥曰忠献。良以士马破伤，可生聚而复；宝臣殄丧，不可仓卒而求。宋之君臣，则犹识大体也。今辅臣所损，无魏公万分之一；原草初膏，身名遂烬，臣实伤之。阳门之介夫死而子罕哭之哀，晋人以为宋未可伐；仲尼曰：「善哉觇国乎」！辅臣直节清风，播闻夷裔，何但阳门之介夫！四方蠢动，窥伺国灵，多于晋人之觇宋。而同官等越人之视、朋旧无子罕之哀，臣恐天下有以亮朝廷矣！死敌者无褒，则是降北者无罚也；名臣遇难而士夫不加哀，则具臣失节而士夫不为辱也。乌知敌国无人，不以发蒙振落，轻笑朝士乎？今无论辅臣涂脑疆场，余风凛烈不可湮没；即使寿考令终，犹当俎豆千祀。何者？辅臣学宗天道，以「易」、「诗」、「春秋」为符，参两挂揲，穷变极赜。今陛下于占云候气之言，前席而商；至囊括天人之学，则表章缺然。陛下凭吊前古忠烈之事，则感泣欷歔；亲见执义尽节之臣，则褒恤不及。臣以陛下徇名而失实，贱目而贵耳矣！夫陛下于辅臣，元首股肱，疾痛相关；况于死丧！昔贾复创伤，光武惊怛；至以子女婚姻，许其腹孕：于是天下归之。辅臣郭田不饘，两孤方龀，诚宜特锡庙谥，宠其遗胤；使远近慕义，奋激以就功名。不然，堕豪杰之心，塞报礼之路；远逊光武之仁，近为觇国者所笑。臣虽微贱，敢代抉朝贤之口，为国家昭布义声；惟陛下垂察』！

　　明唐王幸延平府。

　　时江、楚迎王疏相继至，王决意出汀入赣，与湖南为声援。郑芝龙不欲王行，使军民数万人遮道号呼，拥驾不得前；王不得已，驻延平，以府署为行宫。

　　明封朱成功为忠孝伯，挂招讨大将军印。

　　成功条陈据险控扼、拣将进取、航船合攻、通洋裕国事宜；王叹曰：『骍角也』！封忠孝伯，挂招讨大将军印。尝入侍，见王有忧容，顿首曰：『陛下郁郁，得毋以臣父有异心乎？臣受厚恩，义无反顾，愿以死捍陛下矣』！寻以母病，陛辞回安平。王曰：『有事之秋，卿何忍舍朕去』？成功泣曰：『臣七岁别母，忽尔病危；为子者心何安？以报陛下之日长，故敢请也』。王不得已，许之。

　　明命前大学士傅冠总理湖南剿抚事宜；寻罢之。

　　冠字符辅，别号寄庵，进贤人也。天启壬戌（一六二二）进士，历官礼部尚书兼文渊阁大学士。崇祯十一年（一六三八）乞休归里，家居者六年。南都既覆，闯党王得仁导王师入进贤，掠冠家，杀其嫡孙傅鼎。冠潜行入闽，王遣官存问；手诏督师，恢复江省，专理湖南剿抚事宜，赐尚方剑，便宜行事。师至邵武五福关，逗遛不前；闻警报，辄撤营归，十二疏乞罢。适职方江随者，以荐举进身，思立名自重；乃疏言：『冠拥兵糜饷，玩敌扰民』。冠请解兵柄益力。诏杖江随，予冠致仕。冠遂寄寓于泰宁。

　　明左都御史张肯堂疏请北征，诏加肯堂少保。

　　郑芝龙恶肯堂之日以亲征劝也，用其私人郭必昌代为巡抚，夺其兵；令肯堂总理留守事务，造器转饷。肯堂累疏请兵，诏加少保兼户、工两部尚书，总制北征，赐上方剑，便宜行事；其实无一兵也。会陈子龙等起兵吴淞；肯堂之孙茂滋方家居，遣部下汝应元归省之。应元即以肯堂命，奉茂滋发家财助军；王授应元为御旗牌总兵官。未几，松江败，徐孚远浮海入闽，茂滋亦与应元至，为言吴淞事虽无济，而犹保聚相观望；倘有招者，可一呼集。遂上水师合战之议，言『臣等生长海滨，请以水师千人，从海道直抵君山，招诸军为犄角。陛下亲征，由浙东陆行，以期会于金陵』。部臣曹学佺力赞之，谓『徼天之幸，在此一举；当乘风疾发』。即自捐饷一万速其行。肯堂请以太常卿朱永佑、吏部郎中赵玉成、兵科给事中徐孚远、苏州推官周之夔为参军，以平海将军周鹤芝将前军、定洋将军辛一根将中军、楼船将军林习将后军；诏晋肯堂大学士。行有日矣，芝龙密疏止之，而以郭必昌将步卒先发；令肯堂待命，徘徊岛上，朝信隔绝。是年六月，复下督师之命；然军资器械尽为芝龙所取，乃自募六千人屯于鹭门。

　　我大清兵克奉乡，明监军道许文龙死之。

　　文龙起兵逐我所置官吏，屯兵奉乡。王师破宁州，遂攻奉乡。围守三月，粮尽，走保介首砦；食复尽，被擒，死之。

　　辛未（二十四日），我大清兵克吉安，明职方主事郭锟死之；万元吉退保赣州。

　　初，中书舍人张同敞于崇祯末调兵云南，及抵江西而南都已陷，退还吉安。杨廷麟留与共守，待以客礼；其将赵印选、胡一青频立战功。会赣督李永茂以忧去位，王以元吉为督，召廷麟入直。元吉讲体统，申约束，诸将稍不乐。而峒帅张安既以破敌立功，其诸营亦愿受抚；宁都乡绅曾应选请诸朝，遣其子傅灿入山招之，皆听命；赐名龙武营，计日出赣，下吉安。元吉闻峒帅四营之足恃也，蔑视滇、广兵，滇、广兵皆解体。然张安故蛮寇，受降后淫掠自如；廷麟尝遣救湖西，所过残破。及大兵逼吉安，诸军皆内携，不战而溃。元吉奔皁口，部下惟安远营汪起龙兵三百人、阁部苏观生发新威营二百人来援，元吉以监纪程亮督之，守绵津滩。无何，王师至，新威营先溃，安远营继之，元吉奔赣州。赣城仓皇争窜，势不可止；元吉杀其妾之出署者，人心少定。元吉素有才，及失吉安，神志惛然；且令益严，日坐城上，与将吏不交一言。隔河大营遍山丽，而指为空营；兵民从大营中至，言敌势盛，辄叱为间谍，斩之。给事中杨文荐，元吉门生也；见事急，因自任守御，城中赖之。

　　明鲁方国安杀闽中犒师佥都御史陆清源。

　　国安纵兵夺饷，杀清源。张国维闻之叹曰：『自我戕毒，祸不远矣』！或曰：马士英部将赵体元杀之也（考曰：诸书皆云清源为国安所杀，而「胜朝殉节诸臣录」则云：『以犒军为国安所留；江防溃，投江死』。又按此事在钱塘江战后）。

　　明监国鲁王命兵部尚书余煌督师江上。

　　煌字武贞，会稽人。天启乙丑（一六二五）举进士第一，授翰林院修撰；崇祯时，以庶子充经筵讲官，乞假归。南都累征不起；鲁王监国起礼部侍郎、再起户部尚书，皆不就。嗣以武将横恣，拜兵部尚书，始受命。时内阁田仰与义兴伯郑遵谦争运饷，两军格斗，喋血禁门；煌至，申严禁令。诸臣请乞无厌，煌上言：『今国势愈危，尺土未复，战守无资。诸臣请祭则当思先帝烝尝未备，请葬则当思先帝山陵未营，请封则当思先帝宗庙未享，请荫则当思先帝子孙未保，请谥则当思先帝光烈未昭』。时以为名言。监国以陆清源之死，恐闽兴问罪之师，令张国维抽师西御、煌代国维督师江上；因是，江上之师愈单弱。

　　明鲁摄余姚县事王正中率众复澉浦。

　　正中轻骑渡海盐，夺澉浦；人倚之若严城焉。

　　明参将杨展复川南诸州县；王应熊、樊一蘅会师泸州，檄诸路兵讨献贼。

　　展既取嘉定，贼帅刘文秀、狄三品来攻，为展所败，遁回成都；展遂合游击马应试尽复嘉、、眉、雅诸州邑。于时故总兵贾联登及其中军杨维栋取资、简，侯天锡、高明佐取泸州，李占春、于大海守忠、涪；其它据城邑奉征调者：洪、雅则曹勋及监军范文光，松、茂则监军詹天颜，夔、万则谭宏、谭谊。一蘅乃移驻纳溪，居中调度。会应熊于泸州，檄诸路刻期并进；献贼始惧。

　　献贼大杀四川遗民。

　　贼以遗民逐杀伪官，忿然曰：『川人尚未尽邪』？令孙可望等四将军分道出屠，深崖峻谷无不搜及。得男子手足二百双者授把总，女倍之，以次进阶。有一卒一日杀数百人，立擢至都督。共杀男女六万万（？）有奇。杀人之名：割手足，谓之匏奴；分夹脊，谓之边地；枪其背于空中，谓之雪鳅；以火城围炙小儿，谓之贯戏。

</div>
    <div class="pagination">
<a href="小腆纪年_page37.html">上一页</a><span>...</span><a href="小腆纪年_page33.html">33</a><a href="小腆纪年_page34.html">34</a><a href="小腆纪年_page35.html">35</a><a href="小腆纪年_page36.html">36</a><a href="小腆纪年_page37.html">37</a><span class="current-page">38</span><a href="小腆纪年_page39.html">39</a><a href="小腆纪年_page40.html">40</a><a href="小腆纪年_page41.html">41</a><a href="小腆纪年_page42.html">42</a><a href="小腆纪年_page43.html">43</a><span>...</span><a href="小腆纪年_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
