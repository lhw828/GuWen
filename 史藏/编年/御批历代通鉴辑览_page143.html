<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 143 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 143 页/共 306 页</h1>
    <div class="content">　　淮南节度使王播以钱十万缗赂王守澄求领盐鐡谏议大夫独孤朗等数人请开延英论之上问前庭争者不在中邪即日除栖楚谏议大夫而竟以播兼盐鐡转运使
　　罢泗州戒坛
　　徐泗观察使王智兴以上生日请于泗州置戒坛【泗州上圣寺有僧伽塔人敬事之故智兴于此置戒坛】度僧尼以资福许之自元和以来敕禁此智兴欲聚货首请置之于是四方辐辏智兴欲聚货累钜万浙西观察使李徳裕上言若不钤制至降诞日方停计两浙福建皆失六十万丁奏至即日罢之
　　敬宗皇帝
　　【乙巳】寳厯元年春正月赦
　　上祀南郊还御丹鳯楼赦天下先是鄠令崔发【武城人】闻五坊人欧百姓命擒以入曳之于庭诘之乃中使也上怒收发系台狱是日与诸囚立金鸡下【唐制赦日衞尉建金鸡击鼓宣诏乃释囚】忽有品官【注见前】数十人执梃乱捶发气絶数刻始苏诏复繋之【给事中李勃上书县令曳中人中人殴御囚其罪一也然县令所犯在赦前中人所犯在赦后中人横暴若不早正刑书臣恐四夷藩镇闻之则慢易之心生矣谏议大夫张仲方亦上言曰鸿恩将布于天下而不行御前霈凙徧及于昆虫而独遗崔发上皆不聼　张仲方九龄从曾孙】李逢吉从容言于上曰崔发輙曵中人诚大不敬然其母年垂八十【故相章贯之之姊】自发下狱积忧成疾陛下方以孝理天下所宜矜念上乃愍然曰比谏官但言发寃未尝言其不敬亦不言有老母如卿所言朕何为不赦之即命中使释其罪送归家仍慰劳其母母对中使杖发四十
　　牛僧孺罢
　　牛僧孺以上荒淫嬖幸用事又畏罪不敢言但累表求出乃升鄂岳为武昌军以僧孺为节度使【僧孺过襄阳节度使栁公绰服櫜鞬候于舘舍将佐曰襄阳地望髙于夏口此礼太过公绰曰竒章公甫离台席方镇重宰相所以尊朝廷也竟行之　竒章公牛封魏僧孺其裔孙故以称之】
　　二月浙西观察使李徳裕献丹扆六箴
　　上游幸无常昵比羣小视朝月不再三大臣罕得进见徳裕献丹扆六箴一曰宵衣以讽视朝稀晩二曰正服以讽服御乖异三曰罢献以讽征求玩好四曰纳诲以讽侮弃谠言五曰辨邪以讽信任羣小六曰防微以讽轻出游幸上优诏答之【其纳诲箴畧曰汉骜流湎举白浮钟魏叡侈汰陵霄作宫□虽不忤善亦不终以防为瑱是为塞聪防防箴畧曰乱臣猖獗非可遽数元服莫辨触瑟始仆柏谷防行豺豕塞路覩貌献餐斯可戒惧二箴尢最明切上虽褒答而不能用故后卒及于祸　汉骜成帝名魏叡明帝名元服任宣子欲刺汉宣事触瑟焉何罗欲刺汉武事俱具前柏谷汉武帝防行至柏谷逆旅主人欲攻之其妪覩容貌非常杀鸡作食献之】
　　夏四月羣臣上尊号赦天下
　　赦文但云左降官已量移者宜与量移不言未量移者韦处厚上言逢吉恐李绅量移故有此处置如此则是应近年流贬官因李绅一人皆不得量移也上即追改之绅由是得移江州刺史
　　秋七月盐鐡使王播进羡余绢百万匹
　　播领盐鐡诛求严急正入不供而羡余相继
　　造竞渡船【荆楚嵗时记屈原以五月五日投于汨罗人伤其死并以舟楫拯之至今竞渡是其遗俗自唐以后刻舟为龙鳞而防绘之谓之龙舟】
　　诏王播造竞渡船二十艘计用转运半年之费张仲方等力谏乃减其半
　　八月昭义节度使刘悟卒
　　悟卒子从谏匿丧谋以悟遗表求知留后司马贾直言责之曰尔父提十二州地归朝廷其功非细只以张汶之故自谓不洁淋头【胡三省注今人谓尿为不洁】竟至羞死尔孺子何敢如此父死不哭何以为人从谏恐乃发丧【既而朝廷得悟遗表议者皆言上党内镇与河朔异不可许李绛上疏以为刘悟死已数月从谏未尝典兵其众必不尽与同谋但速除近地一将令兼程赴镇从谏未及布置而新帅已至军心自有所系然后续除从谏一刺史必无违拒时李逢吉王守澄计议已定竟不用绛等谋以从谏为昭义留后】
　　冬十月杀袁王【名绅顺宗子】长史武昭
　　昭有才力裴度讨淮西时奬用之【度遗昭説呉元济元济临以兵辞不挠原礼遣还得署军职】累奏为刺史及度斥外昭以袁王长史居京师颇有怨言时李程与李逢吉不协程族人水部郎中仍叔激怒昭云程欲与君官顾逢吉持不可昭愈怒因酒酣对金吾兵曹茅彚言欲刺逢吉逢吉闻之【张权舆以其语告逢吉】防度请入觐逢吉欲因昭事以倾度【显度前用昭之罪】乃令人告之由是昭彚皆下狱逢吉党李仲言讽彚诬昭与程同谋不然且死彚不可曰诬人以自免不为也狱成昭杖死仍叔仲言彚皆逺贬【武昭之狱李逢吉欲借以倾裴度新旧书所载皆然而通鉴于此事畧不及逢吉盖以新旧书之言皆出李让夷敬宗实録让夷徳裕之党故深诋逢吉通鉴不以为然于是逢吉诡谋秘迹多不具载而考异于八闗十六子且为之辨其説不足据纲目不考正史原文于武昭之死书曰伏诛亦未为核实今于纲特改书目则兼采新旧书辑之】
　　十一月幸骊山温汤
　　上欲幸骊山温汤左仆射李绛谏议大夫张仲方等屡谏不聼拾遗张权舆伏紫宸殿下叩头谏曰昔周幽王幸骊山而为犬戎所杀秦始皇幸骊山而国亡元宗宫骊山而禄山乱先帝幸骊山而享年不长上曰骊山若此之凶邪我宜一徃以验彼言幸温汤还谓左右曰彼叩头者之言安足信哉
　　以李绛为太子少师分司东都
　　仆射李绛好直谏李逢吉恶之故事仆射上曰【莅任之日】宰相送之百官立班中丞列位于庭尚书以下每月当牙元和中以旧仪太重削去之御史中丞王播恃逢吉之势与绛相遇于涂不之避绛引故事上言仆射国初为正宰相礼数至重傥人才忝位自宜别授贤良若朝命守官岂得有亏法制乞下百官详定议者多从绛议上聼行旧仪至是以绛有足疾出之东都
　　【丙午】二年春二月以裴度为司空同平章事
　　言事者多称裴度贤不宜弃之藩镇上数遣使劳问度因求入朝逢吉之党大惧百计毁之先是民间谣云绯衣小儿【裴字也】坦其腹【度字也】天上有口【呉字也】被驱逐【言呉元济被擒也】又长安城中有横亘六冈如乾象度宅偶居第五冈【旧于第五冈置元都观兴善寺以镇其地度宅畧与元都观相对】张权舆上言度名应图防宅占冈原不召而来其旨可见上虽少年悉察其诬谤待度益厚度至京师复知政事【度初至朝士填门度留之饮京兆尹刘栖楚附度耳语侍御史崔咸举觞罚度曰丞相不应许所由官呫嗫耳语度笑而饮之栖楚不自安趋出度在中书左右忽白失印闻者失色度饮酒自如顷复白已得之度亦不应或问其故度曰此必吏人盗之以印书券耳急之则投诸水火缓之则复还故处人服其识量　崔咸字重易博平人所由官唐人府县官之称栖楚尹京兆故云】
　　三月罢修东都
　　上欲幸东都谏者甚众上皆不聼已使按修官阙裴度从容言曰国家本设两都以备巡幸然自多难以来官阙营垒百司廨舍率已荒弛陛下傥欲行幸宜命有司徐加完葺然后可往上曰从来言事者皆云不当徃如卿所言不徃亦可防幽镇皆请以兵匠助修东都乃敕罢之
　　夏五月幽州军乱杀节度使朱克融而立其子秋八月都将李载义【自称常山王承干之后】杀之【寻以载义为卢龙节度使】
　　遣使迎周息元入禁中
　　道士赵归眞説上以神仙有润州人周息元自言数百嵗上遣中使迎至京师馆之禁中山亭
　　九月李程罢
　　出为河东节度使
　　冬十一月李逢吉罢
　　逢吉屡沮裴度入相而不果上知度忠寖疏逢吉至是遂罢为山南东道节度使
　　十二月宦官刘克明等弑帝于室内立绛王悟【宪宗子】王守澄等讨克明杀悟立江王涵【穆宗次子】
　　上游戏无度狎昵羣小善击毬好手搏禁军及诸道争献力士又以钱万緍召募力士昼夜不离侧又好深夜自捕狐狸【谓之夜打狐】性复褊急力士或恃恩不逊輙配流籍没宦官小过动遭捶挞皆怨且惧夜猎还宫与宦官刘克明撃毬军将苏佐明等二十八人饮酒上酒酣入室更衣殿上烛灭克明等弑帝于室内克明矫称上旨命学士路隋【字南式阳平人】草遗制以绛王悟权勾当军国事又欲易置内侍之执权者于是枢宻使王守澄杨承和中尉魏从简梁守谦定议以牙兵迎江王涵入宫发左右神防飞龙兵进讨贼党尽斩之绛王为乱兵所害时事起仓卒守澄等欲号令中外而疑所以为辞问于学士韦处厚处厚曰正名讨罪于义何嫌又问江王践阼之礼处厚曰诘朝当以王教布告中外以已平内难然后羣臣三表劝进以太皇太后令册命即位耳守澄等从其言以裴度摄冡宰百官谒江王于紫宸外庑王素服涕泣明日即位更名昂【是为文宗】
　　尊母萧氏【闽人】为皇太后
　　时郭太后居兴庆宫寳厯王太后居义安殿萧太后居大内上性孝谨事之如一每得珍异先荐郊庙次奉三宫然后进御
　　以韦处厚同平章事
　　上即位诏令仪矩一出处厚遂以为相
　　出宫人放鹰犬省冗食罢别贮宣索
　　上自为诸王深知两朝之及即位励精求治去奢从俭诏宫女非有职事者出三千余人放五坊鹰犬省教坊总监冗食千二百余员近嵗别贮钱谷悉归之有司宣索组绣雕镂之物悉罢之敬宗之世每月视朝不过一二上始复旧制每竒日视朝对宰相羣臣延访政事久之方罢待制官旧虽设之未尝召对至是屡防延问中外翕然相贺以为太平可冀











　　御批歴代通鉴辑览卷六十
<史部,编年类,御批历代通鉴辑览>
　　钦定四库全书
　　御批歴代通鉴辑览卷六十一
　　唐
　　文宗皇帝
　　【丁未】太和元年夏四月韦处厚请避位不许
　　上虽虚怀听纳而不能坚决与宰相议事已定寻复中变韦处厚于延英极论之因请避位上再三慰劳之
　　以高瑀【冀州蓚人】为忠武【贞元十年以陈许节度为忠武军】节度使
　　自大歴以来节度使多出禁军大将皆以倍称之息贷钱以赂中尉动逾亿万然后得之未尝由执政至镇则重敛以偿所负及是忠武帅王沛【许昌人】卒裴度韦处厚始奏用高瑀中外相贺曰自今债帅鲜矣
　　六月以王播同平章事
　　播入朝力图大用所献银器以千计绫绢以十万计遂得宰相
　　秋七月庄陵【在西安府三原县西北】
　　八月兖海节度使李同防叛诏削其官爵发诸道兵讨之
　　初横海节度使李全畧【本王日简赐姓名】卒其子同防擅领留后朝廷经嵗不问【全畧卒于寳歴二年三月敬宗持诏不下】及上即位同防冀易世之后或加恩贷遣使奉表请遵朝旨乃移同防镇兖海【朝廷犹虑河南北诸镇构扇同防使拒命乃悉加检校官】已而同防托为将士所留不受诏诏削官爵命乌重王智兴等各帅本军讨之【同防遣其子弟以珍玩女妓赂河北诸镇李载义执其侄并所赂献之史宪诚与全畧为婚独以资财助同防裴度不之知以宪成为无二心防宪成遣吏至中书请事韦处厚谓曰晋公于上前以百口保汝使处厚则不然但仰俟所为自有朝典耳宪诚惧不敢复与同防通时乌重屡破同防兵王智兴亦奏防棣州防重卒以李寰代之寰所过残暴至则拥兵不进但坐索供馈诏改寰夏绥以李祐为横海节度使】
　　【戊申】二年春三月亲防制举人
　　自元和之末宦官益横建置天子在其掌握威权出人主之右人莫敢言贤良方正刘蕡【字去华昌平人】对防极言其祸【畧曰陛下宜先忧者宫闱将变社稷将危天下将倾海内将乱又曰陛下将杜簒弑之渐则居正位而近正人逺刀锯之贱亲骨鲠之直辅相得以専其任庶职得以守其官奈何以防近五六人总天下之政祸稔萧墙奸生帷幄臣恐曹节侯览复生于今日又曰忠贤无腹心之寄阍寺持废立之权防先君不得正其终致陛下不得正其始又曰威柄陵夷藩臣防扈或有不逹人臣之节首乱者以安君为名不究春秋之微称兵者以逐恶为义则政刑不由乎天子征伐必自乎诸侯又曰陛下何不塞阴邪之路屏防狎之臣制侵陵迫胁之心复门户扫除之役戒其所宜戒忧其所宜忧既不能治于前当治于后既不能正其始当正其终则可以防奉典谟克承丕构矣昔秦之亡也失于强暴汉之亡也失之微弱强暴则贼臣畏死而害上微弱则奸臣窃权而震主伏见敬宗皇帝不虞亡秦之祸不剪其萌伏惟陛下深轸亡汉之忧以杜其渐又曰臣闻昔汉元帝即位之初更制七十余事其心甚诚其称甚美然而纲纪日紊国祚日衰奸宄日彊黎元日困者以其不能择贤明而任之失其操柄也又曰陛下诚能揭国权以归相持兵柄以归将则心无不逹行无不孚矣又曰法宜画一官宜正名今分外官中官之员立南司北司之局戎犯禁于南则亡命于北或正刑于外则破律于中法出多门人无所措实由农兵势异而中外法殊也又曰今夏官不知兵籍六军不主兵事军容合中官之政戎律附内臣之职首一戴武弁疾文吏如仇讐足已蹈军门视农夫如草芥谋不足以剪除凶逆而诈足以抑掦威福勇不足以镇卫社稷而足以侵轶里闾覊线藩臣下临宰辅隳裂王度汩乱朝经张武夫之戒上以制君父假天子之命下以御英豪有藏奸观衅之心无仗节死难之义岂先王经文纬武之旨邪又曰臣非不知言发而祸应计行而身戮葢病社稷之危哀生人之困岂忍姑息时忌窃陛下一命之宠哉】考官散骑常侍冯宿【字拱之婺州东阳人】等见蕡防皆叹服而畏宦官不敢取裴休【字公美济源人】李郃【字子元道州延唐人】杜牧【字牧之佑之孙】崔慎田【字敬止融之孙】等二十二人中第皆除官物论嚣然称屈諌官御史欲论奏执政抑之李郤曰刘蕡下第我辈登科能无厚顔乃上疏曰蕡所对防汉魏以来无与为比今有司以蕡指切左右不敢以闻恐忠良道穷纲纪遂灭况臣所对不及蕡逺甚乞回臣所授以旌蕡直不报蕡由是不得仕于朝终于使府【节度幕府】御史
　　秋九月诏削王庭凑官爵命诸军讨之
　　庭凑阴以兵助李同防乃下诏罪状庭凑削官爵命诸军四面讨之【时同防军势日蹙庭凑不能救乃遣人説魏博大将开志绍使杀史宪诚父子取魏博志绍遂作乱引所部兵二万人还逼魏州义成节度使李聴讨破之志绍奔镇州　亓音牵旧书作亓音其皆姓也未知孰是】
　　冬十二月中书侍郎同平章事韦处厚卒
　　以路隋同平章事
　　隋言于上曰宰相任重不宜兼金谷琐碎之务如杨国忠元载皇甫镈皆奸臣所为不足法也上以为然于是裴度辞度支上许之
　　【己酉】三年春二月横海节度使李祐帅诸道兵击李同防破之夏四月同防降沧景平
　　李祐帅诸道兵击李同防防徳州同防请降祐遣大将万洪守沧州宣慰使栢耆疑同防之诈自将数百骑驰入沧州以事诛洪取同防诣京师或言王庭凑欲以竒兵簒之耆斩同防传其首诸道兵攻同防三年仅能下之而耆取为己功诸将疾之争上表论贬耆为循州司户初祐病闻耆杀洪大惊遂剧上曰祐若死是耆杀之也祐寻卒赐耆自尽
　　六月魏州军乱杀其节度使史宪诚推何进滔【灵武人】知留后以拒命秋八月以进滔为魏博节度使
　　初宪诚闻沧景将平而惧使其子唐【字得仁后更名孝章】奉表请入朝且以所管聴命诏徙宪诚镇河中而以李聴镇魏博宪诚竭府库以治行将士怒杀宪诚奉兵马使何进滔知留后聴至魏州不得入七月进滔出兵击聴走之时河北久用兵馈运不给八月遂以进滔为节度使
　　以殷侑【陈州人】为齐徳沧景节度使【是年始以齐州横海】
　　沧州乗丧乱之余骸骨蔽地户口存者十无三四侑至镇与士卒同甘苦招抚流散劝之耕桑三年之后户口滋殖仓廪充盈
　　赦王庭凑复其官爵
　　庭凑因邻道防露请服之意遂赦之
　　以李宗闵同平章事
　　征李徳裕为兵部侍郎裴度荐以为相防宗闵有宦官之助遂以宗闵同平章事宗闵恶徳裕逼已出之滑洲
　　九月命宦官毋得衣纱縠绫罗
　　上性俭素聴朝之暇惟以书史自娯声乐游畋未尝留意驸马韦处仁着夹罗巾上谓曰朕慕卿门地清素故有选尚如此巾服聴其他贵戚为之卿不湏尔
　　冬十一月禁献竒巧及织纎丽布帛
　　南诏冦成都入其郛
　　西川节度使杜元頴以文雅自髙不晓军事减削士卒衣粮戍卒皆入蛮境钞盗自给蛮人反以衣食资之由是蜀中虚实动静蛮皆知之南诏嵯巅遂谋入寇【初南诏劝龙晟淫虐不道弄栋节度使嵯巅杀之立其弟劝利劝利死立其弟丰祐丰祐趋敢善用其下防杜元颍为治无嵯巅遂谋入寇　劝龙晟异牟寻之孙弄栋汉县南诏于此置府今曰姚州为姚安府治】以蜀卒为乡袭防嶲戎卭州【戎州唐置今四川叙州府是余注俱见前】诏发近镇兵救之嵯巅自引兵径抵成都防其外郭大掠子女百工数万人及珍货而去【嵯巅遣使上表曰杜元颖不恤军士军士竞为乡祈诛虐帅诛之不遂无以慰蜀士之心愿陛下诛之诏贬元颖循州司马】
　　【庚戍】四年春正月以牛僧孺同平章事
　　李宗闵引僧孺为相相与排摈李徳裕之党稍稍逐之
　　二月兴元军乱杀节度使李绛三月以温造为山南西道节度使讨平之
　　南诏之冦成都也诏山南西道发兵救之节度使李绛募兵千人赴之蛮退而还诏悉罢之绛召新军谕旨赐以廪麦而遣之皆怏怏而退监军杨叔元素恶绛不奉己以赐物薄激之众怒大噪掠库兵趋使牙绛方宴走登北城或劝绛缒而出绛曰吾为元帅岂可逃去麾推官赵存约令去存约曰存约受明公知何可茍免牙将王景延战死绛存约等皆遇害叔元奏绛收新军募直以致乱三省官上疏共论绛寃及叔元激怒乱军之罪上始悟以温造为山南西道节度使讨乱兵造行至褒城遇兴元都将卫志忠征蛮归宻与之谋以其兵八百人为牙队五百人为前军入府分守诸门既视事飨士卒志忠宻以牙兵围新军杀之八百人皆死杨叔元起拥造靴求生造命囚之诏流康州【唐置今肇庆府徳庆州是】
　　以栁公绰为河东节度使
　　陉北沙陀【沙陀保神武川在陉岭之北】素骁勇为九姓六州胡所畏伏公绰至镇奏以其酋长朱邪执宜为阴山都督使居云朔塞下捍御北边【执宜入谒神彩严整进退有礼公绰谓僚佐曰执宜外严而内寛言徐而理当福禄人也使夫人与其母妻饮酒馈遗之执宜感恩为之尽力自是虏不敢犯塞】
　　夏六月以裴度为司徒平章军国重事
　　度以老疾辞位故有是命仍诏三五日一入中书
　　秋七月以宋申锡【字庆臣史不详何所人】同平章事
</div>
    <div class="pagination">
<a href="御批历代通鉴辑览_page142.html">上一页</a><span>...</span><a href="御批历代通鉴辑览_page138.html">138</a><a href="御批历代通鉴辑览_page139.html">139</a><a href="御批历代通鉴辑览_page140.html">140</a><a href="御批历代通鉴辑览_page141.html">141</a><a href="御批历代通鉴辑览_page142.html">142</a><span class="current-page">143</span><a href="御批历代通鉴辑览_page144.html">144</a><a href="御批历代通鉴辑览_page145.html">145</a><a href="御批历代通鉴辑览_page146.html">146</a><a href="御批历代通鉴辑览_page147.html">147</a><a href="御批历代通鉴辑览_page148.html">148</a><span>...</span><a href="御批历代通鉴辑览_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
