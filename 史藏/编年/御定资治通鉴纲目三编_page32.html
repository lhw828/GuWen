<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 32 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 32 页/共 73 页</h1>
    <div class="content">

　　御定资治通鉴纲目三编卷十四
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷十五
　　【起己亥明宪宗成化十五年尽丁未明宪宗成化二十三年】几九年
　　【己亥】十五年春二月脩开国功臣墓
　　【南京礼部言勲臣李文忠等十三人坟墓俱在南京城外文忠曾孙李萼等以嵗久頺坏为言请命工修治帝可其奏且令无后者置守冢一人】质实【按明实録勲臣十三人为常遇春李文忠邓愈汤和冯国用吴复俞通海康荗才赵徳胜丁徳兴张德胜吴祯吴良明年复命南京工部修耿再成墓从其曾孙俊之请也】
　　夏四月以方士李孜省为太常寺丞
　　【孜省初为江西布政司吏骩法受赃既厯京考得冠带而赃事发当禠为民匿不归时帝好方术孜省乃学五雷法厚结中官梁芳钱义以符箓得幸中防授太常寺丞御史杨守随言祖宗官人之制必考素行是以奸利衰止流品不清李孜省故犯赃之吏其资格则刀笔也其情罪则胥靡也太常职司祭祀厥选尤重奈何用此赃秽罪人以渎事天地宗庙给事中李俊亦以为言帝不得巳为改上林苑监副然宠幸曰甚赐以印章二曰忠贞和直曰妙悟通微许密封奏请孜省因与梁芳表里为奸干乱政事】质实【李俊字子英岐山人李孜省南昌人】
　　五月下兵部右侍郎马文升于锦衣卫狱谪戍
　　【文升既抚定辽东还赉以牢醴理部事如故而陈钺终欲徼功餙罪复激变失事为言官所劾遣汪直偕定西侯蒋琬尚书林聪往勘之防兵部亦以激变劾钺钺疑出文升意倾之益急直故恶文升而庇钺欲缷其罪因奏文升行事乖方禁互市农器故致邉患然文升实禁市军器非农器也琬聪畏直势不敢异奏皆如直言遂逮文升下锦衣卫狱谪戍重庆卫并诘责言官容隠不劾奏廷杖李俊等五十六人钺既倾文升遂讽直请于帝大发兵树邉功是年冬以抚宁侯朱永充总兵官直监军钺赞军务帅师出辽东塞遇贡使六十人掩杀之更发墓斵髑髅以张级数防闻封永保国公增直嵗禄陞赏者二千六百余人钺亦论功晋右都御史寻代杨鼎为户部尚书】质实【重庆卫在重庆府西洪武六年置四川都司蒋琬江都人定西侯贵之孙】
　　秋七月太监汪直行大同宣府邉
　　【宣大镇廵官屡报冦将扰邉兵部患们都埓伽嘉色淩尽鋭南侵请敕重臣往视邉备然是时伽嘉色淩已为其族弟伊斯玛音所谋杀部下方内乱实无意南侵镇廵官言邉警冀虗张守御功以觊赏也而兵部未知伽嘉色淩死遽信邉臣言乃有是请帝竟命直往所至饰厨传供张百里外都御史服櫜鞬偕其属伏道左泥首迎谒须过乃敢起至舘易服请见膝行起居叱之出乃唯唯退左右索赂不赀各倾帑以给之邉储为之空】
　　九月播州诸蛮作乱
　　【先是播州宣慰使杨辉欲立庶长子友为嗣长官张渊阿顺之安抚宋韬等谏乃止辉致仕帝命辉适子受嗣辉以友不得袭职谋割地予之问计于渊渊劝辉取生苖所据天坝干湾溪等砦授友长官韩瑄以苖不为乱谏母征取辉怒与渊计执瑄杖杀之而以苗乱闻于朝乞令湖广贵州防兵进讨廷议以辉难独任宜敕四川廵抚张瓒督其军瓒至播州与辉攻败诸苗请于湾溪设安宁宣抚司即以友为之时成化十二年也夭坝干等砦虽旧播州以僻阻弃不问生苗耕其地居之与邻壊诸蛮安韩日久既立宣抚烂土蛮恶其逼遂煽诸蛮作乱攻围安宁爱友力弗支求援于川贵二镇兵部乃奏起辉统兵以勦敕川贵兵助之已而夭坝干贼首赍果复纠合九姓丰宁及荔波贼万人攻剽愈亟帝责诸守臣玩冦命镇守太监张成总兵吴经相机勦抚迄莫能靖也】质实【湾溪蛮砦名地在今平越府黄平州废重安司境天坝干亦蛮砦名地在今遵义府废播州司境烂土长官司明洪武十六年置地今在独山州东一百十里丰寜长官司明洪武二十年置地在今独山州南一百十里荔波宋羁縻州元属南丹安抚司明洪武元年并入思恩县十七年析置荔波县广西庆逺府正统十二年改属南丹州孝宗十七年改属河池州　本朝雍正十年改贵州都匀府】
　　【庚子】十六年春二月逮河间府知府滕佐等罪之
　　【中官陈喜以事出河间防嵗饥知府滕佐偕其属分振所部失迎谒邮传仓卒治供张又不当喜意喜怒归白于帝乃命逮佐等至京罪谪有差】质实【滕佐字辅臣临洮人】
　　王越袭鞑靼于威宁海子破之
　　【初越红盐池之防自谓当得封爵尚书白圭持之叙不逾常格心憾甚既而汪直用事越于西征识其党韦瑛遂破名检因瑛以交直屡嗾直立邉功固宠直之搆衅辽东越私于朱永讽其荐已督师为陈钺所阻钺骤竉心益艳之防延绥守臣有言敌骑将渡河犯邉者越喜甚乃説直请出师诏以永为将军直监军越提督军务越侦知敌无犯延绥意河氷泮方移帐威宁而恶辽东之役永不援已与偕也乃以计给直奏令永帅师由南路已与直将轻骑循塞垣而西俱防榆林越至大同告直以敌帐所在尽选宣大两镇兵二万出孤店分数道进值大风雪晦冥潜行至威宁海子时伊斯玛音等不为邉患不虞师之猝至相顾惊愕壮者仓卒秉马避因杀其老弱报首功四百三十余级获马驼牛羊六千师不至榆林而还永至榆林不见敌无功由是增直嵗禄越封威宁伯提督营领都察院事如故】质实【一统志威宁海子在今正黄旗察哈尔南其西南旧有威宁城金时故县也孤店闗名在大同县东北】
　　三月诏减光禄寺供奉
　　【时京畿山东洊饥谕礼部曰比嵗以来顺天北直山东府县旱潦相仍朕甚忧之书曰民惟邦夲夲固邦宁朕重赖吾民供奉玉食于上而吾民有不饱半菽者日当典膳进御兴念及此为之辍食其令被灾府县应征入光禄寺供用量为减省自今有可恤吾民者具悉以闻】
　　夏六月巡按辽东御史强珍劾陈钺罪不问
　　【初御史王崇之廵按辽东劾巡抚陈钺啓衅召敌钺大恐谋之汪直以崇之受都指挥庭叅不为礼坐违制下锦衣卫狱输赎调延安推官及直钺用兵方论功而敌大入钺与镇守中官韦朗等匿不以闻钺既召入为户部尚书朗始入告珍往廵按得其状请正钺等欺罔罪事下兵部尚书余子俊覆奏如珍言帝乃命停钺等嵗禄都给事中吴原御史许进言钺罚不蔽罪恐自此邉将效尤疆事日壤语甚剀切帝是之而卒置钺等不问】质实【强珍字廷贵沧州人王崇之临海人吴原字道本漳浦人许进字季升灵宝人】
　　秋八月申存恤孤老之令
　　【户部言大兴宛平嵗廪孤老七千四百九十余人凡赡粮二万六千九百余石布如人数近有司疎于稽察董其事者日肆侵牟无告之民不濡实徳宜敕府尹月再廵视俾惠泽下流毋负朝廷恫癏至意帝俞其请且诏天下有司殚心存恤所在廵按御史亷其怠者奏闻治罪】质实【大兴金以折津县改置宛平辽以幽都县改置明并为顺天府治今因之】
　　太监汪直逮治御史强珍于御马监以中防谪戍之【直方自矜辽东功闻珍指为啓衅劾钺罪怒之防直阅邉还钺郊迎五十里诉珍诬已直益怒奏珍所劾皆妄遣锦衣千户萧聚往勘械赴京比至直系治珍于御马监榜掠备至然后奏闻命法司廷鞫皆不敢忤直意坐以奏事不实当输赎直心未慊降中防罪珍欺罔谪戍辽东而免钺等所停嵗禄责兵部言官先尝劾钺者各停禄三月】
　　发明【御马监非鞫狱之地也借使珍有罪岂无朝廷三尺法在直顾擅执而私榜掠之其弁髦纪纲甚矣陈钺啓衅邉陲敢于隠饰停禄之惩已为轶罚而直甫还朝遽寝前命反移邉臣欺罔之罪以罪言官诏令发施若操其手太阿之柄果安在哉】
　　冬十二月鞑靼犯大同
　　【伊斯玛音自威逺卫入犯报威宁海子之役也大同鎭守官告警复命朱永汪直王越率京军御之明年三月防还加直嵗禄三百石永世袭爵进越太子太传明制文臣不得封公侯越从勲臣例改掌前军都督府自是眞为武人且望侯矣】
　　【辛丑】十七年春正月以方士顾玒为太常寺少卿
　　【玒以扶鸾术得幸屡繇传奉为太常丞至是晋少卿逾月防母乞祭诰故事四品官未三载无给诰赐祭者帝特予之未几进本寺卿时李孜省用事玒与赵玉芝浚中倚以为奸玉芝亦善方术因中官高谅进中善书给事文华殿三人者皆累擢至太常卿权势稍亚于孜省而廷臣艳其宠颇謟附之玒之为母乞祭诰也尚书尹旻欲献媚于玒因请并给诰赠其父其二子经纶寻亦以中防授官帝方崇信左道故玒等致荣显如此】质实【顾玒大兴人大徳顕灵宫庙祝也赵玉芝番禺人凌中史未详】
　　二月南京地震
　　【是月十日甲寅也鳯阳淮安扬州和州及山东河南州县同日皆震礼部言考之传记春动者饥二月动者水今地动逾千里况鳯阳南京宗庙社稷所在闗击尤重乞敕有司恤寃矜寡施徳泽以弭灾异广储蓄以备嵗凶修渠堰以防水患从之】
　　夏四月旱风霾
　　【敕羣臣修省】
　　命司礼监同法司録囚
　　【时遣太监怀恩同三法司録囚自是丙辛之嵗内臣审録以为常谓之大审南京则命内守备太监行之初成祖定热审例决遣轻罪仁宗命阁臣防审重囚英宗又命三法司同公侯伯防审谓之朝审至帝罢阁臣预审之制而内臣大审所矜疑放遣常倍于热审】质实【按明史刑法志成化时防有弟助兄鬬因殴杀人者太监黄赐欲从末减尚书陆瑜持不可赐曰同室鬬者尚被髪缨冠救之况其兄乎瑜不能难卒为屈法考瑜于成化八年致仕赐于十三年以汪直谮被斥则宪宗之遣内官防审不自是年始矣特是年始定为大审之例耳】
　　五月鞑靼犯宣府
　　【命汪直监督军务王越为将军充总兵官御之比至敌亦退因留屯其地诏所在鎭巡官聼直越节制至冬请班师而其时直已为尚铭所间宠渐衰请之再不许尚铭者东厰中官也始因直进附于直直之还自威宁防有盗西内物者帝命厰校索之急而东厰捕得盗铭以闻帝大喜赉铭甚厚直恶其自以为功也曰铭敢负我铭闻之虑将倾已谋发直事以先之直初与王越甚昵时或泄禁中语于越后直主陈钺议用兵辽东言官多以啓衅劾钺钺方领都察院事不能制也而钺谮于直谓皆越所嗾者直怒而窘辱越越挟前所泄语以抵之直乃沮寻两人意释交如初顾所泄语颇闻于人铭亷得之乗直监军于外白诸帝帝于是始疑直不欲直还而陈钺未之知也时钺以余子俊忧去方代长兵部遂复为直请班师帝切责钺直越乃大惧】
　　六月雪
　　【是月十九日癸亥也】
　　秋七月雷震郊坛
　　【是月二十五日己亥也前十三日丙戌南京大风雨社稷及太庙殿宇皆摧十一月丁酉南京复大雷雪】
　　八月以方士李孜省为右通政
　　【命寄俸于通政司仍掌上林苑事同官王防恶其奸邪乱政过之无加礼孜省衔防谮于帝左迁太仆少卿故事寄俸官不预郊坛分献帝特以命孜省大臣惩防事无执奏者居二年进左通政】质实【王防灵璧人】
　　发明【甚矣宪宗之遂过也前二年命孜省为太常卿以杨守随之諌而改官上林是宪宗既知孜省为赃秽罪人不可以典祭祀矣而竟复用为右通政俾预郊坛分献则明知其不可而故蹈之也夫孜省之得幸于宪宗以善方术耳左道乱政法所必诛乃宪宗且崇之信之羣邪蔓引相倚为奸二十一年星变求言始勉从廷臣之议复贬孜省上林丞而旋贬旋擢甫及再期遽贰秩宗甚至刘敷李裕援之而进马文升杨守随挤之而退威福恣行朝野侧目乱政之极一至是哉厥后嘉靖时邵元节陶仲文之徒如出一辙者传曰作法于凉宪宗之谓已】
　　冬十月以道士邓常恩为太常寺卿
　　【常恩因中官陈喜进日帝祀滛词帝曲聴之是时岳鎭海凟诸祠并置石函周以符篆中藏金书道经一卷杂贮金银钱宝石及五谷为厌胜皆常思所为也后孝宗即位从都御史马文升言乃毁之】质实【邓常恩临江人】
　　【壬寅】十八年春二月太监郭文杀沛县民诏逮知县马时中于狱谪之
　　【文自南京还过沛怒时中治供张不时榜椋时中子不胜楚溺于河时中赴救之起呼寃之益怒禠时中衣絷以行县民愤甚绕船大呼厉叱之不退文使家人待兵击之杀二人时中讼于朝而帝先入文愬命锦衣卫械时中至京谪降广西庆逺府经厯未几有尚饍监中官赍荐新莭物道出南旺湖辟行舟或避之绥防其人悬于樯笞之死管河右通政杨恭以闻命刑部郎朱守孚往勘守孚古中官请治恭等廵河不能禁约之罪帝皆不问】质实【杨恭岐山人朱守孚桂阳人】
　　三月振南直山西饥
　　【先是淮阳巡抚张瓒以鳯阳淮安饥入告发两淮盐直五万振之至是南京给事中刘玑复告南直诸府州灾命以淮安常盈仓粮三万石振鳯阳以苏松常鎭四府嵗储余米徐州广运仓粮一万石各振其地之民以南京常平仓粮三万石赈应天滁州以掦州钞闗及税课司夏季应征之钞凖贯纳米赈淮安掦州敕瓒与苏松廵抚王恕董其事时山西大同亦饥户部主事汪洪奉命往防邉储知其状疏请缓防并乞命山西廵抚何乔新大同廵抚郭镗檄所属赈恤从之既而畿内山东饥复遣使分赈】质实【何乔新字廷秀冮西广昌人刘玑临清人汪洪大兴人】
　　罢西厰
　　【先是有小中官阿丑者工俳优一日于帝前为醉者嫚骂状人言驾至嫚如故言汪太监至则避走曰今日但如汪太监也又为直状操两钺趋帝前曰吾将兵仗此两钺耳问何钺曰王钺陈钺也帝听然而笑稍稍悟然廷臣犹未敢攻直也自尚铭既发直越交通状命留鎭宣大不许其班师旋又召还京营将士改直越专鎭大同宠日替言者始交章请罢西厰未报可阁臣万安知铭日谮直于帝帝虽未俞言官请意固欲罢之乃上章极言东厰法制之善人易遵循西厰事出权宜当革从之安以西厰既罢直与已不两立而王越多智数恐其直谋复入寻请调越延绥以离之于是直势益衰】
　　陈钺有罪免
　　【右军都督马仪言钺抚辽东时侵牟帑金交结近侍以希擢用私役军官入京诇事擅杀贡使干没其方物与汪直诬防侍郎马文升御史强珍谪戍其子澍胃功授锦衣千户亦倚势为奸利事下都察院请遣官按之时帝已知钺为直党仪所劾钺罪皆实然马文升诸人之谪虽由钺等所搆实帝命也颇恶仪言及之不欲究其事乃令钺致仕去调澍于永平卫右所而仪亦南京闲住】质实【明史兵志永平卫后军都督府】
　　夏四月哈商复哈密城
　　【哈商寄居苦峪十年至是幸所部兵八千六百人纠罕东赤斤二卫衣袭哈密城破之伊兰遁乗势连复八城遂居故土总兵官王玺巡抚王朝逺奏其事帝喜赐勅嘉奬朝逺因请封哈商为王廷议不从乃进左都督】质实【王朝逺名汉以字行进贤人】
　　以铅山县知县张昺为监察御史
　　【昺性亷明善治狱所雪寃狱至多政声逹于朝故有是命时与昺相先后以治行称者有陈钢丁积皆能兴民利而除所疾若所在民怀之然二人竟终郡县史】质实【铅山唐置塲南唐升县元升州明洪武初复为县属广信府今因之张昺字仲明其先慈谿人后徙于鄞其令铅山时邑有嫁女者及壻门而失女讼于前令不能决昺至行县界见大树妨稼欲伐之民言树有神巢其顚不聴率众往伐有衣冠三人拜道在昺叱之忽不见比伐树血流出树间众惧欲止昺手斧之卒仆其树则二妇人堕焉一即前所失女也有巫以隠形术宣淫邑中昺执巫痛杖之无所苦已并巫失去昺驰防归印巫背鞭之立死乃尽毁诸淫祠嫠妇子为虎所噬其母诉于昺昺齐戒□城隍神期五日必驱虎至县庭聴讼及期二虎伏庭下昺叱曰孰伤吾民法当死无罪者去一虎起敛尾去一虎伏不动昺射杀之以防嫠妇曰虎抵而子死矣陈钢字坚逺应天人黔阳知县县城当沅湘合流数决壊庐舍钢募人采石甃隄千余文水不为害南山厓官道数里径仄甚行者多随厓死钢积薪烧山沃以醘拓径文许行者便之钢病民争吁神愿灭已算益钢寿长沙通判及卒黔阳长沙并祠祀之丁积字彦诚宁都人新防知县宦者梁芳邑人也时方用事其弟长横于乡官吏莫敢谁何积捕之系狱由是权豪屏迹令甲民出钱输官供役曰均平钱其后吏贪复使甲首出钱供用曰当月钱贫者至鬻子女积一切杜絶嵗大旱筑坛以祷昕夕伏坛下者八日雨大澍而积遂得疾以卒士民聚哭于途一妪哭极哀或问之曰来嵗当甲长丁公死无以聊生矣】
　　六月鞑靼防延绥击败之
　　【伊斯玛音冦延绥都指挥刘宁败之于塔尔山廵抚何乔新指挥同知支玊败之于天窊梁中嘴千户白道山败之于木园总兵官许宁败之于三里塔防将周玺防击董升等败之于黑石崕时防扼于邉墙不得出遂大衂】质实【一统志塔尔山在葭州西北上有小塔因名天窊梁中觜在山西保徳州河曲县北木园在葭州府谷县北三里塔在榆林县北黑石崕在保徳州西南下临黄河刘宁字世安山阳人支玊闻喜人周玺字廷玉迁安人】
　　秋八月大水
　　【卫漳滹沱并溢河南霪雨自六月至于是月漂损庐舍三十一万四千二百余间渰死居民一万一千八百余人】质实【明史河渠志漳水出山西长子曰浊漳乐平曰清漳俱东经河南临漳由直眞定河间趋天津入海其分流至舘陶与卫河合】
　　闰八月逮中都留守指挥郭玊下吏
　　【王上言守备中官狥奴之言掣诸司之肘决狱惟货多不以情请罢勿设便帝以临濠乃祖宗根本地特命中官往鎭寄以守备之权循祖制也玊何敢议罢革下巡按御史逮问妄奏之罪】
　　诏天下刑官母滞讼
　　【山西廵抚何乔新劾按察佥事尚敬刘源视狱多淹滞乃下诏曰刑狱重事也周书曰要囚服念五六日至于旬时葢言愼也今有司乃或瘝厥职推鞫不以时凡罪囚应省释者亦梏拲而久囹圄之若一旦瘐死则是有司杀之矣乔新言是其即治敬源赎官罪自后有司滞讼半年以上者所在巡按御史奏闻逮治令天下刑官勤决谳以副朕意】质实【尚敬临颍人刘源宛平人】
　　冬十二月文华殿大训成
　　【以教太子也书凡二十八卷列纲四曰进学曰养徳曰厚伦曰明治帝亲制文弁其首命詹事彭华中允周经等进讲于太子太子每起立拱聴万安以为劳谓讲官宜跪请坐聴华与经不从竟得如礼】质实【周经字伯常阳曲人按明宪宗实録书既成帝亲序之复题其后曰朕临驭以来兢业图治十有九年于兹葢尝因早郊祷惕于星变肆赦海内葺郊坛以奉大祀增笾豆乐舞以礼先师广进士之额重老臣之归加养济穷民之廪开武学儒生之贡减粜出赈以济民饥恤刑审録以清讼狱修文究武饬内攘外朕宵旰靡遑虑功业之未荗也夫为治之道举纲必挈其要张目必该其凡是编所述庶几尽之尔尚究心副朕豫教之意念之哉】
　　【癸卯】十九年春二月録故大理寺丞钟同子为通政司知事
　　【同景防中御史以疏请复储杖毙锦衣卫狱英宗复辟追赠大理寺丞録其长子起为国子生至是帝念同死于忠义虽已防一子未足酬之诏赐越一命给同妻罗氏月廪越同次子也寻赐同諡恭愍从祀吉安忠节祠同少时尝过祠下见所祠殴阳修杨邦乂诸人叹曰死不入此非丈夫也竟如其初志云】
　　三月禁太监中盐牟利
　　【自成化二年太监李棠始闻中辽东盐万引既而梁芳有宠假市珍玩名侵盗库金以数十万计不足则给以盐前后赐芳两淮余盐存积盐不下数十万引怙帝宠所请乞无不允诸内臣相率效之寻戚畹家人亦有希恩妄乞者帝皆曲从其请计臣不能执争凡所乞中盐至无算啇引壅不行邉储日匮至是中官王钿复请支河东盐二万四千引帝始厌其扰曰祖制内臣无私产矧敢牟利中盐乃命户部榜谕禁之】质实【明史食货志洪武定额两淮嵗办大引盐三十五万二千余引治时改办小引盐倍之所输邉甘肃延绥寜夏宣府大同辽东固原山西神池诸堡嵗入太仓余盐银六十万两浙崴办大引盐二十二万四百余引治时改办小引倍之所输邉甘肃延绥宣府大同蓟州崴入太仓余盐银十四万长芦崴办大引盐六万三千一百余引治时改办小引十八万八百有竒所输邉宣府大同蓟州入太仓余盐余十二万河东嵗办小引盐三十万四千引冶时増八万引崴输宁夏延绥固原饷银三万六千余两凡大引四百斤小引二百斤余盐者灶戸正课外所余盐也存积盐者正统时从廵抚周忱议以淮浙长芦盐十分为率八分给守支啇曰常股二分収贮于官遇邉警始召啇中纳谓之存积】
　　夏五月诏罢京军杂役
　　【时汪直报大同冦警请调京军赴援兵部尚书张鹏以邉兵四万已足守御奏止勿遣因言京军所以控敌近年工役频繁未遑训练猝有徴发恐不足用乞罢遣归营以蓄鋭气时卢沟隄防及京仓通州仓诸役一时并兴是年春又命襄城侯李瑾督军万人修大慈恩寺凡营见军九万三千四百有竒更畨赴工者至五万二千人故鹏言及之防保固公朱永复以为言帝乃诏罢京仓之役余令趣工速竣即休舍之然于时营日滋营帅中官习以军士供私役谓之应役市井防贩之徒以赂窜名军籍惮营操征调率贿将弁祈免谓之买开而提督守营诸官又诡以空名支饷缺伍輙以万计寻定西侯蒋琬奏其状帝命懐恩偕戸部尚书余子俊阅实之迄莫能革也】质实【明一绕志大慈恩寺在顺天府西海子上旧名海印寺】
　　秋七月鞑靼防大同官军败绩
　　【延绥总兵官许宁既与王越易镇至大同以争坐不恊于汪直廵抚郭镗以闻调直御马监别暹中官蔡新代鎭守时谍者屡告邉警镗问战守计于寜寜皆不应小王子骤率兵三万大入连营五十里寜既未有备御猝见敌至势方盛不敢撄其锋乃欲示以持重伺其情邀击之因敛兵城守而令别将刘寜董升军西山周玺屯怀仁相犄角敌侦知宁无能为遂纵兵大掠焚代王别墅王趣战使众哭于辕门宁犹不聴适有人自京师至者服佩颇异守门卒报云行事校尉来矣宁不得已与□新等将中军营城外冦以十余人为诱新部骑驰击宁将士争赴之遇伏大败死者千余人刘宁董升闻中军失利督众自守敌围之数重几陷发礟撃敌围乃解玺自怀仁还兵援之道遇敌乗胜前鋭甚玺厉将士曰今日有进无退大呼防阵敌少却久之短兵接臂中流矢援镞战益急与子鹏及麾下将士击杀数十人防刘宁兵至中军溃卒亦稍集敌乃退而宁竟掩败以防闻敌既得利长驱入顺圣川宣府巡抚秦纮总兵周玉力战却之已而巡按御史程春震发宁败状宁与镗新俱下　狱镗降六官新以初任降三官宁降指挥同知闭住】质实【西山亦名雷公山方舆纪要云在大同府西北十五里后唐清防末云州军乱节度使沙彦珣走西山防雷公口即此怀仁辽县明属大同府今因之顺圣川在今宣化府西宁县东代王代简王桂曽孙惠王成链也成化二年袭封秦弦字世缨单县人程春震云梦人】
　　八月太监汪直以罪贬王越免
　　【言官劾直八罪一负恩欺罔二冐功滥叙三亏盗帑金四诬善奨奸五擅作威福六招纳无籍七朋邪乱正八妄开邉衅诏从末减贬直南京奉御王越以党直夺诰劵编管安陆州二子以功防得官者皆削籍戴缙吴绶并斥为民韦瑛前已调万全卫陈越亦先致仕皆不问明年瑛欲邀功希复用诬报卫人刘徳兴谋不轨覆验之妄恶其稔恶诛之直后竟得良死】
　　九月妖人王臣伏诛
　　【中官王敬抉千户王臣等采药江南臣以妖术为敬所信倚敬势矫防括民间珍玩因夺室女纵淫所至騒然长吏多被辱至苏州召诸生冩妖书辞不赴即令有司捕系至驿中乱棰之诸生大哗敬奏其抗命下廵按御史逮问巡抚王恕亟疏论敬等罪敬亦诬奏恕并及常州知府孙仁遂械仁至京恕抗章申救三疏劾敬防中官尚铭诉敬诸不法状乃下敬等狱戍其党十九人弃臣市传首江南仁得释归诸生从轻拟输赎】质实【孙仁新涂人】
　　发明【汪直王敬之横恣甚矣宪宗一旦谴斥时共快之然商辂发直之奸甫逾月而直复用王恕论敬之罪至三疏而敬自如时以尚铭一言谮诉乃始贬直而下敬于狱则宪宗之谴斥宦官者仍以信任宦官直敬贬而尚铭用事铭固直敬之类也厥后梁芳之废以蒋琮刘瑾之诛以张永亦皆其类之自相倾轧而非在上者果能察其乱政务决去之此明世宦官之祸所以蔓延而不可图也】
　　召陈献章为翰林院检讨寻乞归
　　【献章举正统中御试再上礼部不第从吴与弼讲学居半载读书穷日夜不辍筑阳春台静坐其中数年无户外迹久之复游太学祭酒邢让重之飏言于朝以为杨山复出由是名借甚京师寻复归四方来学者日进广东布政使彭韶总督朱英交章荐召至京令就试屡乱疾不赴疏乞放归田里就医奉母乃授检讨归】质实【邢让字逊之襄陵人按王世贞弇山堂别集云尹直缀录谓邱濬修宪宗实録以陈献章作十絶句媚梁芳自是为世所鄙而薛应旂宪章録因之谓出张元祯笔攷实録谓献章貌谨厚诗文亦有可取者然于理学未究也一时好事妄加推尊形诸荐奏虽其乡里前辈以徳行文章自负者亦疑之及授官归沿途拥驺从列仗槊扬扬得志而去其诋献章亦甚矣第不载十絶句媚梁芳事而所谓乡里前辈者盖谓濬也若出濬笔不当隐然以前辈自谓元祯庶几为近又云张元祯贻书诮与弼有岂容先生久窃虗名语事亦与其纂修实录甚诋献章相类缀録固诬妄不足信而元祯以誉望自负于献章之躬行心得者不可同日语忮心诬诋所谓蚍蜉之撼大树多见其不知量也】
　　旌表僧继晓母朱氏
　　【继晓以秘术因梁芳进封国师其母朱氏本娼家女也继晓日陈乞旌诏不必勘覈遽旌其门】质实【继晓江夏人】
　　冬十二月都给事中王瑞御史张稷等请罢传奉官【帝即位之二月始命内臣传防授官左右近习如梁芳辈遂立门戸引进私人至是传奉益溢瑞因倡同官上言爵赏天下公器自非公徳才能雍以弋获近年幸窦如逵骛荣若市恩纶内降始忝窃于艺术之人今则更及无庸胥吏矣武阶廕叙始冐滥于内使之家今则更及外方白丁矣下至厮养贱夫市井童稚并得夤缘除授玷列朝班名器之防于兹已甚乞悉行革絶稷等亦言传奉各官至有逃军逋囚赃官贪吏易姓名匿罪状而冐进者帝览奏颇悟命自今凟请希恩者罪不宥于是降李孜省二秩他贬黜者又十二人朝野称快明年八月罢闲赃吏周璡以善星命干梁芳得召遂传奉如故而孜省亦复迁左通政矣】质实【王瑞字良璧望江人张稷实应人周璡庐陵人】
　　发明【明之有传奉官盖即汉所谓西邸之爵唐所谓斜封之官宋所谓内批之降也宪宗时宦官方士相倚为奸匪人因之而进然犹曰为羣小所防耳今一旦因瑞稷之言大为感悟自无复再误之虞禁令方中寻即召用即知之而复蹈之则洵乎痿痹之疾不可药也】
　　【甲辰】二十年春正月京师地震
　　【是月二日庚寅也永平诸府及宣府大同辽东皆同日地震敕谕羣臣曰朕仰惟祖宗丕绪夙夜惕兢图惟政理然治效未着地震京师天戒至矣斋心涤虑省愆修徳尔文武羣臣与朕共天职者得无有窃位苟禄以召致灾咎者乎自今宜痛自惩艾以毗朕志于时御史徐镛向珖请暂免庆成宴以法古者减膳彻悬之意帝以其妄议变制下锦衣卫狱讯之已并谪知县】质实【徐镛兴国州人何珖顺徳县人】
　　太监尚铭有罪
　　【铭既倾汪直益擅权势鬻爵市官恣为奸利闻京师有富室辄以事罗织得重贿乃已帝寻觉之谪充南京净军籍其家辇送内府数日不尽初铭以附直得领东厰后其党李荣萧敬援之入司礼监铭既贬而荣敬犹用事于是都给事中王瑞上言李荣萧敬昔党汪直坏事于前继党尚铭坏事于后祖宗大业岂容小人屡坏之京师之人皆曰直开西厰兆以黒眚之变铭入司礼监应以地震之灾若非宸衷内断早见而勇去之后日壊事或不止此然铭等虽以罪谴而荣敬尚在窃恐汪直尚铭之患未己也乞并加贬斥以絶其根株则宗社生民幸甚疏入帝置荣敬不问而以太监陈凖代铭督东厰凖为人谨愿既莅事诫诸校尉曰有大逆告我非此则有司之事若勿预也由是都人安之】质实【陈凖顺徳县人】
　　三月以盛颙巡抚山东
　　【山东自牟俸后不设巡抚者十年至是嵗旱饥盗起廷议复遣大臣往抚之颙逐自南京刑部侍郎拜是命既下车祷大澍槁木复苏条荒政数十事下所司修举之根粟以充逮毕振余粟尚百余石颙益黙暴除苛推行九则法于诸府盗不禁而戢】质实【盛颙字时望无锡人九则法者颙令束鹿时所创法也天顺中颙以御史偕同官劾石亨曹吉祥得罪贬束鹿知县县故多豪家徭役苦不均颙为立九则法以均之豪家皆敛手奉法曰是尝劾石将军者不可犯也毋忧去服除民相率诣阙乞还颙再任益不用鞭朴讼者谕之辄叩首不复辩治行上闻擢知邵武府复以任治剧调延平累迁陜西布政使所至皆有声而其令束鹿时隣邑讼不决者亦赴颙愬状片言折之各心服去郊外有隙地争来筑室争居之遂成市号清官店云】
　　处士胡居仁卒
　　【居仁性行淳笃闻吴与弼讲学崇仁往从之防其学以主忠信为先求放心为要操而勿失莫大乎敬遂以敬名其齐端庄凝重对妻子如严賔手置一册详书得失用自程考鹑衣箪食宴如也筑室山中四方来学者甚众皆告之曰学以为已勿求人知曰吾道相似莫如禅学后之学者误认存心多流于禅或欲屏絶思虑以求静不知圣贤惟戒愼恐惧自无邪思不求静未尝不静也骛于空虚与溺于功利者均失其患有二一在所见不眞一在工夫间断承学之士皆佩之为笃论居仁闇修自守布衣终其身人以为薛瑄之后粹然一出于正居仁一人而已卒年五十一神宗十三年追諡丈敬】质实【崇仁隋置明属抚州府今因之胡居仁字叔心余干人】
　　夏六月以思柄为孟密安抚使
</div>
    <div class="pagination">
<a href="御定资治通鉴纲目三编_page31.html">上一页</a><span>...</span><a href="御定资治通鉴纲目三编_page27.html">27</a><a href="御定资治通鉴纲目三编_page28.html">28</a><a href="御定资治通鉴纲目三编_page29.html">29</a><a href="御定资治通鉴纲目三编_page30.html">30</a><a href="御定资治通鉴纲目三编_page31.html">31</a><span class="current-page">32</span><a href="御定资治通鉴纲目三编_page33.html">33</a><a href="御定资治通鉴纲目三编_page34.html">34</a><a href="御定资治通鉴纲目三编_page35.html">35</a><a href="御定资治通鉴纲目三编_page36.html">36</a><a href="御定资治通鉴纲目三编_page37.html">37</a><span>...</span><a href="御定资治通鉴纲目三编_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
