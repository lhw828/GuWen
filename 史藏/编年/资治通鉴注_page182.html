<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 182 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 182 页/共 334 页
  </h1>
  <div class="content">
   1春，正月，癸酉，以吏部尚书沈君理为右仆射。
2戊寅，齐以并省尚书令高阿那肱录尚书事，总知外兵及内省机密，与侍中城阳王穆提婆、领军大将军昌黎王韩长鸾共处衡轴，〔处，昌吕翻。车轭曰衡，持轮者曰轴。车非二者不行，故以为喻。〕号曰「三贵」，蠹国害民，日月滋甚。〔滋，益也。〕
长鸾弟万岁，子宝行、宝信，并开府仪同三司，万岁仍兼侍中，宝行、宝信皆尚公主。每群臣旦参，〔参，朝参也。〕帝常先引长鸾顾访，出后，方引奏事官。若不视，内省有急奏事，皆附长鸾奏闻，军国要密，无不经手。尤疾士人，朝夕宴私，唯事谮诉。常带刀走马，未尝安行，瞋目张拳，〔瞋，昌真翻。〕有噉人之势。朝士咨事，莫敢仰视，动致呵叱。每骂云：「汉狗大不可耐，唯须杀之！」〔呵，虎何翻。叱，昌栗翻。耐，奴代翻。〕
3庚辰，齐遣崔象来聘。
4辛巳，上祀南郊；甲午，享太庙；二月，辛丑，祀明堂。
5乙巳，齐主右皇穆氏为皇后。穆后母名轻霄，本穆氏之婢也，面有黥字。〔北史：轻霄本穆子伦婢，转入宋钦道家。钦道之妇勡轻霄，黥其而为「宋」字，奸私而生此女，莫知其姓。〕后既以陆令萱为母，穆提婆为外家，号令萱曰「太姬」。太姬者，齐皇后母号也，视一品，班在长公主上。〔长，知两翻。〕由是不复问轻霄。〔复，扶又翻。〕轻霄自疗面，欲求见后，太姬使禁掌之，竟不得见。
齐主颇好文学。〔好，呼到翻。〕丙午，祖珽奏置文林馆，多引文学之士以充之，谓之待诏；以中书侍郎博陵李德林、黄门侍郎琅邪颜之推同判馆事，又命共撰修文殿御览。〔齐大统中，毁东宫，起修文等殿。撰，士免翻。〕
6甲寅，周太子赟巡省西土。〔省，悉景翻。〕
7乙卯，齐以北平王坚录尚书事。〔按上年秋八月，齐以北平王仁坚录尚书事，此恐逸「仁」字。〕丁巳，齐主如晋阳。
8壬戌，周遣司会侯莫陈凯等聘于齐。〔周官司会属耱宰。郑玄曰：会，大计也。司会主天下之大计，计官之长，若今尚书。后周司会属天官，中大夫也。会，工外翻。〕
9庚辰，齐主还邺。
10三月，己卯，周太子于岐州获二白鹿以献，〔因巡省而获白鹿。〕周主诏曰：「在德不在瑞。」
11帝谋伐齐，公卿各有异同，唯镇前将军吴明彻决策请行。〔梁武帝置八镇将军，东、西、南、北止施在外，左、右、前、后止施在内。〕帝谓公卿曰：「朕意已决，卿可共举元帅。」〔帅，所类翻。〕众议以中权将军淳子量位重，共署推之。〔梁置四中将军，与八镇将军同拟官品第二。然四中班四征之上，八镇班四征之下，故以量位为重。〕尚书左仆射徐陵独曰：「吴明彻家在淮左，〔吴明彻，秦郡人。〕悉彼风俗；将略人才，当今亦无过者。」〔将，即亮翻；下同。〕都官尚书河东裴忌曰：「臣同徐仆射。」陵应声曰：「非但明彻良将，裴忌即良副也。」壬午，分命众军，以明彻都督征讨诸军事，忌监军事，〔将，即亮翻。监，工衔翻。〕统众十万伐齐。明彻出秦郡，都督黄法鳓出历阳。〔鳓，巨俱翻。〕
12夏，四月，己亥，周主享太庙。
13癸卯，前巴州刺史鲁广达与齐师战于大岘，破之。〔梁置巴州于巴陵。此大岘在合肥之南，历阳之北。岘，户典翻。〕
14戊申，齐以兰陵王长恭为太保，南阳王绰为大司马，安德王延宗为太尉，武兴王普为司徒，开府仪同三司宜阳王赵彦深为司空。
15齐人于秦郡置秦州，州前江浦通涂水，〔今真州闸即其地。涂，读曰滁。〕齐人以大木为栅于水中。辛亥，吴明彻遣豫章内史程文季将骁勇拔其栅，克之。〔将，即亮翻，又音如字，领也。骁，坚尧翻。〕文季灵洗之子也。〔梁、陈之间程灵洗以勇鸣。〕
齐人议御陈师，开府仪同三司王纮曰：「官军比屡失利，人情骚动。〔考之史，比年以来，齐师未尝失利，盖争宜阳、汾北，周、齐更胜迭负，周师虽退，齐师亦疲也。比，毗至翻。〕若复出顿江、淮，恐北狄、西寇，乘弊而来〔【章：十二行本「来」下有「则世事去矣」五字；乙十一行本同；孔且同；张校同。】复，扶又翻。北狄，谓突厥；西寇，谓周。〕莫若薄赋省傜，息民养士，使朝廷辑睦，遐迩归心。天下皆当肃清，岂直陈氏而已。」不从。遣军救历阳，〔考异曰：陈书帝纪云：「齐遣兵十万救历阳。」黄法鳓传云：「步骑五万援历阳。」萧摩诃传云：「尉胡等帅众十万来援。」按源文宗之语，恐无此数。今不取。〕庚申，黄法鳓击破之。又遣开府仪同三司尉破胡、长孙洪略救秦州。〔尉，纡勿翻。〕
赵彦深私问计于秘书监源文宗曰：「吴贼侏张，遂至于此。〔侏，旧音张流切，盖因书「诪张为幻」，尔雅「诪」作「侜」，遂有此音。按类篇：侏，音张流切，其义华也。书所谓侜张，其义诞也。以文理求之，皆于此不近，姑阙之以待知者。〕弟往为奏、冱刺史，〔齐置秦州于秦郡，冱州于石梁。〕悉江、淮间情事，今何术以御之﹖」文宗曰：「朝廷精兵，必不肯多付诸将；〔将，即亮翻。〕数千已下，适足为吴人之饵。尉破胡人品，王之所知，〔彦深封宜阳王，故称之。〕败绩之事，匪朝伊夕。国家待遇淮南，失之同于蒿箭。〔唐高祖遣李密徇山东，廷臣多谏。帝曰：「如以蒿箭射蒿中耳。」言不足惜也。乃知此语庂来久矣。〕如文宗计者，不过专委王琳，招募淮南三四万人，风俗相通，能得死力；兼令旧将将兵屯于淮北。〔【章：十二行本「北」下有「足以固守」四字；乙十一行本同；孔本同；张校同。】将，即亮翻。〕且琳之于顼，必不肯北面事之，明矣。窃谓此计之上者。若不推赤心于琳更遣余人掣肘，〔宓子贱为单父宰，言于鲁君，请与二吏俱至邑，使二吏书而掣其肘，书不工，辄怒之。吏不能堪，归以告鲁君。鲁君曰：「是虑我掣其肘耳。」宓贱是以能为单父。后之言「掣肘」者本此。掣，昌列翻。〕复成速祸，弥不可为。」〔是役卒如文宗之言。复，扶又翻。〕彦深叹曰：「弟此策诚足制胜千里，但口舌争之十日，已不见从。时事至此，安可尽言！」因相顾流涕。文宗名彪，以字行，子恭之子也。〔源子恭以干用称于熙平、永安之间。〕
文宗子师为左外兵郎中，摄祠部，尝白高阿那肱：「龙见当雩。」阿那肱惊曰：「何处龙见﹖其色如何﹖」师曰：「龙星初见，礼当雩祭，非真龙也。」阿那肱怒曰：「汉儿多事，强知星宿！」遂不祭。师出，窃叹曰：「礼既废矣，齐能久乎！」〔见，贤遍翻。强，其两翻。春秋左氏传曰：龙见而雩。杜预注云：龙见建巳之月，苍龙宿之体，昏见东方，万物始盛，待雨而大，故祭天，远为百谷祈甘雨。郑玄曰：雩，吥嗟求雨之祭。札颖达曰：天之四方，皆有七宿，各成一形：东方成龙形，西方成虎形，皆南首而北尾；南方成鸟形，北方成龟形，皆西首而东尾。五代志：后齐以孟夏龙见而雩，祭太微五精帝于夏郊之东，为图坛于其上，祈谷实，以显祖文宣帝配。通鉴言国之将亡，率侮诟之。诸源世仕魏朝，贵显习知典礼，遂有雩祭之请，冀以取重，乃以取诟。通鉴详书之，又一芪也因源文宗不敢尽言，并及其子窃叹之事。〕
齐师选长大有膂力者为前队，又有苍头、犀角、大力，其锋甚锐，又有西域胡，善射，弦无虚发，众军尤惮之。辛酉，战于吕梁。〔吕梁在彭城，疑此即石梁。〕将战，吴明彻谓巴山太守萧摩诃曰：「若殪此胡，〔守，式又翻。殪，一计翻。〕则彼军夺气，君才不减关羽矣。」摩诃曰：「愿示其状，当为公取之。」〔为，于伪翻。〕明彻乃召降人有识胡者，使指示之，自酌酒以饮摩诃。〔降，户江翻。饮，于禁翻。〕摩诃饮毕，驰马冲齐军。胡挺身出陈十余步，〔陈，读曰阵。〕壳弓未发，摩诃遥掷铣鋧，〔铣，苏典翻。鋧，他典翻。类篇曰：铣鋧，小凿也。〕正中其额，应手而仆。〔中，竹仲翻。〕齐军大力十余人出战，摩诃又斩之。于是齐军大败，尉破胡走，〔考异曰：北齐书，破胡败在五月。今从齐书。〕长孙洪略战死。
破胡之出师也，齐人使侍中王琳与之俱。琳谓破胡曰：「吴兵甚锐，宜以长策制之，慎勿轻鬬！」破胡不从而败。琳单骑仅免，〔骑，奇寄翻。〕还，至彭城，齐人即使之赴寿阳召募以拒陈师，复以虑潜为扬州道行台尚书。〔复，扶又翻。虑潜在寿阳，与王琳不协，事见一百六十八卷世祖天嘉二年。〕
甲子，南谯太守徐槾克石梁城。〔槾，谟干翻。五代志：石梁在江都郡永福县，齐置泾州于此。〕五月，己巳，瓦梁城降。〔以五代志考之，瓦梁城当在江都郡六合县界。〕癸酉，阳平郡降。〔以地形志考之，梁置淮州，治淮阴城，其属有阳平郡，治阳平城，其地当在淮阴城西。〕甲戌，徐槾克庐江城。〔按地形志，梁置庐江郡，治潜县。潜县今属无为军界，徐槾之师盖渐西向。〕历阳窘蹙乞降，黄法鳓缓之，则又拒守。法鳓鳓，帅卒急攻，〔帅，读曰率。〕丙子，克之，尽杀戍卒。进军合肥，合肥望旗请降，法鳓禁侵掠，抚劳戍卒，〔劳，力到翻。〕与之盟而纵之。
16丁丑，周以柱国侯莫陈琼为大宗伯，荥阳公司马消难为大司寇，〔难，乃旦翻。〕江陵总管陆腾为大司空。琼，崇之弟也。〔侯莫陈崇，八柱国之一也。〕
17己卯，齐北高唐郡降。〔五代志：同安郡宿松县，梁置高唐郡。降，户江翻。〕辛巳，诏南豫州刺史黄法鳓〔鳓，巨俱翻。〕徙镇历阳。〔晋氏南渡，豫部歼覆，刺史祖约自谯城退屯寿春。咸和间，庾亮治芜湖。咸康问，毛宝治邾城。永和初，赵胤镇牛渚。二年，谢尚镇芜湖，四年，进寿春，九年，镇历阳，十一年，进马头。宁康初，桓冲戍姑孰。宋永初中，分淮东为南豫州，治历阳，淮西为豫州。泰始中，淮西陷没，以扬州之淮南、宣城为南豫州，治宣城，萧齐治姑孰。梁武佳兵，治无定所。侯景之乱，江、淮之地皆归高齐。陈治宣城，今复历阳，命徙镇焉。〕乙酉，南齐昌太守黄咏克齐昌外城。〔五代志：蕲春郡蕲春县，旧曰蕲阳，梁改蕲水，后齐改曰齐昌，置齐昌郡。守，式又翻。〕丙戌，庐陵内史任忠军于东关，克其东、西二城，〔东关东、西二城，吴诸葛恪所筑也。任，音壬。〕进克蕲城；〔五代志：庐江郡襄安县，梁曰蕲。蕲，居衣翻，又音其。〕戊子，又克谯郡城。〔此地形志合州之南谯郡城也，亦在蕲县界。〕秦州城降。〔自四月辛亥拔秦州水栅，至是三十八日，州城始降。〕癸巳，瓜步、胡墅二城降。〔二城皆在六合县界，临江。降，户江翻。〕帝以秦郡，吴明彻之乡里，诏具太牢，令拜祠上耱，〔上，时掌翻。〕文武羽仪甚盛，乡人荣之。
18齐自和士开用事以来，政体隳紊。〔和士开用事，始一百六十九卷世祖天嘉四年。隳，音挥。紊，扶问翻。〕及祖珽执政，颇收举才望，内外称美。珽复欲增损政务，沙汰人物，〔汰，音太。〕官号服章，并依故事。又欲黜诸阉竖及群小辈，为致治之方，〔竖，臣庾翻，童仆未冠者也，又音树。治，直之翻。〕陆令萱、穆提婆议颇同异。珽乃讽御史中丞丽伯律，令劾主书王子冲纳赂。〔丽，姓，伯律，名。姓苑有丽姓。后齐制：中书省有舍人、主书各十人。劾，户概翻，又户得翻。〕知其事连提婆，欲使赃罪相及，望因此并坐及令萱。犹恐齐主溺于近习，〔溺，奴狄翻。〕欲引兵党为援，乃请以胡后兄君瑜为侍中、中领军；又征君瑜兄梁州刺史君璧，〔元魏置梁州于大梁城。〕欲以为御史中丞。令萱闻而怀怒，百方排毁，出君瑜为金紫光禄大夫，解中领军；〔出者，自内省出就朝列。金紫光禄大夫，本晋之左、右光禄大夫，假金章紫绶，后遂于左、右光禄大夫之下又置金紫光禄大夫，而光禄大夫假银印青绶者，为银青光禄大夫。后齐制：金紫光禄大夫从二品，中领军第三品。君瑜既解中领军，有品秩而无职事。〕君璧还镇梁州。胡后之废，颇亦由此。释王子冲不问。
珽日以益捤，诸宦者更共谮之。帝以问陆令萱，令萱悯默不对，〔悯默，忧而不敢言之貌。〕三问，乃下床拜曰：「老婢应死。〔言其罪应死也。〕老婢始闻和士开言孝征多才博学，意谓善人，故举之。比来观之，〔比，毗至翻。〕大是奸臣。人寔难知，老婢应死。」帝令韩长鸾检按。〔检，察也，搜也，校也，举也。按，考验也，亦举也。〕长鸾素恶珽，〔恶，乌路翻。〕得其诈出敕受赐等十余事。帝以尝与之重誓，故不杀，解珽侍中、仆射，出为北徐州刺史。〔五代志：琅邪郡，旧置北徐州。〕珽求见帝，长鸾不许，遣人推出柏合，〔见，贤遍翻。推，吐雷翻。〕珽坐，不肯行，长鸾令牵曳而出。
癸巳，齐以领军穆提婆为尚书左仆射，侍中、中书监段孝言为右仆射。孝言韶之弟也。〔段韶历事高氏，五世着忠孝，战功为多。〕初，祖珽执政，引孝言为助，除吏部尚书。孝言凡所进擢，非贿则旧，求仕者或于广会膝行跪伏，公自陈请，孝言颜色扬扬，以为己任，随事酬许。将作丞崔成忽于众中抗言曰：「尚书，天下尚书，岂独段家尚书也！」孝言无辞以应，唯厉色遣下而已。既而与韩长鸾共构祖珽，逐而代之。
19齐兰陵武王长恭，貌美而勇，以邙山之捷，威名大盛，〔考异曰：北齐书：「长恭与周战于邙山。后主谓曰：『入陈太深，失利悔无所及。』对曰：『家事亲切，不觉遂然。』帝嫌其称『家事』，遂忌之。」按邙山之战在河清三年，后主时年九岁，尚未即位，何得有此问！且称「家事」亦何足致忌！今不取。〕武士歌之，为兰陵王入陈曲，〔杜佑曰：北齐兰陵王长恭，才武而貌美，常着假面以对敌。尝击周师金墉城下，勇冠三军。齐人壮之，作此舞，以郊其指麾击刺之容，谓之兰陵王入陈曲。〕齐主忌之。及代段韶督诸军攻定阳，颇务聚俭，〔邙山之捷见一百六十九卷世祖天嘉五年。攻定阳见上卷太建三年。陈，读曰阵。俭，力赡翻。〕其所亲尉相愿〔尉，纡勿翻。〕问之曰：「王受朝寄，何得如此﹖」〔朝，直遥翻。〕长恭未应。相愿曰：「岂非以邙山之捷，欲自秽乎﹖」长恭曰：「然。」相愿曰：「朝廷若忌王，即当用此为罪，无乃避祸而更速之乎！」长恭涕泣前膝问计，〔俯身而问，膝前于席，故曰前膝。〕相愿曰：「王前既有功，今复告捷，〔复，扶又翻。〕威声太重。宜属疾在家，〔属，之欲翻。〕勿预时事。」长恭然其言，未能退。及江、淮用兵，恐复为将，〔复，扶又翻。将，息亮翻。〕叹曰：「我去年面肿，今何不发！」自是有疾不疗。齐主遣使酖杀之。〔疗，力吊翻。使，疏吏翻。〕
20六月，〔【章：十二行本「月」下有「庚子」二字；乙十一行本同；孔本同；张校同。】〕郢州刺史李综克滠口城。〔水经注：江水径鲁山南，左得湖口水，又东合滠口水，水上承沔水于安陆县而东，径滠阳县北，东南柱于江。滠，书涉翻。〕乙巳，任忠克合州外城。〔按地形志及五代志，皆云合州治合肥。合肥前已降黄法鳓，今任忠又克合州外城，何也﹖当考。〕庚戌，淮阳、沭阳郡皆弃城走。〔五代志：梁置淮阳郡于下邳郡之淮阳县，又置潼阳郡于东海郡之沭阳县，东魏改曰流阳郡。沭，食聿翻。〕
21壬子，周皇孙衍生。
22齐主游南苑，从官赐死者六十人。〔史言齐主淫刑以逞。从，才用翻。〕以高阿那肱为司徒。
23癸丑，程文季攻齐泾州，拔之。〔按齐径州治石梁，是年四月，徐槾已克石梁城。〕乙卯，宣毅司马湛陀克新蔡城。〔梁置镇兵、翊师、宣惠、宣毅四将军，代旧四中郎将，盖皆有长史、司马。湛，姓；陀，名。后汉有大司农湛重。五代志：庐江郡淠水县，弋阳郡定城县、殷城县，皆有梁所置新蔡郡。又，固始县有后齐所置新蔡郡，未知孰是。湛，徒减翻。陀，徒何翻。〕
24丙辰，齐使开府仪同三司王纮聘于周。
25癸亥，黄法鳓克合州。〔以此观之，则前请降者，合肥戍卒也。鳓，巨俱翻。〕吴明彻进攻仁州，〔地形志：梁置仁州，治赤坎城，盖在山阳县界。〕甲子，克之。
26治明堂。〔五代志：陈制：明堂殿屋十二间，中央六间，安六座，四方帝各依其方，黄帝居坤维。治，直之翻。〕
27秋，七月，戊辰，齐遣尚书左丞陆骞将兵二万救齐昌，出自巴、蕲，〔出自巴水、蕲水之间也。将，即亮翻。蕲，音机，又音祁。〕遇西阳太守汝南周炅。〔西阳郡在黄冈县界。炅，枯迥翻，又古惠翻。〕炅留羸弱，设疑兵以当之，身帅精锐，由间道游其后，大破之。〔羸，伦为翻。帅，读曰率。间，古苋翻。〕己巳，征北大将军吴明彻军至峡口，克其北岸城；南岸守者弃城走。〔峡口，峡石口也。夹岸筑两城以扼淮流。吴明彻以功进律，自从二品升第二品。〕周炅克巴州。〔后齐置巴州于黄冈。〕淮北、绛城及谷阳士民，并杀其戍主，以城降。〔绛城盖虹县城，音同而字异耳。五代志：彭城郡谷阳县，后齐置谷阳郡。〕
齐巴陵王王琳与扬州刺史王贵显保寿阳外郭，吴明彻以琳初入，众心未固，丙戌，乘夜攻之，城溃。齐兵退据相国城及金城。〔二城皆在寿阳城中。相国城，刘裕伐长安所筑，故名。金城，寿阳中城也。自晋以来，率谓中城为金城。〕
八月，乙未，山阳城降。〔五代志：江都郡山阳县，旧置山阳郡。〕壬寅，盱眙城降。〔盱眙县亦属江都，旧置盱眙郡。盱眙，音吁怡。〕壬子，戎昭将军徐敬辩克海安城。〔陈制：戎昭将军，品第八，秩六百石。海安城，在海陵县东，今为海安镇。〕青州东海城降。〔东海郡，梁置南、北二青州，今朐山县。〕戊午，平固侯敬泰等克晋州。〔平固县，沈约志：属南康郡，吴立，曰平阳，晋武帝太康元年更名。五代志：同安郡，梁置晋州，因晋熙以为名。〕九月，甲子，阳平城降，〔五代志：江都郡安宜县，梁置阳平郡。〕王申，高阳太守沈善庆克马头城。〔五代志：锺离郡涂山县，古当涂地，后齐置马头郡。〕甲戌，齐安城降。〔五代志：永安郡黄冈县，后齐置齐安郡。〕丙子，左卫将军樊毅克广陵楚子城。〔此广陵非江都之广陵。按魏太和中，蛮帅田益宗纳土于魏，魏为立东豫州，治广陵城。五代志：汝南郡新息县，魏置东豫州。则此广陵乃新息之广陵也。又，梁武帝置楚州于汝南郡之城阳县，治楚城，即楚子城也。水经：淮水先过城阳县而后过新息县，则知广陵城与楚子城相近。〕
28壬午，周太子赟纳妃杨氏。妃，大将军随公坚之女也。〔为杨坚由后父而篡周张本。〕
太子好昵近子人，〔好，呼到翻。昵，尼质翻。近，其靳翻。〕左宫正宇文孝伯言于周主曰：「皇太子四海所属，〔属，之欲翻。〕而德声未闻，臣忝宫官，实当其责。且春秋尚少，〔少，诗照翻。〕志业未成，请妙选正人，为其师友，调护圣质，犹望日就月将。〔就，从也；将，行也；从事于学，将以行之也。郑玄曰：日就月将，言当习之以积。〕如或不然，悔无及矣。」帝俭容曰：「卿世载鲠直，〔鲠，古杏翻。毛晃曰：鲠，鱼骨，又骨不下咽。世谓謇谔者为骨鲠谓直言难受，如骨之咈咽也。〕竭诚所事。观卿此言，有家风矣。」孝伯拜谢曰：「非言之难，受之难也。」帝曰：「正人岂复过卿！」〔复，扶又翻。〕于是以尉迟运为右宫正。运，迥之弟子也。〔尉，纡勿翻。〕
帝尝问万年县丞南阳乐运曰：「卿言太子何如人﹖」对曰：「中人。」帝顾谓齐公宪曰：「百官佞我，皆称太子聪明睿智。唯运所言忠直耳。」因问运中人之状。对曰：「如齐桓公是也：管仲相之则霸，竖貂辅之则乱，〔相，息亮翻。〕可与为善，可与为恶。」帝曰：「我知之矣。」乃妙选宫官以辅之，仍擢运为京兆丞。〔由赤县丞擢京郡丞。〕太子闻之，意甚不悦。
29癸未，沈君理卒。〔卒，子恤翻。〕
30壬辰晦，前鄱阳内史鲁天念克黄城。〔地形志，谯州下蔡郡有黄城县。按东魏置谯州于涡阳，则黄城亦其属县也。盖下蔡在淮北，而黄城在寿阳西。水经注：柴水东径黄城西，故弋阳县也。城内二城，西即黄城也。柴水东北入于淮，谓之淮口。〕甲〔【章：十二行本「甲」上有「冬十月」三字；乙十一行本同；孔本同。】〕午，郭默城降。〔晋氏不竞，刘、石强盛；郭默转徙而南，筑城以自保，故有其名。〕
31己亥，以特进领国祭酒周弘正为尚书右仆射。
32齐国子祭酒张雕，以经授齐主为侍读，帝甚重之。雕与宠胡何洪珍相结，穆提婆、韩长鸾等恶之。〔恶，乌路翻。〕洪珍荐雕为侍中，加开府仪同三司，奏度支事，〔度，徒洛翻。后齐六尚书，度支其一也，统广支、仓部、左户、右户、金部、库部六曹。凡度支事，雕以奏闻。〕大为帝所委信，常呼「博士」。雕自以出于微贱，致位大臣，欲立效以报恩，论议抑扬，无所回避，省宫掖不急之费，禁约左右骄纵之臣，数讥切宠要，献替帷幄，〔数，所角翻。〕帝亦深倚仗之。雕遂以澄清为己任，意气甚高，贵幸皆侧目。〔【章：十二行本「目」下有「阴谋陷之」四字；乙十一行本同；孔本同；张校同。】〕
尚书左丞封孝琰，隆之之弟子，〔封隆之，高氏起兵，佐命之臣。〕与侍中崔秝舒，皆为相珽所厚。孝琰尝谓珽曰：「公是衣冠宰相，异于余人。」近习闻之，大以为恨。
会齐主将如晋阳，季舒与张雕议，以为：「寿阳被围，〔被，皮义翻。〕大军出拒之，信使往还，〔使，疏吏翻。〕须禀节度。且道路小人，或相惊恐，以为大驾向并州，畏避南寇。若不启谏，恐人情骇动。」遂与从驾文官连名进谏。〔从，才用翻。〕时贵臣赵彦深、唐邕、段孝言等，意有异同，季舒与争，未决。长鸾遽言于帝曰：「诸汉官连名总署，声云谏幸并州，其实未必不反，宜加诛戮。」辛丑，齐主悉召已署名者集含章殿，斩季舒、雕、孝琰及散骑常侍刘逖、黄门侍郎裴泽、郭遵于殿庭，家属皆徙北边，妇女配奚官，幼男下蚕室，〔下，户嫁翻。〕没入赀产。癸卯，遂如晋阳。
33吴明彻攻寿阳，堰肥水以灌城，〔按水经注：肥水过寿阳城而入淮。然引流入城，交络城中，吴明彻堰之以灌成，其势顺易。〕城中多病肿泄，〔泄，私列翻。〕死者什六七。齐行台右仆射琅邪皮景和等救寿阳，〔「琅邪」之下，疑脱「王」字。〕以尉破胡新败，怯懦不敢前，屯于淮口，〔淮口盖即颍口。景和之师自颍上出至淮而屯，因谓之淮口。〕敕使屡促之。〔使，疏吏翻；下同。〕然始渡淮，〔然，如此也。如此始渡淮也。〕众数十万，去寿阳三十里，顿军不进。诸将皆惧，〔将，即亮翻；下同。〕曰：「坚城未拔，大援在近，将若之何﹖」明彻曰：「兵贵神速，而彼结营不进，自挫其锋，吾知其不敢战，明矣。」乙巳，躬擐甲冑，〔擐，音宦。〕四面疾攻，一鼓拔之，生擒王琳、王贵显、卢潜及扶风王可朱浑道裕、尚书左丞李騊余送建康。〔可朱浑，虏三字姓。騊，徒刀翻。駼，同都翻。〕景和北遁，尽数其驼马辎重。〔重，直用翻。〕
琳体貌闲雅，喜怒不形于色；强记内敏，军府佐吏千数，皆能识其姓名；〔识，职吏翻。〕刑罚不滥，轻财爱士，得将卒心；虽失地流寓在邺，齐人皆重其忠义。及被擒，故麾下将卒多在明彻军中，见者皆歔欷，不能仰视，争为之请命〔将，即亮翻。被，皮义翻。歔，音虚，欷，音希，又许既翻。为，于伪翻。〕及致资给。明彻恐其为变，遣使追斩之于寿阳东二十里，〔使，疏吏翻。〕哭者声如雷。有一叟以酒脯来祭，哭尽哀，收其血而去。田夫野老，知与不知，闻者莫不流涕。
齐穆提婆、韩长鸾闻寿阳陷握槊不辍，曰：「本是彼物，从其取去。」〔南、北兵争，寿阳本属江南，故云然。史言齐之君臣以乐慆忧。〕齐主闻之，颇以为忧，提婆等曰：「假使国家尽失黄河以南，犹可作一龟兹国。〔龟兹，音丘慈，唐人又读为屈隹。〕更可怜人生如寄，唯当行乐，〔乐，音洛。〕何用愁为！」左右嬖臣因共赞和之，〔嬖，卑义翻，又匹计翻。和，户卧翻。〕帝即大喜，酣饮鼓舞，〔酣，户甘翻。〕仍使于黎阳临河筑城戍。〔惧陈兵之来，真欲画河自保。〕
丁未，齐遣兵万人至颍口，〔颍水入淮之口。〕樊毅击走之。辛亥，遣兵援苍陵，又破之。〔地形志：扬州淮南郡寿春县，故楚有苍陵城。水经注：淮水东流，与颍口会，东南径苍陵北，又东北流，径寿春县故城西。〕齐主以皮景和全军而还，赏之，除尚书令。〔还，从宣翻，又音如字。〕
丙辰，诏以寿阳复为豫州，〔复宋、齐之旧也。〕以黄城为司州。以明彻为都督豫．合等六州诸军事、车骑大将军、豫州刺史，遣谒者萧淳风就寿阳册命，〔骑，奇寄翻。陈依梁制，谒者仆射，秩千石。〕于城南设坛，士卒二十万，陈旗鼓戈甲。明彻登坛拜受，成礼而退，将卒荣之。上置酒，举杯属徐陵曰：「赏卿知人。」〔将，即亮翻。属，之欲翻。〕陵避席曰：「定策圣衷，非臣力也。」以黄法鳓为征西大将军、合州刺史。〔鳓，巨俱翻。〕
戊午，湛陀克齐昌城。十一月，甲戌，淮阴城降。〔五代志：江都郡山阳县有淮阴郡。降，户江翻。〕庚辰，威虏将军刘桃枝克朐山城。〔陈制：威虏将军，品第，八秩六百石。此刘桃枝自是陈将，非齐之刘桃枝。五代志：东海郡有朐山县。朐，音劬。〕辛巳，樊毅克济阴城。〔五代志：锺离郡化明县，故曰睢陵，置济阴郡。济，子礼翻。〕己丑，鲁广达攻济南徐州，克之；〔「济」当作「齐」。书「齐南徐」，以别京口之南徐。以五代史考之，齐之南徐州，本置于下邳郡宿豫县。详又注于考异之下。〕以广达为北徐州刺史，镇其地。〔考异曰：陈书帝纪及广达传，皆云北徐州。按北齐书祖珽传：「珽保全北徐州城不陷。」盖南人谓京口为南徐州，故谓此为北徐州，其实乃北齐之南徐也。按此所谓齐南徐州，乃旧琅邪郡。宋泰始初，琅没魏，庄帝永安二年，置北徐州于琅邪。时齐以祖珽为北徐州，镇琅邪。魏收地形志：太和中，立北徐州于宿豫。萧衍置北徐州于锺离。南、北兵争，疆埸之间，一彼一此，各立州，郡当随其所立州名书之，恐不可以齐之北徐州为齐南徐州也。〕
齐北徐州民多起兵以应陈，逼其州城，〔按五代志，齐置北徐州于琅邪。〕祖珽命不闭城门，禁人不得出衢路，〔尔雅：四达谓之衢。珽，他鼎翻。〕城中寂然。反者不测其故，疑人走城空，不设备。珽忽令鼓噪震天，反者皆惊走。既而复结陈向城，〔复，扶又翻。陈，读曰阵。〕珽令录事参军王君植将兵拒之，自乘马临陈左右射。〔射，食亦翻。〕反者先闻其盲，谓其必不能出，忽见之，大惊。穆提婆欲令城陷，不遣援兵，珽且战且守，十余日，反者竟散走。
诏悬王琳首于建康市。故吏梁骠骑仓曹参军朱玚〔梁制：将军府有功曹、仓曹、中兵、外兵、骑兵、长流、城局等参军。骠，四妙翻。骑，奇寄翻。玚，雉杏翻，又音畅。〔致书徐陵求其首，曰：「窃以典午将灭，徐广为晋家遗老；〔典，司也，午属马；故谓司马为典午。徐广事见一百十九卷宋高祖永初元年。〕当涂已谢，马孚称魏室忠臣。〔「当涂高」者，魏也。司马孚事见七十九卷晋世祖泰始元年。〕梁故建宁公琳，当离乱之辰，总方伯之任，天厌梁德，尚思匡继，徒蕴包胥之志，〔左传：吴破楚，入郢，中包胥赴秦请救，以秦师破吴而复楚。〕终遘苌弘之眚，〔周灵王即位，诸侯不朝。苌弘乃明鬼神事，设射诸侯之不来者，欲依怪物以致诸侯。诸侯不从，而周室愈微。后二世至敬王，晋入杀苌弘。〕至使身没九泉，头行千里。伏惟圣恩博厚，明诏爰发，赦王经之哭，〔按魏元帝景元元年，司马昭弒高贵乡公，并收王经。其吏向雄，抱经哭于东市，昭赦雄。〕许田横之葬。〔汉高帝葬田横，事见十一卷五年。〕不使寿春城下，唯传报葛之人；〔魏高贵卿公甘露三年，司马昭破寿春，诸葛诞麾下不降而死，事见七十七卷。〕沧洲岛上，独有悲田之客。」〔即田横事。〕陵为之启上。〔为，于伪翻。〕十二月，壬辰朔，并熊昙朗等首皆还其亲属。〔熊昙朗诛，见一百六十八卷世祖天嘉元年。〕玚瘗琳于八公山侧，义故会葬者数千人。玚间道奔齐，〔义故，故旧以义结者。瘗，于计翻。间，古苋翻。〕别议琳葬，寻有寿阳人茅智胜等五人，密送其柩于邺。〔柩，音旧。〕齐赠琳开府仪同三司同、录尚书事，谥曰忠武王，给辒辌车以葬之。〔自秦、汉以来，天子葬用辒，音温。辌，音凉。〕
34癸巳，周主集群臣及沙门、道士，帝自升高坐，辨三教先后，〔坐，徂卧翻。〕以儒为先，道为次，释为后。
35乙未，谯城降。〔五代志：谯郡山桑县，梁置涡州，东魏改曰谯州。降，户江翻。〕
36乙巳，立皇子叔明为宜都王，叔献为河东王。
37壬午，任忠克霍州。〔五代志：庐江郡霍山县，梁置霍州。任，音壬。〕
诏征安州刺史周炅入朝。〔按五代志：西魏置安州于安陆，梁、陈无安州。隋书周法尚传：炅为定州刺史，或者「安」字其「定」定之误欤﹖朝，直遥翻。〕初，梁定州刺史田龙升以城降，〔定州，梁置治蒙茏城。水经注：举水出龟头山，西北流，径蒙茏城南，梁定州治。五代志：永安郡麻城县，陈置定州。〕诏仍旧任。及炅入朝，龙升以江北六州、七镇叛入于齐，齐遣历阳王景安将兵应之。齐遣历阳王景安将兵应之。诏以炅为江北道大都督，总众军以讨龙升，斩之。景安退走，尽复江北之地。
38是岁，突厥求婚于齐。
六年〔（甲午、五七四）〕
1春，正月，壬戌朔，周齐公宪等七人进爵为王。
2己巳，周主享太庙；乙亥，耕藉田。〔藉，秦昔翻。〕
3壬子，〔【章：十二行本「子」作「午」；乙十一行本同；张校同。】〕上享太庙。
4甲申，广陵金城降。〔去年九月，樊毅克广陵楚子城，其金城至是始降。降，户江翻。〕
5二月，壬午〔【章：孔本「午」作「辰」；张校同。】〕朔，日有食之。
6乙未，齐主还邺。〔去年十月如晋阳，至是始还。〕
7乙酉，周纪国公贤等六人进爵为王。
8辛亥，上耕藉田。梁初，依宋、齐，以正月用事。天监十二年，武帝以为启蛓而耕，书云：「以殷仲春，」藉田理在建卯，于是改用二月。陈因而不改。藉，而亦翻。〕
9齐朔州行台南安王思好，本高氏养子，骁勇，得边镇人心。〔骁，坚尧翻。〕齐主使嬖臣斫骨光弁至州，〔斫骨，虏复姓。嬖，卑义翻，又博计翻。〕光弁不礼于思好，思好怒，遂反，云欲入除君侧之恶」。进军至阳曲，〔五代志：太原郡汾阳县，旧曰阳曲。〕自号大丞相。武卫将军赵海在晋阳，〔【章：十二行本「阳」下有「掌兵」二字；乙十一行本同；孔本同；张校同。】〕苍猝不暇奏，矫诏发兵拒之。矫诏发兵拒之。帝闻变，使尚书令唐邕等驰之晋阳，〔之，往也。〕辛丑，帝勒兵继进。未至，思好军败，投水死。其麾下二千人，刘桃枝围之，且杀且招，终不降，以至于尽。
先是有人告思好谋反，〔降，户江翻。先，悉荐翻。〕韩长鸾女适思好子，奏言：「是人诬告贵臣，下杀无以息后。」乃斩之。思好既诛，告者弟伏阙下求赠官，长鸾不为通。〔通鉴言齐嬖幸壅蔽之祸。为，于伪翻。〕
丁未，齐主还邺。甲寅，以唐邕为录尚书事。
10乙卯，周主如云阳宫。
12庚申，周叱奴太后有疾。〔叱奴，虏复姓。〕三月，辛酉，周主还长安。癸酉，太后殂。帝居倚庐，〔陆德明曰：庐倚东墙而为之，故曰「倚庐」。考异曰：隋书张衡传云：「武帝居忧，与左右出猎，衡露发舆榇切谏。」按帝居丧有礼，疑衡自叙之妄。〕朝夕进一溢米。〔郑玄曰：二十两为溢。于粟米之法，一溢，为米一升二十四分升之一。溢，音逸。〕群臣表请，累旬乃止。命太子总厘庶政。〔厘，治也。〕
卫王直谮齐王宪于帝曰：「宪饮酒食肉，无异平日。」帝曰：「吾与齐王异生，〔异生，谓异母也。〕俱非正嫡，特以吾故，同袒括发。〔袒者，肉袒；括者，结也。杜预曰：以麻约发。〕汝当愧之，何论得失！汝，亲太后之子，特承慈爱；但当自勉，无论他人。」
13夏，四月，乙卯，齐遣侍中薛孤康买吊于周，〔薛孤，虏复姓。〕且会葬。
初，齐世祖为胡后造珠裙，〔为，于伪翻；下同。〕所费不可胜计；〔胜，音升。〕为火所焚。至是，齐主复为穆后营之。〔复，扶又翻。〕使商胡赍锦彩三万，与吊使偕往市珠。〔使，疏吏翻。〕周人不与齐主竟自造之。及穆后爱衰，其侍婢冯小怜大幸，拜为淑妃；与齐主坐则同席，出则并马，誓同生死。
14五月，庚申，周葬文宣皇后于永固陵；周主跣行至陵所。辛酉，诏曰：「三年之丧，达于天子。但军国务重，须自听朝。衰麻之节苫庐之礼，率遵前典，〔丧服小记：斩衰括发以麻，寝苫居庐。朝，直遥翻。衰，七回翻。苫，息廉翻。〕以申罔极。〔诗：父兮生我，母兮鞠我，欲报之德，，昊天罔极。百僚宜依遗令，既葬而除。」〔除服也。〕公卿固请依权制，帝不许，卒申三年之制。〔卒，子恤翻。〕五服之内，亦令依礼。〔五服者，斩衰三年服，齐衰期年服，大功九月服，小功五月服，缌麻三月服。〕
15庚午，齐大赦。
16齐人恐陈师渡淮，使皮景和屯西兖州备之。〔西兖州治定陶。〕
17丙子，周禁佛、道二教，经、像悉毁，〔经，谓二教之书。像，谓佛像、天尊像。〕罢沙门、道士，并令还俗。并禁诸淫祀，非祀典所载者尽除之。
18六月，壬辰，周弘正卒。〔卒，子恤翻。〕
19壬子，周更铸五行大布钱，一当十，与布泉并行。〔行布泉见一百六十八卷世祖天嘉元年。更，工衡翻。〕
20戊午，周立通道观以壹圣贤之教。〔观，古玩翻。〕
21秋，七月，庚申，周主如云阳，以右宫正尉迟运兼司武，〔左传：宋平公曰：「司武而梏于朝。」杜预注：司武，司马。周建六官，已有大司马，司武盖其属也。尉，纡勿翻。〕与薛公长孙览辅太子守长安。〔长，知两翻。〕
初，帝取卫王直第为东宫，〔建德元年，立太子，始建东宫。〕使直自择所居。直历观府署，无如意者；末取废陟屺寺，欲居之。〔陟屺寺，取望母为名，直意欲以同母感动周主。〕齐王宪谓直曰：「弟子孙多，此无乃褊小﹖」〔屺，墟里翻。褊，补辨翻。〕直曰：「一身尚不自容，何论论子孙！」直尝从帝校猎而乱行，帝对众挞之，直积怨愤，因帝在外，遂作乱。乙酉，帅其党肃章门。〔肃章，宫门名。唐长安太极宫，太极殿后，两仪殿前，中为朱明门，东则虔化门，西则肃章门，盖周遗制。帅，读曰率。〕长孙览惧，奔诣帝所。尉迟运偶在门中，直兵奄至，手自阖门。直党与运争门，斫伤运指，仅而得闭。直不得入，纵火焚门。运恐火尽，直党得进，取宫取宫中材木及榻以益火，膏油灌之，火转炽。久之，直不得进，乃退。运帅留守兵，因其退而击之，〔帅，读曰率；下同。〕直大败，帅百余骑奔荆州。〔欲就梁。骑，奇寄翻。〕戊子，帝还长安。八月，辛卯，擒直，废为庶人，囚于别宫，寻杀之。以尉迟运为大将军，赐赉其甚厚。
丙申，周主复如云阳。〔复，扶又翻。〕
22癸丑，齐主如晋阳。甲辰〔寅〕，齐以高劢为尚书右仆射。〔劢，音迈。〕
23九月，庚申，周主如同州。
24冬，十月，丙申，周遣御正弘农杨尚希、礼部卢恺来聘。〔武成元年，增御正四人，位上大夫。保定四年，又改礼部礼为司宗，大司礼为礼部。杜佑曰：周竹制：礼部中大夫，属春官。〕恺，柔之子也。〔卢柔仕魏为中书监。〕
25甲寅，周主如蒲州；丙辰，如同州；十一月，甲戌，还长安。
26十二月，戊戌，以吏部尚书王玚为右仆射，度支尚书孔奂为吏部尚书。玚，冲之子也。〔玚，雉杏翻，又音畅。度，徒洛翻。〕
时新复淮、泗，攻战、降附，功赏纷纭。〔攻战叙其功，降附叙其赏。降，户江翻。〕奂识鉴精敏不受请托，事无凝滞，人皆悦服。湘州刺史始兴王叔陵，屡讽有司，求为三公。奂曰：「衮章之职，本以德举，〔三公一命。衮，命服，身之章也。〕未必皇枝。」因以白帝。帝曰：「始兴那忽望公！且朕儿为公，须在鄱阳王后。」〔言世祖之子常先为公。〕奂曰：「臣之所见，亦如圣旨。」
27齐定州刺史南阳王绰，喜为残虐，〔此定州治中山。，喜许既翻。〕尝出行，见妇人抱儿，夺以饲狗。妇人号哭，〔饲，礼吏翻。号，户刀翻。〕绰怒，以儿血涂妇人，纵狗使食之。常云：「我学文宣伯之为人。」齐主闻之，镇诣行在，至而宥之。问：「在州何事最乐﹖」〔乐，音各；下同。〕对曰：「多聚蝎于器，置狙其中，观之极乐。」帝即命夜索蝎一斗，比晓，得三二升，置浴斛，使人裸卧斛中，号叫宛转。帝与绰临观，喜噱不已。〔蝎，许竭翻，螫人虫，渡淮以北即有之。通俗文：，长尾曰虿，短尾曰蝎。索，山客翻。比，必寐翻，及也。浴斛，浴哭也。裸，郎果翻，赤体也。号，户刀翻。噱，其虐翻。嗢噱，卑不止。〕因让绰曰：「如此乐事，何不驰驿奏闻！」〔乐，音洛。〕由是有宠，拜大将军，朝夕同戏。韩长鸾疾之，是岁，出为齐州刺史。将发，使人诬告其反。奏云：「此犯国法，不可赦！」帝不忍明诛，使宠胡何猥萨与之手搏，搤而杀之。〔萨，桑割翻。搤，于革翻。〕
资治通鉴卷第一百七十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
  </div>
  <div class="pagination">
   <a href="资治通鉴注_page181.html">
    上一页
   </a>
   <span>
    ...
   </span>
   <a href="资治通鉴注_page177.html">
    177
   </a>
   <a href="资治通鉴注_page178.html">
    178
   </a>
   <a href="资治通鉴注_page179.html">
    179
   </a>
   <a href="资治通鉴注_page180.html">
    180
   </a>
   <a href="资治通鉴注_page181.html">
    181
   </a>
   <span class="current-page">
    182
   </span>
   <a href="资治通鉴注_page183.html">
    183
   </a>
   <a href="资治通鉴注_page184.html">
    184
   </a>
   <a href="资治通鉴注_page185.html">
    185
   </a>
   <a href="资治通鉴注_page186.html">
    186
   </a>
   <a href="资治通鉴注_page187.html">
    187
   </a>
   <span>
    ...
   </span>
   <a href="资治通鉴注_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
