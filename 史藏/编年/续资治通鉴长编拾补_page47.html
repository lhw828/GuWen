<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 47 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 47 页/共 59 页
  </h1>
  <div class="content">
   １、九月（案：钱大昕《朔闰考》：九月己亥朔。） 壬寅，金国遣锡剌曷鲁、大迪乌高随来。诏卫尉少卿董耘馆之，止作新罗人使引见。后三日，对於崇政殿，上临轩，锡剌曷鲁等捧书而进，礼毕而退。初，赵良嗣在上京出御笔与阿骨打议，约以燕京一带本汉旧地，约夹攻契丹取之。阿骨打命译者曰：“契丹无道，其土疆皆我有，尚何言！顾南朝方通欢，且燕京皆汉地，当特与南朝。”良嗣曰：“今日约定，不可与契丹复和也。”阿骨打曰：“有如契丹乞和，亦须以燕京与尔家方许和。”遂议岁赐，良嗣初许三十万，辨论久之，卒与契丹旧数。良嗣问阿骨打，比议燕京一带旧汉地，汉地则？西京是也。阿骨打曰：“西京我安用，止为拏阿适须一临耳。阿适，天祚小字也，事竟，亦与汝家。”良嗣又言：“平、营本燕京地。”高庆裔曰：“平、滦非一路。”阿骨打曰：“此不须议。”又曰：“吾军已行，九月至西京，汝等到南朝，请发兵相应。”以手札付良嗣等曰：“约以女真兵径自平州松林趋古北口，南朝兵自雄州趋白沟夹攻，不如约，即难依已许之约。”阿骨打至松林，会大暑，马牛疫，遽还。遣驿追良嗣，已过铁州，且登舟矣。（《纪事本末》卷百四十二。案：《三朝北盟会编》九月四日壬寅，赵良嗣引习鲁等入国门，锡宴於显静寺，卫尉少卿董耘押筵，馆於同文馆。七月乙巳，止作新罗人使引见，入见於崇政殿。上临轩，引习鲁等捧国书以进，见讫而退。八月丙午，锡宴於童贯府第。是日，谕习鲁等，今来所约，惟是贵国兵马早到西京，最为大事。习鲁等对以如一切约定，本国兵马必不失信。又诏引习鲁等以下三节人，从往相国寺及龙德太乙宫烧香。） 

　　２、御笔：“给地牧马，议者本以蕃息国马为言，今诸路倒失率以千计，自行法至今，即无中到出驹匹数，岁縻激赏既以浩瀚，马户辄蠲租税科差，赋役日益不均，因缘骚扰，为害不一。所有政和二年十二月已后给地牧马条法，可更不施行。民户见养官马，令枢密院相度拘收支填，见今阙马禁军，仍令逐路守臣兵官专一钤束，如法喂养，应租佃牧地及置监去处并如旧制。内牧地先问旧佃人，如不愿佃，即令见佃人依旧法租佃；又不愿，即依条别召人承佃，应合措置事件，令逐路提刑司措置以闻。”（《纪事本末》卷百三十八。原注诏旨，蔡绦《马政篇》：国朝马政始有监牧，熙宁末，臣僚乃议废之。於是诏尽废监，独留沙苑一监，其牧田听民租佃。及后数用兵，马少。元丰末，有保马者自官户强配出马，故大扰。元祐乃罢之。其后，马政益不修。崇、观间，有给地牧马於陕右，未久复止。政和二年，降诏力行之，先於畿东西、河朔以旧牧马地募人给养，然后依次推行诸路。其制，以係官逃田，若天荒，凡二顷至三四顷，度高下、肥硗，募贫民受田，仍除其一顷税，令牧马一匹，牝则三岁限一驹；牧马五年，则诣官再易马牧。其后尽括泽、潞、畿西、山东、河朔等处田，因陕右市蕃羌名马以分给之。其始颇扰，人以为言。鲁公力白於上，岂不知扰，愿听臣行之。既久，百姓始忻悦。盖田一顷赡一马，有馀顷亩力耕，皆为良田，则家用饶足，然官未尝有刍秣吏卒之费也。政和后，牧马至八万馀匹，其后益盛，至九万未已。宣和初，群小用事，始用马，以秋冬岁一呈提刑司，小民动有劳费。因杀其令，分远近二三岁一呈。则又曰郡县官皆择取良马窃乘之。上尤切齿，数以为言。鲁公执曰：“马不使之习知衔辔，顾安用哉？大为之防足矣。”不听。二年，鲁公罢，群小争言给地为非。於是诏牧马尽给赐童贯及遣之陕右，使补诸军之关马者，凡九万馀匹，既不之恤，道毙者十八九。其实群阉与一二倖臣利其田尔，遂画牧马民田以赐诸苑囿及道观。若后苑、八作书艺局、艮嶽、撷芳园、上清宝箓宫、龙德太乙宫、佑神观，皆给千顷或八百顷，他苑囿宫观亦不下三五百顷。始时多荒瘠地，贫民力耕既久，皆为上腴，一旦失业，远近咸苦之，然祖宗监牧又久废罢。其后北事兴，郭药师在燕山须马，而国家无监牧与，给地牧马且废久，乃又尽括河南诸军马及诸处係官马，以纲发去，听其拣择取之，於是中国马政扫地焉。及宣和末，事变浸危，阴知金人将叛盟，始悟阙马。伯氏时领枢府，亦悔前日预有短毁，乃奏白复推行给地牧马事。时既无马以与民，又不得元田，殆有其意，而郡县閒亦强民使出马以牧，徒虚文，终不克就。未久，金人犯阙，仓卒，遂不能得马。诏尽括内外公私马，又取於在都马军，不及二万，病弱在焉。且复授小阉梁方平等使领兵扼大河於？州，至则大败，马复尽焉。靖康之初，后进书生不知始末，至冒然给地牧马，民间虽养以充数，无复善者，又驱之燕山，悉为敌人所得，此大缪矣！案：《宋史·兵志》：蔡京既罢政，新用事者更言其不便。宣和二年，诏罢政和二年以来给地牧马条令，收见马以给军，应牧田及置监处并如旧制。又复东平监。凡诸监兴罢不一，而沙苑监独不废。自给地牧马之法罢，三年而复行。时牧田已多所给占，乃诏见管及已拘收，如官司辄复请占者，以违制论。六年，又诏立赏格，应牧马通一路及三千匹，州通县及一千，县及三百，其提点刑狱、守令各迁一官，倍者更减磨勘年。於是诸路应募牧马者为户八万七千六百有奇，为马二万三千五百。既推赏如上诏，而兵部长贰亦以兼总八路马政迁官。然北方有事，而马政亦急矣。《通考》卷一百六十《兵考》：宣和二年，手诏曰：“给地牧马，议者本以蕃息国马为言，今损失动以千计，而自法行至今，皆无出驹之数，岁縻激赏，辄蠲租税科调而赋敛日以不均，为害非一。其罢政和二年以来给地牧马条令，收见马以给军，应牧马及置监处并如旧制。”於是又复东平监。凡诸监兴罢不一，而沙苑监独不废。自给地牧马之法既罢，三年而复行。时牧田已多所给占，乃诏见管及已拘收牧田，如官司辄复请占者，以违御笔论。虽奉御笔者，皆许执奏。六年，又诏立赏格，应养马通一路及三千匹，州通县及一千，县及三百，其提点刑狱、守令各迁一官，倍之者更减磨勘年。於是诸路应募牧马者为户八万七千六百有奇，为马二万三千五百。既推赏如上诏，而兵部长贰亦以兼总八路马政迁官。然北方用兵，而马政益急矣。蔡绦《国史补》：政和二年，诏於京东西、河北以旧牧地募人牧马，以次推行於诸路。其制，以在官逃田，若天荒，凡三顷至三四顷，度高下、肥硗而授之，蠲其一顷之赋，而牧一马，牝则三年而出一驹，牧五年者，诣官再易马。尽括泽、潞、京西、山东、河北等田，即陕右军蕃羌马一分给之。鲁公既罢，於是诏以所牧马尽给赐童贯及补陕右诸军之阙马者凡九万馀匹，既不加恤，道毙者十八九。遂尽收田，以赐诸苑囿及道宫，若后苑、八作书艺局、艮嶽、撷芳园、上清宝箓宫、龙德太乙宫、佑神观各一千，或八百顷，他以差给赐。其后，北事兴，郭药师在燕山，乃尽发河北诸军及係官马，听其所择，而国马尽矣。宣和末，金人且寒盟，始悟阙马，乃复给地牧马。既无马以给民，又不得元田，州县强民出马以牧，取文具而已。属金人至阙，诏尽括内外马，及取於在京骑军，不及二万，且授内臣梁方平扼大河於濬州，至则大败，马复歼焉。） 

　　３、丙辰，诏遣武义大夫、登州钤辖马政借武显大夫、文州团练使聘金国。是日，锡剌曷鲁等入辞於崇政殿，锡宴於显静寺，命赵良嗣押宴，王瑰送伴，（案：毕氏《通鉴》，“瑰”误“环”，“送伴”作“伴送”。） 马政持国书及事目随曷鲁等行。

　　书曰：“大宋皇帝谨致书於大金皇帝：（案：《北盟会编》有“阙下”二字。） 远承信介，特（案：毕氏《通鉴》作“持”。） 示函书，具聆启处之详，殊副瞻怀之素。契丹逆天贼义，干纪乱常，肆害忠良，恣为暴虐。知夙严於军旅，用绥集於人民，致罚有词，逖闻为慰。（案：“闻”元误“开”，据《北盟会编》、毕氏《通鉴》改正。） 今者确示同心之好，共图问罪之师，念彼群黎，旧为赤子，既久沦於涂炭，思永靖於方陲。（案：“永”原误“承”，据《北盟会编》、毕《通鉴》改正。） 诚意不渝，（案：“渝”原误“沦”，据《北盟会编》、毕《通鉴》改正。） 义当如约。已差太傅、知枢密院事童贯勒（案：“勒”，《北盟会编》作“领”） 兵相应，使回，请示举军的日，以凭（案：《北盟会编》有“进兵”二字。） 夹攻。所有五代以后陷没（案：“陷没”《北盟会编》作“所陷”。） 幽、蓟等州旧汉地及汉民，并居庸、古北、松亭、榆关，已议收复，所有兵马，彼此不得（案：《北盟会编》有“侵越”二字。） 过关外，据诸色人（案：“诸色人”，《北盟会编》作“诸邑”。） 及贵朝举兵之后背散（案：“背散”《北盟会编》作“皆散”。） 到彼馀处人户，不在收留（案：《北盟会编》作“复”。） 之数。绢银（案：《北盟会编》作“银绢”。） 依与契丹数目岁交，仍置榷场。计议之后，契丹请和听命，各无允从。”（案：此书未完。《北盟会编》又云：苏寿吉家属并馀二员，请依应津遣。候当秋杪，益介熙纯。今差武显大夫、文州团练使马政同差来使副还朝，外有少礼物，具诸别幅。专奉书陈谢，不宣。谨白。） 乃别降枢密院劄目付马政，差马政之子扩从行。事目曰：（案：《北盟会编》：事目：枢密院奉圣旨，已差马政同来使斋书往大金国，所有到日合行体会议约事节，若不具录，虑彼别无据凭，今开列於后。） 一、昨赵良嗣等到上京，计议燕京所统州城，（案：“所统州城”《北盟会编》作“一带州城”。） 自是包括西京在内。面得大金皇帝指挥，言“吾本不须西京，止为就彼拏阿适，（案：《北盟会编》：阿适，天祚小字。） 将来悉与南朝。”赵良嗣又言欲先取蔚、应、朔三州，乃言“候再三整会”。（案：“再三整会”《北盟会编》作“再来理会”。） 今国书内所言“五代以后陷没（案：“陷没”《北盟会编》作“所陷。”） 幽、蓟等旧汉地及汉民”，即是幽（案：《北盟会编》无“幽”字。） 蓟、涿、易、檀、顺、营、平、山后、云、寰、（案：《北盟会编》作“环”。） 应、朔、蔚、妫、儒、新、武皆汉地也。内云州改为西京，新州改为奉胜，案：《北盟会编》作“奉圣”。州武（案：“州武”《北盟会编》作“武州”。） 改为归化州，除山前已定外，其西京、归化州、奉胜、妫、儒等州，恐妨大金夹攻道路，（案：《北盟会编》：“大金”下有“兵马”二字，“道路”作“来路”。下又有云：当朝未去收复。其蔚、应、朔三州，正係两朝夹攻之处。） 候将来师还，计议蔚、应、朔三州，则正两朝出兵夹攻之地，今议先次取复。（案：“取复”《北盟会编》作“收复”。又云：其西京、归化、奉圣、妫、儒等州，候将来大金国兵马回归之后，当朝收复。） 一、今（案：原误“一金”，据《北盟会编》作“一今来”改“一今”。） 国书内已尽许旧日所与契丹五十万银绢之数，本谓五代以后陷没（案：《北盟会编》：作“所陷”。） 幽、蓟一带旧汉地及汉民，（案：“及汉民”以下，《北盟会编》作：所以言幽、蓟一带，便知西京亦在内地，不如此，则怎生肯与许多银绢？一、今来所约应期夹攻，最为大事，须是大金兵马到西京，大宋兵马便自燕京并应、朔州入去也。如此，则方是夹攻及应得今来相约也。若将来大金兵马不到西京，便是失约，即不能依得今来已定文字也。且是早到西京，以便应夹攻。其马政回，於国书内分明示及举军的确到西京月日，斋凭相应。右劄付马政，候到日执据上件语言事节，一一开说。如未信凭，即出此圣旨文字，并逐节照会相约，不管漏落，仍取的确回书，庶早回归。准此缴申，无致留滞者。） 即并西京在内，不然安得许与银绢如是之多？一、今所约应期夹攻，须大金军至西京，大宋军至燕京、应、朔以入。如此，方应今来之约。其马政回，於国书内明示的至西京月日，斋（案：原误“贵”，据《北盟会编》改正。） 凭相应。《纪事本末》卷百四十二。原注此据《金盟本末》及《华夷直笔》。如赵良嗣押宴，则以诏旨增入。《金盟本末》及《华夷直笔》二书并诏旨，盖因赵良嗣《奉使总录》也。《实录》云：锡剌曷鲁等辞於崇政殿，命武义大夫、登州兵马钤辖马政报聘，政子扩从。《五代史·晋纪》：天福五年十一月，以幽、涿、蓟、檀、顺、瀛、漠、朔、云、应、新、妫、儒、武、寰州人於契丹。《四夷》附录云：自唐末幽、蓟割据，戍兵废散，契丹因得出陷平、营。案：此条原误在七月甲辰后事，今据《北盟会编》作九月，改正。薛应旂《通鉴》又误係八月。《北盟会编》云：九月十八日丙辰，习鲁等入辞於崇政殿，如朝见之仪。二十日戊午，习鲁等出国门，锡宴於显静寺。良嗣押筵王瑰充送伴，差登州兵马钤辖、武义大夫马政持国书及事目随习鲁等前去报聘，约期夹攻，求山后地，许岁币等事。左仆射王黼共议回答国书信，再差马政随习鲁等过海，仍求割还山后、云中府地土，差承节郎、西京北路武士教谕马扩随父行。

　　《续宋编年资治通鉴》：燕童贯第。案：原係七月，今据《九朝编年备要》系九月马政使金后。《十朝纲要》系九月丙午，锡宴於童贯府第。已详载於前。

　　
卷四十二
　
　　徽宗

　　△宣和二年庚子，一一二○

　　１、十月（案：《续资治通鉴》、《宋史?本纪》、《十朝纲要》并十月係戊辰朔，《四史朔闰考》同。） 己巳，尚书省言：“契勘州县武学已罢，内外愿入京武学人，乞依元丰法试补入学举试人。旧制，系与武举外舍人，类试取一百人，同上舍生发解。缘科举已罢，今此倣新旧法令，尚书省於大比前二年春季检举降敕，下兵部，依元丰法奏举。其被举人，限当年冬季到阙，与免补试入学充外舍生，依与校定人赴次年公试。其考选升补推恩，并依大观武学法。”从之。（《纪事本末》卷百二十六。案：《宋史?选举志》云：尚书省言：“州县武学既罢，有愿隶京城武学者，请用元丰法补试。旧制，不入学而从保举以试者，附试武学外舍，通取一百人，偕上舍生发解。今既罢科举，试依元丰法奏举，岁终集阙下，免试补外舍生，赴次年公试。其春选升补推恩，依大观法。”《十朝纲要》：癸未，罢诸路武士教谕。） 

　　２、癸巳，诏：“僧尼昨改德士、女德日有未曾批改度牒人，特与放罪，许依近降指挥，改换新式度牒；诏外路僧尼复用饶、钹，令於在京官司收买。”（《纪事本末》卷百二十七。） 

　　３、丁酉，睦州青谿县有洞曰帮源，广深约四十馀里，群不逞往往囊橐其间。方腊者，因以妖贼诱之，凶党稍集。是月丙子，杀里正方有常，纵火大掠，还处帮源。遣其党四出侵扰，鼓扇星云神怪之说，以眩惑众听，从之几万人。（《纪事本末》卷百四十一。案：《续宋编年资治通鉴》：方腊反。睦州青谿县有洞曰帮源，广四十里，群不逞往往囊橐其间。） 腊家有漆园，时造作局多科须，而两浙苦花石纲之扰，腊以妖术诱之，数日之间，哨众至数万人，遂以诛朱勔为名，纵火大掠。两浙都监蔡遵、颜坦击贼败死，遂陷睦州，杀官兵千人，於是寿昌、分水、桐庐等县，皆为贼所据，僣号改元永乐。初，腊之乱，王黼方铺张太平，恶闻有外寇至，且峻责浙西提刑张苑勿张皇生事，贼遂不可制，至连陷数州。上大恐，始遣谭稹讨之，稹逗留不进。至三年正月，贼入杭，乃改谭稹为两浙制置使，以童贯为江浙淮南宣抚讨方腊。时北征事起，陕西劲兵多聚辇下，尽发以往。上微行送之，握贯手曰：“东南事尽付汝，有不得已者，竟以御笔行之。”四月，童贯与王禀、刘镇两路军马约会於睦、歙间，包帮源洞，表里夹攻。至是，镇与杨可世、马公直率劲骑夺贼门岭，平旦入洞，贼二十馀万抗拒，转战至晚，大败，火其屋万间，禀斩贼五千馀级，镇亦如之，擒方腊立其亲属伪相侯王共三十九人，奏捷於朝。腊破六州五十二县，杀平民一百馀万。王师自出至凯旋凡四百五十日，腊至八月始伏诛。寻赦江浙、淮南等路，改睦、歙二州为严州、徽州。方勺《青谿寇轨》：宣和二年十月，睦州青谿县竭村居人方腊，讬左道以惑众。知县事、承议郎陈光不即锄治。腊自号圣公，改元永乐，置偏裨将，以巾饰为别，自红巾而上凡六等。无甲胄，惟以鬼神诡秘事相扇摇，数日聚恶少千馀，焚民居，掠金帛子女。提点刑狱张苑、通判州事叶居中不能招致，欲尽杀乃已，故贼得胁虏良民为兵，旬日有众数万。十一月二十九日，将领蔡遵与战於息坑，死之，遂陷青谿县。又云：始，唐永徽四年，睦州女子陈硕真反，自称文佳皇帝，婺州刺史崔义元平之。故梓桐相传，有天子基、万年楼，方腊因得凭藉以起。又以沙门宝志谶记诱惑愚民，而贫穷游手之徒，相乘为乱。青谿为睦大邑，梓桐、帮源等，号山谷幽僻处，东北趋睦，西近歙，民物繁庶，有漆楮林木之饶，富商巨贾多往来。江、浙地势迂险，城一旦焚荡，无一存者。群党据险以守，因谓之洞。而浙人安习太平，不识兵革，一闻金鼓声，则敛手听命。不逞小民往往反为贼乡导，劫富室，杀官吏士人以徼利。渠魁未授首间，所掠妇女自洞逃出，倮而雉经於林中者，由汤嵒、榴树岭一带，凡八十五里九村，山谷相望，不知其数。又云：初，方腊生而数有妖异。一日，临谿顾影，自见其冠服如王者，由此自负，遂讬左道以惑众。县境梓桐、帮源诸洞，皆落山谷幽险处，民物繁夥，有漆楮松杉之饶，商贾辐辏。腊有漆园，造作局屡酷取之，腊怨而未敢发。会花石纲之扰，遂因民不忍，阴取贫乏游手之徒，赈恤结纳之。众心既归，乃椎牛酾酒，召恶少之尤者百馀人，会饮酒数行，腊起曰：“天下国家，本同一理。今有子弟耕织，终岁劳苦，少有粟帛，父兄悉取而靡荡之。稍不如意，则鞭笞酷虐，至死弗恤，於汝甘乎？”皆曰：“不能。”腊曰：“靡荡之馀，又悉举而奉之仇雠。仇雠赖我之资，益以富实，反见侵侮，则使子弟应之。子弟力弗能支，则谴责无所不至。然岁奉仇雠之物，初不以侵侮废也，於汝甘乎？”皆曰：“安有此理！”腊涕泣曰：“今赋役繁重，官吏侵渔，农桑不足以供应，吾侪所赖为命者，漆楮竹木耳，又悉科取，无锱铢遗。夫天生蒸民，树之司牧，本以养民也，乃暴虐如是，天人之心，能无愠乎？且声色、狗马、土木、祷祠、甲兵、花石糜费之外，岁赂西北二国银绢以百万计，皆吾东南赤子膏血也。二国得此，益轻中国，岁岁侵扰不已，朝廷奉之不敢废，宰相以为安边之长策也。独吾民终岁勤动，妻子冻馁，求一日饱食不可得，诸君以为何如？”皆愤愤曰：“惟命。”腊曰：“三十年来，元老旧臣贬死殆尽，当轴者皆龌龊邪佞之徒，但知以声色土木淫蛊上心耳，朝廷大政事，一切弗恤也。在外监司、牧守亦皆贪鄙成风，不以地方为意，东南之民苦於剥削久矣，近岁花石之扰，尤所弗堪。诸君若能仗义而起，四方必闻风响应，旬日之间，万众可集。守臣闻之，固将招徕商议，未便申奏，我以计縻之，延滞一两月，江南列郡可一鼓下也。朝廷得报，亦未能决策发兵，计其迁延集议，亦须月馀，调习兵食，非半年不可，是我起兵，已首尾期月矣，此时当已大定，无足虑也。况西北二国，岁币百万，朝廷军国经费千万，多出东南。我既据有江表，必将酷取於中原，中原不堪，必生内变，二国闻之，亦将乘机而入，腹背受敌，虽有伊、吕，不能为之谋也。我但尽江而守，轻徭薄赋，以宽民力，四方孰不敛衽来朝？十年之间，终当混一矣。不然，徒死於贪吏耳！诸君其筹之。”皆曰：“善。”遂部署其众千馀人，以诛朱勔为名，见官吏公使人皆杀之。民方苦於侵渔，果所在响应，数日有众十万，遂连陷郡县数十，众殆百万，四方大震。时朝廷方约女真夹攻契丹取燕云地，兵食皆已调习待命，适闻腊起，遂以童贯为江、淮、荆、浙宣抚使，移师南下，腊不虞如是速也。贯至苏州，始承诏罢造作局及御前纲运并木石采色等场。前至秀州，累败贼锋。追至帮源洞，贼尚二十馀万，与官军力战而败，深据岩穴为三窟，诸将莫知所入。韩蕲王世忠时为王渊裨将，潜行谿谷，问野妇得径，即挺身直前，度险数重，搏其穴，格杀数十人，擒腊以出，遂并取腊妻子符印及方肥等，其党皆溃。前后所戕人命数百万，江南由是凋瘵，不复昔日之十一矣。迨建炎南渡，经费多端，愈益穷困，不可复支。向非腊之耗乱，江淮、二浙，公私充实，南渡后或可藉为恢复之资，亦未可知也。噫！腊之耗乱，可哀也已，然所以致是者，谁欤？又云：吃菜事魔，法禁甚严，有犯者，家人虽不知情，亦流远方，财产半给告人，馀皆没官。而近时事者益众，始自福建流至温州，遂及二浙，睦州方腊之乱，其徒处处相煽而起。闻其法，断荤酒，不事神佛祖先，不会宾客，死则袒葬。方敛，尽饰衣冠，其徒使二人坐於尸旁，其一问曰：“来时有冠否？”则答曰：“无。”遂去其冠，次问衣履，遂亦去之，以至於尽，乃曰：“来时何有？”曰：“有包衣。”则以布囊盛尸焉，云事后至富。小人无识，不知绝酒肉、燕祭、厚葬，自能积财也。又始投其党有甚贫者，众财以助，积微以至於小康矣。凡出入经过，不必相识，党人皆馆穀焉。凡物用之无间，谓为一家，故有无碍被之说，以是诱惑其众。其魁谓之魔王，右者谓之魔母，各有诱化。旦望人出四十九钱於魔公处烧香，魔母则聚所得缗钱，以时纳於魔王，岁获不赀云。亦诵《金刚经》，取“以色见我为邪道”，故不事神佛，但拜日月，以为真佛，其说不经如是。“法平等，无有高下”，则以“无”字连上句，大抵多如此解释。俗讹以魔为麻，谓其魁为麻黄，或云易魔王之名也。其初授法，设誓甚重，然以张角为祖，虽死於汤镬，终不敢言“角”字。传言何执中守官台州，州获事魔之人，勘鞫久不能得。或云何处州龙泉人，其乡邑多有事者，必能察其虚实，乃委之穷究。何以杂物百数，问能识其名则非是，而置一羊角其间，馀皆名之，至角则不言，遂决其狱。如不事祖先、丧葬之类，已害风俗，而又谓人生为苦，若杀之，是救其苦也，谓之度人。度人多者，则可成佛，故结集既众，乘乱而起，日嗜杀人，最为大害。尤憎恶释氏，盖以不杀，与之为戾耳。但禁令太严，罕有告者。株连既广，又当没籍，全家流放，与死为等，必协力同心以拒官吏，州县惮之，率不敢按，反致增多也。《读史方舆纪要》：威平洞，县西七十里，一名青谿洞，一名帮源洞。宋宣和二年，贼方腊据此作乱，连陷州郡，三年，韩世忠击败之。贼深据岩屋为三窟，诸将莫知所入，世忠潜行谿洞间，挺身捣其穴，擒腊以出。贼平，改今名。相近为梓桐洞，今曰梓桐乡。《宋史》清谿县境有梓桐、帮源诸洞，皆落山谷幽险处，方腊据以作乱。又云：重坑山在县东八十里，山有二坑，或云即息坑也。宋宣和初，方腊作乱，两浙将蔡遵等讨之，败死於息坑即此。

　　１、十月末，马政等达来流河虏帐前，留月馀，议论不决。虏以朝廷欲全还山前、后故地故民，意皆疑吝。以南朝无兵武之备，止以已与契丹银绢坐邀汉地。且北朝所以雄盛之迈古者，缘得汉地燕人。今一旦割还南朝，不惟国势微削，兼退守五关之北，无以临制南方，坐受其敝。若我将来灭契丹，尽有其地，则南朝何敢不奉我币帛，不厚我欢盟！设若我欲南拓土疆，彼以何力拒我？又何必跨海讲好？俟平契丹，仍据燕地，与宋为邻，至时以兵压境，更南展提封，有何不可！徐议未迟，惟粘罕云：“南朝四面被边，若无兵力，安能立国！彊大如此，未可轻之，当且良图，少留人使。”阿骨打遂将马扩远行射猎，每晨阿骨打坐一虎皮雪上，纵骑打围，尝曰：“此吾国中最乐事也”。既还，令诸酋具饮食，递邀南使。十馀日，始草国书，差大使曷鲁、副使大迪乌与马政等来回，聘书中大略云：前日赵良嗣等回，许燕京东路州镇，已载国书，若不夹攻，应难已许。今若更欲西京，请就便计度收取，若果难意，为报示。（《纪事本末》卷百四十二。原注此据《金盟本末》及《华夷直笔》。盖此二书皆因马扩《自序》稍删润之。封氏《编年》同此，但以十一月末为十月二十九日丙申，既有的日，恐封氏得之，今改十一月末作十月末，仍并附初遣时。赵良嗣《总录》亦云十一月，当考。） 

　　２、阿骨打与马政等议论，初不认事目内“已许西京”之语，且言平、泺、营三州不係新、营，（案：“不係新营”，《北盟会编》作“不係燕京所管。”） 政等不能对。或谓赵良嗣乡云“阿骨打已许西京”，盖良嗣首诳，朝廷实为祸本云。《纪事本末》卷百四十二。原注赵良嗣《奉使总录》云：十一月，马政至女真，以书授之。及出事目，阿骨打不认所许西京之语，且言平、滦、营三州不係燕京所管，政不知元初传言之详及平州元係燕地，对以唯唯。女真初欲绝好，然亦欲自通於中国，乃遣曷鲁、大迪乌斋国书与政皆来。按良嗣所称阿骨打不认西京之语。即此可见良嗣为奸也，不知诏旨等何故不表而出之？今追见此。案：毕氏《通鉴?考异》云：赵良嗣“金主已许西京”等语，出其所自撰《奉使总录》，而《金盟本末》及诏旨诸书皆取之，李寿因采入《长编。今金主不认此语，岂果彼之食言乎？或云，此良嗣实为奸以罔上，致事妄求，为国家之祸本也，此说得之。《治迹统类》：九月，女真使至，议与中国分地及岁赐。十月。马政等达金主阿骨打帐前，议久不决，云云。《北盟会编》：十一月二十九日丙寅，马政》至女真，以国书授之。及出事目示之，阿骨打不认所许西京之语，且言平、滦、营三州不係燕京所管。政不知元传言之详及平州元係燕地，但对以唯唯。遂留之帐前月馀，议论不决。女真以朝廷欲全还山前、山后故地故民，意皆疑吝，以为南朝无兵武之备，止以已与契丹银绢坐邀汉地。且北朝所以雄盛过古者，缘得汉地汉民也。今一旦割还南朝，不惟国势微削，兼退守五关之地，以临制南方，坐受其敝。若我将来灭契丹，尽有其地，则南朝何敢不奉我币帛，不厚我欢盟！设若我欲南拓土疆，彼以何力拒我？又何必跨海讲好？在我俟平契丹，仍据燕地，与宋为邻，至时以兵压境，更展提封，又何不可！徐议未迟，惟粘罕云：“南朝四面被边，若无兵力，安能立国！彊大如此，未可轻之，当且良图，少留人使不妨。”阿骨打遂将马扩随行射猎。马扩《茅斋自序》曰：“阿骨打一日集众酋豪，出荒漠打围射猎，粘罕与某并辔，令译者相谓曰：‘我闻南朝人止会文章，不会武艺，果如何？’某答以：‘南朝大国，文武常分两阶，然而武有兼深文墨，文有精晓兵务者，初不一槩言也。’粘罕云：‘闻教谕兵书及第莫联会弓马否？’某答以：‘我举进士，取在义策，弓矢特其挟色耳！’粘罕遂取己所佩弓授某云：‘且烦走马开弓，愿见南人射弓手段。’某遂策马开弓，作射物状。粘罕愕然。马行积雪中，虽晴日不消，至晚，阿骨打召某云：‘闻南使会开弓，来日随我射一物，如何？’仆答以武举射生非所长，容试射之，或有得。翌早，阿骨打设一虎皮，坐雪上，授仆弓矢各一，其弓以皮为弦，指一雪碛，使某射之，再中其端。阿骨打笑曰：‘射得煞好，南朝射者尽若是乎？’仆答以：“措大弓箭软弱不堪，如在京则有子弟所长入祗候诸班，直天下禁军诸路大事，艺人及沿边敢效用、弓箭手、保甲，彼乃武艺精强之人，如某特其小小者耳。”良久，阿骨打上马，令大迪乌授某弓一，射生箭一，约云有兽起，即射之。行二里许，一黄獐跃起，阿骨打传令云：‘诸军未许射，令南使先射。’某跃马驰逐，引弓一发殪之。自阿骨打而下，皆称善。是晚，粘罕言见皇帝，说射得煞好，南使射中，和我心上快活。次日，还馆，大迪乌见先君语甚喜。次日，阿骨打遣其弟诏瓦郎君斋貂裘锦袍犀带等七件，云南使能驰射，皇帝赐。粘罕父撒垓相公者云：‘南使射生得中，名听甚远，可立一显名，今后唤作也力麻立。’译云善射之人也。随共打围，自涞流河阿骨打所居止带，东行约五百馀里，皆平坦草莽，绝少居民。每三五里之间，有一二族帐，每族帐不过三五十家。自过咸州至混同江以北，不种穀黍，所种止稗子，舂米旋炊粳饭。遇阿骨打聚诸酋共食，则於坑上用矮枱子或木盘相接，人置稗饭一碗，加匕其上，列以齑韭野蒜长瓜，皆盐渍者，别以木碟盛猪羊鸡鹿兔狼麂麟狐狸牛驴犬马鹅雁鱼鸭虾蟆等肉，或燔或烹或生脔，多芥蒜渍沃，续供列，各取佩刀脔切荐饭，食罢，方以薄酒传杯冷饮，谓之御宴者亦如此。自过嫔辰州、东京以北，绝少麦丐，每日各以射倒禽兽荐饭，食毕上马。每旦，阿骨打於积雪中以草荐一虎皮，背风而坐，前燎草木；率诸酋至，各取所别箭一嘡掷占远近，各随所占左右上马，放所部军马单行，每骑相去五七步，接续不绝，两头相望，常及一二十里，候放围尽，阿骨打上马，去后队一二里立，认旗行，两翼骑兵，视旗进趋，凡野兽自内起外者，四围得迎射，自外至内者，须主酋先射。凡围，如箕掌徐进，约三四十里，近可宿之处，即两稍合围渐促，须臾，作二三十匝，野兽迸出，或射或击，尽毙之。阿骨打复设皮坐，撒火炙啗，或生脔，引酒一两杯，骑散，止宿。阿骨打尝言我国中最乐无如打围。其行军布阵，大概出此。出猎既还，仍令诸郎君家各具酒殽，请南使赴饮，十馀日，始造国书。时适经元日，隔夕令大迪乌具车仗召南使赴宴。凌晨出馆赴帐前，近行五里，阿骨打与其妻大夫人者，於坑上设金装交椅二副并坐。阿骨打二妻皆称夫人，次者抠衣，亲馈什物，以名马弓矢剑槊为献。且曰：‘臣下有谄邪奸佞不忠不孝者，愿皇帝代上天以此剑此弓诛杀之！’各跪上寿杯。国主酬酌之；次令南使上寿杯於国主及夫人。饮毕，阿骨打亲酌二杯酬南使，阿骨打云：‘我家自上祖相传，止有如此风俗，不会奢饰，祗得个屋子冬暖夏凉，更不必修宫殿，劳费百姓也，南使勿笑！’当时已将上京掠到大辽乐工列於屋外，奏曲荐觞於左右，亲近郎君辈玩狎悦乐，独阿骨打不以为意，殊如不闻。宴毕，令南使往粘罕家议事毕，遣使随马政来。”

　　《续宋编年资治通鉴》：冬十月戊辰朔，日有食之。

　　又梁师成累迁河东节度，拜太尉。时上留意礼乐符瑞事，师成善於逢迎，凡御笔、号令，皆师成主之。多择善书吏习倣奎画，外庭莫能辨。王黼以父事之，权势熏灼，嗜进者皆出其门，自称苏轼出子。因诉於上，轼之文复出人閒。案：《东都事略》《王黼传》：梁师成与黼连墙，穿便门往来，黼以父事之，每折简，必称为“恩府先生”。《梁师成传》：王安中为翰林，每草师成制，必为好辞，襃颂功德，时人谓之“王内相”。上师成启事云：始，童贯自谓韩琦遗腹，而师成亦以为苏轼出子，至诉於徽宗曰：“先臣何罪？”先是，天下禁诵轼文章，其尺牍在人閒者皆藏去，至是始复出。《铁围山丛谈》：童贯彪形燕颔，亦略有髭，瞻视炯炯，不类宦人，项下一片皮肉如铁。王黼美丰姿，极便辟，面如傅粉，然朆与目中睛，色尽金黄，张口能自纳其拳。大抵皆人妖也。吾讥黼於未得志时，鲁公独忽之，后常有愧色於吾。黼始因何丞相执中进，后改事郑丞相居中，然黼首恃奥援，父事宦官梁师成，盖已不能遏。张邦基《墨庄漫录》卷二：宣和间，有旨苏轼追复职名。时卫仲达达可当行辞，因戏之云：“达可宜刻意为此辞，盖须焚黄耳！”闻者莫不大笑。陈桱《通鉴》：师成以翰墨为己任，四方隽秀名士必招致门下，往往遭点汙。多置书画卷轴於外舍，邀宾客纵观，得其题识合意者，辄密加汲引，执政、侍从可阶而升。王黼以父事之，称为“恩府先生”。蔡京父子亦谄附焉。都人目为“隐相”，所领职局至数十百。

　　１、十一月戊戌朔，方腊僣号。《纪事本末》卷百二十八，又卷百四十一。原注蔡绦《史补》云：睦贼方十三，攻陷六州三十九县，童贯因命其属董耘作手诏，称为御笔，四散榜文，几若罪己。然且曰“自今花石，更不取。”人情大悦。方寇亦用是无辞，后遂擒破。三年之秋，贯平方腊而归云云。及睹罢花石之诏，上大不悦甚云云。而贯见应奉司取花石复如故，又对上叹曰：“东南人家饭锅子未稳，在复作此邪。”上为怒，故贯虽以功迁太师，遂复致仕，而董耘即得罪矣。案：陈桱《通鉴》系十月事。

　　２、方腊改元号永乐，以其月为正月。（《纪事本末》卷百四十一。） 

　　３、乙丑，中大夫、右文殿修撰、知睦州张徽言与宫祠，以治郡无状故也。实录、天章阁待制、新知青州曾友蕴改知睦州，（案：“曾友蕴”，据《十朝纲要》、《泊宅编》、《青谿寇轨》、《宋史》俱作“曾孝蕴”，此云知青州，改知睦州，诸史尤以为青州改知杭州，其说不同。） 专一管勾措置捕捉青谿群贼。案：方勺《泊宅编》、《青谿寇轨》并云：十二月四日，陷睦州。初七日，天章阁待制、歙守曾孝蕴以京东贼宋江等出青、齐、济、濮间，有旨移知青社，一宗室通判州事，守奭无策。十三日，又陷歙州，又云：青谿界至歙州路，皆鸟道萦纡，两旁峭壁万仞，仅通单车。方腊之乱，曾待制出守，但以两崖上驻兵防遏，下瞰来路，虽蚍蜉之微，皆可数，贼亦不敢犯境。宋江扰京东，曾公移守青社，掌兵者以雾毒为辞，移屯山谷间，州遂陷。《宋史?曾孝蕴传》：天章阁待制、知歙州。方腊起青谿，孝蕴约敕郡内，无得奔扰，分兵守阨塞，有避贼来归者，获罪，使出境，人稍恃以安。会移青州，既行而歙陷，道改杭州，时贼已破杭，孝蕴单车至城下。城既克复，军士多杀人，孝蕴下令从者得自首，无辄杀，皆束手不敢惊。论功，进显谟阁直学士，又加龙图阁学士。

　　４、丙寅，方腊陷青谿县。（《纪事本末》卷百四十一。案：《九朝编年备要》：青谿令陈光以弃邑先遁，寻伏诛。） 

　　《续宋编年资治通鉴》：十一月，余深谏上以取闽中花果之扰，王黼曰：此太平末事，不足罢。言者谓深使曹辅言事，深求退，出知福州，而以王黼为太宰。案：《宋史?本纪》：己亥，余深罢，仍少傅，授镇西军节度使、知福州。庚戌，以王黼为少保、太宰兼门下侍郎。《东都事略》《王黼传》：王黼既得位，乘高势而为邪，多蓄子女玉帛以自奉。详见三年五月。又云：黼迁居赐第，凡供张什器，徽宗命悉仰给县官，导以教坊乐，又宴其家属以落之，遂以少保为太宰，稍袭京故迹，专以燕亨为事。《编年备要》云：曹辅初得馆职，乃深除之，而辅兄弟有为深门客者，至是传言以辅为深所使。周煇《清波杂志》卷上：王黼一日在相国寺行香，见蔡京以太师、鲁国公揭榜，小立其下，深有羡慕之色。亲厚者乘閒叩之，黼曰：“无他，不谓元长有许大官职。”其人因言太宰若能承当一大事，元长官职不难致。黼识其意，乃身任伐燕之责。后亦致位太傅、楚国公，且许服紫花袍，增益驺导，并张青罗盖，涂金从物，略与亲王等，宠遇埒於京。

　　１、十二月（案：钱大昕《朔闰考》：十二月丁卯朔。） 戊辰，方腊陷睦州。贼众二万，杀官兵千人，於是寿昌、分水、桐庐、遂安等县皆为贼据。（《纪事本末》卷百四十一。案：方勺《泊宅编》、《青谿寇轨》：十二月四日，陷睦州。据十二月丁卯朔，则戊辰初二日，与方勺所云异。《读史方舆纪要》：严州府山川宏伟，水陆险巇，据临安之上游，当衢、歙之訩要。宋方腊倡乱於睦州，而杭、歙诸郡皆不能固，长江以南举岌岌焉。） 

　　２、甲申，方腊陷歙州休宁县，知县事麹嗣复为贼所执，胁之使降，面斩二士，以恐嗣复。嗣复骂曰：自古妖贼，无长久者，亦当舍逆从顺，（案：“亦当”二字，《九朝编年备要》作“尔要”。） 因我以归朝廷，朝廷必宥尔，奈何使我降贼？数语贼，何不速杀我。贼曰：“公休宁人也，公宰邑有善政，前后无及公者，我忍杀公乎！”委之而去。初，嗣复闻贼作，率吏民修城门，众乐赴功，守备不苟。朝廷知之，因命嗣复知睦州，进官二等，加直秘阁。嗣复常为贼所伤，自力渡江，将乞兵於宣抚司，未及行而卒。（《纪事本末》卷百四十一。案：方勺《青谿寇轨》：十二月十三日，陷歙州。此云甲申，则十八日。《九朝编年备要》：陷休宁县，执知县麹嗣复，胁之使降，面斩二士，以恐嗣复。嗣复骂曰：“自古妖贼，无常久者，尔当舍逆以从顺，因我以归朝廷，朝廷必宥尔，奈何使我降贼？何不速杀我！”贼曰：“我休宁人也，公宰邑有善政，前后官无及公者，我忍杀公乎！”委之而去。未几，命嗣复知睦州，进官二等。《宋史?鞠嗣复传》：鞠嗣复不知何许人。宣和初，知歙州休宁县。方腊党破县，欲逼使降，面斩二士以怖之，嗣复骂曰：“自古妖贼岂有长久者，尔当去逆从顺，因我而归朝，官爵尚可得，何为胁我使降？”嗣复知必死，不少慑，屡言何不速杀我，贼曰：“我，县人也。明府宰邑有善政，我不忍杀。”乃委之而去。初，嗣复闻难，率吏民修城立门，众赴功，守备略就。朝廷知之，进其官二等，加直秘阁，擢知睦州。尝为贼所伤，自力度江乞师於宣抚使，未及行而卒。《两浙名贤录》：鞠嗣复，钱塘人。） 

　　３、丙戌，方腊陷歙州，东南将郭师中战死，士曹掾栗先守狱，诟贼遇害。（案：“栗先”原本误“粟先”，今据《九朝编年备要》、《十朝纲要》、毕氏《通鉴》诸书改正。又《两浙名贤录》所载有歙士曹毛卤死贼事，可并参考。《名贤录》云：毛卤字叔缜，江山人。少有节操，晚以特恩为歙士曹。睦寇攻城，官吏皆遁，卤曰：“吾职司寇，狱有系囚，谊不可去。”乃摄州事。时二子贡辟雍，即遣人持狱印缒城以出，令上之朝。城陷，卤衣冠坐堂上，贼胁使降，不屈，骂贼不绝口，撄刀而死。妻钱氏弗忍去，妇掖其姑，又弗忍去，卒俱遇害。事闻，赠朝请郎，官其后。） 於是婺源、绩溪、祁门、黟县等官吏皆逃去。后四日，又陷富阳、新城，遂逼杭。（《纪事本末》卷百四十一。案：方勺《青溪寇轨》：十二月十三日，陷歙州，乘势取桐庐、新城、富阳等县。二十九日，进逼杭州。） 

　　４、丁亥，通侍大夫、保宁军（案：原误保康军，据《十朝纲要》改正。） 承宣使、直睿思殿、在京神霄玉清万寿宫提点、同知入内内侍省事谭稹提举措置捕捉睦州青谿县贼。《纪事本末》卷百四十一。案：《宋史?本纪》：是日，改谭稹为两浙制置使。《九朝编年备要》：三年正月改谭稹为两浙制置使。《十朝纲要》：是日，诏保宁军承宣使、同知入内内侍省事谭稹提举措置捕捉睦州青谿贼。庚寅，手诏谭稹因出使制置捕捉郡贼，所至察访事有害民者，悉条画以闻。三年正月丁酉朔，改为两浙制置使。可据以正《宋史》之误。

　　５、改威武军承宣使、婺州观察使、步军都虞候王禀前去节制。（《纪事本末》卷百四十一。案：此条原题三年正月七日，而错出是月戊子之前，盖必原本有误也。据《十朝纲要》，十二月丁亥，诏保宁军承宣使、同知入内内侍省事谭稹提举措置捕捉睦州青谿贼，步军都虞候王禀往统制之。是与诏谭稹同係丁亥日，今从之。又考《长编》纪日例用干支，而此条但题云某月日，不係干支者，疑杨氏据《长编》注中录出，补之也。） 

　　６、戊子，方腊陷宣州宁国县，进逼宣州。（《纪事本末》卷百四十一。案：此条原本误题三年正月，今考三年正月无戊子，且原本係乙未前事，则戊子乃是二十二日，乙未为二十九日。《十朝纲要》系之十二月戊子，似可从也。今据以改正。《读史方舆纪要》：宁国府，宋曰宣州，陪辅金陵，襟带杭、歙，阻山控江，形势便利，据险而守，择利而动，纵横南北，亦创起之绪也。宁国县在府东南一百五里。《两浙名贤录》：钱即字中道，吴越王诸孙也。睦寇作，起知宣州，即自力上道，至则悉意应军须。贯上其功，进龙图阁学士。） 

　　７、乙未，方腊陷杭州，知州、徽猷阁待制赵霆遁去，（案：“赵霆”，《九朝编年备要》、《十朝纲要》与此同，《宋史?本纪》、薛应旂、毕沅《通鉴》作“赵震”。） 廉访使者赵约（案：“约”原误“纳”，据《九朝编年备要》、《宋史?本纪》改正。） 诟贼而死。（《纪事本末》卷百四十一。案：《宋史?本纪》：三年二月庚午，赵震坐弃杭州，贬吉阳军。方勺《青谿寇轨》：十二月二十九日，进逼杭州，知州事赵霆弃城走，州即陷。节制、直龙图阁陈建，廉访使者赵约被害，贼纵火六日，官吏居民死者十三。薛应旂《通鉴》：十一月，方腊攻陷青谿，遂陷睦、歙州，东南将郭师中战死，遂南攻衢，北掠新城、桐庐、富阳诸县，进逼杭州，郡守赵霆弃城走，州即陷。杀制置使陈建、廉访使赵约，纵火六日，死者不可胜计。凡得官吏，必断脔支体探其肺肠，或熬以膏油，丛镝乱射，备尽楚毒，以偿怨心。警奏至时，京师方聚兵以图北伐，王黼匿不以闻。於是凶焰日炽，附者益众，东南大震。淮南发运使陈遘上言：“腊众彊，东南兵弱，乞调京畿兵及鼎、沣枪牌手，兼程以来，使不致滋蔓。”帝得疏，始大惊，乃罢北伐之议，而以童贯为宣抚使，谭稹为两浙制置使，率禁旅及秦、晋番汉兵十五万讨之。《两浙名贤录》：唐子霞，馀杭人。潜心味道，於洞霄宫尝著《大涤洞天真境录》，自号浑沦子。宣和元年，诏主杭州洞霄宫。明年，盗起睦、歙，破临安，官吏散走，其徒亦治舟请行。子霞曰：“吾被天子命主此宫，守死职也，公等第去已而。”贼至，子霞正色叱之，遂遇害。门人程用光叩阍言状，悯其忠，赙钱三十万，敕令改葬，发土，止一空棺而已。仙家所谓兵解者也。） 

　　８、丙申，诏以南康军居住、宣德郎、管勾太平观陈瓘移居楚州。始王寀得罪，瓘自江州移南康。及方寇作，或又为飞语，云瓘女婿已为所劫，欲加中伤。然上讫保全，故卞、京党人莫能害也。《纪事本末》卷百二十九。案：瓘移南康在政和七年十二月，王寀伏诛在重和元年二月。《宋史?陈瓘传》：居南康，叆至，又移楚。瓘平生论京、卞，皆披摘其处心，发露其情慝，最所忌恨，故得祸最酷，不使一日少安。） 

　　《续宋编年资治通鉴》：十二月，以陈过庭为御史中丞。时睦寇猖獗，过庭言：致寇者蔡京，养寇者王黼，窜二人则寇自平。又言：朱勔父子，本刑馀小人，交结权近，窃取名器，贿赂狼籍，罪恶昭著，宜正典刑，以谢天下。时论韪之。案：“宜正典刑”原作“一旦正典刑”，今据《九朝编年备要》、《东都事略》、《宋史》传、《名臣言行续录》改正。《东都事略?陈过庭传》云：是时，大臣各立党不协，同列或阴为向背，唯过庭无所附。徽宗曰：“陈过庭，中立不倚者也。”迁太常少卿、起居舍人，拜中书舍人、礼部侍郎，擢拜御史中丞。《宋史?梅执礼传》：执礼迁礼部侍郎。素与王黼善，黼尝置酒其第，夸示园池妓妾之盛，有骄色。执礼曰：“公为宰相，当与天下同忧乐。今方腊流毒吴地，疮痍未息，是岂歌舞宴乐时乎？”退又戒之以诗。黼愧怒，会孟飨原庙后至，以显谟阁待制知蕲州，又夺职。又《程振传》：方腊起，振谓王黼宜乘此时建革天下弊事，以上当天意，下顺人心。黼不怿，曰：“上且疑黼挟寇，奈何？”振知黼忌其言，趋而出，然太子荐之甚力，遂擢给事中。黼白振资浅，且雅长书命，请以为中书舍人。

　　又盗宋江犯淮阳及京西、河北，至是入海州界，知州张叔夜设方略，讨捕招降之。案：《东都事略?叔夜传》、《名臣言行续录》俱云：剧贼宋江剽掠至海州，趋海岸，劫巨舰十数。叔夜募死士千人，距十馀里，大张旗帜，诱之使战，密伏壮士匿海旁，约候兵合，即焚其舟。舟既焚，贼大恐，无复斗志，伏兵乘之，江乃降。周密《癸辛杂识续集》云：龚圣与作《宋江三十六赞并序》曰：“宋江事见於街谈巷语，不足采著，虽有高如、李嵩辈传写，士大夫亦不见黜。余年少时，壮其人，欲存之画赞，以未见信书载事实，不敢轻为。及异时，见《东都事略》中载侍郎《侯蒙传》有书一篇，陈制贼之计云：‘宋江以三十六人横行河朔、京东，官军数万无敢抗者，其材必有过人，不若赦过招降，使讨方腊以此自赎，或可平东南之乱。’余然后知江辈真有闻於时者。”《十朝纲要》：三年二月庚辰，宋江犯淮阳军，又犯京东、河北路，入楚州界。知州张叔夜招抚之，江出降。《宋史?本纪》：三年二月，方腊陷处州，淮南盗宋江等犯淮阳军，遣将讨捕，又犯京东，河北，入楚、海州界，命知州张叔夜招降之。毕氏《续通鉴》：三年二月，淮南盗宋江以三十六人横行河朔，转掠十郡，官军莫敢撄其锋。知亳州侯蒙上书，言江才必过人，不若赦之，使讨方腊以自赎。帝命蒙知东平府，未赴而卒，又命张叔夜知海州。江将至，叔夜使閒者觇所向，江径趋海滨，劫钜舟十馀，载卤获。叔夜募死士得千人，设伏近城，而出轻兵距海，诱之战，先匿壮卒海旁，伺兵合，举火焚其舟。贼闻之，皆无斗志，伏兵乘之，擒其副贼，江乃降。然则据诸史所书，招降宋江事俱在三年二月，而《续宋编年资治通鉴》独係之是年十二月，与诸史不同，疑不无舛错。又毕氏《通鉴考异》云：《北盟会编》载《童贯别传》云：贯将赵延庆、宋江等讨方腊。据《宋史?本纪》，宋江之降在次年，《别传》误，今不取。案毕氏此言似亦失考。今据《长编》所载，三年四月戊子，童贯与王禀等分兵四围包帮源洞，而王涣统领马公直并裨将赵明、赵许、宋江次洞后。《十朝纲要》亦载三年六月辛丑，辛兴宗与宋江破贼上苑洞。是宋江之讨方腊固有明证，而毕氏乃疑《童贯别传》为误，其说殊未当也。

　　（新昌陈谟辑注） 

卷四十三

　

　　徽宗

　　△宣和三年（辛丑，一一二一） 

　　１、正月（案：《十朝纲要》：正月係丁酉朔，《四史朔闰考》同。） 癸卯，领枢密院事童贯为江浙、淮南等路宣抚使，殿前副都指挥使刘延庆充宣抚司都统制诸路军马。（《纪事本末》卷百四十一。案：《十朝纲要》：是日，以童贯为江浙、淮南等路宣抚使，与此同。《宋史·本纪》，上年十二月丁亥，改谭稹为两浙制置使，以童贯为江、淮、荆、浙宣抚使，讨方腊。《贯传》不书年月日。《东都事略·刘延庆传》：延庆破夏人，成德军生擒赏屈，并熙河招到伪王子益麻党征。加步军副都指挥使，以功拜保信军节度使，为侍卫亲军马军都指挥使，从童贯讨平方腊，徙镇三城。《九朝编年备要》：初，腊之乱，王黼方铺张太平，恶闻有外寇，且峻责浙西提刑张苑勿张皇生事，因不敢实奏，贼遂不可制，至连陷数州。上大恐，中都为震，始遣谭稹。稹逗留不时进，及贼入杭，乃遣贯行。时北征事起，陕西劲兵多聚辇下，尽发以往。上微行送之，握贯手曰：“东南事尽付汝，有不得已者，竟以御笔行之。”） 

　　２、乙卯，方腊陷崇德县，进围秀州，知州宋昭年等击郤之。（《纪事本末》卷百四十一。案：“崇德”原误“崇宁”，今据《十朝纲要》改正。陈桱《续通鉴》：二月，方腊寇秀州，官军败之。腊将方七佛引众六万攻秀州，统军王子武乘城固守，已而大军至，合击贼，斩首九千，筑京观五，贼还据杭州。《两浙名贤录》：王子武，嘉兴人，初为统军。睦寇方腊作乱。横行州邑，杀平民二百馀万。蹀血转斗，官军莫能挫其锋。来攻秀州，去城南一舍，而阵众号十万。子武白太守曰：“今日之政，公职守，子武职战，请背城借一，以报国家，请速具军，兴翦此而后朝食。”乃下令简精锐五百人，长兵在前，短兵相接，弓矢分左右翼夹射，遂启门鼓噪而出，太守后率百姓登陴雷鼓发喊以助之，屋瓦皆震。战士勇气百倍，莫不一当百，贼大骇奔溃，追奔数十里，斩首五千级，筑京观五以表其功。贼遂退据临安，不敢北面以窥江、淮者，由子武以孤军遏之之力也。） 

　　３、丁巳，御笔处分已立赏状：“捕凶贼方十三及一行凶党，尚虑赏轻，诸色人未肯用命掩杀，今增立下项：一、生擒或杀获为首方十三，白身特补横行防奭使，银、绢各一万匹两，钱一万贯，金五百两。次用事人，每名白身特补武翼大夫，银、绢五千匹两，钱五千贯，金三百两。有名目头首，每名白身特补敦武郎，银、绢各一千匹两，钱三千贯，金一百两。已上愿补文官者听。一、如係官员、文武学生、公吏、将校、兵级等，获到前项人，并拟比迁补官职，仍与支赐。一、係贼中徒伴，购杀前项人，将首级或能生擒赴官，并特与免罪，一切不问，亦依赏格推恩支赐。”是日童贯至镇江。（《纪事本末》卷百四十一。） 

　　４、辛酉，御笔：“自来收买计置花竹窠石，造作供奉特色，委州县监司傒置，皆係御前预行支降钱物，令依私价和买，累降指挥严立法禁，不得少有抑配，意谓奉行之人遵承约束，皆知事上恤民之义。比者始闻脏私之吏，借以为名，率多并缘为奸，驯致骚扰，达於闻听。可限指挥到，应有见收买花石造作供奉之物，置局及专丞指挥，计置去处，一切废罢。仍限十日结绝，官吏钱物作匠并拨归元处，已计置造作收买到见在之物，所在桩管具奏。若尔后尚敢以贡奉为名，因缘科扰，以违御笔论。”（《纪事本末》卷百二十八。案：《十朝纲要》：是日，御笔罢收买花石造作供奉之物，凡置局去处，罢苏杭造作局。） 

　　５、甲子，王禀等破贼於秀州城下，斩首数千级，秀州平。（《纪事本末》卷百四十一。） 

　　６、是月，方腊陷婺州，又陷衢州，守臣彭汝方死之。（《纪事本末》卷百四十一。案：《东都事略·彭汝方传》：汝方，汝砺之弟也，知衢州。时方腊陷婺、睦、杭，而衢介於三郡之间，贼势张甚，兵力寡弱，众皆奔溃。汝方与郡僚段处约守孤城，城陷，骂贼而死，年七十一，赠龙图阁直学士。《宋史·汝方传》：宣和初，通判衢州，使者疏其治状，擢知州事。方腊起睦之青溪，与衢州接境，寇至无兵可奭，众望风奔溃。汝方独与其僚段约介守孤城，三日而陷，骂贼而死，年六十六。徽宗襃叹之，超赠龙图阁直学士、通议大夫，谥曰忠毅，官其家七人。顾祖禹《读史方舆纪要》：衢州西安县信安城，相传旧城在今城西。宋宣和三年，方腊作乱，始筑峥嵘山，其东南相连者曰龟峰山，府治枕其麓。《宋史》，方腊陷衢州，州守高至临於龟峰筑城是也。《两浙名贤录》：胡埜，金华人，事亲以孝闻。崇宁间，应八行举，除婺州教授。宣和二年冬，方腊反青谿，据歙、睦。明年，兵及婺境，官吏皆风闻，夜弃城遁。诸生劝埜避难，埜曰：“先世以武功显，而我应八行举，岂可上负朝廷，下辱先世耶？”城陷，阖家皆死之。事闻，赠朝散大夫。又云：许琼字世英，东阳人，刚毅有力，善骑射。微时尝毁淫祠而疠疫息，人咸敬之。宣和中，邑怀德乡寇起，琼集民壮攻讨之，乡赖捍卫。随奉檄援郡城有功，上其事，补秉义郎，摄郡事。既而，睦寇入境，屡挫其锋，久之，兵食不继，而盗益兵攻城，琼力战死之，秘犹僵立如生，能载所乘马而归。至今庙食於乡，子孙繁衍，为邑巨族。） 

　　《续宋编年资治通鉴》：宣和三年春正月，复熙、丰旧制，乃大赦。六年，禁訩改元丰法制者以不恭论。案：《宋史·本纪》、陈桱、薛应旂《通鉴》：元年十月甲戌，以《绍述熙丰政事书》布告天下。又《宋史·本纪》：二年六月辛巳，诏自今訩改元丰法制，论以大不恭。

　　又苏杭造作局诸色匠人日役数千，而财物所须，悉科於民，民力重困。至是以方腊乱浙西，悉诏罢之。案：《九朝编年备要》：先是，二州置局，造作器用，曲尽其巧，牙角、犀玉、金银、竹藤、装画、糊抹、雕刻、织绣诸色匠人日役数千，而财物所需，尽科於民，民力困重，上尝罢之。谄谀人犹责其工程进奉不绝，未几，复置。至是以方腊乱浙西，诏悉罢之。陈桱《通鉴》：正月，童贯至苏州，承诏罢苏杭造作局及御前纲运并木石彩色等场。初，帝以东南之事付童贯，且曰：“如有急，即以御笔行之。”贯至吴，见民困花石之扰，众言贼不急平坐此耳。贯即命其僚董耘作手诏罪己，罢进奉诸局场，而帝亦黜朱勔父子弟姪之在职者。吴民大悦。

　　１、二月（案：钱大昕《朔闰考》：二月丙寅朔。） 壬午，金国使锡剌曷鲁并大迪乌高随至登州。先是，女真往来议论，皆主童贯，以赵良嗣上京阿骨打之约，欲使举兵应之，故选西京宿将会京师，又诏环庆、鄜延军与河北禁军更戍。会方腊叛，贯以西兵讨贼，（案：“西兵”原误“西京”，据《北盟会编》改正。） 朝廷罢更戍，指挥登州守臣以童贯未回，（案：“回”原误“而”，据《北盟会编》改正。） 留曷鲁等不遣。曷鲁狷忿，（案：“狷忿”，《北盟会编》作“猾忿”。） 屡出馆，欲徒步入京师，寻诏马政、王瑰引之诣阙。（《纪事本末》卷百四十二。案：《辽史》：是年，保大元年春正月丁酉朔，改元，肆赦。《契丹国志》：金人自破上京，终岁不出师辽国，然防屯如故。有东南路怨军将领董小詀，坐讨平州贼逗留不进，被诛。本部队长罗青汉、董仲孙倡率怨军作乱，攻锦州，月馀不能下，赖都统耶律余睹援兵至，怨军始惧。郭药师等内变，自杀贼魁罗青汉等数人就招安，都统萧傒奏选留二千人为四营，擢郭药师、张令徽、刘舜臣、甄五臣各统将领，馀兵六千人，悉送燕、云、平三路充禁军，或养济，实欲分其势也。余睹谓萧傒曰：“前年两营叛，劫掠乾州，已从招安。今岁全军复叛，而攻锦州。苟我军不来，城破，则数万居民被害。所谓怨军，未能报怨于金人而屡怨叛于我家。今若乘其解甲，遣兵掩杀净尽，则永绝后患。”傒曰：“亦有忠义为一时胁从者，岂可尽诛之！”二人议论不合，交章并奏，卒从萧傒之议。辽自金人攻伐以来，天下郡县所失几半，生灵涂炭，宗庙邱墟。天祚尚以四时游畋为乐，工作之费，未尝少辍，遂失内外人心。尝有倦处万机之意。有四子：长曰赵王，昭容所出；次曰晋王，文妃所出；次曰秦王、鲁王，并元妃所出。国人皆知晋王贤而属望焉。元妃兄枢密使萧奉先虑秦王不得立，密图之，未有以发。晋王母文妃姊妹三人，长适耶律挞曷里，次适余睹。会挞曷里妻尝过余睹家，萧奉先密遣人诬告其结余睹，将立晋王，尊天祚为太上皇帝。事发，挞曷里妻等皆伏诛，文妃亦赐死，独留晋王。时余睹在军中，闻之，惧，即领千馀骑并骨肉车帐叛归金国。时方盛夏，途中为雨霖所阻。天祚遣知奚王府萧遐买、宰相萧德恭、太常衮耶律谛里姑、归州观察使萧和尚奴、太师萧傒各领本部军马会合追之。至闾山县相及，诸军议曰：“今天祚信用奉先，致晋王之祸，兼奉先平日视吾曹蔑如也。余睹，宗室之豪俊，负气不为人下。若擒余睹，则他日吾曹皆余睹也。不若纵之为利。”皆曰：“喏。”於是绐云“追之不及。”余睹既亡，奉先惧诸将皆叛，乃峻加萧遐买等爵赏，以慰其心。陈桱《通鉴》：二月，辽主杀其文妃萧氏，南面都统耶律余睹叛，降于金。《三朝北盟会编》：正月，金人遣曷鲁、大迪乌充使副，持书来议夹攻。金人国书云：“正月日，大金皇帝致书于大宋皇帝阙下：适纡使传，遥示英华，载详别属之辞，备形书外之意。事须审而后度，礼当具以先闻。昨者赵良嗣等回，许与燕京并所管州镇，书载若不夹攻，难应已许。今若便要西京，只请就便计度收取，如难果意，冀为报示。有此所由，未言举动的期，所有关封，决当事后载知，亦曾熟虑。春令在始，善祝多祺！今差孛堇曷鲁、大迪乌充国信使副，有少礼物具诸别录。专奉书，不宣。谨白。”二月二十七日，曷鲁至登州。） 

　　２、方腊陷旌德县。（《纪事本末》卷百四十一。案：毕沅《通鉴》系此条於癸巳下。《十朝纲要》载：是日，刘镇破贼乌村湾，斩首六百级，复宁国县。） 

　　３、癸未，王禀等克杭州。《纪事本末》卷百四十一。案：毕沅《通鉴》系之癸巳。方勺《青溪寇轨》：正月二十四日，贼将七佛引众六万攻秀州，统军王子武聚兵与州民登城固守。属大兵至，开门表悰合击，斩首九千，筑京观五，贼退据杭州。二月七日，前锋至清河堰，贼列阵以待王师，水陆并进战六日，斩贼二万。十八日，再火官舍、学宫、府库与僧民之居，经夕不绝。翌日，宵遁，大兵入城。《东都事略·张确传》：宣和中，召至京师，属方腊起青溪，势张甚。确上言：“此皆王民也，但庸人扰之耳。陛下下哀痛之诏，省不急之务，敢有以华石淫巧供上者死；务在抚绥，则浃旬之间，必可殄灭矣。”宰相王黼怒，出为通判杭州，摄睦州。确以方略授诸将，贼由是遂败。《宋史·韩世忠传》：宣和二年，方腊反，江、浙震动，调兵四方，世忠以偏将从王渊讨之。次杭州，贼奄至，势张甚，大将惶怖无策。世忠以兵二千伏北关堰，贼过，伏发，众蹂乱，世忠追击，贼败而遁。渊叹曰：“真万人敌也。”尽以所随白金赏之。且与定交。又《王渊传》：刘延庆讨方腊，以渊为先锋。贼将据钱塘，势张甚。渊谕小校韩世忠曰：“贼谓我远来，必易我。明日尔逆战而伪遁，我以强弩伏数百步外，必可得志。”世忠如其言，贼果追之，伏弩卒发，应弦而倒。逐北至淳安，贼据帮源洞，遂围而平之。授邠门宣赞舍人。《陈遘传》：宣和二年冬，方腊乱，诏以属遘。遘言：“腊始起青溪，众不及千，今胁从已过万，又有苏州石生、归安陆行儿，皆众党应之。东南兵弱势单，士不习战，未必能灭贼。愿发京畿兵、鼎沣鎗盾手，兼程以来，庶几蜂起愚民，不至滋蔓。”帝悉行其言。加龙图阁直学士，经制七路，治於杭。时县官用度百出，遘创议度公私出纳，量增其赢，号“经制钱”。其后总制使翁彦国倣其式，号“总制钱”。於是天下至今有“经总制钱”名，自两人始也。又言：“妖贼陵暴州县，惟搜求官吏，恣行杀戮。往往断截支体，探取肺肝，或熬以鼎油，或射以劲矢，备极惨毒，不偿怨心。盖贪汙嗜利之人，倚法侵牟骚动，不知艺极。积有不平之气，结于民心，一旦乘势如此，可为悲痛！此风不除，必更生事。臣愿采官吏奸脏沿仍旧习者，按治以闻，乞重寘於理。”许之。又进学士。又云，杭经巨寇后，河渠堙窒，邦人以水潦为病，前守数请於朝，皆以劳费辍役。遘以冬月檄真、扬、润、楚诸郡，凡守插纲卒，悉集治所。先是，当闭插，群卒无以食，率冻饿不自聊。闻命，相率呼舞以来者二千人，用其力治河，不两月毕，杭人利焉。陈桱《通鉴》：二月，以陈遘为江淮经制使。命遘经制七路，治於杭州，以供馈饷。遘以财用不给，创议度公私出纳，量增其赢，号“经制钱”，遂为东南七路之害。《通考》卷六十一《职官考》：宣和三年，臣僚言：“睦贼猖獗，乞以杭越知州兼本路安抚，镇抚一方。”诏杭越州、江宁府守臣，并带安抚使。诏洪州守臣，可依江宁府安抚使。凡诸路安抚，逐州知州兼以直秘阁以上，充掌总护诸将，统制军旅，察治奸宄，以肃清一道，凡兵民之政皆掌焉。帅其属而听其狱讼，颁其禁令，定其赏罚，稽其钱穀、甲械出纳之名籍，其行以法。若事难专决则具可否禀奏。即干机速边防及士卒抵罪，则听以便宜裁断。係边任则绥御夷狄，抚宁疆圉。若甲兵屯戍，刍粟馈运，则视其缓急盈虚而移用之，掌凡战守之事。

　　４、乙未，方腊陷处州，馀党逼信州。（《纪事本末》卷百四十一。） 案：《九朝编年备要》：陷处州，缙云尉詹良臣奭贼，为所执。欲降之，良臣骂曰：“往年王伦反，戮於淮南；王则反，磔於河北，同恶无少长，皆弃市。今不鉴前祸，猖獗至此，旦暮官军至，尔肉喂狗鼠矣。”贼怒，割其肉，使自啗之。且吐且骂，死不绝声，时年七十二，上闻而悯之，官其二子。《宋史·良臣传》：良臣，睦州分水人，以恩得官。方腊起，其党洪再犯处州，守贰俱弃城遁。又有他盗霍成富者，用腊年号，剽掠缙云。良臣曰：“捕盗，尉职也，纵不胜，敢爱死乎？”率弓兵数十人出奭之，为所执。又《刘士英传》：宣和间，为温州教授。方腊陷处州，州人争具舟欲遁，士英奋谓不当避，自郡将而下皆排沮之。士英独身任责，推郡茂才石砺为谋主，治兵峙粮，籍保伍，分其地为八隅，委官统率，以钟为约，令民闻钟声则趋所守堞。未几，贼来攻，拒守凡四十馀日，官军既至，贼溃去。又《萧振传》：调信州议曹。时州郡奉神霄宫务侈靡，振不欲费财劳民，与守议不合。会方腊寇东南，距信尤近，守欲危振，檄振摄贵溪、弋阳二邑。既而王师至衢，又檄振督军饷，振治办无阙。大将刘光世见而喜之，欲以军中俘馘授振为赏，振辞曰：“岂可不冒矢石而贪人之功乎！”诸邑盗未息，守复檄振如初。振悉区处，许其自新，贼多降者。又《丁仲修》传：仲修字敏之，温州人。方腊党俞道安陷乐清，将渡江。巡检陈华往捕，死之。先锋将张理同、李振出南门迎敌，渡八接桥，桥断马蹶，溺死。贼至帆游，夏祥遣辅褒迎战数十合，褒死之。仲修帅乡兵奭诸乐湾，乡兵失据而散，仲修以馀兵与贼战，力屈乃死。《两浙名贤录》：姚舜明字廷辉，嵊县人，举进士，累官河东经略安抚使。宣和初，睦寇连陷杭、处等六州。时舜明知婺州，方之任城，已被围，遂招集士卒，突围入城，引兵出战，贼众奔溃。时贼将洪载据处州，复计降其众四十馀万。又云：沈希稷字济叔，温州人。宣和初，知龙泉。三年，睦贼洪载入寇，诸邑皆陷，龙泉民情汹汹，希稷毅然为守奭计，贼至与战，大破之。事平，朝廷嘉其功，增秩一等。在邑五年，去之日，送者攀辕涕泣，为立“三贤堂”於玉峰寺，以祀之。又云：闾丘观字民表，遂昌人，倜傥有大志。宣和癸丑，睦州寇变，贼酋洪载陷松阳，据其城，分兵以攻遂昌，势张甚，朝廷下诏招安之。当事者缩首莫敢往，观慨然请行，遂单身斋诏入贼营，以义感之，成约而反。朝廷嘉其功，授承信郎。又云：邓熹，遂昌人，有勇略，善文章。宣和中，睦寇犯松阳、遂昌间，熹散家财，结里中拳勇少年，入邑奭侮。贼至与战，出奇破之，贼众奔衄，两邑遂全。郡将黄葆光闻于朝，增秩赐金，以荣其归，仍官其一子。又云：赵育才与邓熹同里，政和中，选为武学博士弟子，膂力绝人，更精於射，去百步而射杨叶，无不中者，时称“猿臂”。方腊叛，与熹父子集趫壮相犄角，邑人恃以安堵。时松阳贼侵掠及境，乃率所部格于孟山前。贼势张甚，育才手射杀数十贼，矢尽掷弓於地，横刀直入贼阵，贼众披靡，分两翼左右合击，育才复斫杀数贼，力尽死于礌下，闻者莫不太息。

　　《续宋编年资治通鉴》：二月，罢花石纲。初，江、淮发运司於真、扬、楚、泗各有转般仓纲运，纲运兵士各有地分，每舟虚二分，容私商以利，舟又载盐回运，兵士稍便之。后以发运司舟船拨充御前纲以载花石，而转般仓废矣。纲多重载，不容私商，又盐法变更，无回运，舟兵苦之，多逃亡而为盗。至是禁般载花石，使之般运粮道。案：《十朝纲要》：二月丁卯。禁臣庶於淮南、两浙路般致花石入京。庚午，蠲两浙路被贼民户公私逋及三年田赋。方勺《青溪寇轨》：朱勔进花石媚上，上心既侈，岁加增焉。舳舻相衔於淮、汴，号花石纲，至截诸道粮饷纲，旁罗商舟，揭所贡暴其上。篙师柁工，倚势贪横，凌轹州县，道路以目。其尤重者，漕河勿能运，则取道於海，每遇风涛，则人船皆没，枉死无算。江南数十郡，深山幽谷，搜剔殆遍，或有奇石在江湖不测之渊，百计取之，必得乃止。程限惨刻，无间寒暑。士庶之家，一石一木，稍堪玩者，即领健卒，直入其家，用黄帊覆之，指为御物。又不即取，因使护视，微不谨，则重谴随之。及启行，必发屋彻墙以出。由是人有一物小异，共指为不祥，惟恐芟夷之不速。民预是役者，多鬻田宅子女，以供其须，思乱者益众。又云：贯至苏州，始承诏罢造作局及御前纲运、并木石彩色等场。《通考》卷二十五载谭稹言：伏读圣训，自转般之法废为直达，岁运仅足，自开岁纲运不至，两河所籴所般数目不多，何以为策？令臣询访措置以闻。窃详祖宗建立真、楚、泗州转般仓之本意，可谓至密：一则以备中都缓急，二则以防漕渠阻节，三则纲般装发，资次运行，更无虚日。自其法废，河道日益浅沚，遂致中都粮储不继。仰烦圣训，丁宁训饬，谓淮南三转般仓，今日不可不复置。淮南路泗州、江南路真州、两浙路楚州，仍乞先自泗州为始。候一处了当，次及真、楚。既有籴本，顺流而下，不甚劳费，乞赐施行。然后俟岁丰，计置储畜，取旨立法转般，以为永法。诏稹所陈利害甚明，并可依奏，候睦贼平日，令发运司措置施行。《东都事略·徐勣传》：徽宗问曰：“卿久於外，下民疾苦，宜以告朕。”勣曰：“事固未易胜言，惟茶盐法为最苦。茶盐取息太深，故私贩者十百为群，被甲荷戈，白昼公行，若聚而为盗则可忧。旧法，官榷盐州县常有三年之积，贾人沿边入中粮草，钞法流行；今许通京，则州县无积，钞法遂瑰。又纲运搬米无欠折，以搬盐酬之；今无搬盐，则米纲亦坏。”徽宗曰：“为国用不足故也。”勣曰：“生财有道，理财有义，用财有法。今国用不足，在陛下诏有司，推讲而力行之。”徽宗称善。《宋史·食货志》：政和二年，复行直达纲，毁折转般诸仓。谭稹上言：“祖宗建立真、楚、泗州转般仓，一以备中都缓急，二以防漕渠阻节，三则纲船装发，资次运行，更无虚日。自其法废，河道日益浅沚，遂致中都粮储不继，淮南三转般仓不可不复。乞自泗州为始，次及真、楚，既有瓦木，顺流而下，不甚劳费。俟岁丰计置储蓄，立法转般。”淮南路转运判官向子諲奏：“转般之法，寓平籴之意，江、湖有米，可籴於真，两浙有米，可籴於扬，宿、亳有麦，可籴於泗。坐视六路丰歉，有不登处，则以钱折斛，发运司得以斡旋之，不独无岁额不足之忧，因可以宽民力。运渠旱乾，则有汴口仓。今所患者，向来籴本岁五百万缗，支移殆尽。”《贾伟节传》：蔡京坏东南转般法为直达纲，伟节率先奉承，岁以上供物径造都下，籍催诸道逋负，造巨船二千四百艘，非供奉物而辄运载者，请论以违制。花石、海错之急切，自此而兴。论功进秩，遂拜户部侍郎，改刑部。《向子諲传》：宣和初，复官，除江、淮发运司主受文字。淮南仍岁旱，漕不通，有欲濬河与江、淮平者，内侍主其议，无敢可否，发运司檄子諲行。子諲言：“自江至淮数百里，河高江、淮数丈，而欲濬之使平，决不可。曩有司三日一启闸，复作澳储水，故水不乏。比年行直达之法，家以应奉往来，启闭无节，堰闸率不存。今复故制，严禁约，则无患。”使者用其言，漕复通，进秩一等。

　　１、三月丙申，（案：《十朝纲要》并是日朔。《四史朔闰考》同。） 贼再犯杭州，王禀等战於城外，斩首五百级。官军与贼战於桐庐，败之。（《纪事本末》卷百四十一。）
  </div>
  <div class="pagination">
   <a href="续资治通鉴长编拾补_page46.html">
    上一页
   </a>
   <span>
    ...
   </span>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <a href="续资治通鉴长编拾补_page44.html">
    44
   </a>
   <a href="续资治通鉴长编拾补_page45.html">
    45
   </a>
   <a href="续资治通鉴长编拾补_page46.html">
    46
   </a>
   <span class="current-page">
    47
   </span>
   <a href="续资治通鉴长编拾补_page48.html">
    48
   </a>
   <a href="续资治通鉴长编拾补_page49.html">
    49
   </a>
   <a href="续资治通鉴长编拾补_page50.html">
    50
   </a>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <span>
    ...
   </span>
   <a href="续资治通鉴长编拾补_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
