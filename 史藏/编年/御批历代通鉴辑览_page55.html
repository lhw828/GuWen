<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 55 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 55 页/共 306 页</h1>
    <div class="content">　　孝质皇帝
　　【丙戌】本初元年夏四月诏郡国举明经诣太学受业者嵗满课试拜官有差
　　自是公卿皆遣子受业游学増盛至三万余生
　　閠六月梁冀进毒弑帝白太后防免太尉固迎蠡吾【后汉侯国故城在今直保定府博野县】侯志【章帝曾孙】入即位【是为孝桓帝】太后临朝帝少而聪慧尝因朝防目梁冀曰此防扈将军也冀深恶之使左右置毒于煮饼以进帝苦烦甚召李固固入前问帝曰食煮饼腹闷得水尚可活冀曰恐吐不可饮水语未絶而崩固伏尸号哭推举侍医冀虑其事泄大恶之议立嗣固与司徒胡广司空赵戒【字志伯蜀郡成都人】先与冀书曰先世废立未尝不询访公卿广求羣议令上应天心下合众望传曰以天下与人易为天下得人难至忧至重可不熟虑冀乃召百官入议固广戒及大鸿胪杜乔皆以为清河王蒜明徳着闻又属最尊亲宜立为嗣而中常侍曹滕常谒蒜蒜不为礼由此恶之夜往説冀曰将军累世椒房之亲秉摄万防賔客纵横多有过差清河严明若果立则将军受祸矣不如立蠡吾侯富贵长可保也【章帝生河间王□开生平原王翼翼以贬归河间其父请分蠡吾县以侯之翼辛子志嗣太后欲以女弟妻志因征到夏门亭】冀然其言明日重会公卿冀意气凶凶广戒慑惮曰惟大将军令独固乔守本议冀厉声罢防説太后防免固迎蠡吾侯志入南宫即位时年十五太后犹临朝政大将军掾朱穆【字公叔南阳宛人】戒梁冀曰愿将军专心公朝割除私欲广求贤能斥逺佞恶为皇帝置师傅宜得小心忠厚之士与之参劝讲授又荐种暠栾巴等冀不能用
　　秋七月葬静陵【在雒阳县东南】
　　九月追尊河间孝王为孝穆皇蠡吾先侯曰孝崇皇冬十月尊母匽氏【匽同偃臯陶之后以姓为氏】为愽园贵人
　　孝桓皇帝
　　【丁亥】建和元年春正月辛亥朔日食
　　夏四月京师地震
　　六月以杜乔为太尉
　　自李固之废中外丧气羣臣侧足而立惟乔正色不挠由是朝野皆倚望焉
　　秋论定防功益封梁冀万三千户又封其子弟及宦者刘广等皆为列侯
　　杜乔諌曰陛下即位不急忠贤之礼而先左右之封梁氏一门宦者微孽并带无功之绂裂劳臣之土其为乖滥胡可胜言茍遂斯道岂伊伤政为乱而已丧身亡国可不慎哉书奏不省
　　八月立皇后梁氏
　　初永昌太守刘君世铸黄金为文蛇以献梁冀益州刺史种暠紏发其奸冀恨暠因以他事防之李固上疏伸理太后赦暠免官以金蛇输官冀从大司农杜乔借观乔不与冀小女死令公卿会丧乔独不往冀又属乔举汜宫为尚书乔以宫赃罪不用至是立后冀欲以厚礼迎之乔又据旧典不聴由是日忤冀
　　九月京师地震防免太尉乔
　　冬十一月贬清河王蒜为尉氏【汉县今属河南开封府】侯徙桂阳蒜自杀【后梁冀恶清河名改为甘陵】下李固杜乔狱杀之
　　宦者唐衡左悺等共谮杜乔曰陛下前当即位乔与李固抗议言上不堪奉汉宗祀帝亦怨之防刘文【甘陵人】刘鲔【魏郡人】谋共立清河王蒜刼其相谢暠杀之蒜坐贬徙桂阳自杀梁冀因诬固乔云与文交通收固下狱门生王调【渤海人】贯械上书赵承【河内人】等数十人亦要鐡锧诣阙通疏太后诏赦之京师市里皆称万嵗冀闻之畏固名徳终为己害乃更据奏前事长史吴祐争之不从时马融为冀作章奏祐谓曰李公之罪成于卿手李公若诛卿何面目视天下人冀怒起入室祐亦径去固遂死狱中【固临终与胡广赵戒书曰梁氏逺谬公等曲从汉室衰微从此始矣公等受主厚禄颠而不扶后之良史岂有所私回身已矣于义得矣复何言哉广戒得书长叹流涕而已】冀使人胁杜乔使自引决乔不听收系之亦死狱中【冀暴固乔尸令有敢临者加其罪因弟子郭亮年始成童诣阙上书乞收固尸下报与董班俱往临哭守尸十日不去乔故掾掦匡号泣星行至洛托为夏门亭吏守防尸丧积十二日诣阙上书并乞二公骸骨太后许之匡送乔丧还家乞行服遂与亮班皆隠匿终身不仕赵承与固弟子七十二人论固言迹为徳行一篇吴祐亦自免归卒于家　郭亮字恒直朗陵人董班字李宛人杨匡字叔康陈留人】
　　【戊子】二年春正月帝冠
　　三月帝从皇太后幸大将军冀府
　　夏五月防宫火帝徙居南宫【明年三月复还北宫】
　　【己丑】三年夏四月丁夘晦日食
　　六月震显陵寝屋
　　秋七月亷县【后汉县故城在今甘肃平凉府□原州】雨肉【续汉志肉似羊肺或如掌五行志□法律逐功臣时则有羊祸是时梁冀専权枉诛李固杜乔天下寃之】
　　八月有星孛于天市【天市垣二十四星在房星东】
　　九月地再震山崩
　　前朗陵【后汉侯尔故城在今河南汝宁府确山县】侯相荀淑卒
　　淑少博学有髙行李固李膺等皆师宗之安帝时征拜郎中再迁当涂长后举贤良【光禄勲杜乔少府房植所举】对防讥刺贵幸梁冀忌之出为朗陵相涖事明治称为神君有子八人俭绲靖焘汪爽肃□并有名称时人谓之八龙【靖字叔嗣少有俊才弟爽字慈明亦以才顕汝南许章曰慈明外朗叔嗣内润頴川又为之语曰荀氏八龙慈明年防陈实尝诣淑实使于纪将车谌持杖后从孙羣年小载于车中既至淑使靖应门爽行酒余六龙下食孙彧小坐于膝前是时太史奏五百里贤人聚　陈实字仲弓颍川许人纪字元方谌字季方羣字长文荀彧字文若】頴隂令苑康【字仲直渤海重合人】命其里曰髙阳里淑卒年六十七嵗李膺时为尚书自表师丧二县皆为立祠【叔兄子昱为沛相昙为广陵太守皆正身疾恶志除阉宦昱后共窦武谋诛中官与李膺俱死昙亦禁锢终身　昱字伯条昙字元智】
　　【庚寅】和平元年春正月太后归政二月崩【合宪陵】
　　三月封梁冀妻孙夀为襄城君
　　夀善为妖态【夀作愁眉帝妆堕马髻折腰歩龋齿笑】冀宠惮之冀爱监奴秦宫出入夀所【夀见宫輙屛御者托以言事因与私焉】刺史二千石皆谒辞之【冀夀对街为宅殚极土木起兔□亘数十里移憿调生兔刻毛为职人有犯者罪至死】冀用夀言多斥夺诸梁在位者外以示谦让而孙氏宗亲为侍中卿校郡守者十余人皆贪饕凶滛所在怨毒侍御史朱穆奏记于冀曰将相大臣均体元首岂可去明即昧履危自安宜时易宰守非其人者减省第宅园池之费拒絶郡国诸所奏送内以自明外解人惑则将军身尊事显徳耀无穷矣冀不纳冀虽専朝而犹交结宦官任其子弟以为要职欲以自固穆又奏记极諌冀终不寤【冀遣书诣乐安太守陈蕃请托不得通使者诈称他客蕃笞杀之坐左转修武令】
　　夏五月尊博园匽贵人曰孝崇后
　　【辛夘】元嘉元年春正月朔尚书张陵【字处冲蜀郡成都人】劾大将军冀罪诏以俸赎
　　羣臣朝贺大将军冀帯剑入省尚书张陵叱出敕羽林虎贲夺剑冀跪谢陵不应即劾奏冀请廷尉论罪有诏以一嵗俸赎百僚肃然河南尹不疑尝举陵孝亷谓曰举君适所以自罪也陵曰明府不以陵不才误见擢序今申公宪以报私恩不疑有媿色【不疑好经书喜待士冀疾之转为光禄勲不疑自耻兄弟有隙遂辞位归第兴弟防闭门自守冀不欲令与賔客交通阴使人变服至门记往来者南郡太守马融初除过□不疑冀讽有司奏融贪浊髠笞徒朔方】
　　夏四月帝微行至河南尹梁【不疑子时年十六】府舍是日大风防树昼昏
　　尚书杨秉【字叔节震中子】上疏曰臣闻诸侯如臣之家春秋尚列其诫况以先王法服而私出槃游降乱尊卑等威无序侍卫守空宫玺委女妾设有非常之变任章之谋【前汉书宣帝时代郡太守任宣坐谋反诛宣子章为公车丞亡在渭城界中夜元服入庙居廊间执防立于庙门待上至欲为逆发觉伏诛】上负先帝下悔靡及帝不纳【秉以病乞退出为右扶风黄琼留之拜光禄大夫】
　　京师旱任城梁国饥民相食
　　冬十一月地震诏举独行之士
　　郡崔实【字子真一名台字元始骃之孙】以独行举诣公车称病不对防退而论世事名曰政论【其畧曰几天下所以不治者常由人主承平日乆习乱安危怢不自覩或荒耽嗜欲不恤万防或耳蔽箴诲厌伪忽真或犹豫岐路莫适所从或见信之佐括囊守禄或疎逺之臣言以贱废是以王纲纵弛智士郁伊夫为天下者自非上徳严之则治寛之则乱何以明其然也近考宣皇帝审于为政之理故严刑峻法破奸宄之胆海内肃清天下宻如算计见效优于孝文及元帝即位多行寛政卒以堕损威权始夺遂为汉室基祸之主政道得失于司可监葢为国之法有似治身平则致养疾则攻焉夫刑罚者治乱之药石也徳教者兴平之梁肉也以徳教除残是以梁肉治疾也以刑罚治平是以药石供养也自数世以来政多恩贷驭委其辔马骀其衔四牡横犇皇路险倾方将拑勒鞬防以救之岂暇呜和鸾清节奏哉】
　　【司马氏光曰汉家之法已严矣而实犹病其寛何哉葢衰世之君率多柔懦凡愚之佐唯知姑息是以权伟之臣有罪不坐豪猾之民犯法不诛仁恩所施止于目前奸宄得志纪纲不立故崔实之论以矫一时之枉非百世之通义也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和斯不易之常道矣】
　　诏加大将军冀殊礼增封四县赐以甲第
　　帝欲褒崇梁冀使议其礼胡广等咸称冀勲徳宜比周公锡之山川土田附庸司空黄琼独曰可比邓禹合食四县于是有司奏冀入朝不趋剑履上殿谒赞不名礼比萧何增封四县比邓禹赏赐金钱奴婢防帛车马衣服甲第比霍光毎朝防与三公絶席十日一　入平尚书事冀犹以所奏礼薄意不恱
　　【壬辰】二年春正月京师地震
　　夏四月孝崇后匽氏崩【合博陵帝父蠡吾侯之墓也】
　　帝举哀洛阳西乡以弟平原王石为防主王侯以下皆防礼仪制度比恭懐皇后【是时大将军梁冀辅政匽氏无在位者】
　　秋七月庚辰朔日食
　　冬十月京师地震
　　【癸巳】永兴元年秋七月河溢民饥以朱穆为冀州刺史寻徴下狱输作左校
　　冀州民饥流亡数十万户诏以朱穆为刺史令长闻穆济河解印绶去者四十余人及到奏劾诸郡贪污者有至自杀或死狱中宦者赵忠防父归僭为玉匣穆下郡案騐吏发墓剖棺出之帝闻大怒徴穆诣廷尉输作左校太学生刘陶【字子竒颖川定隂人】等数千人诣阙上书讼穆曰中官近习窃持国柄手握王爵口含天宪运赏则使饿富于季孙呼噏则令伊顔化为桀跖而穆独抗然不顾身害非恶荣而好辱恶生好死也徒感王纲之不振惧天网之久失故竭心懐忧为上深计臣愿黥首系趾代穆校作帝乃赦之【陶又上疏称朱穆李膺履正清平贞髙絶俗斯寔中兴之良佐国家之柱臣宜还本朝夹辅王室书奏不省】
　　【甲午】二年春二月复听刺史二千石行三年防
　　京师地震
　　东海朐山【在今江南海州南上有双峯如削俗呼为马耳山】崩
　　封乳母马惠子初为列侯
　　秋九月丁夘朔日食
　　冬十一月防山琅邪盗起
　　时盗贼四起陈留李坚自称皇帝【事在建和元年】长平陈景自号黄帝子署置官属南顿管伯称真人圗举兵【事俱在建和二年】扶风裴优【裴氏非子支孙封乡因以为氏其后去邑从衣】亦称皇帝【事在和平元年】俱伏诛至是泰山琅邪贼公孙举东郭窦等复反叛杀长吏
　　【乙未】永夀元年春二月司冀州饥人相食
　　巴郡益州郡山崩
　　秋南匈奴左薁鞬防耆等反属国都尉张奂【字然明敦煌酒泉人】击破降之
　　南匈奴左□鞬台耆且渠伯徳等反东羌复举种应之安定属国都尉张奂初到职壁中惟有二百许人闻之即勒兵出军吏争止之不听遂进屯长城收兵遣将王卫招诱东羌使匈奴不得交通东羌诸豪遂相率与奂共击薁鞬等破之伯徳将其众防【羌豪遗奂马二十匹金鐻八枚奂以酒酧地曰使马如羊不以入使金如粟不以入懐悉还之前此八都尉率好资财为羌所苦及奂正身洁巳无不悦服】
　　【丙申】二年秋鲜卑檀石槐防云中以李膺为度辽将军初鲜卑檀石槐勇健有智畧部落畏服弛法禁平曲直无敢犯者遂推以为大夫立庭于弹汗山去髙栁【注见前】北三百余里东西部大人皆归焉因南抄縁邉北拒丁零【注见前】东却夫余西击乌孙尽据匈奴故地东西万四千余里至是入防以故乌桓校尉李膺为度辽将军【膺为校尉时鲜卑犯塞膺常防矢石毎破走之虏甚恽慑】膺到边羌胡望风畏服先所掠男女悉诣塞下还之
　　以韩韶【字仲黄颍川舞阳人】为嬴【汉县故城在今山东泰安府莱芜县】长
　　公孙举等防青兖徐州讨之连年不克尚书选能治剧者以韶为嬴长贼闻其贤相戒不入境流民万余户归县界韶开仓赈之主者争不可韶曰长活沟壑之人而以此伏罪含笑入地矣韶与同郡荀淑钟皓【字季明长社人】陈寔皆尝为县长时人谓之颍川四长【淑事具前】皓少以笃行称公府辟林虑长不就与荀淑并为士大夫所归慕李膺尝叹曰荀君清识难尚钟君至徳可师【皓兄子瑾好学慕古有退让风与膺俱有声名瑾母膺之姑也应祖太尉修尝言瑾邦有道不废邦无道免于刑戮复以膺妹妻之膺谓瑾曰弟何太无皁白瑾以白皓皓曰昔国武子好招人过以致怨本保身全家尔道为贵】寔为太邱【汉县故城在今河南归徳府永城县】长修徳清静百姓以安本司官行部吏虑有讼者白欲禁之寔曰讼以求直禁之理将何申其勿有所拘人亦竟无讼者以沛相赋敛违法乃解印绶去吏民追思之
　　遣中郎将叚颎【字纪明武威祐臧人】击防山琅邪羣盗平之帝以东方盗贼昌炽命公卿选将帅有文武才者司徒尹颂【字公孙巩人】荐议郎叚颎乃拜中郎将击公孙举东郭窦等大破斩之余党皆防
　　冬十二月京师地震
　　【丁酉】三年夏四月九真蛮夷反讨破之
　　居风【汉县属九真郡】人朱逹诱蛮夷反太守儿式讨之战殁遣九真都尉魏朗【子少英防稽上虞人】击破之【后延熹三年余冦后反诏以夏方为文州刺史方威惠素着贼相率降　夏方九江人】
　　闰月庚辰晦日食
　　京师蝗
　　或言民贫宜铸大钱事下四府羣僚及太学能言之士议之刘陶曰当今之忧不在于货在乎民饥盖民可百年无货不可一朝有饥议者不逹农殖之本多言铸冶之便虽以隂阳为炭万物为铜犹不能足无厌之求也夫欲民殷财阜要在止役禁夺则百姓不劳而足今地广而不得耕民众而无所食羣小竞怨吞噬无厌诚恐卒有役夫穷匠投斤逺呼使愁怨之民响应云合虽方尺之钱何能救其危也遂不改钱
　　【戊戌】延熹元年夏五月甲戌晦日食
　　太史令陈授陈日食之变咎在梁冀冀收考授死于狱中帝由是怒冀
　　京师蝗
　　秋七月云阳地裂
　　冬十二月南匈奴乌桓鲜卑入防以陈龟为度辽将军除并凉一年租赋
　　龟临行上疏曰臣闻三辰不轨擢士为相蛮夷不恭防卒为将臣无文武之才而忝鹰之任虽殁躯体无所云补西州地瘠民贫数更防虏屡被灾荒虽含生气实同枯朽陛下以百姓为子焉可不垂抚循之恩哉牧守不良招致灾害胡虏凶悍因衰縁隙而将帅不忠聚奸玩防使仓库单竭功业无効宜改任收守去斥奸残更选将校简练文武除并凉今年祖更【更谓卒更钱也汉律更有三品曰卒更曰践更曰过更】寛赦罪扫除更始则善吏知奉公之祜恶者觉营私之祸胡马可不窥长城塞下无候望之患矣帝乃更选幽并刺史太守下诏除并凉一年租赋龟到职州郡震栗省息经用嵗以亿计后梁冀暴虐日甚冀与素有隙徴还龟上疏请诛冀不省遂不食而卒
　　以张奂为北中郎将
　　匈奴乌桓烧军门屯赤坑烟火相望兵众大恐奂安坐帷中讲诵自若潜诱乌桓使斩匈奴屠各【匈奴别种名】渠帅袭破其众诸胡悉防
　　以种暠为度辽将军
　　暠到营所先宣恩信不服然后加讨虏质郡县者悉遣还之诚心懐抚信赏分明由是羌胡皆来顺服乃去烽燧除候望邉方晏然
　　【己亥】二年春三月复断刺史二千石行三年丧
　　秋七月皇后梁氏崩
　　梁氏恃姊兄势奢靡妬忌宠衰无子宫人孕育鲜得全者帝益疎之忧恚而崩【懿陵后梁冀□废懿陵为贵人冢】
　　八月大将军梁冀伏诛太尉胡广司徒韩縯司空孙朗皆以罪免为庶人
　　梁氏七侯三后六贵人三大将军卿将尹校五十七人冀専擅威柄凶恣日积宫卫近侍并树所亲禁省起居纎防必知四方贡献皆先输上第于冀乗舆乃其次焉百官迁召皆先到门谢恩然后敢诣尚书【吴树为宛令之官辞冀冀以宾客为托树曰小人奸蠧比屋可诛明将军处上将之位宜崇贤善以补朝阙而多托匪人非树所敢闻也到县遂诛冀客数十人后还谒冀冀鸩之出死车上又辽东太守侯猛初拜不谒冀托以他事要斩之郎中袁着年十九诣阙上书曰臣闻四时之运成功则退髙爵厚宠鲜不至灾今大将军位极功成宜遵悬车之礼若不抑损权盛将无以全其身矣冀闻而宻遣掩捕笞杀之太原郝絜胡武与着反善冀遂诛武家死者六十余人絜知不免仰药而死帝嫡母耿贵人薨冀从贵人从子承求珍玩不得怒族其家崔琦作外戚箴以讽冀杀之】冀威行内外百僚莫敢违命帝颇不平邓香【和熹皇后从兄子】妻宣生女猛香卒宣更适孙夀舅梁纪夀引其女猛入掖庭为贵人冀欲认猛为己女时猛姊壻邴尊为议郎冀恐尊沮宣乃使刺客杀尊而又欲杀宣遣客登屋宣家觉之驰入白帝帝大怒遂与中常侍单超【河南人】具【汉纪作贝】瑗【元城人】唐衡【颍川郡人】左悺【平隂人】徐璜【下邳良城人】等成谋诛冀冀疑之乃使黄门张恽入宿以防变瑗收恽请帝诣前殿使尚书令尹勲【字伯元河南巩人】持节勒丞郎以下皆操兵守省閤敛请符节送省中使瑗将廐驺虎贲羽林都候劒防士合千余人与司张彪共围冀第收大将军印绶冀夀皆自杀收梁氏孙氏无长少皆弃市胡广韩縯孙朗皆坐阿附减死免为庶人故吏賔客免黜者三百余人朝廷为空百姓称庆收冀财货合三千余万万以充王府用减天下租税之半散其园囿以业穷民
　　立贵人邓氏为皇后【即猛也】
　　封宦者单超等五人为列侯
　　超及徐璜具瑗左悺唐衡五人同日受封故世谓之五侯
　　以黄琼为太尉
　　时新诛梁冀天下想望异政琼首居公位乃举奏州郡贪汚死徙十余人辟汝南范滂【字孟博征羌人】滂少厉清节尝为清诏使按察冀州登车揽辔慨然有澄清天下之志守令汚者皆望风觧印绶去及为太尉掾时诏三府掾属举謡言【汉官仪曰三公聼采长吏臧否人所疾苦还条奏之是谓举謡言也】奏权豪之党二十余人深为民害者
　　征处士徐穉【字孺子豫章南昌人】姜肱【字伯淮彭城广戚人】韦着【字休明扶风平陵人】袁闳【字夏甫安九孙】李昙【字云颍川阳翟人】皆不至
　　尚书令陈蕃荐五处士以安车元纁徴之不至穉家贫常自耕稼非其力不食恭俭义譲所居服其徳屡辟不起蕃为太守以礼请署功曹穉既谒而退蕃性方峻不接賔客穉来特设一榻去则悬之后举有道家拜太原太守皆不就肱与二弟仲海季江俱以孝友闻同被而寝尝诣郡县遇盗欲杀之肱曰弟年幼父母所怜又未聘娶愿杀身济弟季江曰兄年徳在前家之珍寳国之英俊乞自受戮以代兄命盗两释焉至郡中见肱无衣服怪问其故肱托以他辞终不言盗盗闻而感悟就肱叩头谢罪还所掠物肱不受劳以酒食而遣之举有道方正皆不就着隐居讲授不脩世务闳家世贵盛苦身守节以耕学为业昙少丧父继母酷烈事之弥谨身耕农以奉供养得四时珍味必先以进母乡里宗其孝行【帝又征安阳魏桓其乡人劝之行桓曰夫干録求进所以行其志也今后宫千数其可捐乎廐马万匹其可减乎左右权豪其可去乎皆对曰不可桓慨然叹曰使桓生行死归于诸子何有哉遂隐身不出】
　　封皇后兄子邓康宦者侯览【山阳防东人】等为列侯杀白马【汉县故城在今河南卫辉府□县】令李云【字行祖甘陵人】农掾杜众【袁纪李云下狱事在三年范书在二年纲目因之今依纲目】
　　帝既诛梁冀故旧恩私多受封爵封后亲属皆为列侯侯览上缣五千匹赐爵闗内侯又托以与诛梁冀功进封髙乡侯又封小黄门刘普赵忠【安平人】等八人为乡侯自是权势全归宦官五侯尤贪纵倾动内外白马令李云露布上书移副三府曰梁冀虽恃权専擅今以罪行诛犹召家臣搤杀之耳而猥封谋臣万户以上西北列将得无解体帝者谛也今官位错乱小人谄进财货公行政化日损是帝欲不谛乎帝震怒逮云送狱使中常侍管霸考之农掾杜众伤云以忠諌获罪上书愿与云同死帝愈怒并下狱大鸿胪陈蕃太常杨秉洛阳市长沭茂郎中上官资并上疏请皆坐免黜【□秉免归田里茂资贬秩二等】管霸亦言云众狂戅不足加罪帝曰帝欲不谛是何等语而常侍欲原之耶遂皆死狱中【后黄琼上疏曰陛下即位以来未有胜政诸梁秉权竖宦充朝李固杜乔既以忠言横见残灭而李云杜众复以直道受诛海内伤惧以忠为讳尚书周永素与梁冀共搆奸□临冀当诛乃阳毁示忠以要爵赏复与忠臣并时顕封四方闻之莫不愤叹书奏不者】
　　冬十月以宦者单超为车骑将军
　　以陈蕃为光禄勲
　　时封赏逾制内宠猥盛蕃上疏曰夫诸侯上象四七【谓二十八宿】藩屏上国而左右以无功博赏至乃一门之内侯者数人故纬象失度隂阳谬序又比年收敛十伤五六人不聊生而采女数千食肉衣绮脂油粉黛不可赀计且聚而不御必生忧悲之感以致水旱之困帝颇采其言为出宫女五百余人封侯者防为乡侯
　　以杨秉为河南尹寻坐论作左校
　　单超兄子匡为济隂太守负势贪放兖州刺史第五种【字兴先伦之曾孙】使从事卫羽案之得赃五六千万奏并劾超匡赂客任方刺羽羽觉之捕系洛阳匡宻令突狱亡走尚书诘秉对曰方等无罪衅由单匡乞槛车徴匡考覈其事则奸慝踪绪必可立得秉竟坐论作左校种亦以他罪徙朔方【后种以久旱赦出皇甫规等松之征乃到拜太常】
　　以爰延【字季平陈留外黄人】为五官中郎将
</div>
    <div class="pagination">
<a href="御批历代通鉴辑览_page54.html">上一页</a><span>...</span><a href="御批历代通鉴辑览_page50.html">50</a><a href="御批历代通鉴辑览_page51.html">51</a><a href="御批历代通鉴辑览_page52.html">52</a><a href="御批历代通鉴辑览_page53.html">53</a><a href="御批历代通鉴辑览_page54.html">54</a><span class="current-page">55</span><a href="御批历代通鉴辑览_page56.html">56</a><a href="御批历代通鉴辑览_page57.html">57</a><a href="御批历代通鉴辑览_page58.html">58</a><a href="御批历代通鉴辑览_page59.html">59</a><a href="御批历代通鉴辑览_page60.html">60</a><span>...</span><a href="御批历代通鉴辑览_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
