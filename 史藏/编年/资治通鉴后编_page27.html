<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 27 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 27 页/共 44 页
  </h1>
  <div class="content">
   己酉朔金主至自猎所丙辰杀妃费摩氏扵寝殿平章政事亮因羣臣震恐与其党谋逆时防卫十人长布萨呼图本名师恭旧受鄂特本恩图克坦阿尔齐呼与亮姻家皆使为内应大兴国尝以李老僧属亮得为尚书省令史亮度兴国被杖怨望又使老僧结兴国兴国给事寝殿常取符钥归家丁巳以呼图阿尔齐呼当内直命老僧语兴国乗之以作变夜二鼓兴国以符钥矫诏启宫门亮与妹壻图克坦贞及平章政事秉徳大理卿乌叶等以刀藏衣下随左丞唐古辩入宫门者以辩乃驸马不疑而纳之及殿门卫士始觉有变亮等抽刅刼之莫敢动遂入寝殿金主常置佩刀扵榻是夜兴国投刀扵榻下金主求刀不得阿尔齐呼先进刅呼图次之金主顿仆亮前手刃之血溅满其面与衣金主殂年三十一是为熈宗秉德等未有所属呼图曰始有议立平章今复何疑秉徳遂与羣臣奉亮即皇帝位诈以上欲议立后召大臣因杀曹国王宗敏左丞相宗贤宗敏本名鄂勒博太祖子也以秉德为左丞相兼侍中唐古辩为右丞相兼中书令乌叶为平章政事呼图为左副防检阿尔齐呼为右副防检贞为左卫将军兴国为广宁尹扵是自太师领三省事朂以下二十人进爵増职各有差己未大赦改元天徳甲子誓太祖庙召秉徳辩乌叶呼图阿尔齐呼兴国六人赐誓劵己亥追諡皇考太师曰宪古道文昭武烈章孝睿明皇帝庙号德宗名故居曰兴圣宫
　　二十年春正月丁亥秦桧入朝殿前司军士施全挟刅刺之扵道不中捕送大理桧亲鞫之全对曰举天下皆欲杀金人汝独不肯故我欲杀汝也自罢兵后凡武臣陈乞差除恩赏桧皆格之饿且死者嵗不下数十全以所给微而累众不胜其忿遂欲杀桧壬辰诏磔全扵市自是桧每出列五十兵持长梃以自卫　癸巳金主尊嫡母图克坦氏及母大氏皆为皇太后图克坦氏无子次室李氏生郑王充次室大氏生三子长即金主也图克坦氏贤遇下有恩礼大氏事之谨相得欢甚图克坦氏虽养充为己子充嗜酒图克坦氏常责怒之尤爱金主金主自以其母有嫡妾之分心常不安及弑熈宗图克坦氏与太祖妃萧氏闻之相顾惨然曰帝虽失道人臣岂可至此图克坦氏入宫见金主不贺金主衔之至是俱尊为太后图克坦氏居东宫号永寿大氏居西宫号永宁后永寿宫生日酒酣永宁太后起为寿永寿太后方与诸公主宗妇语永宁跪者乆之金主怒而出明日召与永寿语者皆杖之永宁以为不可金主曰今日之事岂能尚如前日耶自是嫌隙愈深　二月庚戌禁民春月捕鸟兽犯者杖八十　甲子金降前帝为东昬王以费摩后死无罪追諡曰悼王后封后父呼达为王东昬王扵悼后墓中　戊辰金羣臣上尊号曰法天膺运睿武宣文大明圣孝皇帝　三月庚辰金侍卫亲军指挥使完顔思恭等来报即位　癸未以余尧弼参知政事给事中巫伋签书枢宻院事　丙戌遣余尧弼使金贺即位及还金主以徽宗玉帯附遗帝秘书郎张仲轲曰此希世之寳也金主曰朕置之外府库耳仲轲由是知金主有南侵之意每事先意逢之　戊子以秦熺为观文殿大学士万寿观使　初李光在琼州甞作私史其子孟坚间为所亲陆升之言之升之讦其事秦桧命两浙转运副使曹泳究实泳言孟坚省记父光所作小史语涉讥谤送大理寺狱具丙申诏光遇赦永不检举孟坚除名陜州编管扵是胡寅程瑀潘良贵宗頴张焘许忻贺允中吴元八人皆縁坐责降有差有从政郎杨炜常州通判沈长卿旧与李光言和戎非便知雷州王趯求内徙李光俱坐贬　戊戌诏改正经界法之厉民者　右正言章复奏左承议郎致仕胡寅非胡安国之子不肯持本生母服不孝谏通邻好视两宫播迁如越人视秦人之肥瘠不忠壬寅责授寅果州团练副使新州安置　乙巳帝书秦桧父故玉山县令敏学墓碑首曰清德启庆之碑夏四月戊午金主亮大杀宗室初亮在熈宗世忌太
　　宗诸子盛强及即位遂与萧裕谋杀之又以前左丞相秉德首谋废立而不即劝进将尽诛焉扵是豫教尚书省令史萧玉上变遂召领三省事阿噜左丞相唐古辩判大宗正事胡里甲系鞫至则杀之因遣使如东京杀留守阿隣北京杀留守呼拉布南京杀领行台事秉徳并诛其亲属复杀太宗子孙七十余人尼玛哈子孙三十余人诸宗室五十余人太宗尼玛哈后皆絶而乌叶萧裕萧玉等皆受重赏亮又令玉子尚主曰朕无以报卿使朕女为卿男妇代朕事卿也癸酉置力田科募民耕两淮田赏以官资在武举之上从知庐州吴逵请也　五月庚辰申禁诸军差承接文字使臣伺察朝政　癸未秦桧上中兴圣统玉牒所检讨官王曮等所撰中兴之迹也诏奉安扵景灵宫　秘书少监汤思退等言有防以师臣秦桧忠义大节付在史馆止有今来事迹及张邵所奏之书余尚多阙望令桧録奏宣付庻得广记甲辰帝谓桧曰思退乞将卿靖康事记为别録以示天下后世可依其奏桧谦退乆之帝曰不然后代无以知卿忠义巫伋曰桧之大节天下共知要当屡不一书使后世奸贼竦惧帝然之　金左副元帅河中府尹萨拉噶自陕西入朝因从容言曰唐建成不道太宗以义除之即位之后力行善政后世称贤陛下以前主失徳大义废絶力行善政则如唐太宗矣金主色变萨拉噶亦悔其言金主念萨拉噶乆握兵在外颇得士心忌之壬辰以萨拉噶为行台左丞相兼左副元帅又恐不奉命阳尊以殊礼使繋属籍以玉带玺书赐之萨拉噶至汴诏谕行台右丞相副元帅托卜嘉无使萨拉噶预军事萨拉噶不知每事辄争之托卜嘉诡曰太师梁王以陜西事属公以河南事属托卜嘉今未尝别奉诏命陜西之事托卜嘉固不敢与闻托卜嘉乆在河南将帅畏而附之萨拉噶始至势孤争之不得白扵朝大臣知上指报曰如梁王教及诏使至汴谕防扵托卜嘉使还托卜嘉独有附奏萨拉噶不得与闻人皆知金主使托卜嘉圗之矣　六月癸亥加秦熺少保　初海防聚众数年其势益炽至是犯台州临门寨章安镇诏以徽猷阁待制萧振知台州振奏乞差明州水军王交同捕许之交即具舰入海与贼战败其众余党散去郡境遂宁　是夏故相赵鼎之子汾奉鼎防归扵衢州常山县守臣章杰者惇之孙素怨鼎知中外士大夫与鼎有简牍往来至是又擕酒防意可为竒货乃遣兵官下县同县尉翁防之以捜私酿为名驰往掩取防之不可则啗以利又不可则胁以威复疑防之漏言潜戒左右伺察之往返再三防之度杰深祸或更属他吏则事不可为即佯诺书片纸走仆自后垣出宻以告汾趣令尽焚箧中书及弓刀之属比兵官至一无所得杰怒方深治防之而追汾与范冲子仲彪拘扵兵官之所防之母诉扵朝秦桧亦咎杰已甚诏移防之为婺州兰溪尉其事遂息时士气犹未冺所唁问鼎议论时事固非一家而魏矼与鼎尤厚是日非防之则根株牵连当起大狱人谓防之虽微官而仁智勇皆可尚杰有馆客魏掞之见杰为此亦慨然以书诮之长揖而去防之崇安人掞之建阳人也　秋七月端明殿学士何若卒　八月甲辰朔量移张浚永州孙近防州万俟卨沅州李若谷饶州李文防江州段拂安康军并居住　戊申改建大理寺　九月甲申前太常主簿吴元美除名容州编管元美尝戏作夏二子传其畧曰天以商代夏是以伊尹相汤伐桀而声其割剥之罪当是时商飚乍起义气播扬劲风四扫宇宙清廓夏告终扵鸣条二子之族无小大少长皆望风陨灭殆无遗类天下之民始得安食酣寝而鼓舞扵清世矣夏二子谓蝇蚊也其乡人进士郑玮得之以告本路提刑孙汝翼汝翼恶之抵玮罪玮怒走临安诉元美讥毁大臣秦桧从尚书省下其章元美家有潜光亭商隠堂玮上桧启曰亭号潜光盖有心扵党李堂名商隐实无意扵事秦他皆类此桧进呈帝令有司究实至是言元美指斥国家讥毁大臣法当死帝特宥之汝翼已移知荆南府亦降二官元美竟卒扵贬所　甲午金立惠妃图克坦氏为皇后妃太师音之女初为岐国妃金主纳诸宫中至是册为皇后　丙申侍御史曹筠以附下罔上罢　金主既杀太宗子孙复忌辽王舍音诸子盛强及宗室勲旧大臣欲尽除之是时左副元帅萨拉噶在汴与右副元帅托卜嘉有隙托卜嘉女为金主妃金主隂使托卜嘉图萨拉噶扵是都元帅府令史约索迎合风指诈为萨拉噶与其子御史大夫宗安家书云宗安误遗宫外约索因拾得之从左都监宾都上变其书契丹小字封题已开中白纸一副有白字隠约状若经水浸致字画可读者上有萨拉噶手署及某王邸书言欲杀托卜嘉令宗安与平章政事宗义前工部尚书穆连觇事势缓急往来通谋且曰阿珲每见此书约定月日教扫古令史却冩白字书来宗义本名伯竒舎音第九子穆连景祖孙玛达格次子女真谓子为阿珲阿珲者宗安也有司鞫问宗安不服曰使真有此书我剖肌肉藏之犹恐泄漏安得扵朝门下遗之掠笞楚毒神色不变乃寘扫古炉炭上扫古不能堪自诬服宗安谓扫古曰尔苦矣宗义被掠笞不能当亦自诬服曰我辈知不免矣不早决徒自苦宗安曰今虽无以自明九泉之下当有寃对吾终不能引屈竟不服　辛未金主使色哷珲杀萨拉噶扵汴并杀宗安宗义穆连皆夷其族太皇太妃萧氏太祖妃也生任王威赫永寕太后事太妃甚谨每有宴集太妃坐上坐太后执妇礼金主积不能平因杀宗义等诬太妃以隠恶杀之并杀威赫及魏王斡台孙呼尔察约索诈书本无呼尔察金主见其坦率善修饰恶之大臣以无罪为请金主曰第杀之无复言于是杀舎音子孙百余人穆连子孙二十余人舍音有防子阿呼哩其妻托卜嘉女金主妃大氏女兄也乃特赦其死色哷珲至汴既杀萨拉噶而无写书及传书者主名时有哲克者能契丹小字旧常从萨拉噶特黙者陜西旧将尝以左副元帅事驰驱赴阙两人遂坐写书传书罪皆族诛宾都迁元帅左监军加开府仪同三司约索为同知博州事赐钱三百万谓之曰尔无自比老人老人亲告朕尔以告有司设有萨拉噶党在其间败吾事矣老人谓萧玉也大定初追封萨拉噶金源郡王谥荘襄官为营塟配享太宗庙庭　右迪功郎安诚曽受故相朱胜非辟为江西帅司属官胜非之亡也诚扵佛寺饭僧自撰疏文讪及朝政为羣官所发刑寺鞫实冬十月戊辰诏停诚官惠州编管　秦桧有疾庚午余尧弼巫伋请自今朝参退依典故权赴太师秦桧府第聚议从之　十二月癸卯朔金主诏去羣臣所上尊号　癸丑金立太祖射碑扵赫舎哩部中金主及皇后致奠扵碑下　乙卯金有司秦庆云见金主曰朕何徳以当此自今瑞应毋得上闻若有灾异当以谕朕使自警焉　己未金罢行台尚书省改都元帅府为枢宻院　甲子秦桧始朝命肩舆入宫门二孙埙堪扶掖升殿不拜　金主常欲右补阙藁城杨伯雄讲论至夜分问神事伯雄对曰汉文帝召见贾生夜半前席不问百姓而问神后世颇讥之陛下不以臣愚陋幸及天下大计神之事未之学也金主曰但言之以释倦思伯雄不得已乃曰臣家有一巻书记人死复生或问冥官何以免罪荅曰汝置一厯白日所为暮夜书之不可书者是不可为也金主为之改容













　　资治通鉴后编巻一百十六
&lt;史部,编年类,资治通鉴后编&gt;
　　钦定四库全书
　　资治通鉴后编巻一百十七
　　刑部尚书徐干学撰
　　宋纪一百十七【起重光协洽正月尽旃防大渊献十二月凡五年】
　　髙宗受命中兴全功至徳圣神武文昭仁宪孝皇
　　帝
　　绍兴二十一年春正月癸未以两淮民复业未乆寛其税赋　金主于立春观撃土牛　丁亥金初造灯山于宫中　甲午金初置国子监　二月甲寅夜雹　壬戍以巫伋为金国祈请使请归渊圣及皇族增加帝号等事伋至金首请迎渊圣归国金主曰不知归后何处顿放伋唯唯而退　癸亥以余尧弼兼签书枢密院事三月丁亥雹　金主稍习经史慕中国朝着之尊
　　有迁都意遂下诏求直言而上书者多谓上京僻在一隅不若徙燕以应天地之中与金主意合壬辰遣左丞相张浩右丞相张通古等调诸路夫匠广燕城建宫室城周九里三步其宫室一依汴京制度运一木费二十万牵一车动五百人宫殿之饰徧傅黄金而后间以五采金屑飞空如落雪一殿之费以亿万计成而复毁务极华丽　夏四月丙午金下诏迁都燕京　丙寅金罢嵗贡鹰隼　金沂州男子呉真犯法当死有司以其母老疾无侍为请命官与养济着为令　闰月丙子金命大官常膳唯进肉鱼旧供鵞鸭等悉罢之　丁丑金罢皇统间苑中所养禽兽　金归徳军节度使阿鲁以撤官舍材木构私第赐死　丁亥赐礼部进士赵逵以下四百四人及第出身是科得庐陵周必大　戊戍金诏朝官称疾不治事者尚书省令监察御史与太医同诊视无实者坐之　五月戊辰金宰臣请益嫔御以广嗣续金主善饰诈初为宰相妾媵不过数人及践大位逞欲无厌杀诸宗室释其妇女喇勒叔曹国王宗敏妻也金主杀宗敏而纳之又有宗本子莎鲁啜宗固子和啰罗和实达秉徳弟济勒哈四人之妻皆欲纳之宫中须宰相奏请行之使图克坦贞讽萧裕曰朕嗣续未广此党人妇女多朕中表亲纳之宫中何如裕曰近杀宗室中外异议纷纭奈何复为此耶金主曰吾固知不肯从乃使贞自以己意讽裕曰上意已有所属公固止之将成疾矣裕曰必不肯已唯上择焉贞曰上必欲公等白之裕不得已乃具奏遂纳之　六月金杀太府监完顔冯六秋七月辛亥除薪米税　八月辛未秦桧上重修诸路茶盐法　壬申太傅咸平郡王韩世忠卒世忠风骨伟岸目瞬如电早年慓悍絶人不用鞭辔能骑生马驹家贫无产业嗜酒尚气不可绳检人呼为泼韩五年十八应募挽强驰射勇冠三军所至辄建大功初得疾敕尚医视疗将吏入卧内问疾世忠曰吾以布衣百战致位王公赖天之灵保首领殁于家诸君尚哀其死耶尝戒家人曰吾名世忠汝曹母讳忠字讳而不言是忘忠也性戆直勇敢忠义事闗庙社必流涕极言力诋和议屡触秦桧岳飞之狱举朝无敢出一语世忠独面诘其罔或劝止之世忠曰今畏祸茍同他日瞑目岂可受铁杖于太祖殿下耶与桧同在政地一揖外未尝与言嗜义轻财锡赉悉分将士持军严重与士卒同甘苦器仗规画精巧絶伦今克敌弓连锁甲狻猊鍪及跳涧以习骑洞贯以习射皆其遗法也尝中毒矢入骨以强弩括取之十指仅全四不能动刀痕箭瘢如刻画然知人善奬用其部曲成闵解元王胜王权刘宝岳超皆起行伍秉将旄及世忠解兵罢政卧家凡十年澹然自如若未尝有权位者晩喜释老自号清凉居士至是卒赐朝服貂蝉冠水银龙脑以敛赠太师有诏选日临奠秦桧遣中书吏韩瑊以危语胁其家其家辞而止孝宗朝追封蕲王諡忠武配飨髙宗庙庭子彦直彦质质古皆以才见用而彦直才兼文武于三子中为最年六嵗从父见帝帝命作大字彦直即拜命跪书皇帝万嵗四字帝大喜拊其背曰他日令器也亲解孝宗丱角之繻傅其首赐金器笔砚书籍鞍马甚厚　九月戊戌朔大理寺主簿丁仲京言赡学公田多为形势家侵佃望诏提举官觉察帝谓大臣曰縁不度僧常住多絶产其令户部并拨以赡学既而户部乞令提举司置籍拘管其无敇额庵院亦依此施行从之　丁巳增筑景灵宫　是月巫伋自金还所请皆不许　冬十月己巳金杀兰子山明安萧拱拱妻择特勒姓耶律氏其女弟曰弥勒金主将纳为妃使拱取之于汴过燕京拱父仲恭为留守见弥勒身形不类处子叹曰上必以疑杀拱矣及入宫果非处女即遣出宫数月复召入金主心疑拱防萧恭张九坐语禁中事得罪拱与客语及之有阿纳者与拱有隙乃诬拱言张九无罪被诛语涉怨谤金主遣使鞫之戒传者曰此子狂妄宜有此语不然彼中安得知此事于是使者不复问拱但搒掠其左验使如告语证之拱遂见杀后金主纳秘书监文之妻实格却以择特勒妻文既而诡以弥勒之命召择特勒入宫而乱之　甲戌帝如清河郡王张俊第壬午进拜俊太师　甲申夜有赤气十一月主管台州崇道观程敦厚献绍兴圣徳诗极
　　言和戎之效又献秦桧有诞生圣相扶王室之句戊戌除敦厚直徽猷阁　庚戌参知政事余尧弼罢　丁巳进义副尉刘允中坐指斥谤讪弃市　癸亥金诏罢世袭万户官前后赐姓人各复本姓　十二月壬申雷是嵗番阳县民家篱竹生重萼牡丹　朝散郎王杨英上书荐秦熺为相秦桧奏以杨英知泰州　金皇子崇王元寿卒
　　二十二年春正月金羣臣请立皇太子从之戊戌初定东宫官属　癸亥太白经天【考异宋史不书今据金史海陵纪书之】　癸亥金主朝谒世祖太祖太宗徳宗陵甲子还宫　二月丁卯金立皇子光英为皇太子光英本名鄂勒博图克坦后所生养于同判大宗正方之家以故崇徳大夫沈璋妻张氏为保母至是立为太子金主安置太祖画像于武徳殿尽召从太祖破宁江州有功者得百七十六人并加宣武将军赐酒帛后以英与鹰相近改鹰坊为驯鸷坊又改封号英国为寿国应国为国宋亦改光州为蒋州光山县为期思县光化军为通化军　甲戌金主如燕京昭义军节度使萧仲宣家奴告其主怨谤金主曰仲宣之侄拱近以诽谤诛故敢妄愬命杀告者三月丁酉编管王庶二子之奇之荀于岭南初庶卒于贬所其子之奇之荀抚棺而哭曰秦桧秦桧此讐必报亲旧皆掩其口曰祸未已也至是为人所告坐谤朝廷编管梅容二州　甲辰直龙图阁叶三省落职筠州居住监都作院王逺除名髙州编管先是三省尝与赵鼎王庶通书力诋休兵之议明州进士陈焘得其真迹并逺遗三省犹子书上之诏送大理帝曰必不可不惩庶后来者知畏乃有是命　丁巳遣司农丞钟世明诣福建路籍寺观絶产田宅入官初闽以福建八郡之田分三等膏腴者给僧寺道院中下者给土著流寓自刘防为福州始贸易取赀迨张守帅闽帝倚以拊循凋瘵存上等四十余刹以待髙僧悉令民请买嵗入七八万缗以助军衣余寛百姓杂科民皆便之至是世明籍寺观絶产复增嵗入钱三十四万缗　夏四月丙申签书枢密院事巫伋罢辛巳以章夏签书枢密院事伋与秦桧居同里一日桧语伋曰里中有何新事伋曰有一术士自乡里来颇论命桧变色曰是人言公何日拜相伋皇恐而退中丞章夏闻之即劾伋隂怀异志以揺国是遂罢伋而夏代其位　五月襄阳大水平地丈五尺汉水冒城而入知府荣薿乘桴得免　丁巳太白经天【考异宋史不书今据金史海陵纪书之】　六月戊子帝谓大臣曰检鼓两院近日絶少论利害文字恐有阻抑可下所属检察　秋七月甲午朔进封程婴为彊济公公孙杵臼为英畧公韩厥为启祐公升中祀　癸卯金主命崇义军节度使乌克岱妻鼎格杀其夫而纳之鼎格姓唐古氏有容色旧与金主私侍婢桂格与知之鼎格从乌克岱在镇使桂格问金主及两宫太后起居金主因桂格传语曰自古天子亦有两后者能杀汝夫以从我乎鼎格不可金主闻之使谓鼎格汝不忍杀汝夫吾将族灭汝家鼎格大恐乃以子鄂勒博为辞曰彼常侍其父不得便金主即召鄂勒博为符宝只鼎格曰事不可止矣因乌克岱醉酒令家奴葛温葛鲁缢杀之金主闻乌克岱死诈为哀伤使鄂勒博佩金符乘驿赴丧追封乌克岱为王既即纳鼎格宫中为娘子　防州军卒齐述杀殿前司统制吴进江西同统领马晟据州叛八月已夘遣鄂州都统制田师中发兵同江西安抚使张澄殿前司统制李耕讨之九月癸丑签书枢密院事章夏罢以侍御史宋朴劾之也　冬十月甲戌以御史中丞宋朴签书枢密院事朴自抚州学官召还甫逾年而执政　甲申金主杀太祖长公主乌噜杖其夫平章政事图克坦恭罢之恭兄鼎格初尚乌噜鼎格死恭强纳之而不相能又与侍婢呼达不协呼达得幸于图克坦后遂譛乌噜于金主故见杀而并罢恭封呼达为国夫人　庚辰诏李光依已降指挥永不检举知台州萧振落职池州居住黄岩县令杨炜除名万安军编管初光既参大政炜以和议为非作书欲献光先见振言其意光不答及是振知台州炜为黄岩令政颇有声振遂荐炜改秩又移书浙东提刑秦昌时同荐之昌时秦桧犹子也不许炜在官鉏治凶恶无所贷俄县史得炜书有诋桧语昌时闻于朝诏送大理寺仍大索炜家得所草万言书语益切炜具服法司奏炜当死帝特宥之　十一月辛丑金买珠于乌古迪埒部及蒲与路禁百姓私相贸易仍调两路民夫采珠一年　丁巳李耕入防州尽诛叛卒防州平　十二月辛酉朔减防州路及蒲江淯井两监盐钱嵗八万二千缗金济南尹葛王乌噜夫人乌林噶氏东京留守石止
　　黑之女也容仪整肃治家有叙睿宗伐宋得白玉带传至乌噜宝蓄之乌林噶氏曰此非王邸所宜有也当献之天子乌噜以为然献之废帝于是裴满后大喜废帝晩年颇酗酒独于乌噜无间及金主即位深忌宗室乌克岱譛秉徳以为意在葛王秉徳诛死乌林噶氏劝乌噜益献珍异以悦其心如故辽骨睹犀佩刀吐鹘良玉茶器之类皆奇宝也金主以为恭顺忌刻之心稍解至是召乌林噶氏来中都乌林噶氏谓乌噜曰不行上必杀王我当自勉不以相累也遂召王府臣仆谕之曰为我祷东岳我不负王使皇天后土明监我心众皆泣下既离济南从行者知其意防防甚谨行之良乡得间即自杀乌噜伤悼不已后登大位享国二十九年不复立后焉
　　二十三年春正月己酉以台州居住李显忠复为宁国军节度使　戊午知镇江府王循友移知建康府循友尝上书乞加秦桧九锡事虽不行而桧甚喜之故有是迁　二月庚申金主自中京如燕　癸亥帝如玉津园遂如延祥观　辛未改防州为赣州　三月丙午齐安郡王士卒于建州追封循王　丁未禁州县都监巡尉擅置刑狱　太府寺丞范彦晖尝作夏日乆隂诗云何当日月时一洗苍生病侍御史魏师逊奏彦晖隂懐异意谤讪朝廷法寺鞫实戊申诏除名荆门军编管辛亥金主至燕京初备法驾甲寅亲选良家子百三十余人充后宫乙卯以迁都诏中外改元贞元改燕京为中都大兴府汴京为南京中京为北京削上京之名止称防宁府而东京西京如旧　夏四月辛未金主特封唐古鼎格为贵妃大爱幸许以为后每同辇游瑶池诸妃步从之金初后宫皆无位号熈宗始有贵妃贤妃徳妃之封至是淫嬖寖多后宫诸妃十二位又有昭仪至充媛九位婕妤美人才人三位殿直最下其他不可举数　戊寅金太皇后大氏殂于永宁宫金主迁中都亲属皆徙独永寿太后留防宁府尝忧惧每中使至必易衣以俟命永宁太后在中都时以为念谓金主曰永寿宫待吾母子甚厚慎毋相忘也及病笃恨不得一见临终谓金主曰汝以我之故不令永寿宫偕来我死必迎致之事永寿当如事我　辛巳诏诸州编管羁管人遵旧法长吏月一騐视不许囚禁　五月庚寅禁州县以私意籍罪人赀产　辛卯金杀西京留守博恰及西京兵马都监穆喇斡编修官圆福努博恰一名衮徳宗子也桀骜强悍金主不喜其为人天徳中萧恭张九坐语禁中起居状得罪事连博恰坐决杖金主由是益忌之穆喇斡与博恰有旧同在西京遂相往来博恰尝以玉带遗之且称穆喇斡骁勇不减尉迟敬徳圆福努之妻与博恰姻戚圆福努尝戒博恰曰大王名太彰著宜小谦晦博恰知为金主所忌尝召日者问休咎家奴哈里上变告之言与赛音舒噜等谋反召日者问天命诏御史大夫髙祯刑部侍郎耶律赛音舒噜就鞫之无状金主怒使人往械博恰等至中都不复究问皆弃市　乙卯金以中都城隙地赐朝官及卫士寻令徴钱有差　六月己卯潼川大水平地丈五尺死者甚众　秋七月庚戌右谏议大夫史才言浙西民田最广而平时无甚害之忧者太湖之利也数年以来濒海之地多被诸军侵据为田队伍既众易于施工累土增髙长堤弥望名曰坝田旱则据之以溉而民田不沾其利水则逺近汜滥不得入于湖而民田尽没矣望委本路监司躬行究治尽复太湖旧迹使军民各安其职田畴尽防其利从之八月壬戌金禁中都路捕射麞兔　丙寅左宣教郎王孝廉谋据成都叛事觉伏诛　己卯赐秦桧建康府永丰圩田　九月甲午赈潼川被水州县仍蠲其赋　庚子敕令所删定官吴增面对乞禁采鹿胎为饰因举真宗不杀羊羔事以为自澶渊讲好之后十九年不言兵而天下庶富者其源葢出于此诏刑部申严施行　冬十月丁巳诏郡守年七十者聴自陈命主宫观　金主猎于良乡封料石冈神为灵应王初金主常过此祠持杯珓祷曰使我有天命当得吉卜投之吉又祷曰果如所卜他日当有报否则毁尔祠宇投之又吉故封之戊午还宫　遣施钜贺金主生辰　戊辰签书枢密院事宋朴罢　壬申以右谏议大夫史才签书枢密院事丙子金命内外官闻大功以上丧止给当日假若父母丧聴给假三日着为令　十一月丙戌金定州献嘉禾诏自今不得复进　己丑金瑶池殿成　壬寅诏立张叔夜庙于信州　乙丑以经筵讲尚书终帙赐宰执讲读等官宴于秘书省遂为故事　十二月乙卯太白经天【考异宋史不书今据金史天文志书之海陵纪逸其日】　戊午金特赐贵妃唐括氏家奴孙梅进士及第　癸亥太傅平乐郡王韦渊卒渊太后季弟性暴横不循法度帝虑其有过难于行法故乆不予渊官至是卒赠太师　辛未金主封所纳曹国王宗敏妻喇勒为昭妃大臣奏宗敏属近尊行不可乃令出宫　丙子金贵妃唐古鼎格有罪赐死金主嬖宠愈多鼎格希得见一日独居楼上金主与他妃同辇从楼下过鼎格望见号呼求去诅骂金主金主阳为不闻鼎格自其夫在时与家奴阎乞儿通至是怨金主疎已欲复私乞儿乃使人以箧盛乞儿入宫留十余日使衣妇人衣杂诸宫婢抵暮遣出侍婢桂格以告金主鼎格缢死乞儿亦伏诛封桂格为莘国夫人　癸未禁民车服逾制　闰月癸巳太白经天【考异宋史不书今据金史海陵纪书之】　金定社稷制度　是嵗进士杨友龙坐谤讪黥配岭南内侍裴咏坐指斥编管琼州　减池州青阳县田租万七千石
　　二十四年春正月庚申太白经天【考异宋史不书今据金史海陵纪书之】金尚书右丞相萧裕恃功专恣金主倚信之他相仰
　　成而已裕以金主猜忌残忍恐祸及已遂与前真定尹萧冯嘉努前御史中丞萧招接博州同知约索谋立故辽主豫王延禧之孙事觉并伏诛　辛未帝如延祥观癸酉初诏郡国同以八月十五日试举人旧诸州皆
　　自选日举士故士子或有就数州取解者至是始禁之丙子封婉容刘氏为贵妃妃临安人颇恃宠骄侈尝
　　因盛夏以水晶饰脚踏帝见之命取为枕妃惧撤去之戊寅地震　施钜至金贺生辰毕辞还金主使左宣
　　徽使敬嗣晖问钜曰宋国几科取士对曰诗赋经义策论兼行又问秦桧作何官年今几何对曰桧为尚书左仆射同中书门下平章事年六十五矣金主复谓钜曰我闻秦桧贤故问之　二月前左从郎杨炬坐其弟煜尝上书诽谤编管邕州　何兊以讼其师马伸发端上金人书乞存赵氏为分秦桧功编管英州　三月司勲员外郎兼中书舍人孙仲鼇尝为李光客右正言郑仲熊劾之言仲鼇摄职成均力主专门以私党与遂罢猺人杨再兴复冦边壬申前军统制李道讨平之擒再兴及其子正修正拱槛送行在脔于市　乙亥赐礼部进士张孝祥以下三百五十六人及第出身是科得吉水杨万里仁寿虞允文初秦桧奏以御史中丞魏师逊礼部侍郎汤思退右正言郑仲熊同知贡举而吏部郎中沈虚中监察御史董徳元张士襄等为参详官师逊等议以敷文阁待制秦埙为榜首徳元从誊录所取号而得之喜曰吾曹可以富贵矣遂定为第一榜未掲虚中遣吏逾墙以白秦熺及廷试桧又奏士襄为初考官仲熊覆考而师逊详定虚中又密奏乞许有官人为第一埙与第二人曹冠策皆攻专门之学张孝祥策则称一徳元老且及存赵事师逊等定埙为首孝祥次之冠又次之帝读埙策皆桧熺语于是进孝祥第一而埙降为第三冠桧馆客也时桧之亲党周夤唱名第四仲熊兄子右迪功郎时中第五秦棣子右承务郎焞杨存中子右承事郎倓并在甲乙科而仲熊之兄孙缜赵密之子成忠郎痈秦梓之子右承事郎焴徳元之子克正曹泳之兄子纬桧之姻党登仕郎沈兴杰皆中第天下为之切齿未几埙除敷文阁待制修撰实录院祖父孙三世同领史职前此未有也时合州人赵性对策有曰以括囊为深计臣知其人矣主和议者当之以首鼠为圆机臣知其人矣杜言路者当之考官大惊桧欲辠之值其死而止　是春始防州路茶　衍圣公孔玠卒于衢州夏四月乙巳以玠子进士搢袭封　五月癸丑朔日有食之　丁卯金始置交钞库金以铜少造钞引一贯二贯三贯五贯四贯十贯五等谓之大钞一伯二伯三伯五伯七伯五等谓之小钞与钱并用以七年为限纳旧易新诸路置官库受之每贯工墨钱十五文公私便焉　丁丑金太原尹图克坦阿尔齐呼伏诛阿尔齐呼自谓有佐立功受铁劵凶狠益甚奴视僚属少忤其意辄棰辱无所恤尝问休咎于卜者髙鼎遂以鼎所占问张王乞王乞谓当有天命阿尔齐呼喜以王乞语告鼎鼎上变阿尔齐呼伏诛并杀其妻及王乞金主使其子珠斯喇乘传焚其尸投骨水中　衢州民俞八作乱秦桧遣殿前司正将辛立率千人捕之不以闻普安郡王因入侍言之帝大惊明日以问桧桧曰臣谓不足上烦圣虑故不敢闻盗平即奏矣桧退而求其故知普安言之遂奏普安在子偁丧二年不当给俸月除二百缗普安白帝帝乃自出内帑月如所除给焉　六月癸巳签书枢密院事史才罢　甲午以御史中丞魏师逊签书枢密院事　知建康府王循友尝刺配秦桧族人桧衔之捃抚其事下大理鞫治辛丑狱具诏贷死藤州安置秋七月癸丑太师清河郡王张俊卒帝谕秦桧曰武臣中无如张俊者比韩世忠相去万万恩数宜从优厚遂如俊第临奠礼部拟俊赠典依世忠例上曰可与赠小国一字王于是特封循王自淳化以后异姓不封真王其追封葢自俊始后諡忠烈俊晚年主和议帝厚眷之麾下将佐若杨存中田师中赵密刘宝皆建节钺或至公师幕府诸僚为侍从守帅者甚众然附秦桧忌刘锜害岳飞为世所唾骂　壬戌诏捐四川茶马司羡余钱以寛民力时茶既贵售诸场率皆滥额而买马之数复不加多茶马之富甲于天下率以嵗剩上供至是捐以予民蜀人始苏矣　主管台州崇道观程敦厚乆斥不用乃上疏以媚秦桧曰陛下爰立同徳付以魁柄国是大定邻好胥穆犹泰山而四维之也而臣窃尚有虑者葢昔之怙乱害成之流鼠伏狙伺尤为可畏愿陛下力遏朋邪之萌以幸海内桧薄其为人谪敦厚靖州居住甲子知成都府萧振复落职池州居住以郑仲熊论
　　其曲学出于程頥故也　乙亥南丹州莫公晟及宜州界外诸蛮纳土内附　八月壬辰禁百官避免轮对秦桧擅政以来屏塞人言蔽上耳目一时献言者恐触忌讳仅论销金铺翠乞禁鹿胎冠子之类以塞责而已故皆避免轮对至是上谕执政曰百官轮对正欲闻所未闻近轮对日多谒告避免可令检举约束故有是禁甲午罢温州市黄柑福州贡茘枝　丙午湘潭县丞郑玘主簿贾子展坐防语嘲毁朝政并除名玘容州编管子展徳庆府编管　金主以左丞相昂去衣杖其弟妇命杖之　九月己未金主御常武殿击鞠令百姓纵观冬十月壬午蠲旱伤州县租赋　大理寺丞周环言临安平江湖秀四州下田多为积水所侵缘山溪诸水并归太湖自太湖分二派东南一派由松江入于海东北一派由诸浦注之江其松江泄水惟白茅一浦最大今泥沙淤塞宜决浦故道俾水势分派流畅实四州无穷之利诏两浙漕臣视之　戊子遣张士襄贺金主生辰十一月庚戌朔新建龙图等六阁成　金杀广宁尹
　　韩王亨亨本名博特乌珠子也性直材勇絶人喜自负金主尝赐之良弓亨辞曰所赐弓弱不可用金主遂忌之出为真定尹谓亨曰太宗诸子方强多在河朔山东真定据其冲要如其有变欲倚卿为重耳其实忌亨也歴中京留守家奴梁遵告亨与卫士符公弼谋反考验无状遵坐诛金主益忌之改广宁尹使李老僧伺察亨动静且令构其罪状乆之亨家奴鲁沁颇黠给使总诸奴老僧谓鲁沁曰尔渤海大族不幸坐累为奴宁不念为良乎鲁沁识其意鲁沁尝与亨侍妾私通亨知之怒曰必杀此奴鲁沁闻之惧密与老僧谋告亨谋逆亨有良马将因金主生辰进之以谓生辰进马者众不能以良马自异欲他日入见进之鲁沁言亨笑金主不识马不足进亨之奴有自中都来者具言图克坦阿尔齐呼诛死亨曰彼有贷死誓劵安得诛之奴曰必欲杀之誓劵安足用哉亨曰然则将及我矣鲁沁即以为怨望遂诬亨欲因间刺金主老僧即捕系亨以闻工部尚书耶律安礼大理正特烈等鞫之亨言尝论铁劵事实无反心而鲁沁亦自引伏与妾私通状安礼等还奏金主怒复遣与老僧鞫其家奴并加搒掠皆不伏老僧夜至亨囚所使人蹴其隂间杀之亨比至死不胜楚痛声达于外金主闻亨死佯为泣下遣人谕其母曰尔子所犯法当考掠不意饮水至死大定初追复其官爵　乙丑签书枢密院事魏师逊罢丁卯以吏部侍郎施钜防知政事端明殿学士郑仲熊签书枢密院事自秦桧专国士大夫有名望者悉屏之逺方凡龌龊委靡之徒一言契合即登政府稍忤其意辄斥去之不异奴故自万俟卨至此年防知政事者裁四人余皆兼权而已　戊辰加秦熺少傅封嘉国公　是月通判武冈军方畴坐通书胡铨除名永州编管　金主纳诸从姊妹于宫寿宁县主实库宗望之女也静乐县主蒲喇及习撚宗弼女也实库尔宗隽女也皆从姊妹混同县君蘓埒和卓及其妹伊都宗本女也再从姊妹又郕国夫人重节宗磐女孙再从兄之女也鼐喇呼永宁太后表兄张定安之妻也富鲁和卓丽妃实格之妹也皆有夫唯实库丧夫金主无所忌耻皆召与之私分属诸妃位下蘓埒和卓最得幸凡宫人有夫在外者初犹分畨出入后乃尽遣其夫往防宁妇人皆不聴出外每幸妇人必奏乐撤帏或妃嫔列坐辄率意淫乱使共观之常于卧内徧设地衣裸逐为戏诫宫中给使男子于嫔妃位举首者刓其目出入不得独行便旋须四人偕往所司执刀监防不由路者斩之日入后下阶砌行者死告者赏钱二百万男女仓猝误相触先声言者赏三品官后言者死齐言者皆释之　故龙图阁学士程瑀有论语讲解至弋不射宿言孔子不欲隂中人至周公谓鲁公则曰可为流涕秦桧疑其讥已知饶州洪兴祖尝为序京西转运副使魏安行镂板至是命毁之十二月丙戌编管兴祖于昭州安行于钦州瑀子孙亦论罪　知鄞县程纬为其丞王肇所告丁酉坐谩上无人臣礼除名贵州编管籍其赀　壬寅敕诸路编管人充厢军　西辽主耶律伊喇殂子防妹普苏完权国事自号承天皇太后改元崇福諡伊喇曰某皇帝庙号仁宗
　　二十五年春正月通判常州沈长卿旧与李光启讥和议又与仁和县尉芮煜共赋牡丹诗有宁令汉社稷变作莽乾坤之句至是为邻人所告送大理寺二月壬寅诏并除名长卿编管化州煜编管武冈军是日宰执进呈郑仲熊黙无一语罢朝秦桧颇咎之　三月己酉右司郎中张士襄使金还入对奏事欺罔帝怒秦桧与士襄里党止以奉使不肃罢之　壬子金主以左丞相张浩平章政事张晖每见僧法宝必坐其下失大臣体各杖二十法宝妄自尊大杖二百　辛酉诏知静江府吕愿中赴阙奏事先是静江有驿名秦城愿中约宾僚共赋秦城王气诗以侈其事秦桧喜奏愿中招降南丹有劳进其职至是乃召之　壬申地震　丙子百官以国忌诣景灵宫施钜拥盖入櫺星门众论大喧钜始送其卒于有司亦不待罪台諌共劾之钜自是不安于位夏四月丁丑朔金中都昬雾四塞日无光凡十有七日乙酉参知政事施钜罢　五月丁未朔日有食之
　　太庙仁宗室柱生芝九茎右迪功郎沈中立为颂以献前知泉州宗室令衿寓居衢州尝召客翫月令衿因
　　观秦桧家庙记口诵君子之泽五世而斩通判州事汪召锡州学教授莫伋皆于坐间闻之召锡娶桧兄女遂使伋告令衿评论日月无光谤讪朝政侍御史董徳元从而劾之癸丑诏令衿汀州居住　金主以大房山云峯寺为山陵建行宫其麓丙寅如大房山营度山陵　金主隂有南侵之意谋迁于汴遣完顔长宁为南京留守经画之是日火宫室尽焚金主大怒杖杀长宁　壬申赐刘琦湖南田百顷　六月庚辰签书枢密院事郑仲熊罢辛巳以礼部侍郎汤思退签书枢密院事　丙戌金主登宝昌门观角抵百姓纵观　乙未金命右丞相布萨思恭大宗正丞呼图噜诣防宁奉迁山陵及迎永寿宫皇太后　癸卯改岳州为纯州岳阳军为华容军以左朝散郎姚岳言岳州乃岳飞驻军之地又与其姓同故也岳尝为飞幕属至是自谓非飞之客且乞改州名士论鄙之　秋七月丙辰减四川绢估税斛盐酒等钱嵗百六十余万缗蠲州县积逋二百九十余万缗诏四川营田有占民产者常平司按验给还　戊午以汪召锡提举湖南常平公事秦桧赏其讦赵令衿且使图张浚也甲戌进封交趾郡王李天祚为南平王天祚遣使入
　　贡故有是命　八月丁丑申严诬告加等法　秦桧仇赵鼎死而未已防汪召锡讦赵令衿谪居汀州桧乃讽侍御史徐嚞论鼎子汾与令衿饮别厚赆必有奸谋辛巳诏送大理狱鞫治　丙戌以吏部侍郎董徳元防知政事　壬辰建执政府　乙未金增置教坊人数　九月丁巳秦桧上绍兴寛恤诏令二百巻诏镂板颁降丁卯金主恭迎太祖太宗徳宗梓宫及皇太后于沙流河命左右约杖二束自随跪太后前曰亮不孝乆失温凊愿太后痛笞之不然且不安太后掖起之曰今庶民有克家子立百金之产尚且爱之不忍笞我有子如此宁忍笞乎叱持杖者退冬十月丙子太后至中都金主率百官郊迎入居寿康宫金主及后宫宰臣以下奉觞上寿极欢而罢　戊寅金主权奉安太庙神主于延圣寺致奠梓宫于东郊举哀奉迎安置丕承殿命省部诸司便服治事不奏死刑一月　庚辰复置鸿胪寺　乙酉右正言张扶言右承议郎张祁縁其兄邵奉使遂叨一命乃私犯其嫂以致有娠于蓐中隂杀以灭口胡寅从而庇之且寅之为凶悖险诈专事胁持范宗尹赵鼎之徒畏之如望付有司正其罪以快天下公论诏大理寺根治　辛卯秦桧言衰病交侵日就危惙伏望许臣同男熺致仕二孙埙堪改差在外宫观上赐诏慰之桧知病不起欲除异己者时江西运判张常先笺注前帅张宗元与张浚诗言于朝连逮者数十家将诬以不轨尽诛之赵汾既下大理狱拷掠无全肤桧令汾自诬与张浚李光胡寅谋大逆凡一时贤士五十三人桧所恶者皆与焉狱成而桧病不能书【考异陈桱通鉴续编于八月言狱成而桧病不能书薛氏因之非也按前此桧病未笃九月上绍兴寛恤诏令又使徐嚞张扶排击善类使狱成于八月桧岂不能书宋史全文于桧乞致仕后言之深合事实今从之】　壬辰秦熺言父桧以乆病未安乞谢事纳禄伏望许臣守本官致仕庶几父子俱退追迹汉疏帝优诏不允时桧已病笃其家秘不以闻谋请熺代相普安郡王密启之乙未帝如桧第问疾桧无一语惟流涕而已熺奏请代居相位者为谁帝曰此事卿不当预遂还宫命直学士院沈虚中草桧父子致仕制熺犹遣其子埙与林一飞郑柟夜见台諌徐嚞张扶谋奏请除已为相丙申诏桧加封建康郡王熺进少师皆致仕埙堪并提举江州太平兴国宫是夜桧卒遗表有云愿陛下固隣国之懽盟谨国是之摇动桧两据相位凡十九年倡和误国忘讐斁伦包藏祸心刼制君父隂结内侍及医师王继先伺上防防动静必知郡国事惟申省无至上前者性隂险深阻如崖穽不可测同列论事上前未尝力辩但以一二语倾挤之俾帝自怒一时忠臣良将诛锄畧尽其顽钝无耻者率为桧用以诬陷善类为功凡无罪可状者则曰立党沽名曰讪谤曰指斥曰怨望甚则曰有无君心凡论人章疏皆桧自草以授言官识之者曰老秦笔也晚年残忍尤甚屡兴大狱察事之卒布满京城稍议之者即捕治中以深文专为罗织执政惟取备员甫入辄出惟深徳王次翁阅四年始出之立乆任之法士淹滞失职有十年不调者然附之则立与擢用初见财用不足密谕江浙监司暗增民税十八其贪汚不法为民所讼者桧复力保之故赃吏恣横百姓重困开门受赂富逾左藏外国珍宝死犹及门桧毎事与帝争胜曹筠言水涨诏逐之桧陞为从官周葵欲言梁汝嘉桧不待帝言即改除之由是王循友乞加桧九锡置益国官属张扶请桧乘金根车吕愿中献秦城王气诗其势渐不可制桧既死帝谓杨存中曰朕今日始免防桧逆谋矣
　　朱熹曰绍兴之初贤才并用纪纲复张诸将屡以捷告恢复之势葢十八九金人于是始露和议以沮吾计而宰相秦桧归自北庭独以长乐梓宫借口攘却众谋荧惑主聴使和议翕然以定而不可破士大夫狃于积衰之俗见国家无事而桧与其徒皆享成功无后患顾以忘仇忍辱为事理之当然呜呼始则倡邪谋以误国中则挟敌势以要君使人伦不明人心不正而末流之遗君后亲无所不至此桧之罪所以上通于天万死不足赎也
　　丁酉秦桧姻党户部侍郎兼知临安府曹泳停官新州安置朱敦儒薛仲邕王彦傅杜思旦皆罢命有司具上执政侍从官居外任及主宫观与在谪籍者职位姓名金大房山行宫成名曰磐宁　辛丑徙侍御史徐嚞
　　右正言张扶为他官　十一月乙巳朔追封益国公秦桧为申王諡忠献赐神道碑额曰决防元功精忠全徳戊申夺赵汾二官　金山陵礼成时改太祖太宗
　　于房山册諡永宁皇太后曰慈宪皇后与徳宗合焉壬子以敷文阁直学士魏良臣防知政事　丁巳太
　　常博士曹冠司农寺主簿林一鸣监文司院上界门林一鹗宗正寺丞郑柟并罢以侍御史汤鹏举右正言张修相继论劾故也　癸亥祭天地于圆丘大赦　甲子幸秦桧第临奠　乙丑复洪皓官释张祁狱皓谪英九年量移袁州行至南雄卒而朝廷未之知也魏良臣等言皓在贬所病甚乞复旧职宫观任便居住帝曰皓顷在北方屡有章表入朝甚忠于国间以语言得罪事理暧昧可依所奏帝因语及大理寺多观望廷尉天下之平如此朕何所赖赵令衿赵汾被罪事起莫伋汪召锡如近日张祁坐狱皆曹泳以私憾诬致其罪卿等可速治之祁由是得释皓卒后一日桧亦死帝闻而嗟惜复徽猷阁学士諡忠宣皓少有奇节始第进士王黼朱勔皆欲婚之力辞不就乆稽北庭金人甚敬之毎着诗文争钞诵求锓梓既归金使至必问皓为何官居何地竟为秦桧所忌死于贬所天下寃之　丁卯金奉安祖宗神主于太庙戊辰羣臣称贺　庚午诏监司郡守事无巨细皆须奏闻裁决毋得止上尚书省臣僚荐举人才必三人以上防疏又诏近嵗以来士风浇薄持告讦为进取之计致莫敢耳语族谈深害风教可戒饬在位及内外之臣咸悉此意有不悛者令御史台弹奏当重寘于法　封皇叔和州防御使士俴为嗣濮王福建路提刑令詪为安定郡王自令懬仲儡卒后秦桧不与袭封凡十余年至是始复　辛未三省枢密院言顷者轻儇之子辄发人箱箧私书讼于朝廷遂兴大狱因得美官自是相习成风虽朋旧骨肉亦相倾陷收简牍于往来之间录戏语于醉饱之后其间固有暧昧而傅致其罪者薄恶之风莫此为甚臣等愿令刑部具前后告讦姓名议加黜罚从之　知建康府王防及列郡守臣王晌王铸郑侨年郑震方滋俱以谄附贪冒罢　以赵逵为著作佐郎初秦桧欲収逵置门下自东川佥幕召至一见而喜之问知其家尚留蜀曰何不俱来逵对以贫未能致桧顾吏嗫嚅语有顷奉黄金百星以出曰以是助舟楫费逵力辞之吏从以出同舍郎或劝毋拂桧意逵正色曰士有一介不取予独何人君谓氷山足恃乎劝者缩颈反走语浸闻桧大怒曰我杀赵逵如狝狐兎耳讽曹泳罗致其辈而先张本于帝曰近三馆士不检颇多与宫邸通酿祸不浅臣将廉之防桧死得免帝防闻其事至是召逵入对谓之曰卿乃朕自擢秦桧日荐士曾无一言及卿以此知卿不附权贵真天子门生也十二月甲戌朔诏曰台諌风宪之地比用非其人党
　　于大臣济其喜怒殊非耳目之寄朕令亲除公正之士以革前继此者宜尽心乃职毋合党缔交败乱成法当谨兹戒毋自贻咎　诏聴张浚折彦质万俟卨段拂各自便量移李光郴州安置　乙亥复以万俟卨为资政殿学士兼侍读　戊寅郑亿年责南安军安置　壬午诏前后告讦者张常先汪召锡莫伋范洵陆升之王洧王肇雍端行郑炜等九人除名广南诸州编管　甲申召孟忠厚奉朝请命胡寅张九成等二十八人并令自便仍复其官　乙酉参知政事董徳元罢　丙戌以提举江州太平兴国宫刘锜知潭州　甲午以敷文阁待制沈该防知政事　乙未以王防恃权贪横停官循州编管　丙申复以萧振为四川制置使　复张浚折彦质赵汾叶三省王趯刘岑等官移胡铨衡州　丁酉禁川广贡真珠文犀　初金主降废帝为东昬王皇后裴满氏墓中是嵗迁于大房山蓼香甸诸王同兆域





　　资治通鉴后编巻一百十七
　　钦定四库全书
　　资治通鉴后编巻一百十八
　　刑部尚书徐干学撰
　　宋纪一百十八【起柔兆困敦正月尽屠维单开十二月凡四年】
　　髙宗受命中兴全功至徳圣神武文昭仁宪孝皇
　　帝
　　绍兴二十六年春正月戊申张九成复秘阁修撰知温州　己酉金羣臣上其主尊号曰圣文神武皇帝金主自九月废朝不出有急奏召左右司郎中省于卧内庚戌始视朝　壬子省诸州税场以寛商贾　甲子追复赵鼎孙近郑刚中汪藻旧职　乙丑金罢中书门下省及平章政事官　丙寅封皇伯令衿为安定郡王以其从弟令詪让也　曹泳移吉阳军编管　二月癸酉朔金下诏改元正隆大赦　乙亥定诸州流寓士人解额庚辰金主御宣华门观迎佛赐诸寺僧绢五百疋防
　　五十叚银五百两　乙酉进士林东追谄秦桧投匦上书言进退大臣当以礼坐狂妄英州编管右朝奉郎林一飞坐指使东责监髙州盐税　辛卯防知政事魏良臣罢　庚子左朝散大夫王曮直徽猷阁吕愿中坐党秦桧各贬窜　三月甲寅以边事定罢宰相兼枢密使乙丑东平进士梁勋上书言金人必举兵宜为之备
　　帝怒编管勋于千里外州军丙寅诏曰讲和之防防自朕志秦桧但能赞朕而已岂以其存亡而渝定议耶近者无知之辈鼓倡浮言以惑众聴至有伪撰诏命召用旧臣抗章公车妄议边事朕甚骇之自今有此当重寘典宪自秦桧死金人颇疑前盟不坚防荆鄂间有妄传召张浚者金人益疑沈该乞特降诏书具宣此意万俟卨汤思退皆与该同乃下是诏　夏四月庚寅遣陈诚之等贺金主尊号礼成　癸巳置武学官及弟子员百人　甲午禁州郡进祥瑞　戊戌立六科以举士一曰文章典雅可备制诰二曰节操公正可备台谏三曰法理该通可备刑谳四曰节用爱民可备理财五曰刚方岂弟劳绩着闻可备监司郡守六曰知机识变智勇絶伦可备将帅命侍从嵗举之如元祐中司马光所请诏大辟情犯无可矜悯者禁刑寺妄引例奏裁贷减从右正言凌哲请也　五月壬寅以沈该为尚书左仆射万俟卨为右仆射并同中书门下平章事自秦桧死宰相位虚半年天下倾耳以待忽一日拜二相人皆惊异传之四方亦无不骇者　甲辰以汤思退知枢密院事初秦桧病笃召董徳元汤思退至卧内属以后事各赠黄金千两徳元虑桧以为自外不敢辞思退虑桧以为期其死不敢受帝闻思退不受以为非桧党遂信任之【考异甲辰宋史髙宗纪作壬寅今从宰辅编年录】　丙辰蠲楚州旴军民租十年　是月金颁行正隆官制　六月丁丑以端明殿学士程克俊防知政事　乙酉诏取士毋拘程頥王安石一家之説　戊寅复权要亲族中第覆试法以前举秦埙等冒滥甲科故也　庚辰渊圣皇帝殂于金之五国城　丁亥流星昼陨　辛卯以秦桧父子所修日厯失实命史馆重修　秋七月丙午右奉议郎薛仲邕连州编管　丁未彗出东井避殿减膳　帝览陈瓘所着尊尧集嘉其明君臣之大分特赐諡忠肃　丙辰彗灭辛酉夜雨水银　八月戊寅革正前举登第秦埙曹
　　冠等九人出身淮南提举朱冠卿言秦桧挟私废法埙等皆其子孙亲戚门下憸人于是诏有官应试者所受阶官易左为右白身者驳放占用省额复还后科　辛卯防知政事程克俊罢甲午以张纲参知政事纲初为给事中以秦桧用事遂引年致仕卧家者二十余年尝书座右曰以直行已以正立朝以静退髙天下　九月乙巳以翰林学士陈诚之同知枢密院事　丙午立互易荐举坐罪法从御史台主簿李庚言也　壬子诏成都潼川两路漕臣同制置茶马司审度四川财赋利害其实惠得以及民调度可以经乆者条具以闻　冬十月己巳朔诏秦桧在位之日无辜被罪者许自陈厘正乙酉金迁始祖以下十主于大房山　乙未王防移
　　琼州编管以宋贶党附秦桧责梅州安置　丁酉复安置张浚于永州浚去国二十年金使至必问浚安在惟恐其复用而秦桧惧其正论害己令台臣有所弹劾语必及浚谓为国贼必欲杀之桧死乃复浚观文殿大学士判洪州时以母丧将归葬浚虑数年间金人必求衅用兵而吾方溺于晏安谓金可信莫之为备沈该万俟卨居相位尤不厌天下望自以大臣义同休戚不敢以居丧为嫌乃上疏极言之沈该万俟卨汤思退谓敌未有衅而浚所奏乃若祸在年嵗间者皆笑其狂台諌汤鹏举凌哲等论浚名在罪籍倡异议以动国是若使归蜀恐致逺方生患遂复永州安置　闰月丙午罢廉州贡珠纵蜑丁自便　己酉命军人愿归农者人给江淮湖广荒田百畆复其税租十年　十一月丙戌裁定六曹寺监百司吏额　十二月庚申赏应诏论事切当者二十七年春正月乙酉帝如延祥观　戊子命侍从各荐宗室京朝官才识治行者二人　戊寅金以工部侍郎韩锡同知宣徽院事锡不谢杖百二十夺所授官二月丁酉朔复兼习经义诗赋法　庚子太尉杨政卒諡襄毅建炎间政从吴玠撃金人九战九捷由此知名守汉中十八年凡利于民者不敢以军旅废休兵十余年未尝升迁将士上下安之政故为呉璘禆将及与璘分道建帅执门下礼益恭世以为难　辛丑金初定太庙时享牲牢礼仪　壬寅太庙仁宗英宗两室柱生芝草　癸卯金改定亲王以下封爵等第命置局追取存者二品以上死者一品防酌削降公私文书但有王爵字者皆立限毁抹虽墓文碑志并发而毁之　戊午以御史中丞汤鹏举防知政事鹏举为台官凡一年有半所论皆秦桧余党他未尝及之　金主御武徳殿召吏部尚书李通刑部尚书胡励翰林直学士萧廉赐坐而语之曰朕自即位视阅章奏治宫中事常至丙夜始御内寝畴昔之夜方就榻恍惚如亲觌有二青衣持幢节自天降授朕以幅纸若牒谓上帝有宣命朕再拜而受遂佩弓矢具鍪铠将从之前而朕常所御小骏号小将军者儵已鞚勒待墀下青衣揖就骑既行但觉云雾勃郁起马蹄间下如海涛汹涌方觉心悸望一门正开金碧焜燿青衣指之曰天门也朕随入焉又里许至钧天之宫严邃宏丽光明夺目朕意欲驰二金甲人谓朕曰此非人间可下马步入及殿下垂帘若有所待须臾有朱衣出赞拜髣髴闻殿上语如婴儿使青衣宣畀朕曰天防上将令征某国朕伏而谢出复就马见兵如者左右前后杳无边际发一矢射之万齐喏声如震雷惊而寤喏犹不絶于耳朕立遣内侍至廏视小将军喘汗雨浃取箭箙数之亦亡其一矣昭应如此岂天假手于我令混江南之车书乎方与卿等图之谨无泄众皆称贺　三月己巳以侍御史周方崇言命京局改官人先除知县　乙酉赤气出紫薇垣　丙戌赐礼部进士乐清王十朋以下二十六人及第出身先是帝谕考官曰对防中有陈朝政切直者并寘上列十朋以揽权为对大略曰揽权者非欲衡石程书如秦皇传餐聴政如隋文彊戾自任不任宰相如唐徳宗精于吏事以察为明如唐宣宗葢欲陛下惩既往而戒未然威福一出于上而已尝有铺翠之禁而以翠羽为首饰者自若是岂法令不可禁乎抑宫中服澣濯之化衣不曳地之风未形于外乎法之至公者莫如选士名器之至重者莫如科第往嵗权臣子孙门客类窃巍科有司以国家名器为媚权臣之具而欲得人可乎愿陛下立身以为本任贤以为助博采兼聴以收其效几万余言自秦桧擅政士子对策务迎合以邀上第至是一变其习帝以十朋议论醇正擢为第一阎安中策言太子天下本臣愿陛下断自宸早正储位以繋中外之望时主器未定大臣无敢启其端者安中独以为请帝感其言擢为第二是科又得刘清之胡晋臣　丁亥诏严禁宫人服用销金翠羽用王十朋之言也【考异宋史髙宗纪是年三月丁亥诏焚交趾所贡翠羽于通衢仍禁宫人服用销金翠羽按宋史全文言是年三月廷试上谓大臣曰昨览进士试巻其间极有切直者至论销金铺翠朕累年禁止尚未尽革当立法必禁之去年交趾献翠毛五百尾朕未尝用当焚于通衢汤思退进曰陛下旌直言以冠多士焚翠羽以革侈靡皆盛徳事据髙宗语则焚翠事在去年初不因十朋之言宋史牵连书之葢误防思退二语并举之意而遂以为一时事也今正之】　辛卯尚书右仆射同平章事万俟卨卒卨始附秦桧杀岳飞既而忤桧去及桧死帝将反桧所为召卨为相主和固位无异于桧士论益薄之　壬辰以符行中前在蜀恣横南雄州安置　夏四月戊戌金追降景宣皇帝为辽王　敷文阁直学士四川安抚制置使萧振治蜀有声五月丙寅帝谓执政曰四川前有胡世将今有萧振蠲减重赋蜀人安之近荐武帅又皆得人可除左朝奉大夫落直字　六月甲辰命臣僚转对尽忠开陈毋摭细防以应故事从著作佐郎黄中言也　戊申以汤思退为尚书右仆射同中书门下平章事　庚戌复余深黄潜善观文殿大学士　秋七月癸酉戒监司举劾守令勿得观望徇私　萧振卒乙亥以龙图阁学士李文防为四川安抚制置使　丙子诏凡出命令先经两省书读如旧制　八月乙未以汤鹏举知枢密院事　癸卯金始置登闻院　九月癸酉防知政事张纲罢戊寅以吏部尚书陈康伯防知政事　丁亥校书郎叶谦亨言祀典不当请敕礼官酌取祭祀之式定为一书名曰绍兴正祠录以为恒制诏从之　是秋金中都山东河东蝗　冬十月壬寅有赤气随日入　金命防宁府毁旧宫殿诸大族第宅及储庆寺仍夷其址而耕种之　癸卯筑通泰楚三州捍海堰　乙卯金初铸铜钱　十一月丁亥知枢密院事汤鹏举罢鹏举效秦桧所为植其党周方崇李庚置籍台諌鉏异已者侍御史叶义问劾之有一桧死一桧生之语遂与方崇等并罢　十二月甲午诏广南经畧市舶司察畨商假托入贡　丙辰初命州县置禁歴
　　二十八年春正月丙寅金皇子赛音萨布卒杀太医副使谢友正及其乳母等追封为宿王　己巳申禁三衙彊刺平民为兵　己卯帝如延祥观遂如平津园　金杖右谏议大夫杨伯雄伯雄尝语同直曰宿王之死盖养于宫外供防虽谨不若父母膝下岂国家风俗素尚如此金主闻之怒召伯雄谓曰尔臣子也君父所为岂得言风俗禁中事岂尔当言朕或体中不佳间或不视朝只是少得人几拜耳而庶事皆奏决便殿纵有死刑不即论决葢使囚者得缓其死至于除授宣敇谁复稽缓有何利害朕每当闲暇颇阅教坊声乐聊以自娱书云内作色荒外作禽荒酣酒嗜音峻宇雕墙有一于此未有不亡此戒人君不防国事沈溺于此者耳如朕虽使声乐喧动天地宰相敢有滥与人官而吏敢有受赇者乎外间敢有窃议者乎尔谏官也有可言之事当公言之言而不从朕之非也而乃私议可乎伯雄对曰陛下至徳圣明固无窃议者愚臣失言罪当万死惟陛下哀怜乃杖而释之　壬午禁诸路二税折纳增价　二月癸巳命史馆重修徽宗大观以前实录　丙申以陈诚之知枢密院事　乙巳以工部侍郎王纶同知枢密院事　三月辛酉朔日当食隂云不见宰相欲率百僚称贺帝不许是日金司天奏日食之不见金主命自今遇日食面奏不须颁告　丙寅雪　戊子责秦桧党宋朴徽州居住沈虚中筠州居住　孙道夫还自金初道夫将还辞于金主金主使敬嗣晖谓道夫曰归白尔帝事我上国多有不诚今畧举二事尔民有逃入我境者边吏即发还我民有叛入尔境者有司索之往往托辞不发一也尔于沿边盗买鞍马备战阵二也且马待人而用如无其人得马百万亦奚以为且我不取尔国则已如欲取之固非难事我闻纳叛盗买马皆尔国太尉杨政所为尝因俘获问其人无能为者也葢欲南侵故先设此二事为辞又曰闻秦桧已死果否道夫对曰桧实死矣又曰尔国比来行事殊不似秦桧时何也道夫还具奏之帝曰朝廷待之甚厚彼以何名为兵端道夫曰彼身弑其君而夺之位兴兵岂问有名沈该汤思退不以为然　夏四月丙申复诏文武官非犯赃罪并许以致仕恩任子　辛亥雨雹　五月金主召户部尚书李通及翰林学士承防翟永固宣徽使敬嗣晖翰林直学士韩汝嘉入见薰风殿问曰朕欲迁都于汴遂以伐宋使海内一统卿意如何通以天时人事不可失机为对金主大恱永固却立楹间金主顾见之问其故永固徐进曰臣有愚虑请殚一得本朝自海上造邦民未见徳而黩兵是闻古称兵犹火不戢将自焚也故虽如梁王之武毅犹以和为长防今宋室偏安天命未改金缯缔好嵗事无阙遽欲出无名之师以事逺征臣窃以为未便兼中都始成未及数载帑藏虚乏丁壮疲瘁营汴而居是欲竭根本富庶之力以缮争战邱墟之地尤为非宜臣事陛下不敢不以正对因伏地请死金主以问晖汝嘉晖是通汝嘉是永固金主大怒拂袖起传宣二臣殿侧聴防继而召翰林待制綦戬讲汉史戬及陆贾新语事金主怒稍解乃赦之明日以通为右丞晖防知政事永固遂请老　六月癸巳流星昼陨是月金蝗入中都　秋七月庚申金封皇子广阳为滕王　戊寅起居舍人洪遵言今铜钱不惟销毁作器用而且南过海北渡淮所失至多铸钱殊不及额宜多方措置上谕大臣曰前后铜禁行之不严殆成虚语铜器虽民间所常用然亦可以他物代今若自公卿贵戚之家以身率之一切不用然后申严法禁宜无不戢者己卯上出御府铜器千五百事付铸钱司遂大敛民间铜器其道佛像及寺观钟磬之属并置籍每斤收二十文民间所用照子带鑻之类则官鬻之凡民间铜器限一月输官限满不纳者科罪寻又定铜钱出界罪赏其后得铜二百万斤　庚辰亲制郊庙乐章十三首　甲申金以李通防知政事初金主召幸臣秘书少监张仲轲左諌议大夫马钦校书郎田与信等便殿侍坐金主谓仲轲曰汉之封疆不过七八千里今吾国幅员万里可谓大矣仲轲曰本朝疆土虽大而天下有四主若能一之乃为大耳金主曰彼且何罪而伐之仲轲曰臣闻宋人买马修器械招纳山东叛亡岂得谓无罪金主喜曰向者梁珫尝为朕言宋有刘贵妃者资质美艳吴之西施蜀之花蕋所不及今一举而两得之俗所谓因行掉臂也江南闻我举兵必逺窜耳钦与信皆对曰海岛蛮越臣等皆知道路彼将安往金主曰然则天与我也朕举兵伐宋逺不过二三年然后讨平髙丽夏国一统之后论功迁秩分赏将士彼必忘劳矣时金主恃其累世强盛欲大肆征伐以一天下尝曰天下一家可以为正统及李通防政揣知金主意遂与仲轲钦及近习羣小辈盛言江南富庶子女玉帛之多以逢其意金主以通为谋主遂议兴兵南侵　八月戊子朔置国史院修神宗哲宗徽宗三朝正史　戊戌汤思退等上徽宗实録一百五十巻　甲寅夜地震　九月己未太白经天【考异宋史不书今据金史海陵纪书之】甲子金滕王广阳卒　庚辰以王刚中为四川制置使初刚中言强则犯边弱则请盟金人之故智也今勿计其强弱而先择将帅搜士卒实边储备军械加我数年国势富强彼请盟则为汉文帝犯边则为唐太宗上壮其言防西蜀谋帅帝曰无如王刚中遂有是命辛巳封皇叔建州观察使士輵为嗣濮王　金迁中
　　都屯军一猛安于南京遣吏部尚书李惇等分州安置冬十月戊子以知渠州虞允文为秘书丞渠州地硗
　　民贫而常赋之外又行加敛流江一邑尤甚允文奏罢之凡六万五千余缗赵逵荐其才召对允文献言谓君道有三曰畏天曰安民曰法祖宗时论韪之又论州县科需寻诏监司约束　帝以治道贵清静宜恬淡寡欲清心省事乃作损斋屏去玩好置经史古书于其中以为燕居之所　十一月己卯郊大赦壬午复命检举诸人因赦移放者告讦得罪者不预秦桧用事士大夫贬责者虽屡赦不移至是始命吏部尚书贺允中刑部侍郎杨揆检举如故事　癸未金诏左丞相张浩防知政事敬嗣晖营南京宫室　十二月安定郡王令衿卒辛丑修睦亲宅建宫学　丁未复李光官放令自便是嵗赐道人黄元道号达真先生御制赞赐之又召对蜀人皇甫坦问何以治身曰心无为则身安人主无为则天下治复问长生乆视之术坦曰先屏诸欲莫令放逸丹经万巻不如守一帝叹曰真人也为书清虚二字以名其庵且绘其像于禁中　兴元都统制姚仲复籍五州义士得二万余人　两浙转运副使赵子防知平江府蒋璨言太湖者数州之巨浸而独泄以松江之一川宜其势有所不达是以昔人于常熟之北开二十四浦疏而导之江又于昆山之东开一十二浦分而纳之海凡三十六浦后为潮汐沙积而开江之卒亦废于是民田有淹没之患天圣间漕臣张纶尝于常熟昆山各开众浦景祐间郡守范仲淹亦亲至海浦濬开五河政和间提举官赵霖复尝开濬今诸浦湮塞又非前比计用工三百三十余万钱三十三万余缗米十万余斛于是诏监察御史任古覆视之既而古至平江言常熟五浦通江诚便若依所请以五千工月余可毕诏以激赏库钱平江府上供米如数给之
　　二十九年春正月丙辰朔以皇太后年八十行庆寿礼庚申濬平江三十六浦以泄水赵子防又言父老称
　　福山塘与丁泾地势等若不濬福山塘则水必倒注于丁泾乃命并濬之　金更定私相越境法并论死　辛酉金罢鳯翔唐邓颍蔡巩洮胶西诸场惟泗州如旧癸酉帝如延祥观遂如玉津园　癸未蠲沙田芦场
　　为风水所侵者租之半　二月丙戌朔罢沿边存其在旴者　己丑禁海商假托风潮私往北界　辛卯封信州上清正一宫道士张守真为真应先生守真道陵三十二世孙也　丁酉蠲四川折估籴本积欠钱三百四十万缗　戊戌大雪雨雹　丁未金修中都城命左丞相张浩及敬嗣晖梁汉臣孔彦舟造战船于通州遣使籍诸路明安穆琨军及契丹奚人不限丁数悉签之凡二十四万又签中都南京汉军渤海丁壮年二十以上五十以下者皆籍之凡二十七万虽亲老丁多求一子留侍亦不聴　庚戌罢诸路斥递卒　甲寅取具贬死臣僚姓名议加恩典　三月丙辰朔金遣兵部尚书萧恭经画夏国边界遣使分诣诸道总管府督造兵器　丙子除州县积欠钱三百九十七万缗及中下户所欠入官钱物　夏四月壬辰国子司业黄中自金贺生辰还时金主再修汴京以图南牧秘书少监沈介为贺正旦使先还不敢言中归为上言彼国治汴京役夫万计此必欲徙居以见迫不可不早为之备时约和乆中外解弛上闻矍然曰得无为离宫乎中曰臣见其所营悉备当不止为离宫若南徙居汴则壮士健马不数日可至淮上惟陛下深图之沈该汤思退闻之语中曰沈少监之归属迩不闻此言公安得此也居数日复往白请以妄言即罪思退怒至以语侵中壬寅以中守秘书少监近例使北还者率得从官宰相以前言恶中故沈介迁吏部侍郎而以中补其缺先是武成王庙生芝草武学博士朱熈载密为图以献熈载汤思退所荐也于是宰相召国子监长贰赴都堂责之曰治世之瑞抑而不奏何耶祭酒周绾未及言中指其图谓曰治世安用此为绾退而叹曰惜不使黄君为諌诤官也【考异按宋史髙宗纪二十八年冬十月丁亥朔遣沈介使金贺正旦黄中贺金主生辰二十九年夏四月壬辰国子司业黄中自金还言金人将徙居汴京以见逼望早饬边备宰相怒不聴陈桱通鉴续编以此言繋上年金营汴京宫室下薛应旂因之误也今据髙宗纪改正】　庚戌金诏诸路旧贮军器并致于中都时南京方建宫室又中都与四方所造军器材用皆赋于民箭翎一尺至千钱村落间往往椎牛以供金革至于乌鹊狗彘无不被害者　辛亥命县令有政绩者诸司同荐不次升擢以风励之　五月己巳沈该汤思退言元祐间司马光陈请举按官吏八条实为详密于今可行臣等重行修立举荐四条曰仁惠公直明敏廉谨按察四条曰苛酷狡佞昬懦贪纵凡应荐举者州举之部使者部使者举之朝廷皆籍记姓名随材任使从之　六月甲辰朔遣王纶为大金奉表称谢使时宰相欲遣大臣为泛使觇敌且坚盟好纶请行乃以纶充称谢使曹勋副之　丁亥禁江淮私渡北人　礼部侍郎孙道夫罢知緜州道夫每入对辄言武事沈该疑其引用张浚故贬道夫居官一意为民不可干以私遇事明了人目为水晶灯笼然性刚直喜面折不容人之短或以此少之　己丑提举江州太平兴国宫张九成卒九成研思经学多有训解然早与学佛者游故其议论多偏宝庆初特赠太师諡文忠　丙申知枢密院事陈诚之罢知泉州寻落职奉祠　己亥以陈康伯兼权枢密院事以西府全阙故也　辛丑左朝奉大夫致仕李光卒于江州年八十二孝宗即位赐諡庄简　己酉尚书左仆射同平章事沈该以贪冒罢提举洞霄宫言者弹撃未已该力辞职名庚戌诏致仕寻又落职闰月知荆南府刘锜请益戍甲寅诏马军司选兵千人骑二百戍之　丁巳命江湖浙西五漕司增价籴米二百二十万石赴沿江十郡自荆至常以备赈贷　己未罢江浙淮东沙田芦场所增租课　秋七月丁亥以吏部尚书贺允中参知政事　癸巳封户部侍郎令詪为安定郡王　戊戌福州大水　八月甲子召左迪功郎朱熹熹少孤从延平李侗学以进士调同安簿官满当路尊敬不敢以属吏相待同安之民不忍其去五年而后罢请祠监潭州南岳庙至是以辅臣荐与徐度吕广问韩元吉同召熹以疾辞防言者论事语若侵熹遂不至　甲戌并史馆归秘书省玉牒所归宗正寺　金诏诸路调马以户口为差计五十六万余疋富室有至六十疋者仍令户自养饲以俟　九月甲申诏建炎已来使未还而后嗣无禄者与一子官　王纶使至金馆礼甚隆乙酉还朝入见言邻国恭顺和好无他皆陛下威徳所致汤思退等皆贺时金已谋犯江特以善意绐纶而纶不知　甲午以汤思退为尚书左仆射陈康伯为尚书右仆射并同中书门下平章事帝谓康伯曰卿静重明敏一语不妄发真宰相也今与思退共政如有可否不惮商确康伯曰大臣论国事进退人材自当尽心若媕婀取容植党以自固臣非惟不敢亦素不能也乙未以皇太后不豫大赦不视朝　庚子皇太后韦氏崩于慈宁宫宣遗诏时百官入临皆吉服礼部员外郎虞允文独易服有非之者允文不改俄诏百官易服甲辰有司以辰日请罢朝夕哭起居郎权中书舍人黄中争之曰此非经且唐太宗犹以是日哭其臣况臣子于君母乎　癸卯遣周麟之等为大金奉表哀谢使　冬十月癸丑皇太后殿攒有司以权制已讫请百官吉服行事黄中曰唐制启攒虽在易月之外犹曰各服其初服今以易月故而遂吉服以殡非礼也朝廷用之于是百官常服黑带入朝衰服行事　甲寅以羣臣五上表始聴政　乙亥金主观造船于通州　十一月甲申日南至命工部侍郎王晞亮祀昊天上帝于南郊以辅臣皆奉册宝不克斋故也　丁亥遣贺允中等为大金遗留国信使允中至金以孔彦舟押宴允中曰使人之来致太母遗物国有大丧乐何忍况戴花乎伴使怒允中曰主人无暴事固有体吾年七十余矣当守节而死耳彦舟解之揖允中坐命左右捧花侍侧而已　丙午权攒显仁皇后于永祐陵攒宫讫役议者欲广四隅士庶坟在二十里内皆当迁诏遣殿中侍御史汪澈按视还奏曰昭慈徽宗显肃懿节四陵旧占百步已数十年今日何为是纷纷者汉长乐未央宫夹樗里疾墓未尝迁也事乃寝　十二月甲寅谍言北界掲榜禁民妄传起兵上谕大臣曰此事有无固不必问朕观其科扰劳役民不聊生岂乆长之道但当精择牧守务为自治安边息民静以待之耳　甲子祔显仁皇后神主于太庙丙寅以提举万寿观兼侍读张焘为吏部尚书初帝知普安郡王之贤欲建为嗣恐显仁皇后意所未欲故迟回乆之显仁殂帝问焘以方今大计所在焘曰储贰者国之本也天下大计无逾于此今两邸名分宜早定帝喜曰朕懐此乆矣卿言适契朕心开春当议典礼焘顿首谢　辛未王纶进知枢密院事　乙亥金杀太医使祁宰宰江淮间人以医术补官金得汴得之太医累迁中奉大夫太医使数被赏赉感激欲自效金主将南伐宰欲諌不得防元妃有疾召宰诊视既入见即上疏諌大畧言祖宗以有道伐无道曾不十年荡辽戡宋当是时上有武元文烈英武之君下有宗翰宗雄谋勇之臣犹不能混一区宇举江淮巴蜀之地以遗宋人况今谋臣猛将异于曩时且宋人无罪师出无名加以大起徭役营中都建南京缮治甲兵调发军旅赋役烦重民人怨嗟此人事不修也间者昼星见于牛斗荧惑伏于翼轸已嵗自刑害气在扬州太白未出进兵者败此天时不顺也舟师水涸舳舻不继而江湖岛渚之间骑士驰射不得逞其长技此地利不便也言甚激切金主怒命戮于市籍其家　丙子金贺正旦使施宜生副使耶律翼见于垂拱殿时吏部尚书张焘奉诏馆客宜生素闻其名一见顾翼曰是南朝不拜诏者先是秦桧主和议金使奉诏至桧等皆拜受焘独不拜故宜生云然时谍言金造舟调兵帝未深信宜生闽人焘以首邱讽之防探其情宜生顾翼不在旁乃为隠语曰今日北风甚劲又取几间笔扣之曰笔来笔来焘宻奏始知谍非妄传宜生归为翼所告金主烹之翼以奉使失体杖二百除名初孙何帅杭柳耆卿作望江潮词赠之极言景物繁华其词流播金主读而羡之至是隠书工于使人中俾冩湖山城郭以归制为屏而图已之像策马于吴山絶顶题诗其上有策马吴山第一峰之句葢南侵之志决矣






　　资治通鉴后编巻一百十八
　　钦定四库全书
　　资治通鉴后编巻一百十九
　　刑部尚书徐干学撰
　　宋纪一百十九【起上章执徐正月尽重光大荒落十月凡一年有十月】
　　髙宗受命中兴全功至徳圣神武文昭仁宪孝皇帝
　　绍兴三十年春正月戊子吏部员外郎虞允文面对言金必败盟异时为南牧之计必为五道出蜀口出荆襄止以兵相持淮东沮洳非用骑之地他日正兵必出淮西竒兵必出海道愿诏大臣豫思备御　丙申以吏部侍郎叶义问同知枢宻院事　废御书院　丁酉罢钧容班乐工及甲库诸局先是御前置甲库凡乘舆所须图画什物有司不能供者悉取于甲库故百工技艺之精巧者皆聚于其间日费亡虑数百千禁中既有内酒库而甲库所酿尤胜以其余酤卖颇侵戸部赡军诸库课额以此军储常不足前一日吏部尚书张焘因对论甲库萃技巧以荡上心酤良醖以夺官课教坊乐工员数目增俸给赐赉耗费不赀皆可罢上曰卿可谓责难于君明日罢甲库诸局以酒库归有司减乐工数百人二月甲寅罢防州路茶　乙夘金遣大懐忠等来
　　吊祭　戊午遣叶义问等为大金报谢使　甲子宰相奏事毕帝谕王纶叶义问曰普安郡王甚贤欲与差别卿等可议除少保使相仍封真王众皆前贺汤思退曰陛下春秋鼎盛上天鍳临必生圣子为此以系人心不可无也帝曰此事出于朕意非由臣下建明朕覧唐宣宗事羣臣有议及嗣储者辄怒斥去可谓不逹理矣普安郡王自育宫中至是已三十年天资英明豁逹大度左右未尝见喜愠之色趋朝就列进止皆有常度骑乘未尝妄视平居服御俭约每以经史自适尝语府僚曰声色之事畧不经意至于珠寳瑰异之物心所不好亦未尝蓄之骑射翰墨皆絶人帝尝谓近臣曰卿亦见普安乎近来骨相一变非常人比也　丁夘吏部尚书张焘以资政殿学士致仕时上欲相焘而焘以疾力辞且言臣年齿已暮气力已衰是用抗疏乞赐骸骨今言愈切而宠弥厚恳愈力而位益崇傥恃鸿私不知退避髙爵厚禄处之自如则是前后告老之辞悉皆侥幸进取之计要君罔上欺世盗名公议沸腾臣节扫地疏入帝察其诚故有是命　辛未金河东陕西地震镇戎徳顺军大风壊庐舍人多压死　甲戌金主遣引进使髙植刑部郎中海古勒分道监视所获盗贼并陵迟处死或锯灼去皮截手足仍戒屯戍千户谋克等后有获者并处死縂管府官亦决罚　戊申三省枢宻院进呈普安郡王加官移镇进封国名及宣制吉日帝曰可便以为皇子此事朕志素定已九年矣顾外庭未知耳又曰如恩平郡王亦与少恩礼汤思退言立皇子当降诏及遣官告郊庙帝可之甲戌内出手诏以普安郡王瑗为皇子仍改赐名玮丙子制以皇子为宁国军节度使开府仪同三司进封建王制出朝士动色相庆中外大悦　三月辛巳复除授馆职召试法　癸夘赐礼部进士梁克家以下四百十二人及第出身　丙午加恩平郡王璩开府仪同三司判大宗正事置司绍兴府始称皇侄夏四月乙酉朔以皇孙愭为蕲州防御使恺贵州团练使惇荣州刺史　庚戌金主杀昭妃富察阿里呼妃嗜酒金主责让之不听由是宠衰妃初嫁宗磐子阿呼达生女重节金主与重节乱妃怒重节批其頬颇有诋訾之言金主闻之愈不悦妃以衣服遗前夫之子金主将杀之图克坦后率诸妃嫔求哀乃得免凡诸妃位皆以侍女服男子衣冠号假厮儿有胜格者妃与之同卧起如夫妇厨婢三娘以告金主金主不以为过唯戒妃勿笞棰三娘妃竟搒杀之金主怒使人缢妃死并杀侍婢击三娘者　五月辛巳上书玉堂二字赐翰林学士周麟之麟之奏依淳化故事就都堂宣示宰执仍以石本分赐侍从馆阁官从之　领御前都指挥使职事杨存中建言诸重地如四川鄂渚池阳建康京口皆已屯兵严守独荆南歴代用武之地今为重镇而九江上流要害之地缓急不相应援请各置都统制以广屯备朝廷从之以刘锜兼领荆南府御前诸军都统制戚方为江州御前诸军都统制　乙酉诏诸路刺强盗贷死少壮者为兵　辛夘临安于潜安吉三县大水　壬寅落沈该致仕复观文殿大学士知明州　初叶义问入北境见金已聚兵有南侵意及还宻奏金人以尅剥不恤为能以杀戮不恕为威今欲迁汴京且造战船皆有深心以臣度之若果迁都则在彼已失巢穴今江淮既有师屯独海道宜备兵部尚书杨椿言于陈康伯曰金人败盟其兆已见今不先事为备悔将何及于是康伯入见言金谓我和好乆而兵备弛其南牧无疑因条上两淮守御之计侍御史汪澈亦条陈利害曰虑之有素则事至而安静虑之无素则事至而仓猝靖康之变可为鉴帝皆嘉纳之　六月庚午知枢宻院事王纶罢　秋七月戊戌叶义问进知枢宻院事以御史中丞朱倬防知政事翰林学士周麟之同知枢宻院事　八月丙午朔日有食之　辛亥金命货务及印造钞引库起赴南京壬子参知政事贺允中使还言金人必叛盟宜为之
　　备上疑未决允中因告老癸丑诏特转一官致仕　壬申淮东縂管许世安奏金主至汴京起重兵五十余万屯宿泗州谋入冦　九月庚午金籍诸路水手得三万人　庚寅以带御器械李寳为浙西副縂管提督海船驻平江　丁酉罢内侍省　秘书省校书郎王十朋面对言臣闻道路汹汹咸谓敌情叵测有巢穴汴都窥伺江淮意庙堂之上帷幄之臣必有料敌制胜之防然议者谓边奏有警则羣臣失色相顾传闻稍息则恬然便以为安且谓敌有内难势必不来夫自建炎至今金未尝不内相残贼然一主毙一主兴曷尝为中国利要在自备如何耳御敌之策莫急于用人用人之要莫先乎人望今有天资忠义材兼文武可为将相者有长于用兵士卒乐为之用可为大帅者反投闲置散无地自效或老于藩郡以冺没其身舆情愤懑仇敌窃笑臣愿陛下断然为社稷计起而用之以沮敌谋盖谓张浚刘锜也又言陛下比惩大臣之盗权收还威福之柄朝廷清明迩者众口借借谓权虽归于陛下政复出于多门是一秦桧死百秦桧生也杨存中以三衙管军而盗陛下之大权飬成防扈之势祸胎于内乱形于外臣窃忧之昔汉之祸起于恭显与王氏相为终始唐之祸起于北军与藩镇相为表里今以管军位三公利源皆入其门隂结诸将为党援枢宻本兵之地立班甘居其后子弟亲戚布满清要台諌论列委曲庇防风宪独不行于管军之门何以为国至若清资横加于哙伍髙爵滥及于医门诸军承受威福自恣不减唐之监军皇城逻卒旁午察事甚于周之监谤将帅剥下赂上结怨于三军道路捕人为卒结怨于百姓皆非治世事臣愿陛下慨然发愤杜邪枉之门塞侥幸之路不惟尊严朝廷亦所以保全此类帝嘉纳之自秦桧扼塞言路士风浸衰及帝縂揽万几激厉忠谠而余习未殄朝士多务缄黙至是十朋与校书郎冯方正字胡宪查籥太常主簿李浩始相继论事闻者兴起太学之士为五贤诗以述其事焉冬十月丙午罢内侍官承受诸军奏报文字　庚戌雷壬戌徙刘锜为镇江都统制以荆南右军统制李道为
　　荆南都统制　癸亥日中无云而雷时侍御史汪澈等欲论汤思退同官陈俊卿曰为相无物望而天灾亟至此固当罢何以他为于是澈等相继论之　十一月癸巳夜有白气出入危昴间　十二月乙巳朔尚书左仆射同平章事汤思退罢侍御史陈俊卿言思退挟巧诈之心济倾邪之术观其所为多效秦桧盖思退致身皆桧父子恩也宜寘之宪典遂以观文殿学士奉祠　初行防子戸部侍郎钱端礼被防造防子储见钱于城内外流转其合发官钱并许兑防子输左藏库行自两浙遂徧于诸州　戊申夜白气亘天　癸丑命戸部立经总制钱十年中数为定额　戊辰金禁朝官饮酒犯者死宋夏髙丽人使燕饮者罪
　　三十一年春正月甲戌朔日有食之帝不受朝命吏部侍郎李涧用牲于太社百司守职既而太史局言当交不亏诏勿贺【考异按金史海陵纪是年正月甲戍朔不书日食史失之乎抑所食之分数南北不同也】　丁丑雷　丁亥夜风雷雨雪交作侍御史汪澈言春秋鲁隐公时大雨震电继以雨雪孔子以八日之间再有大变谨而书之今一夕之间二异交至此隂盛也今臣下无奸萌戚属无乖刺而又无女谒之私意者殆为敌国乎愿陛下饬大臣常谨于备边　癸丑金主命参知政事李通谕贺生辰使徐度等曰朕昔从梁王军乐南京风土常欲巡幸今营缮将军期以二月末先徃河南帝王巡幸自古有之淮右多隙地欲校猎其间从兵不逾万人况朕祖宗陵庙在此安能久于彼乎汝等归告汝主令有司宣谕朕意使淮南之民无懐疑惧　己亥放张浚胡铨自便　庚子金诏自中都至河南府所过州县调从猎骑士二千　辛丑金杀富察阿呼达女彻辰彻辰庆宜公主出防鞠宫中金主屡欲纳之太后不可至是以罪杀之　是月金主令诸处统军择善射者得五千人分作五军皆用茸丝聫甲紫茸为上黄茸青茸次之号硬军亦曰细军金主每自诧曰取江南此五千人足矣　二月甲寅罢杨存中领殿前都指挥使进太傅为醴泉观使封同安郡王　庚申金徴诸道水手运战船　癸亥金主发大兴府　乙丑分经义诗赋为两科以取士礼部侍郎金安节言熈宁元丰以来经义诗赋废兴离合随时更革初无定制近合科以来通经者苦赋体雕刻习赋者病经防渊微心有弗精业难兼济又其甚者论既并塲策问太寡议论器识无以尽人士守传注史学尽废此后进往往得志而老生宿儒多困也请复立两科永为成宪从之　复鬻僧道度牒辛未观文殿大学士致仕嘉国公秦熺卒诏赠太傅
　　寻以给事中黄相舜言停熺赠官及遗表恩赏　虞允文如金贺正旦与馆伴賔射一发破的众惊异之允文见运粮造舟者多辞归金主曰我将看花洛阳允文还奏所见及金主语请申严淮海之备　三月甲戌朔命破敌军统制陈敏屯兵于太平州　己夘官勲臣魏仁浦马知节余靖冦瑊诸孙各一人　金主改河南北邙山为太平山称旧名者以违制论　庚辰以利州西路御前诸军都统制吴拱知襄阳府拱玠之子也　壬午以兵部尚书杨椿参知政事　丁亥金主将至获嘉有男子上书言事斩之所言莫得闻　庚寅以陈康伯为尚书左仆射朱倬为右仆射并同中书门下平章事壬辰地震　癸巳金主次河南府因出猎如汝州温汤视行宫地自大兴至河南所过麦皆为空复禁扈从者辄离次及游赏饮酒犯者罪皆死而莫有从者　金主弟兖之妻乌延氏坐与奴有奸赐死　夏四月甲辰诏知襄阳府呉拱以西兵三千人戍襄阳朝廷闻金人决欲败盟乃令两淮诸将各画界分使自为守时都统制呉璘戌武兴姚仲戌兴元王彦戌汉隂李道戌荆南田师中戍鄂渚戚方戍九江李显忠戌池阳王权戌建康刘锜戌镇江壁垒相望而襄阳独未有备故命拱以所部戌之　辛未遣周麟之使金贺迁都　五月乙亥增筑禁城　己丑命沿淮州郡毋纳北人　金贺生辰使髙景山王全始入境用故事遣中使黄述赐扇帕于洪泽镇景山等举趾倨傲述与之对揖畧不加礼又遣人量闸面濶狭沿淮顾盼意若相视水面者识者知必败盟辛夘天申节景山全入见于紫宸殿初金主遣使谓全曰汝见宋主即面数其焚南京宫室沿边买马招致叛亡之罪当令大臣来此朕将亲诘之且索淮汉之地如不从则厉声诋责之彼必不敢害汝又谓景山曰回日以全所言奏闻至是全乃升殿之东壁面北厉声一如金主之言以诋帝帝谓全曰闻公北方名家何乃如是全复曰赵桓今已死矣帝闻而遽起全在殿下扬声譊譊不已时百官班未退带御器械刘炎白陈康伯曰使人在廷有茶酒之礼宜奏免之康伯曰君自奏闻炎遂转屏风而入见帝方哭泣炎奏其事帝然之炎出传防曰今为闻渊圣皇帝讣音忽觉圣躬不安閤门赐茶酒宜免使人且退班遂退宰执聚殿庐议举哀之故或谓上不可以凶服见使者欲俟其去乃发丧工部侍郎黄中闻之驰语康伯曰此国家大事臣子至痛之节一有失礼谓天下后世何设使人问焉将何以对于是始议行礼及调兵守江淮之策　甲午宰执召杨存中及三衙帅赵宻成闵李捧至都堂议举兵又请侍从台谏集议康伯上防曰今日更不论和与守直问战当如何时上意欲视师内侍省都知张去为隂沮用兵且陈退避策中外妄传幸闽蜀人情汹汹朱倬无一语康伯奏曰敌国败盟天人共愤今日之事有进无退圣意坚决则将士之意自倍愿分三衙禁旅助襄汉待其先发应之虞允文言敌必不从上流而下恐发禁卫则兵益少朝廷内虚异时无兵可为两淮之用执政不听诏以王全语谕诸路统制帅守监司随宜应变毋失机防是日为渊圣发丧特诏持斩衰三年乙未以呉璘为四川宣抚使仍命王刚中同处置军事　两申命主管马军司成闵部兵三万人戌鄂州　庚子侍御史陈俊卿以张去为隂沮用兵乞斩之以作士气　金主自汝州如南京　乙巳以羣臣三上表始听政　丙午刘锜乞即日移军渡江诏锜进发骑兵屯扬州　丁未出宫女三百九十人　辛亥金主遣大懐正至盱眙语送伴使吕广问云将以六月迁南京令其归奏　癸丑罢教坊乙夘以刘锜为淮南江东浙西制置使　庚申彗出角遣都统制戚方提縂江上诸军策应军马听刘锜节
　　制谕呉拱严备襄阳视缓急合田师中成闵兵以援之壬戍金主次南京近郊左丞相张浩率百官迎谒是
　　夜大风壊承天门鸱尾癸亥金主备法驾与皇后太子光英共载入南京　甲子始御正殿　乙丑放女乐二百余人　故辽人伊喇斡罕叛金围临潢初金主徴兵南侵使牌印素赫往西北路尽签契丹丁壮契丹人曰西北路接近邻国世世征伐相与讐怨若男丁尽从军彼以兵来则尽系累矣幸使者入朝言之素赫畏罪不敢言遂与牌印耶律纳等尽起男丁于是西北路招讨司译史萨巴与部众杀招讨使完顔乌色及素赫等执耶律纳取招讨使司贮甲三千遂反议立故辽主延禧子孙众推都监老和尚为招讨使山后山前诸羣牧皆应之咸平府穆昆古哩举兵据咸平缮完器甲出府库财物募兵以应萨巴金主使布萨师恭等讨之皆无功萨巴自度大军必继至谋归西辽率众沿龙驹河西出旧居山前者皆不欲往伪署六院节度使伊喇斡罕杀萨巴执老和尚等自为都元帅拥众东迁至临潢府东南新罗砦东京留守曹国公乌噜使伊喇扎巴招之斡罕已约降复谓扎巴曰若降尔能保我辈无事乎扎巴见斡罕兵强车帐满野意其有成反説之曰我始来以汝辈不能有为今观兵势强盛如此汝等欲如羣羊为人所驱去乎将欲待天时乎若果有大志吾亦不复还矣其党有前布塔布部族节度绰哈者言昔古绅丞相贤能人也尝説西北部族他日当有事今日正合此语恐不可降也于是斡罕决意不降遂攻临潢围之众至五万　秋七月丙子命两淅江东滨海诸州预备敌兵戊子贬同知枢宻院事周麟之分司筠州居住初麟
　　之受命贺金迁都惮不欲行陈康伯以国事勉之麟之语侵康伯康伯曰使康伯不为宰相当自行大臣与国存亡虽死安避麟之竟辞行至是坐贬遣枢宻都承防徐嚞如金嚞至盱眙金主使韩汝嘉就境上止之曰朕始至此比闻北方小警欲复归中都无庸来贺也嚞乃还　金主大杀宋辽宗室之在其国者凡百三十余人初金调马于诸路得五六十万匹至是又大括驘马
　　官至七品聴留一匹等而上之并旧籍民马其在东者给西军在西者给东军交相往来昼夜络绎不絶死者狼藉于道其亡失多者官吏惧罪或自杀所过蹂践民田调发牵马夫役诏河南州县所贮粮米以备大军不得他用驘马所至当给刍粟而无可给有司以为请金主曰北方比岁民间储蓄尚多今禾稼满野驘马可就牧田中借令再岁不获亦何伤乎于是国内骚然盗贼蠭起大者连城邑小者保山泽有以盗贼事闻者金主辄杖而黜其官由是羣臣不敢复言　八月辛丑朔宿迁人魏胜起兵复海州縂管李寳承制以胜知州事胜多智勇初应募为弓箭手徙居山阳及金人籍诸路民为兵胜跃曰此其时也聚义士三百北渡淮取涟水军宣布朝廷徳意不杀一人金知海州髙文富遣兵捕胜胜迎击走之追至城下文富闭门固守胜令城外多张旗帜举烟火为疑兵又使人向诸城门谕以金人弃信背盟无名兴兵及本朝寛大之意城中人即开门独文富与其子安仁率牙兵拒之胜杀安仁及州兵千余擒文富民皆按堵如故胜遣人谕朐山懐仁沐阳东海诸县皆定之乃蠲租税释罪囚发仓库犒战士分忠义士为五军纪律明肃部分如宿将胜益募忠义以图收复逺近响应旬日得兵数千胜将董成率所部千余人直入近州杀金守将及军士三千余众悉降得器甲数万金遣防古镇国以兵万余取海州抵新桥胜帅兵出迎之设伏于隘阵以待众殊死战伏发金人大败杀镇国馘千人降三百人军声益振山东之民咸欲来附胜传檄招谕结集以待王师之至沂民壁苍山者数十万金人围之久不下砦首滕告急于胜胜提兵往救之阵于山下金人多伏兵胜兵遇伏皆赴砦金人袭之胜单骑而殿以大刀奋击金人望见胜以五百骑围之胜驰突四击金阵开复阖战移时身被数十创冒刃出围金兵追之马中矢踣步而入砦无敢当者金人又急攻絶其水砦中食干糒杀牛马饮血胜黙祷骤作金人攻益急周山为营胜度其必复攻海州因间出砦趋城金人果觧苍山围自新桥抵城下胜出战皆防金分兵四面攻之胜募士登城以御矢石如雨者七日金兵死伤多遁去　壬寅金命枢宻副使白彦恭中都留守完顔彀亨等率兵讨契丹诸部　丁未废婉仪刘氏婉仪颇恃宠招权尝遣人讽广州畨商献明珠香药许以官爵舶官林孝泽言于朝诏止其献金人将败盟刘锜主战幸医王继先从中沮之因谋诛锜帝不怿一日在婉仪位有忧色婉仪急具以实对帝以他过废之责继先福州居住籍其赀【考异宋史髙宗纪云丁未以婉容刘氏妄预国政废于家辛亥以刘婉容事连坐昭庆军承宣使王继先福州居住停子孙官籍其赀按后妃乃刘婉仪帝纪作婉容盖因有云与刘婉容俱被进婉仪遂以婉仪为婉容刘婉容别是一人纪误今据后妃传改正】　癸丑金主弑皇太后图克坦氏于宁徳宫金主谋南侵太后谏止之金主滋不悦每谒太后还必忿怒人不知其所以及至汴太后居宁徳宫尝使侍婢髙福娘问金主起居金主幸之因使伺太后动静事无大小福娘夫特黙格教福娘增饰其言以告金主金主赐枢宻使布萨师恭第一区隣宁徳宫师恭时时入见太后及契丹萨巴反师恭与萧懐忠受命北伐比行辞谒太后太后与师恭语久之大槩言国家世居上京既徙中都又徙汴今复欲兴兵渉江淮伐宋疲弊中国吾尝谏止之不见聴契丹事复如此奈何福娘以告金主金主意谓太后尝以郑王充为子充死四子皆成立恐师恭将兵在外太后或有异图乃召防检大怀忠翰林待制倭楞尚衣局使呼特黙武库直长锡实使入宁徳宫杀太后命防卫髙福等以兵士四十人从太后方樗蒲懐忠等至令太后跪受诏太后愕然方下跪呼特黙从后击之仆而复起者再髙福等缢杀之年五十三并杀侍婢防卫等十余人金主命即宫中焚太后尸弃其骨于水又杀充之子塔纳约尼阿勒班惟耶补尔得逃免时师恭讨契丹不克而还金主遣其子呼沙呼乘逆之至则执而戮于市并诛萧赜萧懐忠皆族灭之杀萧图喇鄂勒博二人与师恭前后讨契丹者也封髙福娘为郧国夫人许征南回以为妃赐银二千两以特黙格为泽州刺史　甲寅李寳以舟师三千发江隂将启行军士争言西北风劲迎之非利寳下令敢沮大计者斩遂发苏州大洋行三日风甚恶舟散不可收寳慷慨顾左右曰天以是试李寳邪心如鐡石不变矣酹酒自誓风即止明日散舟忽集聚兵复进　乙夘刘锜引兵屯州锜建大将旗鼔军容甚肃观者叹息寻遣统制王刚以兵五千屯寳应　丁巳召田师中赴阙寻以呉拱为鄂州都统制　壬戌资政殿学士张焘落致仕知建康府　乙巳起复成闵为湖西京西制置使节制两路军马闵时丁母忧特召用之　金尚书令张浩左丞相萧玉谏伐宋金主杖而释之自是莫有敢谏者遂分诸道兵为三十二军置左右大都督及三道都统制府以縂之以宾都为左大都督李通副之赫舍哩良弼为右大都督乌延鄂勒博副之苏保衡为浙东道水军都统制完顔郑家副之由海道径趣临安刘蕚为汉南道行营兵马都统制布萨乌哲副之进自蔡州以瞰荆襄图克坦哈希为西蜀道行营兵马都统制张中彦副之由凤翔取大散闗驻军以俟后命左监军图克坦贞别将兵二万入淮隂召诸将授方畧赐宴于尚书省金主曰太师梁王连年南伐淹延岁月今举兵必不如彼逺则百日近则旬月惟尔将士毋以征行为劳戮力一心以成大功当厚加旌赏其或弛慢刑兹无赦又恐粮运不继令诸军渡江无以僮仆从行莫不怨嗟命图克坦后与太子光英居守张浩萧玉敬嗣晖留治省事金主戎服乘马具装启行妃嫔皆从宫中恸哭久之众六十万号百万氊帐相望钲皷之声不絶李通造浮梁于淮水之上将自清河口入淮东逺近大震　九月庚午朔命大臣朝飨太庙辛未宗祀徽宗于明堂以配上帝　甲戌金图克坦哈希将五千骑扼大散闗游骑攻黄牛堡守将李彦坚告急人情汹汹制置使王刚中驰二百里至呉璘营起璘于帐中责之曰大将与国义同休戚临敌安得髙枕而卧璘大惊即驰至杀金平驻军青野原益调内郡兵分道而进授以方畧使援黄牛刚中又以蜡书抵张正彦济师西师大集李彦坚以神臂弓射金师却之刚中倍道驰还　庚辰以给事中黄祖舜同知枢宻院事　乙酉诏刘锜王权李显忠戚方备清河颍河涡河口锜以兵驻清江金人以氊裹舡载粮而来锜使善没者凿沉之　丁亥博州髙平人王友直起兵复大名遣使入朝友直防从父佐游志复中原闻金人渝盟乃结豪杰自称河北等路安抚制置使以其徒王任为副使徧谕州县勤王得众数万制为十三军置统制等官以统之攻大名一鼓而克抚定众庶谕以绍兴年号遣人入朝奏事未几自寿春来归诏以为忠义都统制　呉璘遣将彭青至寳鸡渭河夜刼金人桥头砦破之　庚寅金大名府人王九据城叛众至数万官军莫敢近　壬辰监盱眙军淮河渡夏俊复泗州　甲午册谥渊圣皇帝曰恭文顺徳仁孝皇帝庙号钦宗　呉璘遣将刘海复秦州金守将萧济降寻又遣将复洮陇二州　丙申太白昼见【宋史不书今据金史海陵纪书之】金将士自军中亡归者相属于道哈斯罕明安福寿
　　东京穆琨锦珠等始授甲于大名即举部亡归从者众至万余皆公言于路曰我辈今往东京立新天子矣金主渡淮虑魏胜睨其后冬十月庚子朔分军数万围海州防李寳率舟师出海道将拒敌于胶西胜遣人邀之寳遡风至东海慷慨厉士卒赴援与胜同击金兵于新桥败之胜还守北闗金兵逼闗胜登闗门张乐饮酒犒军士令固守勿出战逾时乃少遣士出凭险隘击之金人知不可攻率军袭闗后胜敛兵入城金人欲过沙堰圜城为营胜先据堰拒之寻以单骑逐敌于东门外大声叱之金骑五百皆望风退胜又追十数里金兵骇散明旦乘昏雾四面急攻胜竭力捍御镕金液投火牛金兵不能前多死伤乃防砦走　辛丑金人自涡口渡淮　癸夘金人陷蒋州李显忠遣统制孔福与金人战于大人洲败之　刘锜引兵次淮隂乙巳金人自清河口入淮锜列兵运河岸以扼之　丙午金人立东京留守曹国公乌噜为皇帝更名雍乌噜豳王鄂尔多之子太祖之孙也性纯孝沈静明逹众心归之金主尝使摩啰欢图淮北诸王乌噜闻而忧惧防故吏鲁沁自汴还具言金主弑母等事且曰将遣使害宗室兄弟矣乌噜益惧谋于其舅兴元少尹李石石劝乌噜先杀副留守髙存福乌噜遂执存福适福寿等以军入东京乃共杀存福等是日庆云见官属诸军劝进固让良久于是亲告于太庙还御宣政殿即位大赦改元大定下诏暴扬金主罪恶数十事【考异丙午宋史髙宗纪作丁未今从金史海陵世宗纪】　丁未命宣抚制置司传檄辽夏髙丽渤海诸国及河北河东河南诸路谕出师共讨金人先是刘锜遣统制王权措置淮西至是闻金兵大至戊申权自庐州退屯昭闗金主将至庐州见白兔驰射不中既而后军获之以进金主大喜以金帛赐之顾谓李通曰昔武王伐纣白鱼跃于舟中今朕获此亦吉兆也　辛亥金将萧琦陷滁州守臣陆亷弃城走　壬子改命建王玮为镇南军节度使时两淮失守廷臣争陈退避之计王不胜其愤请率师为前驱直讲史浩以疾告数日矣闻之亟以晋申生汉惠帝事入示王力言太子不可将兵且曰艰危之时父子安可跬步相违事变之来有不由己者唐肃宗灵武之事是已肃宗第得早为天子数年而使终身不得为忠臣孝子诚可惜也王大感悟曰将若之何浩乃为草奏俾自悔过请卫从警跸以供子职因中宫以奏上方疑且怒覧之意顿释问知其奏出于浩诘朝语大臣曰史浩真王府官也　刘锜遣统制王刚等击败金人于清河口金人复来战刚失利　呉拱遣将侯俊郝敦书复唐州　癸丑借江浙荆湖等路坊埸净利钱三百八十万缗以备赏军　甲寅金主以大军至州城北五里筑土城以居　金人攻樊城呉拱遣将翟贵王进出战皆死士卒半掩入江中金兵亦退　刘锜遣兵渡淮及金人战死者十七八　戚方遣将张珤复蒋州乙夘刘锜闻王权败乃自淮隂引兵归州淮甸之人初恃锜以为安及闻退军仓卒流离道死者甚众　丙辰金主入庐州破敌军统制姚兴与金人战于尉子桥死之先是王权屯昭闗将士犹欲战权引兵先遁金人以鐡骑追及尉子桥兴以所部三千人力战权置酒仙宗山上以刀斧自卫殊不援兴自辰至申兴出入三四杀敌数百统领官戴臯帅马军引避敌遂假立权帜以误兴兴奔入与其徒郑通等五十人俱没权退保和州中书舍人虞允文闻王权至濡须知事急与刘锜俱
　　退遂率侍从数人见辅臣言权退师已临江口必败国事朱倬杨椿不以为然且谓权之退师为诱敌深入计丁巳得报知权果败归中外大震帝召杨存中至内殿议御敌之策因命存中就陈康伯议欲航海避敌康伯延之入觧衣置酒帝闻之已自寛明日戊午康伯入奏曰闻有劝陛下幸越趋闽者审尔大事去矣盍静以待之帝忽降手诏曰如敌未退散百官康伯焚诏而后奏曰百官散则主势孤不可帝意既坚康伯乃请下诏亲征从之遂命叶义问督视江淮军马虞允文参谋军事金人犯真州统制邵宏渊逆战于胥浦桥败走真州
　　陷金人不入城遂从山路犯扬州　己未王权自和州遁归屯东采石　辛酉复汤思退观文殿大学士充醴泉观使兼侍读　癸亥金主入和州百官表奉起居金主谓其使汝等欲伺我动静耶自今勿复来俟平江南始进贺表是时梁山泺水涸先所造战船不得进命李通复造船督责苛急将士日夜不得休息壊城中民居以为材煑死人膏为油　金人入扬州王权自采石夜还建康寻复至采石　甲子复张浚观文殿大学士判潭州侍御史陈俊卿上防极言浚之忠荩帝悟乃有是命　呉璘遣统制呉挺向起等及金人战于治平砦败之　乙丑金人趋洲时刘锜以舟渡真扬之民于江南留屯洲金人来争锜命步将呉超贠琦王佐等拒之于皂角林锜陷重围下马死战佐以步卒设伏林中金人既入张弩俄发大败之斩其统军髙景山俘数百人时诸军报防旗络绎道路市人相语曰虽日闻防报可喜但一报近似一报亦可忧叶义问素不习军旅读皁角林防报至金人又添生兵顾谓侍吏曰生兵是何物闻者皆笑　丙寅李寳大破金人于陈家岛寳既觧海州之围遂与其子公佐引舟师屯胶西石臼岛金水军都统苏保衡舟已出海口泊唐岛相拒仅一山时北风盛宝祷于石臼神俄有风自柂楼中来如钟铎声众咸奋引舟握刃待战敌操舟者皆中原遗民遥见寳船绐敌入舟中官军猝至风驶舟疾过山薄敌鼓声震荡海波腾跃敌大惊掣矴举防帆皆防缬弥亘数里风浪卷聚一隅窘束无复行次寳命火箭射之延烧数百艘火所不及者犹欲前拒寳叱壮士跃登其舟以短兵击杀之降三千余人斩其帅完顔郑嘉努等五人擒倪询等上于朝获其统军符印与文书器甲粮斛以万计余物不能举者悉焚之火四昼夜不灭　戊辰侍御史杜莘老劾内侍张去为帝不悦莘老执奏不已乃令去为致仕寻出莘老知遂宁府　初叶颙知处州以法绳汤思退兄思退不悦属常州逋缗钱四十万守坐免移颙守常州帝视师建康道毘陵颙赐对舟次因言恢复莫先于将相故相张浚久谪无恙是天留以相陛下也颙初至郡无旬月储未一年节省冗费余缗钱二十万或劝献羡余颙曰名为羡余其实皆重征横敛是民之膏血也以利易赏心实耻之
  </div>
  <div class="pagination">
   <a href="资治通鉴后编_page26.html">
    上一页
   </a>
   <span>
    ...
   </span>
   <a href="资治通鉴后编_page22.html">
    22
   </a>
   <a href="资治通鉴后编_page23.html">
    23
   </a>
   <a href="资治通鉴后编_page24.html">
    24
   </a>
   <a href="资治通鉴后编_page25.html">
    25
   </a>
   <a href="资治通鉴后编_page26.html">
    26
   </a>
   <span class="current-page">
    27
   </span>
   <a href="资治通鉴后编_page28.html">
    28
   </a>
   <a href="资治通鉴后编_page29.html">
    29
   </a>
   <a href="资治通鉴后编_page30.html">
    30
   </a>
   <a href="资治通鉴后编_page31.html">
    31
   </a>
   <a href="资治通鉴后编_page32.html">
    32
   </a>
   <span>
    ...
   </span>
   <a href="资治通鉴后编_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
