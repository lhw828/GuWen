<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 159 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 159 页/共 334 页</h1>
    <div class="content">11杜洛周南出，钞掠蓟城，魏常景遣统军梁仲礼击破之。丁未，都督李琚与洛周战于蓟城之北，败没。常景帅众拒之，洛周引还上谷。〔钞，楚交翻。蓟，音计。帅，读曰率。〕
12长孙稚行至邺，诏解大都督，以河间王琛代之。稚上言：「向与琛同在淮南，琛败臣全，〔谓为裴邃所败，事见上卷上年。〕遂成私隙，今难以受其节度。」魏朝不听。〔朝，直遥翻。〕前至呼沱，稚未欲战，琛不从。鲜于修礼邀击稚于五鹿，〔杜预曰：阳平元城县有五鹿，即沙鹿也。按呼沱不至元城界，此别有五鹿，非左氏所谓五鹿也。沱，徒河翻。〕琛不赴救，稚军大败，稚、琛并坐除名。
13五月，丁未，魏主下诏将北讨，内外戒严，既而不行。
14衡州刺史元略，自至江南，晨夕哭泣，常如居丧。及魏元叉死，〔叉死见上卷上年。丧，息郎翻。〕胡太后欲召之，知略因刁双获免，〔事见一百四十九卷普通元年。〕征双为光禄大夫，遣江革、祖暅之南还以求略。〔江革、祖暅之没魏见上卷上年。暅，古邓翻。〕上备礼遣之，宠赠甚厚。略始济淮，魏拜略为侍中，赐爵义阳王；以司马始宾为给事中，栗法光为本县令，刁昌为东平太守，刁双为西兖州刺史。凡略所过，一餐一宿皆赏之。〔略来奔见一百四十九卷元年。栗法光，屯留人。魏孝昌十年置西兖州于定陶，领沛、济阴二郡。是年则孝昌二年也。〕
15魏以丞相高阳王雍为大司马。复以广阳王深为大都督，讨鲜于修礼；〔复，扶又翻。〕章武王融为左都督，裴衍为右都督，并受深节度。
深以其子自随，城阳王徽言于太后曰：「广阳王携其爱子，握兵在外，将有异志。」乃敕融、衍潜为之备。〔疑则勿任，任则勿疑。既以深为大督，而又使小督备之，何以责其殄寇乎！〕融、衍以敕示深，深惧，事无大小，不敢自决；太后使问其故，对曰：「徽衔臣次骨，〔李奇曰：次骨者，言深刻至骨。〕臣疏远在外，徽之构臣，无所不为。自征执政以来，臣所表请，多不从允。徽非但害臣而已，从臣将士，有勋劳者皆见排抑，不得比他军，仍深被憎嫉，或因其有罪，加以深文，至于殊死，以是从臣行者，莫不悚惧。有言臣善者，视之如仇雠，言臣恶者，待之如亲戚。徽居中用事，朝夕欲陷臣于不测之诛，臣何以自安！陛下若使徽出临外州，臣无内顾之忧，庶可以毕命贼庭，展其忠力。」太后不听。〔为深死于盗手张本。〕
徽与中书舍人郑俨等更相阿党，〔更，工衡翻。〕外似柔谨，内实忌克，赏罚任情，魏政由是愈乱。
16戊申，魏燕州刺史崔秉帅众弃城奔定州。〔燕州自去年八月为杜洛周所围。燕，因肩翻。〕
17乙丑，魏以安西将军宗正珍孙为都督，〔宗正，复姓，汉楚元王交之子郢客孙德，世为宗正，子孙因以为氏。〕讨汾州反胡。〔讨刘蠡升也。〕
18六月，魏绛蜀陈双炽聚众反，〔蜀人徙居绛郡者，谓之绛蜀。绛县，汉、晋属河东郡，元魏分置绛郡；魏收志，郡属东雍州。〕自号始建王。魏以假镇西将军长孙稚为讨蜀都督。〔考异曰：费穆传：「穆为都督，平绛蜀。」不应有两都督。今从帝纪。〕别将河东薛修义轻骑诣双炽垒下，晓以利害，双炽即降。诏以修义为龙门镇将。〔此龙门在河东北屈县西。魏世祖神脉元年，禽赫连昌，改北屈为禽昌县。将，即亮翻。降，户江翻。〕
19丙子，魏徙义阳王略为东平王，顷之，迁大将军、尚书令，为胡太后所委任，与城阳王征相埒，〔埒，力辍翻。〕然徐、郑用事，畈亦不敢违也。〔魏当时宗室，略其巨擘也。史言其居淫昏之朝，不能矫正。〕
20杜洛周遣都督王曹纥真等将兵掠蓟南，〔时杜洛周、葛荣等作乱，其军中将领无不加以王爵，曹纥真以都督加王号，故曰都督王。〕委，七月，丙午，行台常景遣都督于荣等击之于栗园，〔栗园当在范阳固安县界。固安之栗，天下称之。〕大破之，斩曹纥真及将卒三千余级。洛周帅众南趣范阳，〔范阳县，前汉属涿郡，后汉章帝改涿郡为范阳郡。帅，读曰率。趣，七喻翻。〕景与荣等又破之。
21魏仆射元纂以行台镇恒州。鲜于阿胡拥朔州流民寇恒州，戊申，陷平城，纂奔冀州。〔恒州治平城。平城，魏之故都，亦陷于贼，其不竞甚矣。恒，户登翻。〕
22上闻堰水盛，寿阳城几没，〔观此，盖淮堰复成也。〕复遣郢州刺史元树等自北道攻黎浆，豫州刺史夏侯亶等自南道攻寿阳。〔复，扶又翻；下荣复同。〕
23八月，癸巳，贼帅元洪业斩鲜于修礼，请降于魏；〔帅，所类翻。降，户江翻。〕贼党葛荣复杀洪业自立。〔考异曰：北史广阳王深传云：「深以兵士频经退散，人无鬬倩，连营转栅，日行十里，行达交津，隔水而陈。贼修礼常与葛荣谋，后稍信朔州人毛普贤，荣常衔之。普贤昔为深统军，及在交津，深使人谕之，普贤乃有降意。又使录事参军元晏说贼程杀鬼，果相猜贰。荣遂杀普贤、修礼而自立。」与魏帝纪全殊，又其语杂乱难晓。今从帝纪。〕
24魏安北将军、都督恒?朔讨虏诸军事尔朱荣过肆州，肆州刺史尉庆宾忌之，据城不出。〔尉，纡勿翻。〕荣怒，举兵袭肆州，执庆宾，还秀容，署其从叔羽生为刺史，魏朝不能制。〔此时尔朱荣已有无魏之心矣。从，才用翻。朝，直遥翻。〕
初，贺拔允及弟胜、岳从元纂在恒州，平城之陷也，允兄弟相失；岳奔尔朱荣，胜奔肆州。荣克肆州，得胜，大喜曰：「得卿兄弟，天下不足平也！」以为别将，〔将，即亮翻。〕军中大事多与之谋。
25九月，己酉，鄱阳忠烈王恢卒。
26葛荣既得杜洛周之众，〔魏主武泰元年葛荣方并杜格周；此得鲜于修礼之众也。〕北趣瀛州，〔趣，七喻翻。〕魏广阳忠武王深自交津引兵蹑之。〔水经注：漳水过武安县东，清水自涉县东南来注之，世谓决入之所为交漳口。〕辛亥，荣至白牛逻，〔据魏纪，白牛逻，在高阳博野县。逻，郎佐翻。〕轻骑掩击章武庄武王融，杀之。荣自称天子，国号齐，改元广安。深闻融败，停军不进。侍中元晏密言于太后曰：「广阳王盘桓不进，坐图非望。有于谨者，智略过人，为其谋主，风尘之际，恐非陛下之纯臣也。」太后深然之，诏牓尚书省门，募能获谨者有重赏。谨闻之，谓深曰：「今女主临朝，〔朝，直遥翻。〕信用谗佞，苟不明白殿下素心，恐祸至无日。谨请束身诣阙，归罪有司。」遂径诣牓下，自称于谨，有司以闻。太后引见，大怒。〔见，贤遍翻。〕谨备论深忠款，兼陈停军之状，太后意解，遂舍之。
深引军还，趣定州，〔趣，七喻翻。〕定州刺史杨津亦疑深有异志；深闻之，止于州南佛寺。经二日，深召都督毛谥等数人，交臂为约，危难之际，期相拯恤。〔谥，神至翻。难，乃旦翻。〕谥愈疑之，密告津云，深谋不轨。津遣谥讨深，深走出，谥呼噪逐深。深与左右间行至博陵界，〔间，古苋翻。汉桓帝置博陵郡，元魏属定州。〕逄葛荣游骑，劫之诣荣。〔骑，奇寄翻。〕贼徒见深，颇有喜者，荣新立，恶之，〔恐其徒有欲奉深为主者，故恶之。恶，乌路翻。〕遂杀深。城阳王徽诬深降贼，录其妻子。〔降，户江翻。〕深府佐宋游道为之诉理，乃得释。游道，繇之玄孙也。〔宋繇事西凉李氏；李灭，事沮渠氏；沮渠灭，入魏。为，于伪翻。〕
27甲申，魏行台常景破杜洛周，斩其武川王贺拔文兴等，捕虏四百人。
28就德兴陷魏平州，杀刺史王买奴。〔魏平州治肥如，即唐平州卢龙县地。〕
29天水民吕伯度，本莫折念生之党也，后更据显亲以拒念生；〔汉光武置显亲侯国以封窦友，以其兄融以河西归附，且以显其孝文窦后之亲也；属汉阳郡。后魏属天水郡；至唐时秦州成纪县治显亲川。〕已而不胜，亡归胡琛，〔琛，丑林翻。〕琛以为大都督、秦王，资以士马，使击念生。伯度屡破念生军，复据显亲，〔复，扶又翻；下生复同。〕乃叛琛，东引魏军。念生窘迫，乞降于萧宝寅，〔窘，渠陨翻。〕宝寅使行台左丞崔士和据秦州。魏以伯度为泾州刺史，封平秦郡公。〔魏太延二年，置平秦郡于雍县，属岐州。〕大都督元修义停军陇口，久不进，〔陇口，陇坻之口。〕念生复反，执士和送胡琛，于道杀之。久之，伯度为万俟丑奴所杀，〔万，莫北翻。俟，渠之翻。〕贼势益盛，宝寅不能制。胡琛与莫折念生交通，事破六韩拔陵浸慢，〔琛应拔陵见上卷五年。〕拔陵遣其臣费律至高平，诱琛，斩之，〔诱，音酉。〕丑奴尽并其众。
30冬，十一月，庚辰，大赦。
31丁贵嫔卒，太子水浆不入口，〔太子统，丁贵嫔所生也。卒，子恤翻。〕上使谓之曰：「毁不灭性，引孝经孔子之言。〕况我在邪！」乃进粥数合。〔合，古沓翻。汉志曰：十龠为合。合者，合龠之量也。〕太子体素肥壮，腰带十围，至是减削过半。〔过，工禾翻。〕
32夏侯亶等军入魏境，所向皆下。辛巳，魏扬州刺史李宪以寿阳降，〔降，户江翻；下同。〕宣猛将军陈庆之入据其城，凡降城五十二，获男女七万五千口。丁亥，纵李宪还魏，复以寿阳为豫州，〔自宋以来，以寿阳为豫州。裴叔业叛齐降魏，魏以寿阳为扬州，复汉、魏之旧也。今复以寿阳为豫州，复宋、齐之旧也。复以，扶又翻，又如字。〕改合肥为南豫州，〔天监五年徙豫州治合肥。〕以夏侯亶为豫、南豫二州刺史。寿阳久罹兵革，民多离散，亶轻刑薄赋，务农省役，顷之，民户充复。
33杜洛周围范阳，戊戌，民执魏幽州刺史王延年、行台常景送洛周，开门纳之。〔常景击杜洛周，数战数胜，而终于为虏者，民乐于从乱而疾视其上也。〕
34魏齐州平原民刘树等反，〔宋武帝侨置平原郡于梁邹，属冀州；后入于魏，改冀州为齐州，平原为东平原郡。〕改陷郡县，频败州军，刺史元欣以平原房士达为将，讨平之。〔败，补迈翻。将，即亮翻。〕
35曹义宗据穰城以逼新野，〔穰，人羊翻。〕魏遣都督魏承祖及尚书左丞、南道行台辛纂救之。〔考异曰：梁书，此年冬，新野降；魏书，肃宗崩后，新野犹在；恐梁书误。盖梁自前年攻新野，此年魏使魏承祖救之也。又周于谨传云：「孝昌二年与辛纂讨义宗。」今以为据。〕义宗战不利，不敢进。纂，雄之从父兄也。
36魏盗贼日滋，征讨不息，国用耗竭，豫征六年租调，犹不足，〔调，徒吊翻。〕乃罢百官所给酒肉，又税入市者人一钱，乃邸店皆有税，百姓嗟怨。吏部郎中辛雄上疏，以为：「华夷之民相聚为乱，岂有余憾哉﹖正以守令不得其人，〔守，式又翻。〕百姓不堪其命故也。宜及此时早加慰抚。但郡县选举，由来共轻，贵游儁才，莫肯居此。宜改其弊，分郡县为三等，清官选补之法，妙尽才望，如不可并，后地先才，不得拘以停年。〔地，门地也。崔亮制停年格，见一百四十九卷天监十八年。后、先，并去声。〕三载黜陟，〔载，子亥翻。〕有称职者，补在京名官；〔称，尺证翻。〕如不历守令，不得为内职。则人思自勉，枉屈可申，强暴自息矣。」不听。
大通元年〔（丁未、五二七）是年三月方改元大通。〕
1春，正月，乙丑，以尚书左仆射徐为仆射。〔时右仆射缺，故左仆射止为仆射。〕
2辛未，上祀南郊。
3甲戌，魏以司空皇甫度为司徒，仪同三司萧宝寅为司空。
4魏分定、相二州四郡置殷州，〔按魏收志，殷州止领赵郡、巨鹿、南巨鹿三郡，盖初置时兼领相州之广宗郡也。殷州治广阿。刘昫曰：北齐改为赵州。隋改广阿为大陆，唐武德四年改为象城，天宝二年改为昭庆，以有建初、启运二陵也。宋开宝五年改昭庆为隆平，熙宁六年省隆平县为隆平镇，入临城县。相，息亮翻。〕以北道行台博陵崔楷为刺史。楷表称：「州今新立，尺刃斗粮，皆所未有，乞资以兵粮。」诏付外量闻，〔使量计合给兵粮之数以闻也。量，音良。〕竟无所给。或劝楷留家，单骑之官，〔骑，奇寄翻。〕楷曰：「吾闻食人之禄者忧人之忧，若吾独往，则将士谁肯固志哉！」遂举家之官。葛荣逼州城，或劝减弱小以避之，楷遣幼子及一女夜出；既而悔之，曰：「人谓吾心不固，亏忠而全爱也。」遂命追还。贼至，强弱相悬，又无守御之具；楷抚勉将士以拒之，莫不争奋，皆曰：「崔公尚不惜百口，吾属何爱一身！」连战不息，死者相枕，〔枕，职任翻。〕终无叛志。辛未，城陷，楷执节不屈，荣杀之，〔藩翰之任，保境安民，上也，全城却敌，次也，死于城郭，岂得已哉！崔楷合家并命，其志节有可怜矣，上之人实有罪焉。〕遂围冀州。
5萧【章：甲十一行本「萧」上有「魏」字；乙十一行本同；孔本同；张校同。】宝寅出兵累年，将士疲弊。秦贼击之，宝寅大败于泾州，收散兵万余人，屯逍遥园，东秦州刺史潘义渊以汧城降贼。〔秦州既为贼所据，魏置东秦州于陇东郡，治汧城，即隋唐之汧源县也。将，即亮翻。汧，口坚翻。降，户江翻。〕莫折念生进逼岐州，城人执刺史魏兰根应之。豳州刺史毕祖晖战没，行台辛深弃城走，〔弃豳州城也。〕北海王颢军亦败。贼帅胡引祖据北华州，〔「引祖」，恐当作「弘祖」。魏孝文帝太和十五年置东秦州于杏城，后改为北华州，领中部、敷城郡。帅，所类翻。华，户化翻。〕叱干麒麟据豳州以应天生，〔叱干，虏复姓。〕关中大扰。雍州刺史杨椿募得七千余人，帅以拒守，〔雍，于用翻。帅，读曰率。〕诏加椿侍中兼尚书右仆射，为行台，节度关西诸将。北地功曹毛鸿宾引贼抄掠渭北，〔抄，楚交翻。〕雍州录事参军杨侃将兵三千掩击之；鸿宾惧，请讨贼自鹈，遂擒送宿勤乌过仁。乌过仁者，明达之兄子也。莫折天生乘胜寇雍州，〔考异曰：羊侃传作「莫遮」，今从魏书。〕萧宝宝部将羊侃隐身堑中射之，应弦而毙，〔堑，七艳翻。射，而亦翻。〕其众遂溃。侃，祉之子也。
6魏古民郎阳平路思令上疏，〔晋武帝置尚书右民郎。〕以为：「师出有功，在于将帅，得其人则六合唾掌可清，〔人欲举手有为，先唾其掌。六合，天、地、东、西、南、北也。唾掌可清，言其易也。唾，汤卧翻，口液也。〕失其人则三河方为战地。〔此指汉三河之地为言。魏都洛阳，三河则畿甸也。〕窃以比年将帅多宠贵子孙，衔杯跃马，志逸气浮，轩眉扼【章：甲十一行本「扼」作「攘」；乙十一行本同；孔本同。】腕，以攻战自许；及临大敌，忧布交怀，雄图锐气，一朝顿尽。乃令羸弱在前以当寇，强壮居后以卫身，兼复器械不精，进止无节，以当负险之众敌数战之虏，〔腕，乌贯翻。怖，普布翻。羸，伦为翻。比，毗至翻。复，扶又翻；下复疑同。数，所角翻。〕欲其不败，岂可得哉！是以兵知必败，始集而先逃；将帅畏敌，迁延而不进。国家谓官爵未满，屡加宠命；复疑赏赉之轻，日散金帛。帑藏空竭，民财殚尽，〔帑，他朗翻。藏，徂浪翻。〕遂使贼徒益甚，生民雕弊，凡以此也。夫德可感义夫，恩可劝死士。今若黜陟幽明，赏罚善恶，简练士卒，缮修器械，先遣辩士晓以祸福，如其不悛，以顺讨逆，〔悛，丑缘翻。〕如此，则何异厉萧斧而伐朝菌，〔战国时雍门周有是言。庄子曰：朝菌不知晦朔。音义云：菌，大芝也，天阴生粪上，见日则死。梁简文云：菌，欻生之芝也。音其陨翻。〕鼓洪炉而燎毛发哉！」弗听。
7戊子，魏以皇甫度为太尉。
8己丑，魏主以四方未平，诏内外戒严，将亲出讨，竟亦不行。
9谯州刺史湛憎智围魏东豫州，〔姓谱：湛，丈减翻，姓也。后汉有大司农湛重。帝置谯州，治新昌城，领新昌、高塘、临徐、南梁郡。五代志：江都郡清流县，旧置新昌郡。考异曰：魏帝纪及曹世表传作「湛僧」。今从梁夏侯夔传。〕将军彭群、王辩围琅邪，魏敕青、南青二州琅邪。〔魏青州领齐、北海、乐安、勃海、高阳、河间、乐陵郡。南青州当又置于其南。〕司州刺史夏侯夔帅壮武将军裴之礼等出义阳首，攻魏平静、穆陵、阴山三关，皆克之。〔水经注：木陵关在黄武山东北，晋西阳城西南。帅，读曰率；下同。〕夔，亶之弟；之礼，邃之子也。
10魏东清河郡山贼群起，诏以齐州长史房景伯为东清河太守。〔宋武帝侨置清河郡于盘阳，属冀州，后入于魏，为东清河郡，属齐州。五代志，齐州长山县，清河、平原二郡并入焉。〕郡民刘简虎尝无礼于景伯，举家亡去，景伯穷捕，禽之，署其子为西曹掾，令谕山贼。贼以景伯不念旧恶，皆相帅出降。〔掾，俞绢翻。降，户江翻。〕
景伯母崔氏，通经，有明识。贝丘妇人列其子不孝，〔贝丘侨县，亦宋武帝置，属清河郡。五代志，齐州淄川县，旧曰贝丘，置东清河郡。按前注所谓清河郡置于盘阳者，据魏收地形志，宋郡也。五代志，长山之清河、平原，双头郡也。房景伯所守者，贝丘之东清河也。〕景伯以白其母，母曰：「吾闻闻名不如见面，山民未知礼义，何足深责！」乃召其母，与之对榻共食，使其子侍立堂下，观景伯供食。未旬日，悔过求还；崔氏曰：「此虽面惭，其也未也，且置之。」凡二十余日，其子叩头流血，母涕泣乞还，然后听之，卒以孝闻。〔卒，子恤翻。〕景伯，法寿之族子也。〔房法寿见一百三十二卷宋明帝泰始三年。〕
11二月，秦贼据魏潼关。〔出萧宝寅之后。〕
12庚申，魏东郡民赵显德反，杀太守裴疴，自号都督。〔魏东郡治滑台城，属西兖州。「疴」，俗「烟」字。〕
13将军成景儁攻魏彭城，魏以前荆州刺史崔孝芬为徐州行台以御之。先是，孝芬坐元叉党与卢同等俱除名，〔卢同除名见上卷普通六年。先，悉荐翻。〕及将赴徐州，入辞太后，太后谓孝芬曰：「我与卿姻戚，〔时太后为魏主纳孝芬女为世妇，故云然。〕柰何内头元叉车中，称『此老妪会须去之！』」〔妪，威遇翻。去，羌吕翻。〕孝芬曰：「臣蒙国厚恩，实无斯语。假令有之，谁能得闻！若有闻者，此于元叉亲密过臣远矣。」太后意解，怅然有有愧色。景儁欲堰泗水以灌彭城，孝芬与都督李叔仁等击之，景儁遁还。
14三月，甲子，魏主诏将西讨，中外戒严。会秦贼西走，复得潼关，〔复，扶又翻。〕戊辰，诏回驾北讨。其实皆不行。
15葛荣久围信都，魏以金紫光大夫源子邕为北讨大都督以救之。
16初，上作同泰寺，又开大通门以对之，取其反语相协，〔同泰反为大，大通反为同，是反语相协也。反，音翻。〕上晨夕幸寺，皆出入是门。辛未，上幸寺舍身；甲戌，还宫，大赦，改元。〔改是年为大通元年。〕
17魏齐州广川民刘钧聚众反，〔宋武帝侨置广川郡，属冀州，入魏属齐州。五代志，齐州长山县，旧曰武强，置广川郡。〕自署大行台；清河民房项自署大都督，屯据昌国城。〔魏收志，东清河郡武城县有昌国城。〕
18夏，四月，魏将元斌之讨东郡，斩赵显德。〔将，即亮翻。〕
19己酉，柔然头兵可汗遣使入贡于魏，〔可，从刊入声。汗，音寒。使，疏吏翻。〕且请讨群贼。魏人畏其反复，诏以盛暑，且俟后敕。
20魏萧宝寅之败也，有司处以死刑，诏免为庶人。雍州刺史杨椿有疾求解，复以宝寅为都督雍?泾等四州诸军事、征西将军、雍州刺史、开府仪同三司、西讨大都督，自关以西皆受节度。〔处，昌吕翻。复，扶又翻。雍，于用翻。〕椿还乡里，〔杨椿世居华阴。〕其子昱将适洛阳，椿谓之曰：「当今雍州刺史亦无踰于宝寅者，但其上佐，朝廷应遣心膂重臣，何得任其牒用！此乃圣朝百虑之一失也。〔朝，直遥翻。〕且宝寅不藉刺史为荣，吾观其得州，喜悦特甚，至于赏罚云为，不依常宪，恐有异心。汝今赴京师，当以吾此意启二圣，〔二圣，谓胡太后、魏主。〕并白宰辅，更遣长史、司马、防城都督，欲安关中，正须三人耳。如其不遣，必成深忧。」昱面启魏主及太后，皆不听。〔是后宝寅以关中叛魏，如杨椿所料。〕
21五月，丙寅，成景儁攻魏临潼、竹邑，拔之。〔魏置临潼郡，治临潼城。据水经，城临潼水，故名。竹邑，即汉沛郡之竹县也，魏为南济阴郡治所。五代志：下邳郡夏丘县，旧置临潼郡。彭城郡符离县，隋废竹邑入焉。宋白曰：符离县朝斛城西南七十里有竹邑城。〕东宫直合兰钦攻魏萧城、厥固，〔东宫亦有直合将军。魏收志，魏沛郡治萧县黄阳城，又领内相县有厥城。领内，犹其管内也。〕钦斩魏将曹龙牙。〔将，即亮翻。〕
22六月，魏都督李叔仁讨刘钧，平之。
23秋，七月，魏陈郡民刘获、郑辩反于西华，〔西华县，汉属汝南郡，晋属颍川郡，元魏属陈郡。〕改元天授，与湛僧智通谋，〔湛僧智时围魏东豫州。〕魏以行东豫州刺史谯国曹世表为东南道行台以讨之，源子恭代世表为东豫州。诸将以贼众强，官军弱，且皆败散之余，不敢战，欲保城自固。世表方病肿，轝出，呼统军是云宝〔是云，姓也。魏书官氏志，内入诸姓有是云氏。〕谓曰：「湛僧智所以敢深入为寇者，以获、辩皆州民之望，为之内应也。向闻获引兵欲迎僧智，去此八十里；今出其不意，一战可破，获破，则僧智自走矣。」乃选士马付宝，暮出城，比晓而至，〔比，必利翻，及也。〕击获，大破之，穷讨，余党悉平。僧智闻之，遁还。郑辩与子恭亲旧，亡匿子恭所，世表集将吏面责子恭，收辩，斩之。
24魏相州刺史乐安王鉴与北道都督裴衍共救信都。〔相，息亮翻。「乐安」当作「安乐」；乐，音洛。〕鉴幸魏多故，阴有异志，遂据邺叛，降葛荣。〔降，户江翻；下同。〕
25己丑，魏大赦。
初，侍御史辽东高道穆奉使相州，〔使，疏吏翻；下同。〕前刺史李世哲奢纵不法，道穆按之。世哲弟神轨用事，道穆兄谦之家奴诉良，〔律禁压良为贱。谓本是良民，压为奴婢。〕神轨收谦之系廷尉。赦将出，神轨启太后先赐谦之死，朝士哀之。〔朝，直遥翻。〕
26彭群、王辩围琅邪，自夏【章：甲十一行本「夏」作「春」；乙十一行本同；孔本同；张校同。】及秋，魏青州刺史彭城王劭遣司马鹿悆，南青州刺史胡平遣长史刘仁之将兵击群、辩，破之，群战没。劭，勰之子也。〔彭城王勰，魏之贤王也，死于高肇之谮。悆，羊茹翻。将，即亮翻。勰，音协。〕
27八月，魏遣都督源子邕、李神轨、裴衍攻邺。子邕行及汤阴，〔汤阴县，汉属河内郡，晋废县，其地在汲郡界。〕安乐王鉴遣弟斌之夜袭子邕营，不克；子邕乘胜进围邺城，丁未，拔之，斩鉴，传首洛阳，改姓拓拔氏。魏因遣子邕、裴衍讨葛荣。
28九月，秦州城民杜粲杀莫折念生阖门皆尽，粲自行州事。南秦州城民辛琛亦自行州事，遣使诣萧宝寅请降。〔琛，丑林翻。〕魏复以宝寅为尚书令，还其旧封。〔宝寅泾州之败，免为庶人。封者，宝寅自丹杨郡公徙封梁郡公。复，扶又翻。〕
29谯州刺史湛僧智围魏东豫州刺史元庆和于广陵，〔此广陵城在新息县界。〕魏将军元显伯救之，司州刺史夏侯夔自武阳引兵助僧智。〔武阳关，义阳三关之一也。〕冬十月，夔至城下，庆和举城降。夔以让僧智，僧智曰：「庆和欲降公，不欲降僧智，今往，必乖其意。且僧智所将应募乌合之人，不可御以法；公持军素严，必无侵暴，受降纳附，深得其宜。」夔乃登城，拔魏帜，建梁帜；〔帜，昌志翻。〕庆和束兵而出，吏民安堵，获男女四万余口。
臣光曰：湛僧智可谓君子矣！忘其积时攻战之劳，〔湛僧智自是年正月攻围东豫州。〕以授一朝新至之将，佑己之短，不掩人之长，功成不取以济国事，忠且无私，可谓君子矣！
30元显伯宵遁，诸军追之，斩获万计。诏以僧智领东豫州刺史，镇广陵。夔引军屯安阳，〔魏收志：东豫州汝南郡有安阳县。五代志：汝南真阳县，隋废魏安阳县入焉。〕遣别将屠楚城，〔魏收志，梁置西楚州于楚城。五代志，汝南郡城阳县，梁置楚州。〕由是义阳北道遂与魏绝。
31领军曹仲宗、东宫直合陈庆之攻魏涡阳，〔涡，古禾翻。〕诏寻阳太守韦放将兵会之。魏散骑常侍费穆引兵奄至，〔散，悉亶翻。骑，奇寄翻。〕放营垒未立，麾下止有二百余人，放免冑下马，据胡床处分，〔胡床，即今之交床，隋恶胡字，改曰交床，今之交椅是也。处，昌吕翻。分，扶问翻。〕士皆殊死战，莫不一当百，魏兵遂退。放，叡之子也。〔梁之将帅，韦叡一人而已。〕
魏又遣将军元昭等众五万救涡阳，前军至驼涧，去涡阳四十里。〔今自肥河口泝淮西上得驼涧滩，其滩南对永寿馆北至耶河。〕陈庆之欲逆战，韦放以魏之前锋必皆轻锐，不如勿击，待其来至，庆之曰：「魏兵远来疲倦，去我既远，必不见疑，及其未集，须挫其气。诸君若疑，〔「君」或作「军」。〕庆之请独取之。」于是帅麾下二百骑进击，破之，〔帅，读曰率。骑，奇寄翻。〕魏人惊骇。庆之乃还，与诸将连营而进，背涡阳城与魏军相持。〔背，蒲妹翻。〕自春至冬，数十百战，将士疲弊。闻魏人欲筑垒于军后，曹仲宗等恐腹背受敌，议引军还，庆之杖节军门曰：「共来至此，涉历一岁，〔去年庆之入寿阳，至此涉历一年。〕糜费极多。今诸君皆无鬬心，唯谋退缩，岂是欲立功名，直聚为抄暴耳！〔抄，楚交翻。〕吾闻置兵死地，乃可求生，〔兵法，置之死地而后生。〕须虏大合，然后与战。审欲班师，庆之别有密敕，今日犯者，当依敕行之！」仲宗等乃止。
魏人作十三城，欲以控制梁军。庆之衔枚夜出，陷其四城，涡阳城主王纬乞降。〔纬，于贵翻。考异曰：魏帝纪：「九月辛卯，东豫州刺史元庆和以城叛。」梁帝纪：「十月庚戌，魏东豫州刺史元庆和以涡阳内属。」夏侯夔传：「湛僧智围元庆和于广陵，庆和请降，诏以僧智为东豫州，镇广陵。」韦放传：「普通八年，曹仲宗攻涡阳，放会之，城主王伟城。」陈庆之传：「大通元年，隶曹仲宗伐涡阳，城主王伟降，诏以涡阳置西徐州。」然则广陵、涡阳，两处两事。梁纪「庆和」、「涡阳」之间或更有脱字耳。魏纪九月，据闻庆和始叛之时，梁纪十月，据庆和降款到日。按陈庆之传云自春至冬。今从梁纪十月为定。此别一广陵，非南兖州之广陵也。「王伟」当作「王纬」，盖草书之误也。〕韦放简遣降者三十余人分报魏诸营，陈庆之陈其俘馘，鼓噪随之，九【章：甲十一行本「九」上有「魏」字；乙十一行本同；孔本同；张校同；退斋校同。】城皆溃，追击之，俘斩略尽，尸咽涡水，所降城中男女三万余口。
32萧宝寅之败于泾州也，或劝之归罪洛阳，或曰：「不若留关中立功自鹈。」行台都令史河间冯曰：「拥兵不还，此罪将大。」〔尚书有都令史，故行台亦置之。〕宝寅不从，自念出师累年，糜费不赀，一旦覆败，内不自安；魏朝亦疑之。〔朝，直遥翻。〕
中尉郦道元，素名严猛，司州牧汝南王悦〔魏都洛阳，置司州。〕嬖人丘念，弄权纵恣，道元收念付狱；悦请之于胡太后，太后欲赦之，道元杀之，并以劾悦。〔嬖，卑义翻，又博计翻。劾，户概翻，又户得翻。〕
时宝寅反状已露，悦乃奏以道元为关右大使。〔使，疏吏翻。〕宝寅闻之，谓为取己，甚惧，长安轻薄子弟复劝使举兵。〔复，扶又翻；下不复、寅复同。〕宝寅以问河东柳楷，楷曰：「大王，齐明帝子，天下所属，〔属，之欲翻。〕今日之举，实允人望。且谣言『鸾生十子九子毈，一子不毈关中乱。』【章：甲十一行本「乱」下有「乱者治也」四字；乙十一行本同；孔本同；张校同；退斋校同。】〔齐明帝讳鸾，宝寅之父也。毈，徒玩翻，卵坏也。周、秦以前，以「乱」为「治」。〕大王当治关中何所疑！」道元至阴盘驿，〔此阴盘县驿也。魏收地形志曰：阴盘县本属安定，晋属京兆。魏真君七年并新丰，太和十一年复置阴盘县，鸿门、戏水正属县界。按汉安定郡与京兆相去辽远，中间为冯翊所隔，自晋以后所置阴盘县，非汉安定之阴盘县地也，魏收不深考耳。宋白曰：京兆昭应县东十三里有故，城，后汉灵帝末，移安定郡阴盘县寄理于此，今亦谓之阴盘城，后魏太和九年，自此复移阴盘县城于今昭应县东三十一里零水西、戏水东，司马村故城是也。〕宝寅遣其将郭子恢攻杀之，〔将，即亮翻。〕收殡其尸，表言白贼所害。〔秦人谓鲜卑为白虏，自苻秦之乱，鲜卑之种有因而留关中者，是时亦相挺为盗，因谓之白贼。或曰：白贼，谓白地之寇也。〕又上表自理，称为杨椿父子所谮。
宝寅行台郎中武功苏湛，卧病在家，宝寅令湛从母弟开府属天水姜俭说湛〔魏以宝寅为开府，故有掾有属。从，才用翻。说，式芮翻。〕曰：「元略受萧衍旨，欲见剿除，〔略自梁还魏，大见宠任，故宝寅托以为言。剿，子小翻。〕道元之来，事不可测，吾不能坐受死亡，今须为身计，不复作魏臣矣。死生荣辱，与卿共之。」湛闻之，举声大哭。俭遽止之曰：「何得便尔！」湛曰：「我百口今屠灭，云何不哭！」哭数十声，徐谓俭曰：「为我白齐王，〔宝寅归魏，封为齐王，故称之。为，于伪翻；下口为同。〕王本以穷鸟投人，赖朝廷假王羽翼，荣宠至此。属国步多虞，〔属，之欲翻。〕不能竭忠报德，乃欲乘人间隙，〔间，古苋翻。〕信惑行路无识之语，欲以羸败之兵守关问鼎。〔守关，谓宝寅欲守潼关之险，割据关中。问鼎，谓欲窥天位。成王定鼎于郏鄏，三代之世宝也，楚庄问鼎之大小轻重，欲以兵威胁取之，故以谕窥天位者。羸，伦为翻。〕今魏德虽衰，天命未改。且王之恩义未洽于民，但见其败，未见有成，苏湛不能以百口为王族灭。」宝寅复使谓曰：「我救死不得不尔，所以不先相白者，恐沮吾计耳。」〔沮，在吕翻。〕湛曰：「凡谋大事，当得天下奇才与之从事，今但与长安博徒谋之，此有成理于﹖〔不，读曰否。〕湛恐荆棘必生于斋合，〔此亦用伍胥、伍被语意。〕愿赐骸骨归乡里，庶得病死，下见先人。」宝寅素重湛，且知其不为己用，听还武功。
甲寅，宝寅自称齐帝，改元隆绪，赦其所部，置百官。都督长史毛遐，〔宝寅都督雍、泾等四州，又为西讨大都督，以遐为府长史。〕源宾之兄也，与鸿宾帅氐、羌起兵于马祗栅以拒宝寅，〔帅，读曰率。〕宝寅遣大将军卢祖迁击之，为遐所杀。宝寅方祀南郊，行即位礼未毕，闻败，色变，不暇整部伍，狼狈而归。以姜俭为尚书左丞，委以心腹。文安周惠达为宝寅使，在洛阳，〔文安县，前汉属勃海，后汉属河间；晋置章武郡，文安属焉。使，疏吏翻。〕有司欲收之，惠达逃归长安。宝寅以惠达为光禄勋。
丹杨王萧赞闻宝寅反，惧而出走，趣白马山，〔趣，七喻翻。〕至河桥，为人所获，魏主知其不预谋，释而慰之。行台郎封伟伯等与关中豪桀谋举兵诛宝寅，事泄而死。
魏以尚书仆射长孙稚为行台以讨宝寅。
正平民薛凤贤反，〔魏收志，世祖置太平郡于河东闻喜县，孝文太和十八年，改曰正平郡，属东雍州，领闻喜、曲沃二县。〕宗人薛修亦聚众河东，分据盐池，攻围蒲坂，东西连结以应宝寅。诏都督宗正珍孙讨之。
33十一月，丁卯，以护军萧渊藻为北讨都督，镇涡阳。戊辰，以涡阳为西徐州。〔涡阳，魏置谯州，梁改为西徐州，领南谯、汴、龙亢、蕲城、颍川、临涣、蒙郡。涡，音戈。〕
34葛荣围信【章：甲十一行本「信」上有「魏」字；乙十一行本同；孔本同；退斋校同。】都，自春及冬，冀州刺史元孚帅励将士，昼夜拒守，〔帅，读曰率；下同。〕粮储既竭，外无救援，己丑，城陷；荣执孚，逐出居民，冻死者什六七。孚兄佑为防城都督，荣大集将士，议其生死。孚兄弟各自引咎，争相为死，〔为，于伪翻。〕都督潘绍等数百人，皆叩头请就法以活使君。荣曰：「此皆魏之忠臣义士。」于是同禁者五百人皆得免。
魏以源子邕为冀州刺史，将兵讨荣；〔将，即亮翻。〕裴衍表请同行，诏许之。子邕上言：「衍行，臣请留；臣行，请留衍；若逼使同行，败在旦夕。」不详。十二月，戊申，行至阳平东北漳水曲，荣帅众十万击之，子邕、衍俱败死。
相州吏民闻冀州已陷，子邕等败，人不自保。相州刺史恒农李神志气自若，〔魏显祖讳弘，改弘农曰恒农。相，息亮翻。恒，户登翻。〕抚勉将士，大小致力，葛荣尽锐攻之，卒不能克。〔卒，子恤翻。〕
35秦州民骆超杀杜粲，请降于魏。〔杜粲杀莫折念生，骆超又杀杜粲，群盗互相屠灭以邀一时之利，不足怪也。降，户江翻。〕
资治通鉴卷第一百五十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪八〔着雍涒滩（戊申），一年。〕
高祖武皇帝八
太通二年〔（戊申、五二八）〕
1春，正月，癸亥，魏以北海王颢为骠骑大将军、开府仪同三司、相州刺史。〔骠，匹妙翻。骑，奇寄翻。相，息亮翻。〕
2魏北道行台杨津守定州城，居鲜于修礼、杜洛周之间，迭来攻围；津蓄薪粮，治器械，〔治，直之翻。〕随机拒击，贼不能克。津潜使人以铁券说贼党，贼党有应者，遗津书曰：「贼所以围城，正为取北人耳。〔说，式芮翻。遗，于季翻。为，于伪翻。〕城中北人，宜尽杀之，不然，必为患。」津悉收北人内子城中而不杀，众无不感其仁。
及葛荣代修礼统众，〔荣得修礼之众，见上卷普通七年。〕使人说津，许以为司徒，津斩其使，固守三年。〔普通七年春，津守定州，至是三年。说，式芮翻。其使，疏吏翻。〕杜洛周围之，魏不能救。津遣其子遁突围出，诣柔然头兵可汗求救。遁日夜泣请，头兵遣其从祖吐豆发帅精骑一万南出；前锋至广昌，贼塞隘口，〔广昌县自汉以来属代郡。自广昌东南山南出倒马关，至中山上曲阳县，关山险隘，实为深峭，石磴透迤，沿涂九曲。可，从刊入声。汗，音寒。从，才用翻。帅，读曰率；下同。塞，悉则翻。〕柔然遂还。乙丑，津长史李裔引贼入，执津，欲烹之，既而舍之。〔史言城无粮援，虽善守者不能支久。〕瀛州刺史元宁以城降洛周。〔降，户江翻。〕
3乙丑，魏潘嫔生女，胡太后诈言皇子；〔为后胡后立女张本。嫔，毗宾翻。〕丙寅，大赦，改元武泰。
4萧宝寅围冯翊，未下；长孙稚军至恒农，〔长，知两翻。恒，户登翻。〕行台左丞杨侃谓稚曰：「昔魏武与韩遂、马超据潼关相拒，遂、超之才，非魏武敌也，然而胜负久不决者，扼其险要故也。〔事见六十六卷汉献帝建安十六年。〕今贼守御已固，虽魏武复生，无以施其智勇。〔复，扶又翻。〕不如北取蒲反，〔此用前汉书地理志「蒲反」字。〕渡河而西，入其腹心，〔此亦魏武之故智也。〕置兵死地；则华州之围不战自解，〔五代志：冯翊郡，后魏置华州。华，户化翻。〕潼关之守必内顾而走，支节既解，长安可坐取也。若愚计可取，愿为明公前驱。」稚曰：「子之计则善矣；然今薛修义围河东，薛凤贤据安邑，宗正珍孙守虞坂不得进，〔水经注曰：虞坂，即左传所谓颠軡，在傅岩东北十余里，东西绝涧，于中筑以成道，指南北之路，谓之軡桥。桥之东北有虞原，上道东有虞城，其城北对长坂二十余里，谓之虞坂。战国策曰：「昔骐骥驾盐车上虞坂，迁延不能进。」正此处也。坂，音反。〕如何可往﹖」况曰：「珍孙行陈一夫，〔行，户刚翻。陈，读曰阵。〕因缘为将，〔将，即亮翻。〕可为人使，安能使人！河东治在蒲反，〔治，谓治所也。〕西逼河漘，〔漘，船伦翻，水箧也。上平坦而下水深曰漘。〕封疆多在郡东。修义驱帅士民西围郡城，其父母妻子皆留旧村，一旦闻官军来至，皆有内顾之心，必望风自溃矣。」稚乃使其子子彦与侃帅骑兵自恒农北渡，据石锥壁，〔五代志，河东郡虞乡县有石锥山，于此筑垒壁也。〕侃声言：「今且停此以待步兵，且观民情向背。命送降名者各自还村，俟台军举三锋，当亦举烽相应；其无应烽者，乃贼党也，当进击屠之，以所获赏军。」于是村民转相告语，〔背，蒲妹翻。语，牛倨翻。降，户江翻；下同。〕虽实未降者亦诈举锋，一宿之间，火光遍数百里，贼围城者不测其故，各自散归；修义亦逃还，与凤贤俱请降。丙子，稚克潼关，遂入河东。
会有诏废盐池税，〔魏朝盖谓弛盐利以与民，可以得民也。〕稚上表以为：「盐池天产之货，密迩京畿，唯应宝而守之，均赡以理。今四方多虞，府藏罄竭，冀、定扰攘，〔冀、定二州时为葛荣、杜洛周攻围。〕常调之绢不复可收，唯仰府库，〔藏，徂浪翻。调，徒吊翻。复，扶又翻。仰，鱼向翻。〕有出无入。略论盐税，一年之中，准绢而言，不下三十万匹，乃是移冀、定二州置于畿甸；今若废之，事同再失。〔前此宜武帝用甄琛之言，废盐池税，已为失计；今又废之，是为再失。〕臣前仰违严旨，不先讨关贼，径解河东者，非缓长安而急蒲反，一失盐池，三军乏食。天助大魏，兹计不爽。〔爽，乘也。〕昔高祖升平之年无所乏少，〔少，诗沼翻。〕犹创置盐官而加典护，非与物竞利，恐由利而乱俗也。况今国用不足，租征六年之粟，调折来岁之资，〔调，徒吊翻。折，之列翻。〕此皆夺人私财，事不获已。臣辄符同监将、尉，〔谓监盐池之将、尉也。监，工衔翻。将，即亮翻；下同。〕还帅所部，依常收税，〔帅，读曰率；下同。〕更听后敕。」〔谓合罢与否，更听后番敕下也。〕
萧宝寅遣其将侯终德击毛遐。会郭子恢等屡为魏军所败，〔败，补迈翻；下穆败同。〕终德因其势挫，还军袭宝寅；至白门，〔长安城东出北来第三门曰青门；意白门即西出南来第三门也。〕宝寅始觉，丁丑，与终德战，败，携其妻南阳公主及其少子帅麾下百余骑自后门出，奔万俟丑奴。〔少，诗照翻。骑，奇寄翻。万，莫北翻。俟，渠之翻。〕丑奴以宝寅为太傅。
二月，魏以长孙稚为车骑大将军、开府仪同三司、雍州刺史、尚书仆射、西道行台。〔雍，于用翻。〕
群盗李洪攻烧巩西阙口以东，〔谓巩县以西，伊阙口以东也。巩县，汉属河南尹，晋分属荥阳郡。〕南结诸蛮；魏都督李神轨、武卫将军费穆讨之。穆败洪于阙口南，遂平之。
5葛荣击杜洛周，杀之，并其众。
6魏灵太后再临朝以来，〔再临朝见一百五十卷普通六年。朝，直遥翻。〕嬖幸用事，〔嬖，卑义翻，又博计翻。〕政事纵弛，恩威不立，盗贼倮起，封疆日蹙。〔谓秦、陇以西，冀、并以北，皆为盗区，淮、汝、沂、泗之间，皆为梁所侵也。〕魏肃宗年浸长，太后自以所为不谨，恐左右闻之于帝，凡帝所爱信者，太后辄以事去之，〔长，知两翻。去，羌吕翻。〕务为壅蔽，不使帝知外事。通直散骑常侍昌黎谷士恢有宠于帝，使领左右；〔散，悉亶翻。骑，奇寄翻。〕太后屡讽之，欲用为州，士恢怀宠，不愿出外，太后乃诬以罪而杀之。有蜜多道人，能胡语，帝常置左右，太后吏人杀之于城南而【章：甲十一行本「而」下有「诈」字；乙十一行本同；孔本同；张校同；退斋校同。】悬赏购贼。由是母子之间，嫌隙日深。
是时，车骑将军、仪同三司、并?肆?汾?广?恒?云六州讨虏大都督尔朱荣〔「广」当作「唐」。魏收志，孝昌中置唐州。高欢建义，改唐州曰晋州。按尔朱荣时驻兵于晋阳。〕兵势强盛，魏朝惮之。〔朝，直遥翻。〕高欢、段荣、尉景、蔡儁筅在杜洛周党中，〔高欢等归杜洛周，见一百五十卷普通六年。〕欲图洛周不果，逃奔葛荣，又亡归尔朱荣。刘贵先在尔朱荣所，屡荐欢于荣，荣见其憔倅，未之奇也。〔憔，昨遥翻。悴，秦醉翻。〕欢从荣之马厩，厩有悍马，荣命欢翦之，〔髦马而鬄落之为翦。悍，侯旰翻。〕欢不加羁绊而翦之，〔马络首曰羁，系足曰绊。〕竟不蹄啮，起，谓荣曰：「御恶人亦犹是矣。」荣奇其言，坐欢于床下，屏左右，访以时事，欢曰：「闻公有马十二谷，〔荣畜牧蕃庶，以谷量马。屏，必郢翻。〕色别为群，畜此竟何用也﹖」〔畜，吁玉翻。〕荣曰：「但言尔意！」欢曰：「今天子闇弱，太后淫乱，嬖櫱擅命，朝政不行。〔櫱，鱼列翻。朝，直遥翻。〕以明公雄武，乘时奋发，讨郑俨、徐纥之罪以清帝侧，霸业可举鞭而成，此贺六浑之意也。」〔高欢，字贺六浑。〕荣大悦，语自日中至夜半乃出，自是每参军谋。
并州刺史元天穆，孤之五世孙也，〔孤，拓跋郁律第四子。〕与荣善，荣兄事之。荣常与天穆及帐下都督贺拔岳密谋，欲举兵入洛，内诛嬖幸，外清群盗，二人皆劝成之。
</div>
    <div class="pagination">
<a href="资治通鉴注_page158.html">上一页</a><span>...</span><a href="资治通鉴注_page154.html">154</a><a href="资治通鉴注_page155.html">155</a><a href="资治通鉴注_page156.html">156</a><a href="资治通鉴注_page157.html">157</a><a href="资治通鉴注_page158.html">158</a><span class="current-page">159</span><a href="资治通鉴注_page160.html">160</a><a href="资治通鉴注_page161.html">161</a><a href="资治通鉴注_page162.html">162</a><a href="资治通鉴注_page163.html">163</a><a href="资治通鉴注_page164.html">164</a><span>...</span><a href="资治通鉴注_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
