<!DOCTYPE html>
<html>
 <head>
  <meta charset="utf-8"/>
  <title>
   西汉年纪 - 第 2 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西汉年纪 - 第 2 页/共 7 页
  </h1>
  <div class="content">
   钦定四库全书
　　西汉年纪卷二　　　　　宋　王益之　撰髙祖
　　七年冬十月长乐宫成诸侯羣臣皆朝贺仪先平眀谒者治礼引以次入殿门廷中陈车骑歩卒【汉书作戍卒】卫官【史记作卫宫】设兵张旗志【一作帜】传曰趋殿下郎中侠陛陛数百人功臣列侯诸军军吏以次陈西方东乡文官丞相以下陈东方西乡大行设九宾胪【音庐】句传于是皇帝辇出房【舆服志云殷周以辇载军器至秦去轮而舆至尊】百官执职【汉书作防】传警引诸侯王以下至吏六百石以次奉贺自诸侯王以下莫不震恐肃敬廼拜叔孙通为奉常赐金五百斤初通从弟子百余人然无所进剸言诸故羣盗壮士进之弟子皆曰事先生数年幸得从降汉今不进臣等剸言大猾何也通曰汉王方矢石争天下诸生寜能鬭乎故先言斩搴旗之士诸生且待我我不忘矣至是通因进曰诸弟子儒生随臣久矣与臣共为仪愿陛下官之帝悉以为郎通出皆以五百斤金赐诸生诸生廼喜曰叔孙生诚圣人也知当世之要务【通传】叔孙通既为奉常遂定仪法【礼乐志】着汉仪十二篇【见后汉曹褒传班固上叔孙通汉仪十二篇章帝勑曹褒曰此制散畧多不合】益律旁章十八篇【晋刑法志】汉兴乐家有制氏【服防曰鲁人】以雅乐声律世世在太乐官但能纪其铿锵鼓舞而不能言其义通乃因秦乐人制宗庙乐【考异曰汉书礼乐志以为髙祖时不附嵗月今附于定礼乐之后他皆类此】太祝迎神于庙门奏嘉至犹古降神之乐也皇帝入庙门奏永至以为行歩之节犹古采荠【才私反】肆夏也干豆上奏登歌独上歌不以管乱人声欲在位者徧闻之犹古清庙之歌也登歌再终下奏休成之乐美神眀既飨也皇帝就酒东厢坐定奏永安之乐美礼已成也又作昭容乐礼容乐【考异曰礼乐志作六年今附于叔孙通制乐之后】昭容者犹古之昭夏也主出武徳舞礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大氐【丁礼反】皆因秦旧事焉【礼乐志】
　　班固曰孔子曰殷因于夏礼所损益可知也周因于殷礼所损益可知也其或继周者虽百世可知也今大汉继周久旷大仪未有立礼成乐此贾谊仲舒王吉刘向之徒所为发愤而增叹也
　　初帝入闗约法三章蠲削烦苛兆民大説【读曰悦】其后四夷未附兵革未息三章之法不足以御奸于是萧何攟【九问反】摭【之石反】秦法取其宜于时者作律九章【刑法志考异曰不知其时今因叔孙通定礼仪因附于后】魏文侯时李悝着法经六篇然皆罪名之制也商鞅受之以相秦及何定律益事律兴廐户三篇【解题曰兴律廐律户律縂谓之事律】合为九篇【晋刑法志　崔寔政论曰何作九章之律有夷三族之令黥劓斩趾断舌枭首故谓之具五刑　后汉陈忠曰萧何创制大臣有告宁之科　艺文志云萧何草律着其法曰太史试学童能讽九千字以上乃得为史又以六体试之课最者以为尚书御史史书令史吏民上书字或不正輙举劾六体者古文竒字篆书书缪篆虫书皆所以通知古今文字摹印章书幡信也】先是秦为虐政四时行刑至何草律季秋论报【陈宠议见通典】常尽三冬之月【汉旧事又陈宠曰但避立春之月不计天地之正】张良韩信序次兵法凡百八十二家删取要用定着三十五家【艺文志】天下既定京师有南北军之屯外命天下郡国选引彊蹶张材力武猛者以为轻车骑士材官楼船【汉官仪考异曰此据汉官仪所载耳班固刑法志云天下既定踵秦而置材官于郡国京师有南北军之屯至武帝平百粤内增七校外有楼船果如固言则楼船盖武帝制汉初无有也以史考之淮南王长尝发楼船击南海事见严助传注则非武帝始制眀矣严安传曰秦皇帝使尉屠睢楼船之士攻越是楼船乃秦制也汉官仪以为髙帝置是必髙帝因秦行之至武帝益增多耳】常以立秋后郊礼毕斩牲于东门以荐陵庙肄孙吴兵法六十四阵每十月都试金革骑士各有员数如有防警平地用车骑山阻用材官水泉用楼船【通典】张苍绪正律厯以帝十月始至覇上因故秦时本以十月为嵗首弗革【张苍传】以苍言用颛顼厯比于六厯疏阔中最为微近而朔晦月见望满亏多非是【律厯志】又推五徳之运以为汉当水徳之时尚黑如故吹律调乐入之音声及以比【频二反】定律令若百工天下作程品【张苍传】
　　太史公曰幽厉之后周室微陪臣执政史不记时君不告朔故畴人之子弟分散战国独有邹衍眀于五徳之传而散消息之分以显诸侯秦自以为获水徳之瑞而正以十月色上黒然厯度闰余未能睹其真也帝亦自以为获水徳之瑞虽眀习厯及张苍等咸以为然
　　帝微时常避事时时与宾客过其邱嫂食嫂厌叔与客来阳为羮尽轑【音劳】釡客以故去已而视釡有羮繇【读曰由】是怨嫂及立齐代王而伯子独不得封太上皇以为言帝曰某非敢忘封之也为其母不长者至是始封其子信为羮颉【音戞】侯【楚元王传　按荀悦汉纪封羮颉侯作六年正月丙午与汉书楚元王传及侯表异当是荀纪误】甲子封陈胥为复阳侯【击项籍功】其石阳河侯【定诸侯功】后又封许盎栢至侯华寄朝阳侯【皆以击羽功功臣表】辛夘立子如意为代王【本纪】以郎中阳夏侯陈豨为代相【考异曰卢绾传云上至平城还拜豨今附于封如意之后或作赵相按是时赵王张敖尚在不应汉为置相唯韩信传以为代相此言得之矣今从信传刘贡父亦以为当作代相】监赵代邉边兵皆属焉【卢绾传】春令郎中有罪耐以上请之民产子复勿事二嵗【本纪】二月帝至长安萧何治未央宫立东阙北阙前殿武库太仓【顔曰未央殿虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣盖萧何初立未央宫以厌胜之术理宜然乎】秦兼天下建皇帝之号立百官之职汉因循而不革眀简易随时宜也【考异曰髙帝初起自称沛公其官爵皆楚制如左司马连敖之类是也自入闗封汉元年始用秦制以萧何为丞相周苛为御史大夫夏侯婴为太仆襄为治粟内史周昌为中尉二年卢绾为太尉五年王恬啓为郎中令义渠为廷尉薛欧为典客阳咸延为少府郦商为卫尉七年叔孙通为奉常是时已尽取秦制然犹未备也自七年置宗正而官制备矣盖汉初之制多定于七年今附于置宗正之后百官表内属令或有后世所增置者或以微职无甚闗系者皆阙不着】丞相金印紫绶掌承天子助理万机有两长史秩千石太尉金印紫绶掌武事御史大夫银印青绶掌副丞相有两丞秩千石一曰中丞在殿中兰台掌图籍秘书外督部刺史内领侍御史员十五人受公卿奏事举劾按章丞相太尉御史大夫是为三公奉常掌宗庙郊祀礼乐典经博士及诸陵县皆属郎中令掌宫殿掖门户大夫郎谒者皆属卫尉掌宫门卫士屯兵公车司马及诸屯卫候司马二十二官皆属长乐亦有卫尉掌其宫职畧同位在同名卿士【见晋志】太仆掌舆马廷尉掌刑辟典客掌归义蛮夷属有行人宗正掌亲属治粟内史掌谷货属有太仓都内令丞少府掌山海池泽之税以给供养属有尚书又黄门御府永巷内者宦者令丞诸仆射署长中黄门皆属焉凡九卿秩皆中二千石丞皆千石廷尉无丞有正监秩比千石属令长皆六百石中尉掌徼循京师秩与九卿同有两丞候司马千人属官有中垒武库令丞又式道左右中候及京辅兵卒皆属焉太子太傅少傅古官将作少府掌治宫室詹事掌皇后太子家行皇后卿或用中人或用士人典属国掌蛮夷降者内史周官秦因之掌治京师主爵中尉掌列侯自太子太傅至主爵中尉皆秩二千石丞六百石皆秦官也侍中左右曹诸吏散骑中常侍皆加官所加或列侯将军卿大夫将都尉尚书太医太官令至郎中无员多至数十人给事中亦加官所加或大夫博士议郎位次中常侍侍中黄门有给事黄门位从大夫皆秦制也爵二十级一公士二上造三簮褭四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯皆秦制以赏功劳彻侯金印紫绶改所食国令长名相诸侯王帝初置金玺盭【音戾】绶掌治其国有太傅辅王内史治国民中尉掌武职丞相统众官羣卿大夫都官如汉朝郡守掌治其郡秩二千石有丞邉郡又有长史掌兵马秩皆六百石郡尉掌佐守典武职甲卒秩比二千石有丞秩皆六百石县令长掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏百石以下有斗食佐史之秩是为少吏大率十里一亭亭有长十亭一乡乡有三老有秩啬夫防徼三老掌教化啬夫职聼讼收赋税防徼徼循禁贼盗县大率方百里其民稠则减稀则旷乡亭亦如之皆秦制也列侯所食县曰国皇后公主所食曰邑有蛮夷曰道凡吏秩比二千石以上皆银印青绶比六百石以上皆铜印黒绶大夫博士御史谒者郎无其仆射御史治书尚符玺者有印绶比二百石以上皆铜印黄绶【以上并依百官表及通典荀氏汉纪参修】汉制三公号称万石月各三百五十斛中二千石者月百八十斛真二千石者百五十斛【考异曰顔氏百官表注百官俸阙真二千石按汲黯传如淳注曰诸侯王相秩真二千石律真二千石月得百五十斛二千石月得百二十斛通典以真二千石即二千石所未谕也今从如淳注增入又外戚传顔氏注亦曰真二千石月得百五十斛】二千石者百二十斛比二千石者百斛千石者九十斛比千石者八十斛六百石者七十斛比六百石者六十斛四百石者五十斛比四百石者四十五斛三百石者四十斛比三百石者三十七斛二百石者三十斛比二百石者二十七斛一百石者十六斛斗食月十一斛佐史月八斛【顔氏百官表注】秋七月丙申封杜得臣为棘阳侯【击项籍功】林挚平棘侯【用燕相侯并见功臣表】太上皇徙居长安深宫凄惨不乐帝窃因左右问其故以平生所好皆屠贩少年沽酒鬭鸡蹴鞠以此为懽今咸无焉以故不乐帝廼于骊邑作新丰移诸故人实之太上皇乃悦帝少时常祷丰枌【符云反】榆之社及移新丰亦还立焉【西京杂记】八年冬十月上东击韩信余防于东垣【音辕】还过赵赵相贯髙等耻上不礼其王隂谋欲弑上上心动去弗宿【髙纪】癸丑封赵将夕深泽侯【击平城功】丙辰封燕相温疥【音介】为□侯【告燕王臧荼反】癸酉封程黒为厯侯【攻臧荼功并功臣表】十一月令士卒从军死者为槥【音卫】归其县县给衣衾棺具祠以少牢长吏视【本纪】十二月丁未封卫胠【音胁】武原侯【击韩王信功】陈锴稾侯【击代陈豨功】春二月丁夘封许瘛【克制反】宋子侯【定诸侯功】三月丙戍封陈遬【古速字】猗氏侯室中同清侯留盻彊侯秦同彭侯【皆以击羽功见功臣表】行如雒阳【本纪】令吏卒从军至平城及守城邑者皆复终身勿事令爵非公乗以上毋得冠刘氏冠【本纪】初秦兼天下币为三等黄金以溢为名上币铜钱文曰半两重如其文而珠玉贝银锡之属为器饰寳臧不为币汉兴以为秦钱重难用更令民铸荚【音颊】钱黄金一斤而不轨逐利之民蓄积余赢以稽市物物痛腾跃米至石万钱马至匹百金天下已平帝乃令贾人毋得衣锦綉绮縠絺紸操兵乗骑马重税租以困辱之【食货志本纪汉律人出一筭惟贾人与奴婢倍算】汉接秦之诸侯并起民失作业天下既定民亡盖藏自天子不能具醇驷而相或乗牛车上于是约法省禁轻田租什五而税一量吏禄度官用以赋于民而山川园池市肆租税之入自天子以至封君汤沐邑皆各为私奉养不领于天下之经费转漕闗东粟以给中都官嵗不过数十万石【食货志】夏四月辛夘封魏遬寗侯【击臧荼功】六月戊申封旅卿昌侯壬子封旅罢【读曰疲】师共【音供】侯【击韩王信功】冯解散阏氏侯【平代功】秋七月癸酉封张説安邱侯【击项羽功并见功臣表】八月吏有罪未发觉者赦之【本纪】九月丙午封纪成子通为襄平侯通以父战好畤死事侯己未封陈署龙阳侯【斩曹咎功功臣表】是嵗或言周兴而邑立后稷之祠至今血食天下于是帝制诏御史其令天下立灵星祠常以嵗时祠以牛【郊祀志】祀用壬辰位祠之县邑令长侍祠舞者童男十六人舞象教田初为芟除次耕种次耘耨驱爵及获刈舂簸之形象成功【通典】冒顿数苦北邉上患之廼使刘敬奉宗室女翁主名为长公主妻单于为阏氏嵗奉匈奴絮缯酒食物各有数约为兄弟以和亲冒顿廼少止【匈奴传】
　　九年冬十月未央宫成淮南王英布梁王彭越赵王张敖楚王交及羣臣朝于未央宫置酒前殿太上皇辇上坐上奉玉巵起为太上皇夀曰始大人常以臣亡頼不能治产业不如仲力今某之所就孰与仲多太上皇笑殿上羣臣皆呼万嵗【史记大事记汉书本纪】刘敬从匈奴来言愿陛下徙齐诸田楚昭屈景燕赵韩魏后及豪桀名家居闗中无事可以备胡诸侯有变亦足率以东伐此彊本弱支之术也上曰善十一月廼使刘敬徙所言闗中十余万口【敬传】与利田宅【本纪】
　　地理志曰秦地于禹贡时跨雍梁二州诗风兼秦豳两国昔后稷封斄【读曰邰】公刘处豳太王徙岐文王作酆武王治镐其民有先王遗风好稼穑务本业故豳诗言农桑衣食之本甚备有鄠杜竹林南山檀柘号称陆海为九州膏腴始皇之初郑国穿渠引泾水溉田沃野千里民以富饶汉兴立都长安徙齐诸田楚昭屈景及诸功臣家于长陵后世世徙吏二千石髙訾富人及豪桀并兼之家于诸陵盖亦以彊干弱支非独为奉山园也是故五方杂厝【古错字】风俗不纯其世家则好礼文富人则商贾为利豪桀则防侠通奸濒南山近夏阳多阻险轻薄易为盗贼常为天下剧又郡国辐凑浮食者多民去本就末列侯贵人车服僣上众庶放效羞不相及嫁娶尤崇侈靡送死过度
　　十二月壬寅封张瞻师为平侯【击诸侯功见功臣表】三月丙戍诏以湏毋为陆量侯自置吏令长受令长沙王夏四月戊寅封长沙邓弱为离侯长沙柱国吴郢为义陵侯又封周成为髙景侯成苛之子以父死事侯【年表】六月以奉常叔孙通为太子太傅【百官表】大谒者臣章受诏长乐宫曰令羣臣议天子所服以安治天下丞相臣何御史大夫臣昌谨与军臣陵太子太傅臣通等议春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身无祸殃年夀永究是奉宗庙安天下之大礼也臣请法之中谒者赵尧举春李舜举夏儿汤举秋贡禹举冬四人各职一时大谒者襄章奏制曰可【魏相传】罢渭南河上中地郡复内史【以地理志修】周昌为人强力敢直言自萧曹等皆卑下之昌尝燕时入奏事帝方拥戚姬昌还走帝逐得骑昌项问曰我何如主也昌仰曰陛下即桀纣之主于是上笑之然尤惮昌【昌传】吕后晩节色衰爱弛而定陶戚姬有宠于上生赵王如意上以太子仁弱谓如意类己虽封为赵王常留之长安上之闗东戚姬常从日夜啼泣欲立其子吕后常留守益疏【外戚世家通鉴】上欲废太子而立赵王大臣争之皆莫能得周昌廷争之彊上问其説昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑既罢吕后侧耳于东厢听见周昌为跪谢曰微君太子防废时赵王年少帝忧万嵗之后不全也符玺御史赵尧侍帝帝独心不乐悲歌羣臣不知上之所以然尧进问曰陛下所为不乐非为赵王年少而戚夫人吕后有郤备万嵗之后而赵王不能自全乎帝曰然吾私忧之不知所出尧曰陛下独宜为赵王置贵强相及吕后太子羣臣素所敬惮者乃可帝曰然吾念之欲如是而羣臣谁可者尧曰御史大夫周昌其人坚忍质直自吕后太子及大臣皆素敬惮之独昌可帝曰善于是乃召周昌谓曰吾欲固烦公公彊为我相赵王周昌泣曰臣初起从陛下陛下独奈何中道而弃之于诸侯乎帝曰吾极知其左迁然吾私忧赵王念非公无可者公不得已彊行于是徙御史大夫周昌为赵相【昌传　考异曰通鉴载于十年按九年张敖既废徙如意为赵王昌必以此时为相史记大事记载于九年是为得之今从史记】是嵗郦商以军太上皇卫【商传　考异曰商传以为陈豨反前一年今载于此次年太上皇崩意者此官亦随省也】
　　十年冬十月淮南王英布梁王彭越燕王卢绾荆王贾楚王交齐王肥长沙王吴臣皆来朝长乐宫【史记本纪】周昌既行久之帝持御史大夫印弄之曰谁可以为御史大夫者孰视尧曰无以易尧遂拜尧为御史大夫【考异曰史记大事记汉书百官表皆书尧除日于十年今从之】初赵人方与【音房豫】公谓周昌曰君之史赵尧年虽少然竒士君必异之且代君之位昌笑曰尧年少刀笔吏耳何至是乎顷之果代昌位【昌传】春有司请令县常以春二月及腊祠稷以羊彘民里社各自裁以祠制曰可【郊祀志】夏五月太上皇崩于栎阳宫秋七月癸夘太上皇于万年【考异曰汉书本纪云五月太上皇后崩七月癸夘太上皇崩万年考荀纪五月无后字七月无崩字盖荀悦之时汉书本尚未讹谬也今从荀纪】楚王交梁王彭越来送赦栎阳囚死罪以下【荀纪汉纪史记】八月令诸侯皆立太上皇庙于国都【本纪】陈豨少时常称慕魏公子及守邉招致賔客常告过赵宾客随之者千余乗邯郸官舎皆满豨所以待宾客如布衣交皆出客下豨还之代赵相周昌廼求入见上具言豨宾客盛甚擅兵于外数嵗恐有变上乃令人覆按豨客居代者财物诸不法事多连引豨豨恐【卢绾传】故韩王信令王黄曼邱臣説豨【信传】及太上皇崩上因是召陈豨豨称病甚九月遂与王黄等反自立为代王刼略赵代【卢绾传】上曰豨尝为吾使甚有信代地吾所急故令豨以相国守代今乃与王黄等刼掠代地吏民非有罪也能去豨黄来归者皆舎之【本纪】上欲自击豨信武侯周緤泣曰始秦攻破天下未尝自行今上常自行是亡人可使者乎上以为爱我赐入殿门不趋杀人不死【周緤传】
　　太史公曰周緤操心坚正身不见疑上欲有所之未尝不流涕此有伤心者然可谓笃厚君子矣
　　时沛人任敖素善于上为上党守坚守不下【荀纪】是嵗制诏御史曰狱之疑者吏或不敢决或有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅【读曰附】所当比律令以闻【刑法志　考异曰刑法志作七年荀纪载于十年当是此时本犹未误耳今从荀纪】
　　十一年冬上在邯郸陈豨相侯敞【考异曰汉纪作今从靳歙传】万余人防行王黄骑千余军曲逆【汉纪】上命车骑军靳歙并将梁赵齐燕楚车骑击敞破之因降曲逆【靳歙传考异曰诸侯军见靳歙传盖髙帝前以羽檄徴天下兵至此而集按彭越传帝至邯郸徴兵梁王梁王称病使兵诣邯郸此梁兵也周昌为赵相白赵壮士四人为帝曰今计独有邯郸中兵此赵兵也阳陵侯傅寛以齐相击陈豨此齐兵也卢绾传髙祖如邯郸击豨燕王绾亦击其东北此燕兵也独楚无所见时交为楚王当考】太尉周勃取道太原入定代地至马邑马邑不下攻残之赵利守东垣十二月上自攻之不下卒骂上怒城降卒骂者斩之诸县坚守不降反防者复租三嵗【汉纪】癸巳封河间守张相如为东阳侯后封中尉陶舍开封侯郎中公孙昔禾成侯孙赤堂阳侯髙色祝阿侯赵尧江邑侯刘泽营陵侯宣义土军侯任敖广阿侯赵衍须昌侯公上不害汲侯吕臣甯陵侯秘彭祖戴侯【功臣表】舍人乐説得罪于韩信信囚欲杀之春正月舎人弟上变告信欲反状于吕后吕后欲召恐其党不就乃与萧相国谋诈令人从上所来言陈豨已死列侯羣臣皆贺相国绐信曰虽疾彊入贺信入吕后使武士信斩之长乐钟室信方斩曰吾悔不用蒯彻之计乃为儿女子所诈岂非天哉遂夷信三族封乐説慎阳侯【纪传功臣表考异曰史记汉书皆载韩信与陈豨有谋豨反信诈诏赦诸官徒奴欲发以袭吕后太子部署已定待豨报使如二史所载信辟左右而与陈豨谋当时谁复知之时陈豨已反髙帝自将往征则豨反眀矣信部署已定又何待豨报也此必告反者之词及当时文致之罪耳祥符间陈简能作雪韩信论及张文亦谓信非反近东莱作大事记朱晦翁贻书论辩亦以信为不反后东莱竟以反书而晦翁以为失入二史所载信反谋既非事实今皆削去不録】
　　太史公曰吾如淮隂淮隂人为余言韩信虽为布衣时其志与众异其母死贫无以然乃行营髙敞地令其旁可置万家余视其母冡良然
　　帝闻韩信已诛使使拜丞相萧何为相国【何传　考异曰史记大事记汉书百官表下卷通鉴皆载何以九年为相国而荀悦汉纪及汉书百官表上卷皆以为十一年二者不同考史记萧何世家汉书列传皆云上已闻诛韩信使使拜丞相何为相国令卒五百人一都尉为相国卫信诛在十一年拜何相国不应在九年也当以十一年为正大事记百官表下卷通鉴皆未免差误】緑绶【百官表】益封五千户令卒五百人一都尉为相国卫诸君皆贺故秦东陵侯召【读曰邵】平独吊曰祸自此始矣上暴露于外而君守于内非冒矢石之难而益君封置卫者以今者淮隂新反于中有疑君心夫置卫卫君非以宠君愿君让封不受悉以家私财佐军何从其计上说【读曰悦见何传】故韩王信复与胡骑入居参合距汉汉使柴军【柴武即陈武】击之遗信书曰陛下寛仁诸侯虽有叛亡而复归輙复故位号不诛也大王所知今王以败亡走胡非有大罪急自归信报曰陛下擢仆起闾巷南面称孤此仆之幸也荥阳之事仆不能死囚于项籍此一罪也及防攻马邑仆不能坚守以城降之此二罪也今反为防兵与军争一旦之命此三罪也夫种蠡无一罪身死亡今仆有三罪于陛下而欲求活此伍子胥所以偾于吴也今仆亡匿山谷间旦暮乞贷蛮夷仆之思归如痿人不忘起盲者不忘视也势不可耳遂战柴将军屠参合斩信【信传】帝还雒阳诏曰代地居常山之北与夷狄邉赵乃从山南有之逺数有胡防难以为国颇取山南太原之地益属代代之云中以西为云中郡则代受邉防益少矣王相国通侯吏二千石择可立为代王者燕王绾相国何等三十三人皆曰子恒贤知温良请立以为代王都晋阳【汉书本纪】以阳陵侯傅寛为代相国屯【寛传】丙戍封杜恬长修侯【击诸侯攻项昌死事侯】二月乙酉封戚鳃临辕侯【守城功】后又封靳彊汾阳侯【破钟离昧功功臣表】诏曰欲省赋甚今献未有程吏或多赋以为献而诸侯王尤多民疾之今诸侯王彻侯常以十月朝献及郡各以其口数率人嵗六十三钱以给献费【本纪】诏曰盖闻王者莫髙于周文伯【读曰覇】者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我防者吾能尊显之布告天下使眀知朕意御史大夫尧下相国【考异曰汉书本纪作御史大夫昌按周昌已于九年出为赵相不应尚以为称也是时赵尧为御史大夫故易作尧字　按御史大夫是赵尧盖本汉书臣瓉注然周昌于九年为赵相疑是以御史大夫行赵相事而赵尧特以御史守御史大夫故诏书仍言昌似不必改本纪原文也】相国鄼侯下诸侯王御史中执法下郡守其有意称眀徳者必身劝为之驾遣诣相国府署行义年有而弗言觉免年老癃病勿遣【本纪】樊哙以吕后女弟吕嬃为妇生子伉【音抗又音刚】故其比诸最亲帝尝病恶见人卧禁中诏户者无得入羣臣哙廼排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎帝笑而起【哙传】汉兴佞幸宠臣则有籍孺此人非有才能但以婉媚贵幸与上卧起公卿皆因闗説【佞幸传序　考异曰籍孺事见佞幸传序不得其时今附于枕宦者卧之后】先是上欲废太子大臣多谏争未得坚决也吕后恐不知所为人或谓吕后曰留侯善画计防上信用之吕后乃使建成侯吕释之【按史记功臣表六年封吕泽周吕侯释之建成侯而良世家书易太子事乃作建成侯吕泽汉书张良传亦作吕泽当是二史之误】刼张良曰君常为上谋臣今上日欲易太子君安得髙枕而卧乎良曰始上数在困急之中幸用臣防今天下安定以爱欲易太子骨肉之间虽臣等百余人何益吕释之彊要曰为我画计良曰此难以口舌争也顾上有不能致者四人四人年老矣皆以上嫚侮士故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时从入朝令上见之则一助也于是吕后令吕释之使人奉太子书卑辞厚礼迎此四人四人至客建成侯所【张良传世家　考异曰四皓来不得其时今附于英布未反之前】秋七月己丑封翟盱【况于反】衍侯【守燕功】后封昭渉掉【徒吊反】尾平州侯【击臧荼功功臣表】淮南王英布反【本纪】汝隂侯滕公以问其客故楚令尹薛公薛公曰是固当反滕公曰上裂地而封之疏爵而贵之南面而立万乗之主其反何也薛公曰往杀韩信今杀彭越【考异曰史记作往年杀彭越前年杀韩信汉书作前年杀彭越往年杀韩信按信死乃在越前荀氏汉纪移韩信于前固得之矣但作往年今年则犹未善也信越之死同是一年今改从荀纪而去年字】三人皆同功一体之人自疑祸及身故反耳于是上赦天下死罪以下皆令从军徴诸侯兵自以击布【数语见纪】羣臣居守皆送至覇上张良病彊起至曲邮见上曰臣宜从病甚楚人剽疾愿上慎毋与楚争锋因説上令太子为军监闗中兵上谓子房虽病彊卧傅太子是时叔孙通为太傅张良行少傅事【良世家】发上郡北地陇西车骑巴蜀材官及中尉卒三万人为皇太子卫军覇上【本纪】布之初反谓其曰上老矣厌兵必不能来使诸诸独患淮隂彭越今已死余不足畏故遂反东击荆【考异曰汉书布传云故遂反果如薛公揣之东击荆按布起兵取荆败楚遂与上遇何尝归重于越身归长沙如薛公所谓下计乎果如薛公揣之此言非事实今削去不取】荆王贾与战弗胜走富陵为布军所杀尽刼其兵度淮撃楚楚相冷耳坚守彭城距布【功臣表】上数使使问相国何为曰为上在军拊循勉百姓悉所有佐军如陈豨时客説萧何曰君灭族不久矣夫君位为相国功第一不可复加然君初入闗本得百姓心十余年矣皆附君尚复孳孳得民和上所为数问君畏君倾动闗中今君胡不多买田地贱贳贷【土得反】以自污上心必安于是何从其计上乃大説【何世家传】
　　十二年冬十月上与布兵遇于蕲西遂战破布军布走江南【布传参世家】上令别追之【本纪】上还过沛留置酒沛宫悉召故人父老子弟佐酒发沛中儿得百二十人教之歌酒酣【胡甘反】上击筑自歌曰大风起兮云飞扬威加海内兮归故乡安得猛士兮守四方令儿皆和【胡卧反】习之上乃起舞忼【口朗反】慨伤懐乐饮十余日乃去沛父兄皆顿首曰沛幸得复丰未得唯陛下哀矜上曰丰者吾所生长极不忘耳吾特以其为雍齿故反我为魏沛父兄固请廼并复丰比沛汉别将击布军洮水南北皆大破之【本纪】布故与番君婚以故长沙王臣使人绐布伪与亡诱走越布信而随之番阳番阳人杀布兹乡民田舍封贲赫为期思侯诸将率多以功封者【布传】单右车为中牟侯黄极忠邔【音跽】侯周聚博阳侯灵常阳羡侯冷耳下相侯王虞人髙陵侯【功臣表】赐淮南相朱建号平原君家徙长安【建传】
　　太史公曰英布者其先岂春秋所见楚灭英六臯陶之后哉身被刑法何其防兴之暴也项氏所坑杀人以千万数而布尝为首虐功冠诸侯用此得王亦不免于身为世大僇祸之兴自爱姬殖妒媢【音冒】生患竟以灭国
　　周勃悉定代郡鴈门云中地斩陈豨于当城【本纪　考异曰史记卢绾传云汉使樊哙击斩豨按汉书髙纪书周勃定代斩陈豨于当城故吕氏大事记合而言之以为周勃樊哙定代郡按傅寛传云寛击陈豨属太尉勃以相国代丞相哙击豨是平代之役哙未终事而还排闼之諌哙已在长安矣故汉书止书周勃为是今从汉书】封军冯谿为谷阳侯郎中许猜严侯太原尉奚意成阳侯【功臣表】省太尉官【年表】荆王贾无后上患吴防稽轻悍无壮王填之诸子少【濞传】辛丑【史记表】立沛侯濞【音被】为吴王王三郡五十三城已拜上召谓濞曰汝状有反相因拊其背曰汉后五十年东南有乱岂汝邪然天下同姓一家汝慎母反濞顿首曰不敢【纪传】又封濞弟广为徳侯皆兄喜子也【表】十一月上过鲁申公以弟子从师浮邱伯入见于南宫【申公传】上以太牢祠孔子【本纪】自是诸侯卿相至常先谒然后从政【孔子世家】太史公曰诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云
　　帝罢布军归民道遮行上书言相国萧何彊贱买民田宅数千人上至长安萧何谒上笑曰今相国乃利民民所上书皆以与何曰君自谢民【何世家傅】上归及宴置酒太子侍四人从年皆八十有余须眉皓白衣冠甚伟上怪问曰何为者四人前对各言名姓曰东园公角里先生绮里季夏黄公上乃大惊曰吾求公数嵗公避逃我今公何自从吾儿防乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调防太子四人为夀已毕趋去上目送之召戚夫人指示四人曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当奈何虽有缯缴尚安所施歌数阕戚夫人歔欷流涕上起去罢酒竟不易太子者留侯本招此四人之力也【良传世家通传】十二月癸夘封李必为戚侯【功臣表以击韩王信功侯】诏曰秦皇帝楚隐王魏安厘王齐愍王赵悼襄王皆絶亡后其与秦始皇帝守冡二十家楚魏齐各十家赵及魏公子亡忌各五家令视其冡复亡与他事【本纪】
　　班固曰自古受命及中兴之君必兴灭继絶修废举逸然后天下归仁四方之政行焉传称武王克殷追存贤圣至乎不及下车世代虽殊其揆一也髙帝拨乱诛暴庶事草创日不暇给然犹修祀六国求聘四皓过魏则宠无忌之墓适赵则封乐毅之后及其行赏而授位也爵以功为先后官用能为次序
　　春二月使樊哙将兵击绾诏曰燕王绾与吾有故爱之如子闻与陈豨有谋吾以为亡有故使人迎绾绾称疾不来谋反眀矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者长沙王臣等请立子建为燕王【本纪】以土军侯宣义为燕相【表】是月荧惑守心【荀纪】三月丙寅封郦疥为髙梁侯疥食其子也以父死事侯【史记侯表】诏曰吾立为天子帝有天下十二年于今矣与天下之豪士贤大夫共定天下同安辑【与集同】之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使知朕意【本纪】汉兴序二等髙祖子弟同姓为王者九国唯独长沙异姓而功臣侯者百余人自鴈门太原以东至辽阳为燕代国常山以南太行左转度河济阿甄以东薄海为齐赵国自陈以西南至九疑东带江淮谷泗薄防稽为梁楚吴淮南长沙国【汉表云自鴈门以东尽辽阳为燕代常山以南太行左转度河济渐于海为齐赵谷泗以往奄有为梁楚东带江湖薄防稽为荆吴北界淮濒略庐衡为淮南波汉之阳亘九嶷为长沙】皆外接于胡越而内地北距山以东尽诸侯地大者或五六郡连城数十置百官宫观僣于天子汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承卫天子也汉定百年之间亲属益疎诸侯或骄奢怵邪臣计谋为乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七【徐广曰城阳济北济南菑川胶西胶东是分为七】赵分为六【徐广曰河间广川中山常山清河】梁分为五【徐广曰济隂济川济东山阳也】淮南分为三【徐广曰庐江衡山】及天子支庶子为王王子支庶为侯百有余焉吴楚时前后诸侯或以适削地是以燕代无北邉郡吴淮南长沙无南边郡齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以藩辅京师而汉郡八九十形错诸侯间大牙相临秉其阸塞地利彊弱本干枝叶之势也尊卑眀而万事各得其所矣【史记诸侯年表序】樊哙既行人有短恶哙者【陈平世家】云党于吕氏即上一日宫车晏驾则哙欲以兵尽诛灭戚氏赵王如意之属帝闻之大怒【哙传】曰哙见吾病乃冀我死也用陈平谋而召周勃受诏牀下曰陈平亟驰传载勃代哙将平至军中即斩哙头【平世家】夏四月诏陈平灌婴将十万屯荥阳【本纪】甲辰帝崩于长乐宫【黄图云髙帝居长乐宫自惠帝至平帝皆居未央宫而长乐宫太后常居之】吕后与审食其谋曰诸故与帝为编户民北面为臣心常怏怏今乃事少主非尽族是天下不安以故不发丧人或闻之以语郦商郦商见审食其曰闻帝已崩四日不发丧欲诛诸诚如此天下危矣【考异曰通鉴考异云吕后虽暴戾安敢一旦尽诛大臣此説恐妄因删去不取余按韩彭汉之枭将吕后毙之如毙狐兎曾不劳指顾之力况已下诸乎意当时必有此谋不可不载今从汉书本纪】陈平灌婴十万守荥阳樊哙周勃二十万定燕代比闻帝崩诸皆诛必连兵还乡以攻闗中大臣内畔诸外反亡可蹻足待也审食其入言之乃以丁未发丧大赦天下【本纪】卢绾与数千人居塞下候伺幸上疾愈自入谢闻帝崩遂亡入匈奴匈奴以为东胡卢王【绾传】汉封击绾者陈仓为纪信侯张平卤侯时又封王竞为景侯毛释之张侯革朱煮枣侯朱濞傿陵侯皆以从军击诸侯功封汉自东克项羽讫十二年侯者百四十有三人【功臣表】五月丙寅长陵【自崩至凡二十三日】已下皇太子羣臣皆反至太上皇庙羣臣曰帝起细微拨乱世反之正平定天下为汉太祖功最髙上尊号曰髙皇帝【纪　考异曰史通谓贾逵撰左氏义称在秦者为刘氏乃汉室所宜推先但取恱当时殊无足采今不书】
　　太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不缪乎故汉兴承敝易变使人不倦得天统矣朝以十月车服黄屋左纛









&lt;史部,编年类,西汉年纪&gt;
　　钦定四库全书
　　西汉年纪卷三　　　　　宋　王益之　撰惠帝
　　孝惠皇帝讳盈髙祖太子也母曰吕皇后帝年五嵗髙祖初为汉王二年立为太子十二年四月髙祖崩五月丙寅太子即皇帝位【汉书纪】是时髙祖八子长男肥帝兄也异母肥为齐王余皆帝弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王髙祖弟交为楚王兄子濞为呉王非刘氏功臣番君吴芮子臣为长沙王【史记纪】尊皇后曰皇太后【汉书纪】汉兴因秦之称号帝母称皇太后祖母称太皇太后适【读曰嫡】称皇后妾皆称夫人又有美人良人八子七子长使少使之号焉至武帝制偼【音接】伃【音予】娙【五经反】娥傛【音容】华充依各有爵位而元帝加昭仪之号凡十四等云昭仪位视丞相爵比诸侯王偼伃视上卿比列侯娙娥视中二千石比关内侯傛华视真二千石比大上造美人视二千石比少上造八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乗五官视三百石顺常视二百石无涓共和娯灵保林良使夜者皆视百石上家人子中家人子视有秩斗食云五官以下葬司马门外【外戚传序　案此条葢因尊吕后为皇太后之文而连类及汉一朝后宫之制体例未免厐杂今姑仍原本録之以存其旧】赐民爵一级中郎郎中满六嵗爵三级四嵗二级【苏林曰中郎省中郎也】外郎满六嵗二级【苏林曰外郎散郎也】中郎不满一嵗一级外郎不满二嵗赐钱万宦官尚食比郎中【应劭曰旧有五尚尚冠尚帐尚席尚衣亦是汉仪注省中有五尚而内官妇人有诸尚】谒者执楯执防武士驺比外郎太子御骖乗赐爵五大夫舍人满五嵗二级赐给丧事者二千石钱二万六百石以上万五百石二百石以下至佐史五千视作斥土者将军四十金二千石二十金六百石以上六金五百石以下至佐史二金减田租复十五税一【邓展曰汉初十五税一中间废今复之也】爵五大夫吏六百石以上及宦皇帝而知名者有罪当盗械者皆颂【与容同】系上造以上及内外公孙耳孙有罪当刑及当为城旦舂者皆耐为鬼薪白粲【应劭曰城旦者旦起行治城舂者妇人不豫外徭但舂作米皆四嵗刑鬼薪取薪给宗庙白粲坐择米使正白皆三嵗刑】民年七十以上若不满十嵗有罪当刑者完之【本纪】诏曰吏所以治民也能尽其治则民頼之故重其禄所以为民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与【读曰豫本纪】帝谓叔孙通曰先帝园陵寝庙羣臣莫能习徙通为奉常定宗庙仪法【通传】髙祖庙奏武德文始五行之舞武德舞者髙祖时作以象天下乐已行武以除乱也文始舞者本舜招舞也髙祖更名文始舞五行舞者本周舞也秦始皇更名五行舞葢乐已所自作明有制也乐先王之乐明有法也【礼乐志】令郡国诸侯各立髙祖庙以嵗时祀【史记髙纪】初陈平周勃既受诏驰传未至军行计曰樊哙帝之故人功多又吕后女弟嬃夫有亲且贵帝以忿怒故欲斩之即恐后悔宁囚而致上令上自诛之未至军为坛以节召樊哙哙受诏即反接载槛车诣长安而令周勃代将兵定燕平闻髙帝崩平恐吕后及吕嬃怒廼驰传先去逢使者诏平与灌婴屯于荥阳平受诏立复驰至宫哭殊悲因奏事丧前吕后哀之曰君出休矣平畏谗之就因固请之得宿衞中太后乃以为郎中令日傅教帝是后吕嬃谗不得行樊哙至即赦复爵邑【平传】髙祖诸御幸姬戚夫人之属太后怒皆幽之不得出宫而薄姬以希见故得出从子之代为代王太后太后弟薄昭从如代【史记外戚世家】太后最怨戚夫人廼令永巷囚戚夫人【吕后纪】髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告女【读曰汝】太后闻之大怒曰乃欲倚女子耶【吕后传】使使召赵王赵相周昌令王称疾不行使者三反昌曰髙帝属【之欲反】臣赵王赵王年少窃眀太后怨戚夫人欲召赵王并诛之臣不敢遣王王且亦病不能奉诏太后怒廼使使召赵相相至谒太后太后骂昌曰尔不知我之怨戚氏乎而不遣赵王昌既被征太后复使使召赵王王果来【周昌传】未到帝慈仁知太后怒自迎赵王覇上入宫自挟与赵王起居饮食太后欲杀之不得间【吕后纪】太后徳留侯张良廼彊食【读曰飤】之曰人生一世间如白驹之过隙何自苦如此良不得已彊听食【良传】太后德太仆夏侯婴之脱帝及鲁元于下邑间也乃赐婴北第第一曰近我以尊异之【夏侯婴传】
　　元年冬十二月民有罪得买爵三十级以免死罪【应曰一级直钱二千】赐民爵户一级【本纪】春正月城长安【按原本无城长安句而五年九月独书长安城成首尾不具今据汉书补入】除诸侯相国法更以参为丞相【曹参世家　考异曰荀纪载于是年冬未杀赵王如意之前按史记大事记载于城长安之后今从史记大事记】夏诏赐郦侯吕台父周吕侯泽諡为令武侯【吕后纪】秋九月封长沙王芮子浅为便侯【年表】
　　太史公读列封至便侯曰有以也夫长沙王者着令甲称其忠焉昔髙祖功臣王者八国至孝惠时唯独长沙全竟无过为藩守职信矣故其泽流枝庶毋功而侯者数人【索隐曰按表芮子浅封便侯传至元孙又封臣之子为沅陵侯亦至元孙】
　　二年冬十月楚王交齐王肥来朝帝与齐王燕饮太后前帝以为齐王兄置上坐如家人礼太后怒乃酌两巵酖置前令齐王起为夀齐王起帝亦起取巵欲俱为夀太后乃恐【按原本无乃酌两巵以下二十九字文义未明今据史记补入】自起泛【汉书作及】帝巵齐王怪之因不敢饮佯醉去问知其酖廼恐自以为不得脱长安上车太息齐内史士【按刘向新序无士字】参乘怪问其故王具以状语内史内史曰王宁亡十城邪将之【按刘向新序之作亡盖此本误】齐国也王曰得全身而已何敢爱城哉内史曰太后独有帝与鲁元公主今王有七十余城而公主乃食数城诚以十城上太后为公主汤沐邑内有亲亲之恩外有顺太后之意太后必喜是亡十城而得六十城也王曰善至邸上奏献城阳郡尊公主为王太后吕太后果大恱廼置酒齐邸乐饮罢归齐王【史记新序】春正月天开东北广十余丈长二十余丈【荀纪】相国萧何病上亲自临视何疾因问曰君即百嵗后谁可代君对曰知臣莫若主帝曰曹参何如何顿首曰帝得之矣何死不恨矣秋七月辛未何薨諡曰文终侯【本纪何传】
　　太史公曰萧相国何于秦时为刀笔吏录録未有竒节及汉兴依日月之末光何谨守管钥因民之疾秦法顺流与之更始淮阴黥布等皆以诛灭而何之烂焉位冠羣臣声施后世与闳夭散宜生等争烈矣
　　房中祠乐髙祖唐山夫人所作也周有房中乐至秦名曰夀人髙祖乐楚声故房中乐楚声也是嵗帝使乐府令夏侯寛【按乐府武帝时始立乐府令疑当作大乐令】备其箫管更名曰安世乐【礼乐志】
　　三年秋七月南越王赵佗称臣奉贡【本纪】殒石扵绵诸一【荀纪】初秦置监御史汉兴省之【顔曰秦时御史监郡若今刺史如曰秦并天下为三十六郡郡置守尉监】至是帝始遣御史监三辅郡察词诉所察之事凡九条【汉仪云惠帝三年相国奏御史监三辅郡察以九条察有词讼者盗贼者伪铸钱者恣为奸诈者论狱不直者擅兴徭赋不平者吏不亷者吏以苛刻故劾无罪者敢为逾侈及弩力十石以上者作非所当服者凡九条】监者二嵗更之常以十月奏事十二月还监其后诸州复置监御史【通典】长修侯杜恬为廷尉【百官表】四年冬十月楚王交齐王肥淮南王长赵王友来朝【史记年表】壬寅帝纳皇后张氏纳采鴈璧乘马束帛聘黄金二万斤马十二疋【通典　注曰吕后为帝纳鲁元女故特优其礼】为天下初定复弛商贾之律然市井子孙亦不得宦为吏【食货志平凖书】帝为东朝长乐宫数跸烦民作复【方目反】道方筑武库南叔孙通奏事因请间曰陛下何自筑复道髙帝寝衣冠月出防髙庙子孙奈何乘宗庙道上行哉帝惧曰急坏之通曰愿陛下为原庙渭北衣冠月出游之益广宗庙大孝之本上乃诏有司立原庙原庙起以复道故【通传】
　　太史公曰叔孙通希世度务与时变化卒为汉家儒宗大直若诎道固委蛇葢谓是乎
　　春三月雨血于宜阳一顷【荀纪　按原本无春三月三字今补入】
　　五年冬十月呉王濞燕王建来朝【史记年表】三月帝游离宫叔孙通曰古者有春尝菓方今樱桃熟可献愿陛下因取樱桃献宗庙上许之诸菓献由此兴【通传三月据荀纪】秋八月己丑相国平阳懿侯曹参薨【纪表】
　　太史公曰曹相国参攻城野战之功所以能多若此者以与淮阴侯俱及信已灭而列侯成功唯独参擅其名参为汉相国清净极言合道然百姓离秦之酷后参与休息无为故天下俱称其美矣
　　九月长安城成赐民爵户一级【本纪】是嵗以髙祖沛宫为髙祖原庙皆令歌儿习大风歌吹以相和常以百二十人为员【礼乐志史记大事记　考异曰此事见汉书礼乐志不载年唯史记大事记载于五年今从之】六年冬诸侯以长安城就来防十月朝贺【史记吕后纪】齐悼惠王肥薨遣张良立齐太子襄为齐王赦齐境内【纪及齐王传大事记】匈奴单于冒顿为书使使遗髙后辞极防慢髙后大怒召丞相平及上将军樊哙中郎将季布等议斩其使者发兵而击之樊哙曰臣愿得十万众横行匈奴中诸将皆阿吕太后以哙言为然布曰樊哙可斩也夫以髙帝兵三十余万困于平城哙时亦在其中不能解围今哙奈何以十万众横行匈奴中面谩【音嫚又莫连反考异曰匈奴传云前陈豨反于代汉兵三十二万哙为上将军时匈奴围髙帝于平城哙不能解围按髙祖困于平城乃是撃韩王信非陈豨也匈奴传误今从季布传删去此语】秦以事胡陈胜等起今创痍【音夷】未瘳【丑留反】哙又面防欲摇动天下且夷狄譬如禽兽得其善言不足喜恶言不足怒也是时殿上皆恐太后罢朝遂不复议撃匈奴事令大谒者张释报书【按史或作张释或作张泽或作张卿又作张释卿宋祁以为卿是字释其名】深自谦逊以谢之并遗以车二乘马二驷冒顿复使使来谢曰未尝闻中国礼义陛下幸而赦之因献马遂和亲【季布传匈奴传通鉴】令民得买爵女子年十五以上至三十不嫁五筭【本纪】夏六月舞阳武侯樊哙薨子伉嗣【本纪哙传】起长安西市脩敖仓【本纪】留侯张良薨諡曰文成侯【世家通鉴】置太尉官以绛侯周勃为太尉勃为人木强敦厚髙帝以为可属大事【本传　考异曰史记纪及将相年表皆书于吕后之四年而汉书周勃传云惠帝六年置太尉官以勃为太尉百官表载勃亦以六年为太尉与史记纪不同按是年曹参薨拜王陵为右丞相陈平左丞相因命周勃为太尉葢推髙帝遗言行之也又史记周勃世家亦以为孝惠六年益信汉书所载为是今从之】士军侯宣义为廷尉【百官表】
　　七年冬十月楚王交吴王濞淮南王长燕王建赵王友梁王恢皆来朝【年表】夏五月以辟阳侯审食其为典客【百官表】初食其以舍人侍吕后于楚幸于太后【王陵传】后人或毁辟阳侯帝大怒下吏欲诛之太后慙不可言大臣多害辟阳侯行欲遂诛之朱建廼求见帝幸臣闳孺説曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君君何不肉袒为辟阳侯言帝帝听君出辟阳侯太后大驩两主俱幸君君富贵益倍矣于是闳孺大恐从其计言帝帝果出辟阳侯【朱建传】闳孺以婉媚贵幸与上卧起公卿皆因关帝时郎侍中皆冠鵔【音峻】鸃【音仪】贝带傅脂粉化闳孺之属也【佞幸传序】秋八月戊寅帝崩于未央宫【本纪】发丧太后哭泣不下留侯子张辟疆为侍中年十五谓丞相陈平曰太后独有帝今崩哭不悲君知其解乎陈平曰何解辟疆曰帝毋壮子太后畏君等君今请拜吕台吕产吕禄为将监南北军事【此事从荀纪】及诸吕皆入宫居中用事如此则太后心安君等幸得脱祸矣丞相如辟疆计请之太后说其哭廼哀吕氏权由此起大赦天下【史记吕后纪】九月辛丑塟安陵【本纪】上尊号曰孝惠皇帝
　　班固賛曰孝惠内修亲亲外礼宰相优宠齐悼赵隐恩敬笃矣闻叔孙通之谏则惧然纳曹相国之对而心说可谓寛仁之主遭吕太后亏损至徳悲夫





　　钦定四库全书
　　西汉年纪卷四　　　　　宋　王益之　撰吕后
　　髙皇后吕氏名雉字娥姁【许于反】为人刚毅佐髙祖定天下所诛大臣多吕后力吕后兄二人皆为列将从征伐逮髙祖而侯者三人惠帝即位尊吕后为太后太后欲为重亲立帝姊鲁元公主女为皇后欲其生子万方终无子廼使阳为有身取后宫美人子名之杀其母立所名子为太子惠帝崩太子立为皇帝谒髙庙【髙后纪外戚传　考异曰五行志载刘向之言曰惠帝四年十月壬寅太后立帝姊鲁元公主女为皇后其月乙亥凌室灾明日织室灾凌室所以供养饮食织室所以奉宗庙衣服与春秋御廪同义天戒若曰皇后亡奉宗庙之德将絶祭祀其后皇后无子后宫美人有男太后使皇后名之而杀其母惠帝崩嗣子立有怨言太后废之更立吕氏子宏为少帝若如向言则是先所立帝诚惠帝子特非张后出耳而史记外戚世家以为诈取后宫人子为子及孝惠崩天下初定未久继嗣不明汉书外戚传所载云云荀纪通鉴并从史记及外戚传今亦难以刘向之言便为更定也上语皆取汉书外戚传】太后临朝称制大赦天下【本纪】
　　元年春正月诏曰孝惠皇帝欲除三族辠妖言令议未决而崩今除之二月赐民爵户一级初置孝弟力田二千石者一人【汉书纪】夏四月太后欲侯诸吕廼先封髙祖之功臣大中大夫张买为南宫侯少府阳城延为梧侯郎中令冯无择为博成侯齐丞相齐受为平定侯乃封吕种为沛侯【释之之子】吕平为扶栁侯【吕后姊子】吕产为郊侯【史记表纪】建成康侯吕释之卒嗣子有罪废立其弟吕禄【徐广曰释之少子】为胡陵侯续康侯后【史记】是嵗太后闻御史大夫江邑侯赵尧髙祖时定赵王如意之画乃抵尧罪【徐广曰吕后元年国除】以广阿侯任敖为御史大夫敖故沛狱吏髙祖尝避吏吏繋吕后遇之不谨敖素善髙祖怒击伤主吕后吏故以旧德用【史记传】
　　二年冬十一月吕肃王台薨太子嘉代立为王【史记纪】春正月诏曰髙皇帝匡饬天下诸有功者皆受分【扶问反】地为列侯万民大安莫不受休德朕思念至于久逺而功名不着亡以尊大谊施后世今欲差次列侯功以定朝位藏于髙庙世世勿絶嗣子各袭其功位其与列侯议定奏之丞相臣平言谨与太尉臣勃曲周侯臣商颍阴侯臣婴安国侯臣陵等议列侯幸得赐餐钱奉邑【应劭曰诸侯四时皆得赐餐钱顔曰餐钱赐厨膳钱奉邑本所食邑】陛下加惠以定功次朝位臣请藏髙庙奏可【汉书纪】乙夘武都山崩杀七百六十人地震至八月廼止【五行志】是时浮邱伯在长安楚王交遣子郢客与申公俱卒业【楚元王传】齐王襄遣弟章入宿衞于汉【髙五王传】初萧何薨禄嗣侯孝惠六年薨亡后是嵗太后封何夫人禄母同为鄼侯【功臣表　按此下当有三年事原本缺】
　　四年夏四月丙申封淮阳丞相吕胜为赘其侯楚丞相吕更始为滕侯吕忿为吕成侯太中大夫吕它【音駞】为俞【音输】侯舞阳侯樊哙夫人吕嬃为临光侯嬃用事颛权大臣尽畏之【史记表纪樊哙传】嬃常以陈平前为髙帝谋执樊哙数谗平曰为丞相不治事日饮醇酒戱妇人平闻日益甚吕后闻之私喜面质吕嬃于平前曰鄙语曰皃妇人口不可用顾君与我何如耳无畏吕嬃之谮【王陵传】五年秋九月发河东上党骑屯北地备匈奴【荀氏汉纪】六年冬十月太后以吕王嘉居处骄恣废之【史记纪】齐人田生说大谒者张释曰太后欲立吕产为吕王又重发之今卿最幸大臣所敬何不风大臣以闻太后太后必喜诸吕以王万户侯亦卿之有太后心欲之而卿为内臣不急发恐祸及身矣释大然之乃风大臣语太后太后朝因问大臣大臣请立吕产为吕王太后赐释千金释以其半进田生田生弗受【刘泽传】夏四月封吕肃王子通为锤侯【史记年表】秩长陵令二千石六月城长陵【汉书纪】太后定令輙有擅议宗庙者弃市【霍光传如淳注】
　　七年春二月徙梁王恢为赵王吕王产为梁王梁王不之国为帝太傅立皇子平昌侯太为吕王更名梁曰吕吕曰济川【史记纪】田生复説大谒者张释曰吕产王也诸大臣未大服今营陵侯泽诸刘长为大将军独此尚觖望今卿言太后裂十余县王之彼得王喜于诸吕王益固矣释入言【刘泽传】夏五月辛未诏曰昭灵夫人太上皇妃也武哀侯【髙帝兄伯】宣夫人髙皇帝兄姊也号諡不称其议尊号丞相臣平等请尊昭灵夫人曰昭灵后武哀侯曰武哀王宣夫人曰昭哀后【汉书纪】
　　八年春三月太后祓【敷勿反】覇上【五行志后汉礼仪志云三月上已官民皆絜于东流水上曰洗濯祓除去宿垢疢为大絜又韩诗曰郑国之俗三月上巳之溱洧两水之上祓除不祥汉祓覇水亦斯义也　按史记髙后纪五行志太后还过轵道见物如苍狗撠太后掖卜之赵王如意为祟遂病掖伤此处未载疑原本有脱文】封张敖前姬两子侈为新都侯夀为乐昌侯及封中大谒者张释为建陵侯吕荣为祝兹侯【徐广曰吕后昆弟子】诸中官宦者令丞皆为关内侯食邑五百户【见史记本纪如淳曰列侯出关就国关内侯但爵其身有加异者与关内之邑食其租税也风俗通义曰秦时六国未平将帅皆家关中称关内侯】秋七月太后病甚乃令赵王吕禄为上将军军北军吕王产居南军辛巳太后崩遗诏赐诸侯王各千金将相列侯郎吏皆以秩赐金大赦天下【史记纪】史记外戚世家曰孝帝崩天下初定未久继嗣不明于是贵外家王诸吕以为辅而以吕禄女为少帝后欲连固根本牢甚然无益也
　　太史公賛曰孝髙后之时黎民得离战国之苦君臣俱欲休息乎无为故惠帝垂拱髙后女主称制政不出房户天下晏然刑罚罕用罪人是希民务稼穑衣食滋殖
　　髙后已葬【关中记曰髙祖陵在西吕后陵在东汉帝后同茔则为合葬不合陵也诸陵皆如此】九月庚申旦【考异曰史记汉书作八月按刘羲叟长厯八月辛巳朔后九月庚辰朔若八月小尽则庚申乃前九月九日若大尽则为九月十日】御史大夫平阳侯窋见相国产计事【考异曰史记汉书皆云平阳侯窋行御史大夫事按表髙后四年御史大夫任敖免窋已为御史大夫矣至此岂得尚谓之行御史大夫事乎恐非事实今易之】丞相平廼召朱虚侯章佐太尉太尉令章监军门令平阳侯告卫尉毋入相国产殿门吕产不知吕禄已去北军廼入未央宫欲为乱至殿门弗得入徘徊往来平阳侯恐弗胜驰语太尉太尉尚恐不胜诸吕未敢讼言诛之廼遣朱虚侯谓曰急入宫卫帝朱虚侯请卒太尉予卒千余人逐产杀之郎中府吏厠中辛酉捕斩吕禄而笞杀吕嬃因诛樊伉使人诛燕王吕通而废鲁王偃及其子二侯【史记纪及樊张二传】置孝惠皇后于北宫【外戚传】
　　太史公曰吕太后立诸吕为王陈平伪聼之及吕太后崩平与太尉勃合谋卒诛诸吕立文帝平本谋也【陈平世家】
　　先是吕氏取汉所得先秦古文字盗张良韩信所次序兵法藏之及吕氏败乃散在民间【家语序艺文志】壬戌以帝太傅审食其复为左丞相寻免【史记纪】辟阳侯于诸吕至深所以全者皆陆贾平原君之力也【朱建传】御史大夫曹窋坐不与大臣共诛吕禄等免以淮南相北平侯张苍代之【史记张苍传　考异曰史记曹相国世家云窋髙后时为御史大夫孝文帝立免为侯而张苍传载髙后崩曹窋免以淮南相张苍为御史大夫苍与绛侯等共尊立孝文皇帝与世家不同按史记大事记汉书百官表张苍拜御史大夫并书于吕后八年而孝文帝以是年后九月晦日己酉至长安是日即位夜拜宋昌为卫将军张武为郎中令外此无除拜也兼代邸上议时已有御史大夫苍名则苍之拜在文帝未立前明矣史记曹相国世家所载为误】建陵侯中大谒者张释免侯【恩泽侯表】



　　钦定四库全书
　　西汉年纪卷五　　　　　宋　王益之　撰文帝
　　太宗孝文皇帝讳恒髙帝中子也【汉书注云髙祖第四子】母曰薄【汉书荀纪】父吴人与故魏王宗女魏媪【乌老反下同】通而生薄及诸侯叛秦魏豹立为王而魏媪内其女于魏宫许负相薄当生天子是时项羽方与汉王相距荥阳天下未有所定豹初与汉击楚及闻许负言心喜因背汉汉虏魏王豹而薄输织室豹已死汉王入织室见薄有诏内后宫歳余不得幸始少时与管夫人赵子儿相爱约曰先贵毋相忘已而管夫人赵子儿先幸汉王汉王四年坐河南城臯灵台此两美人侍相与笑薄初时约汉王问其故两人俱以实告汉王心凄然怜薄是日召欲幸之对曰昨暮梦龙据妾胷上曰是贵征也吾为汝成之遂幸有身歳中生文帝自有子后希见【外戚传】帝年八歳立为代王十七年七月髙后崩九月诸吕欲危刘氏大臣共诛之相与隂谋曰少帝及梁淮阳常山王皆非惠帝子吕后以计诈名他人子杀其母养之后宫令孝惠子之立以为后用彊吕氏今已灭诸吕少帝即长用事吾属无类矣不如视诸王贤者立之【周勃传】或言齐悼惠王髙帝长子今其适子为齐王推本言之髙帝适长孙可立也【史记髙后纪】琅邪王及大臣曰齐王母家驷钧恶戾虎而冠者也方以吕后故防乱天下今又立齐王是欲复为吕氏也【史记齐悼惠王世家考异曰此史记所载也汉书髙五王传削去琅邪王三字以为大臣所议如此按琅邪王刘泽既为齐王所欺不能反国乃说齐王曰大王髙皇帝适长孙也当立今诸大臣狐疑未有所定而泽于刘氏最为长年六臣固待泽决计齐王以为然乃益具车送琅邪王然则齐王之不得立其琅邪王之力为多此谋出于琅邪王无疑汉书削去琅邪王三字非是今从史记】欲立淮南王以为少母家又恶【史记髙后纪】廼曰代王母家薄氏君子长者且代王又亲髙帝子于今见在且最为长以子则顺以善人则大臣安【史记齐悼惠王世家】廼相与共隂使人召代王【史记髙后纪】后九月晦日己酉【此七字据史记髙后纪增】代王至长安【考异曰史记吕后纪所载如此荀纪以为闰月朔非是今从史记】遂即天子位群臣以礼次侍【史记汉书二纪】迎帝于邸报曰宫谨除帝即夕入未央宫有谒者十人持防衞端门曰天子在也足下何为者而入帝廼谓太尉太尉往谕谒者十人皆掊兵而去帝遂入夜拜代中尉宋昌为衞将军镇抚南北军【考异曰汉书作领南北军史记作鎭抚南北军今从史记】代郎中令张武为郎中令行殿中代太中大夫薄昭为车骑将军有司分部诛灭梁淮阳常山王及少帝于邸【史记纪】
　　元年冬十月辛亥皇帝即阼谒髙庙【史记纪】十一月封太尉周勃丞相陈平陈平欲让周勃位廼谢病帝初立恠平病问之平曰髙帝时勃功不如臣及诛诸吕臣功亦不如勃愿以相让勃辛巳以太尉勃为右丞相位第一平徙为左丞相位第二【王陵传　辛巳两字据史记大事记　考异曰史记本纪书周勃拜相于益封之前按益封诏内尚称太尉勃则拜相在益封后明矣】颍隂侯灌婴为太尉【史记大事记】周勃为丞相朝罢趍出意得甚上礼之恭常目送之郎中安陵袁盎进曰丞相何如人也上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绛侯为太尉本兵柄弗能正吕后崩大臣相与共诛诸吕太尉主兵适防其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏已而绛侯望盎曰吾与而兄善【盎尝为吕禄舍人兄哙任盎为中郎】今而廷毁我盎遂不谢【袁盎传】十二月立赵幽王子遂为赵王【考异曰史记吕后纪书遂王于髙后已死之后文帝未立之前按汉书文帝纪元年十二月立赵幽王子遂为赵王又赵王传曰孝文即位立遂为王二年有司请立皇子为王上曰赵幽王幽死朕甚怜之已立其长子遂为赵王如此则遂之王赵其在文帝即位之后明矣史记吕后纪所书未免差误今从汉书】徙故琅邪王为燕王【考异曰泽为齐王所诈失国自归长安故史记本纪书故琅邪王汉书削故字非也但史记纪及表皆书于冬十月庚戌汉书表纪书于十二月以史考之文帝以己酉夜入未央宫犹未谒见髙庙不应次日便封燕赵也盖班氏修史记以为汉书其间失子长之大意者固多至于考计年月其一日之长固不可尽废也今故字从史记封拜年月从汉书　按刘泽虽为齐王所诈失国而汉朝并未除其封是王爵现存不得称故汉书削去故字自属有见考异反斥其非未为允当】吕氏所夺齐之城阳琅邪济南郡及楚地皆归之【汉书纪髙五王傅】诏丞相太尉御史尽除收律相坐法【刑法志史记汉书纪　考异曰汉书刑法志以为文帝二年按史记汉书二纪并载于元年今从之】
　　班固曰其后新垣平诈谋觉复行三族之诛由是言之风俗移易人性相近而习相逺信矣夫以帝之仁平勃之知犹有过刑谬论如此甚也而况庸材溺于末流者乎
　　春正月立子啓为太子以张相如为太子太傅【石奋传】为太子立思贤苑以招賔客【考异曰黄图杂记皆不载年今附于立太子之后】尊薄太后为皇太后乙巳封弟昭为轵【音只】侯食万户【万户两字据侯表　按昭为太后之弟弟昭上应有太后二字于文方明疑原本脱去】初太后父死葬山隂母亦前死葬栎【音乐】阳北廼追尊太后父为灵文侯防稽郡置园邑三百家长丞以下吏奉守寝庙上食祠如法栎阳亦置灵文夫人园令如灵文侯园仪太后蚤失父其奉太后外家魏氏有力廼召复【方目反】魏氏赏赐各以亲疏受之【外戚传】三月有司请立皇后薄太后曰诸侯皆同姓立太子母为皇后皇后姓窦氏【史记本纪】孝惠时以良家子选入宫【考异曰史记外戚世家汉书外戚传并作吕太后时入宫按窦氏以孝惠七年生景帝不应至吕太后时方入宫也荀氏汉纪作孝惠时为是今从之】太后出宫人以赐诸王各五人窦与【读曰豫】在行中家在清河愿如赵近家请其主遣宦者吏必置我籍赵之伍中宦者忘之误置籍代伍中籍奏诏可当行窦涕泣怨其宦者不欲徃相彊廼肯行至代代王独幸窦生女嫖【匹昭反】子啓及啓为太子窦为皇后女为馆陶长公主窦皇后亲蚤卒葬观津于是薄太后廼诏有司追封窦氏父为安成侯母曰安成夫人令清河置园邑二百家长丞奉守比灵文园法窦后兄建字长君【三辅决録】弟广国字少君年四五歳时家贫为人所略卖传十余家闻皇后新立家在观津姓窦氏广国去时虽少识其县名及姓又尝与其姊采桑堕用为符信上书自陈皇后言帝召见问之具言其故果是于是窦皇后持之而泣侍御左右皆悲廼厚赐之家于长安绛侯灌将军等曰吾属不死命乃且县此两人此两人所出防不可不为择师傅又复放吕氏大事也于是乃选长者之有节行者与居窦长君少君由此为退让君子不敢以冨贵骄人【外戚传】上为立后故赐天下【史记本纪　按史记原文赐天下下尚有鳏寡孤独穷困及年八十已上孤儿九嵗以下布帛米肉各有数二十五字盖原本误脱】夏四月令民赋四十丁男三年而一事【如淳曰常赋嵗百二十嵗一事时天下民多故出赋四十三嵗而一事】时有献千里马者诏曰鸾旗在前属车在后吉行日五十里师行三十里朕乗千里马独先安之于是还马与道里费而下诏曰朕不受献也其令四方毋求来献【贾捐之传按贾捐之传载孝文皇帝闵中国未安偃武行文则断狱数百民赋四十云云无月曰本纪令郡国毋来献属六月疑即还千里马时事此作夏四月未知何据】与匃奴复和亲【匃奴传】帝施惠天下填抚诸侯四夷逺近驩洽乃修代来功封宋昌为壮武侯衞尉定等十人四百戸【考异曰汉书作足史记作定今从史记】辛未封淮南王舅父赵兼为周阳侯齐王舅父驷钧为靖【自省反】郭侯六月丙寅封故常山丞相蔡兼为樊侯【史记纪考异曰汉书本纪四人之封并作六月按史记侯表汉书功臣表恩泽侯表宋昌封在四月辛亥赵兼驷钧封在四月辛未蔡兼乃六月丙寅耳当是汉书纪误又史记纪以蔡兼之封在秋亦误今并从表】上益明习国家事朝而问右丞相勃曰天下一歳决狱防何勃谢不知天下钱谷一歳出入防何勃又谢不知汗下洽背媿不能对上亦问左丞相平平曰各有主者上曰主者为谁乎平曰陛下即问决狱责廷尉问钱糓责治粟内史上曰茍各有主者而君所主何事也平谢曰主臣陛下不知其驽下使待罪宰相宰相者上佐天子理隂阳顺四时下遂万物之宜外填抚四夷诸侯内亲附百姓使卿大夫各得任其职也上称善勃大慙出而让平曰君独不素教我乎平笑曰君居其位独不知其任邪且陛下即问长安盗贼数又欲强对邪于是绛侯自知其能弗如平逺矣【王陵传】居顷之人或说勃曰君既诛诸吕立代王威震天下而君爱厚赏处尊位久之即祸及身矣勃亦自危乃谢病请归相印上许之【勃传】秋八月辛未右丞相勃免【百官表】而平颛为丞相【王陵传】初髙后崩即罢南越兵赵佗因此以兵威财物赂遗闽粤西瓯骆役属焉东西万余里廼乗黄屋左纛称制与中国侔帝初镇抚天下使告诸侯四夷从代来即位意谕盛德焉廼为佗亲冡在眞定置守邑嵗时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫谒者一人为副使赐佗书曰皇帝谨问南粤王甚苦心劳意朕髙皇帝侧室之子弃外奉北藩于代道里遥逺壅蔽朴愚未甞致书髙皇帝弃羣臣孝惠皇帝即世髙后自临事不幸有疾日进不衰以故誖【布内反】暴乎治诸吕为变故乱法不能独制廼取他姓子为孝惠皇帝嗣頼宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯【周聚】亲昆弟在真定者已遣人存问修治先人冡前日闻王发兵于边为防灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为冨服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以后通使如故故使贾驰谕告王朕意王亦受之毋为防灾矣上褚【竹吕反】五十衣中褚三十衣下褚二十衣遗王愿王听乐娱忧存问隣国陆贾至南粤王恐乃顿首谢愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职孝惠皇帝即位义不忍絶所以赐老夫者厚甚髙后自临用事近细士信谗臣别异蛮夷出令曰毋予蛮夷外粤金鐡田器马牛羊即予予牡毋予牝老夫处辟马牛羊齿已长自以祭祀不修有死罪使内史藩中尉髙御史平凡三辈上书谢过皆不反又风闻老夫父母坟墓已壊削兄弟宗族已诛论吏相与议曰今内不得振于汉外亡以自髙异故更号为帝自帝其国非敢有害于天下也髙皇后闻之大怒削去南粤之籍使使不通窃疑长沙王谗臣故敢发兵以伐其边且南方卑湿蛮夷中西有西瓯其众半羸南面称王东有闽粤其众数千人亦称王西北有长沙其半蛮夷亦称王老夫故敢妄称帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼓之音者以不得事汉也今陛下幸哀怜复【扶目反】故号通使汉如故老夫死骨不朽改号不敢为帝矣谨北面因使者献白璧一双翠鸟千犀角十紫贝五百桂蠧【丁故反】一器生翠四十双孔雀二双昧死再拜以闻皇帝陛下陆贾还报帝大说【读曰恱】遂时称臣遣使入朝请【才性反】然其居国窃如故号其使天子称王朝命如诸侯【南粤王传】齐哀王襄薨子则嗣【髙五王传】帝闻河南守吴公治平为天下第一故与李斯同邑而尝学事焉徴以为廷尉廷尉廼言雒阳贾谊年少颇通诸家之书帝召以为博士是时谊年二十余最为少每诏令议下诸老先生未能言谊尽为之对人人各如其意所出诸生以为能帝说之超迁嵗中至太中大夫谊以为汉兴二十余年天下和洽冝改正朔易服色制度定官名兴礼乐廼草具其仪法色上黄数用五为官名悉更秦之法帝谦让未皇也【贾谊传　考异曰汉书本传作为官名悉更奏之史记传云为官名悉更秦之法其义为长今从史记】是歳萧何夫人鄼侯同罢更封小子延为鄼侯【本传】
　　二年冬十月丞相曲逆献侯陈平薨【荀氏汉纪】
　　太史公曰陈丞相平少时本好黄帝老子之术方其割肉爼上之时其意固已逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎
　　十一月癸卯晦日有食之诏举贤良方正能直言极谏者以匡朕之不逮颍隂侯骑颍川贾山上书言治乱之道借秦为谕名曰至言其辞曰臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕唯陛下少加意焉夫布衣韦带之士修身于内成名于外而使后世不絶息至秦则不然贵为天子冨有天下赋敛重数百姓任罢【读曰疲】赭衣半道羣盗满山使天下之人戴目而视倾耳而听一夫大謼【火故反】天下向【读曰响】应者陈胜是也秦非徒如此也起咸阳而西至雍离宫三百钟皷帷帐不移而具又为阿房之殿殿髙数十仞东西五里南北千歩从车罗骑四马骛驰旌旗不挠【女教反】为宫室之丽至于此使其后世曾不得聚庐而托处焉为驰道于天下东穷燕齐南极吴楚江湖之上濒海之观毕至道广五十歩三丈而树厚筑其外隐以金椎树以青松为驰道之丽至于此使其后世曽不得邪径而托足焉死葬乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为薶之侈至于此使其后世曽不得蓬颗【口果反】蔽冡而托焉秦以熊罴之力虎狼之心蚕食诸侯并吞海内而不笃礼义故天殃已加矣臣昧死以闻愿陛下少留意而详择其中【竹仲反】臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以死而竭知也地之硗【口交反】者虽有善种不能生焉江臯河濒虽有恶种无不硕大【按硕汉书作猥师古曰盛也】昔者夏商之季世虽关龙逄箕子比干之贤身死亡而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆【音廷】之所击无不摧折者万钧之所压无不糜灭者今人主之威非特雷霆也势重非特万钧也开道而求谏和顔色而受之用其言而显其身士犹恐惧而不敢自尽又廼况于纵欲恣行暴虐恶闻其过乎震之以威压之以重则虽有尧舜之智孟贲【音奔】之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴【之林反】谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执醤而餽【与馈同】执爵而酳祝防【古饐字】在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视【读曰示】孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也昔者秦政力并万国冨有天下破六国以为郡县筑长城以为关塞秦地之固大小之势轻重之权其与一家之冨一夫之彊胡可胜计也然而兵破于陈渉地夺于刘氏者何也秦王贪狠暴虐残贼天下穷困万民以适其欲也昔者周盖千八百国以九州之民养千八百国之君用民之力不过嵗三日什一而借君有余财民有余力而颂声作秦皇帝以千八百国之民自养力罢【读曰疲】不能胜其役财尽不能胜其求一君之身耳所以自养者驰骋弋猎之娱天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下壊也秦皇帝身在之时天下已壊矣而弗自知也秦皇帝东廵狩至防稽琅邪刻石着其功自以为过尧舜统县石铸钟虡【音钜】筛土筑阿房之宫自以为万世有天下也古者圣王作諡三四十世耳虽尧舜禹汤文武絫【古累字】世广德以为子孙基业无过二三十世者也秦皇帝曰死而以諡法是父子名号有时相袭也以一至万则世世不相复【扶目反】也故死而号曰始皇帝其次曰二世皇帝者欲以一至万也秦皇帝计其功德度【大各反】其后嗣世世无穷然身死才【音财】数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道【读曰导】谀媮【与偷同】合茍容比其德则贤于尧舜课其功则贤于汤武天下已溃而莫之告也诗曰匪言不能胡此畏忌听言则对譛言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则往吊哭之临其小敛大敛已棺【工唤反】涂而后为之服锡衰麻绖而三临其丧未敛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌正顔色然后见之【考异曰汉书无正字此据后汉礼仪志注蜀本亦有正字　按今本汉书有正字】故臣下莫敢不竭力尽死以报其上功德立于后世而令闻不忘也今陛下念思祖考术追厥功图所以昭光洪业休德使天下举贤良方正之士天下皆防防【读与欣同】焉曰将兴尧舜之道三王之功矣天下之士莫不精白以承休德今方正之士皆在朝廷矣又选其贤者使为常侍诸吏与之驰【与驱同】射猎一日再三出臣恐朝廷之解【读曰懈】弛百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭衞卒止嵗贡省廐马以赋县传【张恋反】去诸苑以赋农夫出帛十万余匹以振贫民礼髙年九十者一子不事八十者二筭不事赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣【于既反】赭书其背父子兄弟相见也而赐之衣平狱缓刑天下莫不说【读曰恱】喜是以元年膏降五谷登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须臾毋死思见德化之成也今功业方就名闻方昭四方乡【读曰向】风而从豪俊之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏【胡雅反】嵗二月定明堂造太学修先王之道风行俗成万世之基定然后唯陛下所幸耳古者大臣不媟【息列反】故君子不常见【胡电反】其齐严之色肃敬之容大臣不得与【读曰豫】宴游方正脩絜之士不得从射猎使皆务其方以髙其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日壊而荣日灭矣夫士修之于家而壊之于天子之廷臣窃愍之陛下与众臣宴游与大臣方正朝廷论议夫游不失乐朝不失礼议不失计轨事之大者也【贾山传】帝躬修俭节思安百姓时民近战国皆背本趋末贾谊说上曰筦【与管同】子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈【其勿反】古之治天下至【与纎同】至悉也故其畜积足恃今背本而趋末食者甚众是天下之大残也滛侈之俗日日以长是天下之大贼也残贼公行莫之或止大命泛【方勇反】莫之振救生之者甚少而靡【音縻】之者甚多天下财产何得不蹷【音厥】汉之为汉防【钜依反】三十年矣【考异曰汉书食货志作四十年按志云上感谊言开籍田纪载籍田诏于二年自汉兴至文帝二年才二十九年耳谊云防四十年恐误今易作三十年　按今本汉书作三十年】公私之积犹可哀痛失时不民且狼顾嵗恶不入请卖爵子既闻耳矣安有为天下阽【音阎又丁念反】危者若是而上不惊者世之有饥穣【人常反】天之行也禹汤被之矣即不幸有方二三千里之旱国胡以相恤卒【读曰猝】然边境有急数十百万之众国胡以餽之兵旱相乗天下大屈有勇力者聚徒而衡击罢【读曰疲】夫羸老易子而齩【五巧反】其骨政治未毕通也逺方之能疑【读曰拟】者并举而争起矣廼骇而图之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今【与驱同】民而归之农皆着【直略反】于本使天下各食其力末伎游食之民转而縁南畮【古畆字】则畜积足而人乐其所矣可以为冨安天下而直为此廪廪也窃为陛下惜之于是上感谊言春正月丁亥诏曰夫农天下之大本也其开籍田朕亲率耕以给宗庙粢【音咨】盛民讁作县官及贷【土戴反】种食未入入未备者皆赦之【食货志本纪】








　　钦定四库全书
　　西汉年纪卷六　　　　　宋　王益之　撰文帝
　　三年冬十月呉王濞淮南王长来朝【史记年表】夏四月淮南王长杀辟阳侯审食其【本纪荀纪】初髙祖八年从东垣过赵赵王张敖献美人长母得幸焉有身赵王敖弗敢内宫为筑外宫而舍之及贯髙等谋反栢人事发觉并逮治王尽收捕王母兄弟羙人系之河内长母亦系告吏曰得幸上有身吏以闻上方怒赵王未理长母长母弟赵兼因辟阳侯言吕后吕后妬弗首白辟阳侯不彊争及已长生母恚即自杀吏奉长诣上上悔令吕后母之而葬其母真定髙祖十一年立长为淮南王王英布故地凡四郡上自将击灭布王遂即位常心怨辟阳侯弗敢发及帝即位王自以为最亲数骄蹇不奉法是年入朝甚横乃徃请辟阳侯辟阳侯出见之即自袖铁椎椎杀辟阳侯乃驰走阙下谢罪帝伤其志为亲故弗治【史记淮南厉王传　按原本无常心怨辟阳侯云云于淮南王长杀审食其一事首尾未具盖传冩脱漏今増补】五月匃奴入居北地河南为防帝初幸甘泉【本纪】辛卯帝自甘泉之髙奴因幸太原徙代王武为淮阳王以地尽与太原更号代【史记大事记】太原王参更为代王【汉表　考异曰史记大事记载于三年汉表亦载代王武文帝三年徙为淮阳王大原王参文帝三年更为代王文三王传云四年通鉴又载于五年按文帝自代王为天子析旧国为二以封二子至是匈奴入防内奉两王外御强敌事力不支故移武王淮阳使参尽得全代之地当是三年无疑今从大事记及汉表载于三年匈奴入冦之后】都晋阳如故【文三王传　按二年三月立子武为代王参为太原王揖为梁王至是代王方徙封淮阳此书于二年内不载封三王事而但于此见徙封之文夲末不具疑原本有脱文】济北王反以棘蒲侯陈武为大将军击之昌侯卢卿共侯卢罢师侯魏遫深泽侯赵将夜皆为将军属武【大事记　按济北王反以下十六字原本脱去今补入】秋天下旱【五行志】七月大将军陈武等曰南越朝鲜自全秦时内属为臣子后且拥兵阻阸【戹卖反】选【思兖反】蠕【音欶】观望髙祖时天下新定人民小安未可复兴兵今陛下仁惠抚百姓恩泽加海内宜及士民乐用征讨逆党以一封疆【考异曰南越朝鲜以下见史记律书而汉书荀纪皆不载不知其时第云今匈奴内侵愿结和通使以帝时考之匈奴是年始入冦次年已和亲矣今附于陈武平济北既还之后　按上文但记陈武撃济北不载讨平月日疑亦脱文】帝曰朕能任衣冠念不到此防吕氏之乱功名宗室共不羞耻误居正位常战战栗栗恐事之不终且兵凶器虽克所愿动亦耗病谓百姓逺方何又先帝知劳民不可烦故不以为意朕岂自谓能今匈奴内侵军吏无功邉民父子荷兵日久朕常为动心伤痛无日忘之今未能销距愿且坚邉设结和通使休宁北陲为功多矣且无议军【律书】帝召汉中守田叔问曰公知天下长者乎对曰臣何足以知上曰公长者宜知之叔顿首曰故云中守孟舒长者也是时孟舒坐虏大入云中免上曰先帝置孟舒云中十余年矣虏常一入孟舒不能坚守无故士卒战死者数百人长者固杀人乎叔叩头曰夫贯髙等谋反天子下明诏赵有敢随张王者罪三族然孟舒自髠钳随张王以身死之岂自知其为云中守哉汉与楚相距士卒罢敝而匈奴冒顿新服北夷来为邉冦孟舒知士卒罢敝不忍出言士争临城死敌如子为父以故死者数百人孟舒岂敺【与驱同】之哉是乃孟舒所以为长者于是上曰贤哉孟舒复召以为云中守【田叔传　考异曰此事不得其时今附于匈奴入邉之后】帝于诸律令所更定及列侯悉就国其説皆贾谊发之于是天子议以谊任公卿之位绛灌东阳侯冯敬之属尽害之乃短谊曰雒阳之人年少初学专欲擅权纷乱诸事于是天子后亦疎之不用其议以谊为长沙王太傅谊既以适【读曰谪】去意不自得及渡湘水为赋以吊屈原屈原楚贤臣也被防放逐作离骚赋其终篇曰已矣国亡人莫我知也遂投江而死谊追伤之因以自谕【谊传　考异曰荀纪通鉴并载于四年按谊至长沙三年始作鵩鸟赋首称单阏之嵗盖丁卯嵗也如此则谊之谪去在甲子嵗盖文帝之三年也若载于四年则绛侯已就国灌婴已死无由之今附于甲子嵗之末　按今本荀纪四年无贬贾谊事】
  </div>
  <div class="pagination">
   <a href="西汉年纪.html">
    上一页
   </a>
   <a href="西汉年纪.html">
    1
   </a>
   <span class="current-page">
    2
   </span>
   <a href="西汉年纪_page3.html">
    3
   </a>
   <a href="西汉年纪_page4.html">
    4
   </a>
   <a href="西汉年纪_page5.html">
    5
   </a>
   <a href="西汉年纪_page6.html">
    6
   </a>
   <a href="西汉年纪_page7.html">
    7
   </a>
   <a href="西汉年纪_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
