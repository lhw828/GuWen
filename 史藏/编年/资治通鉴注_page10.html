<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 10 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 10 页/共 334 页
  </h1>
  <div class="content">
   九月，赵高令子婴斋戒，〔章：十二行本无“戒”字；乙十一行本同。〕当庙见，受玉玺；〔玉玺，即以卞和玉所刻传国玺。见，贤遍翻。〕斋五日。子婴与其子二人谋曰：“丞相高杀二世望夷宫，死群臣诛之，乃诈〔章：十二行本“诈”作“详”；孔本同。乙十一行本作“佯”。张校作“徉”。〕以义立我。我闻赵高乃与楚约，灭秦宗室而分王关中。今使我斋、见庙，此欲因庙中杀我。我称病不行，丞相必自来；来则杀之。”高使人请子婴数辈，子婴不行。高果自往，曰：“宗庙重事，王奈何不行？”子婴遂刺杀高于斋宫，〔刺，七亦翻。〕三族高家以徇。
遣将兵距峣关，〔应劭曰：峣山之关。李奇曰：在上洛北，蓝田南，武关之西。土地记：峣关，地名；峣柳道通荆州。晋地道记曰：峣关当上洛西北。峣，音尧。〕沛公欲击之。张良曰：“秦兵尚强，未可轻。愿先遣人益张旗帜于山上为疑兵，使郦食其、陆贾往说秦将，啖以利。”〔师古曰：啖者，本为食啖耳，音徒敢翻；以食餧人，令其啖食，音则改变为徒滥翻。今言以利诱之，取食为譬。〕秦将果欲连和；沛公欲许之。张良曰：“此独其将欲叛，恐其士卒不从；不如因其懈怠击之。”沛公引兵绕峣关，逾蒉山，〔宋敏求长安志曰：峣关即蓝田关，在县东南九十里。蒉山在县东南二十五里。蒉，郑氏音匮；师古从苏林音蒯。〕击秦军，大破之蓝田南。遂至蓝田，又战其北，秦兵大败。
●卷第九
【汉纪一】起旃蒙协洽，尽柔兆涒滩，凡二年。〔项羽之分天下，王诸将也，王沛公于巴、蜀、汉中，曰汉王。王怒，欲攻羽。萧何谏曰：“语曰『天汉』，其称甚美。”于是就国。及灭项羽，有天下，遂因始封国名而号曰汉。章：“项羽至曰汉”，乙十一行本无此五十九字。〕
太祖高皇帝上之上〔姓刘氏，讳邦，字季；沛丰邑中阳里人。张晏曰：谥法无高，以帝为功最高而为帝之太祖，故特起此名焉。章：乙十一行本“人”下有“秦二世元年，陈涉起蕲，沛父老立季为沛公；二年，项羽更立为汉王，明年称汉元年；五年即帝位。”三十七字。无“张晏”至“名焉”二十五字。〕
元年（乙未，公元前二零六年）
①冬，十月，〔古有三正：子为天正，周用之，以十一月为岁首，丑为地正，殷用之，以十二月为岁首；寅为人正，夏用之，以十三月为岁首。秦，水德，谓建亥之月水得位，故以十月为岁首。高祖以十月至霸上，因而不革。至武帝太初元年，定历，改用夏正，始以寅为岁首；至于今因之。〕沛公至霸上；〔考异曰：史记、汉书、荀悦汉纪，皆云“是月五星聚东井”。按魏收后魏书高允传：崔浩集诸术士考校汉元以来日月薄蚀、五星行度，并讥前史之失，别为魏历，以示允。允曰：“善言远者必先验于近。且汉元年冬十月五星聚于东井，此乃历术之浅?事，今讥汉史而不觉此谬，恐后之讥今犹今之讥古。”浩曰：“所缪云何？”允曰：“按星传：金、水二星常附日而行，冬十月，日旦在尾、箕，昏没于申南，而东井方出于寅北，二星何因背日而行！是史官欲神其事，不复推之于理。”浩曰：“欲为变者，何所不可！君独不疑三星之聚，而怪二星之来。”允曰：“此不可以空言争，宜更审之。”时坐者咸怪。东宫少傅游雅曰：“高君长于历，当不虚言也。”后岁余，浩谓允曰：“先所论者，本不经心；及更考究，果如君语，以前三月聚于东井，非十月也。”今从之，十月不言五星聚。〕秦王子婴素车、白马，系颈以组，封皇帝玺、符、节，降轵道旁。〔应劭曰：子婴不敢袭帝号，但称王耳。素车、白马，丧人之服。组者，天子韨也。系颈，言欲自杀也。师古曰：此组，谓绶也，所以带玺也。组，总五翻，今绶纷绦是也。应劭曰：玺，信也；古者尊卑共之。左传：襄公在楚，季武子使公冶问玺书，追而与之。秦、汉尊者以为信，群下乃避之。汉官仪曰：子婴上始皇玺，因服御之；代代传受，号“汉传国玺”。沈约曰：高祖入关，得秦始皇蓝田玉玺，螭虎纽，文曰“受天之命，皇帝寿昌”。后代名传国玺。史记正义曰：天子有六玺：皇帝行玺，皇帝之玺，皇帝信玺，天子行玺，天子之玺，天子信玺。皇帝信玺，凡事皆用之，玺令施行。天子信玺，以迁拜、封诸侯之玺，以发兵，皆以武都紫泥封。虞喜志林曰：传国玺自在六玺之外；天子凡七玺。符，说文曰：信也。韦昭曰：符，发兵符也。师古曰：符，诸所合符以为契者也。周礼，地官之属有掌节。郑玄注云：节，犹信也，行者所执之信。三礼义宗曰：节长尺二寸；秦、汉以下改为旌幢之形。韦昭曰：节者，使所拥也。释名云：为号令赏罚之节也。师古曰：节以毛为之，上下相重，取象竹节，将命者持之以为信。徐广曰：轵道，在霸陵。苏林曰：亭名也，在长安东十三里。汉宫殿疏曰：轵道亭东去霸城观四里，观东去霸水百步。括地志：轵，音纸。轵道在雍州万年县东北十六里苑中。〕诸将或言诛秦王。沛公曰：“始怀王遗我，固以能宽容。〔事见上卷秦二世二年。〕且人已降，杀之不祥。”乃以属吏。〔属，付也。属吏者，付之于吏，使监守之也。属，之欲翻。〕
贾谊论曰：秦以区区之地致万乘之权，招八州而朝同列，〔苏林曰：招，音翘；举也。秦国，周职方雍州之地耳；既破六国，乃举豫、兖、青、扬、荆、幽、冀、并八州有之。六国与秦俱称王，是为同列。朝，直遥翻。〕百有余年，然后以六合为家，〔六合，天、地、东、西、南、北。〕肴、函为宫；一夫作难而七庙堕，〔堕，读曰隳。记：天子七庙，三昭、三穆，与太祖之庙而七。〕身死人手，为天下笑者，何也？仁谊不施而攻守之势异也。
②沛公西入咸阳，诸将皆争走金帛财物之府分之，〔走，音奏。〕萧何独先入收秦丞相府图籍藏之，以此沛公得具知天下厄塞、〔厄，乙革翻。塞，悉则翻。〕户口多少、强弱之处。沛公见秦宫室、帷帐、狗马、重宝、妇女以千数，意欲留居之。樊哙谏曰：“沛公欲有天下耶，将为富家翁耶？凡此奢丽之物，皆秦所以亡也，沛公何用焉！愿急还霸上，无留宫中！”〔樊哙起于狗屠，识见如此。余谓哙之功当以谏留秦宫为上，鸿门诮让项羽次之。姓谱：周宣王封仲山甫于樊，后因氏焉。〕沛公不听。张良曰：“秦为无道，故沛公得至此。夫为天下除残贼，宜缟素为资。〔缟素，有丧之服；谓吊民也。为，于伪翻，缟，工老翻。〕今始入秦，即安其乐，〔乐，音洛。〕此所谓『助桀所虐』。且忠言逆耳利于行，毒药苦口利于病，愿沛公听樊哙言！”沛公乃还军霸上。
十一月，沛公悉召诸县父老、豪杰，谓曰：“父老苦秦苛法久矣！〔苛，音何，细也。〕吾与诸侯约，先入关者王之；〔王，于况翻；又如字。〕吾当王关中。与父老约，法三章耳：杀人者死，伤人及盗抵罪。〔服虔曰：随轻重制法也。李奇曰：伤人有曲直，盗赃有多少，罪名不可预定；凡言抵罪，未知抵何罪也。师古曰：抵，至也，当也。服、李二说并得之。抵，丁礼翻。〕余悉除去秦法，诸吏民皆案堵如故。〔案，次第也；墙堵也：言不迁动也。去，羌吕翻。〕凡吾所以来，为父老除害，非有所侵暴；无恐！且吾所以还军霸上，待诸侯至而定约束耳。”乃使人与秦吏行县、乡、邑，告谕之。〔秦制：县大率方百里，十里一亭，十亭一乡，所封食邑。为，于伪翻。行，下孟翻。〕秦民大喜，争持牛、羊、酒食献飨军士。沛公又让不受，曰：“仓粟多，非乏，不欲费民。”民又益喜，唯恐沛公不为秦王。
项羽既定河北，率诸侯兵欲西入关。先是，诸侯吏卒、繇使、屯戍过秦中者，秦中吏卒遇之多无状。〔言无善状也。先，悉荐翻。繇，读曰傜。〕及章邯以秦军降诸侯，诸侯吏卒乘胜多奴虏使之，轻折辱秦吏卒。秦吏卒多怨，窃言曰：“章将军等诈吾属降诸侯。今能入关破秦，大善；即不能，诸侯虏吾属而东，秦又尽诛吾父母妻子，柰何？”诸将微闻其计，以告项羽。项羽召黥布、蒲将军计曰：“秦吏卒尚众，其心不服；至关不听，事必危。不如击杀之，而独与章邯、长史欣、都尉翳入秦。”于是楚军夜击坑秦卒二十余万人新安城南。〔班志，县属弘农郡。师古曰：今谷州县。括地志：新安故城，在洛州渑池县东一十二里。〕
③或说沛公曰：“秦富十倍天下，地形强。闻项羽号章邯为雍王，王关中，〔雍，于用翻。王关之王，于况翻；下欲王同。〕今则来，沛公恐不得有此。可急使兵守函谷关，无内诸侯军；〔内音纳，又如字。今传内从“人”者奴对翻；从“入”者读为纳。〕稍征关中兵以自益，距之。”沛公然其计，从之。
已而项羽至关，关门闭；闻沛公已定关中，大怒，使黥布等攻破函谷关。十二月，项羽进至戏。〔戏，许宜翻。〕沛公左司马曹无伤使人言项羽曰：“沛公欲王关中，令子婴为相，珍宝尽有之。”欲以求封。项羽大怒，飨士卒，期旦日击沛公军。当是时，项羽兵四十万，号百万，在新丰鸿门；〔新丰县本秦骊邑，高祖七年方置，史以后来县名书之。应劭曰：太上皇思东归，于是高祖改筑城市街里以象丰，徙丰民以实之，故号新丰。孟康曰：鸿门在新丰东十七里，旧大道下阪口名也。姚察云：在新丰古城东，末至戏水，道南有断原，南北洞门是也。水经注：今新丰古城东有阪，长二里余，堑原通道，南北洞开，有同门汰，谓之鸿门。孟康言在新丰东十七里，无之；盖指县治而言，非谓城也。自新丰古城西至霸城五十里，霸城西十里则霸水，又西二十里则长安城。〕沛公兵十万，号二十万，在霸上。
范增说项羽曰：“沛公居山东时，贪财，好色；今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。〔周礼：视祲氏掌十辉之法，以观妖祥，辨吉凶。即后世所谓望气者也。晋天文志：天子气，内赤外黄，四方所发之处当有王者。若天子欲有游往处，其地亦先发此气，或如城门隐隐在气雾中，或气象青衣人无手，在日西，或如龙马，或杂色郁郁冲天者，皆帝王之气。〕急击勿失！”
楚左尹项伯者，〔楚官有左尹、右尹。〕项羽季父也，素善张良，乃夜驰之沛公军，私见张良，具告以事，欲呼与俱去，曰：“毋俱死也！”张良曰：“臣为韩王送沛公；沛公今有急，亡去，不义，不可不语。”〔为，于伪翻。语，牛倨翻。〕良乃入，具告沛公。沛公大惊。良曰：“料公士卒足以当项羽乎？”沛公默然曰：“固不如也。且为之柰何？”张良曰：“请往谓项伯，言沛公之不敢叛也。”沛公曰：“君安与项伯有故？”张良曰：“秦时与臣游，尝杀人，臣活之。今事有急，故幸来告良。”沛公曰：“孰与君少长？”良曰：“长于臣。”〔少，诗照翻。长，知两翻〕。沛公曰：“君为我呼入，吾得兄事之。”张良出，固要项伯；〔要，一遥翻。〕项伯即入见沛公。沛公奉酒为寿，约为婚姻，曰：“吾入关，秋毫不敢有所近，〔文颖曰：毫，秋乃成好，举盛而言也。师古曰：毫成之时，端极纤细，适足喻小，非言其盛。近，其靳翻。〕籍吏民，封府库而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。”〔倍，读曰背。〕项伯许诺，谓沛公曰：“旦日不可不蚤自来谢。”沛公曰：“诺。”于是项伯复夜去，至军中，具以沛公言报项羽；因言曰：沛公不先破关中，公岂敢入乎！今人有大功而击之，不义也；不如因善遇之。”项羽许诺。
沛公旦日从百余骑来见项羽鸿门，谢曰：“臣与将军戮力而攻秦，将军战河北，臣战河南；不自意能先入关破秦，得复见将军于此。今者有小人之言，令将军与臣有隙。”项羽曰：“此沛公左司马曹无伤言之；不然，籍何以至此！”项羽因留沛公与饮。范增数目项羽，〔数，所角翻。〕举所佩玉玦以示之者三；〔玦如环而有缺。增举以示羽，盖欲其决意杀沛公也。〕项羽默然不应。范增起，出，召项庄，谓曰：“君王为人不忍。若入前为寿，〔若，汝也。师古曰：凡言为寿者，谓进爵于尊者而献无疆之寿。〕寿毕，请以剑舞，因击沛公于坐，杀之。〔坐，徂卧翻。〕不者，若属皆且为所虏！”庄则入为寿，寿毕，曰：“军中无以为乐，〔乐，音洛。〕请以剑舞。”项羽曰：“诺。”项庄拔剑起舞。项伯亦拔剑起舞，常以身翼蔽沛公，庄不得击。
于是张良至军门见樊哙。哙曰：“今日之事何如？”良曰：“今项庄拔剑舞，其意常在沛公也。”哙曰：“此迫矣，臣请入，与之同命！”哙即带剑拥盾入。〔盾，所以蔽身者也。盾，食尹翻。〕军门卫士欲止不内，樊哙侧其盾以撞，卫士仆地。〔撞，丈江翻；击也。〕遂入，披帷立，〔在旁曰帷。释名曰：帷，围也，以自障围也。〕瞋目视项羽，〔瞋，怒目也，昌真翻。〕头发上指，目眦尽裂。〔眦，才赐翻，又在计翻，目际也。〕项羽按剑而跽曰：〔跽，其纪翻，长跪也。〕“客何为者？”张良曰：“沛公之参乘樊哙也。”项羽曰：“壮士！赐之巵酒。”则与斗巵酒。哙拜谢，起，立而饮之。项羽曰：“赐之彘肩！”则与一生彘肩。樊哙覆其盾于地，加彘肩其上，拔剑切而啖之。项羽曰：“壮士复能饮乎？”〔复，扶又翻。〕樊哙曰：“臣死且不避，巵酒安足辞！夫秦有虎狼之心，杀人如不能举，刑人如恐不胜；天下皆叛之。怀王与诸将约曰：『先破秦入咸阳者，王之。』今沛公先破秦，入咸阳，毫毛不敢有所近，〔近，其靳翻。〕还军霸上以待将军。劳苦而功高如此，未有封爵之赏，而听细人之说，欲诛有功之人，此亡秦之续耳，窃为将军不取也！”项羽未有以应，曰：“坐！”樊哙从良坐。
坐须臾，沛公起如厕，因招樊哙出。沛公曰：“今者出，未辞也，为之柰何？”樊哙曰：“如今人方为刀俎，我方为鱼肉，何辞为！”于是遂去。鸿门去霸上四十里，沛公则置车骑，〔置，留也；留车骑于鸿门，不以自随。〕脱身独骑；樊哙、夏侯婴、靳强、纪信等四人〔姓谱：夏侯出自夏后之后，杞简公为楚所灭，其弟佗奔鲁，鲁悼公以佗出自夏后氏，受爵为侯，谓之夏侯，因而命氏。纪，春秋纪侯之后，以国为姓。〕持剑、盾步走，从骊山下道芷阳，间行趣霸上。〔班志：京兆霸陵县，故芷阳也；文帝更名。间，空也；投空隙而行。间，古苋翻。趣，读如趋向之趋，逡须翻；后以义推。又七喻翻。〕留张良使谢项羽，以白璧献羽，玉斗与亚父。沛公谓良曰：“从此道至吾军，不过二十里耳。度我至军中，公乃入。”〔度，徒洛翻。〕沛公已去，间至军中，张良入谢曰：“沛公不胜杯杓，不能辞，〔胜，音升。〕谨使臣良奉白璧一双，再拜献将军足下；玉斗一双，再拜奉亚父足下。”项羽曰：“沛公安在？”良曰：“闻将军有意督过之，〔师古曰：谓视责也。〕脱身独去，已至军矣。”项羽则受璧，置之坐上。〔坐，徂卧翻。〕亚父受玉斗，置之地，拔剑撞而破之，曰：“唉，〔叹恨之声，音乌开翻，又于其翻。〕竖子不足与谋！夺将军天下者，必沛公也；吾属今为之虏矣！”沛公至军，立诛杀曹无伤。
居数日，项羽引兵西，屠咸阳，杀秦降王子婴，烧秦宫室，火三月不灭；收其货宝、妇女而东。秦民大失望。〔秦民初见沛公无所侵暴而悦，及为项羽残灭，失其初所望也。〕
韩生说项羽曰：“关中阻山带河，四塞之地，地肥饶，可都以霸。”项羽见秦宫室皆已烧残破，又心思东归，曰：“富贵不归故乡，如衣绣夜行，谁知之者！”韩生退曰：“人言楚人沐猴而冠耳，果然！”〔师古曰：沐猴，猕猴也。言虽着人衣冠，其心不类人也。果然，如人之言也。〕项羽闻之，烹韩生。
项羽使人致命怀王；怀王曰：“如约。”〔言如前约，使沛公王关中。〕项羽怒曰：“怀王者，吾家所立耳，非有功伐，〔张晏曰：积功曰伐。〕何以得专主约！天下初发难时，〔谓初起兵时。难，乃旦翻。〕假立诸侯后以伐秦。然身被坚执锐首事，暴露于野〔史记正义曰：暴，蒲北翻，又如字。〕三年，灭秦定天下者，皆将相诸君与籍之力也。怀王虽无功，固当分其地而王之。”诸将皆曰：“善！”春，正月，羽阳尊怀王为义帝，曰：“古之帝者，地方千里，必居上游。”〔游，即流也；言居水之上流。〕乃徙义帝于江南，都郴。〔史记曰：长沙郴县。班志，郴县属桂阳郡。盖高祖定天下，方分长沙为桂阳郡也。郴，丑林翻。〕
二月，羽分天下王诸将。羽自立为西楚霸王，〔文颍曰：史记货殖传：淮以北，沛、陈、汝南、南郡为西楚；彭城以东，吴、广陵为东楚；衡山、九江，江南长沙、豫章为南楚。羽欲都彭城，故自称西楚。孟康曰：旧名江陵为南楚，吴为东楚，彭城为西楚。师古曰：孟说是也。〕王梁、楚地九郡，都彭城。〔班志，县属楚国。史记正义曰：徐州县。〕羽与范增疑沛公，而业已讲解，又恶负约，〔恶，乌路翻。〕乃阴谋曰：“巴、蜀道险，秦之迁人皆居之。”乃曰：“巴、蜀亦关中地也。”故立沛公为汉王，王巴、蜀、汉中，都南郑。〔巴、蜀、汉中，秦所置三郡地也。班志，南郑县属汉中。括地志：南郑县，今梁州治所。近世有李文子者，蜀人也，着蜀鉴曰：南郑自南郑，汉中自汉中。南郑乃古褒国，秦未得蜀以前，先取之。汉中乃金、洋、均、房等州六百里是也。秦既得汉中，乃分南郑以隶之而置郡焉，南郑与汉中为一自此始。春秋“楚人、巴人灭庸”，即今均、房两州地。班志，汉中郡治西城，今金州上庸郡是也。〕而三分关中，王秦降将，以距塞汉路：〔塞，悉则翻。〕章邯为雍王，王咸阳以西，都废丘；〔班志：扶风槐里县，周曰犬丘，懿王所都也；秦曰废丘；高祖三年更名。韦昭曰：犬丘，周懿王所都；秦欲废周，故曰废丘。括地志：废丘故城，在雍州始平县东南一十里。〕长史欣者，故为栎阳狱掾，尝有德于项梁；都尉董翳者，本劝章邯降楚；故立欣为塞王，王咸阳以东，至河，都栎阳；〔韦昭曰：塞在长安，名桃林塞。史记正义曰：桃林塞，今华州潼关。师古曰：取河、华之固为厄塞耳，非桃林也。塞，先代翻。栎阳县属冯翊。括地志：汉七年，分栎阳城内为万年县；隋改为大兴县；唐复万年。秦献公所城栎阳故城，在今雍州栎阳县东北二十五里。项梁尝有栎阳逮，请蕲狱掾曹咎书以抵欣而事得已，所谓“有德于梁”也。栎，音药。〕立翳为翟王，王上郡，都高奴。〔以上郡北近戎、翟，因以名国。班志，高奴县属上郡。索隐曰：今鄜州有高奴城。括地志：延州城即汉高奴县。杜佑曰：延州，春秋白翟之地；汉为肤施、高奴、临河县地；后魏置东夏州，后改延州，以界内延水为名。董翳都高奴，今金明县是。〕项羽欲自取梁地，乃徙魏王豹为西魏王，王河东，都平阳。〔班志，县属河东郡。〕瑕丘申阳者，张耳嬖臣也，先下河南郡迎楚河上，故立申阳为河南王，都洛阳。〔括地志：洛阳故城，在洛州洛阳县东北二十六里，周公所筑，即成周城也。舆地志：成周之地，秦庄襄王以为洛阳县，三川守治焉。后汉都雒阳，改为“雒”。汉以火德，忌水，故去“洛”旁“水”而加“隹”。魏于行次为土；土，水之忌也，水得土而流，土得水而柔，故除“隹”而加“水”。〕韩王成因故都，都阳翟。赵将司马昂定河内，数有功，故立昂为殷王，王河内，都朝歌。〔河内郡朝歌县，故殷都也，因以名国。〕徙赵王歇为代王。赵相张耳素贤，又从入关，故立耳为常山王，王赵地，治襄国。〔括地志：邢州本汉襄国县；秦置三十六郡，于此置信都县，属巨鹿郡；项羽改曰襄国。予据班志，襄国县属赵国，信都县属信都国，汉盖又分为二县。宋白曰：赵王歇都襄国，今邢州所理龙冈县城是也。〕当阳君黥布为楚将，常冠军，〔冠，古玩翻。〕故立布为九江王，都六。〔班志，当阳县属南郡。九江，应劭曰：江自庐江寻阳分为九。地理志：九江在寻阳县南，皆东合为大江。史记正义曰：九江郡即寿州。楚自陈徙寿春，号曰郢。秦灭楚，于此置九江郡。〕番君吴芮率百越佐诸侯，又从入关，故立芮为衡山王，都邾。〔班志，邾县属江夏郡。括地志：邾故城，在黄州黄冈县东南二十里。番，音婆。〕义帝柱国共敖将兵击南郡，功多，因立敖为临江王，都江陵。〔共，音龚，人姓也。姓谱：共，商诸侯之国。晋有左行共华。又云：郑共叔段后。临江，孟康曰：本南郡，汉改为临江国，江陵县属焉。〕徙燕王韩广为辽东王，都无终。〔故无终子之国。班志，无终县属北平郡，非辽东郡界。盖羽令韩广都于无终，而令并王辽东之地故也。〕燕将臧荼从楚救赵，〔姓谱：臧姓，鲁孝公子臧僖伯之后。〕因从入关，故立荼为燕王，都蓟。〔班志，蓟县属广阳国。师古曰：今幽州县。水经注：蓟城西北隅有蓟丘，故名蓟，音计。〕徙齐王田巿为胶东王，都即墨。齐将田都从楚救赵，因从入关，故立都为齐王，都临菑。项羽方渡河救赵，田安下济北数城，引其兵降项羽，故立安为济北王，都博阳。〔史记正义曰：博阳在济北。班志：太山郡卢县，济北王都。岂博阳即此地邪！余据济北有博关，博阳盖在博关之南也。济，子礼翻。〕田荣数负项梁，〔数，所角翻。〕又不肯将兵从楚击秦，以故不封。成安君陈余弃将印去，不从入关，亦不封。客多说项羽曰：“张耳、陈余，一体有功于赵，今耳为王，余不可以不封。”羽不得已，闻其在南皮，〔班志，南皮县属勃海郡。阚骃曰：章武有北皮亭，故此云南。括地志：南皮故城，在沧州南皮县北四里。〕因环封之三县。〔环，音宦。〕番君将梅鋗功多，封十万户侯。
汉王怒，欲攻项羽；周勃、灌婴、樊哙皆劝之。〔灌，风俗通曰：斟灌氏之后。〕萧何谏曰：“虽王汉中之恶，不犹愈于死乎？”汉王曰：“何为乃死也？”何曰：“今众弗如，百战百败，不死何为！夫能诎于一人之下而信于万乘之上者，汤、武是也。〔诎，与屈同。信，与伸同。〕臣愿大王王汉中，养其民以致贤人，收用巴、蜀，还定三秦，〔雍、翟、塞为三秦。〕天下可图也。”汉王曰：“善！”乃遂就国；以何为丞相。
汉王赐张良金百镒，珠二斗；良具以献项伯。汉王亦因令良厚遗项伯，〔遗，于季翻。〕使尽请汉中地，项王许之。
夏，四月，诸侯罢戏下兵，〔师古曰：戏，谓军之旌麾也。先是，诸侯从项羽入关者，各帅其兵听命于羽。今既受封爵，各使就国，故总言罢戏下也。一说云：时从羽在戏水之上，故言罢戏下。此说非也。羽见高祖于鸿门，此时已过戏矣；又入烧宫室，不复在戏也。汉书通以戏为麾，许宜翻。〕各就国。项王使卒三万人从汉王之国。楚与诸侯之慕从者数万人，从杜南入蚀中。〔汉京兆杜县之南也。如淳曰：蚀，入汉中道川谷名。近世有程大昌者着雍录曰：以地望求之，关中南面背碍南山，其有微径可达汉中者，唯子午谷在长安正南，其次向西则骆谷。此蚀中，若非骆谷，即是子午谷。李奇蚀，音力。〕张良送至袖中，〔地理志，袖中县属汉中郡。师古曰：袖中，言居袖谷之中。括地志：袖谷在梁州袖城县北五十里南中山。李文子曰：袖谷在袖城北，南谷曰袖，北谷曰斜，同为一谷。自袖谷至凤州界一百三十里，始通斜谷。斜谷在凤翔府郿县。谷中袖水所流，穴山架木而行。〕汉王遣良归韩；良因说汉王烧绝所过栈道，以备诸侯盗兵，〔师古曰：栈，即阁也，今谓之阁道；盖架木为之。栈，士限翻，公休士谏翻。〕且示项羽无东意。
④田荣闻项羽徙齐王巿于胶东，而以田都为齐王，大怒。五月，荣发兵距击田都，都亡走楚。〔走，音奏。〕荣留齐王巿，不令之胶东。巿畏项羽，窃亡之国。荣怒，六月，追击杀巿于即墨，自立为齐王。是时，彭越在巨野，有众万余人，无所属。荣与越将军印，使击济北。秋，七月，越击杀济北王安。荣遂并王三齐之地，〔三齐，谓齐及济北、胶东也。王，于况翻。〕又使越击楚。项王命萧公角将兵击越，越大破楚军。
⑤张耳之国，陈余益怒曰：“张耳与余，功等也；今张耳王，余独侯，此项羽不平！”乃阴使张同、夏说说齐王荣曰：〔夏说，读曰悦。〕“项羽为天下宰不平，尽王诸将善地，徙故王于丑地。今赵王乃北居代，余以为不可。闻大王起兵，不听不义；愿大王资余兵击常山，复赵王，请以赵为捍蔽！”〔师古曰：捍蔽，犹言藩屏也。〕齐王许之，遣兵从陈余。
⑥项王以张良从汉王，韩王成又无功，故不遣之国，与俱至彭城，废以为穰侯；〔班志，穰县属南阳郡。〕已，又杀之。
⑦初，淮阴人韩信，家贫，无行，〔班志：武帝元狩六年，置临淮郡，淮阴县属焉。史记正义曰：今楚州县。无行，言无善行可推择也。行，下孟翻。〕不得推择为吏，又不能治生商贾，〔行卖曰商，坐贩曰贾。治，直之翻。〕常从人寄食饮，人多厌之。信钓于城下，有漂母见信饥，饭信。〔漂，匹妙翻。以水击絮曰漂。饭，扶晚翻。〕信喜，谓漂母曰：“吾必有以重报母。”母怒曰：“大丈夫不能自食；吾哀王孙而进食，岂望报乎！“淮阴屠中少年有侮信者曰：“若虽长大，好带刀剑，中情怯耳。”因众辱之曰：“信能死，刺我；〔刺，七亦翻。〕不能死，出我袴下！”〔徐广曰：“袴”，一作“胯”；胯，股也。汉书作“跨”，同耳。师古曰：跨，两股之间。索隐曰：胯，枯化翻。然寻此文作“袴”，欲依字读，何为不通！袴下乃胯下也，何必须要作胯下！〕于是信孰视之，俛出袴下，蒲伏。〔俛，音免，俯首也。伏，蒲北翻。〕一巿人皆笑信，以为怯。
及项梁渡淮，信杖剑从之；居麾下，无所知名。项梁败，又属项羽，羽以为郎中；数以策干羽，羽不用。〔数，所角翻；下同。〕汉王之入蜀，信亡楚归汉，未知名。为连敖，坐当斩；〔据史记表，信为连敖，典客；班表作“票客”，索隐以为误。徐广于周□表，以连敖为典客，盖以信表为据。李奇曰：楚官名。如淳曰：连敖，楚官。左传，楚有连尹、莫敖；其后合为一官号。〕其辈十三人皆已斩，次至信，信乃仰视，适见滕公，曰：〔滕公，即夏侯婴；初从高祖为滕令，故号滕公。〕“上不欲就天下乎，何为斩壮士？”滕公奇其言，壮其貌，释而不斩；与语，大说之，〔说，读曰悦。〕言于王。王拜以为治粟都尉，〔班表：治粟内史，秦官，掌谷货；都尉盖其属也。至汉，改内史为大司农。〕亦未之奇也。
信数与萧何语，何奇之。汉王至南郑，诸将及士卒皆歌讴思东归，多道亡者。信度何等已数言王，王不我用，即亡去。〔数，所角翻。〕何闻信亡，不及以闻，自追之。人有言〔章：传校“言”下有“于”字。〕王曰：“丞相何亡。”王大怒，如失左右手。居一二日，何来谒王。王且怒且喜，骂何曰：“若亡，何也？”何曰：“臣不敢亡也，臣追亡者耳。”王曰：“若所追者谁？”何曰：“韩信也。”王复骂曰：“诸将亡者以十数，公无所追；追信，诈也！”何曰：“诸将易得耳；至如信者，国士无双。〔师古曰：为国家之奇士。余谓何言汉国之士仅有信一人，他无与比也。〕王必欲长王汉中，无所事信；〔长王，于况翻。〕必欲争天下，非信无可与计事者。顾王策安所决耳！”王曰：“吾亦欲东耳，安能郁郁久居此乎！”何曰：“计必欲东，能用信，信即留；不能用信，终亡耳。”王曰：“吾为公以为将。”〔吾为，于伪翻。〕何曰：“虽为将，信不留。”王曰：“以为大将。”何曰：“幸甚！”于是王欲召信拜之。何曰：“王素慢无礼；今拜大将，如呼小儿，此乃信所以去也。王必欲拜之，择良日，斋戒，设坛场，具礼，乃可耳。”王许之。诸将皆喜，人人各自以为得大将。至拜大将，乃韩信也，一军皆惊。
信拜礼毕，上坐。〔上，时掌翻。坐，徂卧翻。〕王曰：“丞相数言将军；将军何以教寡人计策？”信辞谢，因问王曰：“今东乡争权天下，岂非项王耶？”〔乡，读曰向。〕汉王曰：“然。”曰：“大王自料，勇悍仁强孰与项王？”汉王默然良久，曰：“不如也。”信再拜贺曰：“惟信亦以为大王不如也。”〔“惟”，史记作“惟”，汉书作“唯”。师古曰：唯，弋癸翻，应辞。仲冯曰：“惟”字当属下句，读如本字。余谓如汉书本文，则当如师古；如史记本文，则当如仲冯。“贺曰”，句断。〕然臣尝事之，请言项王之为人也：项王喑恶叱咤，〔喑，于鸩翻；恶，乌路翻；怀怒气也。叱，昌栗翻；咤，卓嫁翻；发怒声也。〕千人皆废，〔晋灼曰：废，不收也。〕然不能任属贤将；〔属，之欲翻。〕此特匹夫之勇耳。项王见人，恭敬慈爱，言语呕呕，〔索隐曰：呕呕，犹姁姁，同音吁。邓展曰：和好貌。〕人有疾病，涕泣分食饮；至使人，有功当封爵者，印刓敝，忍不能予；〔苏林曰：手弄角讹，不忍授也。余谓角讹者，刓之义；敝，旧敝也。师古曰：刓，五丸翻，苏林太官翻，又音专。〕此所谓妇人之仁也。项王虽霸天下而臣诸侯，不居关中而都彭城；背义帝之约，而以亲爱王诸侯，不平；〔背，蒲妹翻。王，于况翻；下而王，威王、王王、当王同。〕逐其故主而王其将相，又迁逐义帝置江南，所过无不残灭；百姓不亲附，特劫于威强耳。名虽为霸，实失天下心，故其强易弱。今大王诚能反其道，任天下武勇，何所不诛；以天下城邑封功臣，何所不服；以义兵从思东归之士，何所不散！〔散，谓四散而立功。刘氏曰：用东归之兵击东方之敌，此敌无不败散也。贡父曰：何不散者，言义兵无敌，诸侯之兵无不离散以败也。〕且三秦王为秦将，〔谓章邯、司马欣、董翳三人。〕将秦子弟数岁矣，所杀亡不可胜计；〔胜，音升。〕又欺其众，降诸侯，至新安，项王诈坑秦降卒二十余万，唯独邯、欣、翳得脱。秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害；除秦苛法，与秦民约法三章；秦民无不欲得大王王秦者。于诸侯之约，大王当王关中，关中民咸知之；大王失职入汉中，秦民无不恨者。今大王举而东，三秦可传檄而定也。”于是汉王大喜，自以为得信晚，遂听信计，部署诸将所击；〔师古曰：部分而署置之。〕留萧何收巴、蜀租，给军粮食。
八月，汉王引兵从故道出，袭雍；〔春秋释例：掩其不备曰袭。班志，故道县属武都郡。括地志：故道，今凤州两当县。杜佑通典曰：故道，凤州梁泉、两当县地。〕雍王章邯迎击汉陈仓。雍兵败，还走；止，战好畤，又败，〔班志，陈仓县属扶风；唐之岐州宝鸡县是也。杜佑曰：故城在县东二十里。班志，好畤县属扶风。孟康曰：畤，音止，神灵之所止也。师古曰：即今雍州好畤县。宋白曰：汉好畤故县，在今县东南四十三里奉天县界好畤故城是也。李文子曰：在今凤翔天兴县界。〕走废丘。汉王遂定雍地，东至咸阳；引兵围雍王于废丘，而遣诸将略地。塞王欣、翟王翳皆降，以其地为渭南、河上、上郡。〔渭南，后曰京兆；河上，后曰冯翊。〕令将军薛欧、王吸出武关，〔欧，恶后翻。吸，音翕。〕因王陵兵以迎太公、吕后。项王闻之，发兵距之阳夏，不得前。〔夏，音贾。〕
王陵者，沛人也，先聚党数千人，居南阳，至是始以兵属汉。项王取陵母置军中，陵使至，则东乡坐陵母，欲以招陵。〔古以东乡之位为尊。沛公见羽于鸿门，羽东乡坐；韩信东乡坐李左车而师事之，是也。乡，读曰向。〕陵母私送使者。泣曰：“愿为老妾语陵：善事汉王，汉王长者，终得天下；毋以老妾故持二心。妾以死送使者！”遂伏剑而死。项王怒，亨陵母。〔为，于伪翻。语，牛倨翻。亨，读曰烹。〕
⑧项王以故吴令郑昌为韩王，以距汉。〔班志，吴县属会稽郡。〕
⑨张良遗项王书曰：“汉王失职，欲得关中；如约即止，不敢东。”又以齐、梁反书遗项王曰：〔遗，于季翻。〕“齐欲与赵并灭楚。”项王以此故无西意，而北击齐。
⑩燕王广不肯之辽东；臧荼击杀之，并其地。
是岁，以内史沛周苛为御史大夫。〔班表：御史大夫，秦官，位上卿，掌副宰相。应劭曰：侍御史之率，故称大夫。〕
项王使趣义帝行，其群臣、左右稍稍叛之。〔趣，读曰促。〕
二年（丙申，公元前二零五年）
①冬，十月，项王密使九江、衡山、临江王击义帝，杀之江中。〔九江王，黥布；衡山王，吴芮；临江王，共敖。〕
②陈余悉三县兵，与齐兵共袭常山。常山王张耳败，走汉，谒汉王于废丘；汉王厚遇之。陈余迎赵王于代，复为赵王。赵王德陈余，立以为代王。陈余为赵王弱，国初定，不之国，〔为，于伪翻。〕留传赵王；而使夏说以相国守代。
③张良自韩间行归汉：〔间，古苋翻。〕汉王以为成信侯。良多病，未尝特将，〔特将，未尝独将兵也。将，即亮翻。〕常为画策臣，时时从汉王。
④汉王如陕，〔陕，失冉翻。〕镇抚关外父老。
⑤河南王申阳降，置河南郡。
⑥汉王以韩襄王孙信为韩太尉，将兵略韩地。信急击韩王昌于阳城，昌降。十一月，立信为韩王；常将韩兵从汉王。
⑦汉王还都栎阳。
⑧诸将拔陇西。
⑨春，正月，项王北至城阳。齐王荣将兵会战，败，走平原，平原民杀之。项王复立田假为齐王。遂北至北海，烧夷城郭、室屋，坑田荣降卒，系虏其老弱、妇女，所过多所残灭。齐民相聚叛之。
⑩汉将拔北地，虏雍王弟平。〔章平也。雍，于用翻。〕
三月，汉王自临晋渡河。〔临晋，注见三卷赧王五年。师古曰：其地在河之西滨，东临晋境，即今之同州朝邑界也。史记正义曰：临晋即蒲津关。〕魏王豹降，将兵从；下河内，虏殷王昂，置河内郡。
初，阳武人陈平，家贫，好读书。里中社，〔孔颖达曰：按祭法曰：大夫以下成群立社曰置社。注云：大夫不得特立社，与民族居，百家以上则共立一社，今时里社是也。如郑此言，则周之政法，百家以上得立社；其秦、汉以来，虽非大夫，民二十五家以上则得立社，故云今之里社。又郑志云：月令“命民社”，谓秦社也。自秦以下，民始得立社。〕平为宰，〔师古曰：宰，主切割肉也。〕分肉甚均。父老曰：“善，陈孺子之为宰！”平曰：“嗟乎，使平得宰天下，亦如是肉矣！”及诸侯叛秦，平事魏王咎于临济，为太仆，〔班表：太仆，秦官，掌舆马。应劭曰：周穆王所置，盖大御众仆之长也。济，子礼翻。〕说魏王，不听。人或谗之，平亡去。后事项羽，赐爵为卿。〔张晏曰：礼秩如卿，不治事。〕殷王反，〔章：乙十一行本“反”下有“楚”字；孔本同；张校同；退斋校同；传校同。〕项羽使平击降之；还，拜为都尉，赐金二十镒。
居无何，〔师古曰：言无几时。〕汉王攻下殷，项王怒，将诛定殷将吏。平惧，乃封其金与印，使使归项王；而挺身间行，〔挺，待鼎翻，拔也；言平拔身间出而行也。〕杖剑亡，渡河，归汉王于修武，因魏无知求见汉王。汉王召入，赐食，遣罢就舍。平曰：“臣为事来，〔为，于伪翻。〕所言不可以过今日。”于是汉王与语而说之，〔说，读曰悦。〕问曰：“子之居楚何官？”曰：“为都尉。”是日，即拜平为都尉，使为参乘，典护军。〔使平典护军而监护诸将也。〕诸将尽讙曰：〔讙，音喧，哗然不服之声。〕“大王一日得楚之亡卒，未知其高下，而即与同载，反使监护长者！”〔监，古衔翻。〕汉王闻之，愈益幸平。
汉王南渡平阴津，至洛阳新城。〔班志，平阴县属河南郡。水经：河水迳平阴县北。魏文帝改平阴曰河阴。洛阳县属河南郡；新城时属县界，惠帝四年始置新城县。括地志：洛州伊阙县，在州南七十里，本汉新城也；隋文帝改新城为伊阙，取伊阙山为名。〕三老董公遮说王曰：〔班表：十里一亭，亭有长；十亭一乡，乡有三老，掌教化；秦制。横道自言曰遮。说，式芮翻。〕“臣闻『顺德者昌，逆德者亡』；『兵出无名，〔伐有罪则兵出有名。〕事故不成』。故曰：『明其为贼，敌乃可服。』项羽为无道，放杀其主，〔放，谓迁义帝于郴；杀，谓杀之江中。杀，读曰弑。〕天下之贼也。夫仁不以勇，义不以力，〔文颖曰：以，用也；己有仁，天下归之，可不用勇而天下自服；己有义，天下奉之，可不用力而天下自定。〕大王宜率三军之众为之素服，以告诸侯而伐之，则四海之内莫不仰德，此三王之举也。”于是汉王为义帝发丧，袒而大哭，哀临三日，〔如淳曰：袒，亦如礼袒踊也。师古曰：袒，谓脱衣之袖也。袒，徒旱翻。众哭曰临，力禁翻。〕发使告诸侯曰：“天下共立义帝，北面事之。今项羽放杀义帝江南，大逆无道！寡人悉发关中兵，收三河士，〔韦昭曰：河南、河东、河内也。〕南浮江、汉以下，愿从诸侯王击楚之杀义帝者！”〔史记正义曰：南收三河士，发关内兵，从雍州入子什道至汉中，历汉水而水，东行至徐州击楚。余谓正义之说迂矣！三河在彭城之北，已不可谓南收三河士。若发关内兵，南浮江、汉，独不能出武关而浮江、汉，而必入子午谷至汉中而下汉水邪！况子午道此时亦未通凿，其可引之而为说乎！此特言发三河士以攻其北，又南浮江、汉，下兵以夹攻之也。服虔曰：汉名王为诸侯。师古曰：非也。当时汉未有此称号，直言诸侯及王耳。〕
使者至赵，陈余曰：“汉杀张耳，乃从。”于是汉王求人类张耳者斩之，持其头遗陈余；〔遗，于季翻。〕余乃遗兵助汉。
田荣弟横收散卒，得数万人，起城阳；〔史记正义曰：城阳，濮州雷泽是。余考正义所谓城阳，乃班志济阴郡之城阳县，田荣初与项羽会战之地。荣既败而北走，死于平原，羽遂至北海，烧夷城郭、室屋，则济阴之城阳已隔在羽军之后。田横所起，盖班志城阳国之地，春秋莒之故虚也。羽既连战未能克横，而汉入彭城，遂南从鲁出胡陵至萧以击汉。莒、鲁旧为邻国，则此城阳为莒之故虚明矣。〕夏，四月，立荣子广为齐王，以拒楚。项王因留，连战，未能下，虽闻汉东，既击齐，欲遂破之而后击汉，汉王以故得率诸侯兵凡五十六万人伐楚。到外黄，彭越将其兵三万余人归汉。汉王曰：“彭将军收魏地得十余城，〔项羽并王梁、楚，徙魏王豹于河东，号西魏王。今越所下外黄十余城，皆梁地也。〕欲急立魏后。今西魏王豹，真魏后。”乃拜彭越为魏相国，擅将其兵略定梁地。汉王遂入彭城，收其货宝、美人，日置酒高会。
项王闻之，令诸将击齐，而自以精兵三万人南，从鲁出胡陵至萧。〔鲁，即伯禽所都；秦置鲁县，属薛郡；汉后以薛郡为鲁国。史记正义曰：鲁，今兖州曲阜县。萧县，秦属泗水郡；唐徐州萧县是也。〕晨，击汉军而东至彭城，日中，大破汉军。汉军皆走，相随入谷、泗水，死者十余万人。汉卒皆南走山，楚又追击至灵璧东睢水上；〔臣瓒曰：谷、泗二水皆在沛郡彭城。水经注：睢水出陈留县西蒗荡渠，东过沛郡相县；又迳彭城郡之灵璧而东南流，项羽败汉王处也。汉书又云：东逼谷、泗。服虔曰：水名也，在沛国相县界。又详睢水迳谷熟而两分，而睢水为蕲水，故二水所在枝分，通为兼称。谷水之名，盖因地变。然则谷水即睢水也。睢水又东南至下相而入于泗，谓之睢口。泗水又东南过彭城县东北，南至下邳入淮。孟康曰：灵璧故小县，在彭城南。史记正义曰：灵璧在徐州符离县西北九十里。〕汉军却，为楚所挤，〔挤，子诣翻，排也，又子奚翻。〕卒十余万人皆入睢水，水为之不流。围汉王三匝。会大风从西北起，折木，发屋，扬沙石，窈冥昼晦，逢迎楚军，大乱坏散，而汉王乃得与数十骑遁去。欲过沛收家室，而楚亦使人之沛取汉王家；家皆亡，不与汉王相见。
汉王道逢孝惠、鲁元公主，〔鲁元公主，帝女也。服虔曰：元，长也；食邑于鲁。韦昭曰：元，谥也。师古曰：公主，惠帝姊也，以其最长，故号曰元，不得为谥。贡父曰：韦昭是也。〕载以行。楚骑追之，汉王急，推堕二子车下。〔推，吐雷翻。〕滕公为太仆，〔滕公，夏侯婴也。史记曰：婴从击秦军洛阳东，赐爵封，转为滕公。汉书曰：婴为滕令，奉车，故号滕公。班表：太仆，秦官，掌舆马。应劭曰：周穆王所置，盖大御，众仆之长，中大夫也。〕常下收载之；如是者三，曰：“今虽急，不可以驱，柰何弃之！”故徐行。汉王怒，欲斩之者十余；滕公卒保护，脱二子。〔卒，子恤翻。〕审食其从太公、吕后间行求汉王，不相遇，反遇楚军；〔审，姓；食其，名。食其，音异基。将间行以避楚军，乃反与楚军相遇也。间，古苋翻；下同。〕楚军与归，项王常置军中为质。〔质，音致。〕
是时，吕后兄周吕侯为汉将兵，居下邑；〔班志，下邑县属梁国。梁国，秦砀郡；汉改焉。宋白曰：今宋州砀山县即古下邑城。〕汉王间往从之，稍稍收其士卒。诸侯皆背汉，复与楚。〔背，蒲妹翻。〕塞王欣、翟王翳亡降楚。
田横进攻田假，假走楚，楚杀之；横遂复定三齐之地。
汉王问群臣曰：“吾欲捐关以东；等弃之，谁可与共功者？”〔师古曰：捐关以东，谓不自有其地，将以与人，令其立功共破楚也。余谓等弃之者，言捐以与人，与弃等也。〕张良曰：“九江王布，楚枭将，〔师古曰：枭，谓最勇健也。〕与项王有隙；彭越与齐反梁地；此两人可急使。而汉王之将，独韩信可属大事，当一面。〔师古曰：属，委也，音之欲翻。〕即欲捐之，捐之此三人，则楚可破也！”
初，项王击齐，征兵九江，九江王布称病不往，遣将将军数千人行。汉之破楚彭城，布又称病不佐楚。楚王由此怨布，数使使者诮让，〔数，所角翻。以辞相责曰诮让。诮才笑翻。〕召布。布愈恐，不敢往。项王方北忧齐、赵，西患汉，所与者独九江王；又多布材，〔师古曰：多者，犹重也。〕欲亲用之，以故未之击。
汉王自下邑徙军砀，遂至虞，〔班志，虞县属梁国。师古曰：今宋州虞城县。宋白曰：古虞国。舜禅禹，封其子商均于虞；少康奔虞即此。〕谓左右曰：“如彼等者，无足与计天下事！”谒者随何进曰：“不审陛下所谓。”〔姓谱：随姓，随侯之后。又云：杜伯之玄孙会为晋大夫，食采于随，曰随武子；后因以为姓。〕汉王曰：“孰能为我使九江，令之发兵倍楚？〔倍，蒲妹翻。〕留项王数月，我之取天下可以百全。”随何曰：“臣请使之！”汉王使与二十人俱。
五月，汉王至荥阳，诸败军皆会，萧何亦发关中老弱未傅者〔傅，读曰附。孟康曰：古者二十而傅；三年耕有一年储，故二十三而后役之。如淳曰：律言二十三傅之，畴官各从其父畴学之；高不满六尺二寸以下为罢癃。汉仪注云：民年二十三为正，一岁为卫士，一岁为材官、骑士，习射御，驰战陈。又曰：年五十六乃得免为庶民，就田里。今老弱未傅者皆发之。未二十为弱，过五十六为老。师古曰：傅，着也；言着名籍给公家傜役也。〕悉诣荥阳，汉军复大振。楚起于彭城，常乘胜逐北，与汉战荥阳南京、索间。〔京县，秦属三川郡；汉改曰河南郡，即郑共叔所居京城也。应劭曰：京县今有大索、小索亭。括地志：京县城在郑州荥阳县东南二十里，荥阳县即大索城。杜顶曰：成皋城东有大索城；又有小索故城，在荥阳县北四里。宋白曰：荥阳县故城在郑州荥泽县南十七里平原上，索水迳其东，即项羽围汉王处；秦三川郡亦曾移理于此。括地志所谓荥阳县即大索城，乃唐之荥阳县。晋灼曰：索，音册。师古音求索之索。〕
楚骑来众，汉王择军中可为骑将者，皆推故秦骑士重泉人李必、骆甲；〔班志，重泉县属冯翊。括地志：重泉故城，在同州蒲城县东南四十五里。姓谱：齐太公之后有公子骆，子孙以为氏。又史记：恶来革之玄孙曰大骆。〕汉王欲拜之。必、甲曰：“臣故秦民，恐军不信臣；愿得大王左右善骑者傅之。”〔如淳曰：傅，音附，犹言随从者。〕乃拜灌婴为中大夫令，李必、骆甲为左右校尉，将骑兵击楚骑于荥阳东，大破之，楚以故不能过荥阳而西。汉王军荥阳，筑甬道属之河，以取敖仓粟。〔括地志：敖仓在郑州荥阳西北十五里。县门之东北临汴水，南带三皇山。属，之欲翻。〕
周勃、灌婴等言于汉王曰：“陈平虽美如冠玉，〔孟康曰：饰冠以玉，光好外见，中无所有也。〕其中未必有也。臣闻平居家时盗其嫂；事魏不容，亡归楚；不中，〔中，竹仲翻。〕又亡归汉。今日大王尊官之，令护军。臣闻平受诸将金，金多者得善处，金少者得恶处。平，反复乱臣也，愿王察之！”汉王疑之，召让魏无知。无知曰：“臣所言者能也，陛下所问者行也。今有尾生、孝己之行，〔尾生，古之信士；或曰，即微生高。孝己，商高宗之子，以孝行着。行，下孟翻。〕而无益胜负之数，陛下何暇用之乎！楚、汉相距，臣进奇谋之士，顾其计诚足以利国家不耳。〔不，读曰否。〕盗嫂、受金，又何足疑乎！”汉王召让平曰：“先生事魏不中，事楚而去，今又从吾游，信者固多心乎？”平曰：“臣事魏王，魏王不能用臣说，故去事项王。项王不能信人，其所任爱，非诸项，即妻之昆弟，虽有奇士不能用。闻汉王能用人，故归大王。臣裸身来，〔裸，郎果翻，赤身也。〕不受金无以为资。诚臣计画有可采者，愿大王用之；使无可用者，金具在，请封输官，得请骸骨。”汉王乃谢，厚赐，拜为护军中尉，尽护诸将。诸将乃不敢复言。
魏王豹谒归视亲疾；〔谒归，谓谒告而归也。〕至则绝河津，反为楚。〔豹都平阳，在河东，故断其津济以拒汉军。为，于伪翻。〕
六月，汉王还栎阳。
壬午，立子盈为太子；赦罪人。
汉兵引水灌废丘，废丘降，章邯自杀。尽定雍地，以为中地、北地、陇西郡。〔自置中地郡后，至九年罢，属内史。武帝建元六年，分为右内史；太初元年，更名主爵都尉为右扶风。〕
关中大饥，米斛万钱，人相食。令民就食蜀、汉。
初，秦之亡也，豪桀争取金玉，宣曲任氏独窖仓粟。〔汉有长水宣曲胡骑，高祖功臣有宣曲侯，盖地名也。张揖曰：宣曲，宫名，在昆明池西。师古曰：宣曲，观名。索隐曰：上林赋云：西驰宣曲。当在京辅，今阙其地。窖，工孝翻；穿地以藏粟也。〕及楚、汉相距荥阳，民不得耕种，而豪桀金玉尽归任氏，任氏以此起，富者数世。
秋，八月，汉王如荥阳，命萧何守关中侍太子，为法令约束，立宗庙、社稷、宫室、县邑；事有不及奏决者，辄以便宜施行，上来，以闻。计关中户口，转漕、调兵以给军，未尝乏绝。〔调，徒吊翻。〕
汉王使郦食其往说魏王豹，且召之。豹不听，曰：“汉王慢而侮人，骂詈诸侯、群臣如骂奴耳，吾不忍复见也！”〔复，扶又翻。〕于是汉王以韩信为左丞相，与灌婴、曹参俱击魏。
汉王问食其：“魏大将谁也？”对曰：“柏直。”〔姓谱：柏，柏皇氏之后。颛顼师柏招；帝喾师柏景。春秋柏国为楚所灭。〕王曰：“是口尚乳臭，〔言其少不经事，弱不任事，若未离乳保之怀者。〕安能当韩信！”“骑将谁也？”曰：“冯敬。”曰：“是秦将冯无择子也，虽贤，不能当灌婴。”“步卒将谁也？”曰：“项它。”曰：“不能当曹参。吾无患矣！”韩信亦问郦生：“魏得无用周叔为大将乎？”郦生曰：“柏直也。”信曰：“竖子耳！”遂进兵。
魏王盛兵蒲以塞临晋。〔塞，悉则翻。〕信乃益为疑兵，陈船欲渡临晋，而伏兵从夏阳以木罂渡军，袭安邑。〔班志，夏阳县属冯翊，秦之少梁也，秦惠文王十一年更名。史记正义曰：夏阳在同州北韩城界。木罂，服虔曰：以木柙缚罂缶以渡也。韦昭曰：以木为器如罂缶以渡军，无船，且尚密也。师古曰：服说是。罂缶，谓瓶之大腹小口者也。罂，一政翻，康于耕翻。〕魏王豹惊，引兵迎信。九月，信击虏豹，传诣荥阳；〔传，直恋翻，言以驿马传送诣汉王所。〕悉定魏地，置河东、上党、太原郡。
汉之败于彭城而西也，陈余亦觉张耳不死，即背汉。〔背，蒲妹翻。〕韩信既定魏，使人请兵三万人，愿以北举燕、赵，东击齐，南绝楚粮道。汉王许之，乃遣张耳与俱，引兵东，北击赵、代。〔时赵王歇王赵，陈余王代。〕后九月，信破代兵，禽夏说于阏与。信之下魏破代，汉辄使人收其精兵诣荥阳以距楚。
●卷第一十
【汉纪二】起强圉作噩，尽着雍阉茂，凡二年。
太祖高皇帝上之下
三年（丁酉，公元前二零四年）
①冬十月，韩信、张耳以兵数万东击赵。赵王及成安君陈余闻之，聚兵井陉口，〔陉，音刑。杜佑曰：井陉口在镇州鹿泉县，今谓之土门。按宋白续通典：镇州石邑县有井陉山，甚险固。又，鹿泉县，本汉石邑县地，隋开皇十六年置，至德初改名获鹿。又，井陉县，穆天子传“天子猎于铏山”，即此地。注云：燕、赵谓山脊为陉。陉山在县东南十八里，四方高，如井，故曰井陉。〕号二十万。
广武君李左车说成安君曰：“韩信、张耳乘胜而去国远斗，〔谓乘取代之胜势也。说，输芮翻。〕其锋不可当。臣闻『千里馈粮，士有饥色；樵苏后爨，〔樵，取薪也；苏，取草也。〕师不宿饱。』今井陉之道，车不得方轨，〔方轨，谓车并行。〕骑不得成列；行数百里，其势粮食必在其后。〔郑康成曰：行道曰粮，谓糒也；止居曰食，谓米也。〕愿足下假臣奇兵三万人，从间路绝其辎重；〔师古曰：间路，微路也。间古苋翻。师古曰：辎，衣车也；重，谓载重物车也；故行者之资，总曰辎重。释名云：辎，厕也，所载衣服杂厕其中。重，直用翻。〕足下深沟高垒必与战。彼前不得斗；退不得还，野无所掠，不至十日，而两将之头可致于麾下；否则必为二子所禽矣。”成安君尝自称义兵，不用诈谋奇计，曰：“韩信兵少而疲，如此避而不击，则诸侯谓吾怯而轻来伐我矣。”
韩信使人间视，知其不用广武君策，则大喜，乃敢引兵遂下。未至井陉口三十里，止舍。〔止军而舍息也。舍，如字。〕夜半，传发，选轻骑二千人，〔传发，传令军中使发兵。〕人持一赤帜，〔汉旗帜皆赤。帜，昌志翻。〕从间道萆山而望赵军。〔如淳曰：萆，音蔽，依山以自覆蔽也。杜佑曰：卑山，音蔽，今名抱犊山，在镇州石邑县。井陉山亦在石邑，意“间道萆山”即此地。师古曰：蔽隐于山，使敌不见。〕诫曰：“赵见我走，必空壁逐我；若疾入赵壁，〔若，汝也。疾，速也。〕拔赵帜，立汉赤帜。”令其裨将传餐，曰：〔服虔曰：立，驻。传餐，食也。如淳曰：小饭曰餐。言破赵乃当共饱食也。餐，千安翻。〕“今日破赵会食！”诸将皆莫信，佯应曰“诺。”信曰：“赵已先据便地为壁；且彼未见吾大将鼓，未肯击前行，〔行，户刚翻。〕恐吾至阻险而还也。”〔信盖谓赵聚兵塞井陉之口，欲俟信出险而后击之；若见前锋便纵兵接战，则信必将阻险而还师也。还，音旋，又如字。〕乃使万人先行，出，背水陈；〔史记正义曰：绵蔓水自并州北流入井陉县界，即信背水陈处。背，蒲妹翻。陈，读曰阵。〕赵军望见而大笑。
平旦，信建大将旗鼓，鼓行出井陉口；赵开壁击之，大战良久。于是信与张耳佯弃鼓旗，走水上军；〔走，音奏。〕水上军开入之，复疾战。赵果空壁争汉旗鼓，逐信、耳。信、耳已入水上军，军皆殊死战，〔师古曰：殊，绝也；言决意必死。〕不可败。〔败，补迈翻。〕信所出奇兵二千骑共候赵空壁逐利，则驰入赵壁，皆拔赵旗，立汉赤帜二千。赵军已不能得信等，欲还归壁；壁皆汉赤帜，见而大惊，以为汉皆已得赵王将矣，〔将，即亮翻。〕兵遂乱，遁走，赵将虽斩之，不能禁也。于是汉兵夹击，大破赵军，斩成安君泜水上，〔水经注：泜水即井陉山水，世谓之鹿泉水，东北流，屈迳陈余垒，又东注绵蔓水。师古曰：泜，音祗，又丁计翻，又丁礼翻。〕禽赵王歇。
诸将效首虏，毕贺，因问信曰：“兵法：『右倍山陵，前左水泽。』今者将军令臣等反背水陈，曰『破赵会食』，〔倍，与背同，蒲妹翻。〕臣等不服，然竟以胜。此何术也？”信曰：“此在兵法，顾诸君不察耳！兵法不曰：『陷之死地而后生，〔孙子九地：疾战则存、不战则亡为死地。曹操注曰：前有高山，后有大水，进不得，退有碍者。〕置之亡地而后存』？且信非得素拊循士大夫也，此所谓『驱市人而战之』，〔师古曰：言如忽入市廛，驱其人以赴战，非素所习练者也。〕其势非置之死地，使人人自为战；今予之生地，皆走，宁尚可得而用之乎！”〔予，读曰与；下同。〕诸将皆服，曰：“善！非臣所及也。”
信募生得广武君者予千金。有缚致麾下者，信解其缚，东乡坐，师事之。〔予，读曰与。乡，读曰向。〕问曰：“仆欲北伐燕，东伐齐，何若而有功？”〔何若，犹言何如也。〕广武君辞谢曰：“臣，败亡之虏，何足以权大事乎！”〔权，所以称物，见其轻重也。左车盖谓兵者国之大事，如己者败亡之余，不足以审处其轻重。〕信曰：“仆闻之：百里奚居虞而虞亡，在秦而秦霸；〔百里奚，虞之大夫，虞公不能用以亡；秦穆公信而用之，遂霸西戎。〕非愚于虞而智于秦也，用与不用，听与不听也。诚令成安君听足下计，若信者亦已为禽矣；以不用足下，故信得侍耳。〔言得侍左右以求教。〕今仆委心归计，愿足下勿辞！”广武君曰：“今将军涉西河，虏魏王，禽夏说；东下井陉，不终朝而破赵二十万众，诛成安君；名闻海内，威震天下，农夫莫不辍耕释耒，褕衣甘食，〔褕，音瑜；靡也。此言当时之人，畏信之威声，不能自保其生业，皆辍耕、释耒，褕靡其衣，甘毳其食，以苟生于旦夕，不复为久远计。〕倾耳以待命者，此将军之所长也。然而众劳卒罢，〔罢，读曰疲。〕其实难用。今将军欲举倦敝之兵顿之燕坚城之下，欲战不得，攻之不拔，情见势屈；〔兵，诡道也，乘势以为用者也。见，显露也。屈，尽也。吾之情见则敌知所备，势屈则敌得乘吾之敝矣。见，贤遍翻。屈，其勿翻。〕旷日持久，粮食单竭。〔单，与殚同，尽也。〕燕既不服，齐必距境以自强。燕、齐相持而不下，则刘、项之权未有所分也，此将军所短也。善用兵者，不以短击长而以长击短。”韩信曰：“然则何由？”〔由，从也，言当从何计也。〕广武君对曰：“方今为将军计，莫如按甲休兵，镇抚赵民，百里之内，牛酒日至，以飨士大夫；北首燕路，〔首，式救翻；头之所向曰首。〕而后遣辨士奉咫尺之书，〔师古曰：八寸曰咫。咫尺者，言其简牍或长咫，或长尺，喻轻率也。〕暴其所长于燕，〔暴，显也，示也，露也。〕燕必不敢不听从。燕已从而东临齐，虽有智者，亦不知为齐计矣。如是，则天下事皆可图也。兵固有先声而后实者，此之谓也。”韩信曰：“善！”从其策，发使使燕，燕从风而靡，遣使报汉，且请以张耳王赵，汉王许之。楚数使奇兵渡河击赵，〔数，所角翻。〕张耳、韩信往来救赵，因行定赵城邑，发兵诣汉。
②甲戌晦，〔月尽为晦。〕日有食之。
③十一月，癸卯晦，日有食之。
④随何至九江，九江太宰主之，〔此太宰非周官之太宰。汉奉常属官有太宰。师古曰：具食之官。信使入国，必使人为之主；时布使太宰主何也。〕三日不得见。随何说太宰曰：“王之不见何，必以楚为强，汉〔章：乙十一行本“汉”上有“以”字；孔本同；传校同。〕为弱也。此臣之所以为使。〔说，输芮翻；下同。使，疏吏翻。〕使何得见，言之而是，大王所欲闻也；言之而非，使何等二十人伏斧质九江市，足以明王倍汉而与楚也。”〔倍，与背同，蒲妹翻。〕太宰乃言之王。
王见之。随何曰：“汉王使臣敬进书大王御者，窃怪大王与楚何亲也？”九江王曰：“寡人北乡而臣事之。”随何曰：“大王与项王俱列为诸侯，北乡而臣事之者，〔乡，读曰向；下同。〕必以楚为强，可以托国也。项王伐齐，身负版筑，为士卒先。〔李奇曰：版，墙版也；筑，杵也。〕大王宜悉九江之众，身自将之，为楚前锋；〔将，即亮翻。〕今乃发四千人以助楚。夫北面而臣事人者，固若是乎？汉王入彭城，项王未出齐也。大王宜悉九江之兵渡淮，日夜会战彭城下；大王乃抚万人之众，无一人渡淮者，垂拱而观其孰胜。〔垂拱者，垂衣拱手也。〕夫托国于人者，固若是乎？大王提空名以乡楚而欲厚自托，臣窃为大王不取也！然而大王不背楚者，以汉为弱也。夫楚兵虽强，天下负之以不义之名，以其背盟约而杀义帝也。〔背，蒲妹翻。〕汉王收诸侯，还守成皋、荥阳，下蜀、汉之粟，深沟壁垒，分卒守徼乘塞。〔徼，循也。凡边谓之边徼，盖使人循徼，机〔讥〕禁奸非，因以名之。索隐曰：徼，谓边境亭障，以徼绕边陲，常守之也。徼，吉吊翻。乘，登也；登塞垣而守之。〕楚人深入敌国八九百里，〔言楚自彭城至荥阳、成皋，中间有梁地间之；彭越时反梁地，是楚之敌国也，故云深入敌国八九百里。〕老弱转粮千里之外。汉坚守而不动，楚进则不得攻，退则不能解，故曰楚兵不足恃也。使楚胜汉，则诸侯自危惧而相救；夫楚之强，适足以致天下之兵耳。故楚不如汉，其势易见也。今大王不与万全之汉而自托于危亡之楚，臣窃为大王惑之！〔易，以豉翻。为，于伪翻。〕臣非以九江之兵足以亡楚也；大王发兵而倍楚，〔倍，与背同，蒲妹翻。〕项王必留，留数月，汉之取天下可以万全。臣请与大王提剑而归汉，汉王必裂地而封大王；又况九江必大王有也。”九江王曰：“请奉命。”阴许畔楚与汉，未敢泄也。
楚使者在九江，舍传舍，〔传舍，客舍也；前客舍之而去，后客复来舍之，传相受也，故谓之传舍。传，直恋翻。〕方急责布发兵。随何直入，坐楚使者上，曰：“九江王已归汉，楚何以得发兵？”布愕然。楚使者起。何因说布曰：“事已构，〔师古曰：构，结也；言背楚之事已结成也。〕可遂杀楚使者，无使归，而疾走汉并力。”布曰：“如使者教。”于是杀楚使者，因起兵而攻楚。
楚使项声、龙且攻九江，〔且，子余翻。龙，姓；且，名。〕数月，龙且破九江军。布欲引兵走汉，恐楚兵杀之，乃间行与何俱归汉。十二月，九江王至汉。汉王方踞床洗足，召布入见。〔见，贤遍翻。〕布大怒，悔来，欲自杀；及出就舍，帐御、饮食、从官皆如汉王居，布又大喜过望。〔师古曰：高帝以布先久为王，恐其意自尊大，故峻其礼，令布折服；已而美其帷帐，厚其饮食，多其从官，以悦其心。此权道也。帐，若今之帐设也；御，谓服御也。从，才用翻。〕于是乃使人入九江；楚已使项伯收九江兵，尽杀布妻子。布使者颇得故人、幸臣，将众数千人归汉。汉益九江王兵，与俱屯成皋。
楚数侵夺汉甬道，〔数，所角翻。〕汉军乏食。汉王与郦食其谋桡楚权。〔食其，音异基。桡，女教翻，弱也；其字从“木”。〕食其曰：“昔汤伐桀，封其后于杞；武王伐纣，封其后于宋。今秦失德弃义，侵伐诸侯，灭其社稷，使无立锥之地。陛下诚能复立六国之后，此其君臣、百姓必皆戴陛下之德，莫不向风慕义，愿为臣妾。德义已行，陛下南乡称霸，楚必敛袵而朝。”〔袵，衣襟也。乡，读曰向。朝，直遥翻。〕汉王曰：“善！趣刻印，先生因行佩之矣。”〔言将使食其行使六国，授之以印而使佩之。趣，读曰促；下同。〕
食其未行，张良从外来谒。汉王方食，曰：“子房前！〔子房，张良字也。〕客有为我计桡楚权者，”具以郦生语告良，曰：“何如？”良曰：“谁为陛下画此计者？陛下事去矣！”汉王曰：“何哉？”对曰：“臣请借前箸，为大王筹之，〔时汉王方食，故良言愿借食前之箸，就用指画。郑玄曰：今人或谓箸为挟提。〕昔汤、武封桀、纣之后者，度能制其死生之命也；〔度，徒洛翻。〕今陛下能制项籍之死命乎？其不可一也。武王入殷，表商容之闾，释箕子之囚，封比干之墓；〔商容，殷贤人。里门曰闾。表，显异也。纣囚箕子，杀比干；武王克殷，释箕子囚，封比干墓。韩诗外传曰：商容执羽龠，冯于马徒，欲以化纣而不能，遂去，伏于太行山。武王欲以为三公，辞而不受。郑玄曰：商家乐官，知礼容，所以礼署称容台。〕今陛下能乎？其不可二也。发巨桥之粟，散鹿台之钱，〔服虔曰：巨桥，仓名。许慎曰：巨鹿之大桥有漕粟。杜佑曰：巨桥仓在今广平郡曲周县。臣瓒曰：鹿台今在朝歌城中；刘向曰：其大三里，高千尺。〕以赐贫穷；今陛下能乎？其不可三也。殷事已毕，偃革为轩，〔苏林曰：革者，兵车也；轩者，朱轩、皮轩也；谓废兵车而乘车也。说文曰：轩，曲周屏车。如淳曰：革者，革车也；轩者，赤黻乘轩也；偃武备而治礼乐也。〕倒载干戈，示天下不复用兵；今陛下能乎？其不可四也。〔复，扶又翻。〕休马华山之阳，示以无为；今陛下能乎？其不可五也。〔华，户化翻。〕放牛桃林之阴，〔晋灼曰：桃林在弘农閺乡南谷中。山海经曰：夸父之山，北有林焉，名曰桃林，广围三百里。十三州记：弘农有桃丘聚，即桃林也。师古曰：桃林山谷在閺乡县东南，西南去湖城县三十五里。〕以示不复输积；今陛下能乎？其不可六也。天下游士，离其亲戚，弃坟墓，去故旧，从陛下游者，徒欲日夜望咫尺之地。今复立六国之后，天下游士各归事其主，从其亲戚，反其故旧、坟墓，陛下谁与取天下乎？其不可七也。且夫楚唯无强，六国立者复桡而从之，〔服虔曰：惟当使楚无强，强则六国弱而从之。晋灼曰：当今惟楚大，无有强之者；若复立六国，六国皆桡而从之，陛下安得而臣之乎！〕陛下焉得而臣之？其不可八也。诚用客之谋，陛下事去矣！”汉王辍食，吐哺，骂曰：〔哺，音步，食在口中者。〕“竖儒几败而公事！”〔而，汝也。公，尊称也。高祖嫚骂人，率曰“而公”、“乃公”，盖自尊辞。几，居依翻。〕令趣销印。
荀悦论曰：夫立策决胜之术，其要有三：一曰形，二曰势，三曰情。形者，言其大体得失之数也；势者，言其临时之宜、进退之机也；情者，言其心志可否之实也。故策同、事等而功殊者，三术不同也。
初，张耳、陈余说陈涉以复六国，自为树党；〔事见七卷秦二世元年。〕郦生亦说汉王。所以说者同而得失异者，陈涉之起，天下皆欲亡秦；而楚、汉之分未有所定，今天下未必欲亡项也。故立六国，于陈涉，所谓多己之党而益秦之敌也；且陈涉未能专天下之地也，所谓取非其有以与于人，行虚惠而获实福也。立六国，于汉王，所谓割己之有而以资敌，设虚名而受实祸也。此同事而异形者也。
及宋义待秦、赵之毙，〔事见八卷秦二世三年。〕与昔卞庄刺虎同说者也。〔卞庄子刺虎。管竖子止之曰：“两虎方食牛，牛甘必争斗，则大者伤，小者亡；从伤而刺，一举必有两获。”庄子然之，果获二虎。〕施之战国之时，邻国相攻，无临时之急，则可也。战国之立，其日久矣，一战胜败，未必以存亡也；其势非能急于亡敌国也，进乘利，退自保，故累力待时，乘〔章：乙十一行本“乘”作“承”；孔本同；传校同。〕敌之毙，其势然也。今楚、赵所起，其与秦势不并立，安危之机，呼吸成变，进则定功，退则受祸。此同事而异势者也。
伐赵之役，韩信军于泜水之上而赵不能败。〔事见上卷三年。〕彭城之难，汉王战于睢水之上，士卒皆赴入睢水而楚兵大胜，〔事见上卷二年。难，乃旦翻。〕何则？赵兵出国迎战，见可而进，知难而退，怀内顾之心，无出死之计；韩信军孤在水上，士卒必死，无有二心，此信之所以胜也。汉王深入敌国，置酒高会，士卒逸豫，战心不固；楚以强大之威而丧其国都，〔丧，息浪翻。〕士卒皆有愤激之气，救败赴亡之急，以决一旦之命，此汉之所以败也。且韩信选精兵以守，而赵以内顾之士攻之；项羽选精兵以攻，而汉以怠惰之卒应之。此同事而异情者也。
故曰：权不可豫设变不可先图；与时迁移，应物变化，设策之机也。
  </div>
  <div class="pagination">
   <a href="资治通鉴注_page9.html">
    上一页
   </a>
   <span>
    ...
   </span>
   <a href="资治通鉴注_page5.html">
    5
   </a>
   <a href="资治通鉴注_page6.html">
    6
   </a>
   <a href="资治通鉴注_page7.html">
    7
   </a>
   <a href="资治通鉴注_page8.html">
    8
   </a>
   <a href="资治通鉴注_page9.html">
    9
   </a>
   <span class="current-page">
    10
   </span>
   <a href="资治通鉴注_page11.html">
    11
   </a>
   <a href="资治通鉴注_page12.html">
    12
   </a>
   <a href="资治通鉴注_page13.html">
    13
   </a>
   <a href="资治通鉴注_page14.html">
    14
   </a>
   <a href="资治通鉴注_page15.html">
    15
   </a>
   <span>
    ...
   </span>
   <a href="资治通鉴注_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
