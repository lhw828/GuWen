<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 156 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 156 页/共 334 页</h1>
    <div class="content">胡太后赐崔亮书，使乘胜深入。平部分诸将，水陆并进，攻浮山堰；亮违平节度，以疾请还，随表辄发。平奏处亮死刑，〔处，昌吕翻。〕太后令曰：「亮去留自擅，违我经略，虽有小捷，岂免大咎！但吾摄御万机，庶几恶杀，〔几，居依翻。恶，乌故翻。亮，崔光之族弟也，故平奏不行。〕可听特以功补过。」魏师遂还。〔还，从宣翻，又如字。〕
3魏中尉元匡奏弹于忠「幸国大灾，专擅朝命，裴、郭受冤，〔谓裴植、郭祚。弹，徒丹翻。朝，直遥翻。〕宰辅黜辱。〔谓高阳王雍被黜，后又以授忠茅土，乞自贬退也。〕又自矫旨为仪同三司、尚书令，领崇训卫尉，原其此意，欲以无上自处。〔处，昌吕翻。；下尉处同。〕既事在恩后，〔恩后，谓赦恩之后也。〕宜加显戮，请遣御史一人就州行决。〔于忠时为冀州刺史，欲就州戮之。〕自去岁世宗晏驾以后，皇太后未亲览，以前诸不由阶级，或发门下诏书，或由中书宣敕，擅相拜授者，己经恩宥，正可免罪，并宜追夺。」太后令曰：「忠已蒙特原，无宜追罪；余如奏。」
匡又弹侍中侯刚掠杀羽林。〔掠，音亮；下同。〕刚本以善烹调为尚食典御，〔尝食典御，魏官也，掌调和御食，温凉寒热，以时供进则尝之。或曰：「尝」当作「尚」，平、去二字通用。〕凡三十年，以有德于太后，〔事见上年。〕颇专恣用事，王公皆畏附之。廷尉处刚大辟，〔辟，毗亦翻。〕太后曰：「刚因公事掠人，邂逅致死，于律不坐。」少卿陈郡袁翻曰：「『邂逅』，谓情状已露，隐避不引，〔不引，谓不引伏也。邂，户介翻。逅，户遘翻。〕考讯以理者也。今此羽林，问则具首，〔首，式又翻。〕刚口唱打杀，挝筑非理，安得谓之『邂逅』！」〔挝，则瓜翻。〕太后乃削刚户三百，解尝【严：「尝」改「尚」。】食典御。
4三月，戊戌朔，日有食之。
5魏论西硖石之功，辛未，以李崇为骠骑将军，加仪同三司，〔骠，匹妙翻。骑，奇寄翻。〕李平为尚书右仆射，崔亮进号镇北将军。亮与平争功于禁中，太后以亮为殿中尚书。
6魏萧宝寅在淮堰，上为手书诱之，使袭彭城，许送其国庙及室家诸从还北，〔诸从，犹群从也。从，才用翻。〕宝寅表上其书于魏朝。〔上，时掌翻。朝，直遥翻。〕
或谓康绚曰：「四渎，天所以节宣其气，不可久塞，〔国语，周太子晋曰：「古之长民者，不堕山，不崇薮，不防川，不宝泽。夫山，土之聚也；薮，物之归也；川，气之导也；泽，水之锺也。天地成而聚于高，归物于下，疏为川谷以导其气，陂塘污庳以锺其美。」塞，悉则翻。〕若凿鲆东注，则游波宽缓，堰得不坏。」绚乃开鲆东注。又纵反间于魏曰：「梁人所惧开鲆，不畏野战。」萧宝寅信之，凿山深五丈，开鲆北注，水日夜分流犹不减，〔丁度集韵：鲆，与湫同，将由翻。间，古苋翻。深，式浸翻。〕魏军竟罢归。水之所及，夹淮方数百里。李崇作浮桥于硖石戍间，又筑魏昌城于八公山东南以备。寿阳城坏，居民散就冈陇，〔山脊为冈，高丘为陇。〕其水清彻，俯视庐舍耱墓，了然在下。
初，堰起于徐州境内，〔浮山在锺离郡界，梁置徐州于锺离。〕刺史张豹子宣言，谓己必掌其事；既而康绚以他官来监作，〔监，古衔翻。〕豹子甚惭。俄而敕豹子受绚节度，豹子遂谮绚与魏交通，上虽不纳，犹以事毕征绚还。〔绚还则堰坏矣。〕
8魏胡太后追思于忠之功，曰：「岂宜以一谬弃其余勋！」〔胡后以于忠拥护为功；若忠之专横，其谬固非一也。〕复封忠为灵寿县公，〔复，扶又翻。〕亦封崔光为平恩县侯。
9魏元法僧遣其子景隆将兵拒张齐，〔将，即亮翻；下同。〕齐与战于葭萌，大破之，屠十余城，遂围武兴。法僧婴城自守，境内皆叛，法僧遣使间道告急于魏。〔使，疏吏翻。间，古苋翻。〕魏驿召镇南军司傅竖眼于淮南，以为益州刺史、西征都督，将步骑三千以赴之。〔竖，而庾翻。骑，奇寄翻。〕竖眼入境，转战三日，行二百余里，九遇皆捷。五月，竖眼击杀梁州刺史任太洪。民、獠闻竖眼至，皆喜，迎拜于路者相继。〔民、獠恶法僧而怀竖眼，故迎之者属路。任，音壬。獠，鲁皓翻。〕张齐退保白水，竖眼入州，〔入武兴也。〕白水以东民皆安业。
魏梓潼太守苟金龙领关城戍主，梁兵至，金龙疾病，不堪部分，〔分，扶问翻。〕其妻刘氏帅厉城民，乘城拒战，〔帅，读曰率。〕百有余日，士卒死伤过半。戍副高景谋叛，刘氏斩景及其党与数千人，〔数千，当作数十。〕自余将士，分衣减食，劳逸必同，莫不畏而怀之。井在城外，为梁兵所据，会天大雨，刘氏命出公私布绢及衣服悬之，绞而取水，城中所有杂物悉储之。〔杂物，谓瓶、罂、瓮、盎之属。〕竖眼至，梁兵乃退，魏人封其子为平昌县子。
10六月，庚子，以尚书令王莹为左光禄大夫、开府仪同三司，尚书右仆射袁昂为左仆射，吏部尚书王暕为右仆射。暕，俭之子也。〔暕，古限翻。王俭，齐初佐命。〕
11张齐数出白水，侵魏葭萌，傅竖眼遣虎威将军强虬攻信义将将杨兴起，杀之，复取白水。〔数，所角翻。强，其两翻，又如字。复，扶又翻；下州复、不复同。〕宁朔将军王光昭又败于阴平，张齐亲帅骁勇二万余人与傅竖眼战，〔骁，坚尧翻。〕秋，七月，齐军大败，走还，小剑、大剑诸戍皆弃城走，〔今剑州剆门县有大剑山，又有小剑山在其西北三十里，又有小剑故城在益昌县西南五十里。大剑虽号天险，有阨塞可守，崇墉之间，径路颇夷。小剑则凿石架阁，有不容越，李白匠谓「一夫当关，万夫莫开」者是也。〕东益州复入于魏。
12八月，乙巳，魏以胡国珍为骠骑大将军、开府仪同三司、雍州刺史。〔骠，匹妙翻。骑，奇寄翻。雍，于用翻。〕国珍年老，太后实不欲令出，止欲示以方面之荣；竟不行。
13康绚既还，张豹子不复修淮堰。九月，丁丑，淮水暴涨，堰坏，其声如雷，闻三百里，〔闻，音问。〕缘淮城戍村落十余万口皆漂入海。初，魏人患淮堰，以任城王澄为大将军、大都督南讨诸军事，勒众十万，将出徐州来攻堰，尚书右仆射李平以为「不假兵力，终当自坏。」及闻破，太后大喜，赏平甚厚，澄遂不行。
15魏胡太后数幸宗戚勋贵之家，〔数，所角翻。〕侍中崔光表谏曰：「礼，诸侯非问疾吊丧而入诸臣之家，谓之君臣为谑。〔记礼运之辞也。注云：无故而乳之，是戏谑也，陈灵公与孔宁、仪行父数如夏氏，以取弒焉。〕不言王后夫人，明无适臣家之义。夫人，父母在有归宁，没则使卿宁。〔左传庄二十七年冬，杞伯姬来，归宁也。杜预注曰：宁，问父母安否。襄十二年，楚司马子庚聘于秦，为夫人宁，礼也。注曰：诸侯夫人，父母既没，归宁使卿，故曰礼。〕汉上官皇后将废昌邑，霍光，外祖也，亲为宰辅，后犹御武帐以接群臣，〔事见二十四卷汉昭帝元平元年。〕示男女之别也。〔别，彼列翻。〕今帝族方衍，勋贵增迁，祗请遂多，将成彝式。〔方衍，谓生子也。增迁，谓增秩迁官也。祗，敬也宗戚勋贵之家，凡有吉庆，皆有吉庆，皆请太后临幸。〕愿陛下简息游幸，则率土属赖，含生仰悦矣。」〔属，之欲翻；下请属同。〕
任城王澄以北边镇将选举弥轻，〔将，即亮翻。〕恐贼虏窥边，山陵危迫，〔魏自显祖以上，山陵皆在云中。〕奏求重镇将之选，修警备之严，诏公卿议之。廷尉少卿袁翻议，〔秦、汉以来九卿各一卿，魏太和十五年九卿各置少卿，盖仿周官六卿有小宰、小司徒、小宗伯、小司马、小司寇、小司空之遗制也。〕以为「比缘边州郡，官不择人，唯论资级。或值贪污之人，广开戍逻，多置帅领，或用其左右姻亲，或受人货财请属，皆无防寇之心，唯有聚敛之意。〔比，毗至翻。逻，郎佐翻。帅，所类翻。属，之欲翻。敛，力赡翻。〕其勇力之兵，驱令抄掠，若万强敌，即为如虏，如有执获，夺为己富。其羸弱老小之辈，微解金铁之工，少闲草木之作，〔抄，楚交翻。羸，伦为翻。解，户买翻，晓也。闲，习也。〕无不搜营穷垒，苦役百端。自余或伐木深山，或芸草平陆，贩贸往还，相望道路。此等禄既不多，死于沟渎者什常七八。〔自古至今，守边之兵皆病于此。贸，音茂。〕是以邻敌伺间，扰我疆场，皆由边任不得其人故也。愚谓自今已后，南北边诸藩及所统郡县，府佐统军至于戍主，皆令朝臣王公已下各举所知，必选其才，不拘阶级；若称职及败官，并所举之人随事赏罚。」太后不能用。〔间，古苋翻。场，音亦。朝，直遥翻。称，尺证翻。败，补迈翻。〕及正光之末，北边盗贼群起，遂逼旧都，犯山陵，如澄所虑。〔正光四年，破六韩拔陵、卫可孤等反，孝昌初年，云中没矣。〕
17初，魏世宗作瑶光寺，未就，是岁，胡太后又作永宁寺，〔水经注：谷渠南流，出太尉、司徒两坊间，水西有永宁寺。〕皆宫侧；又作石窟寺于伊阙口，皆极土木之美。而永宁尤盛，有金像高丈八者一，如中人者十，玉像二。为九层浮图，掘地筑基，下及黄泉；〔杜预曰：地中之泉，故日黄泉。〕浮图高九十丈，上剎复高十丈，〔高，居报翻。剎，所辖翻。剎，柱也，浮图上柱；今谓之相轮。复，扶又翻。〕每夜静，钤铎声闻十里。〔闻，音问。〕佛殿如太极殿，南门如端门。僧房千间，珠玉锦绣，骇人心目。自佛法入中国，塔庙之盛，未之有也。〔汉永明〔平〕中，佛法入中国，佛弟子收奉舍利，建宫宇，号为塔，亦胡言，犹宗庙也，故世称塔庙。〕扬州刺史李崇上表，以为「高祖迁都垂三十年，〔迁都见一百三十八卷齐世永明十一年。〕明堂未修，太学荒废，城阙府寺颇亦颓坏，非所以追隆堂构，〔书大诰曰?若考作室既底法，厥子乃弗肯堂，矧肯构！〕仪刑万国者也。今国子虽有学官之名，而无教授之实，何异兔丝、燕麦，南箕、北斗！〔尔雅曰：唐、蒙、女萝，兔丝。释名日：唐也，蒙也，女萝也，兔丝也，一物四名。毛氏诗传曰：女萝，兔丝；兔丝，松萝也。陆玑草木疏曰：兔丝，蔓连草上生，黄赤如金，合药兔丝子是也。公萝，自蔓松上生，枝正青，与兔丝殊异。本草曰：兔丝生川泽田野，蔓延草木之上，瞿麦，一名燕麦，又名雀麦，其苗与麦同，但穗细长而疏。言兔丝有丝之名而不可以织，燕麦有麦之名而不可以食。古歌曰：田中兔丝，如何可络！道边燕麦，何尝可获！诗云：维南有箕，不可以簸扬。维北有斗，不可以挹酒浆。皆谓有名无实也。〕事不两兴，须有进退，宜罢尚方雕靡之作，省永宁土木之功，减瑶光材瓦之力，分石窟镌琢之劳，及诸事役非急者，于三时农隙修此数条，使国容严显，礼化兴行，不亦休哉！」太后优令答之，而不用其言。
太后好事佛，民多绝户为沙门，〔家有一子，出为沙门，其户绝矣。好，呼到翻。〕高阳王友李玚上言，「三千之罪莫大于不孝，不孝之大无过于绝祀，〔孔子曰：「五刑之属三千，其罪莫大于不孝。」孟子曰：「不孝有三，无后为大。」玚，杖梗翻，又音畅。〕岂得轻纵背礼之情，肆其向法之意，一身亲老，弃家绝养，缺当世之礼而求将来之益！〔佛法以今世修种为来生因果。背，蒲妹翻。养，余亮翻。〕孔子云：『未知生，焉知死﹖』〔论语载孔子答子路之言。焉，于虔翻。〕安有弃堂堂之政而从鬼教乎！又，今南服未静，众役仍烦，百姓之情，实多避役，若复听之，恐捐弃孝慈，比屋皆为沙门矣。」〔复，扶又翻。比，毗必翻，又毗至翻。〕都统僧暹等忿玚谓之「鬼教」，以为谤佛，〔魏有沙门统，谓之都统，犹今都僧录。〕泣诉于太后。太后责之，玚曰：「天曰神，地曰祗，人曰鬼。传曰：『明则有礼乐，幽则有鬼神。』然则明者为堂堂，幽者为鬼教。佛本出于人，名之为鬼，愚谓非谤。」太后虽知玚言为允，难违暹等之意，罚玚金一两。
18魏征南大将军田益求为东豫州刺史，以招二子，太后不许，竟卒于洛阳。〔田益宗二子叛见上卷十三年。卒，子恤翻。〕
19柔然伏跋可汗，壮健善用兵，〔可，从刊入声。汗，音寒。〕是岁，西击高车，大破之，执其王弥俄突，系其足于驽马，顿曳杀之，漆其头为饮器。〔弥俄突杀柔然佗汗见上卷七年。〕邻国先羁属柔然后叛去者，伏跋皆击灭之，其国复强。〔复，扶又翻；下贼复同。〕
十六年〔（丁酉、五一七）〕
1春，正月，辛未，上祀南郊。
2魏大乘余贼复相聚，〔沙门法庆之余党也。〕突入瀛州，刺史宇文福之子员外散骑侍郎延帅奴客拒之。〔散，悉亶翻。骑，奇寄翻。帅，读曰率。〕贼烧斋合，延突火抱福出外，肌发皆焦，勒众苦战，贼遂散走，追讨，平之。
3甲戌，魏大赦。
4魏初，民间皆不用钱，高祖太和十九年，始铸太和五铢钱，遣钱工在所鼓铸；民有欲铸钱者，听就官炉，铜必精练，无得殽杂。世宗永平三年，又铸五铢钱，禁天下用钱不依准式者。既而洛阳及诸州镇所用钱各不同，商货不通。尚书令任城王澄上言，以为：「不行之钱，律有明式，指谓鸡眼、镮凿，〔鸡眼者，谓钱薄小，其眼如鸡眼也。镮凿云者，谓凿好以取铜，仅存其肉也。镮，户关翻。〕更无余禁。计河南诸州今所行悉非制限，昔来绳禁，愚窃惑焉。又河北既无新钱，复禁旧者，专以单丝之缣、疏缕之布，狭幅促度，不中例程，〔复，扶又翻。中，竹仲翻。〕裂匹为尺，以济有无，徒成杼轴之劳，〔杼，直吕翻；说文，机之持纬者。〕不免饥寒之苦，殆非所以救恤冻馁，子育黎元之意也。钱之为用，贯襁相属，〔襁，居两翻，亦钱贯也。属，之欲翻。〕不假度量，平均简易，济世之宜，谓为深允。乞并下诸方州镇，〔易，以豉翻。下，遐稼翻。〕其太和与新铸五铢及古诸钱方俗所便用者，但内外全好，虽有大小之异，并得通行，贵贱之差，自依乡价。庶货环海内，公私无壅。其鸡眼、镮凿及盗铸、毁大为小、生新巧伪不如法者，据律罪之。」诏从之。然河北少钱，〔少，诗沼翻。〕民犹用物交易，钱不入市。
5魏人多窃冒军功，尚书左丞卢同阅吏部勋书，因加检核，〔核，户革翻。〕得窃阶者三百余人，乃奏：「乞集吏部、中兵二局勋簿，对句奏案，〔句，古侯翻，考也，稽也。〕更造两通，〔更，工衡翻。〕一关吏部，一留兵局。又，在军斩首成一阶以上者，即令行台军司给券，当中竖裂，一支付勋人，一支送门下，〔此韩愈寄崔立之诗所谓「当如合分支」者也，今人亦谓析产文契为分支帐。竖，而庾翻。〕以防伪巧。」太后从之。同，玄之族孙也。〔卢玄见一百二十二卷宋文帝元嘉八年。〕中尉元匡奏取景明元年已来，内外考簿、吏部除书、中兵勋案、并诸殿最，〔殿，丁练翻。〕欲以案校窃阶盗官之人，太后许之。尚书令任城王澄表以为：「法忌烦苛，治贵清约。〔治，直吏翻。〕御史之体，风闻是司，若闻有冒勋妄阶，止应摄其一簿，研检虚实，绳以典刑。岂有移一省之案，〔取尚书省之案赴御史台，所谓移也。〕寻两纪之事，〔自景明元年至是年凡十八年。今言两纪之事，盖景明初所叙阶勋，皆太和末淮，汉用兵所上勋人名籍也。〕如此求过，谁堪其罪！斯实圣朝所宜重慎也。」太后乃止。又以匡所言数不从，虑其辞解，〔朝，直遥翻。数，所角翻。辞解者，辞职解官也。〕欲奖安之，乃加镇东将军。二月，丁未，立匡为东平王。〔为，匡治棺攻澄张本。〕
6三月，丙子，敕织官，文锦不得为仙人鸟兽之形，〔织官，犹汉之织室令、丞也。〕为其裁翦，有乖仁恕。〔为，于伪翻。〕
7丁亥，魏广平文穆王怀卒。
8夏，四月，戊申，魏以中书监胡国珍为司徒。
9诏以宗庙用牲，有累冥道，〔冥，幽也。幽则有鬼神；冥道，鬼神之道也。累，力瑞翻。〕宜皆以面为之。〔考异曰：梁帝纪，此诏在四月甲子。南史云在二月，云「祈告天地宗庙，以去杀之理欲被之含识，郊庙牲牷皆代以面，其山川诸祀则否。」按长历是月辛卯朔，无甲子。隋志但云四月，亦不云郊祀去牲，今从之。〕于是朝野諠哗，以为宗庙去牲，乃是不复血食，〔去，羌吕翻。复，扶又翻。〕帝竟不从。八坐乃议以大脯代一元大武。〔记曲礼：牛曰一元大武。郑玄曰：元，头也。武，迹也。坐，祖卧翻。〕
10秋，八月，丁未，诏魏太师高阳王雍入居门下，参决尚书奏事。〔「魏」字当在「诏」字之上。〕
11冬，十月，诏以宗庙犹用脯修，〔郑玄曰：脯，干肉也。修，锻修也。薄析曰脯，棰之而施姜桂曰锻修。〕更议代之，于是以大饼代大铺，其余尽用蔬果。又起至敬殿、景阳台，置七庙座，每月中再设净馔。〔馔，雏恋翻，又雏睆翻。〕
12乙卯，魏诏，北京士民未迁者，悉听留居为永业。〔魏以代郡为北京。〕
13十一月，甲子，巴州刺史牟汉宠叛，降魏。〔五代志：巴西郡，梁置南梁州、北巴州。降，户江翻。〕
14十二月，柔然伏跋可汗遣俟斤尉比建等请和于魏，〔俟斤，柔然大臣之号。俟，渠希翻。尉，纡勿翻。〕用敌国之礼。
15是岁，以右卫将军冯道根为豫州刺史。道根谨厚木讷，行军能检敕士卒；诸将争功，道根独默然。为政清简，吏民怀之。上尝叹曰：「道根所在，令朝廷不复忆有一州。」〔复，扶又翻。〕
16魏尚书崔亮奏请于王屋等山采铜铸钱，从之。〔五代志：河内郡王屋县有王屋山。〕是后民多私铸，钱稍薄小，用之益轻。〔是时钱轻，南北皆然，岂天时邪！〕
十七年〔（戊戍、五一八）〕
1春，正月，甲子，魏以氐酋杨定为阴平王。〔酋，慈由翻。〕
2魏秦州羌反。
3二月，癸巳，安成康王秀卒。〔卒，子恤翻。〕秀虽与上布衣昆弟，及为君臣，小心畏敬过于疏贱，上益以此贤之。秀与弟始兴王憺尤相友爱，憺久为荆州，常【章：十二行本「常」上有「刺史」二字；乙十一行本同；张校同。】中分其禄以给秀，〔秀、憺皆吴太妃之子。齐和帝中兴元年，憺督雍州，天监元年，进督荆州，五年，征至都。荆州总西夏之寄，俸入优厚。憺，徒敢翻，又徒览翻。〕秀称心受之，〔称，尺证翻。〕亦不辞多也。
5己酉，魏大赦，改元神龟。
6魏东益州氐反。
7魏主引见柔然使者，〔见，贤遍翻。使，疏吏翻。〕让之以藩礼不备，议依汉待匈奴故事，遣使报之。〔汉宣帝待呼韩邪位在诸侯王上，盖称臣也。按张伦表谏与为昆弟，盖用汉文、景故事。〕司农少卿张伦上表，以为：「太祖经启帝图，日有不暇，遂令竖子游魂一方，〔谓道武南略，社仑得以雄跨漠北。〕亦由中国多虞，急诸华而缓夷狄也。高祖方事南辕，未遑北伐。〔谓孝文南都洛阳，用兵淮、汉，未暇伐柔然也。〕世宗遵述遗志，虏使之来，受而弗答。〔见百四十六卷六年。〕以为大明临御，国富兵强，抗敌之礼，何惮而为之，何求而行之！今虏虽慕德而来，亦欲观我强弱；若使王人衔命虏庭，与为昆弟，恐非祖宗之意也。事不获已，应为制诏，示以上下之仪，命宰臣致书，谕以归顺之道，观其从违，徐以恩威进退之，则王者之体正矣。岂可以戎狄兼并，〔谓伏跋新破高车及灭邻国之叛者也。〕而遽亏典礼乎！」不从。伦，白泽之子也。〔张白泽见一百三十四卷宋顺帝升明元年。〕
8三月，辛未，魏灵寿武敬公于忠卒。
9魏南秦州氐反，遣龙骧将军崔袭持节谕之。〔骧，思将翻。〕
10夏，四月，丁酉，魏秦文宣公胡国珍卒，赠假黄钺、相国、都督中外诸军事、太师，号曰太上秦公，【章：十二行本「公」下有「加九锡」三字；乙十一行本同；孔本同；退斋校同。】葬以殊礼，赠襚仪卫，事极优厚。又迎太后母皇甫氏之柩与国珍合葬，谓之太上秦孝穆君。〔柩，音旧。〕谏议大夫常山张普惠以为前世父后父无称「太上」者，「太上」之名不可施于人臣，诣阙上疏陈之，左右皆敢为通。〔为，于伪翻。〕会胡氏穿圹，下有磬石，乃密表，以为：「天无二日，土无二王，『太上』者因『上』而生名也，皇太后称『令』以系『敕』下，盖取三从之道，远同文母列于十乱，〔武王曰：「予有乱臣十人。」孔子曰：「才难，有妇人焉，九人而已。」先儒以为十乱，太公望、周公旦、召公奭、毕公高、荣公、太颠、闳夭、散宜生、南宫括及文母。〕今司徒为『太上』，恐乖系敕之意。孔子称『必也正名乎！』〔论语载孔子答子路之言。〕比克吉定兆，〔比，毗至翻。〕而以浅改卜，亦或天地神灵所以垂至戒、启圣情也。伏愿停逼上之号，以邀谦光之福。」太后乃亲至国珍宅，召集五品以上博议。王公皆希太后意，争诘难普惠；〔诘，去吉翻。难，乃旦翻。〕普惠应机辩析，无能屈者。太后使元叉宣令于普惠曰：「朕之所行，孝子之志。卿之所陈，忠臣之道。群公已有成议，卿不得苦夺朕怀。后有所见，勿难言也。」
太后为太上君造寺，壮丽埒于永宁。
尚书奏复征民绵麻之税，〔为，于伪翻。埒，力辍翻。复，扶又翻；下浸复、复欲、无复、欲复、复见同。〕张普惠上疏，以为：「高祖废大斗，去长尺，改重称，〔去，羌吕翻；下去天下同。称，尺证翻；下称尺同。事见一百四十卷齐明帝建武二年。〕以爱民薄赋。知军国须绵麻之用，故于绢增税绵八雨，于布增税麻十五斤，民以称尺所减，不啻绵麻，故鼓舞供调。〔调，徒钓翻。〕自兹以降，所税绢布，浸复长阔，百姓嗟怨，闻于朝野。〔闻，音问。朝，直遥翻。〕宰辅不寻其本在于幅广度长，遽罢绵麻。〔于忠罢绵麻，见上十四年。〕既而尚书以国用不足，复欲征敛。去天下之大信，弃已行之成诏，〔敛，力赡翻。去，羌吕翻。〕追前之非，遂后之失。不思库中大有绵麻，而群臣共窃之也。何则﹖所输之物，或斤羡百铢，〔羡，延面翻，余也。〕未闻有司依律以罪州郡；或小有滥恶，则坐户主，连及三长。〔户主者，一家之长，则为一户之主。三长见一百三十六卷齐世祖永明四年。〕是以在库绢布，踰制者多，群臣受俸，人求长阔厚重，无复准极，未闻以端幅有余还求输官者也。〔布帛六丈为端。尔雅：倍丈谓之端，倍端谓之两，倍两谓之匹。杜预曰：二丈为端，二端为两，所谓疋也。说文：幅，布帛广也。俸，扶用翻。〕今欲复调绵麻当先正称、尺，明立严禁，无得放溢，使天下知二圣之心爱民惜法如此，太和之政复见于神龟矣。」
普惠又以魏主好游骋苑囿，〔好，呼到翻。〕不亲视朝，〔朝，直遥翻。〕过崇佛法，郊庙之事多委有司，上疏切谏，以为：「殖不思之冥业，损巨费于生民，减禄削力，近供无事之僧，崇饰云殿，远邀未然之报，昧爽之臣稽首于外，〔谓群臣入朝者也。孔安国曰：昧，冥。爽，明，早旦。稽，音启。〕玄寂之众遨游于内，愆礼忤时，〔忤，五故翻。〕人灵未穆。愚谓修朝夕之因，求祇劫之果，〔祇，巨支翻。释氏之言祇劫，犹云无数劫也。〕未若收万国之权心以事其亲，使天下和平，灾害不生也。〔用孝经文意。〕伏愿淑慎威仪，〔淑，善也。〕为万邦作式，躬致郊庙之虔，亲纡朔望之礼，〔纡，萦也，屈也。〕释奠成均，〔五帝之学曰成均。郑玄曰：释菜、奠币，礼先师也。又曰：释奠者，设荐馔酌奠而已。孔颖达曰：释奠有牲牢，有币帛；释菜则惟释苹藻而已。〕竭心千亩，〔千亩，谓藉田也。〕量撤僧寺不急之华，还复百官久折之秩，〔量，音良。折，而设翻。〕已造者务令简约速成，未造者一切不复更为，则孝弟可以通神明，〔弟，读曰悌。〕德教可以光四海，节用爱人，法俗俱赖矣。」寻敕外议释奠之礼，又自是每月一陛见群臣，皆用善惠之言也。
11临川王宏妾弟吴法寿杀人而匿于宏府中，上敕宏出之，即日伏辜。南司奏免宏官，〔御史台曰南台，亦曰南司。〕上注曰：「爱宏者兄弟私亲，免宏者王者正法；所奏可。」五月，戊寅，司徒、骠骑大将军、扬州刺史临川王宏免。〔骠，匹妙翻。骑，奇寄翻。〕
宏自洛口之败，〔事见一百四十六卷五年。〕常怀愧愤，都下每有窃发，辄以宏为名，屡为有司所奏，上每赦之。上幸光宅寺，〔帝以三桥旧宅为光宅寺，三桥在秣陵县同夏里。〕有盗伏于骠骑航，〔宏府面秦淮，于府前为浮桥；谓之骠骑航，以宏官名航也。〕待上夜出；上将行，心动，乃于朱雀过。事发，称为宏所使，上泣谓宏曰：「我人才胜汝百倍，当此犹恐不堪，汝何为者﹖我非不能为汉文帝，〔谓诛淮南厉王长也。〕念汝愚耳！」宏顿首称无之，故因匿法寿免宏官。
宏奢僭过度，殖货无厌。〔厌，于盐翻。库屋垂百间，〔垂，几及也。〕在内堂之后，关钥甚严，〔钥，与钥同，关牡也。〕有疑是铠仗者，密以闻。〔铠，可亥翻。〕上于友爱甚厚，殊不悦。他日，送盛馔与宏爱妾江氏曰：「当来就汝欢宴。」〔馔，雏恋翻，又雏睆翻。〕独携故人射声校尉丘佗卿往，与宏及江大饮，半醉后，谓曰：「我今欲履行汝后房。」〔行，下孟翻。〕即呼舆径往堂后，宏恐上见其货贿，颜色怖惧。〔贿，呼罪翻。怖，普布翻。〕上意益疑之，于是屋屋检视，每钱百万为一聚，黄榜标之，千万为一库，悬一紫标，如此三十余间。上与佗卿屈指计，见钱三亿余万，〔见，贤遍翻。〕余屋贮布绢丝绵漆蜜纻蜡等杂货，但见满库，不知多少。〔贮，丁吕翻。纻，直吕翻。纻，麻属而细于麻。少，诗沼翻。〕上始知非仗，大悦，谓曰：「阿六，汝生计大可！」〔宏于诸弟次第六。阿，从安入声。〕乃更剧饮至夜，举烛而还。〔还，从宣翻，又如字。〕兄弟方更敦睦。
宏都下有数十邸，出悬钱立券，每以田宅邸店悬上文契，〔上，时掌翻。〕期讫，便驱券主夺其宅，都下，东土百姓，失业非一。上后知之，制悬券不得复驱夺，自此始。〔复，扶又翻。〕
侍中，领军将军吴平侯昺，雅有风力，为上所重，军国大事皆与议决，以为安右将军，监扬州。〔安右将军，帝所置百号将军之一也。昺，音丙。监，工衔翻。〕昺自以越亲取扬州，〔昺，帝从父弟，扬州京邑，昺自以为越同气之亲而居之，故恳让。〕涕泣恳让，上不许。在州尤称明断，〔断，丁乱翻。〕符教严整。
辛己，以宏为中军将军、中书监，六月，乙酉，又以本号行司徒。〔本号，中军将军号也。〕
臣光曰：宏为将则覆三军，〔将，即亮翻。〕为臣则涉大逆，高祖贷其死罪可矣。数旬之间，还为三公，于兄弟之恩诚厚矣，王者之法果安在哉！
12初，洛阳有汉所立三字石经，〔石经事见四十七卷汉灵帝熹平四年。郦道元曰：蔡邕正定五经文字，刻石立于太学门外。魏正始中立古、篆、隶三字石经。〕虽屡经丧乱而初无损失。〔丧，息浪翻。〕及魏，冯熙、常伯夫相继为洛州刺史，〔魏都平城，以洛阳为洛州，既迁洛，始改为司州。〕毁取以建浮图精舍，遂大致颓落，所存者委于榛莽，道俗随意取之。侍中领国子祭酒崔光请遣官守视，命国子博士李郁等补其残缺，胡太后许之。会元叉、刘腾作乱事遂寝。〔叉、腾作乱，事见下卷普通二年。〕
13秋，七月，魏河州羌却铁忽【章：十二行本「忽」作「」；乙十一行本同；下同；孔本均同。】反，自称水池王；〔河州治枹罕，领金城、武始、洪和、临洮郡。水池县，魏真君四年置郡，后改为县，属洪和郡，隋并洪和郡为当夷县，其地在唐洮州临潭县界。〕诏以主客郎源子恭为行台以讨之。〔曹魏置尚书主客郎。〕子恭至河州，严勒州郡及诸军，毋得犯民一物，亦不得轻与贼战，然后示以维恩，使知悔惧。八月，铁忽等相帅诣子恭降，首尾不及二旬。〔言竹目子恭至河州及于贼降，首尾不及二旬也。帅，读曰率。降，户江翻。〕子恭，怀之子也。〔源怀，源贺之子，历事文成、献文、孝文、宣武。〕
14魏宦者刘腾，手不解者，〔解，户买翻。〕而多奸谋，善揣人意；〔揣，初委翻。〕胡太后以其保护之功，〔事见上十四年。〕累迁至侍中、右光禄大夫，遂干预政事，纳赂为人求官，无不效者。〔为，于伪翻。〕河间王琛，简之子也。〔齐郡王简见一百三十七卷齐武帝永明九年。琛，丑林翻。〕为定州刺史，以贪纵著名，及罢州还，太后诏曰：「琛在定州，唯不将中山宫来，〔后燕都中山，建宫室，魏克中山，因以为中山宫。〕自余无所不致，何可更复叙用！」〔复，扶又翻。〕遂废于家。琛乃求为腾养息，〔养息，即养子也。〕赂腾金宝巨万计。腾为之言于太后，〔为，于伪翻。〕得兼都官尚书，出为秦州刺史。会腾疾笃，太后欲及其生而贵之，九月，癸未朔，以腾为卫将军，加仪同三司。
15魏胡太后以天文有变，欲以崇宪高太后当之。戊申夜，高太后暴卒；冬，十月，丁卯，以尼礼葬于北邙，〔尼，女夷翻；下同。〕谥曰顺皇后。百官单衣邪巾〔古者二十成人，士冠，庶人巾。邪巾者，邪厌于首。舍衰绖丧冠而单衣邪巾，示不成丧也。〕送至墓所，事讫而除。
16乙亥，以临川王宏为司徒。
17魏胡太后遣使者宋云与比丘惠生如西域求佛经。〔比丘，僧也。比，毗至翻；下连比同。〕司空任城王澄奏：「昔高祖迁都，制城内唯听置尼寺各一，余皆置于城外；盖以道俗殊归，欲其净居尘外故也。正始三年，沙门统惠深，始违前禁，自是卷诏不行，〔卷，读曰卷。〕私谒弥众，都城之中，寺踰五百，占夺民居，三分且一，屠沽尘秽，连比杂居。〔占，之赡翻。比，毗至翻。〕往者代北有法秀之谋，〔事见一百三十五卷齐太祖建元三年。〕冀州有大乘之变。太和、景明之制，非徒使缁素殊途，盖亦以防微杜渐。昔如来阐教，多依出林，〔如来，佛也。〕今此僧徒，恋着城邑，〔着，直略翻。〕正以诱于利欲，不能自己，〔诱，音酉。〕此乃释氏之糟糠，法王之社鼠，〔法王，谓佛。〕内戒所不容，〔释氏有五戒。〕国典所共弃也。臣谓都城内寺未成可徙者，宜悉徙于郭外，僧不满五十者，并小从大；外州亦准此。」【章：十二行本「此」下有「诏从之」三字；乙十一行本同；孔本同；张校同；退斋校同。】然卒不能行。〔卒，子恤翻。〕
18是岁，魏太师雍等奏：「盐池天藏，〔藏，徂浪翻。〕资育群生，先朝为之禁限，〔朝，直遥翻。〕亦非苟与细民争利。但利起天池，取用无法，或豪贵封护，或近民吝守，贫弱远来，邈然绝望。因置主司，令其裁察，强弱相兼，务令得所。什一之税，自古有之，所务者远近齐平，公私两宜耳。及甄琛启求禁集，【章：十二行本作「罢禁」；乙十一行本同；孔本同；退斋校同。】〔事见一百四十六卷五年。甄，之人翻。琛，丑林翻。〕乃为绕池之民尉保光等擅自固护；语其障禁，倍于官司，取与自由，贵贱任口。〔言盐价贱贵，任其口之所出也。〕请依先朝禁之为便。」诏从之。
资治通鉴卷第一百四十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪五〔起屠维大渊献（己亥），尽昭阳单阏（癸卯），凡五年。〕
高祖武皇帝五
天监十八年〔（己亥、五一九）〕
1春，正月，甲申，以尚书左仆射袁昂为尚令，【章：十二行本「令」上有「书」字；乙十一行本同；孔本同；退斋校同。】右仆射王暕为左仆射，〔暕，古限翻。〕太子詹事徐勉为右仆射。
2丁亥，魏主下诏，称「太后临朝践极，岁将半纪，〔胡后临朝见上卷十四年。〕宜称『诏』以令宇内。
3辛卯，上祀南郊。
4魏征西将军【章：十二行本「军」下有「平陆文侯」四字；乙十一行本同；孔本同；张校同；退斋校同。】张彝之子仲瑀上封事，求铨削选格，〔瑀，音禹。上，时掌翻。铨，量也。选，须绢翻；下入选、应选同。〕排抑武人，不使豫清品。于是喧谤盈路，立榜大巷，克期会集，屠害其家；彝父子晏然，不以为意。〔方羽林、虎贲立榜克期之初，魏朝既不为之严加禁遏，纵彝父子欲以为意，柰之何哉！〕二月，庚午，羽林、虎贲近千人，〔贲，音奔。近，其靳翻。〕相帅至尚书省诟骂，〔帅，读曰率。诟，户遘翻，又古侯翻。〕戎瑀兄左民郎中始均不获，〔尚书左民郎，晋武帝置。〕以瓦石击省门；上下慑惧，莫敢禁讨。【张：「讨」作「诃」。】〔慑，之涉翻。〕遂持火掠道中薪蒿，以杖石为兵器，直造其第，曳彝堂下，捶辱极意，【章：十二行本「意」下有「唱呼动地」四字；乙十一行本同；孔本同；张校；退斋校同。】焚其第舍。始均踰垣走，复还拜贼，〔造，七到翻。捶，止橤翻。复，扶又翻；下不复、谁复同。〕请其父命，贼就殴击，生投之火中。仲瑀重伤走免，彝仅有余息，〔言气息奄奄，仅未绝耳。〕再宿而死。远近震骇。胡太后收掩羽林、虎贲凶强者八人斩之，其余不复穷治。〔治，直之翻。〕乙亥，大赦以安之，因令武官得依资入选。识者知魏之将乱矣。
时官员既少，〔少，诗沼翻。〕应选者多，吏部尚书李韶铨注不行，大致怨嗟；更以殿中尚书崔亮为吏部尚书。亮奏为格制，不问士之贤愚，专以停解月日为断，〔断，丁乱翻。〕沈滞者皆称其能。〔沈，持林翻。〕亮甥司空咨议刘景安与亮书曰：「殷、周以乡塾贡士，〔王制：命乡论秀士，升之司徒，曰选士，司徒论秀士而升之学，曰俊士。〕两汉由州郡荐才，〔谓贤良、文学、孝廉之举也。事见汉纪。〕魏、晋因循，又置中正，〔事见六十九卷魏文帝黄初元年。〕虽未尽美，应什收六七。而朝廷贡才，止求其文，不取其理，察孝廉唯论章句，不及治道，〔治，直吏翻。〕立中正不考才行，空辩氏姓，取士之途不博，沙汰之理未精。舅当铨衡，宜改张易调，〔行，下孟翻。属，之欲翻。董仲舒曰：譬如琴瑟不调，必改而更张之。不调，谓不和也。易调之调，徒钓翻，音调也。〕如何反为停年格以限之，天下士子谁复修厉名行哉！」〔行，下孟翻。〕亮复书曰：「汝所言乃有深致。吾昨为此格，有由而然。古今不同，时宜须异。昔子产铸刑书以救弊，叔向讥之以正法，〔复，扶又翻。左传昭六年，郑人铸刑书，叔向诒子产书曰：「先王议事以制，不为刑辟。闲之以义，纠之以政，行之以礼，守之以信，制为禄位以劝其从，严断刑罚以威其淫。惧其未也，故诲之以忠，耸之以行，教之以务，使之以和，临之以敬，麘之以强，断之以刚，犹求圣哲之士，明察之官，忠信之长，慈惠之师，民于是可任使也，而不生祸乱。民知有辟，则不忌其上，并有争心，以征于书，而徼幸以成之，弗可为矣。乱狱滋丰，贿赂并行，终子之世，郑其败乎！」复书曰：「侨不才，不能及子孙，吾以救世也。」〕何异汝以古礼难权宜哉！」〔难，乃旦翻。〕洛阳令代人薛琡〔魏书官氏志：西方焿干氏后改为薛氏。琡，之六翻。，又音俶。〕上书言：「黎元之命，系于长吏，若以选曹唯取年劳，不简能否，义均行鴈，次若贯鱼，〔行鴈、贯鱼，皆以谕资次先后以序而进也。上，时掌翻。长，知两翻。选，须绢翻。行，音户刚翻。〕执簿呼名，一吏足矣，数人而用，何谓铨衡！」书奏，不报。后因请见，复奏「乞令王公贵臣荐贤以补郡县」，〔见，贤遍翻。复，扶又翻。〕诏公卿议之，事亦寝。其后甄琛等继亮为吏部尚书，〔甄，之人翻。琛，丑林翻。〕利其便己，踵而行之，魏之选举失人，自亮始也。
初，燕燕郡太守高湖奔魏，〔事见一百一十一卷晋安帝隆安三年。燕，因肩翻。〕其子谧为侍御史，〔考异曰：李百药北齐书作「谥」。北史作「谧」，今从之。〕坐法徙怀朔镇，世居北边，遂习鲜卑之俗。谧孙欢，沈深有大志，〔沈，持林翻。〕家贫，执役在平城，富人娄氏女见而奇之，遂嫁焉。始有马，得给镇为函使，〔凡书表皆函封，函使者，使奉函诣京师也。使，疏吏翻。〕至洛阳，见张彝之死，还家，倾赀以结客，或问其故，欢曰：「宿卫相帅焚大臣之第，〔帅，读曰率。考异曰：北齐书云「领军张彝」。按彝未尝为领军，故但云大臣。〕朝廷惧其乱而不问，为政如此，事可知矣，财物岂可常守邪！」欢与怀朔省事云中司马子如、〔省事，镇吏也。省，悉景翻。〕秀容刘贵、〔魏太宗永兴二年，置秀容郡及秀容县；世祖真君七年置肆州，秀容郡属焉。〕中山贾显智、户曹史咸阳孙腾、外兵史怀朔侯景、〔史，亦吏职也。〕狱掾善无尉景、〔善无县，前汉属鴈门郡，后汉属定襄郡。拓跋氏置善无郡，属恒州。李延寿曰：秦、汉置尉候官，景之先有居此职者，因氏焉。〕广宁蔡儁、〔广宁郡，魏收志属朔州，隋并入朔州善阳县。〕特相友善，并以任侠雄于乡里。〔高欢事始此。〕
5夏，四月，丁巳，大赦。
6五月，戊戌，魏以任城王澄为司徒，京兆王继为司空。
7魏累世强盛，东夷、西域贡献不绝，又立互市以致南货，至是府库盈溢。胡太后尝幸绢藏，〔藏，徂浪翻。〕命王公嫔主从行者百余人各自负绢，称力取之，〔称，尺证翻。〕少者不减百余匹。〔少，诗沼翻；下同。〕尚书令?仪同三司李崇、章武王融，负绢过重，颠仆于地，崇伤腰，融损足，太后夺其绢，使空出，时人笑之。融，太洛之子也。〔章武王太洛见一百三十二卷宋明帝泰始四年。〕侍中崔光止取两匹，太后怪其少，对曰：「臣两手唯堪两匹。」众皆愧之。
时魏宗室权幸之臣，竞为豪侈，高阳王雍，富贵冠一国，宫室园圃，侔于禁苑，僮仆六千，伎女五百，出则仪卫塞道路，〔冠，古玩翻。塞，悉则翻。〕归则歌吹连日夜，一食直钱数万。李崇富埒于雍而性俭啬，尝谓人曰：「高阳一食，敌我千日。」〔埒，力辍翻。〕
河间王琛，每欲与雍争富，骏马十余匹，皆以银为槽，窗户之上，玉凤衔铃，金龙吐旆。尝会诸王宴饮，酒器有水精锋，〔后汉书：大秦国出水精，以为宫室柱及食器。一本「锋」作「锺」。〕马脑苈，〔本草衍义曰：马脑，非石非玉，自是一类，有红、白、黑色三种，亦有纹如缠丝者，生西国玉石间。〕赤玉飜，〔王逸论或问玉符，曰：「赤如鸡冠，黄如蒸栗，白如脂肪，黑如点漆，玉之符也。」〕制作精巧，皆中国所无。又陈女乐、名马及诸奇宝，复引诸王历观府库，金钱，缯布，不可胜计，〔复，扶又翻。胜，音升。〕顾谓章武王融曰：「不恨我不见石崇，恨不崇不见我。」〔石崇事见八十一卷晋武帝太康三年。〕融素以富自负，归而惋叹三【章：十二行本「三」上有「卧疾」二字；乙十一行本同；孔本同；张校同；退斋校同。】日。〔惋，乌贯翻。〕京兆王继闻而省之，〔省，悉景翻。〕谓曰：「卿之货财计不减于彼，何为愧羡乃尔﹖」融曰：「始谓富于我者独高阳耳，不意复有河间！」继曰：「卿似袁术在淮南，不知世间复有刘备耳。」融乃笑而起。〔物盛而衰，固其理也。史言魏君臣骄侈，乃其衰乱之渐。复，扶又翻；下无复、司复同。〕
太后好佛，营建诸寺，无复穷已，令诸州各建五级浮图，民力疲弊。诸王、贵人、宦官、羽林各建寺于洛阳，相高以壮丽。太后数设斋会，施僧物动以万计，〔好，呼到翻。数，所角翻。施，式豉翻。〕赏赐左右无节，所费不赀，而未尝施惠及民。府库渐虚，乃减削百官禄力。〔禄，在官所受之禄。力，在官所用白直也。〕任城王澄上表，以为「萧衍常蓄窥觎之志，〔觎，音俞。〕宜及国家强盛，将士旅力，早图混壹之功。比年以来，〔比，毗至翻。〕公私贫困，宜节省浮费以周急务。」太后虽不能用，常优礼之。
魏自永平以来，〔天监七年，魏改元永平。〕营明堂、辟雍，役者多不过千人，有司复借以修寺及供他役，十余年竟不能成。起部郎源子恭上书，以为「废经国之务，资不急之费，宜彻减诸役，早图就功，使祖宗有严配之期，〔孝经，孔子曰：「孝莫大于严父，严父莫大于配天，昔者周公郊祀后稷以配天，宗祀文王于明堂以配上帝。」〕苍生有礼乐之富。」诏从之，然亦不能成也。
8魏人陈仲儒请依京房立准以调八音。有司诘仲儒：「京房律准，今虽有其器，晓之者鲜，〔诘，去吉翻。鲜，息浅翻。〕仲儒所受何师，出何典籍﹖」仲儒对言：「性颇爱琴，又尝读司马彪续汉书，见京房准术，成□?然。〔司马彪志曰：京房六十律相生之法，以上生下，皆三生二；以下生上，皆三生四；阳下生阴，阴上生阳，终于中吕，而十二律毕矣。中吕上生执始，执始下生去灭，上下相生，终于南事〔吕〕，而六十律毕矣。夫十二律之变至于六十，犹八卦之变至于六十四也。宓牺作易，纪阳气之初以为律法，建日冬至之声，以黄锺为宫，太簇为商，姑洗为角，林锺为征，南吕为羽，应锺为变宫，蕤宾为变征：此声气之元，五音之正也。故各终一日，其余以次运行。当日者各自为宫，而商、征以类从焉。礼运曰：「五声、六律、十二管还相为宫，」此之谓也。以六十律分期之日，黄锺自冬至始，及冬至而复，阴阳、寒燠、风雨之占生焉。于以检摄群音，考其高下，苟非草木之声则无所不合。虞书曰：「律和声」，此之谓也。房又曰：「竹声不可以度调，故作准以定数。准之状如瑟，长丈而十三弦，隐间九尺以应黄锺之律九寸，中央一弦下有画分寸以为六十律清浊之节。」房言律详于刘歆所奏，其术施行于史官，候部用之。律术曰：阳以圆为形，其性动；阴以方为节，其性静。动者数三，静者数二，以阳生阴倍之，以阴生阳四之，皆三而一。阳生阴曰下生，阴生阳曰上生，上生不得过黄锺之清浊，下生不得及黄锺之数实，皆参天两地、圆盖方覆、六耦承奇之道也。黄锺，律吕之首，而生十一律者也。其相生也，皆三分而损益之，是故十二律之得十七万七千一百四十七，是为黄锺之实。又以二乘而三约之，是为下生林锺之实；又以四乘而三约之，是为上生太簇之实。推此上下以定六十律之实，以九三之数万九千六百八十三为法，律为寸，于准为尺，不盈者十之所得为分，又不盈十之所得为小分，以其余正其强弱。以黄锺十七万七千一百四十七，下生林锺；黄锺为宫，太蔟商，林锺征；一日律九寸，准九尺。色育十七万六千七百七十六，下生谦待；未知商，谦待征；六日律八寸九分小分八征强，准八尺九寸万五千九百七十三。执始十七万四千七百六十二，下生去灭；执始为宫，时息商，去灭征；六日律八寸八分小分七大强，准八尺八寸万五千五百一十六。丙盛十七万二千四百一十，下生安度；丙盛为宫，屈齐商，安度征；六日律八寸七分小分六征弱，准八尺七寸万一千六百七十九。分动十七万八十九，下生归嘉，分动为宫，随期商，归嘉征；六日律八寸六分小分四强，准八尺六寸八千一百五十二。质末十六万七千八百，下生否与；质末为宫，形晋商，否与征；六日律八寸五分小分二微强，准八尺五寸四千九百四十五。大吕十六万五千八百八十八，下生夷则；大吕为宫，夹锺商，夷则征；八日律八寸四分小分三弱，准八尺四寸五千五百八。分否十六万三千六百五十四，下生解形；分否为宫，开时商，解形征；八日律八寸三分小分一强，准八尺三寸二千八百五十一。凌阴十六万一千四百五十二，下生去南；凌阴为宫，族嘉商，去南征；八日律八寸二分小分一弱，准八尺二寸五百一十四。少出十五万九千二百八十，下生分积；少出为宫，争南商，分积征；六日律八寸小分九强，准八尺万八千一百六十。太簇十五万七千四百六十四，下生南吕；太簇为宫，姑洗商，南吕征；一日律八寸，准八尺，未知十五万七千一百三十四，下生白吕；未知为宫，南授商，白吕征；六日律七寸九分小分八强，准七尺九寸万六千三百八十三。时息十五万五千三百四十四，下生结躬；时息为宫，变虞商，结躬征；六日律七寸八分小分九少强，准七尺八寸万八千一百六十六。屈齐十五万三千二百五十三，下生归期；屈齐为宫，路时商，归期征；六日律七寸七分小分九弱，准七尺七寸万六千九百三十九。随期十五万一千一百九十，下生未卯；随期为宫，形始商，未卯征；六日律七寸六分小分八强，准七尺六寸万五千九百九十二。形晋十四万九千一百五十五，下生夷汗；形晋为宫，依行商，夷汗征；六日律七寸五分小分八弱，准七尺五寸万五千三百二十五。夹锺十四万七千四百五十六，下生无射；夹锺为宫，中吕商，无射征；六日律七寸四分小分九强，准七尺四寸万八千一十八。开时十四万五千四百七十，下生闭掩；开时为宫，中吕商，闭掩征；八日律七寸三分小分九微弱，准七尺三寸万七千八百四十一。族嘉十四万三千五百一十三，下生邻齐；族嘉为宫，内负商，邻齐征；八日律七寸二分小分九微强，准七尺二寸万七千九百五十四。争南十四万一千五百八十二，下生期保；争南为宫，物应商，期保征；八日律七寸一分小分九强，准七尺一寸万八千三百二十七。姑洗十三万九千九百六十八，下生应锺；姑洗为宫，蕤宾商，应锺征；一日律七寸一分小分一微强，准七尺一寸二千一百八十七。南授十三万九千六百七十，下生分乌；南授为宫，南事商，分乌征；六日律七寸小分九大强，准七尺万八千九百三十。变虞十三万八千八十四，下生迟内；变虞为宫，盛变商，迟内征；六日律七寸小分一半强，准七尺三千三十。路时十三万六千二百二十五，下生未育，路时为宫，离宫商，未育征；六日律六寸九分小分二微强，准六尺九寸四千一百二十三。形始十三万四千三百九十二，下生迟时；形始为宫，制时商，迟时征；五日律六寸八分小分三弱，准六尺八寸五千四百七十六。依行十三万二千五百八十二，上生色育；依行为宫，谦待商，色育征；七日律六寸七分小分三大强，准六尺七寸七千五十九。中吕十三万一千七十二，上生执始；中吕为宫，去灭商，执始征；八日律六寸六分小分六弱，准六尺六寸万一百四十二。南中十二万九千三百八，上生丙盛；南中为宫，安度商，丙盛征。七日律六寸五分小分七微弱，准六尺五寸万三百八十五。内负十二万七千五百六十七，上生分动；内负为宫，归嘉商，分动征；八日律六寸四分小分八强，准六尺四寸万五千四百五十。物应十二万五千八百五十，上生质末；物应为宫，否与商，质末征；七日律六寸三分小分九强，准六尺三寸万八千四百八十。蕤宾十二万四千四百一十六，上生十吕；蕤宾为宫，夷则商，大吕征；一日律六寸三分小分二微强，准六尺三寸四千一百三十一。南事十二万四千一百五十四，下生南事；穷无商，征不为宫；七日律六寸三分小分一弱，准六尺三寸一千五百三十一。盛变十二万二千七百四十一，上生分否；盛变为宫，解形商，分否征；七日律六寸二分小分三大强，准六尺二寸七千六十四。离宫十二万一千八百一十九，上生凌阴；离宫为宫，去南商，凌阴征；七日律六寸一分小分五微强，准六尺一寸万二百二十七。制时十一万九千四百六十，上生少出；制时为宫，分积商，少出征；八日律六寸小分七弱，准六尺万三千六百二十。林锺十一万八千九十八，上生太蔟；林锺为宫，南吕商，太蔟征；一日律六寸，准六尺。谦待十一万七千八百五十一，上生未知，谦待为宫，白吕商，未知征；五日律五寸九分小分九弱，准五尺九寸万七千二百一十三。去减十一万六千五百八，上生时息；去灭为宫，结躬商，时息征；七日律五寸九分小分二弱，准五尺九寸三千七百八十三。安度十一万四千九百四十，上生屈齐；安度为宫，归期商，屈齐征；六日律五寸八分小分四弱，准五尺八寸七千七百八十六。归嘉十一万三千三百九十三，上生随期：归嘉为宫，未卯商，随期征；六日律五寸七分小分六微强，准五尺七寸万一千九百九十九。否与十一万一千八百六十七，上生形晋；否与为宫，夷汗商，形晋征；五日日律五寸六分小分八强，准五尺六寸万六千四百二十二。夷则十一万五百九十二，上生夹锺；夷则为宫，无射商，夹锺征；八日律五寸六分小分二弱，准五尺六寸三千六百七十二。解形十一万九千一百三，上生开时；解形为宫，闭掩商，开时征；八日律五寸五分小分四强，准五尺五寸八千四百六十五。去南十万七千六百三十五，上生族嘉；去南为宫，邻齐商，族嘉征；八日律五寸四分小分六大强，准五尺四寸万三千四百六十八，分积十万六千一百八十八，上生争南，分积为宫，期保商，争南征；五日律五寸三分小分九半强，准五尺三寸万八千六百八十一。南吕八万四千九百七十六，上生姑洗；南吕为宫，应锺商，姑洗征；一日律五寸三分小分三强，准五尺五寸六千五百六十一。白吕十万四千七百五十六，上生南授；白吕为宫，分乌商，南授征；五日律五寸三分小分二强，准五尺三寸四千三百七十一。结躬十万三千五百六十三，上生变虞；结躬为宫，迟内商，变虞征；六日律五寸二分小分六少强，准五尺二寸万二千一百一十四。归期十万二千一百六十九，上生路时；归期为宫，未育商，路时征；六日律五寸一分小分九征强，准五尺一寸万七千八百五十七。未卯十万七百九十四，上生形始；未卯为宫，迟时商，形始征；六日律五寸一分小分二征强，准五尺一寸四千八十七。夷汗九万九千四百三十七，上生依行；夷汗为宫，色育商，依行征；七日律五寸小分五强，准五尺万二百二十。无射九万八千三百四，上生中吕；无射为宫，执始商，中吕征；八日律四寸九分小分九强，准四尺九寸万八千五百七十三。闭掩九万六千九百八十，上生南中；闭掩为宫，丙盛商，南中征；八日律四寸九分小分三弱，准四尺九寸五千三百三十三。邻齐九万五千六百七十五，上生内负；邻齐为宫，分动商，内负征；七日律四寸八分小分六微强，准四尺八寸万一千九百六十六。期保九万四千三百八十八，上生物应，期保为宫，质末商，物应征；八日律四寸七分小分九微弱，准四尺七寸万八千七百七十九。应锺九万三千三百一十二，上生蕤宾；应锺为宫，大吕商，蕤宾征；一日律四寸七分小分四微强，准四尺七寸八千十九。分乌九万三千一百一十七，上生南事；分乌穷次无征不为宫；七日律四寸七分小分三微强，准四尺七寸六千五十九。迟内九万二千九十六，上生盛变；迟内为宫，分否商，盛变征；八日律四寸六分小分八弱，准四尺六寸万五千一百四十二。未育九万八百一十七，上生离官；未育为宫，凌阴商，离宫征；八日律四寸六分小分一少强，准四尺六寸二千七百五十二。迟时八万九千五百九十五，上生制时；迟时为宫，少出商，制时征；六日律四寸五分小分五强，准四尺五寸万二百一十五。截管为律，吹以考声，列以物气，道之本也。术家以其声微而体难知，其分数不明，故作准以代之。准之声明畅易达，分寸又粗；然弦以缓急清浊，非管无以正也。均其中弦，令与黄锺相得，按画以求诸律，无不如数而应者矣。音声精微，综之者解。」晋书乐志：宫，中也，中和之道无往而不理。商，强也，谓金性坚强。角，触也，象诸阳触物而生。征，止也，言物盛则止。羽，舒也，阳气将复，万物孳育而舒生。宋白曰：合宫通音谓之宫，其音雄雄洪洪然。开口吐声谓之商，其音锵锵仓仓然。张牙涌唇谓之角，其音喔喔礭礭然。齿合唇开谓之征，其音倚倚戏戏然，齿开唇聚谓之羽，其音诩酗于吁然。〕遂竭愚思，〔思，相吏翻。〕钻研甚久，颇有所得。夫准者所以代律，取其分数，调校乐器。窃寻调声之体，宫、商宜浊，征、羽宜清。〔征，徙里翻；下同。〕若依公孙崇，止以十二律声，而云还相为宫，〔还，音旋。〕清浊悉足。唯黄锺管最长，故以黄锺为宫，则往往相顺。若均之八音，犹须错采众音，配成其美。若以应锺为宫，蕤宾为征，则征浊而宫清，虽有其韵，不成音曲。若以中吕为宫，则十二律中全无所取。今依京房书，中吕为宫，乃以去灭为商，执始为征，然后方韵。而崇乃以中吕为宫，犹用林锺为征，何由可谐！〔中吕，陆德明曰：中，音仲，又如字。〕但音声精征，史傅简略，旧志准十三弦，隐间九尺，不言须柱以不。〔不，读曰否。今刑统疏议多用「以否」二字，盖当时常用疑辞也。〕又，一寸之内有万九千六百八十三分，微细难明。仲，儒私曾考验，准当施柱，但前却柱中，以约准分，则相生之韵已自应合。其中弦粗细，〔粗，读曰麤。〕须与琴宫相类，施轸以调声，令与黄锺相合。中弦下依数画六十律清浊之节，其余十二弦须施柱如筝，即于中弦按尽一周之声度着十二弦上。〔着，直略翻。〕然后依相生之法，以次运行，取十二律之商、征。商、征既定，又依琴五调调声之法以均乐器，〔五调之调，徒钓翻。调声之调如字。〕然后错采众声以文饰之，若事有乖此，声则不和。且燧人不师资而习火，〔古者未有火化，燧人氏始钻燧出火，教民熟食。〕延寿不束修以变律，〔延寿，即京房之师焦延寿也。言无所师承而变十二律为六十律也。孔子曰：自行束修以上，吾未尝无诲焉。朱元晦注曰：修，脯也，十脡为束。古者相见必执贽以为礼，束修其至薄者也。〕故云知之者欲教而无从，心达者体知而无师，有一亳所得，皆关心抱，岂必要经师受然后为奇哉！」尚书萧宝寅奏仲儒学不师受，轻欲制作，不敢【章：十二行本「敢」作「合」；乙十一行本同；孔本同。】依许；事遂寝。
9魏中尉东平王匡以论议数为任城王澄所夺，愤恚，复治其故棺，〔匡造棺见一百四十七卷七年。数，所角翻。恚，于避翻。复，扶又翻。治，直之翻。〕欲奏攻澄。澄因奏匡罪状三十余条，廷尉处以死刑。〔处，昌吕翻。〕秋，八月，己未，诏免死，削除官爵，以车骑将军侯刚代领中尉〔骑，奇寄翻。〕三公郎中辛雄奏理匡，〔曹魏置尚书三公郎。〕以为「历奉三朝，骨鲠之迹，朝野具知，〔朝，直遥翻。〕故高祖赐名曰匡。先帝既已容之于前，陛下亦宜宽之于后，若终贬黜，恐杜忠臣之口。」未几，复除匡平州刺史。〔几，居岂翻。复，扶又翻。〕雄，琛之族孙也。〔辛琛见一百四十七卷天监六年。琛，丑林翻。〕
10九月，庚寅朔，【章：十二行本无「朔」字；乙十一行本同；孔本同；张校同，云从无注本。】胡太后游嵩高；癸巳，还宫。
太后从容谓兼中书舍人杨昱曰：「亲姻在外，不称人心，〔从，千容翻。称，尺证翻。〕卿有闻，慎勿讳隐！」昱奏扬州刺史李崇五车载货，相州【章：十二行本「相」作「恒」；乙十一行本同；孔本同。】刺史杨钧造银食器【章：十二行本「器」下有「十具并」三字；孔本同；张校云，脱「十具」二字。】饷领军元叉。〔相，息亮翻。〕太后召叉夫妻，泣而责之。〔泣而责之，爱诲之意也。〕叉由是怨昱。昱叔父舒妻，武昌王和之妹也。和即叉之从祖。〔从，才用翻。〕舒卒，元氏频请别居，昱父椿泣责，不听，元氏恨之。会瀛州民刘宣明谋反，事觉，逃亡。叉使和及元氏诬告昱藏匿宣明，且云：「昱父定州刺史椿，叔父华州刺史津，并送甲仗三百具，谋为不逞。」〔华，户化翻。〕叉复构成之。遣御仗五百人夜围昱宅，收之，一无所获。太后问其状，昱具对为元氏所怨。太后解昱缚，处和及元氏死刑，〔复，扶又翻。处，昌吕翻。〕既而叉营救之，和直免官，元氏竟不坐。〔史言灵后昵庇元叉以自遗患。〕
11冬，十二月，癸丑，魏任城文宣王澄卒。〔任，音壬。卒，子恤翻。〕
12庚申，魏大赦。
14魏以郎选不精，大加沙汰，〔以水淘去沙石，谓之沙汰，故以谕去不肖。〕唯朱元旭、辛雄、羊深、源子恭及范阳祖莹等八人以才用见留，余皆罢遣。深，祉之子也。〔正始之初，羊祉镇梁、益。〕
普通元年〔（庚子、五二○）〕
1春，正月，乙亥朔，改元大赦。
2丙子，日有食之。
3己卯，以临川王宏为太尉、扬州刺史，金紫光禄大夫王份为尚书左仆射。份，奂之弟也。〔份，彼陈翻。王奂死于齐武帝永明十一年。〕
4左军将军豫宁威伯冯道根卒。〔五代志：豫章郡建昌县旧有豫宁县。宋白曰：汉建安中，分建昌立西安县，晋太康元年，改为豫宁县。〕是日上春，祠二庙，〔帝立太庙，祀太祖文皇帝以上为六亲庙，皆同一堂，共庭而别室。又有小庙，太祖太夫人庙也，非嫡，故别立庙。皇帝每祭太庙讫，乃诣小庙，亦以一太牢，如太庙礼。有二庙令，掌庙事。〕既出宫，有司以闻。问中书舍人朱异曰：「吉凶同日，今可行乎﹖」对曰：「昔卫献公闻柳庄死，不释祭服而往。〔记檀弓曰：卫太史柳庄寝疾，公曰：「若疾革，虽当祭必告。」公再拜稽首，请于尸曰：「有臣柳庄也者，非寡人之臣，社稷之臣也。闻之死，请往。」不释服而往，遂以襚之。〕道根虽未为社稷之臣，亦有劳王室，临之，礼也。」上即幸其宅，哭之甚恸。
5高句丽世子安遣使入贡。二月，癸丑，以安为宁东将军、高句丽王，〔句，音驹。丽，力知翻。使，疏吏翻。〕遣使者江法盛授安衣冠剑佩。魏光州兵就海中执之，送洛阳。〔魏皇兴四年，分青州置光州，领东莱、长广、东牟郡，治掖。〕
6魏太傅、侍中、清河文献王怿，美风仪，胡太后逼而幸之。然素有才能，辅政多所匡益，好文学，〔好，呼到翻。〕礼敬士人，时望甚重。侍中、领军将军元叉在门下，兼总禁兵，恃宠骄恣，志欲无极，怿每裁之以法，叉由是怨之。卫将军、仪同三司刘腾，权倾内外，吏部希腾意，奏用腾弟为郡，人资乖越，〔人非其才为乖，资非其次为越。〕怿抑而不奏，腾亦怨之。龙骧府长史宋维，弁之子也，〔宋弁见用于魏孝文帝。骧，思将翻。长，之两翻。〕怿荐为通直郎，〔通直郎，即通直散骑侍郎，隋后遂为寄禄官。〕浮薄无行。〔行，下孟翻。〕叉许维以富贵，使告司梁都尉韩文殊父子谋作乱立怿。〔周官有梁人，汉有平准令，主练梁作采色。后魏置司梁都尉，后齐太府寺属官有司梁署令、丞。陆德明：梁，而艳翻；刘而险翻。〕怿坐禁止，按验，无反状，得释，维当反坐；〔反坐，诬告失实者以其所告之罪坐之。〕叉言于太后曰：「今诛维，后有真反者，人莫敢告。」乃黜维为昌平郡守。〔昌平县，汉属上谷郡，后魏置昌平郡，属燕州，隋复废郡为县，属幽州。〕
叉恐怿终为己害，乃与刘腾密谋，使主食中黄门胡定自列〔主食，主御食者也。列，陈也。〕云：「怿货定使毒魏主，若己得为帝，许定以富贵。」帝时年十一，信之。秋，七月，丙子，太后在嘉福殿，未御前殿，叉奉帝御显阳殿，腾闭永巷门，太后不得出。怿入，遇叉于含章殿后，叉厉声不听怿入，怿曰：「汝欲反邪！」叉曰：「叉不反，正欲缚反者耳！」命宗士及直齐执怿衣袂，将入含章东省，〔魏置宗师，宗士其属也。直齐，直殿内齐合者也，属直合。将，引也，送也。〕使人防守之。腾称诏集公卿议，论怿大逆；众咸畏叉，无敢异者，唯仆射新泰文贞公游肇抗言以为不可，〔五代志新泰县属琅邪郡。〕终不下署。〔不下笔署名也。〕
</div>
    <div class="pagination">
<a href="资治通鉴注_page155.html">上一页</a><span>...</span><a href="资治通鉴注_page151.html">151</a><a href="资治通鉴注_page152.html">152</a><a href="资治通鉴注_page153.html">153</a><a href="资治通鉴注_page154.html">154</a><a href="资治通鉴注_page155.html">155</a><span class="current-page">156</span><a href="资治通鉴注_page157.html">157</a><a href="资治通鉴注_page158.html">158</a><a href="资治通鉴注_page159.html">159</a><a href="资治通鉴注_page160.html">160</a><a href="资治通鉴注_page161.html">161</a><span>...</span><a href="资治通鉴注_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
