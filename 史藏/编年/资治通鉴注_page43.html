<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 43 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 43 页/共 334 页
  </h1>
  <div class="content">
   ⑦是岁，有司奏遣广平王羡、巨鹿王恭、乐成王党俱就国；上性笃爱，不忍与诸王乖离，遂皆留京师。
四年〔（己卯、七九）〕
①春，二月，庚寅，太尉牟融薨。
②夏，四月，戊子，立皇子庆为太子。
③己丑，徙巨鹿王恭为江陵王，汝南王阳为梁王，常山王?为淮阳王。
④辛卯，封皇子伉为千乘王，全为平春王。〔平春县，属江夏郡。伉，音抗。乘，绳证翻。〕
⑤有司连据旧典，请封诸舅；帝以天下丰稔，方垂无事，癸卯，遂封卫尉廖为顺阳侯，〔顺阳侯国，属南阳郡。贤曰：故城在今邓州穰县西。〕车骑将军防为颍阳侯，〔颍阳县，属颍川郡。〕执金吾光为许侯。〔许县，属颍川郡。〕太后闻之曰：「吾少壮时，但慕竹帛，志不顾命。〔贤曰：言慕古人书名竹帛，不顾命之长短。少，诗沼翻。〕今虽已老，犹戒之在得，〔论语：孔子曰：及其老也，戒之在得。〕故日夜惕厉，〔惕，惧也；厉，危也。〕思自降损，冀乘此道，不负先帝。所以化导兄弟，共同斯志，欲令瞑目之日，无所复恨，何意老志复不从哉！〔瞑，莫定翻。复，扶又翻。〕万年之日长恨矣！」廖等并辞让，愿就关内侯，〔考异曰：皇后纪称「廖等并辞让，愿就关内侯，太合闻之云云；廖等不得已受封爵。」按太后之辞，皆不欲封廖等之意，而史家文势，反似太后欲令廖等受封。今辄移廖等辞让于太后语下，使文势有序，读者易解。〕帝不许。廖等不得已受封爵而上书辞位，帝许之。五月，丙辰，防、廖、光皆以特进就。
⑥甲戌，以司徒鲍昱为太尉，南阳太守桓虞为司徒。
⑦六月，癸丑，皇太后马氏崩。帝既为太后所养，专以马氏为外家，故贾贵人不登极位，贾氏亲族无受宠荣者。及太后崩，但加贵人王赤绶，〔汉制：贵人绿绶，三采绿、紫、绀，长二丈一尺，二百四十首；诸侯赤绶，四采赤、黄、缥、绀、长二丈一尺，三百首。〕安车一驷，永巷宫人二百，〔贤曰：永巷宫人，宫婢也。〕御府杂帛二万匹，大司农黄金千斤，钱二千万而已。
⑧秋，七月，壬戌，葬明德皇后。〔贤曰：谥法：中和纯淑曰德。〕
⑨校书郎杨终建言：「宣帝博征群儒，论定五经于石渠阁。〔事见二十七卷甘露三年。〕方今天下少事，〔少，诗沼翻。〕学者得成其业，而章句之徒，破坏大体。〔坏，音怪。〕宜如石渠故事，永为后世则。」帝从之。冬，十一月，壬戌，诏太常：〔句断。〕「将、大夫、博士、郎官及诸儒会白虎观，议五经同异。」〔将，即亮翻。将，三署及虎贲、羽林中郎将也。大夫，光禄、太中、中散、谏议大夫也。博士，五经博士也。郎官，五署郎及尚书郎、兰台、东观校书郎也。白虎观在北宫。观，古玩翻。〕使五官中郎将魏应承制问，侍中淳于恭奏，帝亲称制临决，作白虎议奏，名儒丁鸿、楼望、成封、桓郁、班固、贾逵及广平王羡皆焉。固，超之兄也。〔与，读曰预。〕
五年〔（庚辰、八○）〕
①春，二月，庚辰朔，日有食之；诏举直言极谏。
②荆、豫诸郡兵讨溇中蛮，破之。〔溇，郎侯翻。〕
③夏，五月，辛亥，诏曰：「朕思迟直士，侧席异闻，〔贤曰：迟，犹希望也，音持二翻。侧席，谓不正坐，所以待贤良也。〕其先至者，各已发愤吐懑，〔懑，莫困翻，又莫旱翻。〕略闻子大夫之志矣。皆欲置于左右，顾问省纳。〔句断。省，悉景翻。〕建武诏书又曰：『尧试臣以职，不直以言语笔札。』今外官多旷，并可以补任。」
戊辰，太傅赵熹薨。
⑤班超欲遂平西域，上疏请兵曰：「臣窃见先帝欲开西域，故北击匈奴，西使外国，〔使，疏吏翻。〕鄯善、于窴实时向化，鄯、上扇翻。〕今拘弥、莎车、疏勒、月氏、乌孙、康居复愿归附，〔复，扶又翻。〕欲共并力，破灭龟兹，平通汉道。若得龟兹，则西域未服者百分之一耳。前世议者皆曰：『取三十六国，号为断屯奴右臂。』〔贤曰：前书曰：汉遣公主为乌孙夫人，结为昆弟，则是断屯奴右臂也。哀帝时，刘歆上议曰：武帝立五属国，起朔方伐朝鲜，起玄菟、乐浪以断匈奴左臂也；西伐大宛，结乌孙，裂匈奴之右臂也。南面，以西为右。断，丁管翻。〕今西域诸国，自日之所入，莫不向化，〔西域传曰：自条支国乘水西行，可百余日，近日所入也。〕大小欣欣，贡奉不绝，唯延〔章：甲十六行本「延」作「焉」；乙十一行本同；孔本同；张校同。〕耆、龟兹独未服从。臣前与官属三十六人奉使绝域，备遭艰繍，自孤守疏勒，于今五载，〔使，疏吏翻。载，子亥翻。〕胡夷情数，臣颇识之，问其城郭小大，皆言倚汉与依天等。〔谓城郭之国，若小若大，其言皆然。〕以是效之，〔贤曰：效犹验也。〕则葱领可通，〔古领、岭字通。〕龟兹可伐。今宜拜龟兹侍弓白霸为其国王，以步骑数百送之，与诸国连兵，岁月之间，龟兹可禽。以夷狄攻夷狄，计之善者也！臣见莎车、疏勒田地肥广，草牧饶衍，不比敦煌、鄯善间也，〔敦，徒门翻。〕兵可不费中国而粮食自足。且姑墨、温宿二王，特为龟兹所置，〔前书，温宿国治温宿城，去长安八千三百五十里。〕既非其种，〔种，章勇翻。〕更相厌苦，其势必有降者；若二国来降，则龟兹自破。〔更，工衡翻。降，户江翻；下同。〕愿下臣章，参考行事，诚有万分，死复何复！〔下，遐稼翻。复，扶又翻。〕臣超区区特蒙神灵，窃冀未便僵仆，目见西域平定，陛下举万年今觞，〔言西域平定，廷臣毕贺，天子为之举觞也。〕荐勋祖庙，布大喜于天下。」〔贤曰：荐，进也。勋，功也。左氏传曰：反行饮至，舍爵策勋也。余谓超盖言平西域，告成功于祖庙也。〕书奏，帝知其功可成，议欲给兵。平陵徐干上疏，愿奋身佐超，帝以干为假司马，将弛刑及义从千人就超。〔弛，刑徒也。义从，自奋愿从行者。或曰：义从胡也。从，才用翻。〕
先是莎车以为汉兵不出，〔先，悉荐翻。〕遂降于龟兹，而疏勒都尉番辰亦叛。〔贤曰：番，音潘。〕会徐干适至，超遂与干击番辰，大破之，斩首千余级。欲进攻龟兹，以乌孙兵强，宜因其力，乃上言：「乌孙大国，控弦十万，故武帝妻以公主，〔事见二十一卷元封六年。妻，七细翻。〕至孝宣帝卒得其用，〔事见二十四卷本始三年。卒，子恤翻。〕今可遣使招慰，与共合力。」帝纳之。
六年〔（辛巳、八一）〕
①春，二月，辛卯，琅邪孝王京薨。
②夏，六月，丙辰，太尉鲍昱薨。
③辛未晦，日有食之。
④秋，七月，癸巳，以大司农邓彪为太尉。
⑤武都太守廉范迁蜀郡太守。成都民物丰盛，邑富逼侧，旧制，禁民夜作以防火灾，而更相隐蔽，烧者日属。〔更，工衡翻。属，之欲翻；联也，联日有火也。〕范乃毁削先令，但严使储水而已。百姓以为便，歌之曰：「廉叔度，来何暮！〔廉范，字叔度。〕不禁火，民安作。〔贤曰：作，协韵则护翻。〕昔无襦，今五炁。」〔襦，汝朱翻，短衣也。炁，五故翻，胫衣也。〕
⑥帝以沛王等将入朝，遣谒者赐貂裘〔说文曰：貂鼠大而黄黑，出胡丁零国。〕及太官食物、珍果，又使大鸿胪窦固持节郊迎。〔胪，陵如翻。〕帝亲自循行邸第，〔行，下孟翻。〕豫设帷，其钱帛、器物无不充备。
七年〔（壬午、八二）〕
①春，正月，沛王辅、济南王康、东平王苍、中山王焉、东海王政、琅邪王宇来朝。〔政，东海王强子。宇，琅邪王京子。济，子礼翻。〕诏沛、济南、东平、中山王赞拜不名；〔贤曰：谓赞者不唱其名。余谓四王，帝诸公也，故异其礼。〕升殿乃拜，上亲答之，所以宠光荣显，加于前古。每入宫，辄以辇迎，至省阁乃下，〔省阁，入禁中阁门也。〕上为之兴席改容，〔为，于伪翻；下同。〕皇后亲拜于内；皆鞠躬辞谢不自安。〔鞠，曲也。鞠躬，曲身也。〕三月，大鸿胪奏遣诸王归国，帝特留东平王苍于京师。
②初，明德太后为帝纳扶风宋杨二女为贵人，大贵人生太子庆；梁松弟竦有二女，亦为贵人，小贵人生皇子肇。窦皇后无子，养肇为子。宋贵人有宠于马太后，太后崩，窦皇后宠盛，与母沘阳公主谋陷宋氏，〔沘，音比。〕外令兄弟求其纤过，内使御者侦伺得失。〔贤曰：侦，候也；音丑政翻。广雅曰：侦，问也。伺，相吏翻。〕宋贵人病，思生兔，〔兔，兽名。口有缺，尻有九孔，舐毫而孕，生子从口出。霜前猎取而食之，其味甚美。〕令家求之，因诬言欲为厌胜之术，〔厌，一叶翻，又于琰翻。〕由是太子出居承禄观。〔续汉志：中藏府有承禄署。〕夏六月，甲寅，诏曰：「皇太子有失惑无常之性，不可以奉宗庙。大义灭亲，〔春秋左氏传之言。〕况降退乎！今废庆为清河王。皇子肇，保育皇后，承训怀炮，〔炮，衣襟，衣卧席也。〕今以肇为皇太子。」遂出宋贵人姊妹置丙舍，〔丙舍，宫中之室，以甲乙为次也。续汉志：南宫有丙署。〕使小黄门蔡伦案之。二贵人皆饮药自杀，父议郎杨免归本郡。庆时虽幼，亦知避嫌畏祸，言不敢及宋氏；帝更怜之，敕皇后令衣服与太子齐等。太子亦亲爱庆，入则共室，出则同舆。
③己未，徙广平王羡为西平王。〔西平县，属汝南郡。贤曰：西平故柏子国，在今豫州吴房县西北。〕
④秋，八月，令酎毕，〔酎，直又翻。〕有司复奏遣东平王苍归国，〔复，扶又翻。〕帝乃许之，手诏赐苍曰：「骨肉天性，诚不以远近为亲疏；然数见颜弝，〔数，所角翻。〕情重昔时。念王久劳，思得还休，欲署大鸿胪奏，不忍不笔，顾授小黄门；〔贤曰：大鸿胪奏主归国，小黄门受诏者。胪，陵如翻。〕中心恋恋，恻然不能言。」于是车驾祖送，〔祖道供张以送之。〕流涕而诀；复赐乘舆服御、珍宝、舆马，钱布以亿万计。〔复，扶又翻。乘，绳证翻。〕
⑤九月，甲戌，帝幸偃师，〔偃师县，属河南郡。〕东涉卷津，〔卷县，属河南郡，其北即河津。卷，丘权翻。〕至河内，下诏曰：「车驾行秋稼，观收获，〔行，下孟翻。〕因涉郡界，皆精骑轻行，无他辎重。〔重，直用翻。〕不得辄修道桥，远离城郭，〔离，力智翻。〕遣吏逢迎，刺探起居，〔贤曰：刺探，谓候伺也。刺，七亦翻。探，音汤勘翻〕出入前后，以为烦扰。动务省约，但患不能脱粟瓢饮耳。」〔贤曰：晏子相齐，食脱粟之饭。孔子曰：颜回一瓢饮。〕己酉，进幸邺；辛卯，还宫。
⑥冬，十月，癸丑，帝行幸长安，封萧何末孙熊为酇侯。进幸槐里、岐山；〔槐里县，属扶风。杜佑曰：槐里，周曰犬丘，秦曰废丘，汉改曰槐里。岐山，在扶风美阳县。〕又幸长平，御池阳宫，东至高陵；十二月丁亥，还宫。
⑦东平献王苍疾病，〔考异曰：范书作「宪」，今从袁纪。〕驰遣名医、小黄门侍疾，使者冠盖不绝于道。又置驿马，千里传问起居。〔传，直恋翻。〕
八年〔（癸未、八三）〕
①春，正月，壬辰，王薨。诏告中傅「封上王自建武以来章奏，并集览焉。」遣大鸿胪持节监丧，〔上，时掌翻。监，古衔翻。〕令四姓小侯、诸国王、主悉会葬。
②夏，六月，北匈奴三木楼訾大人稽留斯等率三万余人款五原塞降。〔稽留斯等部落，盖居三木楼山。訾，子斯翻。〕
③冬，十二月，甲午，上行幸陈留、梁国、淮阳、颍阳；戊申，还宫。
④太子肇之立也，梁氏私相庆；诸窦闻而恶之。〔恶，乌灵翻。〕皇后欲专名外家，忌梁贵人姊妹，数谮之于弟，〔数，所角翻。〕渐致疏嫌。是岁，窦氏作飞书，陷梁竦以恶逆，〔贤曰：飞书，若今匿名书也。〕竦遂死狱中，家属徙九真，贵人姊妹以忧死。辞语连及梁松妻舞阴公主，坐徙新城。〔新城县属河南郡。贤曰：今洛州伊阙县。〕
5顺阳侯马廖，谨笃自守，而性宽缓，不能教勒子弟，皆骄奢不谨。校书郎杨终与廖书，戒之曰：「君位地尊重，海内所望。黄门郎年幼，血气方盛，〔贤曰：廖弟防及光俱为黄门郎。〕即无长君退让之风，〔孝文窦皇后兄长君，退让不敢以富贵骄人。长，知两翻。〕而要结轻狡无行之客，〔要，一遥翻。行，下孟翻。〕纵而莫诲，视成任性，览〔张：「览」作「鉴」。〕念前往，可为寒心！」廖不能从。防、光兄弟资产巨亿，大起第观，〔观，古玩翻。〕弥亘街路，食客常数百人。防又多物马畜，赋敛羌、胡。帝不喜之，数加谴敕，〔敛，力赡翻。喜，许记翻。数，所角翻。〕所以禁遏甚备。由是权势稍损，宾客亦衰。
廖子豫为步兵校尉，投书怨诽。于是有司并奏防、光兄弟奢侈踰僭，浊乱圣化，悉免就国。临上路，〔上，时掌翻。〕诏曰：「舅氏一门俱就国封，四时陵庙无助祭先后者，朕甚伤之。其令许侯思缰田庐，〔许侯，光也。贤曰：留之于京，守田庐而思愆过也。缰，与愆同。〕有司勿复请，〔复，扶又翻。〕以慰朕渭阳之情。」〔秦康公送舅晋文公于渭阳，念母之不见也。其诗曰：我见舅氏，如母存焉。〕光比防稍为谨密，故帝特留之，后复位特进。豫随廖归国，考击物故。〔谓死于考掠也。〕后复有诏还廖京师。〔复，扶又翻。〕
诸马既得罪，窦氏益贵盛。皇后兄宪为侍中、虎贲中郎将，弟笃为黄门侍郎，并侍宫省，赏赐累积；喜文通宾客。〔喜，许记翻。〕司空第五伦上疏曰：「臣伏见充贲中郎将窦宪，椒房之亲，典司禁兵，出入省闼，年盛志美，卑让乐善，此诚其好士交结之方。〔乐，音洛。好，呼到翻。〕然诸出入贵戚者，类多瑕衅禁锢之人，尤少守约安贫之节；士大夫无志之徒，更相贩卖，〔少，诗沼翻。更，工衡翻。〕云集其门，盖骄佚所从生也。三辅论议者至云，『以贵戚发锢，当复以贵戚浣濯之，〔复，扶又翻。〕犹解酲当以酒也。』〔病酒曰酲。〕诐险趣势之徒，诚不可亲近。〔趣，七喻翻。近，其靳翻。〕臣愚愿陛下、中宫严敕宪等闭门自守，无妄交通士大夫，防其未萌，虑于无形，令宪永保福禄，君臣交欢，无纤介之隙，此臣之所至愿也！」
宪恃宫掖声势，自王、主及阴、马诸家，莫不畏惮。宪以贱直请夺沁水公主园田，〔沁水公主，明帝女。沁水县，属河内郡。师古曰：沁，音千浸翻。〕主逼畏不敢计。〔计，犹今言计较也。〕后帝出过园，〔过，工禾翻；下同。〕指以问宪，宪阴喝不得对。〔贤曰：阴喝，犹噎塞也。阴，音于禁翻。喝，音一介翻。余谓喝，诃也；许葛翻。阴，密也，潜也；当帝问之时，密诃左右不得对也。观帝以赵高指鹿为马责宪，则阴喝之义可知矣。〕后发觉，帝大怒，召宪切责曰：「深思前过夺主田园时，何用愈赵高指鹿为马！〔事见八卷秦二世三年。贤曰：愈，差也。〕久念使人惊怖。〔怖，普布翻。〕昔永平中，常令阴党、阴博、邓迭三人更相纠察，〔贤曰：以阴、邓皆外戚，恐其踰侈，故使更相纠察也。博，阴兴之子。更，工衡翻。〕故诸豪戚莫敢犯法者。今贵主尚见枉夺，何况小民哉！国家弃宪，如孤雏、腐鼠耳！」〔贤曰：鸟子生而啄曰雏。〕宪大惧，皇后为毁服深谢，良久乃得解，〔毁服，犹降服也。为，于伪翻。〕使以田还主。虽不绳其罪，然亦不授以重任。
臣光曰：人臣之罪，莫大于欺罔，是以明君疾之。孝章谓窦宪何异指鹿为马，善矣；然卒不能罪宪，〔卒，子恤翻。〕则奸臣安所惩哉！夫人主之于臣下，患在不知其奸，苟或知之而复赦之，〔复，扶又翻。〕则不若不知之为愈也。何以言之﹖彼或为奸而上不之知，犹有所畏；既知而不能讨，彼知其不足畏也，则放纵而无所顾矣！是故知善而不能用，知恶而不能去，〔去，羌吕翻。〕人主之深弁也。〔温公此论，用齐桓公管仲论郭公所以亡国之意。为窦宪擅权张本。〕
下邳用纡为雒阳令，〔纡，邕具翻。〕下车，先问大姓主名；吏数闾里豪强以对数。〔数，所具翻。章：甲十六行本无「数」字；乙十一行本同；孔本同。〕纡厉声怒曰：「本问贵戚若马、窦等辈，岂能知此卖菜佣乎！」于是部吏望风旨，争以激切为事，贵戚局蹐，〔局，音局。蹐，资昔翻。毛氏曰：局，曲也；蹐，累足也。〕京师肃清。窦笃夜至止奸亭，亭长霍延拔剑拟笃，肆詈恣口。笃以表闻，诏召司隶校尉、河南尹诣尚书谴问；遣剑戟士收纡，送廷尉诏狱，〔剑戟士，左右都候掌之。〕数日，贳出之。〔贤曰：贳，赦也；市夜翻。余谓以贳之为是，则收之为非。〕
⑦帝拜班超为将兵长吏，〔大将军置长史、司马；其不置将军而长史特将者为将兵长史。〕以徐干为军司马，别遣卫候李邑护送乌孙使者。邑到于窦，值龟兹攻疏勒，恐惧不敢前；因上书陈西域之功不可成，又盛毁超：「拥爱妻，抱爱子，安乐外国，无内顾心。」〔乐，音洛。〕超闻之叹曰：「身非曾参而有三至之谗，〔事见三卷周赧王七年。参，疏簪翻。〕恐见疑于当时矣！」遂去其妻。〔去，羌吕翻。〕帝知超忠，乃切责邑曰：「纵超拥爱妻，抱爱子，思归之士千余人，何能尽与超同心乎！」令邑诣超受节度，诏：「若邑任在外者，便留与从事。」〔任，音壬。〕超即遣邑将乌孙侍子还京师。徐干谓超曰：「邑前亲毁君，欲败西域，〔败，补迈翻。〕今何不缘诏书留之，更遣他吏送侍子乎﹖」超曰：「是何言之陋也！以邑毁超，故今遣之。内省不疚，何恤人言！〔贤曰：疚，病也；恤，忧也。论语，孔子曰：内省不疚，夫何忧惧！左氏传曰：诗云：礼义不愆，何恤人之言！诗，谓逸诗也。省，悉景翻。〕快意留之，非忠臣也。」
⑧帝以侍中会稽郑弘为大司农。〔会，工外翻。〕旧交趾七郡贡献转运，皆从东沿泛海而至，〔交趾州部南海、苍梧、郁林、合蒲、交趾、九真、日南七郡。贤曰：东冶县，属会稽郡。太康地理志：汉武帝名为东冶，后改为东候官，今泉州闽县是。〕风波艰阻，沉溺相系。〔沉，持林翻。溺，奴历翻。〕弘奏开零陵、桂阳峤道，自是夷通，遂为常路。〔贤曰：峤，岭也。夷，平也。余据武帝遣路博德伐南越，出桂阳，下湟水，则旧有是路，弘特开帑，金帛所藏之府。帑，他朗翻。藏，祖浪翻。〕弘又奏宜省贡献，减傜费以利饥民；帝从之。
元和元年〔（甲申、八四）是年八月，方改元。〕
①春，闰正月，辛丑，济阴悼王长薨。〔济，子礼翻。〕
②夏，四月，己卯，分东平国，封献王子尚为任城王。〔任城淢，在雒阳东千一百里。任，音壬。〕
③六月，辛酉，沛献王辅薨。
④陈事者多言「郡国贡举，率非功次，故守职益懈〔懈，古隘翻。〕而吏事寖疏，〔疏，与捤同。〕咎在州郡。」有诏下公卿朝臣议。大鸿胪韦彪上议曰：「夫国以简贤为务，贤以孝为首，〔行，下孟翻；下同。〕是以求忠臣必于孝子之门。〔贤曰：孝经纬之文也。〕夫人才行少能相兼，〔少，诗沼翻。〕是以孟公绰优于赵、魏老，不可以为滕、薛大夫。〔论语孔子之言也。公绰，鲁大夫，赵、魏，晋卿之邑也。家臣称老。公绰性寡欲，赵、魏老优闲无事。滕、薛小国，大夫职繁，故不可为也。〕忠孝之人，持心近厚；锻炼之吏，持心近薄。〔苍颉篇曰：锻，椎也。锻炼，犹成熟，言深文之吏，入人之罪，犹工冶陶铸锻炼，使之成熟也。近，其靳翻。〕士宜以才行为先，不可纯以阀阅。〔史记曰：明其等曰阀。积功曰阅。行，下孟翻。〕然其要归，在于选二千石。二千石贤，则贡举皆得其人矣。」彪又上疏曰：「天下枢要，在于尚书，〔贤曰：百官志曰：尚书，主知公卿、二千石吏官上书外国夷狄事，故曰枢要。〕尚书之选，岂可不重！而间者多从郎官超升此位，虽晓习文法，长于应对，然察察小慧，类无大能。宜鉴啬夫捷急之对，深思绛侯木讷之功也。」〔啬夫事见十四卷文帝三年。〕帝皆纳之。彪，贤之玄孙也。〔韦贤相元帝。〕
⑤秋，七月，丁未，诏曰：「律云『掠者唯得榜、笞、立』；苍颉篇曰：掠，问也。广雅曰：榜，击也，音彭。说文曰：笞，击也。立，谓立而考讯之。掠，音亮。榜，音彭。〕又令丙，棰长短有数。〔贤曰：令丙为篇之次也，前书音义曰：令有先后，有令甲、令、己令丙。又景帝定棰令，棰长五尺，本大一寸；其竹也末薄半寸，其平去节。故云长短有数。棰，止ü翻。〕自往者大狱以来，掠者多酷，钻钻之属，惨苦无极。〔大狱，谓楚王英等狱也。钻，其廉翻。说文曰：钻，锻也。国语曰：中刑用钻凿，皆谓惨酷其冗肤也。〕念其痛毒，怵然动心！〔怵，敕律翻，悚惧也。〕宜及秋冬治狱，明为其禁。」〔治，直之翻。〕
⑥八月，甲子，太尉邓彪罢，以大司农郑弘为太尉。
⑦癸酉，诏改元。〔改元元和。〕丁酉，车驾南巡。诏：「所经道上州〔章：甲十六行本「州」作「郡」；乙十一行本同；孔本同；张校同。〕县，毋得设储跱。〔贤曰：储，积也；跱，具也；言不得豫有蓄备。跱，丈里翻。〕命司空自将徒支拄桥梁。〔司空掌水土，故使之。拄，竹柱翻。〕有遣使奉迎，探知起居，〔探，汤勘翻。〕二千石当坐。」
⑧九月，辛丑，幸章陵；十月，己未，进幸江陵；还，幸宛。召前临淮太守宛人朱晖拜尚书仆射。〔宛，于元翻。〕晖在临淮，有善政，民歌之曰：「强直自遂，南阳朱季，吏畏其威，民怀其惠。」时坐法免，家居，〔东观记曰：坐考长史，囚死狱中，州奏免官，〕故上召而用之。十一月，己丑，车驾还宫。尚书张林上言：「县官经用不足，宜自煮盐，及复修武帝均输之法。」〔煮盐、均输，皆始于武帝。贤曰：武帝作均输法，谓州郡所出租赋并雇运之直，官总取之，市其土地所出之物，官自转输于京，谓之均输。〕朱晖固执以为不可，曰：「均输之法，与贾贩无异，〔贾，音古。〕盐利归官，则下民穷怨，诚非明主所宜行。」帝因发怒切责诸尚书，晖等皆自系狱。三日，诏敕出之，曰：「国家乐闻驳义，〔章：甲十六行本「义」作「议」；乙十一行本同。乐，音洛。驳，北角翻。〕黄发无愆；〔黄发，老称，谓朱晖也。〕诏书过耳，何故自系！」晖因称病笃，不肯复署议。〔复，扶又翻；下同。〕尚书令以下惶怖，谓晖曰：「今临得谴让，〔谓谴让已临乎其前也。怖，普布翻。〕柰何称病，其祸不细！」晖曰：「行年八十，蒙恩得在机密，当以死报。若心知不可，而顺旨雷同，负臣子之义！今耳目无所闻见，伏待死命。」遂闭口不复言。诸尚书不知所为，乃共劾奏晖。〔劾，户概翻，又户得翻。〕帝意解，寝其事。后数日，诏使直事郎问晖起居，〔贤曰：直事郎，谓署郎当次直者。〕太医视疾，太官赐食，晖乃起谢；〔上既加礼，乃起谢；所谓强直自遂也。〕复赐钱十万，布百匹，衣十领。
⑨鲁国孔僖、涿郡崔骃〔骃，音因。〕同游太学，相与论「孝武皇帝，始为天子，崇信圣道，五六年间，号胜文、景；及后恣己，忘其前善。」邻房生梁郁上书，告「骃、僖诽谤先帝，刺讥当世」，事下有司。骃诣吏受讯。〔受讯，谓受鞠问也。下，遐稼翻。〕僖以书自讼曰：「凡言诽谤者，谓实无此事而虚加诬之也。至如孝武皇帝，政之美恶，显在汉史，坦如日月，是为宜说书传实事，〔传，柱恋翻。〕非虚谤也。夫帝者，为善为恶，天下莫不知，斯皆有以致之，故不可以诛于人也。〔诛，责也。〕且陛下即位以来，政教未过〔贤曰：言政教未有过失也。〕而德泽有加，天下所具也，〔谓天下之人所具知也。章：孔本「具」下正有「知」字。〕臣等独何讥刺哉！假使所非实是，则固应悛改，〔悛，丑缘翻。〕傥其不当，〔当，丁浪翻。〕亦宜含容，又何罪焉！陛下不推原大数，深目为计，徒肆私忌以快其意，臣等受戮，死即死耳；顾天下之人，必回视易虑，以此事窥陛下心，自今以后，苟见不可之事，终莫复言者矣。〔复，扶又翻；下同。〕齐桓公亲扬其先君之恶以唱管仲，〔国语曰：鲁庄公束缚管仲以与齐桓公，公亲迎于郊而与之坐，问曰：「昔吾先君筑台以为高位，田狩毕弋，不听国政，卑圣侮士不而唯女是崇，九妃六嫔，陈妾数百，食必梁肉，衣必文绣，戎士冻馁，是以国家不日引，不月长，恐宗庙不扫除，社稷不血食，敢问为此若何﹖」管子对以致霸之术。〕然后群臣得尽其心。今陛下乃欲为十世之武帝远讳实事，〔此言十世，不以赤刘之九为数，直以武、昭、宣、元、成、哀、平、光、明及帝为数。为，于伪翻。〕岂不与桓公异哉！臣恐有司卒然见构，〔卒，读曰猝。〕衔恨蒙枉，不得自叙，使后世论者擅以陛下有所比方，宁可复使子孙追掩之乎！谨诣阙伏待重诛。」书奏，帝立诏勿问，拜僖兰台令吏。〔百官志：兰台令史，六百石，掌奏及印工文书。〕
⑩十二月，壬子，诏：「前以妖恶禁锢三属者，一皆蠲除之，〔贤曰：三属，即三族也，谓父族、母族及妻族。左传曰：以重币锢之。杜预曰：禁锢勿令仕也。妖，于骄翻。〕但不得在宿卫而已。」
庐江毛义，东平郑均，皆以行义称于乡里。〔行，下孟翻。〕南阳张奉慕义名，往候之，坐定而府檄适至，以义守安阳令，〔贤曰：檄，召书也。东观记曰：义为安阳尉，府檄至。令，守令也。安阳县，属汝南郡。贤曰：安阳故城，在今豫州新息县西南。〕义奉檄而入，喜动颜色；奉心贱之，辞去。后义母死，征辟皆不至，奉乃叹曰：「贤者固不可测。往日之喜，乃为亲屈也。」〔为，于伪翻。〕均兄为县吏，颇受礼遗，〔遗，于贵翻。〕均谏不听，乃脱身为佣，岁余得钱帛，归以与兄曰：「物尽可复得；〔复，扶又翻；下同。〕为吏坐臧，终身捐弃。」〔臧，与藏同。〕兄感其言，遂为廉洁。均仕为尚书，免归。帝下诏褒宠义、均，赐谷各千斛，常以八月长吏问起居，加赐羊酒。〔考异曰：义传云「建初中」，今从均传。〕
武威太守孟云上言：「北匈奴复愿与吏民合市；」诏许之。北匈奴大且渠伊莫訾王等〔且，子闾翻。訾，子斯翻。〕驱牛马万余头来与汉交易，南单于遣轻骑出上郡钞之，〔钞，楚交翻。〕大获而还。
帝复遣假司马和恭等〔姓谱：和本自羲和之后，一云卞和之后。〕将兵八百人诣班超。超因发疏勒、于窴兵击莎车。莎车以赂诱疏勒王忠，〔莎，素何翻。〕忠遂反，从之，西保乌即城。超乃更立其府丞成大为疏勒王，〔更，工衡翻。〕悉发其不反者以攻忠，使人说康居王执忠以归其国，〔超立忠为疏勒王，见上卷明帝永平十七年。说，输芮翻。〕乌即城遂降。〔降，户江翻。〕
●卷第四十七
【汉纪三十九】起旃蒙作噩，尽重光单阏，凡七年。
肃宗孝章皇帝下
元和二年〔（乙酉、八五）〕
①春，正月，乙酉，诏曰：「令云：『民有产子者，复勿算三岁。』〔复，方目翻；复其夫勿输算也。〕今诸怀怼者，〔贤曰：怼，孕也；音壬。〕赐胎养谷人三斛，复其夫勿算一岁。着以为令！」又诏三公曰：〔章：甲十六行本「曰」下有「夫俗吏矫饰外貌，似是而非，朕甚餍之，甚苦之！」十八字；乙十一行本同；孔本同；张校同，「餍」作「厌」。〕「安静之吏，悃愊无华，〔说文曰：悃愊，至诚也。悃，音苦本翻。愊，音孚逼翻。〕日计不足，月计有余。〔庄子有是言，此谓以日计功，若不足者，然久而计之，则民安其生，家给人足，固有余矣。〕如襄城令刘方，〔襄城县，属颍川郡。〕吏民同声谓之不烦，虽未有他异，斯亦殆近之矣！〔近，其靳翻。〕夫以苛为察，以刻为明，以轻为德，以重为威，四者或兴，则下有怨心。吾诏书数下，冠盖接道，冠盖接道，奉诏出使者相接于道也。数，所角翻。〕而吏不加治，民或失职，其咎安在﹖勉思旧令，称朕意焉！」〔旧令，谓故府之籍所疏载者。称，尺证翻。〕
②北匈奴大人车利涿兵等〔车，昌遮翻。〕亡来入塞，凡七十三辈。时北虏衰耗，党众离畔，南部攻其前，丁零寇其后，鲜卑击其左，西域侵其右，不复自立，〔复，扶又翻。〕乃远引而去。
③南单于长死，单于汗之子宣立，为伊屠于闾鞮单于。〔屠，直于翻。鞮，丁奚翻。〕
④太初历施行百余年，历稍后天。〔谓七曜之行，在历家所推步躔次之前，晦朔弦望不合也。〕上命治历编欣、李梵等综校其状，〔治，直之翻。欣，音欣。梵，扶中翻。〕作四分历；〔考异曰：按王莽初已之废太初，用三统历。今云太初历失天益远，盖光武中兴，废莽历，复用太初也。续汉志又云：「自太初元年始用三统历。」按三统历刘歆所造，云太初元年始用。〕二月，甲寅，始施行之。
⑤帝之为太子也，受尚书于东郡太守汝南张酺。〔续汉志：东郡，去雒阳八百余里。酺，薄乎翻。〕丙辰，帝东巡，幸东郡，引酺及门生并郡掾史并会庭中。〔东郡庭也。掾，俞绢翻。〕帝先备弟子之仪，使酺讲尚书一篇，然后修君臣之礼；赏赐殊特，莫不沾洽。行过任城，幸郑均舍，赐尚书禄以终其身，时人号为「白衣尚书」。〔先是，均事帝为尚书，数纳忠言，帝敬重之，谢病归任城，今禄以尚书。任，音壬。〕
⑥乙丑，帝耕于定陶。辛未，幸泰山，柴告岱宗；〔书舜典：至于岱宗，柴。孔安国注曰：泰山为四岳所宗。燔柴祭天，告至。〕进幸奉高。壬申，宗祀五帝于汶上明堂；〔汶上明堂，武帝所作，在奉高县西南四里。汶，音问。〕丙子，赦天下。〔章：甲十六行本「下」下有「戊寅」二字；乙十一行本同；孔本同；张校同；退斋校同。〕进幸济南。〔济南国，在雒阳东千八百里。贤曰：济南故城，在淄州长山县西北。济，子礼翻。〕三月，己丑，幸鲁；庚寅，祠孔子于阙里，〔续汉志：鲁县古曲阜有阙里，孔子所居。〕及七十二弟子，〔自颜回以以下七十余人。〕作六代之乐，〔黄帝曰云门，尧曰咸池，舜曰大韶，禹曰大夏，汤曰大护，周曰大武。〕大会孔氏男子二十以上者六十二人。帝谓孔僖曰：「今日之会，宁于卿宗有光荣乎﹖」对曰：「臣闻明王圣主，莫不尊师遗道。今陛下亲屈万乘，辱临敝里，此乃崇礼先师，增辉圣德；〔先师，谓孔子。〕至于光荣，非所敢承！」帝大笑曰：「非圣者子孙焉有斯言乎！」〔焉，于虔翻。〕拜僖郎中。
⑦壬辰，帝幸东平，追念献王，谓其诸子曰：「思其人，至其乡；其处在，其人亡。」因泣下沾襟。遂幸献王陵，〔贤曰：陵在今郓州峗山南。峗，音鱼委翻。〕祠以太牢，亲拜祠坐，〔坐，徂卧翻。〕器泣尽哀。献王之归国也，〔事见四十二卷明帝永平四年。〕骠骑府吏丁牧、周栩以献王爱贤下士，不忍去之，遂为王家大夫数十年，事祖及孙。〔献王子怀王忠及今王敞。栩，况羽翻。下，遐稼翻。〕帝闻之，皆引见，〔见，贤遍翻。〕既愍其淹滞，且欲扬献王德美，即皆擢为议郎。乙未，幸东阿，北登太行山，至天井关。〔行，户刚翻。〕夏，四月，乙卯，还宫。庚申，假于祖祢。〔虞书：一岁巡四岳，归格于艺祖。孔安国注曰：巡狩四岳，然后归，告至文祖之庙。贤曰：假，至也，音格。祢，父庙。〕
⑧五月，徙江陵王恭为六安王。〔恭封六安王，以庐江郡为国，在雒阳东一千七百里。〕
⑨秋，七月，庚子，诏曰：「春秋重三正，慎三微。〔贤曰：三正，谓天、地、人之正。以有三者，由有三微之月，王者所当奉而成之。礼记曰：正朔三而改，文质再而复。三微者，三正之始；万物皆微，物色不同，故王者取法焉。十一月时，阳气始施于黄泉之下，色皆赤；赤者阳气，故周为天正，色尚赤。十二月，万物始牙而色白，白者阴气，故殷为地正，色尚白。十三月，万物莩甲而出，其色皆黑，人得加功展业；故夏为人正，色尚黑。尚书大传曰：夏以十三月为正，平旦为朔；殷以十二月为正，鸡呜为朔；周以十一月为正，夜半为朔。必以三微之月为正者，当尔之时，物皆尚微，王者受命，当扶微理弱，奉承之义也。〕其定律无以十一月、十二月报囚，止用冬初十月而已。」
⑩冬，南单于遣兵与北虏温禺犊王战于涿邪山，斩获而还。武威太守孟云上言：「北虏以前既和亲，而南部复往抄掠，〔复，扶又翻。〕北单于谓汉欺之，谋欲犯塞，谓宜还南所掠生口以慰安其意。」诏百官议于朝堂。〔朝，直遥翻。〕太尉郑弘、司空第五伦以为不可许，司徒桓虞及太仆袁安以为当与之。弘因大言激厉虞曰：「诸言当还生口者，皆为不忠！」虞廷叱之，伦及大鸿胪韦彪皆作色变容。〔胪，陵如翻。〕司隶校尉举弘等，弘等皆上印绶谢。诏报曰：「久议沈滞，〔沈，持林翻。〕各有所志，盖事以议从，策由众定，誾誾衎衎，得礼之容，〔贤曰：誾誾，忠正貌。衎衎，和乐貌。誾，鱼巾翻。衎，音侃，又苦旦翻。〕寝嘿抑心，更非朝廷之福。〔寝，息也。〕君何尤而深谢！其各冠履！」帝乃下诏曰：「江海所以〔章：甲十六行本「以」下有「能」字；乙十一行本同。〕长百川者，以其下之也。〕老子曰：江海所以为百谷王者，以其善下也。长，知两翻。下，遐稼翻。〕少加屈下，尚何足病！况今与匈奴君臣分定，〔少，诗沼翻。分，扶问翻。〕辞顺约明，贡献累至，岂宜违信，自受其曲！其敕度辽及领中郎将庞奋倍雇南部所得生口以还北虏；〔领中郎将，领护匈奴中郎将也。贤曰：雇，赏报也。〕其南部斩首获生，计功受赏，如常科。」
三年〔（丙戌、八六）〕
①春，正月，丙申，帝北巡；辛丑，耕于怀；二月，乙丑，敕侍御史、司空曰：「方春所过，毋得有所伐杀；车可以引避，引避之，騑马可辍解，辍解之。」〔侍御史，掌举劾；司空，掌土功。车驾行幸，则侍御史掌举劾道路之不如法，司空帅工徒治道路，修桥梁，故皆敕之。贤曰：夹辕为服马，服马外为騑马。孔颖达曰：车有一辕，而四马驾之，中央两马夹辕者名服马，两边名騑马，亦曰骖马。騑，音非。〕戊辰，进幸中山，出长城；〔贤曰：史记，蒙恬为秦筑长城，西自临洮，东至海。余谓此非秦长城，盖赵所筑长城也。〕癸酉，还，幸元氏；三月，己卯，进幸赵；〔赵国，在雒阳北一千一百里。〕辛卯，还宫。
②太尉郑弘数陈侍中窦宪权势太盛，〔数，所角翻。〕言甚苦切，宪疾之。会弘奏宪党尚书张林、雒阳令杨光在官贪残。书奏，吏与光故旧，因以告之，光报宪。宪奏弘大臣，漏泄密事，帝诘让弘。〔诘，去吉翻。〕夏，四月，丙寅，收弘印绶。弘自诣廷尉，诏敕出之，因乞骸骨归，未许。病笃，上书陈谢曰：「窦宪奸恶，贯天达地，海内疑惑，贤愚疾恶，〔恶，乌路翻。〕谓『宪何术以迷主上！近日王氏之祸，?然可见。』〔谓王氏以戚属而成篡国之祸。?，立炳。〕陛下处天子之尊，〔处，昌吕翻。〕保万世之祚，而信谗佞之臣，不计存亡之机；臣虽命在晷刻，死不忘忠，愿陛下诛四凶之罪，以厌人鬼愤结之望！」〔厌，一艳翻；满也。考异曰：袁纪云：「弘为尚书仆射，乌孙王遣子入侍，上问弘：『当答其使否﹖』弘对曰：『乌孙前为大单于所攻，陛下使小单于往救之，尚未赏；今如答之，小单于不当怨乎！』上以弘议问侍中窦宪，对曰：『礼存往来。弘章句诸生，不达国体。』上遂答乌孙。小单于忿恚，攻金城郡，杀太守任昌。上谓弘曰：『朕前不从君议，果如此。』弘对曰：『窦宪，奸臣也，有少正卯之行，未被两观之诛，陛下前何为用其议！』按肃宗时无小单于寇金城事，今不取。〕帝省章，遣贤视弘病，比至，已薨。〔省，悉景翻。比，必寐翻。〕
③以大司农宋由为太尉。
④司空第五伦以老病乞身；〔委身以事君，则身非我有，故于其老而乞退也，谓之乞身，犹言乞骸骨也。〕五月，丙子，赐策罢，以二千石俸终其身。伦奉公尽节，言事无所依违。〔若依若违，两可不决之论也。〕性质悫，少文采，〔少，诗沼翻。〕在位以贞白称。或问伦曰：「公有私乎﹖」对曰：「昔人有与吾千里马者，吾虽不受，每三公有所选举，心不能忘，亦〔章：甲十六行本「亦」上有「而」字；乙十一行本同；孔本同；张校同。〕终不用也。若是者，岂可谓无私乎！」
以太仆袁安为司安。
⑤秋，八月，乙丑，帝幸安邑，观盐池。〔安邑县，属河东郡；盐池在县西南。杨佺期洛阳记曰：河东盐池长七十里，广七里，水气紫色。许慎曰：河东盐池袤五十一里，广七里，周百一十六里。郦道元曰：安邑盐池，上承盐水，沝出东南薄山，西北流径巫咸山北，又径安邑故城南，又西流，注于盐池。水出石盐，自然即成，朝取夕复，终无减损。唯山暴雨，澍甘泽，淇潦奔逸，则盐池用耗；故公私共堨水径，防其淫滥，故谓之盐水，亦为堨水也。池西又有一池，谓之女盐泽，东西二十五里，南北二十里，在猗氏故城南。土人乡俗引水裂沃麻，分灌川野，畦水耗竭，土自成盐，即所谓咸鹾也，而味苦。贤曰：在今薄州虞乡县西。〕九月，还宫。
⑥烧当羌迷吾复与弟号吾及诸种反。〔复，扶又翻。种，章勇翻。〕号吾先轻入，寇陇西界，督烽掾李章追之，〔督烽掾，郡掾之督烽燧者。〕生得号吾，将诣郡。号吾曰：「独杀我，无损于羌；诚得生归，必悉罢兵，不复犯塞。」陇西太守张纡放遣之，羌即为解散，〔为，于伪翻。〕各归故地。迷吾退居河北归义城。〔河北，逢留大河之北也。归义城，本汉所筑，以招来诸羌之归义者。〕
⑦疏勒王忠从康居王借兵，还据损中，〔忠叛见上卷元年。贤曰：损中，未详；东观记作「顿中」，续汉书及华峤书并作「损中」，本或作「桢」，未知孰是。余按西域传，灵帝建宁三年，凉州刺史孟佗，遣兵讨疏勒，攻桢中城。「桢中」是也。〕遣使诈降于班超；超知其奸而伪许之。忠从轻骑诣超，超斩之，因击破其众，南道遂通。
⑧楚许太后薨。〔楚王英之徙也，许太后留楚宫。〕诏改葬楚王英，追爵谥曰楚厉侯。〔谥法：杀戮无辜曰厉。〕
⑨帝以颍川郭躬为廷尉。决狱断刑，〔断，丁乱翻。〕多依矜恕，条诸重文可从轻者四十一，奏之，事皆施行。
⑩博士鲁国曹褒上疏，以为「宜定文制，着成汉礼。」太常巢堪〔巢姓，有巢氏之后，春秋有巢牛巨。〕以为「一世大典，非褒所定，〔言非褒所能定。〕不可许。」帝知诸儒拘挛，〔挛，吕员翻。〕难与图始，〔贤曰：拘挛，犹拘束也。〕朝廷礼宪，宜以时立，乃拜褒侍中。玄武司马班固以为「宜广集诸儒，共议得失。」〔百官志：玄武司马，主南宫玄武门，秩比千石。〕帝曰：「谚言：『作舍道边，三年不成。』会礼之家，名为聚讼，〔会礼，言会而议礼。贤曰：聚讼，言相争不定也。〕互生疑异，笔不得下。昔尧作大章，一夔足矣。」〔尧作乐曰大章。记曰：大章，章之也。贤曰：夔，尧乐官。吕氏春秋曰：鲁哀公问于孔子曰：乐正，夔一足矣。皇侃曰：章，明也。民乐尧德大明，故名乐曰大章。〕
章和元年〔（丁亥、八七）是年七月改元。〕
①春，正月，帝召褒，受〔章：甲十六行本「受」作「授」；乙十一行本同。〕以叔孙通汉仪十二篇，〔通制汉仪，见十卷高帝六年、七年，其书与律令同藏于理官。〕曰：「此制散略，多不合经，今宜依礼条正，使可施行。」
②护羌校尉傅育欲伐烧当羌，为其新降，〔为，于伪翻。〕不欲出兵，乃募人诸羌、胡；〔募人间构诸羌，使之自也。〕羌、胡不肯，遂复叛出塞，〔复，扶又翻。〕更依迷吾。育请发诸郡兵数万人共击羌。未及会，三月，育独进军。迷吾闻之，徙庐落去。〔庐，穹庐；落，居也。〕育遣精骑三千穷追之，夜，至三兜谷，〔三兜谷，在建威南。〕不设备，迷吾袭击，大破之，杀育及吏士八百八十人。及诸邵兵到，羌遂引去。诏以陇西太守张纡为校尉，将万人屯临羌。〔纡，邕俱翻。〕
③夏，六月，戊辰，司徒桓虞免。癸卯，以司空袁安为司徒，光禄勋任隗为司空。隗，光子之也。〔任，音壬。隗，五罪翻。〕
④六王晃及弟利侯刚，〔班志，利县，属齐郡。晃，齐武王演之曾孙，殇王石之子。〕与母太姬更相诬告。〔更，工衡翻。〕秋，七月，癸卯，诏贬晃爵为芜湖侯，〔贤曰：芜湖，县名，属丹阳郡，其故城在今宣州当涂县东南。〕削刚户三千，收太姬玺绶。〔玺，斯氏翻。，绶，音受。〕
⑤壬子，淮阳顷王?薨。〔?，明帝子。〕
⑥鲜卑入左地，〔匈奴左地也。〕击北匈奴，大破之，斩优留单于而还。〔还，从宣翻，又如字。〕
⑦羌豪迷吾复与诸种寇金城塞，〔复，扶又翻。种，章勇翻；下同。〕张纡遣从事河内司马防，〔百官志：使匈奴中郎将，置从事二人；护羌校尉盖亦置二人也。〕与战于木乘谷；迷吾兵败走，因译使欲降，纡纳之。迷吾将人众诣临羌，纡设兵大会，〔译，通夷言，使之将命，因谓之译使。设兵，陈兵也。使，疏吏翻。降，户江翻。〕施毒酒中，伏兵杀其酋豪八百余人，〔酋，慈由翻。〕斩迷吾头以祭傅育耱，复放兵击其余众，斩获数千人。迷吾子迷唐，与诸种解仇，结婚交质，〔质，音致。〕据大、小榆谷以叛，〔水经：河水径西海郡南，又东径允川西而历大榆谷、小榆谷北。二榆土地肥美，羌所依阻也。〕种众炽盛，张纡不能制。
⑧壬戌，诏以瑞物仍集，改元章和。〔章，明也，明和气之致祥也。〕是时，京师四方屡有嘉瑞，前后数百千，言事者咸以为美。而太尉掾平陵何敞独恶之，〔恶，乌路翻。杜佑曰：汉武帝割槐里置茂陵邑，昭帝又割置平陵邑。〕谓宋由、袁安曰：「夫瑞应依德而至，灾异缘政而生。今异乌翔于殿屋，怪草生于庭际，不可不察！」由、安惧不敢答。
⑨八月，癸酉，帝南巡。戊子，幸梁；乙未晦，未沛。〔梁、沛二国。〕
⑩日有食之。
九月，庚子，帝幸彭城。辛亥，幸寿春；〔寿春县属九江郡。〕复封阜陵侯延为阜陵王。〔延贬事见上卷建初元年。〕己未，幸汝阴。〔汝阴县，属汝南郡。贤曰：今颍州县。〕冬，十月，丙子，还宫。
曹褒依准旧典，杂以五经、谶记之文，撰次天子至于庶人冠、婚、吉、凶终始制度〔撰次制度，备其终始也。谶，楚谮翻。撰，雏免翻。冠，古玩翻。〕凡百五十篇，奏之。帝以众论难一，故但纳之，不复令有司平奏。〔平奏者，平其可行与否而奏之。复，扶又翻。〕
是岁，班超发于窴诸国兵共二万五千人击莎车，〔元和元年，超击莎车未克故也。窴，徒贤翻。莎，素禾翻。〕龟兹王发温宿、姑墨、尉头兵合五万人救之。〔龟兹，音丘慈。〕超召将校及于窴王议曰：〔将，即亮翻。校，户教翻。〕「今兵少不敌，其计莫若各散去；于窴从是而东，长史亦于此西归，〔班超时为将兵长史，盖西归疏勒也。〕可须夜鼓声而发。」〔须，待也。夜鼓声，鼓鼜之声也。周礼：军旅夜鼓鼜。注云：鼜，夜戒守鼓也。司马法曰：昏鼓四通为大鼜，夜半三通为晨戒，旦明五通为发昫，所谓三鼜也。此则待夜半鼓声也。鼜，千历翻。昫，休具翻，刘休武翻。〕阴缓所得生口。〔使生口得归，言将散去也。〕龟兹王闻之，大喜，自以万骑于西界遮超，温宿王将八千骑于东徼于窴。〔徼，一遥翻。〕超知二虏已出，密召诸部勒兵，〔章：甲十六行本「兵」下有「鸡呜」二字；乙十一行本同；孔本同；张校同。〕驰赴莎车营。胡大惊乱，奔走，追靳五千余级；莎车遂降，〔降，户江翻。〕龟兹等因各退散。自是威震西域。
  </div>
  <div class="pagination">
   <a href="资治通鉴注_page42.html">
    上一页
   </a>
   <span>
    ...
   </span>
   <a href="资治通鉴注_page38.html">
    38
   </a>
   <a href="资治通鉴注_page39.html">
    39
   </a>
   <a href="资治通鉴注_page40.html">
    40
   </a>
   <a href="资治通鉴注_page41.html">
    41
   </a>
   <a href="资治通鉴注_page42.html">
    42
   </a>
   <span class="current-page">
    43
   </span>
   <a href="资治通鉴注_page44.html">
    44
   </a>
   <a href="资治通鉴注_page45.html">
    45
   </a>
   <a href="资治通鉴注_page46.html">
    46
   </a>
   <a href="资治通鉴注_page47.html">
    47
   </a>
   <a href="资治通鉴注_page48.html">
    48
   </a>
   <span>
    ...
   </span>
   <a href="资治通鉴注_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
