<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 50 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 50 页/共 59 页
  </h1>
  <div class="content">
   ９、壬寅，金国遣撒卢母斋御押燕山地图来。初欲令童贯、蔡攸拜受，马扩、姚平仲共晓之，乃已。贯、攸厚赂之乃还。（《纪事本末》卷百四十三。案：《三朝北盟会编》云：十九日壬寅，金人遣使斋御押地图来宣抚司。《茅斋自序》云：十九日金人使斋御押地图来，宣言令童太师、蔡相公拜受，童、蔡皇遽问如何处置。扩乃往谓之曰：“若论御押，一如本朝御笔，前此累有御笔，何尝使粘罕元帅以下郎君拜受，此太过当。”金人无对，遂允不拜。先是，李嗣本、姚平仲军交燕日，运粮夫夺女真牛马，杀一女真，至是来整会留偿人命及牛马价钱，复为平之。） 

　　１０、乙巳、童贯等言收复燕城了当，具表称贺。（《纪事本末》卷百四十三。案：《宋史》、《三朝北盟会编》乙巳同。邵经邦《宏简录》云：庚子，童贯入燕，表奏。盖并书也。《宣和录》曰：陕西河北河东路宣抚司童贯等言：恭惟陛下神机先物，前知北虏灭亡之兆。自政和八年，金国遣使通好，结约夹攻；至宣和四年，虏主播迁，耶律淳纂立，幽燕之民，久惧涂炭，延颈款关，愿归中国。陛下俯顺人心，特诏臣等出总戎千，先行招抚；及遣使以祸福谕淳，使纳土内附。淳先败盟寇边，臣等仰遵睿画，东由雄州，西由安肃、广信诸道进讨，自五月二十二日、二十五日、二十九日，八月十四日、二十一日，二十九日，九月一日、九日，王师屡胜，残虏震慑，乘势开谕圣德，招来远人，广出文榜，遣间斋至燕中，晓谕士民。先是，郭药师领常胜军万人驻涿州，虏中最号劲兵。易州城守，契丹亦众；涿、易之间，有牛阑寨，皆契丹素屯兵马去处，声援相接；涿、易仍係燕山咽喉之地。臣等既进兵讨荡，兼由间招诱常胜军及预行结约，易州城中豪杰内应。至九月二十三日，郭药师领常胜军兵举涿来归；二十七日，遣发兵马进取易州，杀戮城内契丹殆尽，当日收复易州；十月四日，攻破牛栏寨，易州之路尽通，节次收复归义、安城、固安、威城、涞水、良乡、武清、安次、清化、漷阴、潞、三河、析津、宛平、卢龙、玉田等县，及景、蓟等州，同时纳土，幅员数千里，天险地利，尽皆有之，独燕京孤城未下，女主伪后萧氏遂称臣妾，遣使纳款，却而不受。十月十八日，大兵至良乡县界，杀退贼众。二十三日，遣奇兵径入燕城，杀戮城中契丹万众，燕民鼓舞，四军贼首，援兵旅拒。二十五日，再战于卢沟河，贼酋退保燕城。十二月二日，契丹悉燕中兵马来犯永清一带已归顺地分。王师鏖战，大获胜捷，横秘蔽野，馀众溃散，不能再举。遂与伪后弃城逃遁。金国十二月五日入居庸关，与王师夹攻，收复燕城了当。臣等于四月十七日，躬领大军入燕山府抚定军民，布宣圣泽者。全师制胜，振朔部之天声，举国来成，获燕山之都会；罄四方而无侮，垂万世以有光；庙社均休，臣民胥庆。臣等闻周伐俨狁，仅至太原；汉击匈奴，但期渭上。虽招徕其种落，或攘斥于封圻，皆仅存开拓边陲之名，固未有混同宇宙之烈。蠢兹裔虏，昔号殊邻。当五季之瓜分，盗一方而穴处。萧萧易水，限风气于山川；奕奕汉津，隔星辰于象纬。金缯填壑者以钜万计，士庶疾首者殆二百年。艺祖肇基，已恢奄有之志；神皇御极，载勤继伐之谋。对越在天之灵，必思挌国之略。属酋渠之远遁，复种落之内讧。窃位渝盟，不诛而殒，捐仁慕义，莫止其来。遂兴复古之师，爰徇叩关之请。破坚杀敌，首克六城，献馘执俘，何啻三捷。军声叠震，詀类惊奔。断其唇辅之依，结彼腹心之应。扶老携幼，还为冠带之民；籍户提疆，来入版图之会。市无易肆，人若更生。通地利于九山，威德镇医闾之峻；察玑衡于七政，天文开析木之缠。圣武既昭，庶邦丕享。虞、舜舞干而苗格，繇文德之诞敷；文王因垒而崇降，自圣谟之丕显。於皇伟绩，更迈前闻。恭惟皇帝陛下，大道并包，神机独运。以顺为武，威加六合之中；惟断乃成，智出群疑之表。快列圣未摅之愤，昭宁人有指之谋。膴膴周原，昔裂冀州之壤；茫茫禹迹，今归碣石之封。方且下十行之诏，以蠲苛娆之科；定三章之约，以施宽大之法。礼高年而教孝悌，褒有德而访才能。文轨同混于车书，朔南咸暨于声教。大刑陈之原野，聿臻偃武之期；成功告于神明，益显无前之烈。臣等远惭周辅，获禀睿谋，拊循幽、冀之遗黎，宣布圣神之厚德。御五门而奏凯，将赍及于群元，奉万寿以称觞，当获陪于列辟。朱胜非《秀水闲居录》曰：贯奏中云不受萧后纳款者，先与金虏有约，不敢受也。又云金国入居庸关与王师夹攻者，刘延庆为残虏所败，求金人取燕城也。） 

　　１１、丙午，太宰王黼等以抚定燕山，上表称贺。（《纪事本末》卷百四十三。案：《三朝北盟会编》独王黼贺表不载全文。朱胜非《秀水闲居录》曰：童贯、蔡攸奏至，宰相王黼率百官称贺，表中多符瑞语意，曰：“陛峻明堂，既揭平朔之号；轩藏石鼓，仍题复古之名。锺虞铭金，则应牧野誓师之时；印章篆玉，则示汉将破胡之兆。承九清之命，而整神霄阴相之旅；建三辰之旗，而向太一下临之方”云云。） 

　　１２、戊申，金国遣杨璞同卢益、赵良嗣等回，斋国书并誓书来。遂并及云中府及武应朔蔚奉圣归化儒妫等州，山后地图则已交割，当时实未尝得山后土地也。其后颇得武、朔、蔚三州，寻复失之，兵端盖自此始。（《纪事本末》卷百四十三。案：杨璞同卢益、赵良嗣、马扩持国书并誓书前于四月十一日甲午辞金，后两日丙申到雄州，宣抚司留马扩备入燕缓急差使，遣三人赴京。此日戊申，盖其到阙日也。然王安中《入燕录》云：童贯差姚平仲、康随、王瑰及良嗣等各带本军人马起发，交割燕京。则十七日入燕，良嗣亦在其役。十三日，杨璞、卢益与良嗣三人尚未发雄州也。金人国书、誓书已附四月甲午日下。据《大金吊伐录》，杨璞回金，载有南宋国书曰：四月日，大宋皇帝致书于大金大圣皇帝阙下：“使车复至，聘问弥殷。式驰约载之严，共著齐盟之重，诚参天地，惠浃神人。取乱侮亡，遂底六师之绩；敦信明义，共图万世之安。仍捲云中，外虞昏主，并沐亲仁之好，获从恢复之心。远念恂忱，倍增感怿，用传于后，永寘于怀。两朝著誓之后，所务通欢继好，以保永世。末节细故，各不须校，邀功生事抅造之人，彼此所宜深察。所云粮食，燕、云两处无可计办，今特於内地掇挪米五万石，二万石令河北路宣抚司于古北口外交割，三万石令河东路宣抚司于归化州或应州以北道路通快处交割，并于七月一日以前节次辇致，前去计会贵国军下官员般取，馀事悉如来谕。顺绥炎律，茂履纯休。今贝勒杨璞等回，有少礼物，具诸别幅。专奉书陈谢，不宣。谨白。”《三朝北盟会编》曰：六月二十一日壬寅，金人欲交割我朔、武、蔚三州，而国主告殂，不及交三州而去。又云：先是，金人逐天祚入夹山，遂陷云中府，所有管内州郡，皆拜降。及移军燕山，如朔州节度使韩正、应州节度使苏京、蔚州土豪陈翊等争叛。金人纳土归大宋后，粘罕、斡离不分遣军马逐去苏京，孙团练取蔚州，杀陈翊，复取上畔州郡，又陷录飞狐、灵邱两县，绝交割山后之意。又有牒来责我招纳叛人张觉，拘收户口、职官及不付所许粮二十万。朝廷知其非，遂议罢谭稹矣。七月七日戊午、八月十五日乙未并可考。） 

　　１３、庚戌，曲赦燕山府、涿、易、檀、顺、景、蓟等州。（《纪事本末》卷百四十三。案：《宋史》、《东都事略》月日并同。赵昇《朝野类要》曰：曲赦系物降比常赦颇轻，乃专为一事一处有兵灾罪眚之类。《三朝北盟会编》亦作庚戌，云以收复燕山，曲赦河东、河北、燕山府、云中路，则并及山后，不止山前一府六州矣。《续宋编年》於本年正月曾书赦两河、燕云路，不知何据，今以《北盟会编》五年四月二十七日赦新复州县诏书附之，与此可以参照。赦诏曰：门下：制军诘禁，昭帝王之极功；发政施仁，体天地之大德。朕祗膺骏命，嗣守洪图，聿臻熙洽之期，克保盈成之业。皇天全付所覆，可忘疆理之修；先王佑启后人，宜笃经营之念。万邦作乂，四夷咸宾。惟羯胡之旧邻，侵中华之名壤。虽北为八狄，同蛮貊之外区；而燕曰幽州，与青徐为王土，割赂自五季始，盗据垂二百年。自艺祖之肇基，洎裕陵之复古。圣哲垂虑，谟训具昭。肆予纂承，敢时怠忽。顾澶渊结誓之后，守其信书；且河朔息战以来，重其兵举。人心久郁，神祚有开。相彼虏酋，虐用夷种。赋敛暴刻，众怀离散之心；刑罚峻深，人抱怨咨之戚。内亲争叛，强敌肆侵，遗穹帐以逋逃，轻前盟而背覆。五都溃决，诸姓骇惊，用遄相将之行，往护封圻之守。殆天所授，其众自归，箪食壶浆，迎王师而来保；旱霓时雨，慰民望以咸苏。靡动锐旅之攻，尽复连城之聚。一方黎庶，初还礼义之乡；千里山河，重载版图之籍。言念征徒暴露之久，转饷调发之劳，并及新民，曲覃庆宥。於戏师直为壮，既昭无敌之功；道贷且成，斯致丕平之利。咨尔有众，体予至怀。） 

　　１４、辛亥，童贯、蔡攸自燕山班师。（《纪事本末》卷百四十三。案：《宋史》作庚戌，与曲赦同日。《三朝北盟会编》曰：二十八日辛亥，童贯、蔡攸归，以詹度权帅事。詹度既就权帅柄，招集散民，远近骈集，大金出岭外，可世、平仲即分陕西、河北诸道兵、常胜军守松亭、古北、居庸。以阁门宣赞舍人刘逸知景州，惠州团练使杨可昇知檀州，忠州防御使任宗晓知蓟州，悉发官吏赴上。詹度作《平燕诗》送童贯行曰：“长亭春色送英雄，满目江山映日红；剑戟夜摇杨柳月，旌旗晓拂杏花风。行时一决平戎策，到后须成济世功；为报燕山诸将吏，太平取在笑谈中。”锺邦直《行程录》曰：二帅提兵十万入燕，名曰抚定，留半月，增陴浚隍，振旅而还，归朝幕府计功论赏，等第有差。二帅一以阉进，一以倖进，自少至老，立功名，取富贵，皆以蒙蔽欺罔得之。居内则专机政，在外则握重兵，是岂知兵者？不明纪律，不知赏罚。每严刑重罚，以箝天下之口，虽甚颠倒错缪，无敢议其非者。童贯惟以一老吏李宗振参决帷幄，军政一以委之，幕府拱手备员而已。惟勾当公事官李积中，广东人，年七十许，以不偶于时，凡三十年不赴朝，缘大臣荐，以特旨入幕中，两投书于二帅，备言今时用兵得失，与金人交通利害，异日必为边患。累数万言，皆切寔今日所验者。二帅素不知今古，懵然莫知何等语，漫不加省；但日事虚文，弥缝阙失，搜抉奇异，为蛊惑计，孰知为天下虑？而卒以是败。） 

　　（海昌倪锺祥辑注） 

卷四十七

　

　　徽宗

　　△宣和五年（癸卯，一一二三） 

　　１、五月（案：钱氏《四史朔闰考》：五月癸丑朔。） 辛巳，契丹人有张瑴者，（案：《宋史》及《三朝北盟会编》、《东都事略》、《宋史全文》并作“张觉”。） 平州人也，第进士。延福中，授辽兴军节度副使，（案：《辽史》，辽兴军即平州路。） 会民兵杀其州节度使，瑴以抚定功，州人推之权领州事。燕王死，瑴知契丹必亡，尽籍丁壮，得五万人，马千匹，招豪杰，潜练兵马。萧太后遣太子少保时立变案：各本并作“时立爱”，叶隆礼《契丹国志》同，“变”字恐误。知平州，瑴拒而不纳。金主既下燕，首问瑴曲折，参知政事康公弼曰：“瑴狂妄何能为？宜示不疑，图之未晚也。”遂授瑴临海节度使，仍知平州。将发左企弓等，粘罕曰：“我欲遣兵禽张瑴而行，何如？”公弼曰：“若加兵，是趋之叛也。”公弼昔居此州，知瑴往侦而图之。遂见瑴，谕金人之意。瑴曰：“契丹八路，自金人之兴，今独平州存耳，敢有异志？所以未释甲者，以防萧傒耳。”厚赂公弼而归。公弼道其语，粘罕信之，改平州为南京，加瑴同中书门下平章事。会阿骨打卒，吴乞买立，遂遣左企弓等归。时燕民有私诉于瑴者，曰：“左企弓等不谋守燕，而使吾民流离如此。今明公尽忠辽国，免我边者非公而谁也？”召官属议，皆曰：“近闻天祚复振，出没松漠之南，金人所以全军急趋山西者，恐契丹议其后也。明公仗义，迎天祚图兴复，先责宰相左企弓等叛降之罪而杀之。纵燕人归燕，南朝宜无不纳。如金人复来，内用平州之兵，外借南朝之援，何惧乎？”瑴曰：“此大事也，当审画”。以翰林学士李石明智，召而问。石以为然。遂拘两府左企弓、曹勇义、虞仲文、康公弼，数其十罪而杀之。称保大三年，画天祚象，朝夕谒，事无大小，告而后行，止称契丹官秩。以榜谕燕民，令各安堵如故，应田宅为常胜军所占者，悉还之。燕人患远迁，得之莫不大悦，往往南来至京师。（原注此据《金盟本末》及《亡辽录》修入。） 石与高履因诣燕山说王安中，令招纳张瑴。石改名安弼，履尝为三都使，改名党。石、党皆燕山人，先尝被虏，后缘瑴得归，意欲朝廷与金人变盟，则虽复来索之，必不遣也。其说安中曰：“平州自古形胜之地，地方数百里，带甲十馀万，帅臣张瑴又文武全材，若为我用，必能屏翰王室。不然，则恐西迎天祚，北通萧幹，并为我患。燕山岂得安乎？”安中亦以为然，遂具奏乞行招纳。且曰：“臣敢身任其责，事关军国利害大计，不敢不言。”仍差官伴送安弼及党赴阙。又延康殿学士、提举太乙宫赵敏修者，故辽国宰相李俨之子处能也，先在海岛为僧，萧后诏令归俗，乘驲赴阙，将复用。行次平州，闻金人已取燕，遂越境来归，赐第京师。其母邢氏等亦自平州至。敏修及安弼、党三人者，日夜诣王黼白事，朝廷多从其说。云上初闻瑴叛金国，以御笔付詹度曰：“金国自燕山遣人诣平州，即日复回云领步骑五千壁松亭关，抄其车乘不敢前；及闻平州止称旧府，用保大年号，已杀虏相曹勇义等四人，声言不顺南朝，亦不归女真，及四月二十七日，辄遣兵夺清化县榷盐院铁板物。观此，则瑴之不归女真甚明，而所以款附本朝之意，盖亦未见，若不稍与羁縻，必为边患。虽未可明示结约，要须预加抚谕，可因人谕意，然不可泄。瑴方外连韩庆民等，招诱迁、阔等州以拒金国，成败固未可知，为我之计，正当用卞庄刺虎之计，坐观其变，以为后图。所虑喜功倖进辈，苟且图目前，轻失女真，所当深察。”度令瑴之姻家王倚者谕之。瑴遣张兴祐来，度复奉御笔云：“营、平纳款，虽在女真入关之前，然其后朝廷累次计议，女真终不见与。又张瑴固尝心服金国，用其年号，又尝改为南京矣。本朝初与金国通好，皆著誓书，岂当首违？况金国昨在燕京，所以不能即讨平州，正缘女真处关中，而瑴外据榆关，又我以重兵压境，且旧酋尚在，是以彼姑涵容。今女真既已出关，他日若自兴中府或东京之西讨伐平州，则瑴蕞尔数州，恐未易当。况我师既已解严，旧酋犹复狼狈如此，秋深女真归师，正是得志之时，在我岂当妄有举错？为今之计，正合坐观其变，以为后图。然闻瑴欲通韩庆民，结连四军，并力窥燕，则不得不虑。理当速示羁縻，卿可慎选有材智忠信之人二三辈，令密谕瑴意，许之世袭。”因兴祐归，以上意语之。未行间，又承御笔：“闻四军林牙、张瑴在居庸关北及平、滦州、中京集众，止留金国车乘，纵还金国所迁燕京人口，并意欲为我疆之患，要须经画，为善后之计。”议者谓四军林牙以尝为我敌，虽欲翻然，宁不畏祸？张瑴久欲归附，以所许不逮郭药师，未厌其欲，遂尔迁延。敕詹度密遣人诱致，令率众内附，当厚以金爵畀之。於是朝廷又闻迁民得归，亟诏王安中、詹度使加恤录士大夫之可用者，复百姓田租三年。瑴闻之，大喜，遂决策来纳款焉。（《纪事本末》卷百四十四。案：辛巳为五月二十九日，月小尽也。《三朝北盟会编》于五月十四日书瑴杀左企弓等，六月二日付詹度御笔，令察瑴去就。其数企弓等十罪，曰：天祚播迁夹山，不即奉迎，一也；劝皇叔燕王僣号，二也；诋讦君父，而降封湘阴王，三也；天祚尝遣知邠王有庆前来计议而杀之，四也；檄书始至，而有迎秦拒湘之议者，五也；不谋守燕而拜降者，六也；臣事金国而不顾大义者，七也；根括燕中财物而取悦金人者，八也；致燕人流徙而失业者，九也；教金主发兵先下平州者，十也。企弓等皆无辞，遂缢杀之。此亦据史愿《亡辽录》。《纪事》虽据此，而十罪则删节不详也。《契丹国志》所言亦大略相同，且云：六月，瑴榜示燕人，除留守外尽许复业。所有逐户抛下田宅为常胜军占佃者，悉还之。燕人方患远徙，得归复业，皆大悦。宋徽宗闻燕民之归，降诏付帅臣詹度多方恤存，有官者津遣赴阙，换授差遣；馀各令安业，与免三年常赋。张瑴闻之，以为得计，遂以平、营、滦三州降宋。其地乃后唐末契丹太祖所陷，非为石晋所割；若滦州，乃太祖所建立也。以上亦据《契丹国志》语。） 

　　２、童贯、蔡攸至京师。（《纪事本末》卷百四十三。案：此同日事。贯、攸于四月二十八日辛亥自燕山班师，至此始到阙。蔡绦《北征纪实》曰：二帅告还，上御景龙门观奏凯，尽以禁卫诸军迓之以入。上始甚不乐，故二帅赏皆薄，贯遂致仕，攸拜枢密。既二帅以宣抚司羡馀进大珠百，黄金四千两，犀玉钱帛称是，号曰“土宜”，上喜之。又曰：二帅凯还，上为御殿受贺，礼毕，赐宰臣等坐，用神宗皇帝下熙河及崇宁下青唐故事，解玉带以赐黼。《三朝北盟会编》曰：辛巳，童贯、蔡攸大奏凯以入，告功于庙。翌日壬午朔，蔡京进贺表曰：师由义动，往城于方；国以和来，不战而屈。举全燕之故地，吊介狄之遗民。戴白垂髫，欢呼而解衽；壶浆簟食，充塞而载途。万国来同，一方底定，乾坤动色，庙社用光。惟北有邦，实冀之野，大禹所别，有虞常巡。粤我造邦之初，遂为与国之敌。始约兄弟，尊至祖孙，金缯缔交，使传洽至。其强弗率，僣伪号者二百年；有志未遑，更圣君之六七作。惟昔神考，于时元丰，分将隶兵，联民讲武。阅九军之师，阵建北面之黄旗，无衅可乘，有训斯在。皇帝陛下，以重华而绍帝之事，以下武而继文之声，因其天亡之时，成是席卷之势。臣顾惟齿长，久误眷知，诗礼之庭，屡趋而过，军旅之事，盖未尝闻。察之于谈笑杯酌之间，付之以疆场甲兵之事，乘其万举万全之会，授之百发百中之机，是惟秉钺以专征，岂可因人而成事？山川草木，悉归舆地之图；士女臣民，尽效职方之贡。此盖皇帝陛下懋昭大德，聿骏先猷，人期与能，天实助顺，扬厉无前之纬绩，铺张不世之鸿休，千载君臣，适遇风云之会；一门父子，得为勋戚之家矣。） 

　　３、是月，金国主阿骨打卒，弟吴乞买立，改天辅六年为天会元年。（《纪事本末》卷百四十三。案：《续宋编年资治通鉴》：金太宗吴乞买立。原注阿骨打号太祖大圣武元皇帝，改为天会元年。《宋史》同，作五月，亦云是月，不书日。《三朝北盟会编》系六月十九日庚子，阿骨打殂于军前。陈桱《通鉴续编》、薛应旂《宋元通鉴》并系八月。毕沅《续资治通鉴》作八月戊申，此皆据《金史》也。《金太祖实录》曰：太祖生于辽咸雍四年秋七月，其先寓止为完颜部人，后因以为氏。以辽天庆五年建国曰辽，以镔铁为国号，镔铁虽刚，终有销坏，惟金赤色最为奇宝，自今本国可号大金。天辅六年八月乙未终于部堵滦。在位九年，享年五十有六。苗耀《神麓记》曰：太祖大圣武元皇帝至燕京，入内见大殿摇动，出于城东柴村建寨，不旬日，病殂，年五十五。各本所说不同如此，若《辽史·天祚纪》，则更系保大四年八月，则在宣和六年矣，此误。宇文懋昭《大金国志》作天辅六年癸卯五月乙丑日崩。太宗吴乞买，阿骨打弟，为谙班勃极烈，即位更名晟，改元天会，以斜也为谙班勃极烈，傒本为固论勃极烈，相与辅政。勃极烈，毕《鉴》译作贝勒。钱大昕《金史考异》曰：天会三年，上太祖谥曰武元皇帝。皇统五年，增谥应乾兴运昭德定功睿神庄孝仁明大圣武元皇帝。） 

　　《续宋编年资治通鉴》：五月，王黼加太傅，总治三省事。案：《宋史·本纪》系五月庚申。又《宰辅表》云：五月庚申，王黼自太宰兼门下侍郎加太傅，依蔡京昨任太师例。《三朝北盟会编》：五月八日庚申，加王黼等勋封。御笔曰：虏政不纲，邻国侵扰，不图人心之慕义，率皆面内而向风。朔、冀、云燕，悉归舆地，劳来还定，已奏肤功。安华夏之生灵，绍祖考之先志，所赖庙堂之策，集此不世之功。当有畴庸，以昭异数。可依下项：王黼除太傅，进封楚国公；郑居中除太保，仍与一子推恩；白时中、张邦昌、李邦彦、赵野各进官二等。又奉御笔云：太傅三公，坐而论道号为三省长官。所有王黼已降指挥拜太傅，其治事恩数合依太师体例，可疾速照会，遵守施行。《宏简录》《宰辅传》曰：燕山奏凯，帝解玉带赐黼，优进太傅，封楚国公，总治三省事，许服紫花袍，驺从仪物，几与亲王等。赵昇《朝野类要》曰：三省者，中书省、门下省、尚书省也。中书拟定，门下进画，尚书奉行。绍兴初，并中书门下为一，谓之“制敕院”。周煇《清波杂志》曰：王黼一日在相国寺行香，见蔡京以太师、鲁国公揭膀，序立其下，深有羡慕之色。亲厚者乘閒叩之，黼曰：“无他，不谓元长，有许大官职。”其人因言太宰若能承当一事，元长官职不难致。黼识其意，乃身任伐燕之责，后果致位太傅、楚国公，且许服紫花袍，增益驺导，并张青罗盖，涂金从物，略与亲王等，宠遇埒于京。） 

　　１、六月（案：钱氏《四史朔闰考》：六月壬午朔。） 丙戌，知平州张瑴遣人诣宣抚司纳土。金人闻瑴叛，遣门母国王（案：“门母”各本并作“阇母”，此恐误。） 将二千骑来讨，瑴率兵迎拒於营州。金人以兵少不交锋而归，大书州门，有“今冬复来”之语，瑴即妄以大捷闻宣抚司。（《纪事本末》卷百四十四。案：《续宋编年资治通鉴》：辽张瑴以平州来降，瑴知契丹必亡，藉壮丁五万以为备。金人既下燕，使参政康公弼谕，意，瑴曰：“契丹八路，今特平州存耳，敢有异志！所以未释甲者，防萧傒尔。”公弼以语粘罕，遂改平州为南京路，加瑴同平章事。至是吴乞买新立，遂遣左企弓等归。时燕民患远徒，私诉於瑴曰：“左企弓不谋守燕，而使吾民流离至此。近闻天祚复振，若明公仗义，首图兴复，先责企弓等罪而杀之，纵燕人归南朝，宜无不纳；如金人复来，内用平州之兵，外借南朝之援，何惧乎！”瑴召李石问之，石以为然，遂杀企弓等。石与高履诣燕山，说王安中曰：“平州形胜之地，张瑴总练之才，足以御金，乂安燕境，宜招致之。”安中送石、履赴阙，改石名安弼，履名党。又赵敏修乃辽相李处能，三人与王黼白事，多从之。张瑴又遣其弟来通款，乃授瑴节度，世袭平州。惟赵良嗣以为不可，恐必招女真之兵，而时相不从。金人闻瑴叛，遣兵讨之，瑴率兵迎拒，金人以兵少而退，大书州门，有“今冬复来”之语。至冬十一月，金以千骑破平州，得宋朝所赐瑴诏。瑴走燕山。自是金人归曲宋朝，累檄宣抚司取瑴，乃命王安中缢杀，函首送之。未几，金太子窝里孛由平州路入寇矣。《宋史》、《三朝北盟会编》丙戌同。张瑴申状曰：权管勾平州节度使兼诸军都统张瑴状：“自女真深入，北朝皇帝西狩不返，诸路寇兵充斥，道途塞绝，当道无所依讬。承大朝累遣人斋到文字招谕，寻奉表款附，后蒙降到敕赦，并处置宣命。适值女真袭下燕域，远近震惧，当道力弱地隔，姑务应从，以缓攻侵，图安境土。燕城本中国旧地，虽为贼有，巢穴尚遥，固无久驻之势。况与大朝要约，遂议割分。贼恃虎狼之强，其云中富家巨室，悉被驱虏，止留空土，以塞前盟，大朝亦非得已；旋以假道当界，冤痛之声，盈于道路，是用不忍。与州人共议，佥曰：‘宜抗贼命，以全生灵；若许东迁，是亦资虏。’即调发丁壮，缮甲兵，锄贼徒，以活生灵，区区之心，必已闻之。近知贼众已过居庸，大朝必措置屯守，使无回路。仍念安土重迁者，人之常情，况万家流离，祝奠无主，虽居近地，犹谓出乡，使复父母之邦，是成终始之义。一则为大朝守圉之计，二则快流民归国之心，固无他求，乞修旧款，应西来职官百姓，已分别津发过界去讫。今差都统府掌书鸿胪少卿张钧、将作监参谋军事张敦固谨诣安抚司纳土归朝。”詹度得状，不敢受，而以密奏闻。据瑴状，当迁之人在平、滦者，皆欲求归，已分路遣之过界；缘东迁之人田宅悉为常胜军所有，无宿食之地，若令入燕，其势必张，恐为金人所知，以语瑴无遽，遂以张钧送宣抚司。六月二十一日壬寅，金人军马到平州，阇母国王军二千馀骑先入营州，张瑴发兵拒战，阇母以军少不交锋退归，大书州门，曰：夏热且去，秋惊复来。瑴遂声言战败金人，杀伤甚众，妄申宣抚司以大捷闻于朝。宣抚遂厚以银绢告敕等，斋赐其军。以上并据《三朝北盟会编》补入。） 

　　《续宋编年资治通鉴》：六月，加朱勔节度。案：《宋史·本纪》及各本皆不书，惟《九朝编年备要》与此同，曰：燕山之役，以勔驰驿传命，有劳故也。李《十朝纲要》系六月甲午，云：朱勔以燕山之役驰传有劳，为宁远军节度使、醴泉观使。《东都事略》勔本传曰：燕山之役，谓勔有功，自庆远军承宣使进宁远军节度使。《宏简录》曰：燕山告功，朱勔自随州观察使、庆远军承宣使进宁远军节度使、醴泉观使。一门尽为显官，驺从亦至金紫。《宋史·地理志》艮嶽注曰：宣和五年，朱勔于太湖取石，高广数丈，载以大舟，挽以千夫，凿河断桥，毁堰折插，数月乃至，赐号昭功敷庆神运石。是年初得燕城故也，勔缘此授节度使。周煇《清波杂志》曰：宣和癸卯，朱勔目平江府造巨舰，载太湖一石至京，勔被赏建节，石封盘固侯。四年正月辛酉朔可考。六年九月庚寅，金芝产万寿峰。原注引朱胜非《闲居录》，系五年六月十三甲午，勔自承宣为节度。据此，是勔加节度为甲午日，与此并可参照。收燕之役，勔实不与，盖名则旌燕山功，实则赏进石劳也。张邦基《墨庄漫录》曰：宣和间，朱勔以应奉劳进节度使，子汝贤庆阳军承宣使，汝功静江军承宣使，汝文邠门宣赞舍人，弟勣邠门宣赞舍人，汝翼朝奉大夫、直龙图阁，汝舟明州观察使，汝楫华州观察使，汝明荥州刺史。孙絺、绎、约、绚、纬、绶并阁门宣赞舍人，绰、绅并邠门祗侯。一时轩裳之盛，古未有也。靖康初，藉其家并追夺，窜之岭外。方勺《泊宅编》云：宣和五年，平江府朱勔造巨舰，载太湖石一块至京，以千人舁进，是日，赐银碗千，并官其家仆四人，皆承节郎及金带。勔遂为威远军节度使，而封石为盘固侯。盐官县安国寺双桧，有唐宣宗时悟空大师手植，今百馀年矣。其大者，蜿蜒盘礴，如龙凤飞舞之状；小者，与常桧不甚异。宣和乙巳春，朱勔遣使臣李蠲取以供进。大者载由海道，遇风涛，舟桧俱没；小者只自漕路入，既献上，蠲转二官，知县鲍慎好亦赐绯。） 

　　１、七月（案：钱氏《四史朔闰考》：七月壬子朔。） 戊午，诏：“起复太尉、武信军节度使、上清宝箓宫使兼神霄玉清万寿宫副使、直睿思殿、河东燕山府路兼河北路宣抚使谭稹为检校少保，依前武信军节度使、上清宝箓宫使、燕山府路兼河北路宣抚使。”始，童贯、蔡攸归自燕山，颇失上意，王黼、梁师成共荐稹为宣抚司，令驻河东，交割金人所许山后、云中府及朔、武、蔚、应等州。然金人以其地多要害，实不欲与我，但浮沈其辞。而我使人且皆昧利求宠，欺罔朝廷，朝廷因是日夜益生希觊。稹既出，至太原经营山后，会阿骨打死於白水泊以丧归，其国吴乞买初立，未暇治山后，朔、武、蔚、应等州，皆通款於我朝廷，以稹有嘉靖之功，因迁其官。前此稹为宣抚使，但分治河东，及贯致仕，稹遂兼治三路云。（《纪事本末》卷百四十四。案：《续宋编年资治通鉴》：谭稹为宣抚副使，仍驻河东，然金人以燕山地要害实不与我，但浮沈其辞。而我之使人昧利贪宠，欺诳朝廷，因是日生希觊。出师至太原，会吴乞买初立，犹未暇治山后，故朔州韩正、应州苏京、蔚州陈翊皆通款於我，稹即除官，寻迁少保。《宋史》在己未，与童贯致仕同日，并书。《三朝北盟会编》：七月七日戊午，授稹起复检校少保；十日辛酉，始命河北燕山府路宣抚司使。此因童贯致仕，以稹代之也。盖稹初命河东，及是始兼三路。蔡绦《北征纪实》曰：谭稹者，亦巨珰也，初无异能，但梁师成党。童贯致仕，故师成及黼引稹以为河东宣抚副使，实代童贯专俾交割山后、云中府，其地则朔、武、应、蔚诸州者，直我河东路与代州对境，皆多要害，金人实不与我也。会吴乞买立，粘罕亦暂归，故朔、应、蔚三州守臣皆通我，我又招降之，号曰朔宁军。遣河东将李嗣本以兵戍焉。又运刍粮玉帛以饷之，事曾未讫，而粘罕回云中，因来治此，于是虏将率之以归金，金人亦以兵至。嗣本大败，狼狈仅脱，三州乃复归金，谭稹但坐视束手，徒搜珠玉珍异以自入耳。薛应旂《通鉴》云：稹至太原，招朔、应、蔚诸州降人，号为朔宁军。《续宋编年》所云与《纪事本末》大略悉同，但较略耳。） 

　　２、己未，太师、兼领枢密院事、神霄玉清万寿宫使、陕西河东河北路宣抚使、徐豫国公童贯，依前太师、徐豫国公、神霄宫使致仕。（《纪事本末》卷百四十四。案：《续宋编年资治通鉴》：秋七月，童贯致仕。贯、攸归自燕山，颇失上意。王黼、梁师成共荐谭稹为宣抚使，贯寻命致仕。《宋史·宰辅表》：五月癸亥，童贯落节钺，依前太师。《本纪》：五月癸亥，童贯落节钺，进封徐豫国公；蔡攸为少师。其时贯、攸虽班师，犹未至京也。至六月辛亥，蔡攸以少师领枢密院事。此盖代贯也。） 

　　《续宋编年资治通鉴》：诏毁苏轼、司马光文集板，已后举人习元祐学术者，以违诏论。明年，又申禁之。（案：《宋史》无此。李《十朝纲要》系七月甲子。《九朝编年备要》曰：中书省言，福建印造苏轼、司马光文集，诏令毁板，今后举人传习元祐学术者，以违制论。明年，又申严之。冬又诏曰：“朕自初服，废元祐学术，比岁至复尊事苏轼、黄庭坚；轼、庭坚获罪宗庙，义不戴天，片纸嘡字，并令焚毁勿存，违者以大不恭论。”靖康初罢之。盖诏毁元祐之学，崇宁初即有此禁，此时因刻板故，复申令也。费衮《梁溪漫志》曰：宣和间，申禁东坡文字甚严。有士人窃携坡集，为阍者所获，执送有司。见集后有一诗云：“文星已落天地泣，此老已亡吾道穷；才力漫超生仲达，功名犹忌死姚崇。人閒便觉无清气，海内何由识古风；平日万篇谁爱惜，六丁收拾上瑶宫。”京尹义其人，且畏累己，因阴纵之。周煇《清波杂志》曰：崇宁三年，淮西宪臣霍汉英奏乞，应天下苏轼所撰碑刻并一例除毁，诏从之。又政和间，潭州倅毕渐亦请碎元祐诸路所刻碑，从之。朱弁《曲洧旧闻》曰：东坡诗文落笔辄为人所传诵。崇宁、大观，海外诗盛行，朝廷虽禁止，赏钱增至八十万，禁愈严而传愈多，往往以多相滉；士大夫不能诵坡诗，便自觉气索，而人或谓之不韵。潘永固《宋稗类钞》曰：相传徽宗亲临宝箓醮宫，一日启醮，道士至醮坛拜章，伏地久之方起，上诘其故，答曰：“适至，上帝所值奎宿奏事，良久方毕，始能上其章。”上叹讶问曰：“奎宿何神，所奏何事？”对曰：“所奏不可知，此宿乃本朝苏轼。”上大惊，先是，崇、观间，以党籍禁苏公文辞并墨迹而毁之。政和中，不惟弛其禁，且欲玩其文辞墨迹，一时士大夫从风而靡为是也。） 

　　１、八月（案：李《十朝纲要》八月系辛巳朔，钱氏《四史朔闰考》同。） 乙未，王师大败契丹将夔离不於峰山。（原注《实录》在二十一日，今从《金盟本末》。） 夔离不者，萧傒也。金人既入燕京，傒就奚王府自立为神圣皇帝，国号大奚，改元天嗣。（原注封氏《编年》书此，系四年十二月十二日。案：金人于四年十二月六日入燕，故封有功《编年》系此于十二日。陈桱《通鉴续编》、薛应旂《宋元通鉴》并曰：五年春正月，辽知北枢密院事奚回离保即箭笴山自立为奚国皇帝，改元天复。二月，萧傒奔奚，金人既陷燕，傒就奚王府自立为神圣皇帝，国号大奚，改元天嗣。五月，奚回离保为郭药师所败，其下阿古哲等杀之。八月，萧傒为郭药师破，傒遁。为其下所杀，传首京师。毕沅《续通鉴》回离保又改作和勒博，此以回离保、萧傒为两人。叶隆礼《契丹国志》曰：萧后东归，以避金人，至松亭关议所往。耶律大石林牙，辽人也，欲归天祚；四军大王萧傒，奚人也，欲就奚王府立国。有宣宗驸马都尉萧勃迭曰：“今日固合归天祚，然而有何面目相见？”林牙斩之，传令有异议者斩。于是辽奚军各列阵相拒而分矣。辽军从林牙，挟萧后归天祚于夹山，奚渤海军从傒，留奚王府。傒据府自立，号神圣皇帝，国号大奚，改元天兴。又曰：七月，萧傒既败于{要月}铺，其党夔离不在峰山亦败。《辽史·逆臣传》曰：奚回离保亦名傒，奚王忒邻之后。保大二年，回离保率吏民立秦晋国王淳为帝，伪署知北枢密院事，兼诸军都统，屡败宋兵。金兵由居庸入燕，回离保知北院，即箭笴山自立，号奚国皇帝，改元天复。此二说以回离保即四军萧傒，然《契丹国志》则又以萧傒、夔离不分为两人，而改元又为天兴，众说不同如此。然《三朝北盟会编》及《大金国志》并云：萧傒即四军，夔离不自立为奚帝，改元天嗣。与《纪事》同，并无回离保；而《辽史》所云立燕王，败宋兵，皆夔离不事。况《辽史》本云燕王立，以萧傒知北枢密院事。盖传闻互异，遂误为二。实则和勒博、回离保、夔离不，蕃音通转，三称止一人也。厉鹗《辽史拾遗》曰：夔离不即回离保；四军大王，萧傒也，此说最是。） 

　　时奚人饥，傒出卢龙岭，攻破景州，又败常胜军张令徽、刘舜臣於石门镇，陷蓟州，寇掠燕城，其锋甚锐，有涉河犯京师之意，人情汹汹，颇有谋弃燕者，童贯自京城移文王安中、詹度、郭药师等切责之。已而安中命药师大破其众，乘胜穷追，过卢龙岭，杀伤大半。从军之家，悉为常胜军所得，招降奚、渤海五千馀人，（原注此据《金盟本末》所载） 生禽阿鲁太师，获耶律德光尊号宝检、契丹涂金印等。傒遁去，寻为其部下自得哥所杀，（案：其部下自得哥所杀”。《三朝北盟会编》作“其部第白得哥杀之”。“自”字恐误。《契丹国》志止作“部曲得哥杀之”。） 传首至河间府，安抚司詹度上之。（《纪事本末》卷百四十四。案：《续宋编年资治通鉴》：辽将夔离不，即萧傒也，据奚王府自立，为神圣皇帝，国号大奚，改元天嗣。时奚人饥，傒出卢龙岭，攻破景州，败常胜军于石门镇，陷蓟州，掠燕城，其锋甚锐，有涉河犯京之意，人情汹汹，颇有谋去燕者，童贯自京师移文王安中、郭药师切责之。安中命药师大破其众，傒遁去，为其下所杀，传首京师。《宋史》系之八月末，不书日。《三朝北盟会编》同，系八月十五日。《宣和录》曰：太傅王黼等表贺：“宣抚司奏，奚贼四军夔离不率众出犯景蓟；大兵讨伐。八月十五日于峰山遇王师，大捷，斩获三千级，生禽伪阿鲁太师，俘执数千人。十七日，追至卢龙岭，招纳二万馀众，获耶律德光伪尊号宝检、契丹涂金印数十，辎重器甲牛羊牲口不可胜计，及进兵抚谕招燕州，令复从金国。”九月六日乙巳，以詹度知河间府，蔡靖同知燕山府，两易其任。十一月十八日丁卯，检校少保、庆远军节度使、河北河东燕山府路安抚使、知燕山府王安中授检校少傅；起复检校少保、太尉、武信军节度使、充上清宝箓宫使兼神霄玉清万寿宫副使、直睿思殿、充河北河东燕山府路宣抚使谭稹起复检校少傅；检校少傅、集庆军节度使、同知燕山府郭药师授太尉，并赏破萧傒功也。六年正月六日乙卯，河间府詹度得萧傒首级，上于朝。十四日癸亥，以获耶律宝检、金印及得夔离不首，奏告宗庙社稷，皇帝御紫宸殿受贺，下诏书曰：属者虏政暴荒，天用剿绝其国。朕诞膺帝命，克绍先猷，取乱侮亡，恢复疆土。施大泽于燕云之人，旧俗来归，如水就下，沛然莫之能奭；独伪四军大王夔离不者，悖众逆命，前年曾首犯王师于白沟河，继复旅拒燕城。爰命偏师攻於广阳之北，乃敢干天之纪，擅即伪位，号神圣皇帝，改年天嗣，袭虏正统。去年辄率其旅若林，出寇景、蓟，毒痡丑类，矫诬神人，罪不容诛。爰饬六师，大败之於峰山，嘡轮不返。甲辰，传首京师。惟予克相上帝，以遏乱略，皇天助顺，宗祐垂休，有此骏功，朕敢专享？可择日遣官奏告宗庙社稷，御紫宸殿受贺。其夔离不首级，依典礼送大社库，故兹诏示，想宜知悉。闰三月三日庚辰，太傅王黼奏所俘玉检伪宝，乞宣付秘书省。奏曰：耶律氏自阿保机盗据北土，因五季之微，以强闻天下。艺祖志在恢复，而日不暇给。累圣绍休，专以柔驭；至庆历中，遂敢忤天之命，妄以关南县邑为请，至有轻视中原之心。仁宗皇帝为特添岁币，乃敢要盟，别立要约，使军书旁午，来易誓文，至词尽理穷，方少听命。誓书所著，必欲本朝具言别纳金缯之仪，用代赋与之数。是时中国威灵，可谓屈矣！仰惟陛下天锡勇智，师不逾时，兵不血刃，尽复燕云境土，如指诸掌；夔离不传首之后，既俘石晋所上玉检，又获其伪宝。今者疆圉之臣，复以庆历誓书来上，垂宗庙之宏休，快祖宗之积愤。伏望宣付秘书省，许率百僚拜表称贺，所有庆历誓书、国书、乞藏之宝文阁，以示无穷。从之。以上云云，并据《三朝北盟会编》补入。翟耆年《籀史》曰：宣和中，获耶律德光所盗古宝玉尊，形制与黄目尊等，莹然无少玷缺，在廷诸臣，莫知所用。帝独识为周之灌尊。乃诏圜丘祭天之器，仿古尽用吉玉。《契丹国》志曰：六月，奚兵出卢龙岭，攻破景州，杀守臣刘滋、通判杨伯荣；又败常胜军张令徽、刘庆仁于雁门镇，攻陷蓟州，守臣高公辅弃城走，又寇掠燕城。又曰：七月，奚兵遇郭药师于腰铺，大败而归，药师追袭，过卢龙岭，杀伤过半，从军老小车乘之，就粮于后者，悉为常胜军所获。诸军既失老小，皆忿怨为萧傒所误，其部曲得哥杀之，传其首于河间府，安抚使詹度献于朝。宋徽宗御紫宸殿受贺。是时萧傒既败于腰铺，其党夔离不在峰山亦败，生禽伪阿鲁太师，常胜军因此横甚。药师佐之，朝廷不能制。以上云云，较各本尤详，惟以萧傒、夔离不为两人，不知何据，故并存之。《辽史·逆臣传》曰：回离保亦名傒，自立后，设奚、渤海、汉三枢密院，改东、西节度使为二王，分司建官。时奚人巴辄、韩家奴等引兵击附近契丹部落，劫掠人畜，群情大骇。会回离保为郭药师军所败，一军离心，其党耶律阿古哲与其甥乙室八斤等杀之，伪立凡八月。又《辽史·天祚纪》：耶律淳立，傒为诸军都统、知北枢密院。倘使回离保与萧傒为二，何其行迹吻合如此，当即夔离不无疑也。） 

　　２、初，王安中令李安弼、高党诣朝廷乞诏张瑴，已而宣抚司以瑴破除母捷书闻，（案：“除母”当为“涂母”之写误。涂、阇同音，即指阇母国王不交锋而退事。） 又遣其弟来通款，朝廷遂授阇泰宁军节度使，世袭平州。其属卫用、（案：《三朝北盟会编》作“卫甫”。） 赵仁彦、张钧、张敦固皆擢徽猷阁待制。令安弼斋诏还平州，乃以金花笺御笔付其弟，令面授瑴，时外廷莫知其端。赵良嗣独抗章，言：“国家新与女真盟，况女真方彊，如此必失其欢，后不可悔，乞斩安弼。”朝廷不从，良嗣坐此，亦阴得罪。瑴闻安弼等至，大喜，率官吏郊迎。金人谍知之，以千骑袭破平州，朝廷所赐诏旨，皆为金人所得。瑴挺身走，欲閒道归京师；其弟怀御笔等将奔燕山，以其母为金人所得，复往投之，而瑴母及妻已为金人所戮，并得瑴弟所怀御笔，果大怒，自是归曲朝廷。瑴道燕山，郭药师留之，匿姓名寄常胜军中。金人累檄宣抚司取瑴，宣抚司具奏朝廷，密令无发遣。安中等言，必不发遣，则金人必启兵端。朝廷不得已，命安中缢杀之，函首还金人。张令徽等皆切齿朝廷，而常胜军亦解体矣。（《纪事本末》卷百四十四。案：《三朝北盟会编：七月十日辛酉，斡离不围平州，张觉走，所赐诏书，尽为金人所得。觉至燕山，郭药师留之，易姓名曰赵秀才，匿常胜军中。平州节副卫甫、参谋赵仁彦张钧弃城，领麾下数十人，将带官库珠玉珍货至燕京，四散藏匿，独张敦固与军民死守。九月六日乙巳，斡离不攻破平州，来索张觉，下军中缢之，函其首与之。《亡辽录》曰：二太子攻破平州》，知张觉为郭药师所获，藏常胜军中，差人移文索取，即具申朝廷，累奉道君皇帝诏，不令发。遣安中与药师再三论奏，不得已而缢杀之，以水银渍其首，函送平州。二太子复遣使索燕人之归者，宣抚司初答以郡邑浩瀚，莫知所往，已指挥根括发遣。终岁之间，使者四至，而意在探军数多寡、仓库虚实，并密斋文字到燕中，招谕辽国文武；若复归金国者，於旧官上超转三资，依格任用。中亦有不得赴朝廷换官穷困者，如赵公严、赵公伦、姚企望，皆越境逃去。蔡绦《北征纪实》曰：张觉者，燕地之豪杰也，素领平、营二州。方天祚窜阴夹山，国乱无主，人心向背，觉取天祚像挂之厅事，呼二州父老谕之曰：“女真，吾仇也，岂可从？”又指其像曰：“此非乃主乎？安可背，当相约以死焉！必不得已，归中国未晚。”燕人尚义，故皆从之。然觉閒遣人通中国，二帅遽奏以捷闻。随觉克营、平、燕山。牌来亦曰收复营、平州。其后金人入燕，而觉使不至又止。大率如此。金人入燕山，觉不得已亦遣人诣降，金人亦封爵之。其后金酋病，率军而北，出居庸，往鸳鸯泊、白水泊，将经营；天祚其辎重尽由东北出松亭关；将归国，道由营、平，其金人所虏职官富户，皆哀诉觉为之主。觉因乘閒诱禽辽之大臣如左企弓辈，数之以国乱不辅，又不死守，反从仇贼，且劫徙燕人等罪，皆杀之。晓示燕人，一行但留马外，尽令复业，各归其所。至于仪物，尽毁去，玉帛皆有之，金人无一得脱者。然金酋适死，其丧未归，故未能治也。觉既与金人结衅，乃谋复降中国，因亟遣辽之大臣李石者来，既至燕山，见王安中，安中为诣阙下，密奏丐纳之。时往还缔密，外廷罕知其详，然识者已深为之惧矣。独赵良嗣者，抗章论列，国家新与女真盟，况女真方强，乞斩李石以徇。上大怒，而黼既专以计议自为功，故指良嗣以为二帅之党，意欲坏成约也，故良嗣因亦得罪。初结约甚固，及中国见金人之不顾也，谓其果不能治，上每曰；“金人必不能立国矣，故结约事寝。”张觉既得中国助，适中其欲，俄复遣李石同其弟来，我乃以平州为泰宁军。封觉节度使，遣人以泰宁军牌敕书及觉之诰命诏书与之，觉大喜，乃提新兵远出拜迎。不虞金人皆谍知之，忽举大兵，径以掩觉，觉不克入平州，因来奔燕山，而我之敕书诰命皆为金人所得。始觉之母妻家属皆寓营州，及金人破营州。先得其母妻等，而觉之弟初随觉走燕山也，叆一夕，闻已得其母，遂亟奔金人，并怀中所携上御笔金花鉴手诏赐觉者，用是又为金人所得，故其后执以藉口者此耳。金人围平州，日夕攻击平州，人奉觉之从弟及姪以守，我但悚视而莫敢救也。金人又移檄曰：“中国既盟矣，我来讨叛臣，当饷我粮。”又不得已，因运粮以给之。平州既不降，斡离不以十万大兵时攻时守，逾半年，率我餽饷，平州食既尽，但遗数千人，因溃围而走，终不降。金人既攻破平、营、滦三州，始来索觉，曰：“我讨叛臣，城破今不见，走在南朝，当还我！”朝廷命安中讳之，索既急，又命斩一人似觉者。是时大兵尚驻未散，俄又索曰：“此非觉也，实係某人。觉自藏于王宣抚甲仗库，若不与我，则举兵自取之。”中国情既得，且惧，乃议斩觉矣。密旨既下，安中数其过逼之，行刑，觉语殊不逊而死。因传首金人，燕之降将与常胜军上下皆为之泣。药师顾语人曰：“若来要药师，当奈何！”辽东有显州者，虏之名郡也，去金人巢穴所谓阿脂川甚近，金人初欲徙国，藉燕地所得臣民仪物，立都于显州而已。初未敢有意窥中原，及觉邀其辎重仪物，且得中原与觉诏诰等，始怨，谓违盟，因生不逊志，即扬言曰：“中国与大辽誓好久，一旦灭之，我如何哉？今设誓叆罢，诱张觉毁我仪物，使我立国不得，要当取中国仪法物来立我国耳！”时用事者无不备知，而终莫之虑，实可痛心云。《东都事略》金索张觉，传首与之，系明年九月乙亥事。） 

　　《续宋编年资治通鉴》：八月辛巳朔，日食，阴云不见。（案：《宋史》月日同。李《十朝纲要》曰：八月辛巳朔，翰林天文局言当食不食，乞付史馆。《九朝编年备要》曰：日当食不见，阴云蔽之，王黼乞宣付史馆。陈桱《通鉴续编》、薛应旂《宋元通鉴》并书日食，不云不见。毕沅《续资治通鉴考异》曰：《宋史》作日当食不见，《辽史》不书，今从《金史》，作日有食之。） 

　　１、九月（案：钱氏《四史朔闰考》：九月辛亥朔。） 己未，召蔡京赐食艮嶽。（《纪事本末》卷百二十八。案：《宋史》及各本皆不书此。蔡绦《铁围山丛谈》曰：苑囿之最盛宣和末。所谓艮嶽正门曰阳华，亦五戟，制同宸禁也。自阳华门入，则夹道荔支八十株，当前椰实一株。有太湖石曰“神运昭功”，高四十六尺，立其中，为亭以覆之。每召儒臣游览其间，则一珰执荔支簿立石亭下，中使一人宣旨，人各赐若干，于是主者乃对簿按树以分赐，朱销而奏审焉。吾一日偶侍从鲁公入，时许共尝椰实。一小珰登梯，就摘而剖之，诸珰人各荔支二枚，于是大珰梁师成者尽谔然。吾笑顾之曰：“诸人久饫矣，今日且饶吾一路。”盖是时也诸珰多尚文字，妄相慕仰，咸以吾未始得尝此故也。语此一梦，令人怆怅云。） 

　　《续宋编年资治通鉴》：冬十月，雨木冰。案：原文作雨木水。然《宋史·本纪》及各本并作冬十月乙酉，雨木冰。马端临《文献通考》卷三百五曰：宣和五年十月乙酉，雨木冰。又曰：是岁，秦凤及燕山等路旱。初不言水。此与《九朝编年备要》作雨水冰同，为传写字误，今特据以改正。《前汉书·五行志》曰：《春秋》成公十六年，雨木冰。或曰今之长老名木冰为木介。介者，甲兵之象也，盖木冰亦关灾异。今谚有云“木生介，达官怕”。据钱氏《四史朔闰考》，十月係庚辰朔。

　　１、十一月（案：钱氏《四史朔闰考》：十一月系庚戌朔。） 癸亥，诏国子监刊印御注《冲虚至德真经》，颁之学者，从祭酒蒋存诚等奏请也。（《纪事本末》卷百二十七。案：《续宋编年资治通鉴》：十一月，诏国子监刊御注《冲虚至德真经》、《南华真经》，颁之学者，《宋史·本纪》无。《九朝编年备要》云：十一月，班御注《列子》、《庄子》。毕沅《续通鉴》与《纪事本末》同，止言《列子》。薛应旂《通鉴》与《续宋编年》同，皆《庄》、《列》并言，此盖据《九朝编年》原注文也。王伯厚《玉海》卷五十三：唐天宝元年二月丙申，号列子《冲虚真经》、庄子《南华真经》。景德四年二月丙寅，加列子“至德”二字，政和末，诏并为真经，入国子学。此时御注成，故诏刊印也。政和七年八月丙辰日可考。） 

　　《续宋编年资治通鉴》：幸王黼第观芝。黼专结梁师成，既为相，再赐第於城西开便门，与师成宅对街，以相往来。及燕山告功，黼益得志，乃妄言家之屏风生玉芝，请上临幸。上既临黼第，又自便门过师成家，复来黼家驻跸，因观芝。黼自出传旨及赐命，放散侍从百官。于是禁卫诸班直争愿见上始谢恩，不肯散，因大詾詾。师成、谭稹乃扶持上出抚谕之，诸班直稍定。已而复入，夜漏下五刻，乃开过龙德道小墙，所谓鹿寨门者以还，内官十馀人执兵，卫之而去，三衙卫士无一人得入者。是夜，诸班禁从皆集教场，备不虞，殆半日，人心始安。原注宣和之臣，昧利贪宠，欺罔朝廷，谄佞成风，窃取威福，不能致天下于平治；而逢君之恶者，首则有蔡京，继则有王黼、梁师成之徒，危人家国，可胜诛哉！案：《宋史本纪》无。薛应旂《通鉴》、邵经邦《宏简录》、徐乾学《通鉴后编》、毕沅《续通鉴》并作十一月十七日丙寅，且云由便门过梁师成家，复来黼第，因大醉不能语。夜，漏上五刻，始开龙德宫道小门以还。翌日，犹不御殿，几至生变。祖宗以来，临幸未之有也。吴曾《能改斋漫录》曰：宣和五年十一月，徽宗赐太傅王黼私第，御书载赓堂、膏露堂、宠光亭、十峰亭、老山亭、荣光斋、隐庵，凡七牌。《东都事略黼》本传曰：徽宗待遇日隆，恩数异于他相，名其所居阁为得贤、治定，为书载赓堂、宠光亭以下凡七膀。妄言有玉芝产于堂柱，徽宗幸其第，置宴观之。梁师成与黼第连墙，穿便门往来，黼以父事之，每折简，必称为恩府先生。徽宗过之，始悟其交结状，由是黼眷稍息。又曰：黼每陪扈曲宴，至为俳优鄙贱之伎以献笑取容。蔡绦《铁围山丛谈》曰：王黼美风姿，面如傅粉，朆与目中睛，色悉金黄，张口能自纳其拳，此亦人妖也。周城《宋东京考》曰：太傅王黼赐第在宜秋门外。） 

　　１、十二月（案：钱氏《四史朔闰考》：十二月系庚辰朔。） 乙巳，金国贺正旦使、卢州观察使都孛堇高居庆，副使大中大夫、大理卿杨意见於紫宸殿；奉议郎、太常少卿连南夫为金国接伴使，武翼大夫吴子厚副之。（《纪事本末》卷百四十四。案：《续宋编年资治通鉴》：十二月，金使初来贺正，《宋史》无此。《北盟会编》书于明年正月。薛应旂《通鉴》曰：十二月，金使高居庆来贺正旦，又使李靖来告哀。毕沅《续通鉴》系二十六日乙巳，与此同日。且曰：时以山后诸州请于金，金主新立，将许之。宗翰自云中至，言于金主曰：“先帝初图宋协力攻辽，故许以燕地。宋人既盟之后，复请加币以求山西诸镇，先帝辞其币而复与之盟曰：‘无匿逋逃，无扰边民。’今宋数路招纳叛亡，累疏姓名索之而不肯遣。盟未期年，今已如此，万世守约，其可望乎！且西鄙未宁，割付山西诸郡，则诸军失屯据之所，将有经略，或难持久，请勿与之。”于是金主遂遣使，止以朔、武二州来归。邵经邦《宏简录》曰：是岁，金遣使来告哀，告嗣位，复遣使贺生辰正旦，悉如敌国礼。） 

　　《续宋编年资治通鉴》：谭稹奏常胜军恣横，乞别招一军，以分其权，得五万人，号义胜军。案：《宋史》《本纪》无。《九朝编年备要》同，且云优其廪饩，总凡五万人，多燕、云降卒也。《三朝北盟会编》系六年三月，不书日，曰：谭稹初至燕山，闻常胜军恣横，药师辈不为约束。稹虑生事，奏朝廷，乞於河东别创一军，分其权势，如云朔之人，以五万人为率，屯於州县要经处，号为义胜军，令李嗣本、耿守忠为帅。欲俾常胜军有所畏惮，朝廷从之。既嗣本、守忠选归朝人中少壮者，籍其姓名，其月粮衣赐，倍于他军。后常胜军知其请给丰厚，往往潜来投附。郭药师犹惧其亡，皆涅其面。于是常胜军大怨，人人思乱矣。又马扩《茅斋自叙》曰：仆尝至太原，见童贯，问仆燕中事宜。仆以常胜军授田利害前所答王安中治燕次序之语，一一白之。贯因曰：“吾窃虑常胜军将来为患，欲与削了何如？”仆答：“如某至愚，亦知常胜军他日必为患；然而自今女真顾虑，未敢辄肆举者，盖忌此项军也。若遽削之，不惟金人窥觇，兼此军亦即便起变，是自引惹，莫若因而用之。”贯曰：“其术安在？”仆答曰：“今药师之众止是三万馀人，多是马军武勇，太师诚能于陕西、河东、河北三路选摘精锐马步十万人，分为三；遴择有智勇器识可及药师者，三分统之，一驻燕山，与药师对营相制；一驻于广信军或中山府；一驻于雄州或河间府，犬牙相临，使药师之众，进有所扼，退有所忌，则金人虽肆他意，岂易敢前？”贯云：“甚好，但十万人不易那借，我当别有措画。”又云：“国家挫威，皆自延庆之遁，倘当时再起种师道，提许多西兵举事，却不至如此误国家大事，用是每窃叹恨。”其后，贯乃奏乞议置四总管，及罢王安中而用蔡靖也。七年三月二十八日辛丑可考。

　　（海昌倪锺祥辑注） 

　
卷四十八
　
　　徽宗

　　△宣和六年（甲辰，一一二四） 

　　１、正月（案：钱氏《四史朔闰考》：正月庚戌朔。） 癸丑，奉议郎、太常少卿连南夫伴送金国贺正旦使，武略大夫张捴副之。（《纪事本末》卷百四十四。案：《文献通考》卷六十四：奉议郎，隋置，名通议，唐改奉议。宋元丰更官制，以奉议郎换太常、秘书、殿中丞，著作郎。武略大夫为武散阶，内园、洛苑、如京、崇仪各使也。又《通考》卷一百九十九：连南夫字鹏举，有《宣和使金》录一卷。南夫五年十二月，曾与吴子厚充接伴。此时盖复遣伴送也。张捴未见。） 

　　２、乙卯，金国贺正旦使高居庆等辞於紫宸殿。（《纪事本末》卷百四十四。案：《三朝北盟会编》系正月二十九日戊寅，大金贺正旦使、卢州管内观察使都孛堇高居庆，副使大中大夫、守大理寺卿杨璞并辞於紫宸殿。与《纪事》在乙卯相隔太久。且《纪事》副使作杨意，不作杨璞。璞於交燕山时曾斋誓书来，五年四月二十五日戊申可考。后亦不见，并不载其官阶；若杨意，则七年仍为贺正副使，其官阶与五年十二月乙巳所书同，此当是杨意，杨璞恐係误书。紫宸殿係视朝之前殿，见《宋史?地理志》。《汴京遗迹志》曰：在大庆殿北，旧名崇德。明道元年改。自金使来贺正旦，其来时召见，去时入辞，并於紫宸殿。其先，金使来议燕、云，则皆见於崇政殿也。） 

　　３、己未，诏提举措置书艺所，以主客员外郎杜从古、新知大宗正丞徐兢（案：董史《皇宋书录》所引《长编》原文与此悉同，惟“新知”二字作“徐知新”三字，似系人名。据俞松《兰亭续考》载，绍兴壬申二月六日，徐兢题跋云：宣和之末，复置书学，增博士三员。杜从古、米友仁与兢是当时管勾官，止有三人，并无徐知新之名。《书录》“新知”二字，当是倒误。其“徐”字涉下“徐兢”字而衍，不可从也。） 新差编修《汴都志》米友仁，（案：原本作“朱有仁”，今据《皇宋书录》及《兰亭续考》改。周煇《清波别志》曰：宣和末，太常博士李子奇奏：“国家自艺祖受命造邦，定都于汴；神宗稽古有作，焕然一新。陛下绍述，百美备具，京邑之盛，莫如此日。固宜书之简册，如所谓《长安志》者，纂为一书，号《汴都志》，以垂万世。”遂诏辅臣郑居中提领修纂，李子奇及秘书丞李錞为编修，友仁盖新添差也。） 并为措置管勾官，生徒以五百人为额。篆正文法钟鼎，小篆法李斯，隶法锺繇、蔡邕，真法欧、虞、褚、薛，草法王羲之、颜、柳、徐、李，逐月会试。先是，王黼以唐告三道、（案：蔡绦《铁围山丛谈》作王韶尝进唐告三道云云。） 虞世南书狄仁杰告、颜真卿书颜允南母兰陵郡太夫人张氏告，及徐浩封赠告进呈。上曰：“朕欲教习前代书法所颁告命，使能者书之，不愧前代。”时书学已罢，故特置是局。（《纪事本末》卷百三十五。案：董史《皇宋书录》所引《长编》原文，此条前尚有都省奏立书学一条，今已见崇宁三年六月壬子日可考。陈鹄《耆旧续闻》曰：徽庙尤喜书，立学养士，惟得杜应稽一人，馀皆体倣，了无精意。因念东晋渡江后犹有王、谢以下朝士无不能书，以擅一时之誉。至若绍兴以来，杂书游丝书惟钱塘吴说，篆法惟信州徐兢，馀皆碌碌，可叹其衰也。） 

　　４、庚午，（案：原作“庚子”，据毕沅《续通鉴》改。） 勒停人蔡绦复朝奉郎、提举明道宫。（《纪事本末》卷百三十一。案：李《十朝纲要》：五年九月癸丑，蔡绦坐撰《西清诗话》，专以苏轼、黄庭坚为宗，特落职勒停。吴曾《能改斋漫录》曰：宣和五年十月乙丑日，臣寮上言：“徽猷阁待制蔡绦私撰文一编，曰《西清诗话》，其论议专治苏轼、黄庭坚等为本，有误天下学术。”奉圣旨，蔡绦特落职勒停。俞文豹《吹剑外录》、费衮《梁谿漫志》所说并同。《文献通考》卷六十四：朝奉郎，古无此阶。元丰官制，以朝奉郎换左、右司谏及后行员外郎。） 

　　５、癸酉，御内东门别次，为金主成服。（《纪事本末》卷百四十四。案：《三朝北盟会编》正月六日乙卯，金人讣音至，报其国主殂，为辍朝五日。与《宋史》月日并同。《宣和录》曰：皇帝为大金主卒，于内东门别次成服。癸酉为正月二十四日，距六日乙卯讣至已十八日矣。） 

　　６、戊寅，命校书郎连南夫为金国祭奠吊慰使，武略大夫张捴副之。（《纪事本末卷百四十四。案：连南夫、张捴系正月四日癸丑命为伴送金国贺正旦使，此时即改命吊奠，不别遣矣。惟南夫官阶前书奉议郎、太常少卿，此又改书校书郎。据《通考》卷六十四：元丰》官制，以承务郎换校书郎及正字、将作监、主簿各官。此为京郎，最末之阶。南夫前既书太常少卿，此何以又书校书郎？或前阶当为借衔，非本级也。） 

　　《续宋编年资治通鉴》：宣和六年春正月，御楼观灯，忽有人跃出，墨色布衣，若寺僧童行状，以手画帘，出指斥语。上怒甚，命中使传旨治之，箠掠乱下，又加炮烙，略不语，亦无痛楚之状；又断其足筋，俄施刀脔，血肉狼藉。上大不悦，为罢观。竟不知何许人。明年八月，有都城东门外鬻菜夫，至宣德门下，忽若迷罔，释荷担，向门戟手而言曰：汝坏吾社稷矣。《太祖皇帝》、神宗皇帝使道，尚宜速改也。逻卒捕之，下开封府狱。一夕，方省，则不知向所云为者。乃于狱中尽之。案：蔡绦《铁围山丛谈》曰：国朝上元烧灯盛于前代，为采山峻极，而对峙於端门。宣和六年春正月甲子，实上元节。故事，天子御楼观灯，则开封府尹设次以弹压於西观下。天子时从六宫于其上，以观天府之断决者，帘幕重密，下无由知。是日，上偶独在西观上，宦官左右皆不从，其下则万众。忽有一人跃出，缁布衣，若僧寺童行状，以手指帘谓上曰：“汝是耶，有何神？乃敢破坏吾教。吾今语汝，报将至矣。吾犹不畏汝，汝岂能坏诸佛菩萨耶？”时上下闻此，皆失措震恐，捕执于观之下，上命中使传呼天府亟治之，且亲临其上，则又曰：“吾岂逃汝乎？吾故示汝以此，使汝知无柰何吾教尔。听汝苦吾，吾今不语矣。”于是箠掠乱下，又加炮烙，逼询其谁何。略不一言，亦无痛楚之状。上益愤，复召行天法羽士曰宋冲妙，世号宋法师者，亦神奇，至视之，则奏曰：“臣所治邪鬼，此人者，臣所不能识也。”因又断其足筋，俄施刀脔，血肉狼藉。上大不怡。为罢一日之欢。至暮终不得为何人，遂狱尽之。呜呼！浮屠氏实有人。又东门外鬻菜夫事，此言明年八月。薛应旂《通鉴》、毕沅《续通鉴》并系七年秋九月。） 

　　１、二月（案：钱氏《四史朔闰考》：二月己卯朔。） 辛丑，承事郎、管勾太平观陈瓘卒。（《纪事本末》卷百二十九。案：《续宋编年资治通鉴》：二月，陈瓘卒于楚州。蔡京知瓘才，待之加礼，瓘不肯附丽，恬于进取。虽诸公交荐，逮居言职，所疏奸恶，虽死不辟。据《宋史》本传曰：崇宁中，除名窜袁州、廉州，移郴州，稍复宣德郎。正勷在杭，告蔡京有动摇东官迹。杭守蔡薿执送京师。狱具，正勷以所告失实流海上，瓘亦安置通州。又徙台州。宰相遍令所过州县出兵甲护送，至台，每十日一徙告。在台五年，乃得自便。才复承事郎，帝批进目，以为所拟未当，令再叙一官，仍与差遣，执政持不行。卜居江州，复有谮之者，至不许輙出城。旋令居南康，才至，又移楚州。瓘平生论京、卞，皆披摘其处心，最所忌恨，故得祸最酷。宣和六年卒，年六十五。靖康初，诏赠谏议大夫。绍兴二十六年，谥曰忠肃。朱弁《曲洧旧闻》曰：陈莹中，大观末以其子讼蔡崈语言事，就逮开封狱。时有旨令莹中疏蔡京过失，莹中固辞曰：“瓘在谏坦，尝论京，今为狱囚，而论三公不可也。”上自此每欲用之，而朝廷上下皆恐其复用，又曾于宫禁对臣说及瓘宜复召之意。时蔡攸亦在侧奏曰：“瓘得罪宗庙，陛下虽欲用，其如在天之灵何？”上蹙额久之。邵经邦《宏简录》曰：刘安世闻其疾，使人勉以医药曰：“天将有赖，当力加保护，以待时用。”《靖康要录》曰：元年四月二十三日，奉圣旨，陈瓘子正汇&lt;日卞&gt;缘言蔡京坐罪，可召赴阙，与差遣。《通考》卷六十四：元丰官制，以承事郎换大理评事。此为状元及第，及宰相任子之初阶。邵氏《闻见前录》言瓘靖康初年死。李《十朝纲要》系四年二月十一日庚子，陈瓘卒，并与《宋史》本传不合，恐误。） 

　　１、三月（案：钱氏《四史朔闰考》：三月己酉朔。） 金人尝遣使诣宣抚司，索所许粮二十万斛，谭稹曰：“二十万斛粮岂易致耶，兼宣抚司未尝有片纸嘡字许粮之文。”其使曰：“去年四月，赵良嗣已许矣。”稹曰：“赵良嗣口许，岂足凭耶！”终不之与。金人怒，及举兵，亦以此为辞云。（《纪事本末》卷百四十四。原注封氏《编年》附此于四月一日，今并入。此扰五年四月十二日国书，求米十万石。《金盟本末》亦云谭稹不给所许金人十万斛粮，故金人愈怒。封氏《编年》独云二十万斛，不知何据，姑存之。案：五年四月十二日，金人国书，因收捕夔离不及天祚求军粮十万石，当时宋有报书，即令金使杨璞持回所求粮米，以燕云无可计办，先于内地挪米一十万斛，于古北口及应州两路交割；尚有十万斛未见交付。其国书并附五年四月交燕时可考。原注据《金盟本末》，云谭稹不给所许金人十万斛粮。此说可据，盖即国书所求十万石中未交之五万石也。封氏《编年》所云二十万斛，“二”字恐误。） 

　　《续宋编年资治通鉴》：闰月，京师、河东、陕西地大震。去冬及正月地震至是又震，宫中殿门皆摇动，且有声，河东、陕西尤甚。兰州地及诸山草木悉没入，而山下麦苗乃在山上。乃遣右司郎官黄潜善为察访，因按视焉。及归，图进曰：“震而已，所传则非也。”上意遂安。潜善又以迎合铜钱事，除户部侍郎。案：《宋史》书是岁京师、河东、陕西地大震，不系月日，薛《鉴》及毕《续鉴》系闰月辛巳下。又《宋史》潜善本传：宣和初，为左司郎。陕西、河东地震，陵谷易处。徽宗命之察访陕西，因往视。潜善归，不以实闻，但言震而已矣，擢户部侍郎。铜钱事当考。钱氏《四史朔闰考》：闰三月系戊寅朔。

　　１、四月（案：钱氏《四史朔闰考》：四月戊申朔。） 己巳，诏：“给地牧马路分，劝诱召人养马，自降指挥至今年三月终，养数多去处干豫牧马官吏，宜与旌赏。令提刑司官通将本路所管州县及三千匹以上各与转一官，六千匹以上各减三年磨勘；州府通所管县分一千匹以上各转一官，二千匹以上各减三年磨勘；县官及三百匹以上各转一官，六百匹以上各减三年磨勘。”（《纪事本末》卷百三十八。案：《通考》卷百六十曰：宣和六年，诏立牧马赏格，应养马通一路及三千匹，州县及一千匹，县及三百匹，其提点刑狱及守令各迁一官；倍之者，更减磨勘年。于是诸路应募牧马者为户八万七千六百有奇，为马二万三千五百馀。） 

　　《续宋编年资治通鉴》：夏四月，亲试举人，赐沈晦以下八百人及第、出身有差。时内侍梁师成益通宾客，招贿赂士人，纳钱数千缗，即令赴廷试，以献颂上书为名而官之多至百馀人。案：《宋史》：四月癸丑赐礼部奏名进士及第、出身八百五人。各本并同。李濂《汴京遗迹志》曰：宣和六年，进士八百五人，省元杨椿，状元沈晦。是年，复省试。曾敏行《独醒杂志》曰：宣和甲辰，廷试进士，以气数为问。周表卿执羔，素通此学，对策极赅博，自谓当魁多士。或告之沈元用，从貂珰假筹布算，而后答问，表卿惊曰：“果尔，吾当少逊之矣。然亦不在他人下也。”翌日胪唱，元用第一，表卿次之。此为汴京九朝一百六十七年取士之末科，观策题与状头之名，亦有先兆矣。

　　又六月，科免夫钱。燕城常胜军五万，戍兵九千，月给粮十馀万石而他军不豫焉。故悉出河北、河东、山东民力以馈给之，率费十馀石至二十石始能致一石，于燕三路俱困，上殊不乐，欲罢王黼。黼作免夫之令，冀得以久其权，乃措置调夫，京西八万，淮南四万，两浙六万五千，江南九万七千，福建三万五千，荆湖八万八千，广南八万三千，四川十万八千，并纳免夫钱，每夫二十贯，率天下所得才二千万缗，而结怨四海矣。案：《宋史》：六月壬子，诏以收复燕云以来，京东、两河之民困于调度，令京西、淮、浙、江、湖、四川、闽、广并纳免夫钱，期以两月纳足，违者从军法。七月壬寅，又诏宗室、后妃戚里、宰执之家槩敷免夫钱。《铁围山丛谈》曰：宣和四年，既开北边，度支异常，于是内外大匮，上心不乐。时王丞相既患失，遂用一老胥谋，始倡免夫之制，均之天下。免夫者，谓燕山之役，天下应出夫调，今但令出免夫钱而已。御笔一行，鲁公为之垂涕，一日为上言曰：“今大臣非所以事陛下也。陛下圣仁，惠养元元，泽及四海。矧前日之政，但取地宝，走商贾，未尝及农亩。今大臣于穷百姓口中敛饭碗，以取其钱，乞弗取。”上心亦悔，亟令改作圣旨行下，然无益矣。自是作俑，每动敷田亩，习以为常。不但祖宗朝，盖亦崇观、政和之所无也。是时，天下免夫所入，凡六千二百馀万缗，朝廷桩以备缓急。至宣和七年春已用之，止馀六百万缗尔，外二千二百馀万缗，有司奏不知下落，此黼密以奉宴私者。盖自启北征，则省中建立一房，号经抚房。及告功，黼遽奏请，凡经抚房文藉尽取焚之，故不得而稽考也。《独醒杂志》曰：宣和六年，山后将入版图，大农告匮乏，蔡、李诸人遂建免夫钱之议。江西一道，凡赋钱一百五十七万缗，而漕运之费不豫焉。令下之日，州县莫知所措，乃令税一千者输一万，约日而集，督责加峻。时重敛遽起，民间嗟怨。守令有观望风旨者，建皂纛以令曰：“稍愆期，即以阻军兴论。”人益皇惧，小民往往去为盗，后夫钱之纲运将至淮甸，而敌骑已及郊，其钱皆为船人所私矣，可慨夫！钱氏《四史朔闰考》：六月丙午朔。

　　１、七月（案：钱氏《四史朔闰考》：七月丙子朔。） 丙戌，膳部员外郎王麟接伴金国谢嗣位使，保州广信安肃顺安军廉访使者马扩副之。（案：《宋史》：五月癸卯，金人遣使来告嗣位。《三朝北盟会编》：宣和六年正月六日乙卯，金人遣国信大使奚人富谟古、副使汉人李简来。《宣和录》曰：遣留使。《茅斋自叙》曰：谢登宝位使。阿骨打自燕归国，死于半途，吴乞买嗣立，故遣使来谢。差张璩充大使，差扩充副使。至燕山，又进至蓟州，接见大使富谟古、副使李简。据《纪事本末》，于九月二十六日庚子，富谟古、李简见于紫宸殿，亦书金国遣留使，不书谢嗣位使。原注以为《实录》作遣留使，《自叙》又作谢登位使。殆谢登位遂兼遣留乎？惟马扩《自叙》云大使张璩，此又係王麟，岂张璩为后时改差乎？《三朝北盟会编》其使系正月来，马扩为接伴。故正月二十九日马扩至燕山，与王安中论燕中事，此正是为接伴时也。五月二十七日，其二使入国门，嗣诏马扩罢送伴，前去宣抚司。《纪事》于七月书接伴，于九月书金使见紫宸殿，与《三朝北盟会编》所书月日相去极远，《会编》不知何据。） 著作佐郎许亢宗为金国贺嗣位使，广南西路廉访使者董绪副之。（案：《续宋编年资治通鉴》：五月，金使来告嗣位，以著作郎许亢宗为贺嗣位使。金国无城郭宫室，就以所居馆燕，悉用契丹旧礼。如结采山，作倡乐，寻幢角之伎，斗鸡、击鞠之戏，与中国同。但于众乐后饰舞女数人，两手持镜上下，类神祠中电母所为者，莫知其说。其国茫然。皆茇舍以居，至是方营大屋数千间，日役万人，规模尽效中国所为，亦宏侈矣。据《宋史》，七月戊子，遣许亢宗贺金国嗣位。与此后二日。《三朝北盟会编》系宣和七年正月二十日壬辰，诏差奉议郎尚书司封员外郎许亢宗充贺大金皇帝登宝位国信使，武义大夫、广南西路廉访使童绪副之，管押礼物官锺邦直。其年月、官阶及名字与《纪事》并异，不知何据。《宣和乙巳奉使行程录》曰：虏中每差接伴馆伴送伴，客省使必于女真、渤海、契丹、奚内人物白皙，详缓能汉语者为之；副使则选汉儿读书者为之；复有中使抚问，赐酒果赐宴毕，又行三十里至馆。馆惟第舍数十间，墙壁全密，堂室如祐幕，寝榻皆土床，铺厚毡褥，及锦绣貂鼠被、大枕等，以女真兵数十人佩刀执弓矢守护；去虏廷尚十馀里。次日，赐酒果，至晚，邠门使躬来说议约，翌日，朝见。次日馆伴同行，可五七里，一望平原，旷野閒有居民数十家，丝揉杂错，不成伦次；更无城郭里巷，率皆背阴向阳，便于牧放。又一二里命撤繖，云近阙；北行百馀步，有阜宿围绕，三四顷，北高丈馀，云皇城也。至宿门，就龙台下马，入宿闱西，设毡帐四座，各归帐歇定，客省使副使相见，就座，酒三行；少顷，闻鞞鼓声，入歌，引三奏乐作，邠门使及祗坐班引入，即捧国书自山棚东入，陈礼物于庭下，传进如仪，赞通拜舞抃蹈讫，使副上殿，女真酋领数十人班于西厢，以次拜讫，近贵人百馀人上殿，以次就坐，馀并退。其山棚左曰枕源洞，右曰紫极洞，中作大牌，题曰翠微宫，高五七尺，以五色采閒结山石，及仙佛龙象之形，杂以松柏枝，以数人能为禽鸣者，吟叫山内。木建殿七间，甚壮，未结盖，以瓦仰铺，及泥铺之。以木为鸱吻及屋脊，用墨下铺，帷幕榜额曰乾元殿。阶高四尺许，阶前土坛方阔数丈，名龙墀。两厢旋结，架小苇屋，幕以青幕，以坐三节人。殿内以女真兵数十人，分两壁立，各持长柄小骨朵以为仪卫；日役数千人兴筑，已架屋千百间，未就规模，亦甚侈也。虏主所坐，若今讲座，施重茵；头裹皂巾，带后垂，若今僧伽帽；玉束带白皮鞋，薄髯，可三十七八许人。前施朱漆银装镀金几案，果碟以玉，酒器以金，食器以玳瑁，匙筋以象齿；遇食时，数胡人舁十数鼎镬致前，杂手旋切割飣饾以进，名曰御厨宴。食馀，颁于三节人，乐如前，但人数多至二百人，云乃旧契丹教坊四部也。每乐作，必以数十人高歌以齐管，声出众乐之表，此为异耳。酒五行，食毕，各赐袭衣袍带，使副以金，馀人银，谢讫归馆。次日，中使赐酒果，复赐饩，以绢折，使副百馀匹，馀人十馀匹。次日，诣廷赴花宴。酒三行，乐作，鸣镇击鼓，百戏出场，有大旗、狮、豹、刀牌、砑鼓、踏索、上竿、斗跳、弄丸、挝簸、旗、筑球、角、斗鸡各等，服色鲜明，颇似中国。有五六妇人，涂丹粉，艳衣，立百戏后，手持两镜，高下其手，镜光闪烁如祠庙电母，此为异耳。酒五行，各起就帐戴色绢花二十馀枝，谢讫复坐；酒三行，回馆。次日，贵臣就赐宴，伴射于馆内。庭下就赐袭衣鞍马。次日，朝辞酒毕，就殿请国书，捧下，拜辞回馆。铺挂采灯，杂以弦管，为惜别宴，名曰换衣灯宴。至此夜，语笑甚款，酒不记巡，此皆旧例也。） 

　　２、校书郎卫肤敏为金国贺生辰使。肤敏言：“虏生辰后天宁节五日，今未闻虏遣使，而我反先之，於威重已缺，万一不至，为朝廷羞。请至燕而候之，脱若不来，则以币置诸境上。”上以为然，洎至燕山，金人果不来，置币而还。（《纪事本末》卷百四十四。原注肤敏华亭人，汪藻志墓。此据墓志增入。七年五月二十四日再使。案：七年五月二十四日乙未，改命校书郎卫肤敏代舒宏中为贺金生辰使可考。《大金国志》曰：金人自获天祚，连遣三使聘宋，初曰报谢，通好也；次曰告庆，得天祚也；又次曰贺天宁节也。使传继来，河朔至京，供亿疲敝，其实窥觇道路，使不疑也。据此，是七年金有贺生辰使，六年天宁节固不遣贺使也。《宣和乙巳奉使行程录》曰：第十程自韩城镇五十里至北界清州。出镇东行十馀里，至金人所立新地界，境上并无沟堑，惟两小津，堠高三尺许；其两界地东西约一里内，两界人户不得耕种，行人并依契丹条例，所至州备车马护送至界首。前期具国信使副职名关牒，虏界备车马以待，虏亦如期差接伴使副于界首伺候；两界各有幕次，行人先令引接斋国信使副门状过彼，彼亦令引接，以接伴使副门状回示，仍请过界。于例三请方上马，各于两界心对立马引接，互呈门状，各举鞭虚揖如仪，以次行焉。） 

　　《续宋编年资治通鉴》：秋七月，置玑衡所，以王黼总领，梁师成副之。案：《宋史》《本纪》：七月甲辰，置玑衡所。柯维祺《宋史新编》《天文志》曰：宣和六年，宰臣王黼言：臣于崇宁初邂逅方外之士于京师，自云王其姓，面出素书一道，玑衡之制甚详。比尝请令应奉司造小样验之，逾二月，乃成，悉如唐一行之制。然一行旧制机关皆用铜铁，涩即不能自运；今制改以坚木，若美玉之类。旧制外络二轮，以缀日月，而二轮亏蔽，星度仰视，躔次不审；今制日月皆附黄道，如蚁行硙上。旧制虽有合望，而月体常圆，上下弦无辨；今以机转之，使圆缺隐见，悉合天象。旧制上有候刻辰、钟鼓、昼夜、短长，与日出入，更筹之度，皆不能辨；今制为司辰、寿星、运十二时轮，所至时刻，以手指之。又为烛龙，承以铜荷，时正吐珠，振荷循环。自运其制，皆出一行之外，即其器观之，全象天体者，璿玑也；运用如斗者，玉衡也。昔人或谓玑衡为混天仪，或谓有玑而无衡者为混天象，或谓混仪望筒为衡，皆非也。甚者莫知玑衡为何器，唯郑康成以运转者为玑，持正者为衡。以今制考之，其说最近，宜令有司置局，如式制造。诏可。朱弁《曲洧旧闻》曰：元祐四年三月己卯，铜浑仪新成，苏子容所造也。星官惓翁聚观骇叹，以为古未尝有。绍圣初，蔡卞以其出于元祐，欲毁之。时晁叔美为秘书少监，惜其精密，力争之，不听，乃求林子中为助。子中力言于章惇，得不废。及蔡京用事，无一人与此器为地，故玑衡悉变旧制。
  </div>
  <div class="pagination">
   <a href="续资治通鉴长编拾补_page49.html">
    上一页
   </a>
   <span>
    ...
   </span>
   <a href="续资治通鉴长编拾补_page45.html">
    45
   </a>
   <a href="续资治通鉴长编拾补_page46.html">
    46
   </a>
   <a href="续资治通鉴长编拾补_page47.html">
    47
   </a>
   <a href="续资治通鉴长编拾补_page48.html">
    48
   </a>
   <a href="续资治通鉴长编拾补_page49.html">
    49
   </a>
   <span class="current-page">
    50
   </span>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <a href="续资治通鉴长编拾补_page53.html">
    53
   </a>
   <a href="续资治通鉴长编拾补_page54.html">
    54
   </a>
   <a href="续资治通鉴长编拾补_page55.html">
    55
   </a>
   <span>
    ...
   </span>
   <a href="续资治通鉴长编拾补_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
