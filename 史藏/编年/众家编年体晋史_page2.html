<!DOCTYPE html>
<html>
 <head>
  <meta charset="utf-8"/>
  <title>
   众家编年体晋史 - 第 2 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   众家编年体晋史 - 第 2 页/共 17 页
  </h1>
  <div class="content">
   其间问蒋济：“孙权其救辽东乎？”济曰：“彼知官备以固，利不可得，深入则非力所能，浅入而无获，权虽子弟在危，犹将不动，况以异域之人，兼以往者之辱乎！今所以扬外此声者，谲其行人，疑于我。我之不克，冀折后事已耳。然沓渚之间，去渊尚远，若大军相持，事不速决，则权之浅规，或能轻兵掩袭，未可测也。”（《汉晋春秋》．《三国志注》十四）P.45
〔秋有彗星，见张宿。〕史官言于帝曰：“此周之分野也，洛邑恶之。”于是大修禳祷之术以厌焉。（《汉晋春秋》．《三国志注》三）P.45
十二月，帝以燕王宇为大将军，使与领军将军夏侯献、武卫将军曹爽、屯骑校尉曹肇、骁骑将军秦朗等对辅政。中书监刘放、令孙资久专权宠，为朗等素所不善，惧有后害，阴图间之，而宇常在帝侧，故未得有言。甲申，帝气微，宇下殿呼曹肇有所议，未还，而帝少闲，惟曹爽独在。放知之，呼资与谋。资曰：“不可动也。”放曰：“俱入鼎镬，何不可之有？”乃突前见帝，垂泣曰：“陛下气微，若有不讳，将以天下付谁？”帝曰：“卿不闻用燕王耶？”放曰：“陛下忘先帝诏敕，藩王不得辅政。且陛下方病，而曹肇、秦朗等便与才人侍疾者言戏。燕王拥兵南面，不听臣等入，此即竖刁、赵高也。今皇太子幼弱，未能统政，外有彊暴之寇，内有劳怨之民，陛下不远虑存亡，而近系恩旧。委祖宗之业，付二三凡士，寝疾数日，外内壅隔，社稷危殆，而己不知，此臣等所以痛心也。”帝得放言，大怒曰：“谁可任者？”放、资乃举爽代宇，又白“宜诏司马宣王使相参”，帝从之。放、资出，曹肇入，泣涕固谏，帝使肇敕停。肇出户，放、资趋而往，复说止帝，帝又从其言。放曰：“宜为手诏。”帝曰：“我困笃，不能。”放即上床，执帝手强作之，遂齎出，大言曰：“有诏免燕王宇等官，不得停省中。”于是宇、肇、献、朗相与泣而归第。（《汉晋春秋》．《三国志注》三）P.47
〔延熙四年，魏正始二年，吴赤乌四年。〕零陵太守殷礼言于权曰：“今天弃曹氏，丧诛累见，虎争之际而幼童莅事。陛下身自御戎，取乱侮亡，宜涤荆、扬之地，举强羸之数，使强者执戟，羸者转运，西命益州军于陇右，授诸葛瑾、朱然大众指事襄阳，陆逊、朱桓别征寿春，大驾入淮阳，历青、徐。襄阳、寿着春困于受敌，长安以西务对蜀军，许洛之众势必分离，犄角瓦解，民必内应将帅对向，或失便益，一军败绩，则三军离心。便当秣马脂车，陵陷城邑，乘胜逐北，以定华夏。若不悉判别动众，循前轻举，则不足大用，易于屡退，民疲威消，时往力竭，非出兵之策也。”权弗能用之。（《汉晋春秋》．《三国志注》四十七）P.48
〔延熙七年，魏正始五年，曹爽至长安，与夏侯玄入汉中。〕司马宣王（原注：与书）谓夏侯玄曰：“《春秋》责大德重，昔武皇帝再入汉中，几至大败，君所知也。今兴平路势（原注：“平路”二字疑衍，止作“兴势”）至险，蜀已先据，若进不获战，退见徼绝，覆军必矣，将何以任其责？”玄惧，言于爽，引军退。费祎进兵据三岭以截爽，爽争险苦战，仅乃得过，所发牛马运转者，死失略尽，羌、胡怨叹，而关右悉虚耗矣。（《汉晋春秋》．《三国志注》九）P.50
玄名知人。陈蹇兄丕有名于世，与夏侯选亲交，玄拜其母。蹇时为中领军，闻玄会于其家，悦而归。既入户，玄曰：“相与未至于此。”蹇当户立，良久曰：“如君言。”乃趋而出，意气自若。玄大以此知之。（《汉晋春秋》．《御览》498）P.50
〔延熙九年，魏正始七年，吴赤乌九年。〕是年，吴将朱然入柤中，斩获数千。柤中民吏万余家渡沔。司马宣王谓曹爽曰：“若便令还，必复致寇，宜权留之。”爽曰：“今不修守沔南，留民沔北，非长策也。”宣王曰：“不然。凡物置之安地则安，危地则危。故兵书云：成败，形也；安危，势也。形势，御众之要，不可不审。设令贼二万人断沔水，三万人与沔南诸军相持，万人陆钞柤中，君将何以救之？”爽不听，卒令还，然后袭破之。袁淮言于爽曰：“吴楚之民，脆弱寡能，英贤大才，不出其地。比技量力，不足与中国相抗。然自上世以来，常为中国患者，盖以江汉为池，州楫为用，利则陆钞，不利则入水。攻之道远，中国之长技无所用之也。孙权自十数年以来，大畋江被，缮治甲兵，精其守御，数出盗窃，敢远其水，陆次平土，此中国所愿闻也。夫用兵者，贵以饱待饥，以逸击劳，师不欲久，行不欲远，守少则固，力专则彊。当今宜捐淮、汉以南，退却避之。若贼能入居中央，来侵边境，则随其所短，中国之长技得用矣。若不敢来，则边境得安，无钞盗之忧矣。使我国富兵彊、政修民一，陵其国不足为远矣。今襄阳孤在汉南，贼循汉而上，则断而不通，一战而胜，则不攻自服，故置之无益于国，亡之不足为辱。自江夏已东，淮南诸郡，三后已来，其所亡几何？以近贼疆界，易钞略之故哉！若徙之淮北，远绝其间，则民人安乐，何鸣吠之惊乎！”遂不徙。（《汉晋春秋》．《三国志注》四）P.51
〔延熙十二年，魏嘉平元年。〕曹芳谒曹叡墓于大石山，曹爽兄弟皆从。于是司马懿闭四城，遂与太尉蒋济俱屯洛水南浮桥，奏罢爽兄弟。（原注：爽得奏）不知所为。芳还宿伊水南，发屯田数千人，树鹿角为营。（《汉晋春秋》．《御览》337）P.52
〔懿收爽等诛之。〕安定皇甫谧，以九年冬梦至洛阳，自庙出，见车骑甚众，以物呈庙云：“诛大将军曹爽。”寤而以告其邑人。邑人曰：“君欲作曹人之梦乎！朝无公孙彊何如？且爽兄弟典重兵，又权尚书事，谁敢谋之？”谧曰：“爽无叔振铎之请，苟失天机，则离矣，何恃于彊！昔汉之阎显，倚母后之尊，权国威命，可谓至重矣，阉人十九人一旦尸之，况爽兄弟乎！”（《汉晋春秋》．《三国志注》九）P.52
〔延熙十二年，姜维出西平，不克。每欲大举。〕费祎谓维曰：“吾等不如丞相亦已远用处，丞相犹不能定中夏，况吾等乎！且不如保国治民，敬守社稷，如其功业，以俟能者；无以为希冀徼幸，而决成败于一举。若不如志，悔之无及。”（《三国志注》四十四）P.53
〔延熙十四年，懿杀王凌及曹丕彪。〕初，凌、愚谋，以帝幼制于强臣，不堪为主。楚王彪长而才，欲迎立之以兴曹氏。凌使人告（原注：其子）广，广曰：“凡举大事，应本人情。今曹爽以骄奢失民，何平叔虚而不治，丁、毕、桓、邓虽并有宿望，皆专竞于世，加变易朝典，政令数改，所存虽高，而事不下接。民习于旧，众莫之从，故虽势倾四海，声震天下，同日斩戮，名士减半，而天下安之，莫或之哀，失民故也。今懿情虽难量，事未有逆。而擢用贤能，广树胜己，修先朝之政令，副众心之所求。爽之所以为恶者，彼莫不必改，夙夜匪懈，以恤民为先。父子兄弟，并握兵要，未易亡也。”凌不从。（《汉晋春秋》．《三国志注》三十八）P.54
〔延熙十五年，魏嘉平四年，吴建兴元年，吴修东兴堤。〕初，孙权筑东兴堤，以遏巢湖。后征淮南，坏不复修。是岁，诸葛恪率军吏，更于堤左右结山，挟筑两城，使全端、留略守之，引军而还。诸葛诞言于司马景王曰：“致人而不致于人者，此之谓也。今因其内侵，使文舒逼江陵，仲恭向武昌，以羁吴之上流，然后简精卒攻两城，比救至，可大获也。”景王从之。（《汉晋春秋》．《三国志注》四）P.54
〔师使王昶攻南郡，毋丘俭向武昌，胡遵、诸葛诞攻东兴。恪救东兴，使丁奉等为前部。奉遂据徐塘破遵，大获而归。〕毋丘俭、王昶闻东军败，各烧屯走。朝议欲贬黜诸将，景王曰：“我不听公休，以至于此，此我过也，诸将何罪？”悉原之。时司马文王为监军，统诸军，唯削文王爵而已。是岁，雍州刺史陈泰求敕并州并力讨胡（原注：今作陈泰求救并州讨胡），景王从之。未集而雁门、新兴二郡以为将远役，遂惊反。景王又谢朝士曰：“此我过也，非玄伯之责。”于是魏人愧悦，人思其报。（《汉晋春秋》．《三国志注》四）P.55
习凿齿曰：司马大将军引我败以为己过，过消而业隆，可谓智矣。夫民忘其败而下思其报，虽欲不康，其可得邪！若乃讳败推过，归咎万物，常执其功而隐其丧，则上下离心，贤愚解体，是楚再败而晋再克也，谬之甚矣。君人者，苟统斯理而以御国，则朝无秕政，身靡留愆，行失而名扬，兵挫而战胜，虽百败可也，况于再乎。”（《汉晋春秋》．《三国志注》四，《纲目》十五）P.55。
〔延熙十六年春。〕。诸葛恪使司马李衡往蜀，说姜维令同举曰：“古人有言：圣人不能为时，时至亦不可失也。今敌政在私门，外内猜隔，兵挫于外，而民怨于内。自曹操以来，彼之亡形未有如今者也。若大举伐之，使吴攻其东，汉人其西，彼救西则东虚，重东则西轻。以练实之军，乘虚轻之敌，破之必矣。”维从之。（《三国志注》六十四）P.56
〔吴诸葛恪围新城。〕是时，姜维亦出围狄道，司马景王问虞松曰：“今东西有事，二方皆急，而诸将意沮，若之何？”松曰：“昔周亚夫坚壁昌邑，而吴楚自败。事有似弱而强，或似强而弱，不可不察也。今恪悉其锐众，足以肆暴，而坐守新城，欲以致一战耳。若攻城不拔，请战不得，师老众疲，势将自走，诸将之不径进，乃公之利也。姜维有重兵而县军应恪，投食我麦，非深根之寇也，且谓我并立力于东，西方必虚，是以径进。今若使关中诸军倍道急赴，出其不意，殆将走矣。”景王曰：“善！”乃使郭淮、陈泰悉关中之众，解狄道之围，敕毋丘俭等案兵自守，以新城委吴。姜维闻淮进兵，军食少，乃退屯陇西界。（《汉晋春秋》．《三国志注》四）P.56
〔延熙十八年，魏正元二年，毋丘俭反。〕傅嘏固劝景王行，景王未从，嘏重言曰：“淮楚兵劲，而俭等负力远斗，其锋未易当也。若诸将战有利钝，大势一失，则公事败矣。”是时景王新割目瘤，创甚，闻嘏言蹶然而起曰：“我请舆疾而东。”（《汉晋春秋》．《三国志注》二十一）P.57
〔延熙二十年，魏甘露二年，诸葛诞起兵。〕蒋班、焦彝言于诸葛诞曰：“朱异等以大众来而不能进，孙綝杀异而归江东，外以发兵为名，而内实坐须成败，其归可见矣。今宜及众心尚固，士卒思用，并力决死，攻其一面，虽不难尽克，犹有可全者。”文钦曰：“江东战胜之威久矣，未有难北方者也。况公今举十余万众内附，而钦与全端等皆同居死地，父兄子弟尽在江表，就孙綝不欲，主上及其亲戚岂肯听乎？且中国无岁无事，军民并疲，今守我一年，势力已困，异图生心，变故将起，以往准今，可计日而望也。”班、彝固劝之，钦怒，而诞欲杀班，二人惧，且知诞之必败也，十一月，乃相携而降。（《汉晋春秋》．《三国志注》二十八）P.58
〔景耀元年，魏甘露三年，昭拔寿春杀诞。〕文钦（原注：教诞决围出）曰：“蒋班、焦彝谓我不能出而走，全端、全怿又率众逆降，此敌无备之时也，可以战矣。"诞及唐咨等皆以为然，遂公悉众出攻。（不克而还。《三国志注》二十八）P.59
〔三叛既平，听收葬钦。〕习凿齿曰：自是天下畏威怀德矣。君子谓司马大将军于是役也，可谓能以德攻矣。夫建业者异矣，各有所尚，而不能兼并也。故穷武之雄毙于不仁，存义之国丧于懦退。今一征而禽三叛，大虏吴众，席卷淮浦，俘馘十万，可谓壮矣。而未及安坐，丧王基之功，种惠吴人，结异类之情宠鸳葬钦，亡畴昔之隙，不咎诞众，使仰士怀愧，功高而人乐其成，业广而敌怀其德，武昭既敷，文算又洽，推此道也，天下其孰能当之哉！（《汉晋春秋》．《三国志注》二十八）P.59
〔八月，髦养老于太学。〕帝乞言于王祥，祥对曰：“昔者明王礼乐既备，加之以忠诚，忠诚之发，形于言行。夫大人者，行动乎天地，天且弗违，况于人乎！”（《汉晋春秋》．《三国志注》四）
〔九月，吴孙綝废其主亮，桓彝弗肯署名，綝杀之。〕彝，魏尚书令阶之弟。（《汉晋春秋》．《三国志注》六十四）P.60
〔景耀三年，魏甘露四年正月，先是，魏地井中屡有龙见。〕是时，龙仍见，咸以为吉祥。帝曰：“龙者，君德也，上不在天，下不在田，而数屈于井，非嘉兆也。”乃作《潜龙》之诗以自讽。司马文王见而恶之。（《汉晋春秋》．《三国志注》四）P.60
〔景耀三年，魏景元元年，昭弑其主髦及王经。〕自曹芳事后，魏人省彻宿卫，无复铠甲，诸门戎兵，老弱而已。曹髦见威权日去，不胜其忿，乃召侍中王沈、尚书王经、常侍王业谓曰：“司马昭之心，路人所知也。吾不能坐受废辱，近日当与卿等自出讨之。”王经谏曰：“昔鲁昭公不忍季氏，败不失国，为天下笑。今权在其门，为日久矣，朝廷四方皆为之致死，不顾顺逆之理，非一日也。且宿卫空阙，兵甲寡弱，陛下何所资用，而一旦如此，无乃欲除疾而更深之邪！祸殆不泽，宜见重详。”帝不听，乃出怀中版令投地曰：“行之决矣。正使死，何所恨，况不必死邪？”（原注：“恨”一作“惧”）于是入白太后，沈、业奔走告文王，文王为之备。髦遂帅僮仆数百，鼓噪而出。昭弟屯骑校尉(人由)入，遇髦于东止车门，左右呵之，(人由)众奔走。中护军贾充又逆髦，战于南阙下，髦自用剑。众欲退，太子舍人成济问充曰：“事急矣，当云何？”充曰：“公畜养汝等，正为今日，今日之事，无所问也。”济即抽戈犯跸（原注：四字依《史通．直书》补）前刺髦，刃出于背。文王闻之大惊，自投于地曰：“天下其谓我何？”太傅孚奔往，枕帝股而哭，哀甚，曰："杀陛下者，臣之罪也！”（原注：《三国志注》四，《史说注》三）于是召百官议其事。昭垂涕问陈泰曰：“何以居我？”泰：“公光辅数世，功盖天下，谓当并迹古人，垂美于后，一旦有弑君之事，不亦惜乎！速斩贾充，犹可以自明也。”昭曰：“公闾不可得杀也，卿更思余计。”泰厉声曰：“意唯有进于此耳，余无足委者也！”归而自杀。（《汉晋春秋》．《世说．方正第五》注）P.60
丁卯，葬高贵乡公于洛阳西北三十里瀍涧之滨，下车数乘，不设旌旐，百姓相聚而观之曰：“是前日所杀天子也。”或掩面而泣，悲不自胜。（《汉晋春秋》．《三国志注》四）P.63
初，曹髦将自讨司马昭，王经谏曰：“昔鲁昭公不忍季氏，败走失国，为天下笑。今权在其门，为日久矣，朝廷四方，皆为之致亡，不顾逆顺之理，非一日也。且宿卫空阙，寸刃无有（原注：一作“兵甲寡弱”），陛下何所资用？而一旦如此，无乃欲除疾而更深之邪？祸殆不测，宜见重祥。”髦不听。后杀经并及其母，经被收将死，垂泣谢母，母颜色不变，笑而谓（原注：一作“应”）曰：“人谁不死，往所以不止汝者，恐不得其所也，以此并命，何恨之有哉！”（《汉晋春秋》．《世说注》六，《三国志注》四，又九）P.63
孙休时，薛珝为五官中郎将，遣至蜀求马。及还，休问蜀政得失，对曰：“主暗而不知其过，臣下容身以求免罪，入其朝不闻正言，经其野民皆菜色。臣闻燕雀处堂，子母相乐，自以为安也，突决栋焚，而燕雀怡然不知祸之将及，其是之谓乎！”（《汉晋春秋》．《三国志注》五十三）P.63
景耀五年，姜维率众出狄道，廖化曰：“兵不戢，必自焚，伯约之谓也。智不出敌而力少于寇，用之无厌，何以能立？《诗》云’不字我先，不自我后’，今日之事也。”（《汉晋春秋》．《三国志注》四十五）P.64
〔炎兴元年，魏景元四年，吴永安六年，魏入寇关口。〕蒋舒将出降，乃归诡谓傅佥曰：“今贼至不击而闭城自守，非良图也。”佥曰：“受命保城，惟全为功，今违命出战，若丧师负国，死无益矣。”舒曰：“子以保城获全为功，我以出战克敌为功，请各行其志。”遂率众出，佥谓其战也，至阴平以降胡烈，烈乘虚袭城，佥格斗而死，魏人义之。（《汉晋春秋》．《三国志注》四十四）P.64
后主将从谯周之策，北地王谌怒曰：“若理穷力屈，祸败必及，便当父子君臣背城一战，同死社稷，以见先帝可也。”后主不纳，遂送玺绶。是日，谌哭于昭烈之庙，先杀妻子，而后自杀，左右无不涕泣者。（《汉晋春秋》．《三国志注》三十二，《御览》438）P.64
初，夏侯霸降蜀，姜维问之曰：“司马懿既得彼政，当复有征伐之意不？”霸曰：“彼方营立家门，未遑外事，有钟士季者，其人虽少，终为吴蜀之忧，然非非常之人，亦不能用也。”后十五年，而会果灭蜀。（《汉晋春秋》．《三国志注》二十八）P.65
〔甲申，魏咸熙元年以槛车征邓艾，钟会谋反，伏诛。〕钟会乃阴怀异图，姜维见而知其心，谓可构成扰乱以图克复也。乃诡说会曰：“闻君自淮南以来，算无遗策，晋道克昌，皆君之力。今复所有蜀，威德振（原注：一作“震”）世，民高其功而主畏其谋，欲以此安归乎！夫韩信不背汉于扰攘，以（原注：一作“而”）见疑于既平，大夫种不从范蠡于五湖，卒伏剑而妄死，彼岂暗主愚臣哉，利害使之然也。今君大功既立、大德已着，何不法陶朱泛州绝迹，全功保身，登峨嵋之岭而从赤松游乎！”会曰：“君言远矣，我不能行，且为今（原注：一作“全”）之道，或未尽于此也。”维曰：“其他则君智力之所能（尽），无烦于老夫矣。”由是情好欢甚。（《汉晋春秋》．《三国志注》四十四，《类聚》25）P.65
〔初，钟毓密启会不可专任。〕文王嘉其忠亮，笑答毓曰：“若如卿言，必不及宗矣。”（《汉晋春秋》．《三国志注》二十八）P.66
〔卫瓘遣田续袭邓艾，杀之。〕初，艾之下江由也，以续不进，欲斩，既而舍之。及瓘遣续，谓曰：“可以报江由之辱矣。”杜预言于众曰：“伯玉其不免乎！身为名士，位望已高，既无德音，又不御下以正，是小人而乘君子之器，将何以堪其责乎！”瓘闻之，不俟驾而谢矣。（《汉晋春秋》．《三国志注》二十八）P.67
向雄字茂伯，河内人（原注：句亦见《世说注》三），为镇西将军功曹。钟会既诛，雄收而葬之。文王闻雄之收葬会也，召而责之曰：“往者王经之死，卿哭于东市而我不问；今钟会躬为叛逆，而又辄收葬，若复相容，其如王法何？”雄曰：“昔先王掩骼埋胔，仁流朽骨，当时岂先卜其功罪而后收葬哉？今王诛既加，于法已备，雄感义收葬，教亦无阙，法立于上，教弘于下，以此训物，雄曰可矣！何必使雄背死违生，以立于时。殿下仇对枯骨，捐之中野，百岁之后，为臧获所笑，岂仁贤所掩哉？”（原注：二句一作“为仁贤之资，不亦惜乎！”）王悦，与宴谈而遣之。（《汉晋春秋》．《三国志注》二十八，《御览》420，《书抄》）P.67
习凿齿曰：向伯茂可谓勇于蹈义也，哭王经而哀感市人，葬钟会而义动明主，彼皆忠烈奋劲，知死而往，非存上也。况使经、会处世，或身在急南，而有不赴者乎！故寻其奉死之心，可以见事生之情，览其忠贞之节，足以愧背义之士矣。王知礼而遣，可谓明达也。”（《汉晋春秋》．《三国志注》二十八）P.68
三月，晋公既进爵为王，太尉王祥、司徒何曾、司空荀顗并诣王。顗曰：“相王尊重，何侯与一朝之臣皆已尽敬，今日便当相率而拜，无所疑也。”祥曰：“相国位势诚为尊贵，然要是魏之宰相，吾等魏之三公，公王相去一阶而已，班列大同。安有天子三公可辄拜人者？损魏朝之望，亏晋王之德。君子爱人以礼，吾不为也。”及入，顗遂拜而祥独长揖。王谓祥曰：“今日然后知君见顾之重。”（《汉晋春秋》．《三国志注》四，《御览》542）P.68
〔禅举家迁洛阳，霍弋降。〕初霍弋闻魏军来，弋欲赴成都，后主以备敌既定，不听。及成都不守，素服好哭，大归三日。诸将咸劝宜速降，弋曰：“仅道路隔塞，未详主之安危，大故去就，不可苟也。若主上与魏和见遇以礼，则保境而降不晚也。若万一危辱，吾将以死拒之，何论迟速邪！”得后主东迁之问，始率六郡（原注：建宁等）将守上表曰：“臣闻人生于三，事之如一，惟难所在，则致其命。今臣国败主附，守死无所，是以委质，不敢有贰。”晋文王善之，拜南中都督，委以本任。（《汉晋春秋》．《三国志注》四十一）P.69
〔封禅为安乐公。〕司马文王与禅宴，为之作故蜀技，旁人皆为感怆，而禅喜笑自若。王谓贾充曰：“人之无情，乃可至于是乎！虽使诸葛带在，不能辅之久全，而况姜维邪！”充曰：“不如是，殿下何由并之？”他日，王问禅曰：“颇思蜀否？”禅曰：“此间乐，不思蜀。”郤正闻之，求见禅曰：“若王后问，宜泣而答曰：‘先人坟墓远在陇西，乃心西悲，无日不思’，因闭其目。”会王复问，对如前。王曰：“何乃似郤正语邪？”禅惊视曰：“诚如尊命。”左右皆笑（《汉晋春秋》．《三国志注》三十三，《御览》568）P.69
〔吴孙皓立。〕晋文王与皓书曰：“圣人称君臣，然后有上下礼义，是故大必字小，小必事大，然后上下安服，群生获所。逮至末途，纯德既毁，剿剿民之命，以争强于天下，违礼顺之至理，则仁者弗由也。方今主上圣明，复帱无外，仆备位宰辅，属当国重，惟华夏乖殊，方隅圯裂，六十余载，金革亟动，无年不战，暴骸丧元，困悴罔定，每用悼心，坐以待旦。将欲止戈兴仁，为百姓请命，故今命偏师，平定蜀汉，役未经年，全军独克。于时猛将谋夫，朝臣庶士，威以奉天时之宜，就既征之军，藉吞敌之势，宜回旗东指，以临吴境。州师泛江，顺流而下，陆军南辕，取径四郡，兼成都之结盟，漕巴汉之粟，然后以中军整旅，三方云会，未及浃辰，可使江表底平，南夏顺轨。然国朝深惟伐蜀之举，虽有静难之功，以悼蜀民独罹其害，战于绵竹者，自元帅以下并受斩戮，伏尸蔽地，血流丹野。一之于前，犹追恨不忍，况重之于后乎！是故旋师按嘉，思与南邦共全百姓之命。夫料理力忖势，度资量险，远考古昔废兴之理，近鉴西蜀安危之效，隆德保祚，去危即顺，屈己宁四海者，仁哲之高致也。履危偷安，陨德履祚，而不称于后世者，非智者之所居也。今朝廷遣徐绍、孙彧献书喻怀，施及中土，岂不泰哉！此昭心之大愿也，敢不承受。若不获命，则普天率土，期于大同，虽重干戈，固不获已也。”（《汉晋春秋》．《三国志注》四十八）P.71

☆卷三

☆武帝

〔泰始二年八月，谒崇阳陵，诏以衰绖行，不果。〕初，文王之崩也，羊祜谓傅玄曰：“三年之丧，虽贵遂服，自天子达。而汉文除之，毁礼伤义，尝以为叹。今上天纵至孝，有曾闵之性，虽夺其服，实行丧礼。丧礼实行，除服何为耶！若因此革魏之薄，而守先王之法，以敦厚风俗，重之百代，不亦美乎！”玄曰：“汉文以来，世乃浅薄，不能复行国君之丧，故因而除之。除之数百年，一旦复古，恐难行也。”祜曰：“就不能使天下如礼，且使主上遂服不犹善乎！”玄曰：“若主上不除而臣下除，此为但有父子，无复君臣，三纲之道亏矣。”
君子曰：傅玄知无君臣之伤教，而不知兼无父子之为重，岂不蔽惑哉！废君臣之丧，不降父子之服，故四海黎庶莫不尽情于其亲，三纲之道，二服恒用于私室，而王者独尽废之，岂所以孝治天下乎！《诗》云：“犹之未远”，其傅玄之谓也。（《汉晋春秋》．《御览》547，《宋书．礼志》）P.72
〔十二月，吴讨山贼施但，还都建业。〕初，望气者云荆州有王气，破扬州而建业宫不利。故皓徙武昌，遣使发民，掘荆州界大臣名家冢与山冈相连者以厌之。既闻反反，自以为徙土得计也。使数百人鼓噪入建业，杀但妻子，云天子使荆州兵来破扬州贼，以厌前气。（《汉晋春秋》．《三国志注》四十八）P.73
〔泰始七年，吴复取交趾。〕初，霍弋使（原注：一作“遣”）杨稷、毛炅等戍（原注：一作“屯”）交趾，与之誓曰：“若贼围城，未百日而降者，家属诛。若过百日而城没者，刺史受其罪。”及吴陶璜围之，稷等日未满而粮尽，乞降于璜，璜不许，而给粮使守。吴人并谏，璜曰：“霍弋已死，无能来者，可须其粮尽，然后乃受，使彼来无罪，而我取有义，内训吾民，外怀邻国，不亦可乎！”稷、炅粮尽，救（原注：五字《白帖》一作八阙字。一作“稷等期讫粮尽，救兵”八字）不至，乃纳之。（原注：《白帖》作“乃受降”，下有“与荀吴事正类也”七字。《三国志注》四十八，《白帖》）P.74
〔泰始八年，吴陆抗拔西陵，羊祜救不及。〕羊祜既归，增修德信，以怀吴人。陆抗每告其边戍曰：“彼专为德，我专为暴，是不战而自服也。各保分界，无求细益而已。”于是吴晋之间，余粮栖亩而不犯，牛马逸而入境，可宣告而取也。沔上猎，吴获晋人先伤者，皆送而相还。抗尝疾，求药于祜，祜以成合与之曰：“此上药也，近始自作，未及服，以君疾急，故相致。”抗得而服之，诸将或谏，抗不答。孙闻二境交和，以诘于抗，抗曰：“夫一邑一乡，不可以无信义于人，而况大国乎！臣不如是，正足以彰其德耳，于祜无伤也。”或以祜、抗为失臣节，两讥之。
习凿齿曰：夫理胜者，天下之所保，信顺者，万人之所宗，虽大肆猷既丧，义声久渝，狙诈驰于当途，权略周乎急务，负力纵横之人，臧获牧竖之智，未有不凭此以创功，舍兹而独立者也。是故晋文退舍，而原城请命；穆子围鼓，训之以力；夜夫献策，而费人斯归；乐毅缓攻，而风烈长流。观其所以服物制胜者，岂徒为例相诈而已哉！自今三家鼎足四十有余年矣，吴人不能越淮、沔而进取中国，中国不能陵长江以争利者，力均而智侔，道不足以相倾也。夫残彼而利我，未若利我而无残。振武以惧物，未若德广而民怀。匹夫犹不可以力服，而况一国乎？力服犹不如以德来，而况不制乎？是以羊祜恢大同之略，思五兵之则，齐其民人，均其施泽，振义纲以罗强吴，明兼爱以革暴俗。易生民之视听，驰不战乎江表，故能德音悦畅而襁负云集。殊邻异域，义让交弘，自吴之遇敌，未有若此者也。抗见国小主暴，而晋德弥昌，人积兼己之善，而己无固本之规，百姓怀严敌之德，阖境有弃主之虑，思所以镇定民心，缉宁外内，奋其危弱，抗权上国者，莫若亲行斯道，以侔其胜。使彼德靡加吾，而此善流闻，归重邦国，弘明远风。折冲于枕席之上，校胜于帷幄之内，倾敌而不以甲兵之力，保国而不浚沟池之固，信义感于寇仇，丹怀体于先日。岂设狙诈以危贤，徇己身之私名，贪外物之重我，暗服之而不备者哉！由是论之，苟守局而保疆，一卒之所能；协数以相危，小人之近事；积诈以防物，臧获之余虑；威胜以求安，明哲之所贱。贤人君子所以拯世垂范，舍此而取彼者，其道良弘故也。（《汉晋春秋》．《三国志注》五十八）P.76
〔泰始九年，理邓艾，以其孙朗为郎中。〕时樊建为给事中，晋武帝问诸葛亮之治国，建对曰：“闻恶必改，而不矜过，赏罚之信诅感神明。”帝曰：“善哉，使我得西人以自辅，岂有近日之开乎！”建稽首曰：“臣窃闻天下之论，皆谓邓艾见枉，陛下知而不理，此岂冯唐之所谓‘虽得颇、牧而不能用’者乎！”帝笑曰：“吾方欲明之，卿言起我意。”于是发诏治艾焉。（《汉晋春秋》．《三国志注》三十五）P.77
〔泰始十年，以嵇绍为秘书丞。〕王裒与济南刘兆字延世，俱以不仕显名，裒以父仪为文王所滥杀，终身不应征聘，未尝西向坐，以示不臣于晋也。（《汉晋春秋》．《三国志注》十一）P.77
〔咸宁四年，羊祜卒。〕初，羊祜攻江陵，以军法欲斩王戎，夷甫又忿，祜言其必败（原注：即谓夷甫方当以盛名处大位，然败俗伤化，必此人也。），不相贵重。天下为之语曰：二王当朝，世人莫敢称羊公之有德。（《汉晋春秋》．《世说．识鉴第七》注）P.78
〔咸宁五年，吴天纪三年夏，郭马反。〕先是，吴有说谶者，曰：“吴之败，兵起南裔，亡吴者公孙也。”皓闻之，文武职位至于卒伍有姓公孙者皆徙于广州，不令停江边。及闻马反，大惧曰：“此天亡也。”（《汉晋春秋》．《三国志注》四十八）P.78
〔太康六年，刘毅卒。毅尝上疏论宜罢中正，除九品，未能改。〕初，陈群为吏部尚书，制九格登用，皆由于中正，考之簿世，然后授任。（《汉晋春秋》．《初学记》11）P.78
〔太康八年，太庙殿陷，改营之。〕武帝改营太庙，南致荆山之木，西采华山之石，铸铜柱十三，涂以黄金，镂以百物，填以丹青，缀以珠玉，以丽之也。（《汉晋春秋》．《御览》531）P.79

☆惠帝

元康七年，以王戎为司徒。是时王夷甫为尚书令，乐广为河南尹。王夷甫、乐广俱以宅心事外，名重于时，故天下之言风流者称王、乐焉。（《汉晋春秋》．《文选．王文宪集序》注）P.79
〔用宁元年，齐王冏辅政。〕齐王冏之方盛也（原注：《占经》引作齐王冏辅政，太安元年与下至二年文不顺），有妇人诣大司马门，求寄产。吏乃话之，妇人曰面议待我截脐罢便去耳。”言讫不见。有识者闻而恶其言。至二年（原注：即太安元年）而冏被诛。（《汉晋春秋》．《御览》371，《占经》113）P.80

☆怀帝

〔永嘉五年，琅邪王睿击华轶，斩之。〕初，刘琨知轶必败，谓其自取之也。（《汉晋春秋》．《世说．识鉴第七》注）P.81

☆愍帝

〔建兴三年，丞相睿加王敦都督江扬等州军，而敦潜畜异志矣。〕初，王夷甫言东海王越转王敦为扬州。潘滔初为太傅长史，言于太傅曰：“王处仲蜂目已露，豺声未发，今树之江外，肆其豪强之心，是贼之也。”（《汉晋春秋》．《世说．识鉴第七》注，《御览》388）P.81
〔建兴三年。〕愍帝在长安，为刘粲所攻，粮尽，太仓有曲数十饼，屑之为粥以供帝，曲屑金属，遂降。（《汉晋春秋》．《御览》853）P.82

☆康帝

翼风仪美劭，才能丰赡，少有经纬大略。及继兄亮居方州之任（原注：建元元年，庾翼移镇襄阳），有匡维内外、扫荡群凶之志。是时杜○、殷浩诸人盛名冠世，翼未之贵也。常曰：“此辈应束之高阁，俟天下清定，然后议其所仕耳！”其意气如此。唯与桓温友善，相期以宁济宇宙之事。初，翼辄发所部奴及车马万数，率大军入沔，将谋伐狄，遂次于襄阳。（《汉晋春秋》．《世说．豪爽七》注）P.83

☆以上出汤球辑本。以下为习凿齿《汉晋春秋》补遗．选自黄○辑本

☆刘毅
〔世祖问毅曰：“卿以吾可方汉何帝？”对曰：“可方桓、灵。”世祖问：“吾虽德不及古人，犹克己为治，又平吴会，混一天下。方之桓、灵，其已甚乎？”对曰：“桓、灵卖官，钱入官库，陛下卖官钱人私门，以此言之，殆不如桓、灵也。”〕毅答已，帝大蓄曰：“桓、灵之朝，不闻此言。今有直臣，故不同乎！”散骑常侍走到湛进曰：“世说以陛下比汉文帝，人心犹多不同。昔冯唐答文帝曰‘不能用颇、牧’而文帝怒，今刘毅言犯顺而陛下乐，以此相校，圣德乃过之也。”帝曰：“我平天下而不封禅，焚雉头裘，行布衣礼。今于小事何见褒之甚耶？”湛曰：“圣诏所及，皆可预先算计，以长短相推。慕名者能力行为之。至如向诏，非明恕内充、苞之德度，不可为也。臣闻猛兽在田，荷戈而出，凡人能之。蜂虿其于怀袖，勇夫为之惊骇。非虎弱而蜂虿强也，仓卒出于意外故也。夫君臣有自然之尊卑，辞语有自然之逆顺。向刘毅始言，臣等莫不变色易容而仰视陛下者。陛下发不世之诏，出思虑之外，臣之喜庆，不亦宜乎！”（《汉晋春秋》．《群书治要》卷第三十引习凿齿“阳秋”。自“毅答已”起，其上“世祖问毅曰”至“不如桓、灵也”，乃所载《晋书》正文。案：其文义当亦《汉晋春秋》所有，故备录之，以足语意。）P.85

☆殿
景福殿、听政殿。（《汉晋春秋》．《初学记》24引《汉晋春秋》有景福殿、听政殿。）

☆罗宪
初，魏军始入蜀，刘禅分二千人付罗宪留守。吴闻蜀败，遂起兵遣盛宪、谢询等水陆并到说宪以合纵之计。宪谓诸将曰：“今据孤城，百姓无主，吴人因衅，公敢西过。宜一决战，以示众心。”遂衔枚夜出，击破宪。（《汉晋春秋》．《御览》357）

☆晋怀帝
怀帝陷于平阳，刘聪加帝开府仪同三司、会稽郡公。引帝入宴，谓帝曰：“卿为豫章王时，朕与王武子俱造卿。武子称朕于卿，卿言闻名久矣。卿以所作乐府文示朕，曰：‘刘君，闻君善词赋，试为看也。’朕与武子俱为《盛德颂》，卿称善者久之。又引朕射于皇堂，朕得十二筹，卿与武子俱得九筹。卿又赠朕柘弓、银砚。卿颇忆否？”帝曰：“安敢忘之，恨尔日不得早识龙颜。”从曰：“卿家骨肉何相残之甚？”帝曰：“此殆非人事，皇天意也。大汉将兴，应干受历，故为陛下自相驱耳。臣家若能若能奉武皇帝之业，九族敦睦，陛下何由得之？”聪甚有喜色。（《汉晋春秋》．《御览》588引“晋春秋”。安诸书引孙盛《晋阳秋》亦有作“晋春秋”者，故两存之。”）P.87
（编者按，应入《晋阳秋》。）


《晋阳秋》．《续晋阳秋》



晋阳秋（晋）孙盛着
（清）汤球辑
（清）黄○辑（补遗）
  </div>
  <div class="pagination">
   <a href="众家编年体晋史.html">
    上一页
   </a>
   <a href="众家编年体晋史.html">
    1
   </a>
   <span class="current-page">
    2
   </span>
   <a href="众家编年体晋史_page3.html">
    3
   </a>
   <a href="众家编年体晋史_page4.html">
    4
   </a>
   <a href="众家编年体晋史_page5.html">
    5
   </a>
   <a href="众家编年体晋史_page6.html">
    6
   </a>
   <a href="众家编年体晋史_page7.html">
    7
   </a>
   <span>
    ...
   </span>
   <a href="众家编年体晋史_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
