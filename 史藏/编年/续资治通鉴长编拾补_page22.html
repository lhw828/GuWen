<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 22 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 22 页/共 59 页
  </h1>
  <div class="content">
   １、三月（案：钱氏《朔闰考》：是月丙辰朔。） 辛酉，兵部侍郎邹浩为宝文阁待制、知江宁府。浩乞补外也。（《纪事本末》卷百二十九。案：《宋史》本传云：徽宗立，召还，复为右正言，迁左司谏。上疏谓：“孟子曰：‘左右诸大夫皆曰贤，未可也；国人皆曰贤，然后察之，见贤焉，然后用之。左右诸大夫皆曰不可，勿听；国人皆曰不可，然后察之，见不可焉，然后去之。’於是知公议不可不恤，独断不可不谨。盖左右非不亲也，然不能无交结之私；诸大夫非不贵也，然不能无恩雠之异。至於国人皆曰贤，皆曰不可，则所谓公议也。公议之所在，概已察之，必待见贤然后用，见不可然后去，则所谓独断也。惟恤公议於独断未形之前，谨独断於公议既闻之后，则人君所以致治者，又安有不善乎？伏见朝廷之事，颇异於即位之初，相去半年，遽已如是，自今以往，将如之何？愿陛下深思之。”改起居舍人，进中书舍人。又言：“陛下善继神宗之志，善述神宗之事，孝德至矣。尚有五朝圣政盛德，愿稽考而继述之，以扬七庙之光，贻福万世。”迁兵、吏二部侍郎，以宝文阁待制知江宁府，徙杭、越州。） 

　　２、甲戌，端明殿学士、新知大名府蔡京为翰林学士承旨兼修国史。（《纪事本末》卷百二十，又百三十一。） 

　　《续宋编年资治通鉴》：三月，命内侍童贯如杭州造御前生活。

　　１、四月（案：钱氏《朔闰考》：是月乙酉朔。丙戌，张商英为翰林学士。《纪事本末》卷百三十一。） 

　　２、乙未，蔡京入对。（《纪事本末》卷百三十一。） 

　　先是，温益留对，乞因事削刘奉世、张舜民、刘安世、吕希纯、王觌等职名，（案：《东都事略温益传》：益除给事中兼侍读。左正言陈瓘论益守潭日，邹浩贬新州，道其郡，投宿僧寺，益差兵卒逼浩登舟，使冒风涛夜渡。范纯仁、刘奉世、韩川、吕希纯、吕陶皆贬湖南，并为益所侵困，当时大臣以为是，而天下以为非。陛下以此察之，则益之为人可知矣。遂以龙图阁待制知开封府。是年迁吏部尚书，拜尚书右丞。崇宁初，迁中书侍郎。） 至是安世、希纯、舜民落职。（《纪事本末》卷百三十及注参补。案：原注云安世、希纯落职在四月十三，舜民在四月十七。考四月乙酉朔，十三日丁酉，十七日辛丑。《十朝纲要》云：四月丁酉，以左正言壬能甫言，诏知潞州刘安世、知颍州吕希纯并降集贤殿修撰，寻并落职。据此，当时弹安世、希纯、舜民者，固不独温益也。） 

　　２、癸卯，宝文阁待制、新知江宁府邹浩知杭州。（《纪事本末》卷百二十九。） 

　　３、甲寅，有司言：“勘会见今请射牧地养马之数，共计养马一千七百九十七户，请射过牧地三千七顷三十三亩半，所养马一千八百二十九匹：河北东路二百七十八匹，河北西路一千四百一十三匹，京西北路一百一十五匹，京东西路一十四匹，河东路九匹；开封府界、京西南路、京东路并无之。”（《纪事本末》卷百三十八。） 

　　１、五月（案：钱氏《朔闰考》：是月乙卯朔。） 乙丑，臣僚上言：“臣闻天下之罪，其名不正，则天下之善无自而明。神考在位凡十有九年，所作法度，皆本先王。元祐党臣秉政，紊乱殆尽，朋奸罔上，更唱迭和，气焰薰炙，不可蔊迩者，皆神考之罪人也。绍圣追复，虽以窜逐，陛下即位，仁德涵养，使之自新。党类实繁，所在连结，罪废者一旦牵复，不以其渐，所与过当，又复纷然，莫之能奭，内外相应，浸以滋蔓，为害弥甚。今皆坐享荣名显职，厚禄大郡，以至分居要路，疑若昔未尝有罪者，非所以正名也。”又曰：“今奸党姓名具在，文案甚明，有议法者，有行法者，有为之唱者，有从而和者，罪有轻重，情有浅深，使有司条析区别行遣，使各当其罪，数日可毕。庶几得罪名者，无所致怨，不忧后祸。观望者消於冥冥之中，天下忠臣良士，各得自尽以悉心於上，不疑复有害之者，以显神考盛德大业，以成陛下继志述事之孝，而天下可以无为而治矣。伏望早赐施行。”

　　诏：“观文殿学士、知河南府安焘降充端明殿学士，龙图阁学士、知润州王觌降充龙图阁直学士，枢密直学士、知越州丰稷降充宝文阁待制，显谟阁待制、知颍昌府陈次升降充集贤殿修撰，左朝议大夫、集贤殿修撰、知应天府吕仲甫落职，故资政殿大学士、赠金紫光禄大夫李清臣夺职，追所赠官，并例外所得恩例指挥更不施行。”（《纪事本末》卷百二十一。） 

　　２、戊辰，刘奉世落端明殿学士、知徐州。（《纪事本末》卷百二十一注。案：据此注云崇宁元五月四日。又卷百三十注云奉世落职五月十四日，王觌五月十一日，两注岐异，今补於王觌后。钱氏《朔闰考》：五月乙卯朔，十四日戊辰也。） 

　　３、庚午，臣僚上言：“伏见先朝贬斥司马光等异意害政，大臣论列，布告中外，天下共知。方陛下即位之初，未及专揽万机之际，当国之臣，不能公心平意，检会事状，详具进呈，以次牵复，今日再招人言，遂至烦紊。臣愚，伏望陛下明谕执政大臣，使公共参议，详酌事体，原轻重之情，定大小之罪，上禀圣裁，特赐行遣。如显有欺君负国之实迹，自宜放弃，不足收恤。其间亦有干连牵挂，偏执愚见，情非奸诬者，乞依近年普博之恩，使有自新之路，则天下之气平，而纷纷之论息矣。”（原注：据邹馀奏议，其文颇有与诏旨不同者，当考。然上言者必邹馀也，更详之。） 又言：“苏辙坐穷兵黩武之谤，如此之类有实迹者，宜行放弃。”又言：“曾经责降人、见今任监司藩部者，必不肯公心奉行法度，亦乞朝廷契勘，改授闲慢差遣。”又言：“窃见元符之末、帘帷同听政之日，元祐大臣乘间用事，尽复绍圣间负罪责降之人；或尽复旧官，或超授职任，不问其得罪之因，惟务合党，扶同并论。赖陛下察见弊端，力持正道，保全神考法度，绍复祖宗基业，万世之治，自此而定。然前后得罪之人所授官职过当，与援引之奸不治，未厌公论云云。伏望圣慈令所属取上件合该行遣之人，或削夺官职，或旋行惩戒，各以类举，必当其罪，即号令简重，刑罚肃清。”（《纪事本末》卷百二十一。案：《宋编年通鉴》云：谏官彭汝霖等共议，以光为元祐人罪状，有贬籍具在，昨元符末叙复大优。曾布用其说，具姓名以进。《治迹统类》、《编年备要》载此事，以为谏议大夫彭汝霖与御史邹馀、郭熙等共论元祐人罪状，有绍圣贬籍具在，如自朝廷检举裁决，则数日可毕，不须俟弹章人人指名，然后行之。於是曾布用其说，悉具姓名以进。《续长编》注云上言者必邹馀也，与《治迹统类》、《九朝编年备要》邹馀共论语合。毕沅《续通鉴考异》以李氏原注所言无实据，未免失检。） 

　　４、乙亥，案：《宋史·本纪》系庚午日。诏：“故追复太子太保司马光降复右正议大夫，太子太保吕公著降复左光禄大夫，太师、河东节度使、开府仪同三司、太原尹、潞公文彦博降复太保，光禄大夫吕大防降复太中大夫，太中大夫刘挚降复右朝议大夫，右中散大夫梁焘降复朝请大夫，朝奉郎王岩叟降复定远军节度行军司马，朝奉郎苏轼降复崇信军节度行军司马，其元追复官告并缴纳。赠右银青光禄大夫王存追所赠官，资政殿学士、太中大夫郑雍追所复职。赠右银青光禄大夫、谥献简傅尧俞，右银青光禄大夫、谥懿简赵瞻，并追所赠官及谥告；赠太中大夫赵卨追所赠官，已上告身并追毁。朝散郎、集贤殿学士孙升追所复职。朝奉郎孔文仲，朝散郎朱光庭、宣德郎秦观，延福宫使、入内都知、定国军留后、赠安化军节度使、谥僖献张茂则，并追所复赠官。赠开府仪同三司范纯仁追例外所推恩数。中大夫刘挚葬事依前宰相例，指挥勿行。资政殿大学士、太子少傅韩维，赠开府仪同三司孙固，为係神考潜邸人，已复职名及赠官，免追夺。太中大夫苏辙、朝散大夫范纯粹、朝奉大夫吴安诗，更不叙复职名。端明殿学士、太中大夫范纯礼落端明殿学士，提举崇福宫。朝奉大夫、显谟阁待制、知颍昌府陈次升降集贤殿修撰。朝请郎、集贤殿修撰韩川落集贤殿修撰，管勾崇福宫。朝奉郎、直龙图阁、知汝州张耒落直龙图阁，管勾明道宫。直秘阁、朝请大夫、知曹州吕希哲，朝请郎、知相州刘唐老，朝奉大夫、知蔡州欧阳棐，并落直秘阁，差遣依旧。朝奉大夫、提举永兴军路刑狱孔平仲，朝请大夫、淮南路转运副使毕仲游，朝奉大夫、提举河东路常平徐常，朝奉郎、知太平州黄庭坚，朝散郎、知密州晁补之，朝散郎、军器少监韩跂，朝散郎王巩刘当时常安民，承议郎王隐，通直郎张保源，并送吏部与合入差遣。朝散郎汪衍，瀛州防奭推官余爽，陈州别驾汤戫，案：“戫”元本并误作“馘”，今悉改正。） 更不收叙。泉州教授郑侠放罢，通直郎常立追所得一子官，参议郎程颐追所复官，依旧致仕。西上阁门使张巽追所复两官，依旧差遣。曾经贬责人除遗表及罢政恩例已给还外，其亡殁后所复官职，已待指挥，依遗表条与推恩之人并减半。其三人以上馀数听从多，仍并与假承务郎。用上件恩例转官陛资者依此。（案：文颇费解，疑有字误。“陛”当作“升”。） 比折磨勘资考年月应送吏部人，并令在外指射差遣，吏部依条差注。承议郎任伯雨准此。陈祐、张庭坚、商倚等，任满送吏部，陈瓘管勾冲佑观，龚夬候服阕准此。”制词皆右仆射曾布所草定。责光等云：尊主庇民，大臣之职。其事上则不敬，其谋国则不忠，犯义干刑，孰大於此！尔等遭时艰疚，身处庙堂，垂帘之际，唯渊嘿退讬之间，案：“惟”疑“值”字之误。坐肆威福，崇聚党与，据诸要途，肆为诋诬，妄议宗庙。已行之法度靡不变更，所进之人才靡不斥逐。以道听途说施之政事而不恤於民情，以朋比谄谀自谓直谅而不稽於士论。盖内怀怨望，好胜遂非，而忘事君之义，推原罪慝，何可胜诛！绍圣躬揽万机，甫加窜逐；朕入缵大服，与物更新，而朋邪之人，适复在位。甄叙眷恤，靡不过优，言路交章，谓宜追改，稍从裁削，姑示至公，尚其有知，庸此阴命！”责大防、纯仁云：“迨宣仁寝疾弥留，永泰陵年已及冠，而委政阉寺，莫肯以复辟为言，不视长君，处之虚器。”责轼云：“尝以谤讪，诋罪神考，贷而不诛。元祐之间，躐登华近，挟持亲党，鼓动群邪，肆为诋诬，以逞怨望，绍圣投之荒裔，聊正典刑。昨者迺以误恩，复还朝著，推原罪慝，在所当诛，追削故官，置之冗散，庶其党类，知所创惩。”（《纪事本末》卷百二十一，又百二十九。原注：十一月先责安焘等，曾布所草制书今附见。奸言无所忌惮，至此固宜存之。诏书，见二十二日。案：钱氏《朔闰考》，五月乙卯朔，安焘与王觌同责在是月十一日乙丑。卷百三十一注云：王觌落职在五月十一日是也。兹注十一月先责安焘等，“月”当作“日”；又兹乙亥诏书，亦当云二十一日。《续宋编年资治通鉴》云：诏司马光、吕公著、文彦博、吕大防、梁焘、范纯仁、刘挚、王岩叟、王存、傅尧俞、郑雍以下四十四人各夺官有差。惟韩维、孙固以神考潜邸旧臣，得免。寻诏毁范纯仁神道碑。案：云四十四人误。据李氏《长编》，元祐自司马光至孙固追夺及免夺官凡二十一人。元符末自苏辙至张巽，降夺官凡二十八人。又据李氏《十朝纲要》则云：其馀吕大防以下五十人并削夺有差。） 

　　诏：“应元祐并元符末今来责降人除韩忠彦曾任宰臣、安焘係前任执政官、王觌丰稷见任侍从官外，（案：原本字多脱譌，兹据七月乙酉所载原文及《续宋编年资治通鉴》补正。安焘、王觌、丰稷之落职，并见五月乙丑。《十朝纲要云：五月庚申，左仆射韩忠彦罢为观文殿大学士、知大名府。甲子，落职。） 苏辙、范纯礼、刘奉世、范纯粹、刘安世、贾易、吕希纯、张舜民、陈次升、韩川、吕仲甫、张耒、欧阳棐、吕希哲、刘唐老、吴安诗、黄庭坚、黄隐、毕仲游、常安民、刘当时、孔平仲、徐常、王巩、张保源、晁补之、商倚、张庭坚、谢良佐、韩跋、（案：一作“跂”。） 马琮、陈彦默、李祉、陈祐、任伯雨、陈郛、朱光裔、苏嘉、郑侠、刘昱、鲁君贶、陈瓘、龚夬、汪衍、余爽、汤馘、程颐、朱光庭、张巽、张士良、曾焘、赵约、谭扆、杨偁、陈恂、张琳、裴彦臣》凡五十馀人，并令三省籍记，不得与在京差遣。”（《纪事本末》卷百二十一。） 

　　５、丙子，诏曰：“昔在元祐，权臣擅邦，倡率朋邪，诋诬先烈，善政良法，肆为纷更。绍圣躬揽政机，灼见群慝，斥逐流窜，具正典刑。肆朕缵承，与之洗涤，悉复收召，寘诸朝廷。而缔交合谋，弥复胶固，惟以沮坏事功，报复仇怨，为事翕翕訿訿，必一变熙宁、元丰之法度，为元祐之政而后已。凡所论列，深骇朕听，至其党与，则迁叙不次，无复旧章。或繇冗散之中登殿阁而满方面，或既殂谢之后还旧职而加横恩，玩法肆奸，鲜不类此。稍后屏远，姑务含容。而言路交攻，义不可遏，乃择其尤者，第加裁削，以适厥中。尚虑中外诖悮之人未免反侧，宜详示训谕，以慰安群情。应元祐以来及元符末尝以朋比附党得罪者，除已施行外，自今以往，一切释而不问，在言责者亦勿复辄言。朕言不渝，群听毋惑。宜令御史台出榜朝堂。”诏词曾布所草定也。《纪事本末》卷百二十一。（案：《东都事略陆佃传》云：时台章多论元祐时人，佃曰：“姑以薄责一施之，然后诏更不穷治，如何？”布与章楶是其言。则曾布草诏之意陆佃启之也。《宋史陆佃传》云：陆佃与曾布比，而持论近恕。会御史论吕希纯、刘安世复职太骤，请加镌抑，且欲更惩元祐馀党。佃为徽宗言不宜穷治，乃下诏申谕，揭之朝堂。谗者用是诋佃，曰：“佃名在党籍，不欲穷治，恐自及耳。”遂罢为中大夫、知亳州，数月卒。） 

　　６、己卯，翰林学士承旨蔡京为尚书右丞。（《纪事本末》卷百二十一。案：《纪事本末》卷百三十一云：庚辰，翰林学士承旨蔡京为尚书左丞。此即事也。“己卯”作“庚辰”，“右丞”作“左丞”，并异。） 

　　７、是月，曾诚、王防除史官。（《纪事本末》卷百三十注。案：原注：云：附在五月末，其事详下六月辛卯。） 

　　《续宋编年资治通鉴》云：夏五月，诏应被受传内降特旨，并许三省契勘，若有戾祖宗格法，可明具奏，更不施行。

　　又：云：韩忠彦至都堂，左司谏吴材、右正言王能甫以状申忠彦云：已具论奏，乞罢免。论奏大臣因缘为奸，变神考之法度，逐神考之人才，前有司马光、吕公著，后有韩忠彦、李清臣，此四人罪同恶均。光与公著尝被追贬，清臣已係殁亡，忠彦据位，若令善去，何以为奸邪之警！遂出知大名。案：《宋史本纪》系庚申日。《吴材传》云：材以赵挺之荐，迁左司谏。党论复起，材首论范纯礼为朋附党与，前日大臣变更神考法度，故引之执政，不宜复其职；程之元为苏轼心腹，不宜亚九卿；张舜民当初政时，猖狂无所顾忌，不宜以从官处卿郡。其后受曾布指，与王能甫疏言韩忠彦。忠彦遂罢。

　　又：云：葬钦成皇后祔永裕陵。案：“成”，元刻本作“仁”，误。今依二月文改正。《宋史·本纪》，葬钦成皇后在戊寅，《东都事略》云戊辰。

　　１、六月（案：钱氏《朔闰考》：是月乙酉朔。） 辛卯，左司谏王能甫言曾诚，左正言吴材言王防，乞罢史官。能甫言：“曾诚家富於财，自谓‘青钱学士’。”材言：“防在元丰勒停，又以诉理得罪，当罢，兼无出身。”是日，布言：“吴材缘引吕惠卿、蹇序辰等，议论不胜；王能甫乃吴安持壻，近日（案：原本作“近臣兹”，据毕氏《续通鉴》校。） 以安持追削职名；皆挟私怨，故以此攻曾诚、王防，欲中伤臣耳。”上曰：“他不敢尔，亦非挟怨，他责在蔡京，不干卿事。”布曰：“亦知此二人乃京所荐，除陛下宣谕令除史官，臣犹乞候京文字，然外议但以臣门下士，为言路所攻，则谓臣必摇动。小人用意如此，臣实不自安。方元祐之人布满朝廷，人人有屏逐臣之意。方此时臣一身与众人为敌，如处风涛之中，日不自保，是时助臣者惟此三数人而已。今元祐之党方去，而言者乃欲斥逐此等，是为元祐人报怨耳。”上惧然曰：“如此乃是快元祐人意，卿但勿恤，待便指挥。”与盖近日言者案：“与盖”二字有误。惟上所使耳。布因言：“此等小人皆不快於臣，以至张商英亦章惇门下士，王沩之乃其壻，议论之际，多与章惇为地，故商英力称引范致虚及吴材，乃其志趣同耳。若有所陈，愿陛下加察。”（《纪事本末》卷百三十。原注：此据曾布《日录》增入。诚、防除史官已附五月末，其罢附六月末。旧闻说京荐此二人乃倾布也，而布不悟，但无文字可检，又不记说者姓名，当更访问之。） 

　　２、丁酉，曾布留对，以陆佃贬逐，弟肇与佃同得罪之人，佃既被责，则肇亦合施行。臣待罪宰相，当引咎避位，乞罢黜。上曰：“陆佃以奉行诏书不引避及慢上罪，不以史事罪他，不干卿事，其批旨甚明，何疑之有！”布曰：“圣意虽优容，然人言可畏，臣不敢不待罪。”上笑曰：“岂可如此！朕於政事方赖卿。”又曰：“卿不久自当迁，岂可去！”布曰：“今日欲便迁案：“迁”字似衍。出待罪，以未尝面奏，来日奏事毕引退。”上曰：“如此空费些礼数无益。”他日，布独留对，自言待罪政府已九年，罪戾日深，每欲退避贤路，但以上体圣眷，不敢喋喋。近日以来，言路多不悦臣，如吴材、王能甫，陛下所知，臣固不敢及。如钱遹，（案：“遹”，原本作“适”，误也。陈次升《谠论集》，奏弹钱遹有三状，云：殿中侍御史钱？常假曾肇之名，为豪户撰墓志，受润笔；又借肇之名，为父撰墓志，是欺父欺亲戚乡党矣！而论朝廷之事利害有大於此者，能保其不欺乎？伏望圣慈特罢除命。） 尝诈与臣弟肇铭其父墓及诈作肇书，云有所赠遗，臣弟亦尝敷奏。”上曰：“记得。”布曰：如此，亦恐於臣兄弟不能无憾。臣果有罪恶，不敢掩覆，乞辨察虚实。”上曰：“无之。”布曰：“臣不敢不先事敷陈，兼近日同列亦有相窥伺者，且如黄敏用，与臣实非姻戚，或闻亦有以为言者，臣於敏用何所用情。”上曰：“不说卿，只说章楶与敏用是亲。”布曰：“楶与敏用诚是亲，然楶亦可敢主张敏用，人情如此，臣益不安。臣缘陛下以国史及编敕责臣，此二书皆岁月可了，臣必以此时告陛下请去。臣衰老空疏，得於此善去，实为荣幸。”（《纪事本末》卷百三十。原注：此据布《录》六月丙午所书，今附月末。） 

　　１、闰六月（案：《宋史·本纪》：是月甲寅朔。己未，吕惠卿为观文殿学士、知杭州。《纪事本末》卷百三十。） 

　　２、辛酉，殿中侍御史钱遹言：“伏见尚书右仆射曾布力援元祐之奸党，分别要途；阴挤绍圣之忠贤，远投散地。挈提姻娅，骤致美官；汲引儇浮，盗窃名器。爱壻交通乎近习，诸子邀结乎缙绅。造请辐凑其门，苞苴日盈私室；呼吸立成祸福，喜怒遽变炎凉。钩致齐人之款言，（案：“齐”，原本作“济”。） 兹据毕氏《续通鉴》校。欲破绍圣之信史；曲徇家法之谬说，轻改垂世之典刑。为臣不忠，莫大於此！兼布初以韩忠彦为心膂，李清臣为爪牙，协济奸谋，共伸私忿，其趋虽异，厥罪惟均。忠彦免官，已正生前之罪；（案：{大只}一字。） 清臣褫职，实诛死后之奸回，岂容斯人尚司魁柄！况日食、地震、星变、旱灭、岂盛时常度之或愆，乃柄臣不公之所召，人神共怒，天地不容。欲乞早正典刑，慰中外之望。”於是布连上章乞罢。（《纪事本末》卷百三十。） 

　　３、壬戌，右银青光禄大夫、尚书右仆射兼中书侍郎曾布罢为观文殿大学士、知润州。布於元符末欲以元祐兼绍圣而行，故力排蔡京逐出之。至崇宁初，知上意有所向，又欲力排韩忠彦而专其政。无何，京为右丞，大与布异。会布拟陈祐甫为户部侍郎，京於榻前奏曰：“爵禄者，陛下之爵禄也，柰何使宰相私其亲！”曾布之壻陈迪，祐甫之子也。布忿然争辩，久之，（案：原本“忿然”字倒，依《宋史》本传校正。各本作“忿辩久之”。） 声色稍厉，於是温益叱布曰：“曾布，上前安得失礼！”上不省。（案：各书并作“不悦”，兹作“省”，似误。） 检会臣僚上言：“曾布天资阴险，履行回邪，靡闻报国之忠，但肆穿窬之智。专权自恣，渎货无厌，结讬宫闱，交通近习，窃弄威福，莫敢谁何！人臣怀奸，莫甚於此。以至遽起无名之役，大伤经入之财。蠹国劳民，恬不为恤。”又言：“布与韩忠彦、李清臣交通为私，结为死党，使其子壻吴则礼、外甥高茂华（案：毕沅《续通鉴》作“外甥壻”。） 往来计议，共成元祐之党。暨登相位，凶焰日滋，复与忠彦、清臣析交离党，日夜争胜，遂揽天下之权，皆归於己，而怨望之心逞矣。故不及半月，首罢市易，中外之人，望风希旨，变法之论，相因而至。於是范纯粹乞差衙前，以害神考之免役；李夷行乞复诗赋，以害神考之经术。非此而已，（案：范纯粹乞差衙前事，无考。《东都事略·范仲淹传》：纯粹在京东时，会苏轼自登州召还，与轼同建募役之议。轼谓：“纯粹讲此事尤精详。”其事在哲宗初。李夷行乞复诗赋，彭汝霖劾之。见《宋史彭汝砺传》。） 又力引王古为户部尚书，以掌开阖敛散之权，（案：《宋史·王素传》：徽宗立，古拜户部尚书。与御史中丞赵挺之偕领放欠，挺之言：“古蠲除太多，欲尽倾天下之财，不可用。”遂改刑部。攻不已，以宝文阁直学士知成都。建中靖国元年，有江公望疏可考。） 力引王觌为御史中丞，以定是非可否之论。（案：《宋史·王觌传》：觌迁御史中丞。时任事者多乖异不同，觌言：“尧、舜、禹相授一道，尧不去四凶而舜去之，尧不举元凯而舜举之，事未必尽同；文王作邑於丰而武王治镐，文王关市不征，泽梁无禁，周公征而禁之，不害为善继、善述。神宗作法於前，子孙当守於后。至於时异事殊，须损益者损益之，於理固未有失也。”当国者忿其言，遂改为翰林学士。） 且二人者，元祐之党人也。然以元祐之党人而掌开阖敛散之权，定是非可否之论。若此之类，岂非败坏神考之法度乎！”诏曾布落职，差提举明道宫，太平州居住。（《纪事本末》卷百二十一，又百三十。案：《宋编年通鉴》云：布初用，王安石荐上前，所言皆是安石所欲建明也。青苗新法，皆布与吕惠卿建议。布又上书，欲上专任安石，以刑罚胁制天下，使无敢言。哲宗亲政，宰相章惇托绍述以快私忿，布赞之甚力。惇兴大狱，无能救解，或阴挤之，惇逐而布总右揆，欲以元祐兼绍圣而行，故逐蔡京。至崇宁初，知上意所向，又力排韩忠彦而专其政，引京以自助。京大与布异。会布拟陈祐甫为户部侍郎，祐甫之子迪，布之爱壻也。京奏布以爵禄私其亲，布忿辨久之，声色少厉，上不悦。御史钱遹言布援元祐之奸党，挤绍圣之忠良，遂出知润州，寻落职太平州居住，移潭州。言者不已，诏置狱开封，而府尹吕嘉问挟宿憾，逮布诸子，煅炼穷治。由是曾纡、曾缲等一百五人坐责有差。降布为廉州司户，依旧衡州安置。后六年卒。按《纪事本末》，曾布之罢在闰六月壬戌，而《宋编年通鉴》编此事及下窜邹浩、贬李清臣、论丰稷诸条，俱系於五月葬钦成皇后下，盖脱书“闰六月”三字也。又布无移潭州事，“潭”当作“衡”，“一百五人”，《九朝编年备要》作“百五十人”。） 

　　４、丙寅，宝文阁待制、知杭州邹浩知越州。（《纪事本末》卷百二十九。） 

　　５、辛未，诏曰：“朕仰惟哲宗皇帝严恭寅畏，克勤祇德，元符之末，是生越王，奸人造言，谓非后出。比阅臣僚旧疏，适见椒房诉章，载加考详，咸有显证。其时两宫亲临抚视，嫔御执事在旁，（案：《续长编》注“在旁”误作“两傍”。） 缘何外人得入宫禁，杀母取子，实为不根。为人之弟，继体承祧，岂使沽名之贼臣，重害友恭之大义，诋诬欺罔，罪莫大焉！其邹浩可重行黜责，以戒为臣之不忠者，庶称朕昭显前人之意。如更有言及者，仍依此令。进奏院遍牒施行，仍检会邹浩元奏劄子，并元符皇后诉章，宣示中外。”（《续长编》卷五百十五注及《纪事本末》卷百二十九。） 

　　邹浩劄子：“臣闻仁宗皇帝在位四十二年，邦国无流离之患，边境无征伐之苦，黎民繁庶，万国咸宁。当是时，可以嬉游后宫，非焦心劳力之秋也。（案：“非”字，《续长编》注作“而销其”三字。） 而谓宰相寇准曰：‘朕观自古乱天下、败国家者，未尝不因女子，是以襃姒灭周，妲己亡商。朕之后宫女子，巧媚百生，朕未尝顾盼焉。’然则仁祖之意，岂不欲垂裕后昆邪，柰何陛下遽忘其业乎？臣观陛下之所为，愈於桀、纣而甚於幽王也。杀卓氏而夺之子，欺人可也，讵可欺天乎！卓氏何辜哉，得不愈於桀、纣也！（案：《续长编》注“哉”作“焉”，误也；上无“者”字是。） 废孟氏而立刘氏，快陛下之志可也，刘氏何德哉，得不甚於幽王也！臣观祖宗有唐、虞、尧、舜之德，而陛下有桀、纣、幽王之行，不识陛下寝食安乎，居处安乎？顷年彗星出於西方，灭谴为大。陛下避正殿以塞天变，减常膳以消天谴。宰相章惇谓陛下曰：‘未足损陛下盛德。’又闻江西敷奏，累年沚馑，陛下责以宰臣燮理之功。宰相章惇谓陛下曰：‘天灭流行，无世无之。’且以尧九年水、汤七年旱为解。惇为辅弼，忍发此言！今闻陛下欲立刘氏，惇之策也。臣今谏陛下去废后之詀行，行复后之大德，听臣之直谏而出惇之奸言，使天下之人共仰首以见日月之光，盛世之大；不然，祖宗百有馀年基业，将颠覆於陛下之手矣。昔唐褚遂良谏高宗立武昭仪，不听，叩头流血，以笏置殿阶曰：‘还陛下此笏，乞归田里。’今臣谏陛下不听，（案：《续长编》注脱“听”字。） 愿归田里，力农灌园，为乱世之民。愿脍臣心肝以献上，斩惇首以谢天下。”（《续长编》卷五百十五注及《纪事本末》卷百二十九参校。案：《续长编》注於皇后谢表末有“浩之本章，绍圣间即焚之，今所降者伪疏也”十七字。李氏原校云：此据汪藻所编诏旨。今浩上疏实元符元年九月，藻误称绍圣间，合改正。《纪事本末》以汪藻所记入正文，又於今所降者之下增改为“蔡京使其党伪为浩疏也”十字。又按邹浩本章具载《续长编》元符元年九月二十五日甲子。《杨龟山集》云：公之章留中不下，乃伪为之，加以诋诬不实之语。如“取他人子子之，而杀其母”之类，流布中外，欲天下闻之真。若有罪者，其为谋深矣。虽有端人正士，无敢为公辨明者。公既殁，迨今二十馀年，昔之奸朋，彫丧略尽，而正论行焉，真伪是非，始有在矣。毕沅《续资治通鉴考异》云：此劄盖章惇、蔡京之党所为，其述仁宗谓宰相寇准之语，尤为谬妄，寇准何尝事仁宗哉！今附辨，以见作伪之不可掩。） 

　　元符三年五月，元符皇后上皇太后表：“臣妾窃以臣僚数有章疏，妄言妾生故越王，事非有实，流言中外，谤莫能止。在妾之分，寝处难安，重念朽质，不能殒灭，至使上累哲宗皇帝；况降旨之日，亲承两宫玉音，一旦几成虚诞之文，若宫掖尚行欺罔之议，则何以取信天下！窃以其时大臣及掌事之人即今尽存，伏望圣慈降下臣僚章疏，付与有司，明行鞫问。倘有实状，岂不知过！若係虚妄，亦乞严行惩戒，以绝反覆兴谤之端；如默而不言，虑玷哲宗皇帝，载於方册，曷可传之万世。妾伏睹绍圣之间，元祐皇后亲被睿旨，放逐一尼，后来通说事端，差官制勘，有雷公式图画之迹，御史录验，备载案牍，迁徙道宫，众所共知，岂缘他人？乃今新进之人不究其理，谓妾遭遇哲宗皇帝，欲快人情，务摅前忿，岂存内外轻重之理，祇报先朝未申之怨！众口铄金，可不惧哉！欲乞特降睿旨，检取元祐皇后制院一宗公案及推勘官吏，付有司再行讯治，以示中外。如妾稍有干涉用情，不敢拱手而居后位之列，若不沥诚详具奏闻，安能辨雪？伏望皇太后陛下悯怜哲宗至孝至仁，照鉴妾之负冤无告，出自宸断，特赐矜察。”（《续长编》卷五百十五注及《纪事本末》卷百二十一。案：《长编》注及《纪事本末》文多互错，今参二书校订。） 

　　６、壬寅，通直郎、宝文阁待制、新知越州邹浩为衡州别驾，永州安置。（《续长编》卷五百十五注及《纪事本末》卷百二十一，又百二十九。案：“衡州”，卷百二十九作“杭州”，误。《续长编》注作“卫州”，亦误。） 

　　７、元符皇后刘氏上表称谢，言：“付睹诏书，布告中外，责邹浩诬妄故邓王非妾所生等事，以正朝廷之风化，以叶泰陵之圣德。衔冤上诉，俟明命於三年；颁诏亟行，示信恩於四海。下以称在廷之公议，上以慰哲庙之神灵，仰荷睿明，惟知感泣。伏念妾本京辇良家之子，玷先朝侍御之联，雨露既及於凡材，草木焉知其帝力。属邓王载诞之后，适长秋虚位之时，被两宫之玉音，及群臣之佥议，旋加册命，进掌后宫。（案：“掌”，《续长编》注作“长”。） 非天克相，以谁为在。妾何缘而自致奸邪横逆，（案：《续长编》注误“迎”。） 指爱子作他人？中外动摇，视诏词为诳语，於妾身而敢恨，顾先帝以何如？亦尝自反其所言，信出不根之私语。且以元祐皇后因逐一尼，遂倡事端，逮从制勘。禁书图画之备露，御史录案之甚明，自取彝刑，俄闻废命。案牍固存於朝论，（案：《续长编》注误“老”。） 推原岂本於妾身！方群小之肆诬，实众尤之难辨。当陛下承祧之始，属钦圣》垂帘之间，案：“属”，《续长编》注误作“当”。泣血书辞，呼天雪愤。庶几中外备见终始。岂期元祐之朋邪，竞蓄前朝之怨憾，喜闻人过，岂验是非，增饰烦言，更加伤害。方且拟议以深斥，尚何封章之可行。妾所痛者，虑伤先帝之明恩；妾所重者，恐乱后世之信史。惟大事之若是，曷小己之足论，终期群枉之冰销，果赖至仁之洞察。奋英谋而独断，绍列圣以御图，邪正剖分，黑白昭著。奸言伪说，难逃圣览之明；巧诋深冤，灼见沽名之贼。曲布丹悃，（案：元本作“曲文平悃”，《续长编》注作“曲刊丹悃”。） 昭示四方。此盖伏遇皇帝陛下，尧、舜相承，文、武继善，上追兄弟友恭之义，下怜母子孤露之情，辨百年疑似之非，正万世昭明之典。妾殒身何报，没齿知荣，生当竭节以答圣恩，死亦无憾而见哲庙。”诏并送史官。（《续长编》卷五百十五注及《纪事本末》卷百二十九参校。原注：此据汪藻所编诏旨。今《徽宗实录》乃削去，但於邹《浩传》载浩本章及诏耳。《哲宗旧录》於元符二年闰九月二十六日乙未越王薨，因载崇宁元年闰六月十八日手诏并元符皇后谢表。《新录辨诬》曰：初，元符皇后之立，邹浩上疏极论，坐贬新州。太上皇帝即位，遂复召用。时蔡京浸用事，忌邹浩，因求浩旧疏不得，乃使其党作伪疏曰“臣闻仁宗皇帝垂拱四十二年”，至“斩惇之首以谢天下”。此疏盛行，而实非浩疏也。继而京执政，故有是劄子及皇后刘氏上表。按《实录》止合载当年之事，以事系日。以上三行係事在三年之后，见合删修入。《徽宗实录》今去全文一千三十七字，然《旧录》初不载邹浩伪疏，又今所修《徽宗实录》既削去崇宁诏书，又削刘后谢表，但於《邹浩传》载浩本疏及诏书耳。今史院诏旨改元符皇后诉皇太后表只作上皇帝，比旧所传诏旨已自不同，又不载刘氏谢表，不知何故也？当考。要是此段并非实事，邹浩疏、元符皇后上皇太后表及谢徽宗表，皆蔡京为之也。《丁未录》云：上欲再贬浩，而三省求浩元疏不获，下浩取藁。浩奏以原藁不存。陈瓘闻而叹曰：“若后日有譔恶语以进者，将何以自明也？”已而章惇果伪撰浩疏袖以进。按惇元符三年九月八日已罢相，伪邹浩疏者，乃蔡京也。案：此注前半所载具见《续长编》注。要是此段并非事实，以下乃杨仲良《纪事本末》所附辑也。考《续长编》注引《新录辨诬》，祇以邹浩此疏及刘后诉表出於蔡京执政之日，明此一疏一表皆京等为之。而刘后谢表初非伪撰，故李氏又以不载谢表为疑。杨氏并以谢表为伪，恐非事实。又《宋史邹浩传》：徽宗即位，浩还朝，帝首及谏立后事，问谏草安在。对曰：“焚之矣。”而《丁未录》以为上欲再贬浩，三省求原疏不获，下浩取藁，语亦互异。毕沅《续资治通鉴《考异》云：焚藁之语，京已久闻之。时向太后已崩，而朱太妃尚在，京犹未敢为此也。及是年二月，朱太妃薨，京特以此时入对，故既撰浩伪疏，又撰元符皇后伪疏章，以无太后、太妃可以证其妄者耳。伪疏、伪表，一时一手所作，大抵在是年四月后。京素交结内侍，以此伪疏表置帝前甚易。所可疑者，浩既焚其藁，京求浩奏亦不可得，而《徽宗实录邹浩传》及《东都事略》、《宋史邹浩传》，俱载浩元奏，与伪疏大异，不知从何处得来，岂宫中所留浩元奏，群小一时难检，不及焚毁，若有神物为之护持而其后出者欤？窃考《宋史王回传》：回与浩友善，皇后刘氏立，浩将论之，密告回，回曰：“事宁有大於此者乎？子虽有亲，然移孝为忠，亦太夫人素志也。”浩南迁，人莫敢顾。回敛交游钱与治装，往来经理，且慰安其母。逻者以闻，逮诣诏狱。御史诘之，对曰：“实当预议，不敢欺也。”因诵浩所上章，几二千言。狱上，除名。据此，邹浩元奏虽自焚，而王回固能诵其章矣。回诵此者，亦见元奏自留人间，不可诬也。《宋编年通鉴》云：初，刘后为贤妃，生子时，中宫虚位，后因是得立，然叆三月而薨，谥献愍太子。后之立也，浩三疏谏，随削其藁，寻得罪贬。上初即位，召浩还朝，首及谏立后事，襃叹再三。询谏藁安在，对曰：“焚之矣。”退告陈瓘，瓘曰：“祸其在此乎！异时奸人妄出一缄，不可辨矣。”及蔡京用事，使其党为伪疏，谓本宫人卓姬生子，后杀其母而取之。诏暴其事，安置永州。浩母张氏绝贤，浩之为谏官也，恐贻亲忧，欲固辞，母曰：“儿能报国，无愧於公议，吾固何忧！”） 

　　１０、甲戌，知枢密院蒋之奇言：“近上劄子为元符二年内送简子与邹浩，见般出观音院待罪，乞重行黜责。伏蒙圣恩特降中使宣押，仍封选劄子者。窃以邹浩上章狂妄不根，王法所弃，臣於是时身为从官，不能详审，乃缘乡闬之故，猥以尺牍通问，罪应窜斥。哲宗皇帝隆宽善贷，止解近职，出守便郡，到官未几，复移帅府，天地之施，死且不报。伏遇皇帝陛下膺天宝命，绍履尊极，臣旋被宠擢，召还禁直，继蒙简拔，擢贰枢管，甫及期年，擢冠右府，望轻德厚，粉骨难酬，惟夙夜戮力尽瘁，庶以少答万分。今邹浩旧章发露，降散官闲置。臣备位大臣，前日之事，不敢蔽欺不言，以幸苟免。伏望圣慈下臣章有司，俾详议臣罪，特从贬降。”诏不许收留，仍封还劄子。（《纪事本末》卷百二十九。） 

　　１１、戊寅，起居舍人范致虚言：“伏睹诏旨，邹浩狂悖，诋诬先朝之罪已复正典刑。按浩所为如此，臣子之义，所宜共弃。而臣昨於邹浩未得罪之时辄往相见，因此罣於吏议，自太学博士訩替。昨蒙登极大霈，除落过名，依旧复充太学博士。因缘召对，遂叨近侍，虽荷陛下宽恕，弃瑕收录，未赐谴责，在臣於义，自难安处。伏望早赐指挥，正臣罪辜，臣见在家待罪，不敢更供职事。”诏令供职。（《纪事本末》卷百二十九。） 

　　１２、知江宁府邓祐甫乞以府学所建王安石祠堂著祀典，从之。（《纪事本末》卷百三十。） 

　　《续宋编年资治通鉴》云：中书省检会李清臣尝有劄子，言：“哲宗天资，世推仁厚，未尝有过失。及章惇为相，开导以残忍杀伐之事，或托谤讪宗庙，或称谋危上躬，受祸者一千馀家。凡士民有晻昧言语，加以搒打手足、剥割皮肤、斩胫拔舌之刑，至於道路以目不敢偶语者，有误圣时，有伤和气也。”诏贬武安节副。案：《十朝纲要》系於闰六月壬戌，《宋史·本纪》系於闰月壬午，元刻本《续宋资治通鉴》书在五月，盖文有脱譌也。今正，下同。清臣劄子，元符三年十月丙申可考。清臣出知大名府，遂卒，此追贬也。前钱遹劾曾布疏，有“清臣褫职实诛，死后之奸回”语可考。

　　又：云：言者论丰稷、张舜民元符末辞谢，言官上表，皆讥刺先朝，於是并责授散官，睦州、商州安置。案：《十朝纲要》系壬午日，九朝编年备要云：上擢舜民为右谏议大夫，在谏垣七日，所上六十馀章。其陈陕西之弊有曰：“以庸将而御老师，役饥民而争旷土。”时以为名言。 

　
卷二十

　

　　徽宗

　　△崇宁元年（壬午，一一○二） 

　　１、七月（案：《十朝纲要》：是月甲申朔。） 乙酉，臣僚上言：“准尚书省劄子，三省同奉圣旨，昨行遣裁削责降元祐人数内轻重失当或漏落之人，令御史谏职弹劾以闻；馀依诏旨施行。除先次弹劾外，缘本局文字散漫，难以检会犯由、比较轻重及指定裁削的确人数。伏望特赐睿旨下所属契勘施行。”又臣僚上言：“内一项其馀人为元祐送吏部罢职，或监当者，今或为监司，或为要郡，其逐一考验未详。乞令所属检寻元犯一例详酌施行，庶无漏落。”又臣僚上言：“近准尚书省劄子，三省同奉圣旨，昨行遣裁削责降元祐人数内有轻重失当，或漏落之人，仍令御史谏职弹劾以闻，馀依诏旨施行者。臣自奉圣旨虽已旋具所见奏劾外，缘谏省文案不具，难於检寻，或恐漏落；虽加采访，亦恐不真。臣窃谓元祐党人，其植根固，其流波漫。今使言者一一弹劾，不惟重烦，兼虑遗落有过之人，则干陛下大公之诛有所未均。臣伏望圣慈详酌，更赐指挥下所属检会元祐责降人，除今来见行遣外，有漏落及轻重失当之人，令详具闻奏施行。检会崇宁元年五月二十一日三省同奉圣旨，应元祐初元符末今来责降人，令三省籍记姓名，不得与在京差遣，除韩忠彦曾任宰臣，安焘係前执政官，王觌、丰稷见任侍从官外，自苏辙至裴彦臣五十七名。（原注：姓名，见五月乙亥。） 三省同奉圣旨，并依崇宁元年五月二十一日指挥，籍记姓名：曾肇、陆佃、王觌、丰稷、王古、李格非、谢文瓘、邹浩、（案：以上八人，是籍记姓名者；以下九人，则不复籍记。《十朝纲要》云：辛亥，诏知和州曾肇等八人，依五月乙亥诏，并籍记姓名。可证。但此係之乙酉，《纲要》系之辛亥日，少异耳。《九朝编年备要》云：七月，诏知和州曾肇罢，右丞陆佃、知海州王觌、知常州丰稷、知和州王古、宫观李格非、知濮州谢文瓘、永州安置邹浩八人，并依五月乙亥诏籍记。文较《纲要》尤详，盖用李氏《长编》原文也。） 鲁君贶、刘昱、徐常、吕仲甫、朱光裔、马琮、刘当时、谢良佐、陈彦默，已上更不籍记姓名，此据祐圣故事。”（《纪事本末》卷百二十一。原注：所录在洞真宫后。已上臣僚上言与故事同，但俱无月日。诏诰册在七月初，间蔡京三年六月二十一日所书党籍，犹有朱光裔姓名，此九人内除光裔一人累历崇宁元年九月十七日，陆佃编入党籍，当在七月初，不在九月半也。案：玩李注所言，自曾肇至邹浩八人是初入籍记者也。鲁君贶以下九人，是不复籍记者也。《纪事本末》连书诸人姓名，殊少别白。又李注以为出籍九人，内除朱光裔一人。窃谓是年五月三省籍记姓名有朱光裔、韩跋等，二年九月辛丑及三年六月甲辰所书党籍，皆无韩跋而有朱光裔，则此出籍姓名，宜无朱光裔而有韩跋矣。李注亦知其一，不知其二也。） 

　　２、戊子，中大夫、尚书左丞蔡京为通议大夫、尚书右仆射兼中书侍郎。制词略曰：“慨念熙宁之盛际，挌开指拨之宏基，弛役休农，尊经造士。明亲疏之制，定郊庙之仪，修羲和之利，联比闾之政。国马蕃乎汧、渭，洛舟尾乎江、淮。周卿率属以阜民，禹迹播河而入海。经纶有序，盛德无边，而曲士陋儒，罔知本末，强原阙。宗党，相与变更。凡情狃於寻常，美意从而蛊坏。赖遗俗故家之未远，有孝思公议之尚存，慎厥终政在今日。”翰林学士张商英所草也。（《纪事本末》卷百三十一。案：《宋史》本传云：蔡京拜相，商英雅与之善，适当制，过为襃美。《宋编年通鉴》云：蔡京自尚书左丞超拜右仆射，赐京坐延和殿，上曰：“昔神宗创法立制，中道未究，先帝继之，而两遭帘帷变更。朕欲上述父兄之志，今朕相卿，其将何以教之？”是时四方承平，帑庾盈溢。京倡为丰亨豫大之说，视官爵财物如粪土，累朝所储，大抵扫地矣。上尝出玉琖、玉卮以示辅臣曰：“朕此器久已就，深惧人言，故未用尔。”京曰：“事苟当於理，多言不足畏也。陛下当享太平之奉，区区玉器，何足道哉！”） 

　　３、己丑，诏元祐《详定编敕令式》并行毁弃。（《续长编》卷四百七并注。案：《宋编年通鉴》云：七月，焚元祐法。即指此也。《宋史·本纪》系之己丑。《续长编》注云：七月十日。“十”盖“六”字之误。七月甲申朔，初六己丑，初十则癸巳矣。《十朝纲要》系之己酉，为二十六日。） 

　　４、甲午，诏曰：“朕闻治天下者以立政训迪为先，笃孝思者以继志述事为急。盖制而用之存乎法，推而行之存乎人。虽夷夏乂安，黎民乐业，而法难一定，事贵变通，损益之间，理宜稽考。况宗室蕃衍而无官者尚众，吏员冗滥而注拟者甚艰，蓄积不厚於里闾，商旅未通於道路。廉况盖寡，奔竞实繁，风俗浇漓，荐举私弊，盐泽未复，赋调未平，浮费犹多，贤鄙难辨，岁稍饥馑，民辄流离。然制之必有原，行之必有序，施设必有方，举措必有术。是故俊彦不可以不旁求，法度不可以不修讲。宜如熙宁置条例司体例，於都省置讲议司，差宰臣蔡京提举，遴简乃僚，共议因革，庶臻至治，以广贻谋。”（《纪事本末》卷百三十二。案：《宋编年通鉴》云：置讲议司，命蔡京提举。注云：自曾布罢免而相位阙者逾月，时知枢密院蒋之奇、门下侍郎许将皆应次补，而乃骤用蔡京。天下之乱始於此矣。） 

　　５、戊申。（案：《续长编》卷三百二十二，又四百五十论佩鱼事。注云：崇宁元年七月二十五日，当并考。今文已佚。二十五日戊申。） 

　　６、庚戌，臣僚上言：“朝散郎、管勾明道宫张耒，在颍州闻苏轼身亡，出己俸於荐福禅院为轼饭僧，缟素而哭。”诏张耒责授房州别驾，黄州安置。《纪事本末》卷百二十一。（案：吴曾能改斋漫《录》卷十四云：张文潜崇宁元年复直龙图阁、知颍州。谢表云：“我来自东，每兢兢而陈列；炊未及熟，又挈挈以告行。”臣僚上言云：“我来自东，是为不钦。岂有君父之前，辄自称我？虽至亲不嫌於无钦，有时而尔汝，然非谢表所可称之辞。虽数更赦宥，不可追咎，亦不可不禁。如今后有犯者，仰御史台即时弹劾。”考《宋史文苑张耒传》云：徽宗立，起为通判黄州，知兖州，召为太常少卿，甫数月，复出知颍州、汝州。崇宁初，复坐党籍落职，主管明道宫。不言复直龙图阁。《东都事略》本传云：召为太常少卿。甫数月，复以直龙图阁知颍州，又徙汝州。又考张耒复直龙图阁、知颍州当在元符末，建中靖国初。苏轼卒於建中靖国元年六月，其哭苏轼在颍州，则徙汝州又在建中靖国元年之后。其落直龙图阁、管勾明道宫则在崇宁元年五月乙亥。《续长编》有文可考。《能改斋漫录》以复直龙图阁、知颍州为崇宁元年事，误，臣僚上言追溯前事耳。） 

　　７、辛亥，诏：“昨降置讲议司手诏内事件，许中外臣庶具所见利害闻奏。”（《纪事本末》卷百三十二。） 

　　《续宋编年资治通鉴》云：秋七月，诏台、省、寺、监及监司、郡守，并三年成任。案：《十朝纲要》、《宋史·本纪》并丙戌日。《宋史陈轩传》：徽宗立，轩为兵部侍郎兼侍读，论监司守臣数易之弊。如江淮发运使十五年间至更三十二人，愿稍久其任。

　　又：云：言者谓置《春秋》博士非神考意，诏罢之。案：《宋史·本纪》辛亥日。《玉海》卷百十二云：元符三年十一月，复置《春秋》博士，崇宁元年七月罢。与《宋史》合。《宋编年通鉴》於元符三年不书复略，《玉海》卷百十六云靖国元年罢，误。

　　１、八月（案：钱氏《朔闰考》：是月癸丑朔。） 丁巳，右仆射蔡京提举讲议司。（《纪事本末》卷百三十一。案：据《纪事本末》百三十二卷，是年七月甲午已有蔡京提举之诏，至丁巳，相距二十四日，似误。） 尚书右仆射蔡京言：“奉手诏提举讲议司，仍令遴简乃僚，共议因革。伏见户部尚书吴居厚、翰林学士张商英、刑部侍郎刘赓，才猷敏邵，练达世务，欲乞差充详定官。起居舍人范致虚、太常少卿王汉之、仓部郎中黎珣、吏部员外郎叶棣，乞差充参详官。臣伏读手诏，如宗室、冗官、国用、商旅、盐泽、赋调及尹牧事，皆政之大者，臣欲每事委官三员讨论，并乞差充检讨文字，有见任者，令兼领，不可兼及在外者，并权罢见任，赴司供职。”又言：“熙宁条例司检详文字及编定并在司分遣出外，相度共一十九人，（案：《纪事本末》文多脱误，今据《九朝编年备要》增补。） 今事有多寡，人力有馀或不足，乞从本司随事分委，仍乞以承奉郎乔方、鄂州司户参军沈锡充尹牧检讨官。”（《纪事本末》卷百三十二。案：据卷百三十二崇宁二年九月壬午注云：冯谌朝请郎元年八月五日为盐泽检讨，吕悰承务郎元年八月五日为盐泽检讨，则此节之文尚未完全。《十朝纲要》云：八月丁巳，蔡京奏请讲议所详定参详、检讨官，其所奏举自户部尚书吴居厚、翰林学士张商英以下凡二十七人。检《纪事本末》正文并注，止得十一人，今据《九朝编年备要》补之。云：强浚明、李诗、鲍贻庆充宗室检讨官，李琰、陶节夫、吴储充冗官检讨官，梁安国、王觉、崔彪充国用检讨官，安穴、虞防、林据充赋调检讨官，韩敦立、曾说、余授充商旅检讨官，冯谌、李橙、吕悰充盐泽检讨官。未几，枢密院亦立讲议司，请以曹诱为详定官，曾孝蕴为参详官，并从之。案：枢密院讲议司於崇宁三年三月辛巳奏罢，都省讲议司於崇宁三年四月乙丑奏罢。诸人推迁，一见崇宁二年九月壬午，一见崇宁三年八月戊申。）
  </div>
  <div class="pagination">
   <a href="续资治通鉴长编拾补_page21.html">
    上一页
   </a>
   <span>
    ...
   </span>
   <a href="续资治通鉴长编拾补_page17.html">
    17
   </a>
   <a href="续资治通鉴长编拾补_page18.html">
    18
   </a>
   <a href="续资治通鉴长编拾补_page19.html">
    19
   </a>
   <a href="续资治通鉴长编拾补_page20.html">
    20
   </a>
   <a href="续资治通鉴长编拾补_page21.html">
    21
   </a>
   <span class="current-page">
    22
   </span>
   <a href="续资治通鉴长编拾补_page23.html">
    23
   </a>
   <a href="续资治通鉴长编拾补_page24.html">
    24
   </a>
   <a href="续资治通鉴长编拾补_page25.html">
    25
   </a>
   <a href="续资治通鉴长编拾补_page26.html">
    26
   </a>
   <a href="续资治通鉴长编拾补_page27.html">
    27
   </a>
   <span>
    ...
   </span>
   <a href="续资治通鉴长编拾补_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
