<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 9 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 9 页/共 334 页
  </h1>
  <div class="content">
   夏，四月，二世至咸阳，谓赵高曰：“夫人生居世间也，譬犹骋六骥过决隙也。〔康曰：上音缺；下丘逆翻。余谓决，如字，决，裂也；裂开之隙，其间不能以寸，喻狭小也。〕吾既已临天下矣，欲悉耳目之所好，穷心志之所乐，〔好，呼到翻。乐，音洛。〕以终吾年寿，可乎？”高曰：“此贤主之所能行而昏乱主之所禁也。虽然，有所未可，臣请言之：夫沙丘之谋，诸公子及大臣皆疑焉；而诸公子尽帝兄，大臣又先帝之所置也。今陛下初立，此其属意怏怏皆不服，恐为变；臣战战栗栗，唯恐不终，陛下安得为此乐乎！”二世曰：“为之柰何？”赵高曰：“陛下严法而刻刑，令有罪者相坐，诛灭大臣及宗室；然后收举遗民，贫者富之，贱者贵之。尽除先帝之故臣，更置陛下之所亲信者，此则阴德归陛下，害除而奸谋塞，群臣莫不被润泽，蒙厚德，陛下则高枕肆志宠乐矣。〔更，工衡翻。塞，悉则翻。枕，之鸩翻。〕计莫出于此！”二世然之。乃更为法律，务益刻深，大臣、诸公子有罪，辄下高〔章：十二行本“高”下有“令”字；乙十一行本同；孔本同。〕鞠治之。于是公子十二人僇死咸阳市，十公主矺死于杜，〔索隐曰：矺，贮格翻；史记正义音宅，与磔同，谓磔裂支体而杀之；温公类篇音竹格翻，磓也。杜，故周之杜伯国。班志，杜县属京兆，宣帝改曰杜陵。〕财物入于县官，〔汉谓天子为县官。此县官，犹言公家也。〕相连逮者不可胜数。〔言事相连及皆逮之。贡父曰：其人存，直追取之曰逮；其人亡，则讨而捕之。逮，易辞；捕，加力也。〕
公子将闾昆弟三人囚于内宫，议其罪独后。二世使使令将闾曰：“公子不臣，罪当死！吏致法焉。”将闾曰：“阙廷之礼，吾未尝敢不从宾赞也；廊庙之位，吾未尝敢失节也；受命应对，吾未尝敢失辞也；何谓不臣？〔言不敢挟亲亲之恩废为臣之节，何得以此罪加之！〕愿闻罪而死！”使者曰：“臣不得与谋，〔与，读曰预。〕奉书从事！”将闾乃仰天大呼“天”者三，曰：“吾无罪！”昆弟三人皆流涕，拔剑自杀。宗室振恐。公子高欲奔，恐收族，乃上书曰：“先帝无恙时，臣入门〔章：十二行本“门”作“则”；乙十一行本同；孔本同；退斋校同；熊校同。〕赐食，出则乘舆，御府之衣，臣得赐之，中廐之宝马，臣得赐之。臣当从死而不能，为人子不孝，为人臣不忠。不孝不忠者，无名以立于世，臣请从死，愿葬骊山之足，唯上幸哀怜之！”书上，二世大说，〔说，读曰悦。〕召赵高而示之，曰：“此可谓急乎？”赵高曰：“人臣当忧死不暇，何变之得谋！”二世可其书，赐钱十万以葬。
复作阿房宫。尽征材士五万人为屯卫咸阳，令教射。狗马禽兽当食者多，〔食，读曰飤，音祥吏翻。〕度不足，下调郡县，〔史记正义曰：下，户嫁翻。调，徒钓翻。谓下郡县而调发之也。余谓下，读如字亦通。〕转输菽粟、刍槀，皆令自赍粮食，咸阳三百里内不得食其谷。
③秋，七月，阳城人陈胜、阳夏人吴广起兵于蕲。〔史记正义曰：即河南阳城县；班志，属颍川郡。阳夏县属淮阳国。括地志：陈州太康县，本汉阳夏县地。盘洲洪氏曰：阳夏乡去太康县三十里。夏，音贾。班志，蕲县属沛郡，有大泽乡。蕲，音渠依翻。〕是时，发闾左戍渔阳，〔鼌错曰：秦以谪发戍，先发吏有谪及赘婿、贾人，后以尝有市籍者，又后以大父母尝有市籍者，后入闾取其左。索隐曰：闾左，谓居闾里之左也。秦时，复除者居闾左。今力役凡在闾左者尽发之也。又云：凡居以富强为右，贫弱为左。秦役戍多富者，役尽，兼取贫弱而发之也。班志，渔阳县属渔阳郡。括地志：渔阳故城在檀州密云县南十八里，在渔水之阳。〕九百人屯大泽乡，陈胜、吴广皆为屯长。〔师古曰：人所聚为屯。长，帅也。〕会天大雨，道不通，度已失期；〔度，徒洛翻。〕失期，法皆斩。陈胜、吴广因天下之愁怨，乃杀将尉，〔师古曰：其官本尉耳，时领戍人，故为将尉。索隐曰：尉，官也；汉旧仪：大县三人。其尉将屯九百人，故云将尉。〕召令徒属曰：“公等皆失期当斩；假令毋斩，而戍死者固什六七。且壮士不死则已，死则举大名耳！王、侯、将、相宁有种乎！”〔种，章勇翻。〕众皆从之。乃诈称公子扶苏、项燕，〔以百姓贤扶苏而楚人怜项燕也。〕为坛而盟，称大楚；陈胜自立为将军，吴广为都尉。攻大泽乡，拔之；收而攻蕲，蕲下。〔收大泽乡之兵以攻蕲也。〕乃令符离人葛婴将兵徇蕲以东；攻铚、酇、苦、柘、谯，皆下之。〔班志：符离、铚、酇、谯属沛郡。姓谱：葛国既灭，其后以国为氏。柘，苦二县属淮阳国。宋白曰：柘县，古襄氏之邑；春秋时，陈之株野；汉为柘县，以邑有柘沟而名；唐为宋州柘城县。亳州真源县，古苦县地。徇，辞峻翻，略地也。铚，竹乙翻。“酇”，本作“?”，才多翻。师古曰：此县本借酇字为之，音嵯。王莽改县为赞治，则此县亦有赞音。苦，音怙。〕行收兵；比至陈，〔比，必寐翻。〕车六七百乘，骑千余，卒数万人。攻陈，陈守、尉皆不在，独守丞与战谯门中，不胜；守丞死，陈胜乃入据陈。〔班志，陈县属淮阳国。史记正义曰：今陈州城本楚襄王所筑陈国城也。师古曰：守丞，谓郡丞之居守者；一曰：郡守之丞，故曰守丞。原父曰：秦不以陈为郡，何庸有守！守，谓非正官，权守者耳。余按秦分天下为郡县，郡置守、尉、监，县置令、丞、尉。原父以此守为权守之守，良是。迁、固二史作“守令皆不在”，此作“守尉皆不在”，盖二史“令”下缺“尉”字，而通鉴“尉”上缺“令”字也。师古曰：谯门，谓门上为高楼以候望者耳。楼，一名谯，故谓美丽之楼为丽谯；亦呼为巢。所谓巢车者，亦于兵车之上为楼以望敌也。谯，巢，声相近。〕
初，大梁人张耳、陈余相与为刎颈交。秦灭魏，闻二人魏之名士，重赏购求之。张耳、陈余乃变名姓，俱之陈，为里监门以自食。〔师古曰：监门，卒之贱者；耳、余以卑贱自隐。张晏曰：监门，里正卫也。监，古衔翻。〕里吏尝以过笞陈余，陈余欲起，张耳蹑之，使受笞。〔欲起者，不能受辱，欲起与吏亢也。蹑，尼辄翻，蹑其足也。笞，丑之翻。〕吏去，张耳乃引陈余之桑下，数之曰：〔数，所具翻，又所主翻。〕“始吾与公言何如？今见小辱而欲死一吏乎！”陈余谢之。陈涉既入陈，张耳、陈余诣门上谒。〔陈胜，字涉。〕陈涉素闻其贤，大喜。陈中豪桀父老请立涉为楚王，涉以问张耳、陈余，耳、余对曰：“秦为无道，灭人社稷，暴虐百姓；将军出万死之计，为天下除残也。今始至陈而王之，示天下私。愿将军毋王，急引兵而西；遣人立六国后，自为树党，为秦益敌；敌多则力分，与众则兵强。如此，则野无交兵，〔六国皆为与国，则兵不交锋于野矣。〕县无守城，〔诸县皆畔秦复为六国，无复为秦守城者。〕诛暴秦，据咸阳，以令诸侯；诸侯亡而得立，以德服之，则〔章：十二行本“则”上有“如此”二字；乙十一行本同；孔本同；张校同。〕帝业成矣！今独王陈，恐天下懈也。陈涉不听，遂自立为王，号“张楚”。〔刘德曰：若云张大楚国也。张晏曰：先是楚已为秦所灭，今立楚为张。〕
当是时，诸郡县苦秦法，争杀长吏以应涉。谒者〔章：十二行本“者”下有“使”字；乙十一行本同；孔本同；张校同。〕从东方来，以反者闻。二世怒，下之吏。〔下，遐嫁翻。〕后使者至，上问之，对曰：“群盗鼠窃狗偷，郡守、尉方逐捕，今尽得，不足忧也。”上悦。
陈王以吴叔为假王，监诸将以西击荥阳。〔吴广，字叔。荥阳县属三川郡。〕
张耳、陈余复说陈王。请奇兵北略赵地。〔复，扶又翻。〕于是陈王以故所善陈人武臣为将军，邵骚为护军，〔姓谱：武姓，宋武公之后。余谓自有谥法，以武为谥者多矣，而必以武姓为宋武公之后，何拘也！唐志氏族以为武氏出自姬姓，周平王少子生而有文在手曰“武”，遂以为氏。此由武后而傅会为之说也。赵明诚金石录有汉敦煌长史武班碑云：昔殷王武丁克伐鬼方，官族析分，因以为氏。邵姓，周文王子邵公奭之后；或言第十一子聃季载之后。〕以张耳、陈余为左、右校尉，予卒三千人，徇赵。〔予，读曰与。〕
陈王又令汝阴人邓宗徇九江郡。〔殷王武丁封叔父于河北，是为邓侯，后因氏焉。班志，汝阴县属汝南郡，故胡国。九江，本楚地，秦灭楚，分置九江郡；项羽灭秦，以封黥布；汉高祖更名淮南国；武帝复曰九江郡。〕当此时，楚兵数千人为聚者不可胜数。〔师古曰：聚，才喻翻。〕
葛婴至东城，〔班志，东城县属九江郡。括地志：东城故城，在濠州定远县东南五十里。〕立襄强为楚王。〔姓谱：襄，鲁庄公子襄仲之后。〕闻陈王已立，因杀襄强还报。陈王诛杀葛婴。
陈王令〔章：十二行本“令”下有“魏人”二字；乙十一行本同；孔本同；张校同；退斋校同。〕周市北徇魏地。以上蔡人房君蔡赐为上柱国。〔索隐曰：房，邑名；爵之于房，号曰房君。上柱国，楚爵之尊者。蔡，以国为氏。〕
陈王闻周文，陈之贤人也，习兵，乃与之将军印，使西击秦。
武臣等从白马渡河，〔师古曰：白马津在今滑州白马县界。括地志：白马故城，在滑州卫南县西南二十四里。戴延之西征记曰：白马故城即卫之漕邑。〕至诸县，说其豪桀，豪桀皆应之；乃行收兵，得数万人；号武臣为武信君。下赵十余城，余皆城守；乃引兵东北击范阳。〔班志曰，范阳县属涿郡。应劭曰：在范水之阳。〕范阳蒯彻说武信君曰：〔蒯彻，即蒯通，班书避武帝讳，改“彻”为“通”。蒯，丘怪翻，姓也。左传，晋有大夫蒯得。〕“足下必将战胜而后略地，攻得然后下城，臣窃以为过矣。诚听臣之计，可不攻而降城，不战而略地，传檄而千里定；可乎？”〔师古曰：檄者，以木简为书，长尺二寸，用征召也；有急，则加以鸟羽插之，所以示急疾也。檄，户历翻。〕武信君曰：“何谓也？”彻曰：“范阳令徐公，畏死而贪，欲先天下降。〔先，悉荐翻。〕君若以为秦所置吏，诛杀如前十城，则边地之城皆为金城、汤池，不可攻也。君若赍臣侯印以授范阳令，使乘朱轮华毂，驱驰燕、赵之郊，即燕、赵城可无战而降矣。”武信君曰：“善！”以车百乘、骑二百、侯印迎徐公。燕、赵闻之，不战以城下者三十余城。
陈王既遣周章，以秦政之乱，有轻秦之意，不复设备。〔复，扶又翻。〕博士孔鲋谏曰：〔鲋，魏相子顺之子，孔子八世孙，即前藏书者也。〕“臣闻兵法：『不恃敌之不我攻，恃吾不可攻。』今王恃敌而不自恃，若跌而不振，悔之无及也。”〔跌，徒结翻，踢而踣也。〕陈王曰：“寡人之军，先生无累焉。”〔累，良瑞翻。〕
周文行收兵至关，车千乘，卒数十万，至戏，军焉。〔师古曰：戏，水名，在京兆新丰东；今有戏水驿。其水本出蓝田北界，至此而北流入渭。苏林曰：戏在新丰东南三十里。戏，许宣翻。〕二世乃大惊，与群臣谋曰：“柰何？”少府章邯曰：〔班表曰：少府，秦官，掌山林、池泽之赋以给共养。姓谱：齐人降鄣，子孙去邑为章氏。少，诗照翻。邯，下甘翻。〕“盗已至，众强，今发近县，不及矣。骊山徒多，〔秦之刑徒已论者，输作骊山。〕请赦之，授兵以击之。”二世乃大赦天下，使章邯免骊山徒、人奴产子，悉发以击楚军，大败之。〔服虔曰：人奴产子，家人之产奴。师古曰：奴产子，犹今人云家生奴。仲冯曰：人奴一物，产子又一物。臣瓒曰：人奴之产子，今田客家儿。〕周文走。
张耳、陈余至邯郸，闻周章却，又闻诸将为陈王徇地还者多以谗毁得罪诛，乃说武信君令自王。八月，武信君自立为赵王，以陈余为大将军，〔班表：前、后、左、右将军，周末官，秦因之，位上卿。汉大将军比三公。〕张耳为右丞相，邵骚为左丞相；使人报陈王。陈王大怒，欲尽族武信君等家而发兵击赵。柱国房君谏曰：“秦未亡而诛武信君等家，此生一秦也；不如因而贺之，使急引兵西击秦。”陈王然之，从其计，徙系武信君等家宫中，封张耳子敖为成都君，使使者贺赵，令趣发兵西入关。张耳、陈余说赵王曰：“王王赵，非楚意，〔趣，读曰促。上王，如字；下王，于况翻。〕特以计贺王。楚已灭秦，必加兵于赵。愿王毋西兵，北徇燕、代，南收河内以自广。〔燕，涿郡以北之地。代，常山以北之地。河内本魏地，时属河东郡。〕赵南据大河，北有燕、代，楚虽胜秦，必不敢制赵；不胜秦，必重赵。赵乘秦、楚之敝，可以得志于天下。”赵王以为然，因不西兵，而使韩广略燕，李良略常山，张黡略上党。〔黡，乌点翻，又于琰翻。〕
九月，沛人刘邦起兵于沛，〔陶唐氏既衰，其后有刘累，以扰龙事孔甲，为豢龙氏。及晋，士会自秦归晋，其处者为刘氏。师古曰：沛本秦泗水郡之属县。李斐曰：沛，小沛也。索隐曰：汉改泗水郡为沛郡，治相城，故以沛县为小沛。沛，博盖翻。汉高帝事始此。〕下相人项梁起兵于吴，〔班志，下相县属临淮郡。索隐曰：按相，水名，出沛国。沛有相县；于相水下流置县，故曰下相。括地志：下相故城，在泗州宿豫县西北七十里。项燕为楚将，封于项，子孙以邑为氏。吴县，会稽郡治所，故吴都也。〕狄人田儋起兵于齐。〔服虔曰：儋，音负担之担。师古曰：儋，音丁甘翻。〕
刘邦，字季，为人隆准、龙颜，左股有七十二黑子。〔服虔曰：准，音拙。应劭曰：隆，高也。准，颊权准也。颜，额颡也。李斐曰：准，鼻也。文颖曰：音准的之准。晋灼曰：战国策云：眉目准頞权衡。史记：秦始皇蜂目长准。李说、文音是也。师古曰：颊权“?”字，岂当借准为之！服音、应说皆失之。黑子，今中国通呼为黡子，吴、楚俗谓之志；志者，记也。〕爱人喜施，〔喜，许既翻。施，式豉翻。〕意豁如也；常有大度，不事家人生产作业。初为泗上亭长，〔秦法：十里一亭。亭长，主亭之吏；亭，谓停留客旅宿食之馆。史记正义曰：国语有寓室，即今之亭也。亭长，盖今之里长，民有讼诤，吏留平辨，得成其政。“泗上”，史记作“泗水”。括地志：泗水亭在徐州沛县东一百步；有高祖庙。〕单父人吕公，好相人，见季状貌，奇之，以女妻之。〔班志，单父县属山阳郡。单，音善。父，音甫。妻，七细翻。吕公女，是为吕后。〕
既而季以亭长为县送徒骊山，徒多道亡。自度比至皆亡之，〔度，徒洛翻。比，必寐翻。〕到丰西泽中亭，止饮，〔应劭曰：沛，县也；丰，其乡也。孟康曰：后沛为郡而丰为县。师古曰：丰本沛之聚邑耳。〕夜，乃解纵所送徒曰：“公等皆去，吾亦从此逝矣！”徒中壮士愿从者十余人。
刘季被酒，〔师古曰：被，加也；被酒，为酒所加也。被，皮义翻。〕夜径泽中，有大蛇当径，季拔剑斩蛇。有老妪哭曰：“吾子，白帝子也，化为蛇，当道；今赤帝子杀之！”因忽不见。〔妪，威遇翻，老母也。应劭曰：秦襄公自以居西，主少昊之神，作西畤，祠白帝。至献公时，栎阳雨金，又作畦畤，祠白帝。少昊，金德也；赤帝，尧后，谓汉也；杀之，明汉当代秦。〕刘季亡匿于芒、砀山泽〔章：十二行本“泽”下有“岩石”二字；乙十一行本同；孔本同；张校同；退斋校同。〕之间。〔班志，芒县属沛郡；砀县属梁国。应劭曰：二县之间，有山泽之固，故隐其间。宋白曰：亳州永城县，汉芒县地。括地志：宋州砀山县在州东一百五十里，本汉砀县；砀山在县东。芒，音忙。砀，音唐；师古又音宕。〕数有奇怪；沛中子弟闻之，多欲附者。
及陈涉起，沛令欲以沛应之。掾、主吏萧何、曹参曰：〔据曹参传曰：参为椽，何为主吏。孟康曰：主吏，功曹也。姓谱：宋支子食采于萧，后因为氏。数，所角翻。掾，于绢翻。〕“君为秦吏，今欲背之，〔背，蒲妹翻。〕率沛子弟，恐不听。愿君召诸亡在外者，可得数百人，因劫众，众不敢不听。”乃令樊哙召刘季。刘季之众已数十百人矣；沛令后悔，恐其有变，乃闭城城守，〔师古曰：城守者，守其城也；音狩。后皆类此。〕欲诛萧、曹。萧、曹恐，逾城保刘季。〔言投刘季以自保也。〕刘季乃书帛射城上，遗沛父老，为陈利害。〔射，而亦翻。遗，于季翻。为，于伪翻。〕父老乃率子弟共杀沛令，开门迎刘季，立以为沛公。〔春秋之时，楚僭王号，其大夫多封县公，如申公、叶公、鲁阳公之类是也。今立季为沛公，用楚制也。〕萧、曹等为收沛子弟，得三〔章：十二行本“三”上有“二”字；乙十一行本同；孔本同。〕千人，以应诸侯。
项梁者，楚将项燕子也，尝杀人，与兄子籍避仇吴中。吴中贤士大夫皆出其下。籍少时学书，不成，去；学剑，又不成。项梁怒之。籍曰：“书，足以记名姓而已！剑，一人敌，不足学；学万人敌！”于是项梁乃教籍兵法，籍大喜；略知其意，又不肯竟学。籍长八尺余，力能扛鼎，〔韦昭曰：扛，举也。索隐曰：说文云：扛，横关对举也。长，真亮翻。扛，音江。〕才器过人。会稽守殷通〔徐广曰：尔时未言太守。余谓战国之时，郡守只称守，景帝中二年七月始曰太守。姓谱：武王克商，子孙分散，以殷为氏。守，式又翻；下同。〕闻陈涉起，欲发兵以应涉，使项梁及桓楚将。〔将，即亮翻。〕是时，桓楚亡在泽中。梁曰：“桓楚亡，人莫知其处，独籍知之耳。”梁乃〔章：十二行本“乃”下有“出”字；乙十一行本同；孔本同。〕诫籍持剑居外，梁复入，与守坐，曰：“请召籍，使受命召桓楚。”守曰：“诺。”梁召籍入。须臾，梁眴籍曰：“可行矣！”〔眴，音舜，动目而使之也。〕于是籍遂拔剑斩守头。项梁持守头，佩其印绶。〔释名：印，信也，所以封物以为验也；亦言因也，封物相因付也。绶，受也，系印之组也，以相授受也。应劭汉官曰：绶长丈二尺，法十二月；广三尺，法天、地、人。〕门下大惊，扰乱；籍所击杀数十百人，〔言所杀自数十至百人也。〕一府中皆慑伏，莫敢起。〔说文曰：慑，失气也，音之涉翻。〕梁乃召故所知豪吏，谕以所为起大事，遂举吴中兵，使人收下县，〔下县，会稽管下诸县也。师古曰：非郡所都，故谓之下也。〕得精兵八千人。梁为会稽守，籍为裨将，徇下县。籍是时年二十四。〔项籍始此。〕
田儋，〔章：十二行本“儋”下有“者”字；乙十一行本同；孔本同。〕故齐王族也。儋从弟荣，荣弟横，皆豪健，宗强，能得人。〔从，才用翻。〕周市徇地至狄，〔周市，魏人。〕狄城守。田儋详为缚其奴，从少年之廷，欲谒杀奴，〔详，读曰佯，诈也。应劭曰：古杀奴婢皆当告官。儋欲杀令，故诈缚奴以谒也。廷，县廷也。师古曰：廷，音定。〕见狄令，因击杀令，而召豪吏子弟曰：“诸侯皆反秦自立。齐，古之建国也；儋，田氏，当王！”遂自立为齐王，发兵以击周市。周市军还去。田儋率兵东略定齐地。
赵王与张耳、陈余北略地燕界，赵王间出，〔师古曰：谓投间隙而微出。〕为燕军所得。燕囚之，欲求割地；使者往请，燕辄杀之。有厮养卒走燕壁，〔如淳曰：厮，贱者也。公羊传曰：厮役扈养。韦昭曰：析薪为厮，炊烹为养。厮，音斯。养，羊尚翻。〕见燕将曰：“君知张耳、陈余何欲？”曰：“欲得其王耳。”赵养卒笑曰：“君未知此两人所欲也。夫武臣、张耳、陈余，杖马棰〔杖，直亮翻。棰，止橤翻，马挝也。〕下赵数十城，此亦各欲南面而王，岂欲为将相终已耶！顾其势初定，未敢参分而王，〔参，犹三也。〕且以少长先立武臣为王，以持赵心。〔少，诗照翻。长，知两翻。〕今赵地已服，此两人亦欲分赵而王，时未可耳。今君乃囚赵王。此两人名为求赵王，实欲燕杀之；此两人分赵自立。夫以一赵尚易燕，〔易，弋豉翻。〕况以两贤王左提右挈而责杀王之罪，灭燕易矣！”燕将乃归赵王，养卒为御而归。
④周市自狄还，至魏地，欲立故魏公子宁陵君咎为王。〔宁陵即汉之宁陵县，属陈留郡。括地志曰：宋州宁陵城，古宁陵也。〕咎在陈，不得之魏。魏地已定，诸侯皆欲立周市为魏王。市曰：“天下昏乱，忠臣乃见。〔见，贤遍翻。〕今天下共畔秦，其义必立魏王后乃可。”诸侯固请立市，市终辞不受；迎魏咎于陈，五反，陈王乃遣之，立咎为魏王，市为魏相。
⑤是岁，二世废卫君角为庶人，卫绝祀。〔周之列国，卫最后亡。〕
●卷第八
【秦纪三】起昭阳大荒落，尽阏逢敦牂，凡二年。
二世皇帝下
二年（癸巳，公元前二零八年）
①冬，十月，泗川监平将兵围沛公于丰，〔泗川郡即泗水郡。秦，郡置守、尉、监。文颖曰：秦时御史监郡，若今刺史。平，人名。〕沛公出与战，破之；令雍齿守丰。〔雍，于用翻，姓也。风俗通：雍姓，周文王子雍伯之后。〕十一月，沛公引兵之薛。泗川守壮兵败于薛，走至戚；沛公左司马得杀之。〔壮者，泗川守之名。班志，戚县属东海郡。括地志：沂州临沂县有戚县故城。戚，如字，如淳将毒翻。余以地理考之，沛郡之与东海相去颇远，壮兵败而走，未必能至东海之戚。班志，沛郡有广戚县。章怀太子贤曰：广戚故城在今徐州沛县东，恐是走至广戚之戚也。师古曰：得者，司马之名。贡父曰：得杀之者，得而杀之；汉书多以获为得。司马掌兵，周之夏卿。春秋之时，晋置三军及新军，各有卿佐，复置司马以掌军中刑戮之事。后复分为左、右；又其后也，军行有军司马、假司马；下至部曲，有候，有司马。〕
②周章出关，止屯曹阳，〔晋灼曰：曹阳亭在弘农东十三里，魏武改曰好阳。师古曰：曹水之阳也。其水出陕县西岘头山而北流入河，今谓之好阳涧，在陕县西四十五里。括地志：在陕州桃林县东十四里。〕二月余，章邯追败之；复走渑池，〔败，补迈翻。复，扶又翻。〕十余日，章邯击，大破之。周文自刎，军遂不战。〔刎，扶粉翻。〕
吴叔围荥阳；李由为三川守，守荥阳，〔秦灭周置三郡，其治所当在洛阳；由盖守荥阳以捍楚。宋白曰：秦立三川郡，初理洛阳，后徙荥阳。〕叔弗能下。楚将军田臧等相与谋曰：“周章军已破矣，〔周章，即周文。〕秦兵旦暮至。我围荥阳城弗能下，秦兵至，必大败，不如少遗兵守荥阳，〔遗兵，留兵也。少，诗沼翻。〕悉精兵迎秦军。今假王骄，〔陈涉之自王也，以吴叔为假王。〕不知兵权，不足与计事，恐败。”因相与矫王令以诛吴叔，〔师古曰：矫，托也，托言受王令也。〕献其首于陈王。陈王使使赐田臧楚令尹印，以为上将。
田臧乃使诸将李归等守荥阳，自以精兵西迎秦军于敖仓，〔周宣王狩于敖。左传：晋师在敖、鄗之间。后汉志：荥阳有敖亭，秦立敖仓。孟康曰：敖，地名，在荥阳西北山上，临河有大仓。〕与战；田臧死，军破。章邯进兵击李归等荥阳下，破之，李归等死。阳城人邓说将兵居郯，〔师古曰：郯，东海县，音谈。索隐曰：非也。此时章邯军未至东海，此郯别是地名；或恐“郯”当作“郏”，郏是郏鄏之地。史记正义曰：郏是春秋时郏地，楚郏敖葬之，今汝州郏县城是。邓说，阳城人。阳城，河南府县，与郏县相近，又近陈。余按索隐以为河南之郏鄏，正义以为汝州之郏；时章邯兵至荥阳，则已过郏鄏而东矣，正义之说近之。〕章邯别将击破之。铚人伍逢将兵居许，〔伍，姓也。春秋时，楚有伍举、伍奢。许，春秋许子之国，班志属颍川；魏文帝改曰许昌；唐为许州〕章邯击破之。两军皆散，走陈，陈王诛邓说。
③二世数诮让李斯：“居三公位，如何令盗如此！”〔数，所角翻。诮，七笑翻，责也。秦以丞相、太尉、御史大夫为三公，汉因之。〕李斯恐惧，重爵禄，不知所出，乃阿二世意，以书对曰：“夫贤主者，必能行督责之术者也。〔索隐曰：督者，察也；察其罪，责之以刑罚也。〕故申子曰：『有天下而不恣睢，〔恣，资二翻；睢，香萃翻，谓肆情放纵也。〕命之曰“以天下为桎梏”者，无他焉，不能督责，而顾以其身劳于天下之民，若尧、禹然，故谓之桎梏也。』〔桎梏，械也；在足曰桎，在手曰梏。桎，职日翻。梏，姑沃翻。〕夫不能修申、韩之明术，行督责之道，专以天下自适也；而徒务苦形劳神，以身徇百姓，则是黔首之役，非畜天下者也，何足贵哉！故明主能行督责之术以独断于上，〔断，丁乱翻。〕则权不在臣下，然后能灭仁义之涂，绝谏说之辩，荦然行恣睢之心〔荦，吕角翻。〕而莫之敢逆。如此，群臣、百姓救过不给，何变之敢图！”二世说，〔说，读曰悦。〕于是行督责益严，税民深者为明吏，杀人众者为忠臣，刑者相半于道，而死人日成积于市；秦民益骇惧思乱。
④赵李良已定常山，〔去年，赵王使李良略常山。〕还报赵王。赵王复使良略太原；至石邑，秦兵塞井陉，未能前。〔班志，石邑县属常山郡，井陉山在西。塞，悉则翻。陉，音刑。〕秦将诈为二世书以招良。良得书未信，还之邯郸，益请兵。未至，道逢赵王姊出饮，〔章：十二行本“饮”下有“从百余骑”四字；乙十一行本同；孔本同；张校同；退斋校同。〕良望见，以为王，伏谒道旁。王姊醉，不知其将，〔将，即亮翻。〕使骑谢李良。李良素贵，起，惭其从官。〔拜谒而起，顾从官而惭也。从，才用翻。〕从官有一人曰，“天下畔秦，能者先立。且赵王素出将军下，今女儿乃不为将军下车，请追杀之！”李良已得秦书，固欲反赵，未决；因此怒，遣人追杀王姊，因将其兵袭邯郸。邯郸不知，竟杀赵王、邵骚。赵人多为张耳、陈除耳目者，以故二人独得脱。〔以故者，以此故也。〕
⑤陈人秦嘉、符离人朱鸡石等起兵，围东海守于郯。〔“陈”当作“凌”；陈胜传作“凌人秦嘉”。秦，姓也；春秋时，鲁有秦堇父。班志曰：东海郡，汉高帝置；应劭注曰：即秦郯郡。余按裴骃所云三十六郡，本亦无郯郡，汉东海郡则治郯耳。〕陈王闻之，使武平君畔为将军，监郯下军。秦嘉不受命，自立为大司马，恶属武君，〔恶，乌路翻。〕告军吏曰：“武平君年少，不知兵事，勿听！”因矫以王命杀武平君畔。
⑥二世益遣长史司马欣、董翳佐章邯击盗。〔时章邯为上将，将兵东讨，故使欣为长史以佐之。据颈籍传，翳为都尉。姓谱：飂叔安裔子董父好龙，帝舜嘉焉，因赐姓董。〕章邯已破伍逢，击陈柱国房君，杀之；又进击陈西张贺军。陈王出监战。张贺死。〔监，古衔翻。〕
腊月，〔张晏曰：秦之腊月，夏之九月。臣瓒曰：建丑之月也。师古曰：史记云：胡亥二年十月，诛葛婴；十一月，周文死；十二月，陈涉死：瓒说是也。〕陈王之汝阴，〔之，往也。〕还，至下城父，〔师古曰：下城父，地名，在沛郡城父县东。刘昭曰：汝南山桑县，故属沛，有下城父聚。父，音甫。〕其御庄贾杀陈王以降。〔降，户江翻。〕初，陈涉既为王，其故人皆往依之。妻之父亦往焉，陈王以众宾待之，长揖不拜。妻之父怒曰：“怙乱僭号，而傲长者，不能久矣！”不辞而去。陈王跪谢，遂不为顾。客出入愈益发舒，言陈王故情。或说陈王曰：“客愚无知，颛妄言，轻威。”陈王斩之。诸故人皆自引去，由是无亲陈王者。陈王以朱防为中正，胡武为司过，主司群臣。诸将徇地至，令之不是，〔章：十二行本“是”下有“者”字；乙十一行本同；孔本同。〕辄系而罪之。以苛察为忠；其所不善者，弗下吏，辄自治之。诸将以其故不亲附，此其所以败也。〔史言陈王弃其亲故，遂死于庄贾之手，故先以故人二字发其端，乃及慢其妻父事，次及客事。客先与陈王佣耕，及其据陈而王，遮道求见，陈王载与俱归；后以客言其故情，遂杀之。轻威者，言轻其为君之威重也。颛，与专同。〕
陈王故涓人将军吕臣为苍头军，〔魏有苍头二十万，盖前乎此时已有苍头军矣。应劭曰：时军皆着青巾，故曰苍头。服虔曰：苍头，谓士卒青帛巾，若赤眉之号以相识别也。〕起新阳，〔班志，新阳县属如南郡；应劭曰：在新水之阳。括地志：新阳故城，在豫州真阳县西南四十二里。〕攻陈，下之，杀庄贾，复以陈为楚；葬陈王于砀，谥曰隐王。
初，陈王令铚人宋留将兵定南阳，入武关。留已徇南阳，闻陈王死，南阳复为秦；宋留以军降，二世车裂留以徇。
⑦魏周巿将兵略〔章，十二行本“略”下有“地”字；乙十一行本同；孔本同。〕丰、沛，使人招雍齿，雍齿雅不欲属沛公，即以丰降魏。〔雅，素也。〕沛公攻之，不克。
⑧赵张耳、陈余收其散兵，得数万人，击李良；良败，走归章邯。
客有说耳、余曰：“两君羇旅，而欲附赵，难可独立；立赵后，辅以谊，可就功。”乃求得赵歇。春，正月，耳、余立歇为赵王，居信都。〔项羽改信都曰襄国；汉复为信都县，属信都国；后汉复曰襄国。〕
⑨东阳宁君、秦嘉〔文颖曰：秦嘉，东阳郡人，为宁县君。臣瓒曰：陈胜传：“凌人秦嘉”，然则嘉非东阳人。嘉起于郯，号大司马，又不为宁县君。东阳宁君自一人，秦嘉又一人。师古曰：瓒说是。东阳者，为所属县；宁君者，姓宁，时号为君。姓谱：卫卿宁氏之后；又晋有宁嬴，以邑为姓。〕闻陈王军败，乃立景驹为楚王，引兵之方与，欲击秦军定陶下；〔班志，方与县属山阳郡，定陶县属济阴郡。史记正义曰：方与，今济州县；定陶，今曹州县。方与，音房预。〕使公孙庆使齐，欲与之并力俱进。〔并，必正翻。〕齐王曰：“陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，掌令于天下。”〔首事，谓最先起兵伐秦。〕田儋杀公孙庆。
秦左、右校复攻陈，下之。〔索隐曰：左、右校，即左、右校尉。校，户教翻。〕吕将军走，徼兵复聚，〔如淳曰：徼，要也，徼散卒复相聚也。师古曰：徼，工尧翻。余谓从如氏之说，当音于尧翻。〕与番盗黥布相遇，〔番，即番阳县，汉属豫章郡。英布为盗于江中，番阳令吴芮妻之以女，故谓番盗。番，蒲何翻。〕攻击秦左、右校，破之青波，复以陈为楚。
黥布者，六人也，〔六，春秋之六国也；秦为县，属九江郡；汉属六安国。括地志：六故城，在寿州安丰县南百三十里。宋白曰：今蕲州东广济县即秦，汉之六县。英布都六，古城犹存。〕姓英氏，〔姓谱；英出自偃姓，皋陶之后封于英，因以为氏。〕坐法黥，以刑徒论输骊山。骊山之徒数十万人，布皆与其徒长豪桀交通，〔长，知两翻。〕乃率其曹耦〔曹，辈也。〕亡之江中为群盗，番阳饮吴芮，甚得江湖间民心，号曰番君。布往见之，在其众已数千人。番君乃以女妻之，〔妻，七细翻。〕使将其兵击秦。
⑩楚王景驹留，〔班志，留县属楚国。括地志：留城在徐州沛县东南五十里，即张良封处。〕沛公往从之。张良亦聚少年百余人欲往从景驹，道遇沛公，遂属焉；沛公拜良为廏将。〔廏将盖掌马。〕良数以太公兵法说沛公；沛公善之，常用其策；良为他人言，皆不省。〔说，输芮翻。为，于伪翻；下平为同。省，悉井翻，察也；后以义推。〕良曰：“沛公殆天授！”故遂留不去。〔张良从沛公始此。〕
沛公与良俱见景驹，欲请兵以攻丰。时章邯司马尾（毛改二）将兵北定楚，〔师古曰：尾（毛改二），古夷字。类篇曰：古仁字；又延知翻。〕屠相，至砀。〔班志，相县为沛郡治所。括地志：故相城，在徐州符离县西九十里。相，息亮翻。砀，徒郎翻。〕东阳宁君、沛公引兵西，与战萧西，〔班志，萧县属沛郡；唐属徐州。萧西，谓在萧县之西。〕不利，还，收兵聚留。二月，攻砀，三日，拔之；收砀兵得六千人，与故合九千人。三月，攻下邑，拔之；〔班志，下邑县属梁国。〕还击丰，不下。
广陵人召平为陈王徇广陵，未下。〔广陵县属九江郡。班志为广陵国都；唐为扬州。姓谱：召姓，周文王子召公奭之后。召，寔照翻。〕闻陈王败走，章邯且至，乃渡江，矫陈王令，拜项梁为楚上柱国，曰：“江东已定，急引兵西击秦！”梁乃以八千人渡江而西。闻陈婴已下东阳，〔班志，东阳县属临淮郡；明帝分属下邳；后复分属广陵。括地志：东阳故城，在楚州盱眙县东七十里。水经注曰：淮阴县，楚、汉之间为东阳郡。〕遣使欲与连和俱西。陈婴者，故东阳令史，〔苏林曰：令史，曹史也。晋灼曰：汉仪注：令吏曰令史，丞吏曰丞史。师古曰：晋说是。〕居县中，素信谨，称为长者。东阳少年杀其令，相聚得二万人，欲立婴为王。婴母谓婴曰：“自我为汝家妇，未尝闻汝先世之有贵者，今暴得大名，不祥；不如有所属。事成，犹得封侯；事败，易以亡，非世所指名也。”〔易，以豉翻。〕婴乃不敢为王，谓其军吏曰：“项氏世世将家，有名于楚；今欲举大事，将非其人不可。〔将，即亮翻。〕我倚名族，亡秦必矣！“其众从之，乃以兵属梁。
英布既破秦军，引兵而东；闻项梁西渡淮布与蒲将军皆以其属焉。项梁众凡六七万人，军下邳。〔班志，下邳县属东海郡。应劭曰：邳在薛，其后徙此，故曰下邳。臣瓒曰：有上邳，故曰下邳。史记正义曰：下邳，泗水县也。〕
景驹、秦嘉军彭城东，欲以距梁。梁谓军吏曰：“陈王先首事，战不利，未闻所在。今秦嘉倍陈王而立景驹，大逆无道！”〔倍，蒲妹翻。〕乃进兵击秦嘉，秦嘉军败走。追之，至胡陵，〔胡陵即湖陆，班志属山阳郡，汉章帝改曰湖陵。〕嘉还战。一日，嘉死，军降；景驹走死梁地。〔梁地，故魏地也。〕
梁已并秦嘉军，军胡陵，将引军而西。章邯军至栗，〔班志，栗县属沛郡。〕项梁使别将朱鸡石、余樊君与战。余樊君死；朱鸡石军败，亡走胡陵。梁乃引兵入薛，诛朱鸡石。〔括地志曰：故薛城，古薛侯国也，在今徐州滕县界。〕
沛公从骑百余往见梁；梁与沛公卒五千人，五大夫将十人。沛公还，引兵攻丰，拔之。雍齿奔魏。
项梁使项羽别攻襄城，〔班志，襄城县属颍川郡。史记正义曰：今许州县。〕襄城坚守不下；已拔，皆坑之，还报。
梁闻陈王定死，召诸别将会薛计事，沛公亦往焉。居鄛人范增，年七十，〔班志，居巢县属庐江郡。春秋“楚人围巢”，巢，国也。史记正义曰：即夏桀所奔地。晋灼曰：鄛，音剿绝之剿。师古音巢。〕素居家，好奇计，往说项梁曰：“陈胜败，固当。夫秦灭六国，楚最无罪。自怀王入秦不反，楚人怜之〔事见四卷周赧王十九年。〕至今。〔当属上句。〕故楚南公曰：『楚虽三户，亡秦必楚。』〔服虔曰：南公，南方之老人。虞喜志林曰：南公者，道士，识废兴之数，知亡秦者必楚。汉书艺文志：南公十三篇，六国时人，在阴阳家流。臣瓒曰：楚人怨秦，虽三户足以亡秦。〕今陈胜首事，不立楚后而自立，其势不长。今君起江东，楚蠭起之将皆争附君者，〔师古曰：蠭，古蜂字；蠭起，如蠭之起，言其众也。一说：蠭，与锋同，言锋锐而起者。尔雅翼曰：蠭，近其房，辄群起攻人，故曰蠭起之将。〕以君世世楚将，为能复立楚之后也。”于是颈梁然其，乃求得楚怀王孙心于民间，为人牧羊；夏，六月，立以为楚怀王，从民望也。〔徐广曰：顺民望，以其祖谥为号。〕陈婴为上柱国，封五县，与怀王都盱眙。〔班志，盱眙县属临淮郡。史记正义曰：今楚州县。阮胜之南兖州记：盱眙，本春秋善地道；宋属泗州。音吁怡。〕项梁自号为武信君。
张良说项梁曰：“君已立楚后，而韩诸公子横阳君成最贤，可立为王，益树党。”项梁使良求韩成，立以为韩王。以良为司徒，与韩王将千余人西略韩地，得数城，秦辄复取之；往来为游兵颍川。〔颍川，故韩地，秦置郡。〕
章邯已破陈王，乃进兵击魏王于临济。〔后汉志，陈留郡平丘县有临济亭。水经注曰：田儋死处。史记正义曰：今齐州临济县。又曰：故城在淄州高苑县北二里。余按正义所云临济，乃田儋所起狄县地也，非魏王咎所居临济也。后汉志及水经注为是。〕魏王使周市出，请救于齐、楚；齐王儋及楚将项它皆将兵随市救魏。〔它，徒河翻，〕章邯夜衔枚击，大破齐、楚军于临济下，〔师古曰：衔枚者，止言语讙嚣，欲令敌人不知其来也。周官有衔枚氏。枚状如箸，横衔之，繣结于项。繣结碍也，絜绕也，盖为结纽而绕项也。衔，户缄翻。繣，音获。絜，音颉。〕杀齐王及周巿。魏王咎为其民约降；约定，自烧杀。其弟豹亡走楚，楚怀王予魏豹数千人，复徇魏地。〔为，于伪翻。予，读曰与。〕齐田荣收其兄儋余兵，东走东阿；〔班志，东阿县属东郡。括地志：东阿故城，在济州东阿县西南二十五里。〕章邯追围之。齐人闻田儋死，乃立故齐王建之弟假为王，田角为相，角弟间为将，以距诸侯。
秋，七月，大霖雨。〔雨三日以往为霖。〕武信君引兵攻亢父，〔亢父，音抗甫。〕闻田荣之急，乃引兵击破章邯军东阿下；章邯走而西。田荣引兵东归齐。武信君独追北，使项羽、沛公别攻城阳，屠之。〔括地志：濮州雷泽县，本汉城阳，在州东九十一里。余按班志，济阴成阳县有雷泽。此成阳与定陶、濮阳皆相近，非城阳国之城阳。〕楚军军濮阳东，〔班志，濮阳县属东郡。括地志：濮阳县在濮州西八十六里。濮，音卜。〕复与章邯战，又破之。章邯复振，〔李奇曰：振，整也。如淳曰：振，起也；收散卒，自振迅而起。〕守濮阳，环水。〔文颖曰：决水以自环守为固。环，音宦。〕沛公、项羽去，攻定陶。
八月，田荣击逐齐王假，假亡走楚。〔章：十二行本“楚”下有“田角亡走赵”五字；乙十一行本同；孔本同；张校同；退斋校同。〕田间前救赵，因留不敢归。田荣乃立儋子市为齐王，荣相之。田横为将，平齐地。章邯兵益盛，项梁数使使告齐、赵发兵共击章邯。田荣曰：“楚杀田假，赵杀角、间，乃出兵。”楚、赵不许。田荣怒，终不肯出兵。
郎中令赵高〔班表：郎中令，秦官，掌宫殿掖门户。臣瓒曰：掌郎内诸臣，故曰郎中令；武帝改光禄勋。〕恃恩专恣，以私怨诛杀人众多，恐大臣入朝奏事言之，乃说二世曰：“天子之所以贵者，但以闻声，群臣莫得见其面故也。且陛下富于春秋，〔谓少年，此云春秋多也。〕未必尽通诸事；今坐朝廷，谴举有不当者，〔谴，去战翻，责也。当，丁浪翻。〕则见短于大臣，非所以示神明于天下也。〔见，贤遍翻。〕陛下不如深拱禁中，〔蔡邕曰：本为禁中，门阁有禁，非侍御之臣不得妄入；行道豹尾中亦为禁中。〕与臣及侍中习法者待事，事来有以揆之。如此，则大臣不敢奏疑事，天下称圣主矣。”二世用其计，乃不坐朝廷见大臣，常居禁中；赵高侍中用事，〔班表：秦制：侍中、左右曹、诸吏、散骑、中常侍皆加官，所加或列侯、卿、大夫、将军、将、都尉、尚书、太医、太官令，至郎中亡员，多至数十人；侍中、中常侍得入禁中。应劭曰：入侍天子，故曰侍中。后汉志：侍中，比二千石，掌侍左右，赞导众事，顾问应对。〕事皆决于赵高。
高闻李斯以为言，乃见丞相曰：“关东群盗多，今上急益发繇，〔繇，读曰徭，役也；古字借用。〕治阿房宫，〔治，直之翻。〕聚狗马无用之物。臣欲谏，为位贱，〔为，于伪翻；下同。〕此真君侯之事；君可不谏？”李斯曰：“固也，吾欲言之久矣。今时上不坐朝廷，常居深宫。吾所言者，不何传也；欲见，无闲。”〔闲，古苋翻，隙也；又读曰闲，余暇也。〕赵高曰：“君诚能谏，请为君候上闲，语君。”于是赵高侍〔章：十二行本“侍”作“待”；乙十一行本同；孔本同；张校同。〕二世方燕乐，妇女居前，使人告丞相；“上方闲，可奏事。”丞相至宫门上谒。如此者三。二世怒曰：“吾常多闲日，丞相不来；吾方燕私，丞相辄来请事！丞相岂少我哉，且固我哉？”〔少我，谓轻我以为幼少也。固我，谓轻我以为固陋也。〕赵高因曰：“夫沙丘之谋，丞相与焉。〔事见上卷始皇三十七年。与，读曰预。〕今陛下已立为帝，而丞相贵不益，此其意亦望裂地而王矣。且陛下不问臣，臣不敢言。丞相长男李由为三川守，楚盗陈胜等皆丞相傍县之子，〔傍县，近县也。李斯，汝南上蔡人；陈胜，颍川阳城人：汝南、颍川相近也。〕以故楚盗公行，过三川城，守〔章：十二行本“守”作“皆”。〕不肯击。高闻其文书相往来，未得其审，故未敢以闻。且丞相居外，权重于陛下。”二世以为然，欲案丞相；恐其不审，乃先使人按验三川守与盗通状。

李斯闻之，因上书言赵高之短曰：“高擅利擅害，与陛下无异。昔田常相齐简公，窃其恩威，下得百姓，上得群臣，卒弑简公而取齐国，〔事见左传。卒，子恤翻。〕此天下所明知也。今高有邪佚之志，危反之行，〔行，下孟翻。〕私家之富，若田氏之于齐矣，而又贪欲无厌，〔厌，于盐翻；后以义推。〕求利不止，列势次主，〔言赵高居中用事，其位列权势次于人主也。〕其欲无穷，劫陛下之威信，其志若韩玘为韩安相也。〔索隐曰：“玘”，一作“起”，并音怡，韩大夫，弑其君悼公者。然韩无悼公，或郑之嗣君。按表：韩玘事昭侯，昭侯以下四世至王安，斯说非也。余观李斯书意，正以胡亥亡国之祸近在旦夕，故指韩安以其用韩玘而亡韩之事警动之。韩安之时，其臣必有韩玘者，特史逸其事耳。李斯与韩安同时，而韩安亡国之事接乎胡亥之耳目，所谓“殷鉴不远”也。索隐于数百载之下议其说为非，可乎！信，读曰伸。〕陛下不图，臣恐其必为变也。”二世曰：“何哉！夫高，故宦人也；然不为安肆志，不以危易心，洁行修善，自使至此，以忠得进，以信守位，朕实贤之；〔所谓临乱之君，各贤其臣也。行，下孟翻。〕而君疑之，何也？且朕非属赵君，当谁任哉！〔属，之欲翻。〕甘赵君为人，精廉强力，下知人情，上能适朕；君其勿疑！”二世雅爱赵〔章：十一行本“赵”作“信”；乙十一行本同。〕高，恐李斯杀之，乃私告赵高。高曰：“丞相所患者独高；高已死，丞相即欲为田常所为。”
是时，盗贼益多，而关中卒发东击盗者无已。右丞相冯去疾、左丞相李斯、将军冯劫进谏曰“关东群盗并起，秦发兵诛〔章：十二行本“诛”作“追”；乙十一本同。〕〕击，所杀亡甚众，然犹不止。盗多，皆以戍、漕、转、作事苦，〔戍，征戍也；漕，水运也；转，陆运也；作，役作也。事苦，言其事劳苦也。〕赋税大也。请且止阿房宫作者，减省四边戍、转。”二世曰：“凡所为贵有天下者，得肆意极欲，主重明法，〔谓君臣之势，上之所主者重则下之势轻，主重，犹言居重也。重，如字；康直龙切，非也。〕下不敢为非，以制御四海矣。夫虞、夏之主，贵为天子，亲处穷苦之实以徇百姓，尚何于法！〔言尚何事于法也。处，昌吕翻。〕且先帝起诸侯，兼天下，天下已定，外攘四夷以安边境，作宫室以章得意；而君观先帝功业有绪。今朕即位，二年之间，群盗并起，君不能禁，又欲罢先帝之所为，是上无以报先帝，次不为朕尽忠力，何以在位！”下去疾、斯、劫吏，〔下，遐嫁翻。〕案责他罪。去疾、劫自杀，独李斯就狱。二世以属赵高治之，〔属，之欲翻。〕责斯与子由谋反状，皆收捕宗族、宾客。赵高治斯，榜掠千余，〔榜，音彭，笞击也。掠，音亮，考棰也。〕不胜痛，自诬服。〔自诬以反而服其罪也。胜，音升。〕
斯所以不死者，自负其辩，有功，实无反心，欲上书自陈，幸二世寤而赦之。乃从狱中上书曰：“臣为丞相治民，三十余年矣。〔治，直之翻。〕逮秦地之陿隘，不过千里，兵数十万。臣尽薄材，阴行谋臣，资之金玉，使游诸侯；阴修甲兵，饬政教，官斗士，尊功臣；故终以胁韩，弱魏，破燕、赵，夷齐、楚，卒兼六国，虏其王，立秦为天子。又北逐胡、貉，〔卒，子恤翻。貉，莫客翻，北方国，豸种。〕南定百越，以见秦之强。〔见，贤遍翻。〕更克画平斗斛、度量、文章，布之天下，以树秦之名。此皆臣之罪也，臣当死久矣！上幸尽其能力，乃得至今。愿陛下察之！”书上，赵高使吏弃去不奏，曰：“囚安得上书！”
赵高使其客十余辈诈为御史、谒者、侍中，更往覆讯斯，〔御史之名，周官有之；战国亦有御史，秦、赵渑池之会，各命书其事，则皆记事之职；至秦、汉为纠察之任。更迭也。覆，审也。讯，问也。更，工衡翻。〕斯更以其实对，辄使人复榜之。后二世使人验斯，斯以为如前，终不敢更言。辞服，奏当上。〔奏当者，狱具而奏当处其罪也。汉路温舒曰：奏当之成，虽咎繇听之，犹以为死有余辜。上，时掌翻。〕二世喜曰：“微赵君，几为丞相所卖！”〔几，居依翻。〕及二世所使案三川守由者至，则楚兵已击杀之。使者来，会丞相下吏，高皆妄为反辞以相傅会，〔傅，读曰附；凡傅会之傅皆同音。〕遂其斯五刑论，〔班志：秦法：当三族者，皆先黥、劓、斩左右止，笞杀之，枭其首，葅具骨肉于市；其诽谤、詈诅者，又先断舌：谓之其五刑。〕腰斩咸阳市。斯出狱，与其中子俱执。〔中，读曰仲，〕顾谓其中子曰：“吾欲与若复牵黄犬，俱出上蔡东门逐狡兔，岂可得乎！”遂父子相哭而夷三族。二世乃以赵高为丞相，事无大小皆决焉。
项梁已破章邯于东阿，引兵西，北〔章：十二行本“北”作“比”；孔本同。〕至定陶，再破秦军。项羽、沛公又与秦军战于雍丘，〔班志，雍丘县属陈留郡，故杞国也。史记正义曰：雍丘，今汴州县。〕大破之，斩李由。项梁益轻秦轻秦，有骄色。宋义谏曰：“战胜而将骄卒惰者，败。今卒少惰矣，秦兵日益，臣为君畏之！”项梁弗听。乃使宋义使于齐，道遇齐使者高陵君显，〔晋灼曰：高陵县属琅郡。〕曰：“公将见武信君乎？”曰：“然。”曰：“臣论武信君必败；公除行即免死，疾行则及祸。”二世悉起兵益章邯击楚军，大破之定陶，项梁死。
时连雨，自七月至九月。项羽、沛公攻外黄未下，〔班志，外黄县属陈留郡。张晏曰：魏郡有内黄，故曰外。括地志曰：故周城即外黄之地，在雍丘县之东。〕去攻陈留；〔班志，陈留县属陈留郡。孟康曰：留，郑邑也，后为陈所并，故曰陈留。臣瓒曰：宋亦有留，彭城留是也；留属陈者称陈留。括地志：陈留，汴州县，在州东五十里。〕闻武信君死，士卒恐，乃与将军吕臣引兵而东，徙怀王自盱眙都彭城。〔班志，彭城县属楚国。彭门记：彭祖，颛顼之玄孙，至商末寿及七百六十七岁，今墓犹存，故邑号彭城。〕吕臣军彭城东；项羽军彭城西；沛公军砀。
魏豹下魏二十余城；楚怀王立豹为魏王。
后九月，〔文颍曰：即闰九月。时律历废，不知闰，故谓之后九月。如淳曰：时因秦以十月为岁首，至九月则岁终；后九月即闰月。师古曰：文说非也。若以律历废不知闰者，则当径谓之十月，不应有后九月。盖秦之历法，应置闰者总置于岁末，此意当取左传归余于终耳。何以明之？据汉表及史记，汉未改秦历之前，迄至高后、文帝，屡书后九月；是知固然，非历废也。贡父曰：予谓颜说后九月亦为未尽。秦知置历有闰，何故皆以为九月乎？盖司马氏为史记，既以秦正月称十月，遂以闰月溥为后九月。是司马氏如此叙之，非秦法也。〕楚怀王并吕臣、项羽军，自将之；以沛公为砀郡长，〔苏林曰：长，如郡守也。〕封武安侯，将砀郡兵；封项羽为长安侯，号为鲁公；吕臣为司徒，其父吕青为令尹。
章邯已破项梁，以为楚地兵不足忧，乃渡河，北击赵，大破之；引兵至邯郸，皆徙其民河内，夷其城郭。张耳与赵王歇走入巨鹿城，〔班志，巨鹿县属巨鹿郡。应劭曰：鹿，林之大者。臣瓒曰：山足曰鹿。括地志曰：今邢州平乡城本巨鹿。宋白曰：十三州志：巨鹿，尧时大麓之地；禹为大陆之野；秦灭赵，置巨鹿郡。巨，亦大称也。〕王离围之。陈余北收常山兵，得数万人，军巨鹿北；章邯军巨鹿南棘原。赵数请救于楚。〔数，所角翻；下同。〕
高陵君显在楚，见楚王曰：“宋义论武信君之军必败；居数日，军果败。兵未战而先见败征，〔征，读曰证。〕此可谓知兵矣！”王召宋义与计事而大说之，〔说，读曰悦。〕因置以为上将军，项羽为次将，范增为末将，以救赵。诸别将皆属宋义，号为“卿子冠军”。〔如淳曰：卿者，大夫之号；子者，子男之爵；冠军，人之首也。文颖曰：卿子，人相褒尊之称，犹言公子也；上将，故言冠军。刘伯庄曰：公之子为公子，卿子，谓卿之子也。师古曰：冠军，言其在诸军之上。〕
初，楚怀王与诸将约：“先入定关中者王之。”〔秦地西有陇关，东有函谷关，南有武关，北有临晋关，西南有散关：秦地居其中，故谓之关中。注已见前。〕当是时，秦兵强，常乘胜逐北，诸将莫利先入关；〔言莫有以入关为利者，盖畏秦也。〕独项羽怨秦之杀项梁，奋〔章：乙十一行本“奋”下有“势”字；孔本同；张校同。〕愿与沛公西入关。怀王诸老将皆曰：“项羽为人，慓悍猾贼，〔慓，疾也；悍，勇也；猾，狡也；贼，残害也。慓，频妙翻，又匹妙翻。悍，下旦翻，又下罕翻。〕尝攻襄城，襄城无遗类，皆坑之；诸所过无不残灭。且楚数进取，前陈王、项梁皆败，不如更遣长者，扶义而西，〔师古曰：扶，助也，以义自助也。余谓扶义，犹言杖义也。〕告谕秦父兄。秦父兄苦其主久矣，今诚得长者往，无侵暴，宜可下。项羽不可遣；独沛公素宽大长者，可遣。”怀王乃不许项羽，而遣沛公西略地，收陈王、项梁散卒以伐秦。
沛公道砀，至阳城与杠里，〔道砀，自砀取道而西也。此据班书书之。“阳城”，史记作“成阳”。韦昭注曰：在颍川，则是谓阳城也。索隐曰：在济阴，则是谓成阳也。杠里，孟康、虔皆以为县名，而班志无之。余按沛公之兵自砀而攻秦，道成阳与杠里，而后破东郡尉于成武。成阳县属济阴，成武县属山阳。济阴，唐为曹州，成武属焉。若取道颍川之阳城，当自此西趋洛、陕，安得复至成武耶！书成阳为是。杠里之地，盖在成阳、成武之间。杠，音江。〕攻秦壁，破其二军。
三年（甲午，前二零七年）
①冬，十月，齐将田都畔田荣，助楚救赵。〔为项羽封田都张本。〕
②沛公攻破东郡尉于成武。〔秦灭卫，置东郡。尉，郡尉也。班志，成武即卫楚丘地。括地志：今曹州县。〕
③宋义行至安阳，〔师古曰：今相州安阳县。索隐曰：傅宽传云“从攻安阳、杠里”，则当俱在河南；师古以为相州县，按此兵犹未渡河，不应即至相州安阳。后魏书地形志：己氏有安阳城，后改己氏为楚丘，今宋州楚丘西北四十里有安阳故城是也。〕留四十六日不进。项羽曰：“秦围赵急，宜疾引兵渡河；楚击其外，赵应其内，破秦军必矣！”宋义曰：“不然。夫搏牛之蝱，不可以破虮虱。〔苏林曰：蝱喻秦，虱喻章邯等，小大不同势，欲灭秦当先宽邯等也。如淳曰：言本欲以大力伐秦而不可以救赵也。师古曰：搏，击也；言以手击牛之背，可以杀其上蝱而不能破虱。今将兵力欲灭秦，不可尽力与邯战，即未能禽，徒费力也。如说近之。搏，音博。蝱，音盲。虮，居喜翻。虱，音瑟。〕今秦攻赵，战胜则兵疲，我承其敝；不胜，则我引兵鼓行而西，必举秦矣。〔鼓行者，击鼓而行，堂堂之陈也。〕故不如先秦、赵。夫被坚执锐，义不如公；坐运筹策，公不如义。”因下令军中曰：“有猛如虎，狠如羊，〔狠，何垦翻。此并下三语，指项羽也。〕贪如狼，强不可使者，皆斩之！”
乃遣其子宋襄相齐，身送之至无盐，〔班志，东平国有无盐县。索隐曰：在今郓州之东。〕饮酒高会。〔师古曰：高会者，大会也。〕天寒，大雨，士卒冻饥。项羽曰：“将力而攻秦，久留不行。今岁饥民贫，士卒食半菽，〔菽，豆也。臣瓒曰：士卒食蔬菜，以菽杂半之。〕军无见粮，〔言军无见在之粮。见，贤遍翻。〕乃饮酒高会。不引兵渡河，因赵食，与赵并力攻秦，乃曰『承其敝』。夫以秦之强，攻新造之赵，其势必举。赵举秦强，何敝之承！且国兵新破，王坐不安席，扫境内而专属于将军，〔属，之欲翻；下道属同。〕国家安危，在此一举。今不恤士卒而徇其私，非社稷之臣也！”〔徇其私，谓身送其子相齐也。〕
十一月，项羽晨朝上将军宋义，〔朝，宜遥翻。〕即其帐中斩宋义头。出令军中曰：“宋义与齐谋反楚，楚王阴令籍诛之！”当是时，诸将皆慑服，莫敢枝梧，〔如淳曰：枝梧，犹枝捍也。臣瓒曰：小柱为枝，邪柱为梧，今屋极邪柱也。〕皆曰：“首立楚者，将军家也；今将军诛乱。”乃相与共立羽为假上将军。〔以未得怀王之命，故且为假。〕使人追宋义子，及之齐，杀之。使桓楚报命于怀王。怀王因使羽为上将军。
④十二月，沛公引兵至栗，遇刚武侯，〔应劭曰：刚武侯，楚怀王将。功臣表：“棘蒲刚侯陈武”，武，一姓柴，宜为“刚侯武”，魏将也。孟康曰：功臣表：“以将军起薛，至霸上，入汉中”，非怀王将，又非魏将，例未有称谥者。师古曰：史失其姓名，惟识其爵号，不知谁也。不当改“刚武侯”为“刚侯武”；应说非也。〕夺其军四千余人，并之；与魏将皇欣、武满军合攻秦军，破之。〔皇，姓也。左传，郑有大夫皇颉。〕
⑤故齐王建孙安下济北，〔济水以北之地，聊城、博阳诸城是也。〕从项羽救赵。〔为项羽王田安张本。〕
⑥章邯筑甬道属河，饷王离。〔恐敌抄其粮运，故夹筑垣墙以通饷道。属，之欲翻。饷，式亮翻。〕王离兵食多，急攻巨鹿。巨鹿城中食尽、兵少，张耳数使人召前陈余。〔召前者，召陈余使前救巨鹿也。〕陈余度兵少，不敌秦，不敢前。〔度，徒洛翻；下同。〕数月，张耳大怒，怨陈余，使张黡、陈泽往让陈余曰：〔史记正义：泽，音释。〕“始吾与公为刎颈交，今王与耳旦暮且死，而公拥兵数万，不肯相救，安在其相为死！〔相为，于伪翻；下欲为同。〕苟必信，胡不赴秦军俱死；且有十一二相全。”〔言十分之中冀有一二分得以胜秦而相保全也。〕陈余曰：“吾度前终不能救赵，徒尽亡军。〔度，徒洛翻。〕且余所以不俱死，欲为赵王、张君报秦。今必俱死，如以肉委饿虎，何益！”张黡、陈泽要以俱死。余乃使黡、泽将五千人先尝秦军，〔尝，试也。〕至，皆没。当是时，齐师、燕师皆来救赵，张敖亦北收代兵，得万余人，来，〔张敖，耳之子也。〕皆壁余旁，未敢击秦。
项羽已杀卿子冠军，威震楚国，乃遣当阳君、蒲将军将卒二万渡河救巨鹿。战少利，〔言其战略有利也。〕绝章邯甬道，王离军乏食。陈余复请兵。〔复，扶又翻。〕项羽乃悉引兵渡河，皆沈船，破釜、甑，烧庐舍，持三日粮，以示士卒必死，无一还心。于是至则围王离，与秦军遇，九战，大破之；章邯引兵却。诸侯兵乃敢进击秦军，遂杀苏角，虏王离；涉闲不降，自烧杀。〔涉，姓也闲，名也。〕当是时，楚兵冠诸侯；〔冠，古玩翻。〕军救巨鹿者十余壁，莫敢纵兵。及楚击秦，诸侯将〔章：十二行本“将”下有“皆”字；乙十一行本同；孔本同；张校同。〕从上壁观。楚战士无不一当十，呼声动天地，〔将，即亮翻。呼，火故翻。〕诸侯军无不人人惴恐。〔惴，之睡翻。〕于是已破秦军，项羽召见诸侯将；诸侯将入辕门，〔张晏曰：军行，以车为陈，辕相向为门。师古曰：周礼掌舍：王行则设车宫、辕门。杜佑曰：昂车，以其辕表门。〕无不膝行而前，莫敢仰视。项羽由是始为诸侯上将军，诸侯皆属焉。
于是赵王歇及张耳乃得出巨鹿城谢诸侯。张耳与陈余相见，责让陈余以不肯救赵；及问张黡、陈泽所在，疑陈余杀之，数以问余。〔数，所角翻。〕余怒曰：“不意君之望臣深也！〔望，怨望也，又责望也。尔雅翼曰：怨者必望，故以望为怨，“不意君之望臣深”是也。〕岂以臣为重去将印哉？”〔重，难也；言岂以去将印为难也。岂，疑辞。重，如字。〕乃脱解印绶，推与张耳；〔推，通回翻。〕张耳亦愕不受。陈余起如厕。客有说张耳曰：“臣闻『天与不取，反受其咎』〔索隐曰：此辞出国语。〕今陈将军与君印。君不受；反天不祥。急取之！”张耳乃佩其印，收其麾下。而陈余还，亦望张耳不让，遂趋出，独与麾下所善数百人之河上泽中渔猎。〔为张耳、陈余相攻杀张本。〕赵王歇还信都。
春，二月，沛公北击昌邑，〔班志，昌邑县属山阳郡。括地志曰：曹州成武县东北三十二里有梁丘故城，是也。贤曰：昌邑故城，在兖州金乡县西北。〕遇彭越；彭越以其兵从沛公。〔姓谱：彭姓，大彭之后。〕越，昌邑人，常渔巨野泽中，为群盗。〔班志：山阳郡巨野县有大野泽。巨野县，唐属郓州。〕陈胜、项梁之起，泽间少年相聚百余人，往从彭越曰：“请仲为长。”〔彭越，字仲。长，知两翻；下同。〕越谢曰：“臣不愿也。”少年强请，乃许；〔强，其两翻。〕与期旦日日出会，〔索隐曰：旦日，谓明日之朝日出时也。〕后期者斩。旦日日出，十余人后，后者至日中。于是越谢曰：“臣老，诸君强以为长。今期而多后，不可尽诛，诛最后者一人。”令校长斩之。〔校长，一校之长。〕皆笑曰：“何至于〔章：十二行本无“于”字；乙十一行本同；孔本同。〕是！请后不敢。”于是越引一人斩之，设坛祭，令徒属，〔章：乙十一行本重“徒属”二字。〕皆大惊，莫敢仰视。乃略地，收诸侯散卒，得千余人，遂助沛公攻昌邑。
昌邑禾下，沛公引兵西过高阳。〔文颖曰：高阳，聚邑名，属陈留圉县。臣瓒曰：陈留传：高阳在雍丘西南。水经注：睢水首受陈留浚仪浪荡水，东迳高阳故亭北。〕高阳人郦食其，家贫落魄，〔郦，音历；姓谱：黄帝之支孙封于郦，后以为氏。食其，音异基。郑氏曰：魄，音薄。应劭曰：落魄，志行衰薄之貌。师古曰：落魄，失业无次也。〕为里监间。沛公麾下骑士适食其里中人，食其见，谓曰：“诸侯将过高阳者数十人，吾问其将皆握龊，好苛礼，〔握龊，急促貌。苛，细也。龊，初角翻。〕自用，不能听大度之言。吾闻沛公慢而易人，多大略，〔易，以豉翻。〕此真吾所愿从游，莫为我先。〔索隐曰：先，谓先容，言无人为我作绍介也。〕若见沛公，〔若，汝也。〕谓曰：『臣里中有郦生，年六十余，长八尺，人皆谓之狂生。生自谓“我非狂生”。』骑士曰：“沛公不好儒，诸客冠儒冠来者，〔客冠，古玩翻。〕沛公辄解其冠，溲溺其中，〔溲，所由翻。溺，乃吊翻。溲，即溺也。〕与人言，常大骂；未可以儒生说也。”郦生曰：“第言之。”〔第，但也。〕骑士从容言，如郦生所诫者。〔从，千容翻。〕
沛公至高阳传舍，〔师古曰：传置之舍，人所止息，前人已去，后人复来，转相传也。传，张恋翻。〕使人召郦生至入谒。沛公方倨床，使两女子洗足而见郦生。〔倨，与踞同。洗，先典翻。乐彦曰：床边曰倨。〕郦生入，则长揖不拜，曰：“足下欲助秦攻诸侯乎，且欲率诸侯破秦也？”沛公骂曰：“竖儒！天下同共〔章：十二行本无“共字”；乙十一行本同；孔本同。〕苦秦久矣，故诸侯相率而攻秦，何谓助秦攻诸侯乎！”郦生曰：“必聚徒、合义兵诛无道秦，不宜倨见长者！”于是沛公辍洗，起，摄衣，〔史记正义曰：摄，敛着也。余谓摄衣，起而持其衣也。〕延郦生上坐，谢之。郦生因言六国从横时。沛公喜，赐郦生食，问曰：“计将安出？”郦生曰：“足下起纠合之众，收散乱之兵，不满万人；欲以径入强秦，此所谓探虎口者也。〔探，吐南翻。〕夫陈留，天下之冲，四通五达之郊也；〔如淳曰：四面往来通之，并数中史为五达也。臣瓒曰：四通五达，言无险阻。〕今其城中又多积粟。臣善其令，请得使之令下足下；〔令下之令，力丁翻，使也。下，降也。〕即不听，足下引兵攻之，臣为内应。”于是遣郦生行，沛公引兵随之，遂下陈留；号郦食其为广野君。郦生言其弟商。时商聚少年得四千人，来属沛公，沛公以为将，将陈留兵以从。郦生常为说客，使诸侯。
⑦三月，沛公攻开封，未拔；〔班志，开封县属河南郡。宋白曰：今县南五十里开封古城，是汉理所。〕西与秦将杨熊会战白马，又战曲遇东，〔后汉志，河南中牟县有曲遇聚。苏林曰：曲，音龋。遇，音颙。师古曰：龋，音丘羽翻。〕大破之。杨熊走之荣阳，二世使使者斩之以徇。
夏，四月，沛公南攻颍川，屠之。〔颍川郡治阳翟。〕因张良，遂略韩地。〔文颖曰：河南新郑南至颍川，皆韩地也。张良家世相韩，故因之。〕时赵别将司马昂方欲渡河入关，沛公乃北攻平阴，〔班志，平阴县属河南郡。史记正义曰：今河阴是。〕绝河津南，战洛阳东。军不利，南出轘辕，〔后汉志：河南缑氏县有轘辕关。臣瓒曰：险道名也，在缑氏县东南。索隐曰：轘辕为九十二曲，是险道也。轘，音环。〕张良引兵从沛公；沛公令韩王成留守阳翟，与良俱南。
六月，与南阳守齮战犨东，破之，〔齮，鱼岂翻。班志，犨县属南阳郡。水经注：滍水出鲁阳县西，迳犨县故城北。犨，昌牛翻。〕略南阳郡；南阳守走保城，守宛。〔宛，南阳郡治所。括地志曰：宛故城，在宛大城之南隅，其西南有二面是。师古曰：宛，于元翻。〕沛公引兵过宛，西；张良谏曰：“沛公虽欲急入关，秦兵尚众，距险；〔依险以距敌也。〕今不下宛，宛从后击，强秦在前，此危道也！”于是沛公乃夜引军从他道还，偃旗帜，〔旗，旗之属。帜，即慓也。或曰：旗帜，总称。帜，昌志翻。〕迟明，围宛城三匝。〔文颖曰：迟，未也，天未明之顷已围其城矣。师古曰：文说得其大意耳。此言围城事毕，然后天明。明迟于事，故曰迟明；变为去声，音丈二翻。〕南阳守欲自刭，其舍人陈恢曰：“死未晚也。”乃逾城见沛公曰：“臣闻足下约先入咸阳者王之。今足下留守宛，宛郡县连城数十，其吏民自以为降必死，故皆坚守乘城。今足下尽日止〔章：十二行本“止”作“上”；乙十一行本同。〕攻，士死伤者必多；引兵去宛，宛必随足下后。足下前则失咸阳之约，后有强宛之患。为足下计，草若约降封其守；因使止守，引其甲卒与之西。诸城未下者，闻声争开门而待足下，足下通行无所累。”〔累，力瑞翻。〕沛公曰：“善！”秋，七月，南阳守齮降，封为殷侯；封陈恢千户。
引兵西，无不下者。至丹水，〔班志，丹水县属弘农郡。括地志曰：故丹城，在邓州内乡县西南百二十里，南去丹水二百步。汲冢纪年曰：后稷放帝子丹朱于丹水。舆地志云：即秦时丹水县。〕高武侯鳃、襄侯王陵降。〔鳃，音鱼鳃之鳃，先才翻；人名也，史失其姓。韦昭曰：汉封王陵为安国侯。陵初起兵在南阳，南阳有穰县，疑“襄”当为“穰”，而无“禾”，字省耳。臣瓒曰：时韩成封穰侯。江夏有襄，是陵所封也。师古曰：王陵亦非安国者；韦昭改“襄”为“穰”，盖亦穿凿。索隐曰：王陵封安国侯，是定天下为丞相时封耳；此言襄侯，当如臣瓒解，盖初封江夏之襄也。〕还攻胡阳，遇番君别将梅鋗，〔姓谱：梅本自子姓，殷有梅伯，为纣所醢。〕与偕攻析、郦，皆降。〔班志，南阳郡有湖阳县，故廖国。析县属弘农郡，本楚之白羽也。郦县属南阳郡。师古曰：析，今内乡县；郦，今菊潭县。鋗，呼玄翻。析，先历翻。郦，直益翻，又郎益翻。廖，力救翻。〕所过亡得卤掠，〔亡，古毋、无二字通。卤，与虏同。〕秦民皆喜。
⑧王离军既没，章邯军棘原，项羽军漳南，〔括地志：浊漳水一名漳水，今俗名柳河，在邢州平乡县南。〕相持未战。秦军数却，〔数，所角翻。〕二世使人让章邯。章邯恐，使长史欣请事；至咸阳，留司马门〔师古曰：凡言司马门者，宫垣之内，兵卫所在，四面皆有司马主武事；总言之，外门为司马门。〕三日，赵高不见，有不信之心。长史欣恐，还走其军，〔走，音奏。〕不敢出故道。赵高果使人追之，不及。欣至军，报曰：“赵高用事于中，下无可为者。今战能胜，高必疾妒吾功；不能胜，不免于死。愿将军孰计之！”〔孰，古熟字通；后以义推。〕
陈余亦遗章邯书曰：“白起为秦将，南征鄢郢，北坑马服，攻城略地，不可胜计，而竟赐死。〔马服，谓赵括也。白起事，并见五卷赧王纪。遗，于季翻。胜，音升。〕蒙恬为秦将，北逐戎人，开榆中地数千里，竟斩阳周。〔事见上卷始皇纪。〕何者？功多，秦不能尽封，因以法诛之。今将军为秦将三岁矣，所亡失以十万数；而诸侯并起滋益多。彼赵高素谀日久，今事急，亦恐二世诛之，故欲以法诛将军以塞责，使人更代将军以脱其祸。夫将军居外久，多内郄，〔塞，悉则翻。更，工衡翻。郄，读曰隙。〕有功亦诛，无功亦诛。且天之亡秦，无愚智皆知之。今将军内不能直谏，外为亡国将，孤特独立而欲常存，岂不哀哉！将军何不还兵与诸侯为从，〔从，子容翻。〕约共攻秦，分王其地，南面称孤！此孰与身伏鈇质，妻子为戮乎？”〔何休曰：伏鈇质，要斩之罪。崔浩曰：质，斩人椹也。师古曰：质，谓鍖也。古者斩人，加于鍖上而斫之。鈇，音夫，又匪父翻。〕
章邯狐疑，〔狐性多疑，每渡河，听冰，且听且渡；故以喻人之怀疑不决者。〕阴使候始成使项羽，〔郑氏曰：候，军候也。始，姓也；成，名也。〕欲约。约未成，项羽使蒲将军日夜引兵渡三户，〔服虔曰：三户，漳水津也。孟康曰：在邺西三十里。水经注曰：漳水东迳三户峡，为三户津。括地志：三户津，在相州滏阳县界。〕军漳南，与秦军战，再破之。项羽悉引兵击秦军污水上，〔水经注：污水出武安山东南，迳污城北入漳。郡国志：邺县有污城。师古曰：污水在邺西南。史记正义曰：污水源出怀州河内县太行山。又云：故邘城在河内县西北二十七里，古邘国地也。余据此时章邯与项羽相持于邢、相之间，正义以为河内污水，非也。污，音于。〕大破之。章邯使人见项羽，欲约。项羽召军吏谋曰：“粮少，欲听其约。”军吏皆曰：“善！”项羽乃与期洹水南殷虚上。〔应劭曰：洹水在汤阴界。殷虚，故殷都也。臣瓒曰：洹水在今安阳县北，去朝歌殷都一百五十里，然则此殷虚非朝歌也。汲冢古文曰：昔殷盘庚迁于北冢，曰殷虚，南去邺三十里。是旧殷乎！然则朝歌非盘庚所迁者。索隐曰：按释例，洹水出汲郡林卢县，东北至长乐入清水，是也。汲冢古文曰：盘庚自奄迁于北冢，日殷虚，南去邺三十里。是殷虚旧地名号北冢也。宋白曰：相州安阳县，其地即纣之都。战国策云：纣聚兵百万，左饮淇水竭，右饮洹水不流。按邑地在淇、洹二水之间，本殷墟；所谓北冢，即此地。七国时为魏宁新中邑。史记曰：秦昭襄王拔魏宁新中邑，更名安阳。虚，读与墟字同。〕已盟，章邯见项羽而流涕，为言赵高。项羽乃立章邯为雍王，〔为言之为，于伪翻。雍，于用翻。〕置楚军中；使长史欣为上将军，将秦军为前行。〔行，户刚翻。〕
⑨瑕丘申阳下河南，引兵从项羽。〔服虔曰：瑕丘，县名；申，姓；阳，名也。班志，山阳郡有瑕丘县。瑕，音遐。河南，即汉河南郡地。姓谱：四岳之后封于申，周有申伯。左传，齐有申鲜虞，楚有申叔。〕
⑩初，中丞相赵高〔史记，李斯既死，二世拜赵高为中丞相，盖以其宦人，得入禁中。〕欲专秦权，恐群臣不听，乃先设验，持鹿献于二世曰：“马也。”二世笑曰：“丞相误邪，谓鹿为马？”问左右，〔章：十二行本重“左右”二字；乙十一行本同。〕或默，或言马以阿顺赵高，或言鹿者。高因阴中诸言鹿者以法。〔中，竹仲翻。〕后群臣皆畏高，莫敢言其过。
高前数言“关东盗无能为也”；及项羽虏王离等，而章邯等军数败，〔数，所角翻。〕上书请益助。自关以东，大抵尽畔秦吏，应诸侯；诸侯咸率其众西乡。〔乡，读曰向。〕八月，沛公将数万攻武关，屠之。高恐二世怒，诛及其身，乃谢病，不朝见。
二世梦白虎啮其左骖马，杀之，〔以马驾车夹辕曰服，两旁曰骖。骖，七含翻。〕心不乐，〔乐，音洛。〕怪问占梦。〔周礼：春官之属有占梦，掌其岁时，观天地之会，辨阴阳之气，以日、月、星、辰占六梦之吉凶：一曰正梦，二曰噩梦，三曰思梦，四曰寤梦，五曰喜梦，六曰惧梦。〕卜曰：“泾水为祟。”〔祟，虽遂翻，人祸也，鬼厉也。〕二世乃斋于望夷宫，〔张晏曰：望夷宫在长陵西北，长平观道东故亭处是也；临泾水作之，以望北夷。括地志曰：在雍州咸阳县东南八里。〕欲祠泾水，沈四白马。〔沈，持林翻。〕使使责襄高以盗贼事。高惧，乃阴与其婿咸阳令阎乐〔姓谱：太伯曾孙仲奕封于阎乡。又曰：唐叔虞之后，晋成公子懿食采于阎。左传，齐有阎职，晋有阎嘉。〕及弟赵成谋曰：“上不听谏；今事急，欲归祸于吾。欲易置上，更立子婴。子婴仁俭，百姓皆载其言。”乃使郎中令仆为内应，诈为有大贼，令乐召吏发卒追，劫乐母置高舍。遣乐将吏卒千余人至望夷宫殿门，缚卫令仆射，曰：〔卫尉掌宫门屯兵，其属有卫士令。秦官自侍中、尚书、博士、郎及军屯吏驺、永巷皆有仆射，取其领事之号。〕“贼入此，何不止？”卫令曰：“周庐设卒甚谨，〔胡广曰：周庐者，卫士于周垣内为区庐。师古曰：区庐者，今之仗宿屋。薛综曰：士傅宫外，内为庐舍，昼则巡行非常，夜则警备不虞。〕安得贼，敢入宫！”乐遂斩卫令，直将吏入，行射郎、宦者。〔射，而亦翻。郎属郎中令，宦者属少府。〕郎、宦者大惊，或走，或格；格者辄死，死者数十人。郎中令与乐俱入，射上幄坐帏。〔三礼图曰：上下四旁悉周曰幄。幄，乙角翻。帏，羽非翻，单帐也。〕二世怒，召左右；左右皆惶扰不斗。旁有宦者一人侍，不敢去。二世入内，谓曰：“公何不早告我，乃至于此！”宦者曰：“臣不敢言，故得全；使臣早言，皆已诛，安得至今！”阎乐前即二世，〔即，就也。〕数曰：“足下骄恣，诛杀无道，天下共畔足下；足下其自为计！”二世曰：“丞相可得见否？”乐曰：“不可！”二世曰：“吾愿得一郡为王。”弗许。又曰：“愿为万户侯。”弗许。曰：“愿与妻子为黔首，比诸公子。”阎乐曰：“臣受命于丞相，为天下诛足下；〔为，不伪翻。〕足下虽多言，臣不敢报！”麾其兵进。二世自杀。阎乐归报赵高。赵高乃悉召诸大臣、公子，告以诛二世之状，曰：“秦故王国；始皇君天下，故称帝。今六国复自立，秦地益小，乃以空名为帝，不可；宜〔章：十二行本“宜”下有“为王”二字；乙十一行本同；孔本同。〕如故，便。”乃立子婴为秦王。以黔首葬二世杜南宜春苑中。〔宜春苑在杜县南，汉起宜春观于此地。〕
  </div>
  <div class="pagination">
   <a href="资治通鉴注_page8.html">
    上一页
   </a>
   <span>
    ...
   </span>
   <a href="资治通鉴注_page4.html">
    4
   </a>
   <a href="资治通鉴注_page5.html">
    5
   </a>
   <a href="资治通鉴注_page6.html">
    6
   </a>
   <a href="资治通鉴注_page7.html">
    7
   </a>
   <a href="资治通鉴注_page8.html">
    8
   </a>
   <span class="current-page">
    9
   </span>
   <a href="资治通鉴注_page10.html">
    10
   </a>
   <a href="资治通鉴注_page11.html">
    11
   </a>
   <a href="资治通鉴注_page12.html">
    12
   </a>
   <a href="资治通鉴注_page13.html">
    13
   </a>
   <a href="资治通鉴注_page14.html">
    14
   </a>
   <span>
    ...
   </span>
   <a href="资治通鉴注_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
