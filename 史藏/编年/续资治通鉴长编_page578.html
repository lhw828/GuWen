<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 578 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 578 页/共 607 页</h1>
    <div class="content">　　癸未，资政殿大学士、知河南府李清臣知成都府，龙图阁待制、知应天府丰稷知河南府。（四年正月二十五日自中侍出知河南，十二月三日改成都府，明年正月九日复知河南。）始，朝廷命周秩密察河南变事，秩入对，上谓曰：「彼欲尽诛大臣，则将置朕何地乎？」鴜疑其不然也。时复召吕升卿于河北，令待命国门，俟体究果有实状，即遣如岭南族元佑责降诸人。秩寻至河南捕刘唐老等别屋，仍辟程公孙专体访于外。公孙，素名能刺人事者也。于是更徙清臣入蜀。秩徐考验唐老等，实未尝谋变，而「欲诛大臣」之语则有之。乃具奏语：「初不及乘舆。」上亟诏勿治。唐老等皆释去，升卿亦还河北，清臣知河南如故。（清臣复知河南，在明年正月九日。升卿还河北，曾布尔日录，明年正月二十二日辛未，哲宗有此语。又二月十七日丙申，始差升卿察访广南，三月四日癸丑，乃罢。疑察访与刘唐老实是两事，初不相关，当考。此事据王巩甲申杂记增修。周秩为京西漕在六月十六日，令秩赴阙上殿在八月一日。刘唐老责桂阳在此月十七日。清臣复知河南在明年正月九日。清臣行状云：「自河南移成都，不行，嫉清臣者，犹风监司窥清臣，而清臣谨审，至无隙可见，乃摘中书旧事。夺清臣资政殿大学士。」事在明年七月二十四日。行状所云「风监司窥清臣」，此亦是王巩所记周秩推治文、刘事也。然刘唐老对狱，实录及他书绝不见，惟王巩及曾布略记之。文及甫先对狱同文，见八月十六日，不闻此外更有逮捕。并当考。王巩甲申杂记云：「周秩重实，大观元年九月得吉州守，过高邮，言绍圣中，有洛人告言：『文及甫、刘唐老与李邦直等将生变，诛章子厚、蔡元度诸人，下至两制、侍从皆及之。』召重实为西京转运使推治之，以其尝攻文潞公也。朝旨令先推究体访，候有状即治之。又以运判周纯为知情不告，云『将引用岭南谪降元佑人同力为之。』哲宗召重实谕曰：『欲尽诛族大臣已下，则将致朕于何地？』又召吕升卿，令国门听旨，俟其有实，即遣族诸人于岭南。重实既至西京，即捕文、刘，置运司别听，且辟程公孙专管勾察访于外，久之无状，而『诛大臣』之语，则有之，凡三请自裁。未几，罢邦直。久之，公孙忽得二张秀才密语，云『候上意变，必用元佑人。』乃有族诛之举。重实即具奏，且言『元不及乘舆』。不数日，令文、刘逐便、吕还朔部，并更不推治。哲宗之明之仁，今世无知者。以元旨极密，公案一宗并元状悉不在有司，虽朝廷悉无知者。公实藏其家，终当上之。乞实录书之。」公孙，喜刺人事者也。周秩，四年正月二十四日自浙宪除京西漕，闰二月十七日改淮漕，六月十六日自淮漕改京西漕。周纯，三年三月十一日以江西提举为京西运判，元符三年五月犹在京西【一三】。吕升卿，四年十一月十五日自京东运判改河北，元符元年二月十七日察访广南，三月四日罢察访。按曾布尔日录，元符元年正月二十七日辛未，哲宗有「升卿不住，且令往河北」之语，然则升卿先自河北召至京师，既还河北，又有察访广南之命。其察访广南时，未必在京师也。董必，四年十一月二十日必先以湖南提举往雷州体量苏辙、轼，又元符元年二月十七日，察访广南。后得刘跂辨谤录，载刘唐老说文康世所告事，果与同文狱不相关。跂云云，已附注八月十三日甲午，今别注此：建中靖国元年三月七日，跂就刘唐老家见唐老，唐老说：「丁丑年六月中，文康世告妻父蔡硕，言及甫与唐老密谤时事【一四】，言『不久必变，惇必灭族，余执政必窜。』又云『康世见刘唐老亲说。』硕使康世形于手笔，磶往见蔡卞。遂有旨下监司周秩根究。此事未了，九月中同文事又大作，遂先摄及甫下同文狱，后来方兴洛狱。」跂见曾右相说，先因刘唐老事，后有文及甫事，与此相符。然不曾问得洛狱后来如何结绝，必有知之者，当问。）
　　枢密院言：「因战阵斗敌被伤、杀、虏人口，管押官敢减落人数，或妄申逃亡者，并以违制论。许人告，每名赏钱五十贯文。仍委监司觉察。」从之。
　　尚书省言：「元丰度支令，『上件科买物，应改罢若减者，听以额所责，属计价费封桩』后，增注文称：『无额者，以三年中数，因灾伤或特旨免改者非。』今乞删去注文。又『令诸国用物所科供，非元科供处者，听以封桩价费还之』后，增入『其千贯以下，不在还例。』今乞删去。」从之。
　　鼎州团练使新州安置刘挚卒。（十二月三日癸未。新州属广东，至京师凡七十程。）先是，蔡京、安惇共治文及甫并尚洙等所告事，（八月十五日，但有李洵姓名，尚洙事，具元符元年二月三日壬午。）将大有所诛戮，会星变，（九月五日。）上怒稍怠，然京、惇极力锻炼，不少置。已而焘先卒于化州，（十一月二十七日。）后七日，挚亦卒于新州，觽皆疑两人不得其死。明年二月，朝廷乃闻挚死，不许归葬，家属，令于英州居住。（此据刘跂辨谤录增入，乃明年二月十九日圣旨也。）其五月，狱乃罢。（五月四日，人疑梁、刘之死，据邵伯温辨诬，伯温云：「上批出勿治挚等，则未必然。」今但云「上怒稍怠」，具注在明年三月九日。）
　　泾原路经略使章楶奏：「勘会诸路就粮驻泊禁旅万数不少，破坏军制，无甚于投换之弊。夫使在营无过之人投换，则非人之常情，使逃亡作过之人投换，则非边防之利。今日开边，逐路各有新建城寨，创置军营，招填兵士，各务早及数目，多将逃亡作过之人投换，刺填，有利无利【一五】，深不可取。夫人之常情，岂不有父母妻子之爱？自非累作过犯，不容于本营，或负罪避刑，或剽窃官私财物，岂肯离去父母妻子，窜身山林野草之间？兼逃亡之后，不为盗贼，何以为生？往往杀人取财，幸不败露，一有新建城寨，官中急于招填，则乃辐僟云集，争往投刺。官司不问来历，不究行止，一切收接，他人莫敢谁何。洎至填刺之后，常令役使优轻，即且贪恋衣粮，不作过犯。若稍较重难，或钱物入手，必便逃亡、盗用，无所不至。其弊更有大于此者，昨来进筑平夏城时，曾捉到细作一名，系投换在兰州定远城逃亡军人郭亨，投换之弊如此，岂得不革？欲乞朝廷特降指挥，今后诸路新建城寨，不许投换逃亡作过之人，如违，所由官司，并重立刑名。若新建城寨阙人戍守，须合创置军营，猝急未有人投刺者，委逐路经略都总管司，于诸军指挥，取自情愿投换。若或不足，即于诸军拣选改刺拨填，各优支转军例物。则极边城寨，各得审谨行止，堪任使唤之人，为边防经久之利。」
　　贴黄云：「本司五月间，曾差使臣管押马三十九匹，往第八将交割，有渭州蕃落第二十指挥十将李孚，用钱物将龏下瘦弱马换却第八将马。事发逃亡，见行收捉未获，所有干证人送在所司根勘，虽经赦恩，结绝未得。其李孚却在兰州金城关投换蕃落第九十六指挥，日近兰州来渭州勘会本人请受则例，虑是于投换处，便补旧名管十将名目。契勘李孚换易官马刑名事发逃亡，却往他处投换，便得旧日军职名目。兼见今渭州司理院，缘李孚换马事，禁系干证人在狱，守待本人首获结绝，本州岛见差人勾追。向若不因会问，本司何曾得知？刑狱何由得结绝？投换之事，长弊容奸如此，伏乞深赐详察。又契勘本路新建灵平寨，创置蕃落保捷兵士，元许本路诸州军兵士投换，共不满二百人【一六】，自四月后来至今，已逃走过四十九人。投换之人，使在新边，不可倚仗如此。伏望朝廷详察，今状所陈事理，特赐止绝。」诏陕西、河东路新建城寨，今后不许逃亡军人投换，如违，并以违制论。（此以章楶奏议增入，须删取其要。）
　　甲申，辽国遣使保静军节度使耶律永芳，副使中散大夫、守太常少卿、充史馆修撰张商英，来贺兴龙节。
　　乙酉，诏侍御史董敦逸降一官，知兴国军。以不觉台吏擅收敕牓，因奏御不实也。（敕牓事，当考。十月三日【一七】，安惇、周之道同勘李奇。）
　　诸王府侍讲朱绂为翊善，记室参军傅楫为侍讲，太学博士何执中为记室参军。
　　诏：「元佑赦文『户绝之家，官为立继』指挥，勿行。」（三年十二月五日已罢此指挥，今又别出，当考。）
　　庚寅，诏罢独看。故事，每宴前一日，御宴殿，阅百戏，至此罢之。
　　壬辰，锺传奏统熙、秦两路兵四万骑出塞，传前此未尝奏议，忽约陆思闵同出，曾布疑章惇实阴谕之。
　　泾原又奏姚雄统兵万骑趋天都，两路不期而会，然觽皆恐其无功。上亦以为然。
　　甲午，诏统熙、秦出塞将士特支后三日，泾原奏人马至天都，入监军司搜空，一无所见而还。上曰：「劳敝士马殊无谓，锺传若更如此，当行法。」（二十一日，促传具功状。）
　　于阗国及西南罗蕃贡方物。（甲午十四日事。）
　　太学博士白时中为正字。
　　乙未，诏右朝议大夫郑佑、承议郎李仲各迁一官，仍减二年磨勘。内郑佑依四年法比折，朝请郎黄思转一官。并赏治水功也。又诏减三年磨勘，仍依四年法比折。又诏郭知章、李伟、王孝先各迁一官，中散大夫王令图赠左中散大夫。赏首建言及主议河功也。
　　诏五月六日所降朝旨，同管勾陕西坑冶铸钱许天启，依提举常平官条制刺举官属官一节改正更不施行。（十二月十五日圣旨改正，五月六日指挥。）
　　丙申，诏：内殿承制、合门祗候张忠，为系先朝从龙，特以合门祗候年劳并理过磨勘年月，与除合门通事舍人。
　　丁酉，诏秘阁校理刘唐老落职，添差监桂阳监盐茶酒税、卖矾务。以唐老元佑奸党，时出险言，故有是命。（新录改云：以唐老元佑党人，故有是命。盖不知险言曲折也。曲折已具八月十三日甲午，今附。用旧录。元符二年十月十二日庚戌，文及甫落职，仍知均州，不知所坐，当考。王巩甲申杂记云。）
　　泾原路都钤辖王湛为沧州总管。（元符元年十月二十九日，自麟延改澶州。）
　　戊戌，殿中侍御史陈次升为左司谏。初，章惇、蔡卞以次升元丰时所擢，元佑间多持节在外，未尝显用，谓次升必怨望。绍圣初，特除御史，欲其出力排元佑臣僚，以为己助。次升首论敕牓反复，又言常立、周穜、郑居中：穜尝乞安石配享；立亦卞死党；居中乃卞姻家，论之尤切。自此惇、卞不说，尝令太府少卿林颜致诚悃于次升，且曰：「公自湖外来，复登宪府，皆己之力，苟相助，何患不得美官？」次升对曰：「次升知守官而已，不知其它。」更诮颜任卿监，乃为宰执传风旨邪？颜，福州人也。于是惇、卞屡以事媒孽次升，赖上知其朴忠，尝因陛对，宣谕曰：「久不闻谠论。」会次升辞言职，惇、卞欲乘间出之，拟优除职名河北转运使，上曰：「一漕臣之职，岂无其人？陈次升敢言，不当令去朝廷。」寻有是命。当曾布亦尝白上曰：「窃闻次升有章乞罢御史，次升久在言路，无所阿附，觽所共称，不可使去言路。言官唯董敦逸、郭知章及次升三人久在职，然皆以劲正，为觽所称。敦逸既以山野贬，知章又蒙选擢。」上云：「知章选擢甚峻。」布曰：「非出圣意，何以有此？惟次升久不迁，以资任言之，侍御史、司谏皆所宜为。」上曰：「好！好！」布又言：「圣意虽以为可，然三省皆不悦，愿赐主张。」上曰：「只俟见文字便指挥。」既退，林希谓布曰：「上许可未有若今日之快也。」（布录此段在丙申日。）于是布言：「次升遂除司谏，深慰士论，非出自圣意，何以得此？」黄履亦曰：「非出圣谕，岂可得？」上曰：「履常荐之。」又曰：「邢恕亦称其无心。」布曰：「次升每事与执政为敌，如此岂易得？」上曰：「诚无所附丽，然论事亦多簄。」又笑曰：「恕亦称其无心，是可信也。」布又言：「次升虽已进，然殿中俱阙人，愿更留圣意审择。」上曰：「固当然。」布曰：「他人，臣所不敢及，如刘拯、邓棐，必不可用。拯交通，陛下所知，棐粗尤甚。」林希曰：「拯在绍圣初，犹曾论事，若其朋附，或所不免。棐蠢然无知，但知倾身朋附人尔。」上曰：「拯不可作言官。」布曰：「蔡蹈知久权殿中，必不免次补，若更用棐，即是蔡京所荐，岂得稳便？」上然之。（布录此段在壬寅日。）
　　乙亥，大理寺言：「外州军人逃亡于京畿，首告者，除犯死罪及强盗或杀人罪不至死，并元系凶恶及死罪贷命充军，不以今犯轻重【一八】，并从本府断遣外，余据所招罪先犯次断决讫，具录情款、合用条格，并所断刑名，牒送元逃处勘鞫，依法施行。如勘鞫得不实，其已决之罪，并不在通计之限。已上未至本所，逃走于京城内及畿县捕获者，并杖一百。」从之。（新削。）
　　辛丑，枢密院言：「熙河兰岷路经略安抚判官锺传，统领本路并秦凤将兵出塞讨荡，斩获约四千级，及杀获首领颇多。」诏：「得功将佐士卒，令传速具功状，从锺传审察以闻。」（十二日壬辰【一九】，十四日甲午，可考。此即白草原之役也。元符元年正月五日，九月十七日，七月八日，慕容将美推勘，九日徐彦孚制勘。）锺传奏获级四千，数百里间，牛畜斩获殆尽。秦凤亦奏获千三百二十一级，钤辖首领十三级。传以五日出师，六日逢敌击散，诸将分诣剉子山、吹鄂特川、白草原等处，各有所斩获。章惇恐其所奏首级过多失实。诏令结罪保明，差官覆按，又遣使赐茶药，催具功状闻奏。（锺传神道碑，郑居中作。绍圣四年十二月出剉子山，讨白草原，俘馘四千，遣幕官董采诣阙，请合泾原师【二○】，趁天都山、南牟会，置州与寨。自驰赴章楶议，谓楶曰：「公能出师，当以熙河节判归公，公不自行，请分泾原师以从。」【二一】楶难之。又议「既城天都而粮或不继，须五月草深乃进，约公同奏。」朝廷诘其说，公曰：「议独出己，楶无与也。」正月，以白草原捷奏，加集贤殿修撰，锡三品服，迁知熙州，兼熙河兰岷路经略安抚都总管司公事。通远军康谓、李深请城浅井，公疑彼无泉，檄使审视。谓、深因请城，二月，兵出，果无水，不克城，如公所料。三月，移师筑颠耳关，朝廷赐名曰通会，会州望在咫尺矣。已而坐前奏议异同，筑浅井不城，方褫职降秩，签书经略安抚司公事。复有告白草原冒赏者，再降宣德郎，谪监永州税。元佑元年三月十六日，责永州监税。据曾布尔日录传此责乃坐奏报进筑反复，劳敝秦凤兵马耳。白草原冒赏事，犹未发也。当考。）
　　诏：「西界归附部族，除给与地土住坐耕种外，仍依例支破口食，候及三年耕种有序日住支。其不该支赐之人，须合给与钱物，充营生住坐之费。令经略司相度，据人数于应副边事钱内量给。每户毋得过十千，单身人毋得过三千，人口多者比类支给。务令可以安存，不至失所，亦不得过有縻费。仍令所属官司严切约束保管之家，不得非理劳役。」
　　监察御史蔡蹈言：「请下礼部，裒聚近年科场及国子监公试所出题目，编类成策，藏在礼部，每遇科场或国子监□试，牒送考官照用。」从之。
　　壬寅，诏前彬州洛容县令黄佺改宣义郎【二二】，以佺在元丰间说谕溪峒诸酋那田洎新附蛮人万余，赏功也。
　　诏皇太后、皇太妃生辰，本殿祗应人推恩，并依元丰格。其元佑四年九月裁损指挥，勿行。（旧录又云：「以元佑中立法裁损，非所以示优崇也。」新削去。）
　　详定一司敕令所言：「京城内汴河两岸，各留一丈五尺为堤面，官私不得侵占。承告侵占京城内堤岸者，检定送开封府，其赏钱乞先以杂收钱代支，却于犯人理还。京城内汴河堤岸人户，辄有侵占者，许人经都提举汴河堤岸司告。」从之。（新无。七月十日御札，当考。）
　　诏户部每岁春季内，具诸路转运等司起发上供钱物多寡，职事修废最甚之人，保明申尚书省。
　　癸卯，御史中丞邢恕言：「开封府东明县主簿何夷权知县事，人户限内陈诉旱伤，不为受理，致诣本台陈诉。乞下提点司，据分数体量蠲放【二三】。其何夷，乞赐冲替。」诏：「提点府界诸县镇郭时亮体量诣实，毋容侥幸，亏损官私。」既而何夷竟免黜责，邢恕谓章惇实抑己，（恕申实录院，云章惇按察不行。）寻奏疏言：「臣窃惟执政大臣欲擅权者，必先摧沮台谏官。台谏气夺，则无敢议己者，然后得以专辄用事，封殖朋党。明圣有为之主欲收揽权纲者，必先择台谏，非其人则或废黜，或他迁之。如得其人，则须听用其言。然后执政大臣不得专权用事，威福不出于己，则朋党自然破散，髃下莫不一意以事君，忘私而徇公，则主势隆于上，治道成于下，非小补也。今陛下圣明，容受尽言，惟恐不及，而执政大臣近多沮抑其言，台官寖弱【二四】，则大臣寖强朋党牢而不破，陛下未得优游仰成也。伏望圣慈，常切斟酌消息，勿令台谏太弱，台谏太弱，则非国之福也。凡臣为此言者，非为己游说也，使臣为一身计，则少立怨敌，从容迤逦，奉身而退，岂不善哉？然则臣之区区，乃为国计，伏望陛下留神幸察。」
　　又奏疏云：「臣窃以朝廷置御史中丞，本以救执政大臣之所不及，且防其私邪，其责任甚重。然其权力甚轻，若优游养交，乃能可全，即明目张胆，真欲举职，鲜不见殆。何则？御史中丞徒能言尔！及其进呈开呈，行与不行，全在执政。言之与行，岂可同日而语哉！其不敌一也。御史中丞止于一身尔！虽有小御史辈，（时无御史，殿中御史也。）人微言轻，不足倚重，执政大臣若协力相济，动辄数人，觽寡之势，较然不侔，其不敌二也。御史中丞，若人主信用，止于稍能为人祸尔！执政大臣兼能为人祸福，可以鼓动人情，为之羽翼耳目者觽，其不敌三也。御史中丞得对清光，近者踰旬，远或弥月，而执政大臣日见人主，亲簄之迹不同，其不敌四也。御史中丞风闻言事，近于道听涂说，执政大臣亲秉政事之权，事无巨细，皆摭其实，与之角论，详略得失，固不相当，其不敌五也。臣今操五不敌之势，以与执政大臣抗，其不胜必矣。臣朝暮求对，期少倾竭底里，顷刻之间，不能尽言，故辄先事陈露。伏望圣慈特垂省览，察其用心，则死生幸甚！」
　　又贴黄：「臣顷亦尝陈此意而不能详也，今兹邪正交争之际，不免究极其说，再□宸严，望赐怜察！」
　　又贴黄：「今使臣不胜而去，若执政大臣忠纯无私，则有何不可！如其不然，则人主独立于上，而大臣朋党遂成于下，非徒臣身危而已也。」
　　御史蔡蹈言：「臣窃见本台近日节次接过开封府东明县百姓六百九十八状，计一千八百五十九户，为陈论今岁夏旱，依条披诉灾伤，本县不为收受。内一百十七状，计二百七十六户，称系泾县【二五】，不押，不显官员名位，外五百八十一状，计一千五百八十三户，称主簿权，不押。臣取会到知县李升，缘故参府主簿何夷权管县事，未委本官何为不受前项词诉？臣伏思京师为诸夏之根本，天子施德布惠，必先及之，所以重本而驭末也。近者风雪连阴，小民艰苦，陛下深轸睿慈，蠲免房金，以至再三，而悯其炊爨不属，增场出炭，捐直赡民，以惠养京师之人，可谓厚矣。至于国门之外，数舍之远，农亩岁荒，而民无所赴诉，是岂陛下优养畿甸农民之意乎？畿甸之近，且犹如此，则其它邑灾伤，民被扼塞，既远在数千里外，不能皆赴台察，则陛下何从知之乎？信如民言，则夷任民官而违法害民，罪不可赦，升为长吏而殊无按察，佐官权县，不受灾伤词诉，亦合劾治【二六】。欲望圣慈遣使体量，如见的实，即乞速赐指挥施行，以戒天下苛刻之吏。」
　　殿中侍御史陈次升言：「乞自今文臣带兵钤及监司职任者，朝辞日，不许援例不对，并不上殿。」从之。（十九日已除司谏，元符元年三月末、六月末可考。邸报具载言章，今附注此。「臣僚上言：臣伏见合门并更不上殿者，比年以来，文臣或领监司职任，或带一路兵钤，朝廷委任非轻，岂无事件可禀圣训，面奉睿旨者乎？盖缘选任之际，未必得人，人材阘茸，或缘老疾不敢登对，恐陛下察知，必有显黜。攀援此例，更不上殿，非所以称选任之意。欲望圣慈，特降指挥，今后文臣带一路兵钤及监司职任者，朝辞日，并须上殿，其余即依上条施行，取进止。」三省同奏，圣旨依奏。）
　　鄜延路经略司言：「龙神卫四厢都指挥、吉州刺史、副都总管王愍，保明到应总修筑、防拓部役官员使臣等，乞赐推恩。」诏：「王愍迁一官，回授与有官儿男两人承受，各特转一官，仍赐银绢各一百匹两。余人等第转资，减年磨勘循资，及赐银绢有差。」
　　成都府转运司言：【二七】「乞逐路将用举主升资选人，先具举主、考第、到司公参月日，申吏部会同违碍【二八】，符下理公参月日名次射阙。」从之。
　　淮南转运副使林卲言：「按敕令，官员能察纲运妄称水火、贼盗者，与第五等酬奖。恐赏轻不足以劝，改为第四等。」从之。（新无。）
　　河东转运判官吕伸甫为发运副使，通直郎李譓为河东转运判官。
　　甲辰，三省言：「熙宁年，兴市易务，本以通有无，利商贾，抑兼并。元佑任事之臣，不深原先朝立法之意，一切罢去，民实病之。」诏：「户部、太府寺同详立法惠意，复置市易务。许用见钱交易，收息不过二分，不许赊请。监官惟立任满赏法，即不得计息理赏。其余应杂物，并不许辄有措置，限十日条画以闻。」
　　诏置都大兵籍于兵房。枢密院自熙宁始置兵籍，然逐月逐季揭帖进呈，每次揭去旧数而不存按检，故日前兵数皆无籍可考，于是立式，令承旨司岁终造都籍，具在京府界诸路驻泊就粮正兵、汉蕃弓箭手、蕃兵巡检下士兵额，管见阙，见管数，进纳入内，别写一册，申枢密院。自是兵籍乃始可考。曾布白上曰：「先帝初置兵籍，便合如此。有司奉行不如法，而朝廷未尝检察，故失于措置尔。」
　　责授黔州别驾涪州安置黄庭坚，移戎州安置，以避部使者亲嫌也。
　　荆湖北路转运司言：「衙前般运官物，元丰条制已备，元佑中增入：『如难为津般，许官司相度，量添钱数，各不得过三分之一。』今欲删去。」诏并依元丰令。
　　大理寺言：「近敕皇城门以内窃盗者，并依京城窃盗常法加等，及递增远配，仍立奏裁法。缘犯在禁庭，合奏禀，欲乞应有似此犯盗罪人，并依本寺自来请实例，约定刑名，封入奏断。内情法不称，或事体稍重者，仍从本寺别行声说取旨。」从之。（十一月四日敕。）
　　乙巳，辽国遣使益州管内观察使萧括，副使东上阁门使、海州防御使张搋，来贺正旦。
　　诏陕西、河东逐路经略司：「除举人不得带随军外，如有因负犯停废官员，实有才武，可备战斗之人，即先具姓名及元犯因依，奏俟诏旨，许随军出入。如擅遣行，不以立到功效大小，更不推恩，其将佐等，辄以随行当议重行黜责。」
　　诏陕西、河东路经略司：「告谕汉、蕃兵，如遇军行，尚敢携老幼妇女首级送纳，或将佐知情盖庇，尽以违制论。诸色人刺配近南州军，将佐情重者取旨。并许人告，每级赏钱五十贯，其将佐等虽不知情，及受纳、经历官司不检点、省察，致已推赏者，各减二等，并不以赦降、去官原减；其妄冒之人，仍不用荫。走马承受常切点检觉察，及经略保明功状内，具委无夹带老幼妇女首级，结罪保明以闻。如朝廷察访得知，或因事彰露，其帅臣并走马承受，当议重行黜责。」
　　提举淮南东路常平李延嗣为成都府路转运判官。（八月末，李深云云，可考。）
　　提举京东西路常平王□方□□□瓦□为京东路转运判官。（元符元年九月十七日，□方□□□瓦□罢。）
　　戊申，大理寺言：乞立人吏互相保任法。从之。（旧特详，今从新。）
　　吏部言：盗应备赏，而犯人无财产，或不足者，徒伴并知情干系应罪人均备。从之。（新无。）
　　御史蔡蹈言：「臣昨者窃闻陛下欲幸北郊，有司请役万夫以除道路，而陛下爱惜民力，特罢此行。京师之人，无贵贱老幼，皆欢呼鼓舞，称颂圣德。以谓时方苦寒，不忍以非时游幸，重劳民力，此尧、舜之用心也。两日来，又闻圣旨：『止罢都水监所差夫役，所有车驾游寺，卜日已定。』不识宸虑何为复有此行？臣愚窃惟陛下所以犹豫未决者，不过以帷宫初成，工徒望幸，以觐赏赉尔。然属此严冬，寒气栗冽，銮舆往还，远在十余里之外，奈何以工徒望幸而轻圣体乎？前日之刈麦观谷，劳农劝耕之举，时陛下以事皆辍而弗往，今其游幸，非时无名，其犹不可以已乎？孟子曰：『吾王不游，吾何以休？』都人士庶，固欲仰瞻仪卫，而区区蝼蚁之情，乃以寝罢为愿，岂无意哉？伏望垂慈，俯从觽欲【二九】，若重念工役之劳，特推恩施，则戒饬有司施行，何必亲屈至尊，以劳人动觽也？」（十一月十八日罢北郊，蔡蹈言，不得其时，今附见冬末。明年正月二十五日，幸北郊。）
　　是月，遣蕃官东上合门使、雄州防御使李忠杰，依旧充熙河州部落子将。并忠杰子皇城使、贺州刺史世恭，并权令赴泾原路准备使唤。从章楶奏请也。（此据楶奏议增入，元符元年六月十四日，可考。）
　　是岁，宗室子赐名授官者三十九人。天下户部主户一千三百六万八千七百四十一，丁三千三十四万四千二百七十四；客户六百三十六万六千八百二十九，丁三百六万七千三百三十二。断大辟三千一百九十二人。
　　注　　释
　　【一】辄请以昌衡出帅广东所迁两官易近上职名「帅」原作「师」，按宋史卷三五四路昌衡传，昌衡曾知广州，而无出师之举，今据阁本改。
　　【二】召人取情愿赴场中卖「卖」原作「买」，据阁本改。
　　【三】前知泗州王英言「英」，阁本作「瑛」。
　　【四】令转运司所在置局制造「造」字原脱，据阁本、宋会要食货四一之三○补。
　　【五】送所在商税务鬻卖「在」字原脱，据宋会要食货四一之三○补。
　　【六】乃是滥数「是」原作「至」，据阁本改。
　　【七】如所举乖谬「如」原作「或」，据阁本改。
　　【八】诏给事中中书舍人同编修「诏」原作「召」，据阁本改。
　　【九】不能上请早定储贰「上」，阁本作「建」。
　　【一○】方珪未败已前「败」，阁本作「贬」。
　　【一一】元符三年正月戊辰改此「正月」，阁本作「五月」。
　　【一二】熙河兰岷路经略司言「河」原作「宁」，据宋会要蕃夷六之三一改。
　　【一三】元符三年五月犹在京西「三年」，阁本作「二年」。
　　【一四】言及甫与唐老密谤时事「密谤」原作「察访」，据阁本及文义改。
　　【一五】有利无利上「利」字疑有讹误。
　　【一六】共不满二百人「二百」，阁本作「三百」。
　　【一七】十月三日「三日」，阁本作「二日」。
　　【一八】不以今犯轻重「今」原作「命」，据阁本改。
　　【一九】十二日壬辰「日」原作「月」，与下句不一致，按上文锺传乃出师于「十二日壬辰」，今据改。
　　【二○】请合泾原师「师」原作「帅」，据文义改。
　　【二一】请分泾原师以从「师」原作「帅」，据文义改
　　【二二】诏前彬州洛容县令黄佺改宣义郎按洛容县属广南西路柳州，疑「彬」为「柳」之讹。
　　【二三】乞下提点司据分数体量蠲放「量」字原脱，按下文有「体量诣实」，据补。
　　【二四】台官寖弱「台官」，阁本作「壹谏」。
　　【二五】称系泾县各本同，惟原文意不可解，疑「泾」为「经」之讹字。
　　【二六】亦合劾治「劾」下原衍「法」字，据阁本删。
　　【二七】成都府转运司言「成都府」原作「成都司」，据阁本改。
　　【二八】申吏部会同违碍「同」，阁本作「问」。
　　【二九】俯从觽欲「欲」原作「役」，据阁本及文义改。
续资治通鉴长编
卷四百九十四
卷四百九十四
　　起讫时间 起哲宗元符元年正月尽是年二月
　　卷　　名 续资治通鉴长编卷四百九十四
　　帝　　号 宋哲宗
　　年　　号 元符元年（戊寅，1998）
　　全　　文
　　春正月庚戌朔，不视朝。
　　壬子，朝奉大夫周鼎为大理少卿。朝奉郎、新除权发遣河北转运副使吕升卿加直秘阁。宝文阁直学士、知永兴军李南公知成都府。（九月乃移李清臣。）
　　甲寅，监察御史邓棐兼殿中侍御史。（癸酉二十四日曾布云云。）
　　三省言：权工部侍郎郭知章奏：「顷任御史，以言为职，虽尝建明河事，然非同水官任责，愿罢所迁一官。」从之。
　　枢密院言：「比令陆师闵以秦凤兵偕熙河路锺传等自颠耳关进筑，请令约期会泾原、熙河、秦凤三路之师于天都暨平夏城一带，各据地形险要，进筑其城。天都者，须一千步，次八百步至六百步，以旬日内工毕。其一千步者，当议建州军，权以隶泾原路。如兵数多，而天都、平夏屯聚有余，即复进据要害之所，以通接平夏。俟毕，选留泾原、熙河两路兵将戍守天都城，及择可任以城守者暨以次将吏以闻，即罢三路兵。其泾原宜修筑九羊谷等处，熙河、秦凤宜修筑冷牟暨青南纳心、颠耳关【一】等处合须城堡，仍计度先城其处，及以次各若何修筑，通接平西寨。令兵势附近，缓急互为声援。仍令传既受命，即乘驿诣泾原会章楶，讲究军行、进筑、馈运、刍粟、戍守、兵马等事，皆豫为计。军既行，楶宜以故事带经略等司职驻于近边照应，若楶暨师闵所不至处，其三路兵将并听传节制。」诏章楶、锺传等审见贼势困敝，所会三路兵力可保无虞，即乘机会合出兵如前议，若敌情未可举动，亦详具利害，画一事状，保明以闻。
　　上以关中岁饥，深以和雇车乘劳民为念。曾布等皆言：「此事果济，则边事庶几可了。小扰固不免，亦暂劳而永逸及民。」上意恻怛，再与三省议，降诏丁宁三帅及监司，令雇脚乘价务加优厚，仍听借支，诸司封桩钱许以除破，即日颁下。布又作书谕传，以但令官司经历处不留滞阻节、减克，得实惠及民，则指三百万缗为脚乘之费，朝廷所不吝。若残敝民力，不如诏旨，亦必痛行无恕也。
　　又言：「孙路奏，金汤、白豹据横山之麓，环以良田千顷，请皆建筑城堡。已可其奏。而路复言定边川盠移二处皆占横山美田万顷，请悉建城，据贼必争之地。亦降旨：如机会可乘，即先要切，以次进筑。而路复言贼境韦章巴史骨堆、曲律三六等处皆宜进筑，其前议灰家觜等处请权停。按路前后所上奏，未审某处最据要害，为边防经久之利。其曲律三六等处深在贼境，如何设置斥堠，经久备御，可保无虞。」诏：「孙路所计度宜先要害，相视道路通达，水草丰足，良田可耕【二】，险固可守，异时无烦朝廷馈饷，缓急声援可以相接，即以便宜措置。」（二月二十九日灰家觜毕工。）
</div>
    <div class="pagination">
<a href="续资治通鉴长编_page577.html">上一页</a><span>...</span><a href="续资治通鉴长编_page573.html">573</a><a href="续资治通鉴长编_page574.html">574</a><a href="续资治通鉴长编_page575.html">575</a><a href="续资治通鉴长编_page576.html">576</a><a href="续资治通鉴长编_page577.html">577</a><span class="current-page">578</span><a href="续资治通鉴长编_page579.html">579</a><a href="续资治通鉴长编_page580.html">580</a><a href="续资治通鉴长编_page581.html">581</a><a href="续资治通鉴长编_page582.html">582</a><a href="续资治通鉴长编_page583.html">583</a><span>...</span><a href="续资治通鉴长编_page579.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
