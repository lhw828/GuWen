<!DOCTYPE html>
<html>
 <head>
  <meta charset="utf-8"/>
  <title>
   皇王大纪 - 第 13 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇王大纪 - 第 13 页/共 20 页
  </h1>
  <div class="content">
   皇王大纪巻三十九
　　钦定四库全书
　　皇王大纪卷四十　　　　　宋　胡宏　撰三王纪
　　惠王
　　十八年狄既灭卫遂伐邢诸侯救之次于聂北邢人溃围与诸侯合兵逐狄人迁于夷仪诸侯城之男女不淫牛马选具邢人如归齐侯以鲁庄夫人之与闻乎弑也召之于邾邾人以师送之因戍虚丘欲以侵鲁齐侯杀姜氏于夷以其尸归楚王伐郑齐侯会宋公鲁侯曹伯郑伯邾人于柽以谋楚鲁侯请庄夫人之丧于齐齐侯许之邾人乃归虚丘之戍鲁侯要而败之莒人以庆父死求赂于鲁曰吾得子之贼矣鲁人弗与遂伐鲁季友帅师败诸郦获莒子之弟挐鲁侯赐季友费及汶阳田为季孙氏齐归鲁庄夫人之丧经曰元年春王正月【闵公薨夫人孙于邾庆父出奔莒公于是焉以成风所属而季子立之内无所承也嗣子定位于初丧而鲁使不吿于周明年正改元而周使亦不至于鲁又明年服丧已毕而不见于京师上不请命也不书即位正王法也是故有四海而即天王之位者受之天者也有一国而即诸侯之位者受之于王者也受之于天者必奉若天道而后能保天下受之于王者必谨守王度而后能保其国】齐师宋师曹师次于聂北救邢【三国称师见兵力之有余也聂北书次讥救邢之不速也春秋大义伐而书次其次为善遂伐楚次于陉美之也救而书次其次为贬救邢次于聂北讥之也圣人之情见矣故救患分灾于礼为急而好攻战乐杀人者于罪为大】夏六月邢迁于夷仪齐师宋师曹师城邢【书邢迁于夷仪见齐师次止缓不及事也然邢以自迁为文而再书齐师宋师曹师城邢者美桓公志义卒有救患之功也不以王命兴师亦圣人之所与乎中国衰防夷狄猾夏天子不能正至于迁徙奔亡诸侯有能救而存之则救而存之可也以王命兴师者正能救而与之者权】秋七月戊辰夫人姜氏薨于夷齐人以归【夫人薨不地其曰薨于夷故也桓公召而杀之也其曰齐人以归者以其丧归于鲁也齐为盟主义得举法是伯者之所以行乎诸侯也既诛其人又归其丧何居鲁欲拒而勿受乎则子无雠母之义受而葬之乎已絶者复得享小君之礼典刑紊矣故特以书归而不曰归夫人之丧以者不以者也】楚人伐郑【楚称人浸强也庄公十年败蔡师虏献舞固已强矣然独举其号者始见于经则本其僣窃之罪正其夷狄之名著王法也二十三年来聘嘉其慕义乃以人书二十八年伐郑恶其猾夏复以号举至是又伐郑也亦书人者岂许其伐国而人之乎防中华执盟主朝诸侯长齐晋其所由来者渐矣】八月公会齐侯宋公郑伯曹伯邾人于柽九月公败邾师于偃【柽之防谋救郑而公与邾人咸与焉则是志同而谋恊也今既防邾人于柽又败邾师于偃于此责公无攘夷狄安中国之诚矣凢此类皆直书其事而义自见也诈战曰败败之者为主】冬十月壬午公子友帅师败莒师于郦获莒挐【莒人求赂于鲁鲁人弗与为是兴师而来伐然则罪在莒也而以季友主此战何也抑锋止锐喻以词命使之不缩而引去则善矣今至于兵刃既接又用诈谋擒其主将此强国之事非王者之师春秋之志故以季友为主而书败获责之备也】十有二月丁巳夫人氏之丧至自齐【夫人预弑二君几于亡国大义已絶不可复入宗庙矣书孙于邾薨于夷者絶哀姜也书齐人以归夫人氏之丧至自齐者讥桓公也不称姓者杀于齐不去氏者受于鲁】
　　十九年冬十一月齐侯帅诸侯城楚丘而封卫焉归公乗马祭服五称牛羊豕鸡狗皆三百与门材归夫人鱼轩重锦三十两卫侯衣大布之衣大帛之冠务材训农通商惠工敬教劝学受方任能元年有革车三十乗及其季年乃三百乗鄘国风六篇曰定之方中三章章七句羙卫文公也卫为狄所灭东徙渡河野处漕邑齐桓公攘夷狄而封之文公徙居楚丘始建城市而营宫室得其时制百姓说之国家殷富焉定之方中作于楚宫【定营室也方中昏正四方楚宫楚丘之宫也仲梁子曰初立楚宫也】揆之以日作于楚室【揆度也度日出日入以知东西南视定北凖极以正南北室犹宫也】树之榛栗椅桐梓漆爰伐琴瑟【椅梓属】升彼虚矣以望楚矣望楚与堂景山与京【虚漕虚也楚丘有堂邑者景山大山京髙丘也】降观于桑【地势宜蚕可以居民】卜云其吉终焉允臧【曰卜允信臧善也建国必卜之故建邦能命田能施命作器能铭使能造命登髙能赋师旅能誓山川能说丧纪能诔祭祀能语君子能此九者可谓有徳音可以为大夫】灵雨既零命彼倌人星言夙驾说于桑田【零落也倌人主驾者】匪直也人【非徒庸君】秉心塞渊【秉操也】騋牝三千【马七尺曰騋騋马与牝马也】卫国风终十篇曰木三章章四句美齐桓公也衞国有狄人之败出处于漕齐桓公救而封之遗之车马器服焉衞人思之欲厚报之而作是诗也投我以木报之以琼琚【木楙木也可食之木琼玉之羙者琚佩玉名】匪报也永以为好也投我以木桃报之以琼瑶【琼瑶美玉】匪报也永以为好也投我以木李报之以琼玖【琼玖玉名】匪报也永以为好也【孔子曰吾于木见苞苴之礼行】鄘国风七篇蝃蝀三章章四句止奔也卫文公能以道义化其民淫奔之耻国人不齿也蝃蝀在东莫之敢指【蝃蝀虹也夫妇过礼则虹气盛君子见戒而惧讳之莫之敢指】女子有行逺父母兄弟朝隮于西崇朝其雨【隮开崇终也从旦至食时为终朝】女子有行逺兄弟父母乃如之人也怀婚姻也【乃如是淫奔之人也】大无信也不知命也【不待命也】鄘国风八篇曰相防三章章四句刺无礼也卫文公能正其羣臣而刺在位承先君之化无礼仪也相鼠有皮人而无仪【相视也无礼仪者虽居尊位犹为闇昧之行】人而无仪不死何为相防有齿人而无止【止所止息】人而无止不死何俟【俟待也】相防有体【体支体也】人而无礼人而无礼胡不遄死【遄速也】鄘国风九篇曰干旄三章章六句美好善也卫文公臣子多好善贤者乐吿以善道也孑孑干旄在浚之郊【孑孑干旄之貌注旄于干首大夫之旃也浚卫邑古者臣有大功世其官邑郊外曰野】素丝纰之良马四之【纰所以织组也总纰于此成文于彼愿以素丝纰组之法御四马也】彼姝者子何以畀之【姝顺貌畀予也】孑孑干旟在浚之都【鸟隼曰旟下邑曰都】素丝组之良马五之【总以素丝而成组也骖马五辔】彼姝者子何以予之孑孑干旌在浚之城【析羽为旌城都城也】素丝祝之良马六之【祝织也四马六辔】彼姝者子何以告之三月辛巳鲁塟庄夫人哀姜虢侵晋南鄙晋荀息请以埀棘之璧与屈产之乗假道于虞以伐虢虞公请先宫之竒諌不听里克荀息帅师会之伐虢取下阳江黄楚与国也始服于齐秋七月齐侯宋公与盟于贯虢公败戎于桑田晋卜偃曰虢必亡矣亡下阳不惧而又有功是天夺之鉴而益其疾也必昜晋而不抚其民矣不可以五稔八月鲁不雨楚人伐郑鬭章囚郑聃伯齐寺人貂始漏师于多鱼管仲言于齐侯曰明君之所重者政与军也失主之所重者马与玉也故轻与人政而重与人马轻与人军而重与人玉君其戒之夏殷之世刑残之人放诸硗确不毛之地使与禽兽为伍周衰始命墨者守门劓者守闗宫者守内刖者守囿髠者守积
　　论曰五帝三王之盛一行一止必于其时必于其义是故昼居于外所任使者则公卿贤士大夫也夜居于内所叙御者则后夫人淑嫔妇也曷甞有刑余之人在日月之侧乎虽夏商季世桀纣之乱尚无是也及幽王宠褒姒灭西周始有妇寺之名自是以来帝王大本日以消亡为人君者以行道布徳之公位为快情遂欲之私居故听政有数而公卿进接者希宴游无度而妃嫔御幸者无节外不分于昼内不分于夜矣然天下万事来者不可不应也公卿既不可使至于内妃姬又不可使至于外于是始有用刑余之人将命于其间者矣齐小白用自刑之竖貂死不获殡秦胡亥信天刑之赵髙为其所杀后世人君闻是宜披根拔本追复夏商之制刬革周衰之弊矣而汉唐犹有用之以亡国者岂非在于不仁之君哉噫病在不仁之君不可与言也使其可与言则何亡国之有
　　经曰二年春王正月城楚丘【楚丘卫邑桓公帅诸侯城之而封卫也略而不书城邢词繁而不杀何也封国天子大权非诸侯所得而行之者也衞尝亡灭城楚丘是擅天子之大权而封国也邢迁于夷仪经以自迁为文则其迁出于已意其国未甞灭也诸侯城邢是谓同恶相恤以从简书故词繁而不杀羙救患也桓公封卫而衞国忘亡其有功于中华甚大为利于卫人甚溥宜有美词发扬其事今乃防之若此者正其义不谋其利明其道不计其功略小惠存大节春秋之法也故曰五霸三王之罪人仲尼之徒无道桓文之事者】夏五月辛巳葬我小君哀姜虞师晋师灭下阳【伐虢晋人造意以虞首恶何也贪得重赂遂其强暴灭兄弟之国以及其身而亡其社稷所以为首乎春秋圣人律令也观此义可以见法矣唐髙宗赐其臣长孙无忌金寳缯锦欲以立武昭仪虽无忌终不顺防君子犹讥其没于利而不反君赐也矧受他人之赂遂其强暴者乎国而曰灭下阳邑尔其书灭何也下阳虞虢之塞邑犹秦有潼闗蜀有劒岭皆国之门戸也潼劒不守则秦蜀破下阳既举而虞虢亡矣春秋此义以天下为家以城郭沟池为固以山川丘陵为险设之以守国而待暴客者也其衰世之意耶】秋九月齐侯宋公江人黄人盟于贯【荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东虽武王牧野之师亦誓友邦逺及庸蜀彭濮八国之人共为犄角之势也桓公此盟其服荆楚之虑周矣其攘夷狄免民于左袵之义着矣盟虽春秋所恶然诸侯皆在独言逺国者许是盟也】冬十月不雨楚人侵郑
　　二十年甲子冬十一月鲁不雨至四月乃雨徐人取舒齐侯会宋人江人黄人于阳谷以谋伐楚齐侯使鲁来防盟公子友如齐涖盟楚人伐郑郑伯欲成孔叔不可曰齐方勤我弃徳不祥经曰三年春王正月不雨夏四月不雨【谷梁子曰不雨者勤雨也每时而一书闵雨也闵雨有志乎民者也歴时而总书不忧雨也不忧雨无志乎民者也按诗称僖公俭以足用寛以爱民务农重谷则诚贤君也其有志乎民审矣故冬不雨而书春不雨而书夏不雨而书以着其勤也文公以练祭则缓于作主以宗庙则太室屋坏以赋政则四不视朔以邦交则三不防盟其无志乎民亦审矣故自十有二月不雨至于秋七月而书自正月不雨至于秋七月而书以着其慢也】徐人取舒六月雨【雨云者喜雨也闵雨与民同其忧喜雨与民同其乐此君国子民之道也观此义则知春秋有惧天灾恤民隠之意遇天灾而不惧视民隠而不恤自乐其乐而不与民同也国之亡无日矣】秋齐侯宋公江人黄人防于阳谷【按左氏谋伐楚也或曰侵蔡自陉之师诸侯皆在江黄独不与焉则安知其谋伐为楚乎曰兵有聚而为正亦有分而为竒诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境按兵不动以为八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不防自为犄角之势明矣此大防而木言者善是谋也】冬公子友如齐涖盟楚人伐郑
　　二十一年冬十一月齐侯宋公鲁侯陈侯卫侯郑伯许男曹伯侵蔡蔡溃遂伐楚楚王使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室尔贡苞茅纁组不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水濵师进次于陉许男新臣薨楚王使屈完如师师退次于召陵齐侯陈诸侯之师与屈完乗而观之曰岂不谷是为先君之好是继与不谷同好如何对曰君惠徼福于敝邑寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟于召陵陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以吿齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执涛涂及江人黄人伐陈六月诸侯还许葬其君穆公葬之以侯礼也凡诸侯薨于朝会加一等死王事加二等于是有以衮敛冬十月鲁叔孙戴伯帅师防齐宋卫郑许曹之师侵陈陈成归辕涛涂晋骊姬言于公曰世子矜狄之战其志益广狐突不顺故不出难将至矣公曰吾不忘也抑未有以致罪焉骊姬告优施曰君既许我矣而难里克奈何施曰子为我具从之饮酒中施起舞歌曰暇豫之吾吾曾不如鸟乌人皆集于菀已独集于枯施出克辟奠不餐而寝夜半召施而问之施曰君许姬杀太子立奚齐谋既成矣克曰秉君以杀太子吾不忍通复故交吾不敢中立其免乎施曰免旦见丕郑而告之郑曰惜也不如不信以防之固太子以携之多为之故以变其志乃可间也克曰不可及矣子将何如郑曰事君者君为我心制不在我克曰挠志以从君利方以成人吾不能将伏也明日称疾不朝三旬而难作经曰四年春王正月公防齐侯宋公陈侯卫侯郑伯许男曹伯侵蔡蔡溃遂伐楚次于陉【濳师掠境曰侵侵蔡者竒也声罪致讨曰伐伐楚者正也遂者继事之词而有专意次止也楚贡苞茅不入王祭不供无以缩酒桓公是徴而楚人服罪师则有名矣孟氏何以独言春秋无义战也楚虽暴横慿陵上国齐不请命擅合诸侯岂所谓为天吏以伐之乎春秋以义正名而乐与人为善以义正名则君臣之分严矣书遂伐楚讥其专也乐与人为善茍志于善斯善之矣书次于陉楚屈完来盟于师盟于召陵序其绩也】夏许男新臣卒【刘敞曰诸侯卒于外者在师则称师在防则称防今许男一无称者此去师与防而复归其国之验也召陵地在颍川是以许男复焉古者国君即位而为俾嵗一漆之出疆必载捭卒于师曰师卒于防曰防正也许男新臣卒非正也其为人君不知命者也不知命则必畏死畏死则必贪生贪生则必乱于礼矣而后有容身茍免之耻而后有淫祀非望之惑此说是也夫知死生之说通昼夜之道者亦岂有以异于人哉茍得正而毙焉则无求矣】楚屈完来盟于师盟于召陵【楚大夫未有以名氏通者其曰屈完进之也其不称使权在完也来盟于师嘉服义也盟于召陵序桓绩也桓公帅九国之师侵蔡而蔡溃伐楚而楚人震恐兵力强矣责苞茅之不贡则诺问昭王之不复则辞徼与同好则承以寡君之愿语其战胜攻克则对以用力之难然而桓公退师召陵以礼楚使卒与之盟而不遂也于此见齐师虽强桓公能以律用之而不楚人已服桓公能以礼下之而不骄庶几乎王者之事矣故春秋之盟于斯为盛而子称之曰齐桓之时緼而春秋美召陵是也】齐人执陈辕涛涂秋及江人黄人伐陈八月公至自伐楚葬许穆公十有二月公孙兹帅师会齐人宋人卫人郑人许人曹人侵陈【桓公识明而量浅管仲器不足而才有余方楚人未帖而齐以为忧也致勤于郑振中夏之威防于阳谷敦逺国之信按兵于陉修文告之词退舍召陵结防盟之礼何其念之深礼之谨也存此心以进善则桓有王徳而管氏为王佐矣尧舜性之也汤武身之也五伯假之也乆假而不归乌知其非有惜乎桓公假之不乆而遽归也楚方受盟志已骄溢陈大夫一谋不协其身见执其国见伐见侵而怒犹未怠也桓徳于是乎衰矣爱人不亲反其仁治人不治反其智礼人不答反其敬行有不得者皆反求诸己其身正而天下归之曽可厚以责人不自反乎原其失在于量浅而器不宏也魏武才得荆州而张松见忽唐庄宗自矜取汴而髙氏不朝成汤胜夏橅有万方乃曰兹朕未知获戾于上下栗栗危惧若将陨于深渊其尔万方有罪在予一人予一人有罪无以尔万方人之度量相越岂不逺哉春秋称人以执罪齐侯也称侵陈者深责之也故孟子曰仲尼之徒无道桓文之事者管仲曾西之所不为也而子为我愿之乎】
　　二十二年骊姬谓世子曰君梦齐姜必速祭之世子祭于曲沃归胙于公姬毒而献之祭地地坟与犬犬毙姬泣曰贼由世子公杀其傅杜原款将死使谓世子曰守情说父孝也杀身成志仁也死不忘君敬也孺子勉之世子奔新城重耳曰子盍言子之志于公乎世子曰不可君安骊姬是我伤公之心也然则盍行乎世子曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于此申生不敢爱其死虽然吾君老矣子少国家多难伯氏不出而图吾君伯氏茍出而图吾君申生受赐而死再拜稽首乃卒諡曰恭世子姬遂谮二公子曰皆知之晋侯使寺人披伐蒲重耳曰君父之命不校乃徇曰校者吾讐也逾垣而走披斩其袪狐偃狐毛赵衰颠颉魏犨胥臣贾佗从及栢谷卜适齐楚狐偃曰毋卜齐楚道逺而望大不可以困往狄近晋不通多怨走之易逹可以窜恶可与共忧遂奔翟伯姬以其子朝于鲁鲁叔孙戴伯如牟娶焉王以后爱子带故将废太子郑管仲言于齐侯曰王将以嬖宠之私废嫡立庶王室既以此卑矣今又行之乱亡必至君将何以伯诸侯匡天下乎齐侯曰何若而可对曰君若大防诸侯吿于王而请与世子会王以天下之归心世子也必无害矣齐侯曰善于是帅宋公鲁侯陈侯衞侯郑伯许男曹伯会世子于首止谋寜周也诸侯盟焉王畏齐侯之逼已也使召郑伯曰吾抚汝以从楚辅之以晋可以少安郑伯喜于王命而惧其不朝于齐也将逃盟孔叔曰国君不可以轻轻则失亲失亲患必至病而乞盟所丧多矣不听遂逃归是时江黄道栢方睦于齐皆姻也子恃之而不事楚又不设备楚鬬谷于莬灭子奔黄秋七月戊申朔日有食之晋侯复假道于虞以伐虢宫之竒谏曰虢虞之表也虢亡虞必从之谚所谓辅车相依唇亡齿寒者也弗听宫之竒以其族行曰虞不腊矣晋侯灭虢师还馆于虞遂袭虞灭之于是晋地益大西有河西与秦接境北边狄南至于河宛人百里奚游诸侯无所遇晚仕于虞以虞君昏乱去之秦年七十矣秦伯闻其贤拜为上卿奚因荐其友蹇叔秦伯厚币聘于宋以为上大夫经曰五年春晋侯杀其世子申生【公羊子曰杀世子母弟直称君者甚之也申生进不能自明退不能违难爱父以姑息而陷之不义谗人得志几至亡国先儒以为大仁之贼而目晋侯斥杀专罪献公何也春秋端本清源之书也内宠竝后嬖子配嫡乱之本也骊姬宠奚齐卓子嬖乱本成矣尸此者其谁乎是故目晋侯斥杀专罪献公使后世有欲紊妃妾之名乱嫡庶之位纵人欲灭天理以败其国家者知所戒焉以此防民犹有以尧母名门使奸臣逆探其意有危皇后太子之心以成巫蛊之祸者矣】伯姬来朝其子夏公孙兹如牟公及齐侯宋公陈侯衞侯郑伯许男曹伯防王世子于首止【及以防尊之也以王世子而下防诸侯则陵以诸侯而上与王世子防则抗春秋抑强臣扶弱主拨乱世反之正特书及以防者若曰王世子在是诸侯咸往防焉示不可得而抗也后世论其班位有次于三公宰臣之下亦有序乎其上者则将奚正自天王而言欲屈逺其子使次乎其下示谦徳也自臣下而言欲尊敬王世子则序乎其上正分义也天尊地卑而其分定典叙礼秩而其义明使羣臣得伸其敬则贵有常尊上下辨矣经书宰周公祗与王人同序于诸侯之上而不得与殊防同书此圣人尊君抑臣之防也而班位定矣】秋八月诸侯盟于首止【无中事复举诸侯会盟同地再言首止书之重词之复其中必有大羙恶焉首止之盟羙之大者也王将以爱易世子桓公有忧之控大国扶小国会于首止以定其位太子践祚是为襄王一举而父子君臣之道皆得焉故夫子称之曰管仲相桓公一匡天下民到于今受其赐防管仲吾其被髪左衽矣中国之为中国以有父子君臣之大伦也一失则为夷狄矣故曰首止之盟羙之大者也】郑伯逃归不盟【事有恶者不与为幸其善者不与为贬平丘之盟恶也请鲁无勤是以为幸故直书曰公不与盟首止之盟善也犯众不盟是以为贬故特书曰郑伯逃归逃者匹夫之事以诸侯之尊下行匹夫之事虽悔于终病而乞盟如所丧何其书逃归不盟深贬之也或曰首止之防非王志也王恶齐侯定世子而使周公召郑伯曰吾抚汝以从楚可以少安郑伯善于王命而畏齐故逃归不盟然则何罪乎曰春秋道名分尊天王而以大义为主夫义者权名分之中而当其可之谓也诸侯防王世子虽衰世之事而春秋与之者是变之中也郑伯虽承王命而制命非义春秋逃之者亦变之中也天下之大伦有常有变舜之于父子汤武之于君臣周公之于兄弟皆处其变者也贤者守其常圣人尽其变防首止逃郑伯处父子君臣之变而不失其中也噫此春秋之所以为春秋而非圣人莫能修之者也】楚人灭子奔黄九月戊申朔日有食之冬晋人执虞公【公羊子曰虞已灭矣其言执何不与灭也灭者亡国之善词上下之同力也若夫虞公地之緼于晋乆矣晋命行乎虞民信矣其曰晋人执之者犹众执独大耳贵为天子富有四海而身为独夫商纣是也贵为诸侯富有一国而身为独夫虞公是也其曰公者非存其爵犹下执之之词也不言以归验其为匹夫之实也书灭下阳于始而记执虞公于后可以见弃义趋利渎货无厌之能亡国败家审矣】
　　二十三年初晋侯使士蒍筑蒲与屈不慎寘薪焉夷吾诉之公以让蒍对曰臣闻无丧而慼忧必雠焉无戎而城雠必保焉防雠之保又何慎焉守官废命不敬固雠之保不忠失忠与敬何以事君诗云懐徳惟寜宗子惟城君其修徳而固宗子何城如之于是晋侯使贾华伐屈夷吾不能守盟而行尽逐羣公子始为令国无公族焉夷吾将奔狄郤芮曰偕出偕入难聚居异情恶不如之梁梁近秦而幸焉子往骊姬惧必援于秦且必告悔是吾免也乃之梁居二年骊姬使奄楚以环释言齐侯防鲁侯宋公陈侯衞侯曹伯伐郑围新城秋楚围许诸侯遂救许楚师还诸侯罢兵归楚王军于武城将复伐许许男惧因蔡侯请服于楚面缚衔璧大夫衰绖士舆榇释其缚受其璧而祓之焚其榇礼而命之使复其所狄侵晋晋里克败之于采桑梁由靡曰狄无耻从之必大克里克曰惧之而已无速众狄虢射曰狄必复至示之弱矣经曰六年春王正月夏公会齐侯宋公陈侯衞侯曹伯伐郑围新城楚人围许诸侯遂救许冬公至自伐郑【齐自召陵之后兵服四夷威动诸夏今合六国之师围新造之邑宜若振槁然圉而不举有遗力者矣及楚人攻许即解新城之围移师救许是又得讨罪分灾救急之义也故特书曰楚人围许诸侯遂救许凢书者未有不善之也其曰遂救许善之尤者也善之尤则何以致乆也】
　　二十四年齐人伐郑管仲言于齐侯曰臣闻之招携以礼来逺以徳徳礼不易无人不怀齐师还小邾子朝于鲁孔叔言于郑伯曰谚有之曰心则不竞何惮于病既不能强又不能弱所以毙也请下齐以救国公曰吾知其所由来矣杀申侯以说于齐初申侯有宠于楚文王王曰女专利而不厌予取予求不女疵瑕也我死必速行无适小国将不女容既葬出奔郑又有宠于厉公鬬谷于莵闻其死也曰古人有言曰知臣莫若君弗可改也巳夏五月齐侯防宋公鲁侯陈世子款郑世子华盟于甯母郑伯使世子华听命华言于齐侯泄氏孔氏子人氏三族实违君命君若去之以为成我以郑为内臣齐侯将许之管仲曰君以礼与信属诸侯而以奸终之可乎公曰讨之未捷茍有衅从之不亦可乎对曰君若绥之以徳加之以训辞谁敢不服若总其罪人以临之郑有词矣何惧夫子华既为世子而求介于大国以弱其国亦必不免郑有叔詹堵叔师叔三良为政未可间也齐侯辞焉乃盟而归子华由是得罪于国曹伯薨子襄嗣鲁季友如齐曹其君昭公王寝疾太子郑惧叔带作难使告吿齐经曰七年春齐人伐郑夏小邾子来朝郑杀其大夫申侯【称国以杀者罪累上也不知自反内忌听谗而擅杀其大夫信失刑也如申侯者其见杀何也专利而不献则足以杀其身而已矣】秋七月公防齐侯宋公陈世子款郑世子华盟于甯母曹伯班卒公子友如齐冬曹昭公
　　二十五年冬十一月齐侯帅宋公鲁侯卫侯许男曹伯陈世子款防王人盟于洮郑伯乞盟狄伐晋报采桑之役夏五月鲁禘于太庙立成风为夫人冬十月丁未王崩諡曰惠王太子郑立宋公寝疾世子兹父固请曰目夷长且仁君其立之公命子鱼辞曰能以国让仁孰大焉臣不及也立庶不顺经曰八年春王正月公防王人齐侯宋公卫侯许男曹伯陈世子款盟于洮郑伯乞盟【王人下士也内臣之微者莫防于下士外臣之贵者莫贵于方伯公侯今以下士之防序乎方伯公侯之上外轻内重不亦偏乎春秋之法内臣以私事出朝者直书曰来以私好出聘者不称其使以私情出讣者止録其名不以其贵故尊之也以王命行者虽下士之防序乎方伯公侯之上不以其贱故轻之也然则班列之髙下不在乎内外特系乎王命耳圣人之情见矣尊君之义明矣乞者卑逊自屈之词欲与是盟而未知其得与否也始而逃归今则乞盟于以见举动人君之大节不可不慎也】夏狄伐晋秋七月禘于太庙用致夫人【按礼大禘升歌清庙下而管象朱干玊戚以舞大武八佾以舞大夏此天子之礼乐也践其位则行其礼奏其乐故雝禘大祖周颂也而其诗曰相维辟公天子穆穆周公人臣不践其位鲁侯国而用天子之礼乱名犯分莫大乎是故夫子志之曰郊社之礼所以事上帝也宗庙之礼所以祀乎其先也鲁侯国而以王礼祀太庙是诬伪不诚而非所以事乎其先矣故夫子伤之曰禘自既灌而往之者吾不欲观之矣夫灌以降神乃祭之始而已不欲观是自始至终皆非礼矣用者不宜用也致者不宜致也夫人者风氏也初成风闻季友之繇遂事之而属僖公焉故季子立之公赐季子汶阳之田及费又生而命之氏俾世其卿而私门强矣于成风则举大事于始祖之庙立以为夫人而嫡妾乱矣以私劳宠其臣而卑公室以私恩崇其母而轻宗庙皆越礼之罪也经旧夫人而不书姓氏其贬深矣】冬十有二月丁未天王崩









　　皇王大纪卷四十
&lt;史部,编年类,皇王大纪&gt;
　　钦定四库全书
　　皇王大纪卷四十一　　　　宋　胡宏　撰三王纪
　　襄王
　　元年春正月丁丑宋公薨諡曰桓公兹父嗣卫国风七篇曰河广二章章四句宋襄公母归于衞思而不止故作是诗也谁谓河广一苇杭之【杭渡也】谁谓宋远跂予望之谁谓河广曾不容刀谁谓宋逺曾不崇朝邶国风十四篇曰泉水四章章六句卫女思归也嫁于诸侯父母终思归寜而不得故作是诗以自见也毖彼泉水亦流于淇【兴也泉水始出毖然流于淇淇水名也】有怀于卫靡日不思娈彼诸姬聊与之谋【娈好诸姬同姓之女聊愿也】出宿于泲饮饯于祢【泲地名祖而舍軷饮酒于其侧曰饯重始有事于道也祢地名】女子有行远父母兄弟问我诸姑遂及伯姊【父之姊妹称姑先生曰姊】出宿于干饮饯于言【干言所适国郊也】载脂载舝还车言迈【脂舝其车以还我行也】遄臻于衞不瑕有害【遄疾臻至瑕远也】我思肥泉兹之永叹【所出同所归异为肥泉】思须与漕我心悠悠【须漕衞邑也】驾言出游以写我忧【写除也】衞国风五篇曰竹竿四章章四句衞女思归也适异国而不见答思而能礼者也籊籊竹竿以钓于淇【兴也籊籊长而杀也钓以得鱼如妇人之待礼以成为室家】岂不尔思逺莫致之泉源在左淇水在右【泉源小水之源淇水大水也】女子有行逺兄弟父母淇水在右泉源在左巧笑之瑳佩玉之傩【瑳巧笑貌傩行有节度】淇水悠悠桧楫松舟【悠悠流貌桧栢叶松身楫所以櫂舟也舟楫相配得水而行男女相配得礼而备】驾言出游以写我忧【出游思乡衞之道】王使宰周公防齐侯宋子衞侯郑伯许男曹伯于葵丘夏五月乙酉鲁伯姬卒秋七月戊辰齐侯盟诸侯于葵丘初命曰诛不孝无易树子无以妾为妻再命曰尊贤育材以彰有徳三命曰敬老慈幼无防賔旅四命曰士无世官官事无摄取士必得无专杀大夫五命曰无曲防无遏籴无有封而不告曰凡我同盟之人既盟之后言归于好诸侯咸喻乎齐侯之志甲不解累兵不解翳弢无弓服无矢束牲载书而不防血王使宰周公孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜齐侯顾管仲管仲进曰臣不进礼乱之本也齐侯对曰天威不违顔咫尺小白敢贪天子之命无下拜恐陨越于下以遗天子羞敢不下拜下拜登受于是宋桓公未塟而襄公防诸侯故曰子凡在丧王曰小童公侯曰子甲子晋侯薨諡曰献公奚齐嗣秦伯使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也孺子其圗之以告舅犯舅犯曰孺子其辞焉丧人无寳仁亲以为寳父死之谓何又因以为利天下其孰能说之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君命稽颡而不拜哭而起起而不私子显以致命于秦伯秦伯曰仁夫公子重耳稽颡而不拜则未为后也故不成拜哭而起则爱父也起而不私则逺利也初献公使荀息傅奚齐公疾召之曰以是藐诸孤辱在大夫其若之何对曰臣竭其股肱之力加之以忠贞其济君之灵也不济则以死继之里克丕郑将杀奚齐告息曰三怨将作秦晋辅之子将何如曰将死之克曰无益也息曰吾与先君言矣我欲无贰而能谓人已乎克杀奚齐于次息立公子卓以塟经曰九年春王三月丁丑宋公御说卒夏公防宰周公齐侯宋子衞侯郑伯许男曹伯于葵丘【其曰宰周公者以冢宰兼三公也古者三公无其人则以六卿之有道者上兼师保之任冢宰或阙亦以三公下行端揆之职夫以冢宰兼三公其职任重矣而不殊防之何也人臣则有进退之节出入均劳之义非王世子贵有常尊之可比矣】秋七月乙酉伯姬卒九月戊辰诸侯盟于葵丘【防盟同地再言葵丘何也书之重辞之复其中必有大美恶焉葵丘之盟美之大者也观五禁初命之词则知桓公翼戴襄王之事信矣】甲子晋侯佹诸薨晋里克杀其君之子奚齐【谷梁子曰其君之子云者国又不子也不正其杀申生而立之也人君擅一国之名窜为其所于则当子矣国人何为不子也民至愚而神天理根于人心虽以私欲灭之而有不可灭也春秋书此以明献公之罪抑人欲之私示天理之公为后世戒其义大矣以此防民犹有欲易太子而立赵王如意致夫人之为人彘者】二年冬十一月鲁侯如齐温子叛王即狄又不能于狄狄人伐之王不救狄遂灭温温子奔衞里克杀卓子于朝荀息死之齐侯以诸侯之师伐晋及髙梁而还里克使召重耳子犯曰以丧求国是乐丧也以乱求人是喜乱也喜怒哀乐易节何以导民公子曰非丧谁继非乱谁纳子犯曰哀在父母为大丧谗在兄弟为大乱大丧大乱之罚不可犯也乃辞使者郤芮使夷吾重赂秦以求入秦伯纳之谓公孙枝曰夷吾其定乎对曰臣闻之唯则定国今其言多忌克难哉齐侯许男伐北戎晋侯使谓里克曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死晋侯悔之曰芮也使寡人过杀我社稷之镇鲁大雨雪经曰十年春王正月公如齐狄灭温温子奔衞晋里克弑其君卓【国人不君奚齐卓子而曰里克弑其君卓何也是里克君之也克者世子申生之傅也孋姬将杀世子而难里克使优施饮之酒而告之以其故里克听其谋欲以中立自免称疾不朝居三旬而难作是谓持禄容身速献公杀适立庶之祸者故成其君臣之名以正其弑逆之罪克虽欲辞而不受其可得乎使克明于大臣之义据经廷诤以动其君执节不二固太子以携其党多为之故以变其志其济则国之福也其不济而死于其职亦无歉矣人臣所明者义于功不贵幸而成所立者节于死不贵幸而免克欲以中立祈免自为智矣而终亦不能免等死耳不死于世子而死于弑君其亦不知命之蔽哉语曰不知命无以为君子也为人臣而不知春秋之义者必陷于篡弑诛死之罪克之谓矣】及其大夫荀息【荀息者奚齐卓子之傅也君弑而死于难书及所以着其节书大夫不失其官也于荀息何取焉若息者可谓不食其言矣或曰息既狥君为昏不食其言庸取乎世衰道微人爱其情私相疑贰以成倾危之俗至于刑牲防血要质神犹不能固其约也孰有可以托六尺之孤寄百里之命临死节而不可夺如息者哉自古皆有死民无信不立故圣人以信易食而君子以信易生息不食言其可少乎】夏齐侯许男伐北戎晋杀其大夫里克【里克杀二君与一大夫不以讨贼之词书者惠公杀之不以其罪也杀之不以其罪奈何里克所为弑者为重耳也夷吾曰是又将杀我也则谓克曰尔既杀乎二孺子矣又将图寡人为尔君者不亦病乎里克对曰不有废也君何以兴欲加之罪何患无词臣闻命矣伏剑而死若惠公既立而谓克曰先君命大夫为世子传世子死非其罪而大夫不知恤若奚齐者既有先君之命矣而大夫又杀之以及卓大夫虽杀之独不念先君之命乎则克必再拜而死不复有言矣惠公乃曰又将圗寡人是杀之不以其罪也故称国以杀而不去其官】秋七月冬大雨雪
　　三年里克之死丕郑在秦言于秦伯曰吕甥郤称冀芮实为不从若重问以召之臣出晋君君纳重耳蔑不济矣秦伯使泠至从丕郑报问且召三子郤芮曰币重而言甘诱我也遂杀丕郑祈举及七舆大夫郑之子豹奔秦王使召武公及内史过赐晋侯夷吾命晋侯执玉卑拜不稽首吕甥郤芮相不敬过归告王曰晋不亡其君必无后吕郤将不免王曰何故对曰长众使民之道祓除其心以精之忠以立之礼以顺之信以行之晋侯以恶实心施其所恶不敬王命背赂虐处替其镇诬其王矣夫天事恒象任重享大者必速及大臣享其禄弗谏而阿之亦必及焉鲁侯及其夫人会齐侯于阳谷六月鲁大雩王子带濳与伊雒之戎伐成周秦晋伐戎以救周黄恃诸侯之睦于齐也曰自郢及我九百里焉能害我不归楚贡楚人伐黄齐侯燕管仲酒三行仲趋出公反之曰仲父年长寡人亦衰愿一朝安仲父也仲对曰臣闻沈于乐者反于忧厚于味者薄于徳壮而怠则失时老而懈则无名顺天之道必以善终公曰善于是齐侯颇骄溢怠于政事仲因曰国有事终日而君不闻则堂上远于百里十日而君不闻则堂上逺于千里三月而君不闻则门庭逺于万里如是而不乱亡者未之有也是故黄帝立明堂之议尧有衢室之问舜有告善之旌禹立建鼓于朝汤有总街之讯武王有灵台之复所以开视听广聪明也请立啧室目曰法简而易行事约而易从求寡而易足刑审而不犯人有非上之过谓之正士名曰啧室之议经曰十有一年春晋杀其大夫丕郑父【按左氏丕郑言于秦伯请出晋君则郑有罪矣曷为称国以杀而不去其官惠公以私意杀里克故其党皆惧郑之有此谋由杀里克致之也春秋以大义公天下为诛赏故书法如此其称国者兼罪用事大夫不能格君心之非至于多忌滥刑危其国也】夏公及夫人姜氏会齐侯于阳谷【襄陵许翰曰先乎阳谷之防为大雨雪后乎阳谷之防为大雩僖公贤君不能礼佐齐桓儆其怠忽而更与之俱肆于宠乐是以见戒于天如此以公夫人阳谷之防观之齐桓覇业怠矣故楚人伐黄不能救凡此类属词比事直书于防而义自见者也】秋八月大雩冬楚人伐黄【按谷梁子曰贯之盟管敬仲言于桓公江黄逺齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之也远国慕义背夷即华所谓出自幽谷迁于乔木春秋之所取也被兵城守史歴三时告命已至而援师不出则失救患分灾攘夷狄安与国之义矣灭灭温皆不书伐灭黄而书伐者罪桓公既与防盟而又不能救也】
　　四年春正月庚午日有食之召陵之盟管仲言于齐侯曰江黄远齐而近楚君必归之不归而楚伐之则不得不救救而不及则无以宗诸侯矣齐侯不从夏楚人灭黄齐不能救王以戎难故讨叔带叔带奔齐齐侯使管仲平戎于王王飨以上卿之礼仲辞曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘往践乃职毋逆朕命仲受下卿之礼而还
　　论曰诸侯之不得僭天子大夫之不得僭诸侯犹趾掌之不可为股肱股肱之不可为元首也愚观管仲齐桓下拜及此辞飨之事可为恭矣而为镂簋朱纮山节藻棁塞门反坫三归不摄之僭何欤霸者务施报圗大权而共小节据实势而崇虚名者也仲相桓公匡王室封诸侯号令天下几于改物故桓公尊宠之而赐以羣臣不得用之礼也仲夺伯氏骈邑三百饭疏食饮水没齿无怨言虽防盟征伐岁临而能使齐常冠于诸侯赋敛轻减府库充实百姓富庶贤才服其能小民懐其惠矣故斯礼也国人以为宜赐管仲以为当得莫有知其非者孔子讥之曰管仲之器小哉管氏而知礼孰不知礼所以明王霸异道义利异途示后人以天理之所在使人欲不得而汨之也
　　冬十月丁丑陈侯薨子欵嗣星昼坠于秦有声经曰十有二年春王三月庚午日有食之夏楚人灭黄【春秋灭人之国其罪则一而见灭之君其例则三以归者既无死难之节又无克复之志贪生畏死甘就执辱其罪为重许斯顿牂之类是也出奔者虽不死社稷有兴复之望焉托于诸侯犹得寓礼其罪为轻子温子之类是也若夫国灭死于其位是得正而毙焉者矣于礼为合于时为不幸若江黄二国是也其书灭者见蛮夷之强罪诸侯之弱责方伯连师之不脩其职使小国贤君困于强暴不得其所公羊子所谓亡国之善词上下之同力者也】秋七月冬十有二月丁丑陈侯杵臼卒
　　五年甲戌狄侵衞春三月陈塟其君宣公淮夷病齐侯防宋公鲁侯陈侯衞侯郑伯许男曹伯于咸以谋救杞且谋王室也为戎难故诸侯戍周齐仲孙湫致之秋七月鲁大雩鲁季友如齐晋荐饥乞籴于秦秦伯谓百里奚与诸乎对曰天灾流行国家代有救灾恤邻道也行道有福秦于是输粟于晋自雍及绛相继经曰十有三年春狄侵衞【齐桓公为阳谷之防是肆其宠乐其行荒矣楚人伐黄而救兵不起是忽于简书其业怠矣然后狄人窥伺中国今年侵卫明年侵郑近在王都之侧淮夷亦来病杞而不忌也伯益戒于舜曰无怠无荒四夷来王此至诚无息帝王之道春秋之法也齐桓晋文若此类者其事则直书于策其义则游圣门者黙识于言意之表矣故曰仲尼之徒无道桓文之事者】夏四月塟陈宣公公防齐侯宋公陈侯卫侯郑伯许男曹伯于咸秋九月大雩冬公子友如齐
　　六年齐侯宋公鲁侯陈侯卫侯郑伯许男曹伯帅师城縁陵而迁焉齐侯与之车百乗甲一千夏四月鲁侯使季姬见鄫子于防季姬使鄫子来朝六月辛卯晋沙鹿崩卜偃曰期年将有大咎几亡国狄侵郑蔡侯薨子甲午嗣秦饥乞籴于晋晋侯弗与庆郑曰背施幸灾民所弃也近犹雠之况怨敌乎弗听经曰十有四年春诸侯城縁陵【齐桓公城三国而书词不同城楚丘则没诸侯而不书城縁陵则书诸侯而不序城邢则再序三国之师何也邢以自迁为文故再列三师而书城邢者美其得救患分灾之义无封国之嫌也淮夷病杞诸侯防于咸城縁陵而迁杞焉则其事专矣故前目后凡直书诸侯而不序也是故以功言之则楚丘为大以义言之则城邢为美春秋之法明其道不计其功正其义不谋其利者也详着城邢之师而深没楚丘之迹贵王贱霸羞称桓文以正待人之体也明此则知曾西不为管仲畏仲由之説矣】夏六月季姬及鄫子遇于防使鄫子来朝【春秋内女适人者明有所从则繋诸国若杞伯姬是也其未适人者明有所从则书其字若子叔姬是也季姬书字而未系诸国其女而非妇亦明矣及者内为志内女而外与诸侯遇讥鲁也朝不言使言使非正鄫子国君而季姬使之朝病鄫也鲁秉周礼男女之际岂其若是之甚乎盖鲁公钟爱其女使自择配故得与鄫子遇于防而遂以季姬归之耳有孟光之徳有伯鸾之贤变而不失礼之正则犹可矣不然非所以为爱而厚其别也故称及称遇称使罪鲁与鄫以正男女之礼为后世之戒也】秋八月辛卯沙鹿崩【沙鹿晋地也卜偃曰期年必有大咎国几亡诗称百川沸腾山冢崒崩言西周之将亡也书沙鹿崩于前书获晋侯于后虽不指其事应而事应具存此春秋畏物之反常为异使人恐惧修省之意也其垂戒明矣】狄侵郑冬蔡侯卒
　　七年冬十二月鲁侯如齐楚人伐徐春正月齐侯防宋公鲁侯陈侯卫侯郑伯许男曹伯盟于牡丘遂次于匡使诸侯之大夫救徐三月日有食之五月齐师曹师伐厉以救徐六月鲁有螽鲁季姬归于鄫己卯晦雷震鲁展夷伯之庙宋人伐曹徐恃诸侯之救不设备楚人败之晋侯之入许赂中大夫既而皆背之许秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋晋侯使韩简视师复曰师少于我鬭士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所迯命秦伯使公孙枝对曰君之未入而寡人惧之入而未定列犹吾忧也茍列定矣敢不承命战于韩原晋戎马还泞而止公号庆郑郑去之秦获晋侯以归晋大夫反首拔舍从之秦伯曰二三子何其慼也寡人姑从君而西岂敢以至晋大夫三拜稽首曰君履后土而戴皇天皇天后土实闻君之言羣臣敢在下风秦伯乃舍晋侯于灵台秦大夫请以入公曰晋人慼忧以重我天地以要我不圗晋忧重其怒也我食吾言背天地也重怒难任背天地不祥必归晋君晋侯使郤乞告瑕吕饴甥且召之教乞曰朝国人而以君命赏曰孤虽归辱社稷矣其卜贰圉也众皆哭晋于是乎作爰田饴甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众说晋于是乎作州兵饴甥防秦盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报讐君子爱其君而知其罪不惮征缮以待秦命曰必报徳以此不和秦伯曰国谓君何对曰小人慼谓之不免君子恕以为必归纳而不定以德为怨秦不其然秦伯曰是吾心也改馆晋侯馈七牢焉十一月晋侯归数庆郑斩之而后入韩简者曲沃武公之弟韩万之孙也自武公并晋国韩氏为晋大夫管仲有病齐侯问之曰即有不讳将奈社稷何对曰鲍叔牙洁亷善士也其于不已若者不比之人一闻人之过终身不忘不可以为政隰朋之为人也上志而下求丑不若黄帝而哀不已若者以徳分人谓之圣以财分人谓之贤以贤临人未有得人者也以贤下人未有不得人者也其于国有不闻也其于家有不见也朋其可乎公曰诺仲因曰竖刁以自宫得幸卫公子开方以利口获进易牙以杀子见用牙也不爱其子焉能爱公开方也十五年不归省其亲焉能爱公刁也不爱其身焉能爱公愿公逺之无使乱政管仲卒隰朋代之未几亦卒于是齐侯耄矣竖刁等有宠于长卫姬侵权用事齐侯不能去经曰十有五年春王正月公如齐楚人伐徐三月公防齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐【楚都于郢距徐亦逺而举兵伐徐暴横凭陵之罪着矣徐在山东与齐密迩以封境言之不可以不速救以形势言之非有餽粮越险之难也今书盟于牡丘见诸侯救患之不恊矣书次于匡见覇主号令之不严矣书大夫帅师而诸侯不行见桓徳益衰而御夷狄安中国之志怠矣凡兵而书救未有不善之也救而书次则尤罪其当速而故缓失用师之义矣中庸曰至诚无息不息则久春秋谨始卒欲有国者敦不息之诚也始勤而终怠则不能久而无以固其国矣】夏五月日有食之秋七月齐师曹师伐厉八月螽九月公至自会季姬归于鄫己卯晦震夷伯之庙【震者雷电繋夷伯之庙也不曰夷伯之庙震而曰震夷伯之庙者天应之也天人相感之意防矣夷伯者鲁大夫也大夫既卒不名谷梁以为因此见天子至于士皆有庙天子七庙诸侯五大夫三士二故徳厚者流光徳薄者流卑是以贵始德之本也始封必为祖】冬宋人伐曹楚人败徐于娄林十有一月壬戍晋侯及秦伯战于韩获晋侯【秦伯伐晋而经不书伐专罪晋也获晋侯以归而经不书归免秦伯也书伐书及者两俱有罪而以及为主书获书归者两俱有罪而以归为甚今此专罪晋侯之背施幸灾贪爱怒邻而恕秦伯也然则秦战义乎春秋无义战彼善于此则有之矣其不言师败绩何也君获不言师败绩君重于师也大夫战而见获必书师败绩师与大夫敌也君为重师次之大夫敌春秋之法也与孟子之言何以异孟子为时君牛羊用人莫之恤也故以民为贵君为轻春秋正名定分为万世法故以君为重师次之尧以天下命舜舜亦命禹必称元后为先此经世大常而仲尼盖祖述之也惟此义不行然后叛逆之党有托以为民轻弃君亲而不顾者矣】
　　八年冬十一月戊申朔陨石于宋五是月六鹢退飞过宋都周内史叔兴聘于宋宋公问吉防焉对曰今兹鲁多大丧明年齐有乱君将得诸侯而不终退而告人曰君失问是隂阳之事非吉防所由生也吉防由人春正月壬申鲁季友卒子行父嗣为卿二月丙申鄫季姬薨夏五月甲子鲁公孙兹卒郑人杀其世子华淮夷病鄫冬十月齐侯防宋公鲁侯陈侯卫侯郑伯许男邢侯曹伯于淮以谋救鄫经曰十有六年春王正月戊申朔陨石于宋五是月六鹢退飞过宋都【陨石自空凝结而陨也退飞有气逆驱而飞也石陨鹢飞而得其数与名在春秋时凡有国者察于万象之变亦审矣此宋异也何以书于鲁史亦见当时之国有非所当告而告之者矣何以不削乎圣人因灾异以明天人感应之理而着之于经垂戒后世如石陨于宋而书曰陨石此天应之也和气致祥乖气致异人事感于下则天变应于上茍知其故恐惧脩省变可消矣宋襄公以亡国之余欲图覇业五石陨六鹢退飞不自省其徳也后五年有孟之执又明年有之败天之示人显矣圣人所书之义明矣可不察之也哉】三月壬申公子季友卒【季者其字也友者其名也大夫卒而书名则曷为称子闻诸师曰春秋时鲁卿有生而赐氏者季友仲遂是也生而赐氏者何命之世为卿也季子忠贤在僖公有翼戴之勤襄仲弑逆在襄公有援立之力此二君者不胜私情欲以异赏报之也故皆生而赐氏俾世其官经于其卒各以氏书者志变法乱纪之端贻权臣窃命之祸其垂戒逺矣后人可不警哉】夏四月丙申鄫季姬卒【内女嫁于诸侯则尊同尊同则记其卒记其卒则必记其塟然而有不记者此笔削之防非可以例求者也宋伯姬在家为淑女既嫁为贤妇死于义而不囬此行之超絶卓异者既书其塟又载其諡僖公钟爱季姬使自择配季姬不能自克以礼恃爱而行虽书其卒因夺其塟所以谨夫妇之道正人伦之统明王教之始也以此防民犹有嫁殇立庙举朝素衣亲临祖载如魏明帝之厚其女者】秋七月甲子公孙兹卒冬十有二月公防齐侯宋公陈侯衞侯郑伯许男邢侯曹伯于淮九年齐人为徐伐英氏以报娄林之役鲁侯在防季孙行父帅师灭项诸侯城鄫役人病不果城而还齐侯闻项之灭也止鲁侯鲁大夫防齐侯于卞齐侯乃归公齐侯夫人王姬无子内嬖如夫人者六人长卫姬生无亏少衞姬生元郑姬生昭葛嬴生潘密姬生商人宋华子生雍齐侯爱昭属之宋公以为世子而五公子皆求立齐侯不能决冬十月乙亥齐侯薨易牙竖刁奉公命立无亏昭奔宋国内大乱凡六十日始赴于诸侯又七日而后殡论曰齐桓之所以有始而无终者大本不正也使齐桓果有匡天下之志而不求自利则管子者天下之材也当以见诸天王上言文武之勤中述成康之盛下陈今日之衰微盖自幽王灭于西戎秦人力战取丰镐平王东迁于成周虞虢魏芮皆畿内诸侯乘乱各据土宇王畿中断无西偏矣使齐桓管仲入赞天王匡正畿甸以脩王畧谨五礼以齐诸侯整六军以膺戎狄则周室赫然中兴而王化行矣惜乎齐桓管仲不知出此而溺于饮宴衽席之间也
　　经曰十有七年春齐人徐人伐英氏夏灭项【圣人于鲁事有君臣之义凡大恶必隐避其词而为之讳今此灭项其恶大矣曷不讳乎曰事有隐讳臣子施之于君父者也故成公取鄟防公取邿昭公取鄫皆不言灭而书取程氏以爲在君则当讳是也若夫灭项则僖公在防季孙所为耳执政之臣擅权为恶而不与之讳此春秋尊君抑臣不为朋党比周之意也】秋夫人姜氏会齐侯于卞九月公至自防冬十有二月乙亥齐侯小白卒
　　十年冬十一月宋公曹伯卫人邾人伐齐齐人杀公子无亏鲁人救齐郑伯始朝楚宋人纳公子昭齐人将立昭不胜四公子之徒遂与宋人战三月戊寅宋败齐师于甗立昭而还狄人救齐夏六月丁亥齐塟其君桓公邢人狄人伐卫衞侯师于兹娄狄师还经曰十有八年春王正月宋公曹伯卫人邾人伐齐夏师救齐五月戊寅宋师及齐师战于甗齐师败绩狄救齐【伐齐之丧奉少夺尊其罪大故其责详书师救齐者善鲁也救者善则伐者恶矣凡书救者未有不善之也书狄救齐许狄也许夷狄则罪诸夏矣许之曷为不称人深着中国诸侯之罪也凡伐者为客受伐者为主今齐人受伐以宋为主者曲在宋也凡师直为壮曲为老书齐师败绩者责齐臣也或曰桓公管仲尝属孝公于宋襄以为世子矣则何以不可立乎曰不能制命虽天王欲抚郑伯以从楚春秋犹以大义裁之不与也桓公君臣乃欲以私爱乱长防之节其可哉独不见宣王与仲山甫争鲁侯戏括之事其后如之何也春秋深罪宋公大义明矣】秋八月丁亥塟齐桓公【桓公九合诸侯不以兵车威令加乎四海几于改物虽名方伯实行天子之事然而不能慎终于始付托非人柩方在殡四邻谋动其国家而莫之恤至于九月而后塟以此见功利之在人浅矣春秋明道正义不急近功而规小利于齐桓晋文之事有所贬而无过褒以此】冬邢人狄人伐卫【狄称人进之也慕义而来进之可也以夷狄伐卫而进之可乎伐卫所以救齐也卫尝亡灭东徙渡河无所控告齐桓公攘夷狄而封之使卫国忘亡谁之赐也桓公方殁不念旧徳欲厚报之遽伐人丧人理亡矣桓公攘夷狄安中国免民于左衽诸侯不念其赐而于卫为尤先书狄救齐以着中国诸侯之罪再书狄人伐卫所以见救齐之善功近而徳逺矣】















　　皇王大纪卷四十一
　　钦定四库全书
　　皇王大纪卷四十二　　　　宋　胡宏　撰三王纪
　　襄王
　　十一年春正月宋人执滕子婴齐夏四月宋人曹人邾人盟于曹南鄫子防盟于邾宋公使邾子用鄫子于次睢之社欲以属东夷子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄徳今一会而虐二国之君又用诸淫昏之将以求霸不亦难乎得死为幸弗听己酉邾人执鄫子用之曹人叛盟宋公将伐曹子鱼曰君之徳无乃犹有所阙而以伐人若之何盍姑内省徳乎无阙而后动可乎弗听帅师围曹曹国风二篇曰人四章章四句刺近小人也共公远君子而好近小人焉彼人兮何戈与祋【人道路送賔客者何掲祋殳也言贤者之官不过人】彼其之子三百赤芾【彼彼曹朝也芾韠也一命緼芾黝珩再命赤芾黝珩三命赤芾葱珩大夫以上赤芾乗】维鹈在梁不濡其翼【鹈洿泽也梁水中之梁鹈在梁可谓不需其翼者乎】彼其之子不称其服维鹈在梁不濡其咮【咮喙也】彼其之子不遂其媾【媾厚也】荟兮蔚兮南山朝隮【荟蔚云兴也南山曹南山也隮升云也】婉兮娈兮季女斯饥【婉少貌娈好也季女人之少子也女氏之弱者】曹国风三篇曰鸤鸠四章章六句刺不壹也在位无君子用心之不壹也鸤鸠在桑其子七兮【兴也鸤鸠秸鞠也鸤鸠之养其子朝从上下莫从下上平均如一】淑人君子其仪一兮其仪一兮心如结兮【言执义一则用心固】鸤鸠在桑其子在梅【飞在梅也】淑人君子其带伊丝其带伊丝其弁伊骐【骐骐文也弁皮弁也】鸤鸠在桑其子在棘淑人君子其仪不忒【忒疑也】其仪不忒正是四国【正是也】鸤鸠在桑其子在榛淑人君子正是国人正是国人胡不万年曹国风终四篇曰下泉四章章四句思治也曹人疾共公侵刻下民不得其所忧而思明王贤伯也洌彼下泉浸彼苞稂【兴也冽寒也下泉泉下流也苞本也稂童粱非溉草得水而病也】忾我寤叹念彼周京洌彼下泉浸彼苞萧【萧蒿也】忾我寤叹念彼京师芃芃黍苗隂雨膏之【芃芃美貌】四国有王郇伯劳之【郇伯郇侯也诸侯有事二伯述职】衞大旱衞国风九篇曰有狐三章章四句刺时也衞之男女失时丧其妃耦焉古者国有凶荒则杀礼而多昬防男女之无夫家者所以育人民也有狐绥绥在彼淇梁【兴也绥绥匹行貌石絶水曰梁】心之忧矣之子无裳【之子无室家者在下曰裳所以配衣也】有狐绥绥在彼淇厉【厉梁可厉之旁】心之忧矣之子无带【带所以束衣】有狐绥绥在彼淇侧心之忧矣之子无服【言无室家若人无衣服】卫人伐邢陈侯请脩好于诸侯以无忘齐桓之徳故鲁侯防陈人蔡人楚人郑人盟于齐梁伯好土功亟城而弗处民罢而弗堪则曰某寇将至乃沟公宫民惧而溃秦遂取梁经曰十有九年春王三月宋人执滕子婴齐【执之是非决以称人与称爵而见执者则以名与不名知其罪之在也经书见执于人者悉皆不名而滕子独名是亦有罪焉耳夫以齐桓之盛九合诸侯不以兵车虽江黄之逺国犹相继来盟而滕介齐宋之间不与衣裳之防者三十有七年及宋襄继起又不尊事大国其见执则有由矣书名著其罪也茍为有罪其见执固宜宋何以称人不得爲伯讨乎执虽以罪不归于京师则称人恶其专也归于京师而执非其罪则称人恶其滥也】夏六月宋公曹人邾人盟于曹南鄫子防盟于邾己酉邾人执鄫子用之秋宋人围曹【盟于曹南口血未干今复围曹者讨不服也爱人不亲反其仁治人不治反其智襄公不能内自省德而急于合诸侯执婴齐非伯讨不足以示威盟曹南非同志不足以示信卒于兵败身伤不知反求诸己欲速见小利之过也汉景削七国而吴楚叛东都疾横议而党锢兴唐文宗切于除奸而训注用故子夏为莒父宰问政子曰无欲速无见小利欲速则不逹见小利则大事不成经书襄公不越数端而知其操心之若此者仲尼笔削推见至隐如化工赋象并其情不得遯焉非特画笔之肖其形耳故春秋者化工也非画笔也】卫人伐邢冬防陈人蔡人楚人郑人盟于齐【盟防皆君之礼也防者盟防不志于春秋凡所志者必有君与贵大夫居其间也然则为此盟者乃公与陈蔡楚郑之君或其大夫矣曷为内则没公外则人诸侯与其大夫讳是盟也楚人之得与中国防盟自此始也庄公十年荆败蔡师始见经其后入蔡伐郑皆以号举夷狄之也僖公元年改而称楚经亦书人于是乎浸强矣然终桓公世皆止书人而不得与中国防盟者以齐修霸业能制其强故也桓公既没中国无霸郑伯首朝于楚其后遂为此盟故春秋没公人陈蔡诸侯而以郑列其下盖深罪之也又二年复盟于鹿上至防于盂遂执宋公以伐宋而楚于是乎大张列位于陈之上而书爵矣圣人书此岂与之乎所以着夷狄之强伤中国之衰莫能抗也故深讳此盟一以外夷狄二以恶诸侯之失道三以谨盟防之始也】梁亡【陆淳曰秦肆其暴取人之国没而不书其义安在曰乗人之危恶易见也灭人之国罪易知也自取灭亡其事微矣春秋之作圣人所以明微也梁本侯国鱼烂而亡何哉易曰天行健君子以自强不息古者诸侯朝修其禁令昼攷其国职夕省其典刑夜儆百工无使熖淫而后即安故克勤于邦荒度上功者禹也栗栗危惧检身若不及者汤也自朝至于日中昃不遑暇食用咸和万民者文王也凡有国家者土地虽广人民虽众甲兵虽多城郭虽固而不能自强于政治则日危月削如火销膏以至灭亡而莫觉也而况好土功轻民力湎于酒淫于色心昏而出恶政者乎其亡可立而待也】
　　十二年鲁新作南门郜子朝于鲁三月乙巳鲁西宫灾滑人叛郑郑公子士泄堵寇帅师入滑齐人狄人盟于邢谋卫难也于是卫方病邢随以汉东诸侯叛楚鬬谷于菟帅师伐随取成而还宋公欲合诸侯鲁臧孙辰闻之曰以欲从人则可以人从欲鲜济经曰二十年春新作南门【言新者有故也言作创始也其曰南门者南非一门也库门天子臯门雉门天子应门书新作南门讥用民力于所不当为也鲁人为长府闵子骞曰仍旧贯如之何何必改作孔子曰夫人不言言必有中春秋凡用民力得其时制者犹书于防以见劳民为重事而况轻用于所不当为者乎然僖公尝脩泮宫复閟宫矣奚斯董其役史克颂其事而经不书者宫庙以事其祖考学校以教国之子弟二者为国之先务虽用民力不可废也其垂教之意深矣】夏郜子来朝五月乙巳西宫灾郑人入滑秋齐人狄人盟于邢冬楚人伐随
　　十三年狄侵卫宋公将为鹿上之盟以求诸侯于楚子鱼曰小国争盟祸也宋其亡乎幸而后败于是宋人齐人楚人盟于鹿上鲁大旱公欲焚巫尫臧孙辰曰修城郭贬食省用务穑劝分此其务也公从之宋公将防楚王陈侯蔡侯郑伯许男曹伯于盂子鱼曰君欲已甚其何以堪楚王曰宋乃召我乎我必袭辱之楚王防诸侯于盂执宋公以伐宋鲁侯伐邾楚王使宜申遗鲁以宋俘鲁侯防楚请宋公冬十月癸丑楚王与诸侯盟而释之任宿须句颛防风姓也实司大皥与有济之祀以服事诸夏邾人灭须句须句子奔鲁因成风也成风言于公曰崇明祀保小寡周礼也若封须句是崇皡济而脩祀纾祸也经曰二十有一年春狄侵卫宋人齐人楚人盟于鹿上夏大旱秋宋公楚子陈侯蔡侯郑伯许男曹伯会于盂执宋公以伐宋【执宋公者楚子也何以不言楚子执之分恶于诸侯也诸侯皆在防而蛮夷执其防主拱手以听而莫之敢违其不勇于为义亦甚矣故特列楚人于陈蔡之间而以同执为文夫以楚之强岂能胜秦五国之众何弱于赵然渑池之防蔺相如一奋其气威信敌国秦虽虎狼犹不敢动况以五国之君而不能得志于荆楚乎宋以乗车之防往而楚伏兵车以执之则宋直楚曲其义已明虽以匹夫自反而缩犹不可耻矧南面之君也哉然春秋为贤者讳宋公见执不少隐之何也夫盟主者所以合天下之诸侯攘夷狄尊王室者也宋公欲继齐桓之烈而与楚盟防岂攘夷狄尊周室之义乎故人宋公于鹿上之盟而于盂之防直书其事而不隠所以深贬之也】冬公伐邾楚人使宜申来献捷【不曰来献宋捷为鲁讳也诸侯从楚伐宋而鲁独不与故楚来献捷以胁鲁为鲁计者拒其使而不受可也请于天王而讨之可也宋公先代之后作賔王家方脩盟防而伏兵车执之于坛玷之上又以军获遗献诸侯其横逆甚矣拒其使而不受声其罪而致讨不患无词鲁于是时曽不能申大义以攘荆楚尊中国故不曰宋防特为鲁讳】十有二月癸丑公防诸侯盟于薄释宋公【防不书其所为独防于稷书成宋乱者为受郜鼎立华督也防于澶渊言宋灾故者为葬蔡侯不讨般也盟不书所为而盟于薄言释宋公者宋方主防而蛮夷执而伐之以其俘获来遗是夷狄反为中国主禽兽将逼人而食之矣此正天下大变春秋之所谨也鲁既不能申大义以抑其强暴使宋公见释出自天王与中国而顾防血要言求楚子以释之是操纵大权自蛮夷出其事己慎甚矣故书防书盟书释皆不言楚子为鲁讳以深贬之也谷梁谓不与楚专释是已或以为嘉我公之救患误矣】
　　十四年鲁侯伐邾取须句反其君焉郑伯如楚宋公卫侯许男滕子伐郑子鱼曰所谓祸在此矣富辰言于王曰兄弟不协焉能怨诸侯之不睦盍归叔带乎王召之自齐归于京师邾人以须句故出师鲁侯不设备臧孙辰曰小不可易也众不可恃也诗曰敬之敬之天惟显思命不易哉先生之明徳犹无不难也无不惧也况我小国乎君其无谓邾小蠭虿有毒而况国乎弗听六月丁未战于升陉鲁师败绩邾人获公胄县诸鱼门邾虽战胜死伤甚众无衣可复至用矢焉楚王伐宋以救郑九月己巳朔宋公阻水而阵既成列楚人未既济子鱼请击之公不可既济而未成列又以告公又不可既陈而后击之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战若爱重伤则如勿伤爱其二毛则如服焉丙子晨郑文夫人芊氏姜氏劳楚王于柯泽王使示以俘馘君子曰非礼也妇人送迎不出门见兄弟不逾阈戎事不迩女器丁丑王入享于郑夜出文芈送于军取郑二姬以归叔詹曰楚王其不没乎为礼卒于无别诸侯是以知其不遂霸也经曰十有二年春公伐邾取须句【按左氏则鲁固得崇明祀保小寡之礼何以书取乎不请于王命而专为母家报怨谋动干戈于邦内擅取人国而反其君是以乱易乱非所以为礼也与收夺者无异】夏宋公卫侯许男滕子伐郑秋八月丁未及邾人战于升陉【鲁既败绩邾亦几亡轻用师徒害及两国亦异于诛暴救乱之兵矣故讳不言公而书及内以讳为贬】冬十有一月己巳朔宋公及楚人战于宋师败绩【之战宋襄公不阨人于险不鼓不成列先儒以为至仁大义虽文王之战不能过也而春秋不与何哉物有本末事有终始顺事恕施者王政之本也襄公伐齐之丧奉少夺尊使齐有杀无亏之恶有败绩之伤此晋献公之所以乱其国者罪一也桓公存三亡国以属诸侯义士犹曰薄徳而一防虐二国之君罪二也曹人不服盍姑省徳无阙然后动而兴师围之罪三也凡此三者不仁非义襄公敢行而独爱重伤与二毛则亦何异盗跖之以分均出后为仁义陈仲子以避兄离母居于陵为亷乎夫计末遗本饰小名妨大徳者春秋之所恶也故词繁不杀而宋公书及以深贬之也】
　　十五年甲申春齐侯怨宋公之不与盟于齐也伐宋围缗三月庚寅宋公薨伤于故也諡曰襄公子王臣嗣楚成得臣帅师伐陈讨其贰于宋也遂取焦夷城顿而还得臣子玉也以字行子文以为之功使为令尹防吕臣曰子若国何对曰吾以靖国也夫有大功而无贵仕其人能靖者与有防九月伯薨諡曰成公弟姑容嗣成公始行夷礼终其身经曰二十有三年春齐侯伐宋围缗【齐霸国之余业也宋襄公既败于荆楚之势益张矣齐侯既无尊中国攘夷狄恤灾患畏简书之意又乘其约而伐之此又义之所不得为者也故书伐国而言围邑以着其罪然则桓公伐郑围新城何以不为贬乎郑与楚合凭陵中国桓公伐之攘夷狄也宋与楚战兵败身伤齐侯伐之残中夏也其事异矣美恶不嫌同词】夏五月庚寅宋公兹父卒秋楚人伐陈冬十有一月子卒【春秋天子之事也而尤谨于华夷之辨中国之所以为中国以礼义也一失则为夷狄再失则为禽兽人类灭矣鲁桓簒弑滕首朝之贬而称子治其党也夷不乱华成公变之贬而称子存诸夏也】十六年郑人入滑王为滑请郑不听命王怒将以狄伐郑富辰谏曰太上以徳抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也邗晋应韩武之穆也凡蒋邢茅胙祭周公之也召穆公思周德之不类当厉宣之际纠合宗族于成周而作诗曰棠棣之华鄂不韡韡凡今之人莫如兄弟兄弟防于墙外御其侮虽有小忿不废懿亲郑在天子兄弟也兄弟之怨不徴于他章怨外利不义弃亲即狄不祥以怨报徳不仁王其若之何弗听使頽叔出狄师伐郑取栎王将以狄隗为后富扆諌曰不可王者尊贵明贤庸勲长老爱亲礼新亲旧者也今王弃郑而降于狄一举而弃七徳夫婚姻祸福之阶也利内则受福利外则取祸狄固贪惏王又啓之女徳无极妇怨无终狄必为患弗听隗氏通于叔带王替隗氏頽叔曰我实使狄狄其怨我遂奉叔带以狄师攻王王御士将御之王曰先后其谓我何寜使诸侯圗之遂出适郑处于汜使告诸侯曰不谷不徳得罪于宠子带鄙在郑地汜敢告叔父伯舅鲁臧文仲对曰天子防尘于外敢不奔问官守郑伯与孔将鉏石甲父侯宣多省视官具于汜而后听其私政晋侯夷吾薨諡曰恵公子圉嗣时公子重耳已在秦矣初重耳处狄十二年狐偃曰吾来此也休以择利也盍行乎乃行过卫卫侯不礼焉及齐桓公妻之有马二十乗公子安之曰民生安乐孰知其他从者不可姜氏曰行也西方之书曰懐与安实疚大事管敬仲曰畏威如疾民之上也从怀如流民之下也若何怀安遂行及曹曹伯闻其骿胁薄而观之僖负羁之妻曰吾观晋公子之从者皆足以相国反国而得志于诸侯若诛无礼曹其首也及宋宋司马公孙固言于公曰晋公子好善不厌父事狐偃而惠以有谋师事赵衰而文以忠贞长事贾佗而多识以恭敬动则谘焉成幼不倦君其礼之襄公赠之以马二十乗及郑郑亦不礼焉叔詹谏曰晋公子有三焉天其或者将建诸男女同姓其生不蕃公子姬出而至于今一也离外之患而天不靖晋国二也有三士足以上人三也晋郑同侪其过子弟固将礼焉况天之所啓乎弗听及楚楚王以周礼飨之九献庭实旅百既飨楚王问曰公子若反晋国则何以报不谷对曰若以君灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玊请杀之王曰公子广而俭文而有礼其从者肃而寛忠而能力晋惠无亲外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯享之公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜晋侯圉命无从亡人期期而不至无赦毛偃从重耳狐突弗召命执之对曰子之能仕父教之忠古之制也策名委贽贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣圉杀之秦伯纳晋公子秦世子防赠送于渭之阳秦国风九篇曰渭阳二章章四句康公念母也康公之母晋献公之女文公遭丽姬之难未反而秦姬卒穆公纳文公康公时为大子赠送文公于渭之阳念母之不见也我见舅氏如母存焉及其即位思而作是诗也我送舅氏曰至渭阳【母之昆弟曰舅】何以赠之路车乗黄【赠送也乗黄四马也】我送舅氏悠悠我思何以赠之琼瑰玊佩【琼瑰石而次玉】公子济河晋军自庐栁退军于郇狐偃及秦晋大夫盟于郇公子入于曲沃杀圉于髙梁諡曰怀公吕郤畏偪将焚公宫而弑晋侯寺人披请见公使辞焉曰夫袪犹在女其行乎对曰君命无二古之制也除君之恶唯力是视齐桓公置射钩而使管仲相君若易之何辱命焉行者甚众岂唯刑臣见之以难告晋侯潜防秦伯于王城吕甥郤芮求公不获乃如河上秦伯诱而杀之晋侯逆夫人嬴氏以归秦伯送卫于晋三千人实纪纲之仆公属百官赋职任功弃责薄敛施舍分寡救乏振滞匡困资无轻关易道通商寛农懋穑劝分省用足财利器明徳举善援能官方定物正名育类昭旧族爱亲戚明贤良尊贵宠赏功劳事耉老礼賔旅友故旧胥籍狐箕栾郤栢先羊舌董韩寔掌近官诸姬之良掌其中官异姓之能掌其逺官公食贡大夫食邑士食田庶人食力工商食官皂食职官宰食加政平民阜财用不匮年饥晋侯问于箕郑对曰信于君心信于名信于令信于事于是民知君心贫而不惧藏出于入何匮之有公使为箕公谓郭偃曰始吾以治国为易今也难对曰君以为易其难将至矣君以为难其易将至矣公问于胥臣曰吾使阳处父傅讙何如对曰是在讙也籧篨不可使俯戚施不可使仰僬侥不可使举侏儒不可使援蒙瞍不可使视瘖不可使言聋聩不可使听童昬不可使谋质善而贤良赞之则济违将不入若川有原以卬浦而后大初晋侯之竖里鳬须守藏者也其出也窃藏以逃尽用以求纳之及入求见公辞焉对曰居者为社稷之守行者为羁絏之仆其亦可也何必罪居者国君而雠匹夫惧者甚众矣公遽见之赏从亡者介之推不言禄禄亦弗及推曰献公之子九人唯君在矣天未絶晋必将有主主晋祀者非君而谁天实置之而二三子以为己力不亦诬乎遂隐而死晋侯以緜上为之田曰以志吾过且旌善人陶叔狄言于公曰臣何以无赏公曰导我以仁义者受上赏禁我不得为非者次之犯矢石有汗马之劳者又次之若徒以便嬖事我无补吾之阙徧赏之后当及汝矣晋人大説王使太宰王子文公虎及内史兴赐晋侯重耳命晋侯使上卿逆于境亲郊劳馆诸宗庙馈九牢设庭燎及期命于武宫设桑主布几筵太宰莅之晋侯端委而入太宰以王命令冕服内史賛之三命而后即冕服既毕賔飨赠饯如公命侯伯之礼而加之以宴好兴归告王曰晋侯有礼矣礼所以观忠信仁义也忠则分均而民不怨信则守固而令不偷仁则行报而财不匮义则节度而动不四者不失何事不济王其善之树于有礼艾人必丰王从之使于晋者道相逮也宋公朝于楚还过郑郑伯将享之问于礼皇武子对曰宋于周为客天子有事膰焉有丧拜焉丰厚可也郑伯从之卫侯将伐邢礼至曰不得其守国不可得也我请昆弟仕焉乃往得仕经曰二十有四年春王正月夏狄伐郑秋七月冬天王出居于郑【自周无出特书曰出者言其自取之也夫郑伯不王固有罪矣襄王不知自反念其制命之未顺也忍小忍昵懿亲以扞外侮而弃徳崇奸遂出狄师是用夷制夏如木之植防其本也不亦傎乎王者以天下为家京师为室而四方归往犹天之无不覆也东周降于列国既不能家天下矣又毁其室而不保则是寄生之君耳贬而书出以为后戒唐资突厥之兵以伐隋而世有戎狄之祸晋借契丹之力以取唐而卒有播迁之辱许翰以谓不讲于春秋戒襄王之所以出其言信矣而华夷之辨可不谨乎居者宅其所有之称出而曰居者若曰普天之下莫非王土拨乱反正存天理之意也】晋侯夷吾卒
　　十七年冬十一月衞人伐邢丙子二礼从国子巡城掖以赴外杀之遂灭邢二月癸酉卫侯薨諡曰文公子郑嗣宋荡伯姬迎妇于鲁宋杀其大夫王使至晋狐偃言于晋侯曰求诸侯莫如勤王诸侯信之且大义也不能脩身而又不能宗人人将焉依继文之业定武之功啓土安疆今为可矣公説乃行赂于草中之戎与丽土之狄以啓东道时秦伯师于河上将纳王晋侯辞秦师而下三月甲辰次于阳樊右师围叔带于温左师逆王夏四月丁巳入于王城杀叔带于隰戊午晋侯朝王王享醴命之宥赐之以地辞请隧焉王弗许曰先民有言曰改玉改行叔父若能光裕大徳更姓改物以创制天下则备物以镇抚百姓若尚将列为公侯以复先王之职则余一人其敢以私劳变前之大章晋侯遂不敢请而受阳樊温原攅茅之田始啓南阳阳樊不服围之仓葛呼曰夫三军之所寻将蛮夷戎狄之骄逸不防于是乎致武此羸者阳也怀我王徳未狎君政故未承命谓君其何徳之布以怀柔之今将蔑杀其民人宜吾不敢服也此谁非王之亲姻其虐之也晋侯闻之曰此君子之言也乃出其民楚子玊围陈纳顿子于顿卫葬其君文公冬晋侯围原命三日之粮原不降命去之谍出曰原将降矣军吏曰请待之公曰信国之寳民之所庇也得原失信何以庇之所亡滋多退一舍而原降以赵衰为原大夫卫人平莒于鲁冬十月癸亥公防卫子莒庆盟于洮修文公之好且及莒平也经曰二十有五年春正月丙午卫侯燬灭邢【卫侯何以名灭同姓也春秋之法诸侯不生名灭同姓则名者谓其灭先祖之裔蔑骨肉之恩故生而书名示王法不容诛也圣人与天地合德灭人邦国而絶其祀同姓与异姓奚别焉而或名或否何也王道理一而分殊异端二本而无分分殊之樊私胜而失仁无分之罪兼爱而失义春秋之法由仁义行而人道立者也可以无差等乎然则晋灭虞楚灭防亦同姓也曷为不名曰诸侯灭同姓则名其常也有名有不名例之变也邢虽与狄伐卫而经无讥文者为能救齐也卫人曽不反思而迁怒于邢又遣礼至昆弟往仕焉诱其守而杀之于外与虞公贪璧马以易邻国及其身者其情异矣春秋原情定罪而卫燬独名盖轻重之权衡也若荆楚则僣号称王圣人比诸夷狄于防防乎何诛也】夏四月癸酉卫侯燬卒宋荡伯姬来迎妇【伯姬公女也而配荡氏其往嫁不见于经者国君不与大夫敌也今来迎妇而史策书之见公失礼下主大夫之昏是慢宗庙卑朝廷也姑自逆妇其失明矣】宋杀其大夫秋楚人围陈纳顿子于顿【围陈纳顿子也纳云者不与纳也诸侯之正也何以不与乎夫陈先代之后不能以礼安靖邻国保恤寡小中国诸侯又不能脩方伯连帅之职而使楚人纳之是夷狄仗义正诸夏也故书曰楚人围陈纳顿子于顿其责中国深矣此亦正本自治之意】塟卫文公冬十有二月癸亥公防衞子莒庆盟于洮







　　皇王大纪卷四十二
　　钦定四库全书
　　皇王大纪卷四十三　　　　宋　胡宏　撰三王纪
　　襄王
　　十八年冬十一月己未鲁侯莒兹丕公卫甯庄子速盟于向防洮之盟也齐师侵鲁西鄙讨与衞盟也公追齐师至酅弗及齐侯伐鲁北鄙臧文仲欲以辞告病焉问于展禽对曰获闻之处大教小处小事大所以御乱也不闻以辞文仲曰国急矣愿以子之辞行赂焉展禽曰不可乃使展喜以膏沐犒师展禽授之辞曰寡君不佞不能事疆场之司使君盛怒亲举玉趾以暴露于敝邑之野敢犒舆师齐侯见使者曰鲁人恐乎对曰小人恐矣君子则否齐侯曰室如悬磬野无青草何恃而不恐对曰恃先王之命昔周公太公股肱周室夹辅成王王赐之盟曰世世子孙无相害也载在盟府大师职之桓公是以紏合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯还卫人伐齐鲁公子遂臧孙辰如楚乞师防子不祀祝融与鬻熊楚人譲之对曰我先王熊挚有疾神弗赦而自窜于防吾是以失楚又何祀焉楚子玉帅师灭防以防子归楚人伐宋以其善于晋侯也叛楚即晋子玉帅师伐宋围缗鲁侯以楚师伐齐取谷楚使申公叔侯戍之经曰二十有六年春王正月己未公防莒子卫甯速盟于向齐人侵我西鄙公追齐师至弗及【书人书侵书师罪齐也书追书至酅弗及罪鲁也潜师入境曰侵少则称人众则称师前书齐人是见其弱以诱鲁也后书齐师是伏其众以邀鲁也其为谖明矣凡书追者在境外则讥其深入追齐而至是也酅者齐地至者言逺也弗者迁词也有畏而弗敢及之也齐鲁皆私愤之兵而非正也故交讥之】夏齐人伐我北鄙衞人伐齐公子遂如楚乞师【卫人报徳以怨伐齐之丧助少陵长又迁怒于邢而灭其国不义甚矣公既与其君盟于洮又与其臣盟于向是党卫也故齐人既侵其西又伐其北齐师固亦非义矣而僖公不能省德自反深思逺虑计安社稷乃乞楚师与齐为敌是以蛮夷残中国也于义可乎其书公子遂如楚乞师而恶自见矣】秋楚人灭防以防子归【诸侯之祀无过其祖者而防祖熊挚是不得祀祝融与鬻熊也而楚反以是灭之非其罪矣故特存其爵而不名也然则楚灭同姓何以不名人而不名春狄待夷狄之体也】冬楚人伐宋围缗公以楚师伐齐取谷公至自伐齐【楚强鲁弱而能用其师进退在己故特书曰以以者不以者也夫背华即夷取人之邑为已有失正甚矣患之起必自此始其致危之也】
　　十九年侯朝鲁用夷礼夏四月庚寅齐侯薨諡曰孝公公子潘因卫公子开方杀孝公子而自立六月乙未齐塟其君孝公鲁公子遂帅师入讨其用夷礼也楚王将伐宋使子文治兵于睽终朝而毕不戮一人子玉复治兵于蔿终日而毕鞭七人贯三人耳国老皆贺子文蔿贾尚幼后至不贺子文问之对曰子玊刚而无礼不可以治兵过三百乗其不能以入矣苟入而贺何后之有楚王帅陈侯蔡侯郑伯许男围宋冬十月甲戌鲁侯防楚王盟于宋宋告急于晋狐偃曰楚始得曹而新昏于衞若伐曹衞楚必救之则齐宋免矣晋侯搜于被庐作三军谋元帅赵衰曰郤縠可説礼乐而敦诗书行年五十矣守学弥惇使将中军以为大政郤溱佐之初公入而教其民二年欲用之狐偃曰民未知义未安其居于是乎出定襄王晋俗苦奢公身行俭约无几时人皆大布之衣脱粟之饭民用富实怀其生矣将用之偃曰民未知信未宣其用于是伐原以示之信民易资者不求丰焉明徴其辞公曰可矣乎偃曰民未知礼未生其共于是乎大搜以示之礼作执秩以正其官民听不惑而后用之晋侯欲用赵衰为卿辞曰偃出三德其章大矣公命偃偃曰毛之智贤于臣乃使狐毛将上军而偃佐之复欲用衰辞曰栾枝贞慎先轸有谋胥臣多闻臣弗若也乃使枝将下军而轸佐之经曰二十有七年春子来朝夏六月庚寅齐侯昭卒秋八月乙未葬齐孝公乙巳公子遂帅师入冬楚人陈侯蔡侯郑伯许男围宋十有二月甲戍公防诸侯盟于宋【楚称人贬也宋公先代之后作賔王家非有篡弑之恶楚人无故搂诸侯以围之何名也故黜而称人以着其罪诸侯信夷狄伐中国独无贬乎人楚子所以人诸侯公与楚结好故徃防盟其地以宋者宋方见围无嫌于与盟而公之罪亦着矣】二十年晋侯将伐曹假道于衞衞人弗许还自南河济伐衞取五鹿郤縠卒拔下军佐原轸代之晋侯齐侯盟于敛盂衞侯请盟晋人弗许卫人欲与楚国人不欲故出其君以説于晋卫侯出居于襄牛鲁公子买戍衞楚人救衞不克公惧于晋杀买以説焉谓楚人不卒戍也正月丙午晋侯入曹数其不用僖负羁而乗轩者三百人也魏犨颠颉不用命爇僖负羁氏公爱犫材乃舍之杀颠颉以徇宋复告急公曰宋人告急舍之则絶告楚不许我欲战矣齐秦未可若之何原轸曰使宋舍我而赂齐秦借之告楚我执曹君而分曹卫之田以赐宋人楚爱曹衞必不许也喜赂怒顽能无战乎公説执曹伯分曹衞之田以畀宋人楚王使申叔去谷子玊去宋曰无从晋师晋侯在外十九年险阻艰难备甞之矣民之情僞尽知之矣天假之年而除其害天之所置其可废乎子玉使请战曰非敢必有功也愿以间执谗慝之口王怒少与之师惟西广东宫与若敖之六卒实从之子玉使宛春告于晋曰请复卫侯而封曹臣亦释宋之围狐偃曰无礼哉君取一臣取二先轸曰定人之谓礼楚一言而定三国我一言而亡之我则无礼何以战乎不如私许复曹衞以携之执宛春以怒楚既战而后图之公説乃拘宛春私许复曹卫曹卫告絶于楚子玊怒从晋师晋师退军吏曰楚师老矣何故退狐偃曰师直为壮曲为老岂在乆乎微楚之惠不及此我退而楚还我将何求若其不还君退臣犯曲在彼矣退三舍楚众欲止子玉不可晋侯宋公齐国归父崔夭秦小子憗次于城濮楚师背酅而舍晋侯患之狐偃曰战也战而防必得诸侯若其不防表里山河必无害也公曰若楚惠何栾枝曰汉阳诸姬楚实尽之思小惠而忘大耻可乎晋车七百乗韅靷鞅靽晋侯登有莘之墟以观师曰少长有礼其可用也二月己巳遂陈于莘北胥臣佐下军防马以虎皮先犯陈蔡楚右师溃狐毛设二斾而退之栾枝使舆曵柴而僞遁楚师驰之先轸以中军公族横撃之狐毛狐偃以上军夹攻子西楚左师溃子玉收其卒而止故不败晋师三日馆谷楚王使谓子玉曰大夫若入其若申息之老何及连谷而死衞侯闻楚师败惧出奔楚遂适陈使元咺奉其弟叔武以受盟郑伯惧使子人九行成于晋晋师还至于衡郑伯会晋侯盟焉王亲劳晋侯作王宫于践土献楚俘郑伯傅王用平礼也王享醴命晋侯宥策命晋侯为晋伯赐之大辂之服戎辂之服彤弓一彤矢百玈弓十玈矢千秬鬯一卣虎贲三百人曰王谓叔父敬服王命以绥四国紏逖王慝晋侯三辞再拜稽首曰重耳敢不奉扬天子之丕显休命三月癸丑晋侯齐侯宋公鲁侯蔡侯郑伯卫子莒子盟于王庭王子虎涖盟曰皆奬王室无相害也陈侯如防鲁侯朝王或诉元咺于卫侯曰立叔武矣其子角从公公使杀之咺不废命奉叔武以入守晋人复卫侯甯俞与卫人盟曰天祸卫国君臣不协以及此忧也今天诱其衷使皆降心以相从不有居者谁守社稷不有行者谁扞牧圉自今以徃既盟之后行者无保其力居者无惧其罪国人闻此而后不贰四月卫侯先期入公子歂犬前驱叔武将沐闻君至喜捉发走出前驱射而杀之公知其无罪也枕之股而哭歂犬走出公使杀之元咺出奔晋陈侯薨諡曰穆公子朔嗣夫人鲁伯姬归宁于鲁鲁遂如齐晋侯会齐侯宋公蔡侯郑伯陈子莒子邾子秦人于温召王以诸侯见且使王狩仲尼曰以臣召君不可训也壬申鲁侯朝王卫侯与元喧讼甯俞为辅鍼庄子为坐士荣为大士卫侯不胜杀士荣刖鍼庄子谓寗俞忠而免之执卫侯归之于京师寘诸深室元咺归于卫立公子瑕许男不防诸侯围之晋侯有疾曹伯之竖侯獳货筮史使曰以曹为解曹叔振铎文之昭也先君唐叔武之穆也且合诸侯而灭兄弟非礼也与衞偕命而不与偕复非信也同罪异罚非刑也公説复曹伯遂防诸侯于许晋侯作三行以御狄荀林父将中行屠击将右行先蔑将左行经曰二十有八年春晋侯侵曹晋侯伐卫【按左氏初公子重耳之出亡也曹卫皆不礼焉至是侵曹伐卫再称晋侯者讥复怨也春秋之时用兵者非懐私复怨则利人土地耳诗云百尔君子不知徳行不忮不求何用不臧不忮则能惩忿不求则能窒欲然后贪愤之兵亡矣或曰曹卫背华即夷于是乎致武奚为不可曰楚人搂诸侯以围宋陈蔡郑许举兵而同防鲁公与防而同盟楚虽得曹新昏于卫然其君不在防其师不与围以方诸国不犹愈乎又况卫已请盟而晋人弗之许也书曰必有忍其乃有济有容徳乃大文公能忍于奄竖里鳬须矣何独不能忍于曹卫乎再称晋侯者甚之也下书楚人救衞则讥晋深矣春秋责备贤者而乐与人改过责备贤者故再称晋侯乐与人改过故卫己请盟不当拒而絶之也】公子买戍卫不卒戍刺之【按左氏买为楚戍卫而以不卒戍刺之则知买无罪矣杀无罪之主将以茍説于强国于是乎不君矣故特书其故以贬之也】楚人救卫三月丙午晋侯入曹执曹伯畀宋人【古者觌文匿武脩其训典序成而不至于是乎有攻伐之兵故孟子谓万章曰子以为有王者作将比今之诸侯而诛之乎其教之不改而后诛之乎曹伯嬴者未狎晋政莫知所承晋文不脩词令遽入其国既执其君又分其田暴矣欲致楚兵与之战而以曹伯畀宋人谲矣虽一战胜楚遂主夏盟举动不中于礼亦多矣徒乱人上下之分无君臣之礼其功虽髙道不足尚也故曰五伯三王之罪人仲尼之徒无道桓文之事者】夏四月己巳晋侯齐师宋师秦师及楚人战于城濮楚师败绩【楚称人贬也战而言及主乎是战者也楚虽请战而及在晋侯诛其意也荆楚恃强凭陵诸夏灭黄而霸主不能恤败徐于娄林而诸大夫不能救执中国盟主而在防者不敢与之争今又戍谷逼齐合兵围宋战胜中国威动天下非有城濮之败则民其被发左衽矣冝有美词称扬其绩而春秋所书如此其畧何也仁人明其道不计其功正其义不谋其利文公一战胜楚遂主夏盟以功利言则髙矣语道义则三王之罪人矣知此説则曽西不为管仲而仲尼孟子虽老于行而不悔其有以夫】楚杀其大夫得臣【得臣信有罪矣而楚子知其不可敌而少与之师又以一败杀之是以师为重而弃其将以与之也是晋再克而楚再败也故称国以杀而不去其官以仲尼书郑弃其师与楚杀得臣之事观之可为末世之永鉴矣】卫侯出奔楚【诸侯失国出奔未有不名者卫侯何以不名著文公之罪也卫侯失守社稷背华即夷于文公何罪乎卫之祸文公为之也即齐晋盟于敛孟卫侯请盟晋人不许是塞其向善之心虽欲自新改辙而其道无由也髙帝一封雍齿而功臣不竞世祖烧弃文书而反侧悉安使文公释怨许卫结盟南向诸侯弃楚而归晋矣忿不思难惟怨是图必使卫侯窜身无所奔于荆蛮归于京师兄弟相残君臣交讼谁之咎也夫心不外者乃能统大众智不凿者乃能防大事文公欲王夏盟取威定霸而举动烦扰若不胜任者惟凿智自私而心不广也春秋于卫侯失国出奔不以其罪名之而重文公之咎盖端本议刑责备贤者之意也】五月癸丑公防晋侯齐侯宋公蔡侯郑伯卫子莒子盟于践土【践土之防天王下劳晋侯削而不书何也周室东迁所存者号与祭尔其实不及一小国之诸侯晋文之爵虽曰侯伯而号令天下几于改物实行天子之事此春秋之名实也与其名存实亡犹愈于名实俱亡是故天王下劳晋侯于践土则削而不书去其实以全名所谓君道也父道也晋侯以臣召君则书天王狩于河阳正其名以统实所谓臣道也子道也而天下之大伦尚存而不灭矣卫侯奔楚不书名曰未絶其位也叔武受盟而称卫子者立以为君也此见圣人深罪晋文报怨行私专权自恣废置诸侯之意】陈侯如防公朝于王所【朝不言所言所非其所也朝于庙礼也于外非礼也有虞氏五载一廵狩羣后四朝周制十有二年王乃时廵诸侯各朝于方岳亦何必于京师于庙然后为礼乎古者天子廵狩于四方有常时诸侯朝于方岳有常所其宫室道途可以预脩故民不劳其供给调度可以预备故国不费今天王下劳晋侯公朝于王所则非其时与地矣自秦而后巡游无度至使长吏以仓卒不办被诛民庶以烦劳不给生厌盖春秋之义不行故也然则天子在是其可以不朝乎天子在是而诸侯就朝礼之变也春秋不以诸侯就朝为非而以王所非其所为贬正其本之意也】六月卫侯郑自楚复归于卫卫元咺出奔晋【卫侯失国出奔则不名复归得国何以名杀叔武也叔武者卫侯之弟也晋文公有憾于卫侯而不释怨于是逐卫侯立叔武叔武辞立而他人立则恐卫侯之不得反也于是已立乎其位始反卫侯卫侯得反而疑其弟则曰叔武篡我元咺争之曰叔武无罪卫侯不信其言终杀叔武是不念鞠子哀而以争国为心乱民彛灭天理其为罪大矣此其所以名也元咺由是走之晋而讼其君然卫侯初归则称复再归何以不称复乎春秋立法甚严而待人以恕郑之初归虽杀叔武既名之矣犹意其或出于悮而能革也是以称复及其再归又杀元咺及公子瑕则是终以争国为心长恶不悛无自艾之意矣是以不称复其曰归于卫者易词也诸侯嗣故称复者继之也不称复者絶之也而国非其国矣】陈侯款卒秋伯姬来公子遂如齐冬公防晋侯宋公蔡侯郑伯陈子莒子邾子秦人于温天王狩于河阳【按左氏晋侯召王以诸侯见仲尼曰以臣召君不可以训故书天王狩于河阳以尊周而全晋也啖助谓以常礼言之晋侯召君名义之罪人也其可训乎若原其自嫌之心嘉其尊王之意则请王之狩忠亦至焉故夫子特书狩于河阳所谓原情为制以诚变礼者也夫践土之防王实自往非晋罪也故为王而讳足矣温之防晋则有罪而其情顺也故既为王讳之又为晋解之于是见春秋忠恕也】壬申公朝于王所晋人执卫侯归之于京师卫元咺自晋复归于卫【其言归之于者执不以正之词也古之君臣无狱诸侯不专杀为臣执君故卫侯不名而元咺称复大夫不世其称复絶之也自晋者晋有奉焉因其力也归者易词以文公为之主故其归无难而方伯之罪亦明矣是以执而称人不得为伯讨也】诸侯遂围许【诸侯比再防天子再至皆朝于王所以许独不防以其不臣也故诸侯围许按古者巡狩诸侯各朝于方岳今法天子行幸三百里内亦皆问起居许距河阳践土近矣而可以不防乎称遂继事之词也】曹伯襄复归于曹遂防诸侯围许【曹伯襄何以名其归之道非所以归也晋侯有疾使其竖侯獳货筮史曰以曹为解晋侯恐于是反曹伯夫以赂得国而春秋名之比于失地灭同姓之罪以此知圣人严于义利之别以正性命之理其説行而天下定矣岂曰小补之哉】
　　二十一年介葛卢朝于鲁鲁侯防王子虎晋狐偃宋公孙固齐国归父陈辕涛涂秦小子憖盟于翟泉鲁大雨雹介葛卢以未见公复来朝晋狐毛卒使赵衰代之辞曰城濮之役先且居有三赏军伐善君能其官且臣之伦箕郑胥婴先都在乃使且居将上军经曰二十有九年春介葛卢来公至自围许夏六月防王人晋人宋人齐人陈人蔡人秦人盟于翟泉【按左氏公防王子虎晋狐偃宋公孙固齐国归父陈辕涛涂秦小子憖盟于翟泉则皆列国之贵大夫与王子而公与防也其贬而称人讳不书公何也翟泉近在洛阳王城之内而王子虎于此下与列国盟是谓上替诸侯大夫入天子之境虽贵曰士而于此上盟王子虎是谓下陵而无君之心着矣故以为大恶讳公而不书诸国之卿贬称人而王子亦与焉者此正其本之义也】秋大雨雹【雹者戾气也隂胁阳臣侵君之象当是时僖公即位日乆季氏世卿公子遂专权政在大夫萌于此矣】冬介葛卢来
　　二十二年冬十一月晋人侵郑以观其可攻与否狄间晋之有郑虞也遂侵齐晋侯使医衍酖卫侯甯俞货医使薄其酖不死臧孙辰言于鲁侯曰卫君之罪何至是刑无有隠者隠乃讳也今晋如是讳杀之也君盍请之以亲兄弟之国公为之请晋侯将杀之王曰不可夫君臣无狱而叔父听之一逆矣况为臣而杀其君乎乃释卫侯卫侯使赂周歂冶厪曰茍能纳我吾使尔为卿周冶杀元咺公子瑕及瑕弟子仪卫侯归于卫晋侯秦伯围郑以其无礼于晋且贰于楚也郑公子兰在晋晋侯欲与之围郑兰固辞许之晋军函陵秦军汜南郑使烛之武见秦伯曰若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之往来供其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封不阙秦焉取之阙秦以利晋惟君图之秦伯説与郑人盟使子逢孙杨孙戍之乃还狐偃请击之公曰不可微夫人之力不及此吾其还也亦去之初郑伯有妾曰燕姞梦天使与己兰既而文公与之兰生子遂以名之时子兰在晋公使石甲父侯宣多逆之以为世子而求成焉晋人许之介人侵萧王使宰周公阅聘于鲁使仲遂如京师遂初聘于晋经曰三十年春王正月夏狄侵齐【左氏曰晋人伐郑以观其可攻与否狄间晋之有郑虞也遂侵齐诗不云乎戎狄是膺荆舒是惩四夷交侵所当攘斥晋文公若移图郑之师以伐之则方伯连率之职修矣上书狄侵齐下书图郑此直书其事而义自见者也】秋卫杀其大夫元咺【元咺讼君为恶君归则已出君出则已归无人臣之礼信有罪矣则称国以杀而不去其官何也春秋之法躬自厚而薄责于人君子之道譬诸射失诸正鹄反求诸己卫侯之躬无乃有阙盍亦省徳而内自讼乎夫称国以杀者君与大臣专杀之也卫侯在外其称国以杀何也谷梁子曰待其杀而后入也待其杀而后入是志乎杀咺瑕者也兵莫憯于志镆鎁为下卫侯未入称国以杀此春秋诛意之论也然则大臣何与焉从君以恶而不能止故并罪之也】及公子瑕【公子瑕未闻有罪杀之何也元咺立以为君故卫侯忌而杀之也然不与卫剽同者是瑕能拒咺辞其位而不立也不与陈佗同者是瑕能守节不为国人之所恶也故经以公子冠瑕而称及见瑕无罪事起元咺以咺之故延及于瑕而卫侯忌刻专杀滥刑之恶着矣】卫侯郑归于卫【卫侯出奔于楚则不名见执于晋则不名今既归国复有其土地矣何以反名之乎不名者责晋文之以小怨妨大徳名之者罪卫侯郑之以忮害成本枝古者天下为公选贤与能不以为异况于戚属岂有疑间猜忌之心哉末世隆怨薄恩趋利弃义有国家者恐公族之轧已至于网罗诛杀无以庇其本根而社稷倾覆如六朝者众矣卫侯始归而杀叔武再归而及公子瑕是葛藟之不若而春秋之所恶也故再书其名为后世戒此义茍行则六朝之君或亦少省矣】晋人秦人围郑【书晋人秦人者贬之也于晋秦何贬乎行有不得者皆反求诸己而已矣晋文以私忿勤民动众围人之国秦伯惟利为向背从烛之武之言不以义举也而二国结衅连兵暴骨原野自此始矣】介人侵萧冬天王使宰周公来聘公子遂如京师遂如晋【大夫出疆有以二事出者有以一事出而专继事者其书皆曰遂公子遂如周及晋以祭公自鲁逆王后皆所谓以二事出者也公子结往媵而及齐宋盟则专继事者也是非得失则存乎其事矣冢宰上兼三公其职仕为至重而来聘于鲁天王之礼意莫厚焉鲁侯既不朝京师而使公子遂往又以二事出夷周室于列国此大不恭之罪履霜坚氷之渐春秋之所诛而不以听者也则何以无贬乎有不待贬絶而罪恶见者不贬絶以见罪恶】
　　二十三年晋告诸侯受曹地鲁臧孙辰行宿于重馆重馆人曰晋新得诸侯必亲其共不速行将无及也从之分曹地自洮以南东傅于济鲁仲遂如晋拜曹田也鲁四卜郊不从乃免牲礼不卜常祀而卜其牲日牛卜日曰牲止祀泰山河海晋搜于清原作五军以御狄公曰赵衰三让其所让皆社稷之卫也使将新上军夫人伯姬归鲁求妇焉狄围卫迁于帝丘卜曰三百年卫侯梦康叔曰相夺予享公命祀相寗俞曰神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命海有鸟曰爰居止于鲁东门之外三日臧文仲使国人祭之展禽曰越哉圣王之制祀也法施于民则祀之以死勤事则祀之以劳定国则祀之能御大灾则祀之能扞大患则祀之及天之三辰民之瞻仰也及地之五行所以生殖也及九州名山川泽所以出财用也非此族也不在祀典海鸟之至避其灾乎而祀之难以为仁且智矣经曰三十有一年春取济西田【公羊曰取之曹也晋侯执曹伯班其所侵地于诸侯不繋国者吾故田也复吾故田而谓之取何也春秋之法不以乱易乱】公子遂如晋夏四月四卜郊【记礼者曰祭帝于郊所以定天位也礼行于郊而百神受职焉鲁诸侯何以有郊成王以周公有大勲劳于天下命鲁公世世祀周公以天子之礼乐是故鲁君孟春乗大辂载弧韣旂十有二旒日月之章祀帝于郊配以后防天子之礼也以人臣而用天子之礼可乎是成王过赐而鲁公伯禽受之非也子曰天子之制诸侯庸节节莫差于僣僣莫重于祭祭莫重于地地莫重于天诸侯而祀天其僣极矣圣人于春秋欲削而不存则无以志其失为后世戒悉书之乎则歳事之常有不胜书者是故因礼之变而书于策或以卜或以时或以望或以牲或以牛于变之中又有变焉者悉书其事而谓言偃曰鲁之郊禘非礼也周公其衰矣祀之郊也禹也宋之郊也契也是天子之事守也言杞宋夏商之后受命于周作賔王家统承先王脩其礼物其得行郊祀而配以其祖非列国诸侯之比也是故天子祭天地诸侯祭社稷祝嘏莫敢易其常嘏易则乱名犯分人道之大经拂矣故曰郊社之礼所以事上帝也宗庙之礼所以祀乎其先也明乎郊社之礼禘尝之义治国其如指诸掌乎夫庶人不得祭五祀大夫之不得祭社稷诸侯之不得祭天地非欲故为等衰盖不易之定理也知其理之不可易则安于分守无欲僣之心矣为天下国家乎何有】不从乃免牲【古者大事决于卜故洪范稽疑独以龟为主卜而不从则不郊矣故免牲】犹三望【望祭也有虞氏受终而望因于类巡守而望因于柴皆天子之事也今鲁不郊而望故特书曰犹犹者可以己之词其言三望何也天子有方望无所不通诸侯非名山大川在其封内者则不祭鲁得用重礼视王室则杀故望止于三比诸侯则隆故河海虽不在其封而亦祭然非诸侯之所得为也】秋七月冬伯姬来求妇【荡伯姬来逆妇而书者以公自为之主失其班列书也伯姬敌矣其来求妇曷为亦书见妇人之不可预国事也王后之诏命不施于天下夫人之教令不施于境中昏姻大事也独无君乎而夫人主之也故特书于策以为妇人乱政之戒母为子求妇犹曰不可何况于他乎此义行无吕武之祸矣乎】秋围卫十有二月卫迁于帝丘【帝丘东郡濮阳颛顼之虚亦卫地也狄尝廹逐黎侯寓于卫而卫不能修方伯连帅之职戎尝伐凡伯于楚丘而卫不能救王臣之患其后遂为狄人所防东徒渡河矣齐桓公攘夷狄封之而卫国忘亡今又为狄所围其迁于帝丘避狄难也而中国衰防夷狄强盛卫侯不能自强于政治晋文无郤四夷安诸夏之功莫不见矣】



　　皇王大纪卷四十三
　　钦定四库全书
　　皇王大纪卷四十四　　　　宋　胡宏　撰三王纪
　　襄王
　　二十四年楚鬬章请平于晋晋阳处父报之晋楚始通二月己丑郑伯捷薨諡曰文公子兰嗣狄有乱卫人侵狄狄请平焉卫人许之冬十月己卯晋侯重耳薨諡曰文公子讙嗣卫侯不朝于晋使孔达侵郑伐緜訾及匡子使告于秦曰郑人使我掌其北门之管若潜师以来国可得也蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心公不听召百里孟明视西乞术白乙丙帅师而东蹇叔哭之曰晋人御师必于殽殽有二陵必死是间经曰三十有二年春王正月夏四月己丑郑伯捷卒卫人侵狄秋卫人及狄盟【按左氏狄有乱卫人侵狄狄请平焉卫人及狄盟其不地者盟于狄也再书卫人而称及者所以罪卫也盟防中国诸侯之礼衰世之事已非春秋之所贵况与戎狄为交即其庐帐而刑牲防血以要之哉】冬十有二月己卯晋侯重耳卒【按左氏载秦伯纳晋文公及杀怀公于髙梁其事甚详而春秋不书者以为不告也徐邈曰诸侯有朝聘之礼赴告之命所以敦交好通忧虞若邻国相望而情志否隔存亡祸福不以相关则他国之史无由得书鲁政虽陵典刑犹在史防所録不失常法其文足证仲尼修之事仍本史有可损而不可益也】
　　二十五年甲午秦师过周北门左右免胄而下超乗者三百乗王孙满观之曰秦师轻而无礼入险必败及滑郑商人髙将市于周遇之以乗韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则备一日之积行则备一夕之卫且使遽告于郑郑伯使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以间敝邑若何子奔齐逢孙杨孙奔宋百里孟明曰郑有备矣不可冀也灭滑而还齐大夫国庄子归父聘于鲁先轸言于晋侯曰秦违蹇叔而以贪勤民天奉我也奉不可失敌不可纵纵敌患生违天不祥栾枝曰未报秦施而伐其师其为死君乎轸曰秦不哀吾丧而伐吾同姓秦则无礼何施之为一日纵敌数世之患也谋及子孙可谓死君乎遂发命遽兴姜戎子墨衰经二月辛巳败秦师于殽获三帅以归癸巳遂墨以葬文公文嬴请三帅晋侯归之先轸朝问秦囚公曰舍之矣轸怒曰武夫力而拘诸原妇人暂而免诸国隳军实而长寇讐亡无日矣公使追之及诸河则在舟中矣秦伯素服郊次乡师而哭曰孤违蹇叔以辱二三子孤之罪也初百里奚相秦有大功请老秦伯使为五羖大夫终其身视其子也秦伯曰吾不以一眚掩大徳复使孟明为政作秦誓秦誓公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄发则罔所愆番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一个臣断断猗无他技其心休休焉其如有容人之有技若已有之人之彦圣其心好之不啻如自其口出寔能容之以能保我子孙黎民亦职有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉邦之杌陧曰由一人邦之荣怀亦尚一人之庆狄侵齐鲁侯伐邾晋侯伐狄于箕郤缺获白狄子先轸入狄师死焉曰吾自讨也晋侯命其子且居将中军初胥臣过冀见郤缺耨其妻馌之敬相待如賔与之归言诸文公曰敬徳之聚也能敬必徳德以治民君请用之公曰其父芮诛对曰康诰曰父不慈子不祗兄不友弟不恭不相及也以为大夫反自箕以一命命缺为卿复与之冀亦未有军行八月鲁侯朝于齐且吊有狄师十月乙巳鲁侯申薨諡曰僖公子兴嗣陨霜不杀草李梅实晋陈郑伐许讨其贰于楚也经曰三十有三年春王二月秦人入滑齐侯使国归父来聘夏四月辛巳晋人及姜戎败秦于殽【按书序秦穆公伐郑晋襄公帅师败诸殽而经书晋人败秦于殽是皆仲尼亲笔其词何以异乎书序专取穆公悔过自誓之言止于劝善其词恕春秋备书秦晋无道用兵之失兼于惩恶其法此所以异也晋襄亲将绌不称君者俯逼葬期忘亲背惠墨衰绖而即戎其恶甚矣视秦犹狄其罪云何客人之馆而谋其主因人之信己而逞其诈利人之危而袭其国越人之境而不哀其防叛盟失信以贪勤民而弃其师狄道也夫杞子先轸之谋偷见一时之利徼幸其成自以为功者也二君皆过听焉而贪其利是使为人臣者怀利以事其君为人子者怀利以事其父君臣父子去仁义怀利以相与利之所在则从之矣何有于君父故一失则夷狄再失则禽兽而大伦灭矣春秋人晋子而狄秦所以立人道存天理也】癸巳葬晋文公狄侵齐公伐邾取訾娄秋公遂帅师伐邾【按左氏公伐邾取訾娄报升陉之役邾人不设备襄仲复伐之此皆不胜忿欲报怨贪得恃强陵弱不义之兵也盖书其事而罪自见矣或曰取湏句訾娄有为为之也伐邾至于再三念母勤矣大念母者必当止乎礼义平王不抚其民而逺屯戍于母家诗人刺之夫子録焉僖公以成风之有功于己也越礼以尊其身违义以报其怨残民动众取人之邑曽是以为可乎】晋人败狄于箕冬十月公如齐十有二月公至自齐乙巳公薨于小寝【左氏曰即安也周制王官六寝路寝一小寝五君日出而眂朝退适路寝听政使人眡大夫退然后适小寝释服是路寝治事之所也而小寝燕息之地也公羊以西宫为小寝鲁子以诸侯有三宫则列国之制盖降于王其以路寝为正则一尔君终不于路寝则非正矣曽子曰吾得正而毙又何求哉古人贵于得正乃如此凡此直书而义自见矣】陨霜不杀草李梅实【哀公问于仲尼曰春秋记陨霜不杀草何为记之也曰此言可杀也大宜杀而不杀则李梅冬实天失其道草木犹干犯之而况君乎是故以天道言四时失其序则其施必悖无以统万象矣以君道言五刑失其用则其权必丧无以服万民矣哀公欲去三桓张公室问社于宰我宰我对以使民战栗盖劝之断也仲尼则曰成事不説既往不咎其自与哀公言乃以为可杀何也在圣人则能处变而不失其常在贤者必有小贞吉大贞凶之戒矣其论陨霜杀草则李梅冬实盖除恶于微虑患于早之意也】晋人陈人郑人伐许
　　二十六年冬十二月癸亥日有食之春二月王使叔服防鲁葬其君僖公又使毛伯卫赐鲁侯命晋侯既祥使告于诸侯伐卫及南阳先且居曰效尤祸也请君朝王臣从师晋侯朝王于温先且居伐卫围戚取之鲁叔孙得臣来拜锡命卫人使告于陈陈侯曰更伐之我辞之卫孔逹帅师伐晋晋侯疆戚田鲁公孙敖防之初楚王将以商臣为太子访诸令尹子上对曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜太子商臣闻之而未察告其师潘崇崇曰享江而勿敬也从之江芉怒曰呼役夫宜君王之欲杀汝而立职也崇曰能事诸乎曰不能能行乎曰不能能大事乎曰能八月丁未以宫甲围王王请食熊蹯而死弗听乃缢諡曰成王商臣立以其为太子之室与潘崇使为太师且掌环列之尹鲁公孙敖聘于齐凡君即位卿出竝聘践脩旧好要结外援好事邻国以卫社稷忠信卑譲之道也忠徳之正也信德之固也卑譲徳之基也经曰元年春王正月公即位【即位者告庙临羣臣也国君嗣世定于初防必逾年然后改元书即位者缘始终之义一年不二君縁民臣之心不可旷年无君按书载舜禹受终传位之事在舜则曰月正元日格于文祖在禹则曰正月朔旦受命于神宗率百官若帝之初夫于文祖神宗则告庙也率百官若帝之初则临羣臣也自古通丧三年其以凶服则不可入宗庙其以吉服则斩焉在衰绖之中不可既成而又易之也如之何而可子张问于孔子髙宗谅隂三年不言何谓也子曰何必髙宗古之人皆然君薨百官总己以听于冢宰三年则告庙临羣臣固有摄行之礼矣按商书称太甲元年伊尹祠于先王则摄而告庙之证也百官总己以听冡宰则摄而临羣臣之证也其曰祗见厥祖者言伊尹以奉嗣王之事祗见太甲之祖也至三祀十有二月伊尹以冕服奉嗣王则免防从吉之证也然顾命康诰记成王之崩其君臣皆冕服何也当是时成王方崩就殡犹未成服故用麻冕黼裳入受顾命已受命诰诸侯而后释冕反丧服者于是成服而宅忧也或以为康王释服离次而即吉则误矣】二月癸亥日有食之天王使叔服来防葬【凡薨卒葬人道始终之大变也不以得礼为常事而不书其或失礼而害于王法之甚者圣人则有削而不存以示义者矣】夏四月丁巳葬我君僖公天王使毛伯来锡公命【诸侯终防入见则有锡嵗时来朝则有锡能敌王所忾则有锡黻冕圭璧因其终防入见而锡之者也礼所谓防毕以士服见天子已见赐之黻冕圭璧然后归是已车马衮黻因其嵗时来朝而锡之者也诗所谓君子来朝何锡予之路车乗马又何予之衮及黼是已彤弓玈矢因其敌气献功而锡之者也诗所谓彤弓弨兮受言藏之我有嘉賔中心贶之钟鼔既设一朝享之是已今文公世防制未毕非初见朝而献功也何为来锡命乎故谷梁子曰礼有受命无来锡命来锡命非正也】晋侯伐卫叔孙得臣如京师卫人伐晋秋公孙敖防晋侯于戚冬十月丁未楚世子商臣弑其君頵【书世子弑君者有父之亲有君之尊而至于弑逆此天理大变人情所深骇春秋详书其事欲以起问者察所由示惩诫也唐世子受左氏春秋至此废书叹曰经籍圣人垂训何书此也郭瑜对曰春秋义存褒贬以善恶为劝诫故商臣十载而恶名不灭曰非惟口不可道故亦耳不忍闻愿受他书瑜请诣礼世子从之呜呼圣人大训不明于后世皆腐儒学经不知其义者之罪耳其乱臣贼子虽防穽在前斧钺加于颈而不避顾谓身后恶名足以像其邪志而惩于为恶岂不谬哉持此晓人可谓茅塞其心意矣若语之曰为人君父而不通于春秋之义者必防首恶之名为人臣子而不通于春秋之义者必陷簒弑诛死之罪圣人书此者使天下后世察于天伦知所以为君臣父子之道而免于首恶之名诛死之罪也则世子而闻此必将然畏惧知春秋之不可不学矣学于春秋必明臣子之义不至于奏请拂防而见酖矣传者案也经者断也考于传之所载可以见其所由致之渐岂隠乎嫡妾必正而楚子多爱立子必长而楚国之举常在少者养世子不可不慎也而以潘崇为之师侍膳问安世子职也而多置宫甲防而不憾憾而能昣者鲜矣乃欲黜兄而立其弟谋及妇人宜其败也而使江芊知其情是以不仁处其身而以不孝处其子也其及宜矣楚頵僣王凭陵中国战胜诸侯毒被天下然昧于君臣父子之道祸发萧墙而不之觉也不善之积岂可揜哉君不君则臣不臣父不父则子不子春秋书世子弑其君者推本所由而着其首恶为万世之大戒也然则商臣无贬矣曰弑父与君之贼其恶犹待于贬而后着乎】公孙敖如齐二十七年秦孟明帅师伐晋晋侯御之箕之役狼瞫为右先轸黜之其友曰盍死之瞫曰吾未获死所死而不义非勇也吾以勇求右无勇而黜亦其所也子姑待之冬十二月甲子秦晋战于彭衙狼瞫以其属驰秦师死焉晋师从之秦师败绩孟明归増修国政重施于民晋赵衰言于诸大夫曰秦师又至将必辟之惧而增德不可当也丁丑鲁始作僖公主晋人讨于鲁以其不朝也鲁侯如晋春正月乙巳晋人使大夫阳处父盟鲁侯而耻之夏四月宋公陈侯郑伯晋士縠鲁公孙敖防盟于垂陇谋讨卫也陈侯为卫请成于晋执孔达以説晋鲁不雨自去年十月至于五月六月丁卯鲁禘于太庙跻公夏父弗忌为宗伯曰先大后小顺也跻圣贤明也有司曰宗庙之有昭穆以次世之长幼而等胄之亲疏也自王及主癸莫若汤自稷及王季莫若文武商周之庙未尝跻汤与文武也弗忌不听君子以为失礼礼无不顺祀国之大事也而逆之可乎子虽齐圣不先父食久矣故禹不先鲧汤不先契文武不先不窋诗曰皇皇后帝皇祖后稷谓后稷亲而先帝也问我诸姑遂及伯姊谓姊亲而先姑也展禽曰犯顺以逆不祥莫大焉展禽为士师三黜人曰子未可以去乎曰直道而事人焉往而不三黜枉道而事人何必去父母之邦季孙行父欲尊美僖公请命于周而史克作颂焉駉颂僖公能遵伯禽之法俭以足用寛以爱民务农重谷牧于坰野駉駉牡马在坰之野【駉駉良马腹干肥张也坰逺郊也邑外曰郊郊外曰野野外曰林林外曰坰】薄言駉者有驈有皇有骊有黄以车彭彭【牧之坰野则駉駉然骊马白跨曰驈黄白曰皇纯黒曰骊黄骍曰黄诸侯六闲马四种有良马有戎马有田马有驽马彭彭有力有容也】思无疆思马斯臧駉駉牡马在坰之野薄言駉者有骓有駓有骍有骐以车伾伾【苍白杂毛曰骓黄白杂毛曰駓赤黄曰骍苍骐曰骐伾伾有力也】思无期思马斯才【才多材也】駉駉牡马在坰之野薄言駉者有驒有骆有駵有雒以车绎绎【青骊驎曰驒白马黒鬛曰骆赤身黒鬛曰駵黒身白鬛曰雒绎绎善走也】思无斁思马斯作【作始也】駉駉牡马在坰之野薄言駉者有骃有騢有驔有鱼以车袪祛【隂白杂毛曰骃彤白杂毛曰騢豪骭曰驔二目白曰鱼袪袪彊徤也】思无邪思马斯徂有駜三章章九句颂僖公君臣之有道也有駜有駜駜彼乗黄【駜马肥彊貌马肥彊则能升髙进逺臣彊力则能安国】夙夜在公在公明明振振鹭鹭于下鼓咽咽醉言舞于胥乐兮【振振羣飞貌鹭白鸟也以兴洁白之士咽咽鼔节也】有駜有駜駜彼乘牡夙夜在公在公饮酒【言臣有余敬而君有余恵】振振鹭鹭于飞鼓咽咽醉言归于胥乐兮有駜有駜駜彼乗駽【青骊曰駽】夙夜在公在公载燕自今以始嵗其有君子有谷贻孙子于胥乐兮【嵗其有丰年也】泮水八章章八句颂僖公能修泮宫也思乐泮水薄采其芹【泮水泮宫之水也天子辟廱诸侯泮宫言水则采取其芹宫则采取其化】鲁侯戾止言观其旂其旂茷茷鸾声哕哕无小无大从公于迈【戻来止至也言观其旂言法则其文章也茷茷言有法度也哕哕言有声也】思乐泮水薄采其藻鲁侯戻止其马蹻蹻其马蹻蹻其音昭昭【其马蹻蹻言彊盛也】载色载笑匪怒伊教【色温润也】思乐泮水薄采其茆【茆凫葵也】鲁侯戻止在泮饮酒既饮防酒永锡难老顺彼长道屈此羣丑【屈收丑众也】穆穆鲁侯敬明其徳敬慎威仪维民之则允文允武昭假烈祖靡有不孝自求伊祜明明鲁侯克明其徳既作泮宫淮夷攸服矫矫虎臣在泮献馘淑问如臯陶在泮献囚【囚拘也】济济多士克广徳心桓桓于征狄彼东南【桓桓威武貌】烝烝皇皇不吴不扬不告于酗在泮献功【烝烝厚也皇皇美也扬伤也】角弓其觩束矢其搜戎车孔博徒御无斁既克淮夷孔淑不逆【觩弛貌五十矢为束搜众意也】式固尔犹淮夷卒获翩彼飞鸮集于泮林食我桑黮懐我好音【翩飞貌鸮恶声之鸟也黮桑实也】憬彼淮夷来献其琛元象齿大赂南金【憬逺行貌琛寳也元尺二寸赂遗也南谓荆扬也】閟宫八章二章章十七句一章十二句一章三十八句二章章八句二章章十句颂僖公能复周公之宇也閟宫有侐实实枚枚【閟闭也先妣姜嫄之庙在周常闭而无事孟仲子曰是禖宫也侐清净也实实广大也枚枚砻宻也】是生后稷降之百福黍稷重穋稙穉菽麦奄有下国俾民稼穑【先种曰植后种曰穉】有稷有黍有稻有秬奄有下土缵禹之绪【绪业也】后稷之孙实维太王居岐之阳实始翦商【翦齐也】至于文武纉太王之绪致天之届于牧之野无贰无虞上帝临女【虞误也】敦商之旅克咸厥功王曰叔父建尔元子俾侯于鲁大啓尔宇为周室辅【王成王也元首宇居也】乃命鲁公俾侯于东锡之山川土田附庸周公之孙庄公之子龙旂承祀六辔耳耳春秋匪解享祀不忒【周公之孙庄公之子谓僖公也耳耳然至盛也】皇皇后帝皇祖后稷享以骍牺是飨是宜降福既多【骍赤牺纯也】周公皇祖亦其福女秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆【诸侯夏禘则不礿秋祫则不尝惟天子兼之楅衡设牛角以楅之也白牡周公牲也骍刚鲁公牲也牺尊有沙饰也毛炰豚也胾肉也羮大羮铏羮也大房半体之爼也羊洋众多也】俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵公车千乗朱英緑縢二矛重弓【大国之赋千乗朱英矛饰也縢绳也重弓重于鬯中也】公徒三万贝胄朱綅烝徒增增【贝胄贝饰也朱綅以朱綅缀之増增众也】戎狄是膺荆舒是惩则莫我敢承【膺当承止也】俾尔昌而炽俾尔夀而富黄髪台背寿胥与试俾尔昌而大俾尔耆而艾万有千歳眉寿无有害泰山岩岩鲁邦所詹奄有防遂荒大东至于海邦淮夷来同莫不率从鲁侯之功【詹至也山也防山也荒有也】保有鳬绎遂荒徐宅至于海邦淮夷蛮貊及彼南夷莫不率从莫敢不诺鲁侯是若【鳬山也绎山也宅犹居也淮夷蛮貊而夷行也南夷荆楚也若顺也】天锡公纯嘏眉寿保鲁居常与许复周公之宇【常许鲁南鄙西鄙】鲁侯燕喜令妻寿母冝太夫庶士邦国是有既多受祉黄髪儿齿徂来之松新甫之栢是断是度是防是尺【徂来山也新甫山也八尺曰寻】松桷有舄路寝孔硕新庙奕奕奚斯所作【桷榱也舄大貌路寝正寝也新庙闵公庙也有大夫公子奚斯者作是庙也】孔曼且硕万民是若经曰春王二月甲子晋侯及秦师战于彭衙秦师败绩【战而言及者主乎是战者也夫敌加于己不得已而起者谓之应兵争恨小故不忍忿怒者谓之忿兵按左氏秦孟明帅师伐晋报殽之役此所谓忿兵疑罪之在秦也而以晋侯主之何哉处已息争之道逺怨之方也然则敌加于己纵其侵暴将不得应乎曰敌加于己而已有罪焉引咎责躬服其罪则可矣已则无罪而不义见加谕之以辞命犹不得免焉亦告于天子方伯可也若遽然兴师而与战是谓以桀攻桀何愈乎故以晋侯为土者处已息争之道寡怨之方王者之事也】丁丑作僖公主【作主者造木主也既葬而反虞虞主用桑期年而练祭练主用栗者藏主也何以书僖公薨至是十有五月然后作主慢而不敬甚矣夫慢而不敬积恶之原也以为无伤而不去至于恶积而不可揜所以谨之也】三月乙巳及晋处父盟【及处父盟者公也其不地于晋也讳不书公者抑大夫之伉不使与公为敌正君臣之分也适晋不书反国不致为公讳耻存臣子之礼也凡此类笔削鲁史之旧文众矣】夏六月公孙敖防宋公陈侯郑伯晋士縠盟于垂陇自十有二月不雨至于秋七月【书不雨至于秋七月而不曰至于秋七月不雨者盖后言不雨则是冀雨之词非文公之意也夫书不雨至于秋七月而止即八月尝雨矣然而不书八月雨者见文公之无意于雨不以民事繋忧乐也其怠于政事可知而鲁衰自此始矣】八月丁卯大事于大庙跻僖公【有事者时祭大事祫也合羣庙之主食于大庙升僖于闵之上也闵僖二公亲则兄弟分则君臣以为逆祀者兄弟之不先君臣礼也君子不以亲亲害尊尊故左氏则曰祀国之大事而逆之可乎子虽齐圣不先父食久矣公羊则曰其逆祀先祢而后祖也谷梁则曰逆祀则是无昭穆也无昭穆则是无祖也闵僖非祖祢而为之祖祢者何臣子一例也夫有天下者事七世诸侯五世説礼者世指父子非兄弟也然三传同以闵公为祖而臣子一例是以僖公父视闵公为礼而父死子继兄亡弟及名号虽不同其为世一矣】冬晋人宋人陈人郑人伐秦【按左氏四国伐秦报彭衙之役则皆国卿也其贬而称人者晋人再胜秦师在常情亦可以已矣而复兴此役结怨勤民是全不务徳専欲力争而报复之无已也以致济河焚舟之师故特贬而称人】公子遂如齐纳币【婚姻常事不书其书纳币者丧未终而图婚也夫娶在三年之外矣则何讥乎春秋论事莫重乎志志敬而节其与之知礼志和而音雅与之知乐志哀而居约与之知丧非虚加之也重志之谓也此皆使人私欲不行闲邪复礼之意】
  </div>
  <div class="pagination">
   <a href="皇王大纪_page12.html">
    上一页
   </a>
   <span>
    ...
   </span>
   <a href="皇王大纪_page8.html">
    8
   </a>
   <a href="皇王大纪_page9.html">
    9
   </a>
   <a href="皇王大纪_page10.html">
    10
   </a>
   <a href="皇王大纪_page11.html">
    11
   </a>
   <a href="皇王大纪_page12.html">
    12
   </a>
   <span class="current-page">
    13
   </span>
   <a href="皇王大纪_page14.html">
    14
   </a>
   <a href="皇王大纪_page15.html">
    15
   </a>
   <a href="皇王大纪_page16.html">
    16
   </a>
   <a href="皇王大纪_page17.html">
    17
   </a>
   <a href="皇王大纪_page18.html">
    18
   </a>
   <span>
    ...
   </span>
   <a href="皇王大纪_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
