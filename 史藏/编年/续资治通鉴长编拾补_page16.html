<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 16 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 16 页/共 59 页
  </h1>
  <div class="content">
   ４、癸未，叶祖洽又言：“近诏常立仍旧郓州观察支使，与监当差遣；赵冲特降一官，与小处监当。按冲係秩门人，只是与立编写，就使知情，犹为从坐，今则追官，与远小处监当。立是秩子，主名编录供送之人，今责降乃轻於冲，公议未允。望以冲情罪参较轻重，特发神断，使刑罚允当。”诏常立添差监永州在城酒税；赵冲添差监道州茶盐酒税。初，蔡卞请以立为崇政殿说书；既赐对，又请除谏官，上犹未许。曾布乘间白上曰：“常立附丽章惇等，先帝自处士擢常秩为侍讲、谏官，其死则又手诏襃美，赠官赙恤，无不至者。人言立元祐中曾上文字，云其父不悦先朝故事而去，外议殊不平之。冲以周种为不负先帝，若立者可谓有负矣，及喜之，则掩而不问，然臣未知子细，容更体访实具奏。”上曰：“且与问取来。”是日甲戌也。案：十六日。翌日，布以立事质于史院，乃具得之，有云“自荆公去位，天下官吏阴变新法，民受荼毒”。又云“上下循默，败端内萌，莫觉莫悟，公独见几，知其必败”。乃门人赵冲撰集秩行事、言论并墓铭，缮写为两册。元祐中，纳史院，史官无不见之。翌日，具以立等此语闻达，上甚骇其不逊曰：“何谓必败？”布曰：“臣所记不详，然此两册现在史馆，可令签贴进呈。”上赫然曰：“待令取。”布曰：“此事外人多知，史官无不见之者。近闻两舍人云‘若有差除必缴’。然臣既知之，不敢不奏。”上曰：“岂可不言！”又翌日，布方对，上曰：“立文字已令取，果有此语。”布曰：“何敢妄。若立诚有此语，不惟不逊，自当行法，不可但已。”及三省对，上遽语蔡卞曰：“常立诋神考，而卿荐之，何也？”又顾章惇曰：“卿不见其语乎？尊戴安石如此，则以神考为何如主也？”惇谢不知，因请其语，上怒曰：“语在常秩《行状》，其语云：‘自安石罢相以来，民在涂炭。’又云：‘自秩与安石去位，而识者知政事必败。’其谄厚安石而诋薄神考如此，卞何为荐之？”皆错愕谢罪。上即命中使就史院取秩《行状》，亲指“涂炭”、“必败”四字以示惇、卞等，由是惇始知为卞所卖。后一日，三省进呈，上赫然令与立宫观，惇别取旨。叶祖洽缴录黄，以谓立父子世受国恩而狂悖如此，贬太轻。李清臣具以报布。是日，布对，上谕布曰：“立已行法。”布曰：“已侥幸。昨以王府故借官，今遂不夺，恩命优矣。”上曰：“赖卿言及，不尔，几误擢，然人物亦极平常。”布曰：“问青苗、免役、市易、差夫等数事否？”上曰：“俱不曾问。”布曰：“立訾先朝如此，又谄附执政及与人言青苗免役事，须立乃能推行，其佞媚反覆如此尤可罪，如此等人乃欲擢使为谏官，岂不误事！”上曰：“反覆尤不堪，其言荼毒，乃桀、纣事。”布曰：“《书》称‘荼毒痡四海。’”上又曰：“知其必败是何语，何败之有？”布曰：“谄王安石而毁先帝，情更可诛。陈瓘所以忤卞，只云卞但以安石为准绳。安石所是者必欲进，而不喜者必欲黜。立安石为准的，以罗织士类，此最为害政。况安石之所是非，与先帝不同者非一，岂有但以安石为据惇卞以此深怒瓘，而士类莫不以瓘之言为是。臣亦尝亲闻先帝不与安石之语。今立乃以谓安石既去，民受荼毒。然则先帝有为於天下皆出安石，则先帝皆所不晓也。悖慢不逊，无甚於此。”上亦切齿。及三省进呈祖洽文字，遂夺立借官，依前职官监当；赵冲见任奉议郎，夺一官，远小处监当。祖洽再缴，以为立不当轻於冲。遂曰：“置立於永州，冲於道州监当。”布称善。上曰：“必败之语殊可骇。”布曰：“不逊未有如此者。《传》云‘人臣见无礼於其君者，如鹰鹯之逐鸟雀’。立之言不逊如此，乃欲擢之言路，此臣所以不能自已也。”上曰：“共任国事，何可不言！”布曰：“臣事陛下，每不敢不自竭。陛下天纵睿明，於是非曲直无不了然洞照，以此苟有所闻，不敢不尽底悰。”上曰：“固当如此。”布又言：“陛下亲揽万几政事不一，若庙堂得人，其次言路不苟且循默，则每事自不至如此上劳圣虑。”上深然之。

　　殿中侍御史陈次升言：“窃闻常立以父秩《行状》申国史院，希合权臣。言父秩与王安石之美，诋诬先帝，比者陛下照见底悰，已行弃逐，颇快舆议。谨按立自选人入馆，未几又借通直郎、王府侍讲；近又令上殿。立之无状如彼，大臣亲昵引荐如此，立之上殿，未审何人引荐，敢尔欺罔？臣传闻大臣每于陛下之前，必云去诋诬之人，而立之诋诬至有“荼毒生灵，公知其必败”之语，乃略而不问，犹且援进恐其不速，岂非负先帝欺陛下乎？为臣之罪，莫大乎是！自昔大臣若微过必引咎避位，今立过恶如此，而引荐大臣略无自咎之辞，曾不愧惧，廉况之风不行於庙堂之上，而欲风天下清士类，其可得乎？兼大臣在史院者，若见其文，自当进呈，召对之际，同为欺蔽，亦宜有罪。伏望特行黜责，以警官邪。”（《纪事本末》卷百六。原注：此据次升《奏议》增入，不得其时。曾布独不称次升尝论立，当考。曾布《日录》并陈瓘《尊尧集》及《尊尧馀言》并《叙窜诗》，载此事颇详。陈瓘尊尧集《馀言》曰：神考信安石所荐处士常秩为贤，召而试之。及既厌安石，秩亦随罢。初，神宗常谕安石曰：“常秩不知去就”。安石对曰：“陛下於诞谩蠹国害政之人尚能体貌尊听，如秩者反见薄。”其后，安石为常秩作《墓表》曰：“石可磨也亦可毁也。”谓石可毁不可得也。常立广《墓表》之言以扬其父，《行状》进於史院，而《行状》之言云云。又曰：“盖因常立一事而密成卞等二计之巧。卞等二计，其二曰：‘罪诉理以雠窜立之挠’。臣闻常立上殿之时，叶涛在史院，曾布主叶涛，哲宗之得见常秩《行状》也。卞等依布、涛奏之。又作诉理之事，雠布与涛，而罹诉理之祸者七八百人，讫於曾布之家流离破败，而卞等报复之意犹未快也。然则哲宗窜常立，卞等岂以为是乎！”按常立以郑州观察使除正字二年二月二十八日也。不知何时转通直郎为王府说书。三年四月四日乃以通直郎、王府说书改王府侍讲。瓘称卞引立以选为借通直郎、崇政殿说书，又力荐之，请赐对之，明日复请，躐除侍从官。今《实录殊不载立为崇政殿说书。立果为崇政殿说书，不容不载，必是卞力请而哲宗未许也。又请拟立寿州监酒。寿州监酒是叶祖洽所驳监当无远小字，责轻於冲，或先拟寿州，后改永州耳。又称冲特勒停，冲但特降一官耳，亦无勒停事，不知瓘何以云耳？或是《实录》不详，当考。案：卞荐立崇政殿说书，见《长编》卷四百八十八绍圣五年五月辛未布对上云云原注可考。又《长编》卷四百八十五：绍圣四年四月乙未，陈瓘通判沧州。原注引瓘《叙窜诗》注云：常立》以“涂炭”、“必败”之语诋诬神考，而蔡公荐之，哲宗震怒，再窜常立，当时同立方觉为蔡公所卖。再窜常立乃三年六月事。原注又云尊尧集《理财总论》已附注三年六月二十五日。今原注已为《纪事》删节，不载《理财总论》。） 

　　５、是月，郭知章为左司谏。（《长编》卷四百九十一：绍圣四年九月癸亥，曾布言贬吕大防、刘挚。原注：云：郭知章三年六月为左司谏。） 

　　１、七月（案：钱大昕《朔闰考》：是月戊子朔。壬辰，蔡京为翰林学士承旨。《纪事本末》卷百三十一。） 

　　２、癸巳，权知邢州张赴等言：“知任县韩均等申请，乞应有牧地县分，许等第人户投状指挥，请牧马草地，或以佃牧地，须上色一项给付人户，自使耕佃而蠲其租。令养官马一匹，各於所属，籍其毛色、尺寸、齿岁给付，每岁分番，就县令、佐点集。若马有死失，许即时申县，自备印给，非点集日不许私自乘骑，不许出州界；若千里，如元佃地人係等第户愿养马者，祗令将文契批凿，除其租数；若请不尽并不愿请者，依条召人租佃，伏望详酌施行。”（《纪事本末》卷百九。案：《宋史兵志》十二：赴且谓授田一顷为官牧一马，较陕西沿边弓箭手既养马又戍边者为优，试之一监一县当有利。） 

　　３、枢密院言：“熙宁七年，先废罢郓州东平、郑州原武两监，及并卫州淇水两监为一监。至八年四月，中书、枢密院奏河南北十二监每在费用钱约五十三万九千六百三十八贯，其所出马数止用钱三万六千四百九十六贯可买，兼所得监马堪配军匹数不多，若都无此，未为阙用，两监牧但存虚名而枉费不少。见管九监、马三万馀匹，时诏沙苑监令属群牧司，馀八监并监牧司，并废罢，后尽以牧地募民种佃群牧马，馀地所收岁租百馀万，至今未尝有失陷之数，悉（案：此有脱误。） 无前日异议者所陈之患。至十年二月，群牧司奏国马缺用，曾裁损支使窠名，是时陕西路买马止以一万五千为年额。至元丰中，又曾於畿内赋人户养马。及於京东西路行保马之法，又於开封府界雾泽陂置牧马者所，专差枢密都承旨张诚一等提举经度制置，俟就绪推广诸路施行。而事初讲求有所未尽，及奉行之人或不称职，故人言以为未便。元祐初，并不考究熙宁以来讲议本末利害之详，研求所以增损措置之术，惟务尽罢元丰所行之法，一切复置旧监。遽将民间已请佃地裁种到桑枣果园及庄井屋宇，毁伐废坏不少；兼兴复监牧，增置官吏，所费不赀，殊未见其效。盖自复置以来，前后累有臣寮论列公私之害，若因循元祐贪猝更张之法，即岁月愈久，为弊愈深。自来议者欲於民间养马，然所陈亦多不同。或以牧地召人租赁，官给草料，令百姓畜养，或责以蕃息，或欲令逐年赴官阅视决责，或欲分配等第人户，以此终不可行。今据知邢州张赴所称，体究得民间愿将牧地牧马但与蠲其租课，仍不责其蕃息，俾养马人户无追呼劳扰之患；并不愿养马之家，不得抑勒，如此施行，必无未便之理。今相度欲具为条画榜示，令太仆寺雕印施行。应有监牧地分，州县於要便处晓示人户，愿请佃牧地免纳租课为官养马者，听实封，於本县投状，逐县置历收接，月终具若干实封状送州，州县并不得开拆，具数申送太仆寺开拆，申枢密院看详取旨施行。”从之。（《纪事本末》卷一百，又卷百九。案：《长编》卷二百六十二：熙宁八年四月癸未。原注：绍圣三年七月六日张赴云云可考。彼文可互详考证。） 

　　４、殿中侍御史陈次升言：“臣伏睹近降朝旨，给牧地，召人户，情愿养马事条约虽已详备，然元祐初只缘知邢州张赴同任县尧山县知县等所请指挥，（案：陈次升《谠论集》此下有云：河北、京东西、京西北、河东路提刑司，府界提举司，遂有此施行，更不令转运、提刑相度。及只是因邢州以谓置监养马不便，其馀路并依此施行。马为国用，所系甚大，措置之始，宜在详审。今赴之所见，只是一州利害，其他路分，或有不同。今朝廷不令提转立定条制，令河北、河东西五路依此施行。臣切虑诸路各有利害，为是朝廷不令监司相度，又是已行之命不敢申禀。兼既有申奏，以人户请佃牧地为官养马，人户或有不愿，赴以州郡之势须令投状，则法令之始或有不便，必为民害。臣闻舆议，以谓牧地邻近人户，若得膏腴之地，必有愿者；若去牧地稍远，虽得其地，难以往彼耕种，必非所愿。兼一顷之地所直不多，马或倒死，其马及官格尺者不下四五十缗，此恐人户又非所愿。兼牧地先已有人承佃，今不愿养马，遽然夺去，必致失所。） 其馀路并依此施行。臣窃虑诸路若有不便，必为民害，欲望朝廷明降指挥。今诸路若有利害不同，许令申禀州县；若抑令人户作情愿投状养马者，令监司按劾施行，法行之后，永久无弊。”（《纪事本末》卷百九。案：马氏《文献通考》卷一百六十：绍圣三年，始行给地牧马之政。民受田一顷者，为官牧一马而蠲其租县籍其所养之高下、老壮、毛色，岁一阅，亡失者倍偿。） 

　　５、己亥，诏：“知渭州、宝文阁待制吕大忠，在元祐中坚持边议，不为利回，兼领帅日久，宜进职名，以劝守正之人协心边计，特除宝文阁直学士、知秦州，毛渐权渭帅。”（案：五字，据《长编》卷四百八十五绍圣四年四月大防卒于虔州原注辑入。） 大忠因言：“臣久抱血诚，未尝披露，忽蒙奖拔擢，方致具陈。窃念臣弟大防，自罹谪籍，流落累年，南北乖睽，山川修阻，睿恩至大，虽获保全，手足凋零，犹以辽远为念。况皆在得谢之年，既衰且病，来日几何，一旦不虞，倏先朝露，死生隔绝，衔恨无穷。方遇朝廷以不忍人之心行不忍人之政，草木虫鱼，咸被恩泽，特轸圣虑，少赐哀怜。将臣已除职名，乞行追寝，只量移臣弟大防陕西郡州居住。所贵声问，稍近少慰，终鲜急难之情。臣今日得从私便，推而以及臣弟，举族怀戴，宜如何为报哉？”不听。始，大忠自泾原入对，上诘大忠曰：“久欲见卿，曾得大防信否？”对曰：“近得之。”上曰：“安否？”又曰：“大臣初议令过海，朕独处之安州，知否？”对曰：“举族荷陛下厚恩。”上曰：“有书再三说与，且将息忍耐。大防诚朴，为人所卖，候二三年可复相见。”大忠拜谢退，而喜甚以告章惇，具请大防量移，盖恃前日上语也。不知惇既闻上语，即萌异意，元祐党人由是再行贬黜。（《纪事本末》卷百一。案：《长编》卷四百八十五：绍圣四年四月己亥，大防卒於虔州。又卷四百八十九：绍圣四年七月癸丑，诏许大防归葬。原注引王巩《甲申杂录》云：朝请大夫潘适为渭州通判，时泾原帅吕大忠被召问边事，既对，哲宗语大忠曰：“久要见卿，曾得大防信否？”对曰：“近得之。”上曰：“安否？”又曰：“大臣要其过海，朕独处之安州，知之否？”对曰：“举族荷陛下厚恩。”上曰：“有书再三说与，且将息忍耐。大防诚朴，为人所卖，候二三年可再见。”大忠再拜谢，退而喜甚。因章睦州召饭，诘其对上语，遂尽告之。既至渭，语潘，潘曰：“失言矣，必为深悔。”后半月，言者论同罪异罚，遂有循州之行云云。卷四百八十五原注辨云：吕大忠二年九月二十六日自秦凤改帅泾原，以泾原帅赴阙在三年正月、二月间，大防责循州乃四年二月二十八日。王巩云还渭半月，大防有循州之行，误也。大防责循州，距大忠入对，盖一岁矣。若谓言者因是发端则可。大忠《集》有辞直学士乞量移大防状辞，其辞直学士乃三年七月十二日，恐言者发端在大忠乞免职量移大防时，七月十二日后也。王巩所云哲宗欲用元祐人，故章惇辈更起诛戮计，恐事或因此。大忠《集》有回报臣僚所陈利害状，十二月二十一日乞暂赴阙。则得召对必在三年正月或二月。案：此文载辞职乞量移状日月均合，其召对事因辑取。卷四百八十五原注更附此，以备参考。） 

　　６、林希言：“乞八路员阙，用元丰条并绍圣新制一处参酌修完成书。”诏令吏部四选同共编修。（《长编》卷四百九十四：元符元年正月乙未，吏部言林希乞八路员阙云云。原注：希奏在绍圣三年七月十二日己亥，今就《长编》原文辑入。案：《宋史·本纪》：庚戌，依元丰职事官以行、守、试三等定禄秩。与此异日。） 

　　１、八月（案：钱大昕《朔闰考》：是月戊午朔。） 乙亥，诏戒熙河城努札（案：即汝遮音之转也。万全乃得举。又云议者又欲因数路之兵讨定伽罗和浅井一带，建置堡塞，通泾原、熙河两路边面。《长编》卷四百九十一：绍圣四年九月庚申，卓克索娄之役。原注：三年八月十八日，戒熙河努札须万全乃得举。指挥内有云议者又欲因数路之兵讨定伽罗和浅井一带，建置堡寨，通泾原、熙河两路边面。不知伽罗即卓克否？案：《宋史本纪》：辛酉，夏人寇宁顺砦。） 

　　２、丙子。（《长编》卷三百十：元丰三年十一月庚午，诏开封解额以太学分数取人。原注：绍圣三年八月十九日可考。案：原文已佚。陈次升《谠论集》绍圣三年《上哲宗论免补试人状》：臣伏睹近降，初命太学应係籍生员今年冬及来年春补外舍者。臣窃详尚书省劄子元起请之意，盖谓元祐改用诗、赋以来，不得专学经术，又试补之际，考校之官，多务悦众，不得精选，所以再令补试。今闻太学生员，其间亦有先朝元丰之间试补入学，即非元祐试补之人，及有因先补试在学，依条该今次省试免解；既该免举，於条不许就试，今举更不取，应指准该免恩例。今若不许免举人免试显是有误生员。及近日补试上舍生，系朝廷差外官考校，必无准进。若一例补试外舍，别无恩例，理亦未安。欲乞圣恩详酌指挥。勘会元丰间补试在学生员，并今举係上舍合该免试省试之人，及近日院中补上舍生，别行处分，不胜幸甚。取进止。又乞催补试状臣：伏睹近降朝旨，令太学生员今年冬来年春并补试外舍，至今未闻指挥。今冬补试月日者，至臣访闻太学生多是今年不係解发举人。其有久违亲戚欲归省者，或甚贫窭，日用不足，若不入学听读，难以久居京师。伏惟俟补试以决行止之计，至今日未有补试月日，士人不遑宁处。伏望圣慈早赐指挥补试月日，不胜幸甚！侯取进止。） 

　　３、诏：“王岩叟遗表并吕大防等，缘宰相执政官罢政所得恩例及举官并罢，更不施行。梁焘、刘安世并分司，各于本处居住，今依元丰六年十月指挥，其依元祐令减半指挥，更不施行。降左中散大夫、提举舒州灵仙观、鄂州居住梁焘宜守本官、少府监，分司南京，依旧鄂州居住；降授承议郎、主管洪州玉隆观、南安军居住刘安世宜守本官、试少府少监，分司南京，依旧南安军居住。”（《纪事本末》卷百一。原注：刘安世非执政，与梁焘俱责必有故，当考。绍圣邸报载，当日行遣，或自再欲痛贬元祐人；二十二日，刘安世再贬。此又不知谁作。） 

　　４、庚辰，诏责授武安军节度副使、永州安置范祖禹，（案：祖禹於元年三月癸丑知陕州，五月由陕改鄂，十二月永州安置。） 责授承议郎、试少府少监、分司南京、南安军居住刘安世，（案：安世南安军居住在二年八月丙子日。） 在元祐中，构造诬谤，靡有不至，迹其用心，宜加诛殛，聊从远窜，以示宽恩。范祖禹特责授昭州别驾，贺州安置；刘安世特责授新州别驾，英州安置。坐四年十二月内同上疏论禁中觅乳母事也。（《纪事本末》卷百一。案：《长编》卷四百三十六：元祐四年十二月末可考。又云：章惇为宰相，上语惇曰：“元祐初，太皇太后遣宫嫔在朕左右凡二十人，皆年长。一日，觉十人非素使令。顷之，十人至。十人还，复易十人去。其去而还者皆色惨沮，若尝泣涕者。朕甚骇，不敢问。后乃知因刘安世等上疏，太皇太后诘之也。”惇与蔡卞方谋诬元祐大臣尝有废立议，闻帝语，遂指刘安世、范祖禹言为根，二人遂得罪，几死。据《言行后录》卷十三引范内翰遗事云：绍圣三年，徙贺州。谪词云：“朕於庶言，无不嘉纳，至於以奸为直，以无为有，则在所不赦。”公云：“吾论事多矣，皆可以为罪，亦不知所坐何事。”后乃知坐向言乳媪事。惇、卞以谓上疏太母，所以离间哲宗也。） 

　　１、九月（案：钱大昕《朔闰考》：是月丁亥朔。） 壬寅，中书舍人叶祖洽言：“臣尝论前日受遗之臣，朝廷所当崇报。（案：《太平治迹统类》此下有云：今故相确虽蒙朝廷牵复官职，然其所得恩数与平时辅相无异。） 近时司马光、吕公著皆以安佚殁於府第，恩礼优厚，赙赠降渥。而确以尝与受遗之列，为元祐人所嫉，流离贬斥，卒死岭南。伏望圣心，加隆宠数，特赠确太师，赐本家宅一区。”（《纪事本末》卷百七。案：《长编》卷四百八十六：四年四月甲辰，蔡确妻乞赐第。原注：云：三年九月十七日可考。当即指此，惟壬寅十六日也，与《长编》差一日。） 

　　２、甲辰，蔡京依旧详定重修敕令。（《纪事本末》卷百三十一。案：《十朝纲要》：十二月，京上新修太学敕令。） 

　　３、庚子，起居郎兼权给事中蹇序辰言：“中书省送到姚勔磨勘转承议郎录黄一道。按勔素以无行取羞乡里，赌博私酒，尝亲为之，外虽宽夷，中实险贼，本缘身犯清议，势不可进，事已暴露，遂即弃官。至元祐中，吕大防等当路，乃以勔不仕前日为高，拔於闲散，躐处显要；而勔愈不知况，一意附会，专以诋讪先帝政事人物为功，至乃称苏轼引讪谤之语，执以为据。及陛下亲政，尚敢阴为其党，合谋并力，表悰相应，公肆指议，务要遏绝绍述之意，以成其私。则勔之盗名欺世，怀诈蠹国，其罪盖有不胜可责者。昨朝廷屏斥奸臣，自大防以下二十馀人皆被显斥，独勔以从官善郡，挂名其间，物论不平，至今叹息。谓宜依梁焘、刘安世等例追正其事，岂容使之复与有劳无过之人以岁月序进！望诏有司详议勔罪，明正典刑，以厌天下之功议。”诏姚勔永不磨勘。（《纪事本末》卷百一。） 

　　４、甲寅，上批：“皇后孟氏，纵欲失德，密构奇邪，上则不足以懿范内令；下则不足以章明妇顺。朕躬禀皇太后、皇太妃圣旨，恭奉玉音，可废居道馆，仍赐四字仙师、法号并法名。仰三省、枢密院同定。”（《纪事本末》卷百十三。案：《十朝纲要》乙卯日，盖批出在先一日也。） 

　　５、乙卯，楚王颢卒。（《长编》卷四百八十六：绍圣四年四月丁未，三省言议皇子就傅建储事。原注：云：三年九月二十九日，颢卒。案：《十朝纲要》：楚王颢三年九月薨，赠太师、尚书令兼中书令、冀州牧，追封燕王，谥曰荣。比葬，四临其丧。元符三年三月追封吴王。） 

　　６、丙辰，御延和殿，见宰臣执政官，诏曰：“皇后孟氏，旁惑邪言，阴挟媚道，迨从究治，验佐甚明。狱辞具孚，覆案无爽。朕夙夜恻怛，寝食靡宁，难以私恩而屈大义。躬禀两宫慈训，恭被玉音，失德若斯，将来何以母仪万邦，上承宗庙？可上皇后宝册，废居瑶华宫，赐号华阳教主、玉清妙静仙师，赐紫，法名冲真。其居处、供帐、服用、廪给之类，务从优厚。称朕所以始终待遇之意。”初，后朝谒景灵宫，讫事，就坐之际，嫔御皆立侍，刘婕妤独背立帘下，閤中皆怒。后閤中人陈迎（案：“迎”，《续宋编年资治通鉴作“留”，误。） 儿喝曰：“绰开！”婕妤背立如故。迎儿退，有不平语，繇此閤中皆忿。冬至，会朝隆祐宫，俟见於他所。后所御坐朱髹金饰，宫中之制，惟后乃得之。刘婕妤在他坐，意象颇怩，其从行者为之易坐，制与后等。众皆侧目，有不能平者，故传喝曰：“皇太后出！”后起立，婕妤亦起立，寻各复所，或已彻婕妤坐，顿於地。婕妤怼不复朝，泣而去，且诉於上。时内侍郝随用事，谓婕妤曰：“毋以此戚戚。愿早为大家生子，此坐终当为婕妤有耳。”会福庆公主病，后有姊&lt;女监&gt;颇知医，尝医后危疾，以故出入掖庭。投公主药弗效，乃取道家治病符水以入宫。&lt;女监&gt;以示后，后变色问曰：“此何从来！”&lt;女监&gt;对以实，后曰：“六姊宁不知禁中严密，与外舍异耶？”戒令存之；俟上至，言所以然。已而上过视公主疾，后特以告上，上曰：“此亦人情之常耳。”后即取符係於上前。宫禁相传，厌魅之端作矣。方公主病革，忽有纸钱在旁，后顾视，颇恶忌之，意自婕妤所遣人持来，益有疑心。未几，后养母听宣夫人燕氏及尼法端与供奉官王坚以左道为后祷祠，事闻，诏入内押班梁从政、勾当御药院苏珪即皇城司鞫之。坚坐以家藏雷公式示法端，又以所得南方枫木，同法端即光教院造式作后祷祠，有“所厌者伏，所求者得”等语；式成，恐门户几察，以生枣覆之而入。法端坐与坚同造式，又尝令坚求闾巷间，所谓驴驹媚蛇雾叩头虫者欲以进，后令佩侍上寝殿。燕氏坐上过后閤，作欢喜字烧符取灰，将置茶中以进，会上不欲茶而止；又用和水以洒御道，冀上数来；又令坚绘刘婕妤像，以大钉钉其心；又欲取五月中瘵死宫人烧秘灰，置刘婕妤寝，几其以此疾患死；又取七家针各一，烧符置刘閤中，皆以厌恶，卒无验。狱成，侍御史董敦逸录问。（案：曾敏行《独醒杂志》卷五云：敦逸，永丰人，元祐中立朝为侍御史，弹击不避近，人畏惮之，京师呼为“白御史”。元符厌诅事起，皇城司具狱。哲宗御批令公录问，中书不预知也。） 遂诏：“废后，降后父庆州防奭使、提举中太一宫兼集禧观在为荥州刺史，添差邓州总管；王坚、法端、燕氏皆处斩；凡所连逮，以等第定罪；经由失几察官，贬秩赎金有差。”先是，上谕辅臣曰：“始因陈迎儿者，造为语言，激怒中宫。”众皆曰：“然。”上曰：“已杖脊逐之矣。”诏狱初起，禁中被逮几三十人，閧楚甚峻，皆宦官宫妾柔弱之人。暨录问，罪人过庭下者，气息仅属，或肢体已毁折，至有无舌者，无一人能声对。敦逸秉笔疑未下，郝随从旁以言胁之。敦逸畏祸不能刚决，乃以奏牍上。盖宰相章惇迎合於外，而随排挤於内，莫有敢？议者。（案：王铚《默记卷中》云：蹇授之以废孟后见章子厚言：“后一段当如何？”子厚曰：“除是惇不在此地，有死而已。”谓立刘后也。然不久遂立中宫，子厚但奉行而已。） 既降案付三省、枢密院约法，惇会执政李清臣、曾布、许将、蔡卞及刑部官徐铎等议。或谓雷公式未成，以造作不如法，及茶未进，恐不可处极典。曾布曰：“驴媚蛇雾是未成否？”众皆矍然。布仍谕法官，但当守法。法官遂执议坚等三人皆处死。是日，上谕辅臣曰：“朕待后有礼，不意其所为如此，朕日夜怵惕，至为之废寝食。今日之事，诚出於不得已。”上言及此，恻怛见於颜色。臣惇、臣清臣、臣布、臣将、臣卞奏曰：“废后，大事也。臣等见案辞如此，不敢复有开陈。陛下为社稷宗庙大计，诚出於不得已，愿少宽圣心，以幸天下。”其后，上颇有悔悟意，尝曰：“章惇坏我名节。”故元符末，皇太后复后位号者，推上遗意而行之也。（《纪事本末》卷百十三。原注：《新录》辨诬曰：绍圣中，章惇为相，挟奸固宠，交结嬖幸，动摇中宫，故昭慈圣献后之废天下冤之。其案词所坐事有至猥亵闾巷不为者。时宦侍治狱於掖廷，宫妾辈被掠诬服。《旧录》遂据而书之，岂不亏损懿德哉？公采摭事寔，窜削旧文，以辨诬谤，皆有所从。谨条画之附於后，庶后来有可考，亦足少慰在天之灵矣！自“上批”至“称朕所以待遇之意”已上，并从旧《实录》，全载二诏。自“初后朝谒景灵宫”至“繇此閤中皆忿”已上，系曾布《日录》所载，今删润修入，以见事因。自“冬至日”至“终当为婕妤有耳”已上，系修撰臣某绍兴八年秋八月七日，陛对面闻。今上皇帝圣谕及昭慈圣献皇后诬谤甚悉，如易坐上僣之事，皆昭慈亲言之。圣谕又曰：“绍圣中宫之废，外则章惇，内则郝随，二人之罪甚大，非哲宗本意，已命辅臣载於《时政记》矣。”今亦参考，添修於后。自“会福庆公主病”至“厌魅之端作矣”已上，并係孟忠厚所称亲闻於昭慈圣献皇后之言，本馆见修《宣仁圣烈皇后传始末》，用高世则所供事实。绍圣中宫厌魅之冤，其端止坐於后姊六夫人持符以治福庆之疾耳。今据实修润。自“方公主病革”至“益有疑心”已上，系修撰官臣某陛对所闻圣谕，分据修入。自“未几，后养母听宣夫人燕氏”至“贬秩赎金有差”已上，用旧《实录》所载燕氏等罪案，及参合曾布《日录》所载案词并书之。《旧录》所载多上诬昭慈、王坚、燕氏等厌魅事，凡涉刘婕妤者，皆删去不书。此可见当时史官用意奸邪，欲罔天下后世，使不知事所从起也。今除去诬谤昭慈太甚之语，止云某人坐某事，以见案词中所通事迹。其后有“閧楚甚峻”之语，则从政、珪等锻练诬罔之罪明矣。自“先是，上谕辅臣”至“杖脊逐之”已上，用曾布《日录》修入。以前所载陈迎儿事，自“诏狱初起禁中”至“无敢异议者”已上，系曾布《日录》所载，布纪掖廷秘狱甚详，其言逮系几三十馀人，与令自所校，皆宦官宫妾柔弱之人，皆其本语。又载孔元宿端王宫，夜闻閧楚之声甚峻，则是可为从政锻练之证明甚。至录问时罪人无舌事，士大夫素皆相传，孟忠厚自说亦同。元符末，黄策上书，其言与所传正相符合，今并彩用其说。如曰：“宰辅迎合於外，郝随排挤於内。”盖与今上皇帝宣谕史臣之意其可信明矣。自“既降案付三省、枢密院约法”至“坚等三人皆处死”已上，并曾布《日录》所载，法官初欲从轻，因布言，故三人卒处死。后元符初欲复后号，章惇数以此语，持布就重，法官不敢违。布乃曰：“如此，当时何以不言？议罪论法，莫须是宰相否？”然则废后之举，惇罪固大，布亦预焉。布自述其过，於《日录》中故表而出之，自“是日，上谕辅臣”至“愿少宽圣心，以幸天下”已上，并从《旧录》所载上语及宰执等语。自“其后董敦逸奏”至“上乃然之”已上，并系曾布《日录》所载，敦逸》录问於前，而论奏於后，言固不足赎过矣。上初欲逐敦逸甚锐，宰相以理开陈，上遂止。蔡卞激怒之辞至切，弗听也。虽古明君，听言之美，何以加此！后元符末复后位号，太后谓辅臣曰：“先帝末年，颇有悔意。”由此观之，使当时辅弼、侍从、台谏皆得贤臣，引义交争，则上意之必回矣，惜乎！群公皆为将迎之说，及事已，但能交口言：“惟愿少宽圣心，以幸天下耳。”其罪可胜诛也哉！自“后上颇有悔悟意”，至“推上遗意而行之也”，已上用黄策元符中所上书修。策坐此书，为蔡京所恶，入邪党，上尤甚惜，羁置远郡。其载哲庙语“章惇坏我名节”，当时耳目所安，事必非妄，又可见人主悔悟之实，故采而书之。《续宋编年资治通鉴》云：诏下之日，天为之阴翳，人皆冤之，馀云云同此，不具录。） 

　　７、殿中侍御史陈次升言：“以皇后孟氏旁惑邪言，阴挟媚道，迨从究验，证佐甚明。而陛下能断大义，不牵私恩，奉承两宫慈训，废皇后孟氏为华阳教主，降诏以告中外。命下之日，士庶惶惑，咸谓‘后无可废之罪’。而陛下废之，或相与为之，咨嗟弹指，良可骇也。盖以所治之狱不经有司，虽闻追验诬佐，而事迹秘密，朝廷之臣，犹不预闻，士庶惶惑，固无足怪。臣窃谓（案：《谠论集》此下有云：后之废立，事体至重，臣下一言一眚，废之逐之，不足深恤。） 自古推鞫狱讼，皆付外庭，未有宫禁自治高下付阉宦之手。陛下但见案牍（案：此字原阙，据《谠论集》增。） 之具耳，安知情罪之虚实！万一冤滥，为天下后世讥笑。欲乞陛下亲选在庭侍从或台谏官公正无所阿附之人，专置制院，别行推勘，庶得实情。如后之罪，在所不容，虽废之，人无怨言。今事不经有司，狱成宦官，此天下人心不能无疑也。伏望圣慈特降睿旨施行。不胜幸甚！”（《纪事本末》卷百十三。案：《谠论集》载《次升行实》云：瑶华狱起，一时谏官皆规避不敢言。如玉山子客问之，作《田承君墨子之诗》，皆讽有言责者之默默也。公独气概挺挺，鼎镬不避，上疏乞宽掖廷之狱，寝瑶华之封。二疏入，人皆危之，而公独懔然，辨果不胜，而中宫将他有建立。适济阳郡王宗景以侍姬杨氏为正室，公上疏力争，言多激烈，盖阴讽焉。上虽采公之言，罢宗景，黜杨氏，而建立之意已不可回。谠论集上哲宗论宗景以妾为妻状云：臣风闻有旨，判宗司、济阳郡王宗景妻亡，立侍姬杨氏为正室者。窃以宗景身居尊属，职在判宗，一有动作，皇族取则。今若以杨氏为妻，在卑者必以为尊，在幼者必以为长，岂惟名分紊乱，不足以表仪宗室，其在人情，亦有未安。兼宗室嫁娶，於条必须一代有官。其进纳技术、工商、杂类之家，皆不许为亲。杨氏起於卑微，若为正室，未审果不戾於上条乎！求之礼经，考之条法，皆未为允。昔齐桓公霸者耳，葵邱之会，盟誓之戒犹曰：“毋以妾为妻。”况明天子在上，礼义法度之所自出，而宗藩大臣迺尔，传之天下，书之典策，其於圣朝，宁不为累？伏望睿旨降赴有司，考求礼法，如有违戾，即乞改正。伏候施行。） 

　　《续宋编年资治通鉴》：秋九月，滁州、沂州地震。案：《宋史·本纪》己酉日。《五行志》同。

　　１、十月丁巳朔，（案：钱大昕《朔闰考》：是月丁巳朔。） 今据增“朔”字。张商英权知洪州。（《纪事本末》卷百三十一。案：二年二月二十九日乙未，商英以王震言与盖渐谋害来之邵，谪监江宁酒税。此出监酒税权知洪州。） 

　　２、辛酉。（《长编》卷四百九十：绍圣四年八月丙申，诏罢夏国历日。原注：三年十月辛酉，布《录》可考。案：原文已佚。《续宋编年资治通鉴》：冬十月，夏人大举入寇，鄜延经略吕惠卿制为十一军，自行主将。及至延州，见有备，即拔寨北去。考《编年备要》云：十月，夏人大举入寇，鄜延经略使吕惠卿谍知之，乃制为前、后、左、右、中及前左、前右、后左、后右九军，及东西两羽翼凡十一军，而自行主将事，分据府城外北山及贾家山、嘉岭山、宅子谷诸处。而使围在府后之三川亭建帅旗外，又周立十一军旗，帅司有令则举逐军旗，而逐军以旗应；逐军有禀，亦举旗，而帅司以本军旗应。又为之开门，使河道使相通，以便出入为援。虑贼并兵以攻一军，乃制策应。十一军悉屯於城悰，与外军相近。部分既定，李乾顺与其母梁氏率众渡河至乌延口，分为三路，昼夜急驰至青龙坪，距府城五里，尽围诸寨，而以轻兵与诸将战。贼亦为十一寨，其二在金明北，其九在金明南。云初贼欲以重兵围延州而后南掠鄜州。及至延州，见有备欲攻城，城不可近，欲掠则野无所有，欲战则诸将按兵不动，欲南则有腹背受敌之患。留二日即拔寨北去，攻陷金明寨。惠卿遣将追之，贼以精骑殿而不奔，第四将张舆及李惟战死，诸将不敢击。奏闻，章惇怒张舆军失主将，欲诛四千人。中书侍郎李清臣曰：“将没亦多端，或先登争利，轻身入敌。今全军尽诛，异时亡将，全军皆降虏矣。”於是诏惠卿随宜裁处，所诛叆十四人而已。据陈桱《通鉴续编》云：夏人自得四砦，连岁以画界未定侵扰边境，且遣使欲以兰州一境易塞门二砦，朝廷不许。夏主奉其母率众五十万大入鄜、延，西自顺宁、招安砦，东自黑水、安定，中自塞门、龙安，金明以南二百里间，相继不绝，至延州北五里。十月，自长城一日驰至金明，列营环城。国主子母亲督桴鼓，纵骑四掠。知麟州有备，复还金明，而后骑之精锐留龙安。边将悉兵掩击，不退，金明遂陷。守兵二千八百人，惟五百人得脱，城中粮五万石，草千万束皆尽，将官皇城使张俞死之。帝闻有夏寇，泰然笑曰：“五十万众深入境，不过十日，胜不过一二砦，须去。”已而果破金明即引退。又毕沅《通鉴》云：夏人既还，留一书寘汉人颈上曰：“贷汝命，为我投经略使处。”其言：“夏国昨与朝廷疆埸小有不同，方行理究；不意朝廷改悔，却与坐团铺处立界。本国以恭顺之故，亦黾勉听从，遂於境内立数堡以护耕；而鄜、延出兵悉行平荡，又数入界杀掠。国人共忿，欲取延州，终以恭顺故，止取金明一砦以示兵锋，亦不失臣子之节也。”延帅吕惠卿上枢密院而不以闻。又毕氏《考异》云：《宋史·哲宗纪》，是年九月壬戌，夏人寇鄜、延，陷金明砦，今从《夏国传》。案：毕氏虽附十月，亦不系日，今附初五辛酉日下。） 

　　３、壬戌，侍御史董敦逸上疏论瑶华不当废。其略曰：“瑶华之废，事有所因，情有可察。诏下之日，天为之阴翳，是天不欲废之也；人为之流涕，是人不欲废之也。且臣尝录问狱事，恐得罪天下后世。”不报。（《纪事本末》卷百十三。） 

　　４、癸酉，进筑汝遮城毕工，赐名安西。（《长编》卷四百九十二：绍圣四年十月丙戌，枢密院呈惠卿言：“平羌赏薄於安西，众皆言安西为诸路进筑之首，故赏差厚。”原注：三年十月十七日，赐汝遮城名安西。案：《续宋编年资治通鉴》：筑汝遮城，赐名安西。据《宋史·本纪》云：癸酉，锺傅言筑汝遮，诏以安西为名。汝遮即努札，音声之转。诏努札须万全在八月乙亥可考。又《地理志》会州安西城下原注：绍圣三年，建筑，赐名，属熙河路，东至秦凤路界六十二里，西至原川子一百里，南至定西砦二十七里，北至平西砦三十二里。） 

　　５、丁丑，侍御史董敦逸又奏疏论瑶华不当废。上批付三省堂吏曰：“章惇等欲与枢密院同上。”翌日，既对，上怒曰：“敦逸不可更在言路。”曾布与章惇、许将皆言：“愿陛下且函容，且言此事只宜静不可令闹。敦逸罢黜，则从官、言官必有议论，恐更纷纷。”上曰：“不过是同类。”蔡卞见上怒且意坚，遂言：“须贬黜乃可别白是非，敦逸录问了却许多时方有议论。”惇曰：“敦逸文字中亦云‘十月六日曾有章疏。’”布曰：“陛下亲览政事，方欲开广言路以来，忠言谠论，兼祖宗以来，言事官虽狂妄，多不肯加罪。陛下以天地之度，函容四海，何必与敦逸较曲直，亦何必与此须别白是非。”上曰：“言事官贬责不少。”惇曰：“言外廷事不当，故可贬。”上曰：“常安民亦贬与知军。”布曰：“且乞函容。臣非敢违戾，但恐上累圣德。”卞又曰：“敦逸云‘恐得罪天下后世’，他既得罪，陛下当如何？”布曰：“臣等固不敢以敦逸之言为当，固知其无礼趣，但冀圣意，且函容耳。”惇曰：“臣观其文词，殊无伦理，皆不可晓。又云‘乞详酌施行’。不知令朝廷如何施行？若便罢黜，诚恐众论纷纷，却聒噪朝廷。”许将亦再三陈述，言：“愿陛下且函容，不尔成小子之名矣。”布曰：“此事施行已久，幸无议论，今乃以敦逸一言致众人纷纷，极未便。”布又言：“欲用孟在贬，略以狱辞告中外，使人知中宫失德之状。”惇、将亦助布言以为当。然卞曰：“且与知军、州。”布曰：“知州与知军何惇？”怒目视卞云：“若贬敦逸，而众人更有议论，何以处之？”卞无以对，徐曰：“众人莫与敦逸不同，却可恕。”布曰：“此论不当不可。”上又曰：“须与知军。”清臣遂言：“领圣旨。”布由厉声诘清臣，且曰：“臣未敢奉诏。”清臣曰：“且与罚金。”布曰：“此尤无义理，若罚金，更不如罢黜。”惇亦以然。上怒曰：“三省与一知军。”布少退，布徐曰：“且乞函容。”将亦言：“恐未可行。”布见二人不变，遂复助之。上意稍解曰：“且休，然必不得已，待再有文字行遣。”布与惇皆称善。（《纪事本末》卷百十三。案曾敏行《独醒杂志》卷五云：敦逸上疏，上大怒，将议贬斥，廷臣皆不敢言。曾子宣徐奏曰：“陛下以皇城之狱出於近侍，故特命敦逸录问。今又贬敦逸，臣恐天下疑惑。”上意始解，未几，竟出之。） 

　　６、甲申，资政殿学士、知大名府吕惠卿为观文殿学士、知延安府。（《纪事本末》卷百三十。） 

　　７、是月，吴安持为真定等路经略使。（《长编》卷四百九十五：元符元年三月己未。原注吴安持等雄州榷场。原注：安持以绍圣三年十月帅真定。） 

　　《续宋编年资治通鉴》：雷，大雨雹。案：《宋史·本纪》辛未，西南方雷声，雨雹。《五行志》同。

　　１、十一月癸巳，（案：钱大昕《朔闰考》：是月丁亥朔。） 先是，吕惠卿奏：“乞依吕大忠例，暂赴阙奏事。”章惇谓曾布曰：“边事方尔，可谓不识紧慢也。”李清臣亦谓布曰：“此必有挹魁柄之意，或恐有引以为代者，吾属殆矣。”布曰：“此无虑魁柄，岂易挹耶！”及进呈，上曰：“惠卿何可来？”众皆言无可来之理。遂批旨云：“边事未已，帅臣难以前来。如有所陈，条画闻奏。”及再对，布又言：“惠卿初失金明寨，（原注：云见西边。案：《纪事本末》西边门已佚，考见十月初五日辛酉注。） 颇皇恐待罪，既而知朝廷有宽假之意，便尔妄诞，张大守奭之劳，又乞朝见。此人无廉况，惟务贪进，方此多事，其欲来何意，岂又欲留住！”上亦哂之。（《纪事本末》卷百三十。） 

　　２、乙未，（《长编》卷五百三：元符元年冬十月戊寅，吕惠卿言界首等接招纳人户。原注：绍圣三年十一月九日乙未，曾布云云可考。案：原文已佚。） 

　　３、丁酉，监察御史兼殿中侍御史蔡蹈言：“近朝廷取太傅王安石所进《字说》付国子监雕板，以便学者传习；又以池州石诔、刘发尝受安石学，时令校正。乃有太学录叶承辄肆论列，自谓亲闻安石训释，令校对疑误，请同看详。按承身为学官，宜知分守，而乃离次侵官，干预本监之事。望赐睿旨，正其侵越之罪。”诏特属罚金六斤。（《纪事本末》卷百二十。） 

　　４、知渭州、宝文阁直学士吕大忠改知同州。（《长编》卷四百八十五：绍圣四年四月己亥，大防卒於虔州。原注：吕大忠三年十一月十一日，自秦改知同州。案：《东都事略》：大忠尝献言：“夏人兵不过三十万戍守外，战士不过十万，三路之众，足以当之，屡犯王略，而朝廷一不与校，臣窃羞之。”迁宝文阁直学士、知渭州，坐事降待制、知同州。考降待制，《长编》原注在十二月初三日己未。） 

　　５、辛丑，中书省勘会元丰四年正月九日中书省劄子，应两省待制以上，并转朝议大夫、中散大夫、中大夫三官。至元祐三年三月六日敕，寄禄官并置左右字，因此许带职人待制已上，职事官、谏议大夫已上，自朝议大夫便转中大夫，比其他出身人，超越一官迁转。近降绍圣二年三月二十六日敕，（案：二年三月二十五日庚申，中书上言云云可考。二十六日无文，或降敕在次日也。） 正议大夫、光禄大夫、银青光禄大夫分左右，馀外并废罢；并朝议大夫、中散大夫，亦依旧依两资迁转。其朝议转中大夫一节，亦合废罢。诏依议定，其已转过之人，更不追改。（《纪事本末》卷一百。案：《长编》卷二百十八原注云，三年十一月辛丑可考。当即此文。） 

　　１、十二月（案：钱大昕《朔闰考》：是月丁巳朔。） 己未，宝文阁直学士吕大忠除宝文阁待制。《长编》卷四百八十五：绍圣四年四月己亥，吕大防卒於虔州。原注：吕大忠三年十二月三日，除宝制。（案：《东都事略·大忠传》：坐事，降待制、知同州。考《长编》原注，知同州在十一月十一日丁酉。） 

　　２、辛酉，诏元祐赦文，户绝之家，官为立继，指挥勿行。（《长编》卷四百九十三：绍圣四年十二月乙酉。原注：三年十二月五日已罢此指挥，今又别出，当考。案：此两存之例，今据辑此。） 

　　３、锺傅以进筑安西城毕功，除通直郎。（《长编》卷四百九十六：元符元年，锺傅再降。原注：绍圣三年十二月五日，锺傅进以筑安西城转通直郎。） 

　　４、乙丑。（《长编》卷五百三：元符元年十月戊寅，惠卿言将兵入界，令系将官临时处分。原注：云：绍圣三年十二月九日乙丑，曾布云云可考。案：原文已佚。） 

　　５、是月，扬州司户参军、充楚州州学教授徐积特改和州防奭推官。（《长编》卷三百七十五：元祐元年四月乙巳，积充教授。原注：绍圣三年，又改和州防奭推官。） 

　　仁和张大昌辑注 

　
卷十四

　

　　哲宗

　　△绍圣四年（丁丑，一○九七） 

　　１、正月（钱大昕《朔闰考》：是月丙戌朔。丙申，叶祖洽缴吕孝廉知曹州敕。《长编》卷五百五：元符二年正月丙寅，知曹州吕孝廉为京东运副。原注：云：绍圣四年正月十一日，叶祖洽缴曹州敕。案：《编年备要》云：给事中叶祖洽言：“先帝修复官制，其意盖欲使之更相检察而不得混乱也。故中书省置中书舍人，以行为职，其不可行则缴之；门下省置给事中，以读为事，其不可读者则辍之。盖以为庙堂之上，议论设施，或有差误，人主有所不知，则给、舍得举其职。上闻如此，则政事之阙常救於未然，而朝廷无过举。今使中书舍人兼权给事中，又令凡有书过文字并不回避，如此，则中书舍人即是给事中，给事中即是中书舍人，不惟名实混淆而给事中职事遂废。当其职事者自行自读，或有阿附，可以荡然肆志，无所忌惮。命令既出，虽有言者，亦无及矣。”诏特旨书读不回避，馀令互书。疑祖洽此疏，当是为缴吕敕上也。） 

　　２、壬寅，诏黄履、蔡京、林希各荐可充御史者一人。（《长编》卷四百九十一：绍圣四年九月，李深上书，言尝闻陛下命黄履、蔡京云云。原注：正月十七日，命履、京及林希。） 蔡京、林希同举太学博士郑居中上殿为御史。（《长编》卷四百八十五：绍圣四年四月戊子，曾布曰：“太学博士郑居中上殿何如？”上曰：“蔡京力荐。”原注：云：正月十七日，京、希被诏，同举御史。） 

　　３、甲辰，吕嘉问除江淮荆浙路发运使。（《长编》卷四百八十七：绍圣四年五月戊辰，嘉问知青州。原注：云：正月十九日为江淮荆浙发运。又卷四百九十一：绍圣四年九月，李深上书言吕嘉问移发运。原注：云：正月十九日。案：《宋史吕嘉问传》云：安石复相，削嘉问三秩，知淮阳军。绍圣中，擢宝文阁待制、户部侍郎，加直学士、知开封府。专附章惇、蔡卞，多杀不辜，焚去案牍以灭口。尝荐邹浩，浩南迁，坐罢知怀州。《编年备要》：四年九月，李深疏云：“吕嘉问移发运使，未数月，不缘奏计登对，不缘六曹贰卿，遂除待制。天下皆谓嘉问之子娶王雱之女，蔡卞娶王雱之妹，与嘉问、蔡卞结为死党。”） 

　　４、丙午，诏：“应绍圣二年十二月十五日类定姓名，责降人宫观居住，乃勒停安置，分司散官，子孙弟侄，各不得住本州；邻州内子孙，仍并与次远路分合入差遣，已授未赴并见在任人并罢。”（《纪事本末》卷百二。原注：绍圣二年十二月十五日，类定责降人姓名，未见。） 

　　５、刑部侍郎邢恕改吏部侍郎。（《长编》卷四百九十：绍圣四年八月丁酉，蔡渭奏粉昆事。又卷四百九十五：元符元年三月戊午，三省言究治张士良狱。原注：恕以二年十二月自青州入为刑侍，四年正月改吏侍。） 

　　６、丁未，王瑜除京东路转运副使。（《长编》卷四百九十四：元符元年正月戊子，沈铢言单立文字，乞委王瑜录问。原注：王瑜四年正月二十二日除京东运副。）
  </div>
  <div class="pagination">
   <a href="续资治通鉴长编拾补_page15.html">
    上一页
   </a>
   <span>
    ...
   </span>
   <a href="续资治通鉴长编拾补_page11.html">
    11
   </a>
   <a href="续资治通鉴长编拾补_page12.html">
    12
   </a>
   <a href="续资治通鉴长编拾补_page13.html">
    13
   </a>
   <a href="续资治通鉴长编拾补_page14.html">
    14
   </a>
   <a href="续资治通鉴长编拾补_page15.html">
    15
   </a>
   <span class="current-page">
    16
   </span>
   <a href="续资治通鉴长编拾补_page17.html">
    17
   </a>
   <a href="续资治通鉴长编拾补_page18.html">
    18
   </a>
   <a href="续资治通鉴长编拾补_page19.html">
    19
   </a>
   <a href="续资治通鉴长编拾补_page20.html">
    20
   </a>
   <a href="续资治通鉴长编拾补_page21.html">
    21
   </a>
   <span>
    ...
   </span>
   <a href="续资治通鉴长编拾补_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
