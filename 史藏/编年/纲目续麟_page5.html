<!DOCTYPE html>
<html>
<head>
    <meta charset="UTF-8">
    <title>纲目续麟 - 第 5 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 5 页/共 60 页</h1>
    <div class="content">　　【庚秦六楚二十二燕十四魏二申赵四韩三十二齐二十四年】楚赵魏韩卫合从以伐秦至函谷皆败走
　　考异【据前后例魏当在赵韩上】
　　按纲目所书诸国先后当因纪传旧文初无定例魏先韩赵一见于安王二年之伐楚再见于二十二二十四年之伐齐至显王三十六年之摈秦慎靓王三年之伐秦则皆赵在韩魏之上自是或称韩魏【赧王十七年伐秦】或称赵魏【四十二年伐韩】皆未尝列魏于赵韩之上考异独以例绳纲目谓魏当在赵韩上果何据与
　　【癸秦九楚二十五燕十七魏五亥赵七韩王安元齐二十七年】夏四月秦大寒民有冻死者
　　书法【四月大寒异也至有冻死者甚异矣故备书之纲】
　　民有冻死五字宜分注不必大书书大寒则冻死可知非冻死亦不得谓之大寒矣此相因互见之法书法分异与甚异作两层非是
　　【甲秦十楚幽王悍元燕十八魏子六赵八韩二齐二十八年】冬十月秦相国吕不韦以罪免出就国
　　考异【提要书曰秦吕不韦以罪免相就国】
　　当从提要书吕不韦以罪免相盖不韦于秦贼也非能相秦者前书以不韦为相国【壬子庄襄王元年】自秦之误惟书以罪免相若曰非有罪也秦犹相之耳所以讥用人之失也今正名其为秦相国虽以罪免犹未免轻绌大臣之嫌非所以待不韦也【按订补既驳秦政非不韦子至论黄歇又谓不鉴文信侯亦自矛盾】
　　齐赵入秦置酒
　　书法【于是通鉴不书纲目特书之何讥媚敌也国几亡矣所以自免者如是而已】
　　此条可删○按秦自灭周韩首入朝魏且举国以听【并见秦昭襄王五十三年】况置酒乎通鉴不书良是书法以为讥媚敌特傅会纲目耳
　　【乙秦十一楚二燕十九魏七丑赵九韩三齐二十九年】赵伐燕取貍阳秦伐赵取九城
　　考异【提要无赵伐燕取貍阳六字】
　　按赵世家是年赵攻燕取貍阳城兵未罢秦攻邺拔之书法云西支不暇而暇北侵合书之所以为谋人者之戒也提要不书疑漏
　　【戊秦十四楚五燕二十二魏辰十赵三韩六齐三十二年】韩遣使称藩于秦
　　分注【初韩诸公子非善刑名法术之学见韩削弱数以书干韩王王不能用至是王使纳地效玺于秦请为藩臣非因説秦王曰大王诚听臣説一举而天下之从不破赵不举韩不亡荆魏不臣齐燕不亲则斩臣徇国以戒为王谋不忠者王悦之未用李斯谮之下吏自杀】
　　当书韩遣公子非称藩于秦○按非之于韩犹屈原之子楚也原虽被放犹不忘君非一不用遂欲亡韩以帝秦逺惭屈子近媿鲁连【连闻新垣衍説赵帝秦责之曰使秦肆然为帝连惟蹈东海而死不忍为之民也】罪可胜诛邪【春秋时鲁叔孙辄奔吴吴将伐鲁问于辄辄谓伐之必得志公山弗狃曰非礼也君子违不适讐国云云足正韩非之谬他如乐毅奔赵不忍与伐燕之谋袁涣拘于吕布不肯作骂刘之书益令韩非媿死】纲目宜明着其名若曰非固韩之公子也而受命称藩于秦庶几君臣同责耳今没而不书则公子非之罪隐矣岂以不辱命为嫌哉【汉王二年书法云凡使称名不辱命也勲按美恶不嫌同词此当与南唐遣陈觉同例不得以伊娄谦姚汉英比】
　　【已秦十五楚六燕二十三魏十已一赵四韩六齐三十三年】秦伐赵取狼孟畨吾遇李牧而还
　　书法【伐国未有书遇而还者书遇李牧而还予牧功也】
　　书遇李牧而还非徒予牧功也见秦本非无敌之师而诸国不知自强自取灭亡尔前书以李牧为大将秦师败绩【丁夘】此书秦伐赵遇李牧而还后书杀其大将李牧【壬申】秦灭赵【癸酉】胜败存亡岂不以人哉比事以观六国之罪着矣
　　燕太子丹自秦亡归
　　考异【提要无此八字】
　　分注【初丹尝质于赵与秦王善及秦王即位丹质于秦秦王不礼丹怒亡归】
　　书太子丹自秦亡归着燕祸之始也秦之图燕虽不自丹始而燕之见灭于秦则丹激成之也一朝之忿忘身及亲丹之谓与提要不书非是
　　【癸秦十九楚十燕二十七魏十五赵八酉齐三十七年○是歳赵亡凡五国】秦灭赵掳王迁秦王如邯郸
　　分注【故与母家有仇者皆杀之】
　　秦军屯中山以临燕
　　考异【提要书曰秦灭赵虏王迁秦王如邯郸遂临燕】
　　补注【王翦尽取赵地欲攻燕秦王之邯郸故与母家有仇怨者皆杀之还从太原上郡归太后薨王翦屯中山以临燕】
　　当书秦王翦灭赵掳王迁遂屯中山以临燕删秦王如邯郸及秦军七字【纲目书此特为母报怨耳然是时秦方灭六王并天下区区仇家何足恤虽不书可也且本纪方言太后薨纲目亦不书况如邯郸乎此轻重之权衡也】○按本纪始皇如邯郸已从太原上郡归屯中山者王翦也故纲目书秦军而不曰遂临燕葢事异辞殊不得而并书也如提要则臣事而君称之可乎【分注不载秦王归王翦屯中山遂以临燕系如邯郸后此编目者之过也】况是时秦未并天下犹列国也其出其入亦不必详勲故删此七字直书遂屯中山以临燕所谓乞其余不足又顾而之他其贪得无餍之状不尤俨然目中邪
　　楚王薨弟郝立三月郝庶兄负刍杀之自立
　　考异【此据凡例亦当书楚王悍薨葢刋本漏悍字】
　　考证【杀当作弑○谨按春申君进李园妹为楚考烈王后生太子悍立为幽王幽王本春申君子也鬻熊之祀隂絶十年而幽王死同母弟立是为哀王此真考烈子在位三月庶兄负刍弑而代之或曰郝弟也负刍兄也孰可以弑加之乎曰不然凡例曰列国弑君事义不同者随事异文注曰如元魏冯后显祖之事虽其主母亦不得免弑君之名负刍亲则庶兄分则臣下冯后杀子负刍杀弟一例也恶得不谓之弑哉】
　　书法【纲目之法君没叔侄兄弟争国非下犯上书杀而已矣】
　　当书楚王悍薨弟郝立三月负刍弑之而自立庶兄二字可删○按春秋讥逆祀谓升僖于闵之上也【僖本闵兄然继闵而立则臣不可先君犹子不可先父故谓之逆】君子不以亲亲害尊尊引此以例郝与负刍之事则杀当作弑不待辩而明矣【元顺帝祭太庙至寜宗室问曰朕寜宗兄也当拜否博士刘闻曰寜宗虽弟其为帝时陛下为之臣何可不拜皆以僖闵为据益见纲目书杀之误】○书楚王薨弟郝立于是三月矣而负刍杀之非弑而何嗣君继世虽逾年然后改元而定位实在初丧恶有立巳三月【世家作二月余】犹比之叔侄兄弟争国之例哉不书庶兄絶不为亲也【当其杀郝已无兄弟之谊寜得复书其属邪删之为是】彷佛春秋去族之义【如卫州吁齐无知皆不书公子】书法傅会纲目不可从
　　【甲秦二十楚王负刍元燕二十八魏王假元齐三戌十八年○代王嘉元年○旧国五新国一凡六】燕太子丹使盗劫秦王不克秦遂击破燕代兵进围蓟
　　考异【提要书曰秦遂进兵围蓟】
　　当从纲目书击破燕代兵○按上书赵公子嘉自立为代王与燕合兵军上谷【上年癸酉】是助燕者代也不书击破燕代兵则下书秦拔蓟【明年】无张本况后五年书秦灭燕掳王喜还灭代掳王嘉尤燕代相为存亡之始终也提要稍畧
　　【丙秦二十二楚三燕三十魏三齐四子十代三年○是歳魏亡凡五国】秦王贲伐魏引河沟以灌城魏王假降杀之遂灭魏
　　考异【提要书曰秦王贲灭魏王假降杀之】
　　书法【伐未有书方畧者书引灌何始开河隙也】
　　当从提要书秦王贲灭魏王假降杀之此灭魏也伐不足言矣引河灌城句宜删○或曰齐灭宋何以书伐曰以着宋罪然则魏无罪乎曰魏虽有罪至是已无可为惟灭而已矣引河灌城虽不书可也书法以为始开河隙不知灭国之罪大于开河法有以重该轻者未闻因轻释重者书引河灌城似秦之善攻非魏不克自强反以寛魏之罪夫秦之灭魏与魏之见灭皆匪朝夕即不引河灌城魏寜能复存邪惟先书灭后书降书杀则知秦志在灭魏故虽降而不免于杀既以甚秦又可为不死社稷之戒若先书杀后书灭是魏之灭由假之杀特一时纪事之文非所语于诛意之法也
　　楚人大败秦军李信奔还秦王翦代之
　　考异【提要秦下有使字】
　　分注【秦欲取荆问兵数于李信信曰不过二十万问王翦翦曰非六十万不可王以翦为怯乃使信信伐楚时翦谢病归频阳及信败犇还王怒自至频阳谢王翦彊起之翦曰老臣罢病悖乱大王必不得已用臣非六十万不可于是翦将六十万人伐楚王自送至霸上】
　　据分注当作秦遣王翦代之葢翦之代信非翦意也特王彊之行耳纲目不书遣非惟无以见翦强起之故而不由王命翦亦恶得而代之字有不可畧者此类是也【甘茂固请勿伐而不书使王翦非六十万不可而书遣皆所谓诛意之效也提要彼此并称特未明此义耳】
　　【已秦二十五燕三十三齐四十三夘代六年○是年燕代亡凡二国】五月天下大酺
　　考异【提要无此六字】
　　书法【不书秦何秦已灭五国矣故书天下】
　　秦虽灭五国齐犹在也安得亟以天下归秦提要不书良是无已或仍书秦而删天下二字若曰夏五月秦大酺以明秦之得意而已【灭五国而书大酺着秦之骄恣所由始也亦谨防之意】书法傅会纲目非是
　　【庚辰】秦始皇帝二十六年
　　歳首当分注秦二十六齐四十四年是歳齐亡秦并天下是为始皇帝后凡歳首但注秦帝某年于甲子下不宜大书【按六国表齐有四十四年而灭齐则书于秦二十七年今大书秦二十六年而于齐之四十四年不书是齐未灭而先灭秦未帝而先帝皆非也】○按秦周臣也【秦之先非子善息焉周孝王分土为附庸邑之秦使续嬴氏祀号曰嬴秦】以臣簒君而得为正统是徒唘奸雄僭窃之心而天理民不复存于后世岂春秋垂训之意哉惟黜为闰位不使上承姬绪庶天下晓然知彊不敌义势难灭理而明道者终不为功利所夺也不亦善乎紫阳知帝蜀而不知闰秦何其明于彼而闇于此也况齐灭于建之四十四年当秦之二十六年是秦二十六年之初齐犹在也今于灭齐之上先书秦始皇帝是秦未更号之先【更号皇帝在是年三月】吾已皇帝秦矣此鲁连所以斥新垣衍也【秦围赵新垣衍欲令赵尊秦为帝仲连责而归之曰使秦肆然为帝连有蹈东海而死耳衍乃不敢复言帝秦】朱子独不闻与【按朱子云有始不得正统而后方得者是正统之始如秦初犹未得正统及始皇并天下方得正统愚谓统之正否当从始事而分始正者终亦正故周汉不以赧献而贬帝其始不正后安得为正统必以秦并天下为正统则蜀汉偏安何复以正统予之愚非敢背朱特推帝蜀之意而知秦终不可为正也后之君子宜有取焉】
　　王贲袭齐王建降遂灭齐
　　考异【提要书曰王贲灭齐王建降】
　　书法【四国皆书击伐此其书袭何齐不备也后胜之罪大矣】
　　当书秦王贲袭齐灭之王建降○书袭着秦诡也书灭之罪秦暴也书降罪建也若先书降后书灭是罪専在建而秦灭国之罪减矣纲目治秦犹春秋治楚凡书灭国虽在已不能无罪然恶秦之意居多书法独以书袭为齐罪不知秦之袭齐非自今始凡四十余年【见分注一本作十五】不被兵者皆袭齐之日也【于谷山以为君王后之力非是】齐罪易见而秦诡难知故勲寜末齐以着秦罪
　　王初并天下更号皇帝
　　王上宜加秦字明年仍书秦帝惟事有相连者不复书
　　分天下为三十六郡销兵器一法度徙豪桀于咸阳当书分天下为三十六郡更名民曰黔首徙其豪富于咸阳销兵器一法度六字可删○按秦纪分郡下有更名民曰黔首六字宜大书【不载分注尤谬】民为黔首自秦始不书则后云使黔首自实田【三十一年】安所据邪豪桀本纪作豪富当从本纪葢秦所以徙之者为其富也【书徙豪富方见秦之私曰豪桀安知非选贤自近可并讥邪】始皇方自谓功过五帝徳迈三皇安有所谓豪桀哉纲目疑误
　　【辛巳】二十七年
　　当分注曰秦帝政二十七年以后但书秦某年【如吕后例】至易世复书某帝某年
　　帝巡陇西北地至鸡头山过回中
　　书法【凡巡逰讥也书巡始此纲目书巡二十九始皇居五焉汉武帝居七焉皆奢欲之主也】
　　按书巡虽讥然始皇不可与汉武比武帝正而始皇非正也方氏云非正统行幸非关得失不书【见释统】则此条宜删以无关得失也【如浮海求僊及张良狙击不可不书】始皇之可讥者众矣独巡逰哉讥不胜讥则略之所以殊于正统也纲目大书悉纪非是
　　【壬午】二十八年帝东巡上邹峄山立石颂功业封泰山立石下禅梁父遂登琅邪立石遣徐市入海求神僊渡淮浮江至南郡而还
　　考异【提要书曰帝东巡立石邹峄山封泰山禅梁父遂逰海上求神僊南渡江乃还】书法【凡巡讥也书遂讥忘返也于是史曰上邹峄山立石颂徳纲目书颂功业史曰上自山阳至巅立石颂德纲目止书立石再不书徳削之也】
　　此条当以提要所书为正纲目三书立石赘甚书法云再不书徳削之也勲谓以业易徳为削其徳【三十七年仍书颂徳何也】则去徳书业将遂以为功乎始皇万世罪首与其削徳为业以示贬何如并削之为愈邪至入海求仙虽出于徐市上书亦始皇好僊有以致之耳且市一方士曷足録哉
　　【癸未】二十九年帝东逰至阳武韩人张良狙击误中副车令天下大索十日不得遂登之罘刻石而还
　　分注【初韩人张良五世相韩及韩亡良散千金之产弟死不欲为韩报仇始皇东逰至阳武博浪沙中令力士操铁椎狙击始皇误中副车始皇惊求弗得令天下大索十日】
　　当云帝东逰至阳武韩人张良击之弗克遂登之罘【质实云山名】山刻石而还○称纲目者纲举其义目详其事博浪一椎开亡秦之端宜予良而罪帝况良虽佐汉其始终为韩举动可谓光明矣曰狙击曰误中不亦诡且疎邪勲故易其文如此○书击之贱帝也不曰狙击误中为良讳也【沙中狙击终是少年举动南轩谓急于复雠初非轻举未免傅会】大索十日不得自应于分注见之必如旧文则仅存大书足矣何有于分注邪
　　【丁亥】三十三年彗星见
　　书法【记异也自是国无他变间三歳而始皇死天下乱是故秦之将兴也彗见之其将乱也彗复见之葢以彗始终焉】
　　谓秦以彗始终特据纲目所书耳秦之先世未尝无彗自周显王八年一书外秦昭王四年彗十年复彗至始皇或间歳一见或一歳再见【始皇七年彗九年彗再见十三年又彗】安见其始终于彗邪但纲目书彗止于昭四年至是而后复书刘氏遂为此説是以书法之详略为天变之疎宻岂定论哉或曰彗虽见无所关系故略之勲按周赧王十年十二年亦无他变纲目两书彗况始皇九年嫪毐【依海切诸本作毒误】为乱秦迁母于雍一时谏而死者至二十七人视赧王间歳何如而纲目不书又何説焉
　　【庚寅】三十六年陨石东郡
　　分注【有陨石于东郡或刻之曰始皇死而地分使御史逐问莫服尽诛石旁居人燔其石】
　　当作有石陨于东郡○按春秋传云有者不常有也石陨东郡而曰始皇死而地分则非常也称有石所以异之也如旧文特星陨常辞而石刻之意隐矣纲目书此为石刻书也非専为星陨也
　　【辛夘】三十七年冬十月帝东巡至云梦祀虞舜上会稽祭大禹立石颂徳秋七月至沙丘崩丞相李斯宦者赵髙矫遗诏立少子胡亥为太子杀扶苏蒙恬还至咸阳胡亥袭位九月骊山【蔡沈书传作郦山注音骊与纲目异】
　　考异【提要无立石颂徳矫遗诏七字扶苏下有及字】
　　当云帝东巡至云梦上会稽立石秋七月崩于沙丘丞相李斯宦者赵髙立少子胡亥为帝杀其兄扶苏及将军蒙恬九月始皇帝于骊山【后凡书者仿此】○按虞舜大禹非始皇所得祀者在舜禹亦自不享其祭【左传云周公其不享鲁祭矣周公享义鲁无义可以类推】特具文而已虽不书可也且帝志在巡幸因而祀之初非从舜禹起见者安得累书不絶邪据二十八年纲目三书立石提要止于首句载立石二字则此亦当从提要但书立石不必更言颂徳况书法谓纲目再不书徳削之也此又何以特书邪提要无矫遗诏三字良是葢胡亥之立直斯髙所为本无遗诏【本纪云诈为丞相斯受始皇遗诏】何矫之有至蒙恬书及尤不可略葢恬所以见杀徒以与太子亲信耳温公称恬为守死不贰则恬虽不仁犹秦之忠臣也【分注恬曰吾将兵三十余万其势足以倍畔然自知必死而守义者不敢辱先人之敎也吞药自杀】春秋之义大臣无罪而死于其主者皆书及而存其官今以斯髙之甚有罪而杀无罪亦当为恬存其官而书及乃若嗣子称太子君在之文也君没则所立者即为帝何太子之可言哉且者后人之所为也春秋书外则曰某侯内则曰我君某公未有不书諡号但言某地者纲目自帝东巡直书至骊山而中列胡亥袭位略无异文则者与受者皆安所别邪当以鄙书为正○其削舜禹之祭何不予秦之祀舜禹也【秦反其道而窃其位故不予凡例以为得礼尤误】但纪其荒逰之迹而已书崩于沙丘何志其地以实之见秦筑阿房方不示人以处【见三十五年分注所行幸有言其处者死】自谓莫能测矣及其死也乃于沙丘孰不知之又何有于阿房邪所以深讥之为世戒也史本言斯髙杀扶苏蒙恬而归狱于胡亥何书斯髙立胡亥则知扶苏蒙恬之死斯髙之所为也而胡亥与闻乎故不为讨贼则是胡亥杀之而已矣【分注髙与胡亥谋诈以始皇命诛扶苏立亥为太子胡亥然之】况斯髙所以杀二子者为立胡亥也亦犹赵穿弑君而书赵盾【见春秋鲁宣公二年】楚弃疾弑君而书楚公子比【见鲁昭公十三年】皆所谓诛意之效也
　　【壬辰】二世皇帝元年【楚隐王陈胜元赵王武臣元齐王田儋元燕王韩广元魏王咎元年○是嵗建国凡五】
　　二世皇帝元年六字亦当分注曰秦二世帝胡亥元年与楚赵并列【订补谓楚魏不当列年纪元非是】但以圏隔总结是歳旧大国一新小国五凡六国○或谓秦并天下陈胜韩广皆臣也今一旦与之并列不大甚与勲曰不然黍离周天子之风也而与卫郑并列又何过焉况平王尤八百祀之冡嗣而始皇则十一载之簒贼也【始皇二十六年并天下三十七年崩僭帝位凡十一年】所贵乎正统者为能以正治不正耳【如汤放桀武王伐纣是也】岂徒以土宇之广狭郡国之分合论哉秦始终皆不正【始谓簒周终谓毒天下】安得以正统予之然则与楚赵并列非甚也特以正治不正耳不然强致暴失如秦而可续姬氏积功累仁之统则后之莽操又何诛焉且彼偏安一隅者寜复得为正统邪【但以蜀汉对看正统之义自明不必别证】朱子知黜魏帝蜀而复以秦继周亦可谓自相矛盾矣【秦簒周犹魏簒汉但分合不同耳况汉之得国尤非周比以魏簒汉而僭魏以秦簒周顾可为正统乎】
　　春帝东行到碣石并海南至会稽而还
　　此与始皇巡陇西北地同可删
　　秋七月楚人陈胜吴广起兵于蕲胜自立为楚王以广为假王击荥阳
　　楚遣诸将徇赵魏以周文为将军将兵伐秦至戏秦遣少府章邯拒之楚军败走
　　书法【胜广耳得书起兵何恶秦也天下皆秦矣何以书楚人不予秦之灭六国也故起兵者各纪其旧国书旧国则起兵为义师矣然则此秦编也书入冦可矣书伐秦何夷秦于楚也自是秦有事必书秦则与列国无异矣夷秦于列国而大书其纪年何也世统也是故纲目之纪年也茍正统虽夷秦于列国而不得不大书非正统则孝惠子虽书少帝而不得以大书故曰统正于下而人道定矣】
　　夷秦于列国是也大书其纪年则非也书法知书起兵为义师为恶秦而又拘于世统以为不得不大书夫使秦诚正统也虽终秦之世大书可也【如周赧汉献是也】秦本非正统而欲以正统待之【按汉三年日食书法云秦闰位不足以当天则秦宜分注甚明此又指为正统亦自矛盾】是莽操可与汤武并称何以服万世之心哉
　　【癸巳】二年【楚怀王心元赵王歇元齐王田市元燕王韩广二魏王豹元韩王成元年○是歳楚王胜赵王武臣齐王儋魏王咎皆亡旧国一新国五凡六】
　　当去大书二年【三年仿此】分注曰秦二燕下王韩广三字羡据三年歳首诸国但云某年不再书姓名可见○按赧王五十九年周虽亡纲目仍大书其年者为正统在周故称王不称周【纲目书王命诸侯讨之】秦自二世元年楚赵并起纲目特书伐秦已夷秦于列国而歳首犹大书二年是明以周予秦而又不以周待诸国不亦自矛盾乎【赧王五十九年纲目书秦入冦今大书二年则楚赵宜书入冦而书伐秦是自矛盾也】合从分注秦二庶后先一例矣
　　十一月章邯追败楚军于渑池周文走死
　　当书秦章邯追败楚军于渑池杀其将周文○按是时人思自反为秦者独邯耳【按本纪陈涉所遣周章军至戏兵数十万二世大惊邯请赦骊山徒授兵以击之二世乃大赦天下使邯将击破周章军遂杀章其后涉与顷梁魏咎等皆为邯所杀邯复渡河击赵】系之于秦罪其不知反也【下书章邯击魏章邯破楚章邯围赵并加秦字】至三年以军降楚则直称章邯而去秦字所以诱反正也纲目于邯始终不书秦则邯助秦长恶之罪隐矣非是○按凡例云盗贼曰死纲目于胜广书起兵书伐秦则非盗贼明矣【纲目书死据太史公月表彼但纪其实此当异其文以褒贬存也】故书杀其将以甚邯罪而不书走死【下书吴广齐儋魏市项梁等并当作殁】所以殊于盗贼也葢走者贱辞纲目始予以义而卒贱之不几以成败论人乎
　　秦益遣兵击楚腊月楚庄贾弑其君胜以降于秦吕臣讨贾杀之复以陈为楚
　　考异【杀当作诛】
　　分注【二世益遣长史司马欣董翳佐章邯击楚柱国房君杀之又进击张贺贺死腊月楚王至下城父其御庄贾杀之以降胜故涓人吕臣为苍头军起攻陈杀贾复以陈为楚胜于砀諡曰隐王】
　　当从考异作诛○按既正庄贾为弑君之贼例当书诛以正其罪况吕臣复以陈为楚而无自取之心尤始终为义者可不书诛以予之乎
　　秦下右丞相冯去疾左丞相李斯吏去疾自杀腰斩斯夷三族以赵髙为中丞相
　　考异【谨按封拜例曰凡宦者除拜当书者皆加宦者字据此宦者初拜相当书宦者或云始皇三十七年已书宦者赵髙但汉延熹二年两书宦者单超不嫌重复此不书宦者偶漏耳】分注【二世数诮让左丞相李斯居三公位如何令盗如此斯恐惧重爵禄乃阿二世行督责术秦民益骇惧思乱郎中令赵髙恃恩専多以私怨杀人恐大臣言之乃説二世深拱禁中二世乃不坐朝廷事皆决于髙李斯以为言髙乃见斯曰闗东羣盗多今上益繇治阿房宫臣欲諌为位贱此真君侯事何不諌斯曰上居深宫欲见无闲髙曰请俟上闲语君于是待二世方燕乐妇女居前使人告斯可奏事斯至上谒如此者三二世怒髙因曰沙丘之谋丞相与焉今陛下为帝而丞相贵不益其意亦望裂地而王矣且其长男由守三川楚盗皆其傍县子以故公行过三川文书相往来未得其审故未敢以闻二世乃使人按验三川守与盗通状斯闻之乃上书言髙罪又与右丞相冯去疾将军冯劫进谏请止阿房宫作者减四边戍转二世曰君不能禁盗又欲罢先帝所为是上无以报先帝次不能为朕尽忠力何以在位下吏按罪去疾劫自杀斯自负其辩无反心乃就狱二世属髙治之遂具斯五刑论腰斩咸阳市夷三族】
　　据分注当书秦杀左丞相李斯夷三族及右丞相冯去疾以宦者赵髙为中丞相下吏自杀腰斩等字可删○按杀斯者髙之志也去疾特因而及之耳观二世始让李斯居三公位何以令盗如此末又曰不能禁盗何以在位意皆在斯而不及去疾去疾不与斯并諌未必有杀身之祸斯虽不与去疾諌亦终必亡而已矣【斯之杀不在諌止阿房作者而在上书言髙罪故当以斯及冯亦诛意之法也】故去疾止自杀而斯必夷三族其轻重自见纲目连书之又先去疾而后李斯皆非春秋防显阐幽之意当以勲説为正○或曰斯阿二世行督责使民骇惧思乱不能无罪曷为书杀而不去其官曰甚髙也髙欲専权故去左右而独相之上书杀左右丞相下曰以赵髙为中丞相则知冯李之死皆赵髙所为也斯虽有罪而杀之不以其罪则是杀丞相而已矣不去其官非予斯也所以甚杀之者也○宦者拜相自髙始当从考异补宦者二字若谓三十七年已书宦者则李斯亦曾书丞相此何以复书丞相李斯邪【即李斯可证何必逺引单超】葢前书宦者赵髙正名也此书以宦者赵髙谨始也义各有当无嫌于重
　　章邯击破楚军于定陶项梁死
</div>
    <div class="pagination">
<a href="纲目续麟_page4.html">上一页</a><a href="纲目续麟.html">1</a><a href="纲目续麟_page2.html">2</a><a href="纲目续麟_page3.html">3</a><a href="纲目续麟_page4.html">4</a><span class="current-page">5</span><a href="纲目续麟_page6.html">6</a><a href="纲目续麟_page7.html">7</a><a href="纲目续麟_page8.html">8</a><a href="纲目续麟_page9.html">9</a><a href="纲目续麟_page10.html">10</a><span>...</span><a href="纲目续麟_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
