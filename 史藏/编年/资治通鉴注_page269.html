<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 269 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 269 页/共 334 页</h1>
    <div class="content">21张韶之乱，马存亮功为多，存亮不自矜，委权求出；秋，七月，以存亮为淮南监军使。
22夏绥节度使李佑入为左金吾大将军，〔夏，户雅翻。〕壬申，进马百五十匹；上却之。甲戌，侍御史温造于合内奏弹佑违敕进奉，〔因入合而奏弹之也。违敕者，谓违三月壬子敕也。〕请论如法，诏释之。佑谓人曰：「吾夜半入蔡州城居吴元济，〔事见二百四十卷宪宗元和十二年。〕未尝心动，今日胆落于温御史矣！」
23八月，丁卯朔，安南奏黄蛮入寇。〔黄蛮即黄洞蛮。〕
24龙州刺史尉迟锐上言：「牛心山素称神异，〔尉，纡勿翻。牛心山，在龙州江油县西一里。道教灵验记：「李虎葬龙州之牛心山。」又牛心山灵异记：「梁武陵王纪理益州，使李龙迁筑城于牛心山。龙迁既没，即葬于山侧，乡里为立祠。武德中，改为观。武氏革命，凿断山脉。明皇幸蜀，有老人苏坦奏曰：『牛心山，国之祖墓，今日蒙尘之祸，乃则天掘凿所致。』明皇即命修填如旧。明年，诛禄山，复宫阙。」以二记考之，则李虎与龙迁，即一人也。然虎仕西魏，未尝仕梁。〕有掘断处，请加补塞。」〔塞，悉则翻。〕从之。役数万人于绝险之地，东川为之疲弊。〔为，于伪翻。〕
25九月，丁未，波斯李苏沙献沈香亭子材。左拾遗李汉上言：「此何异瑶台、琼室！」，上虽怒，亦优容之。〔杜佑曰：林邑出沈香，土人破断其木，积以岁年，朽烂而心节独在，置水中则沈，故名沈香。诸蕃志：沈香所出非一，形多异而名亦不一：有如犀角者，谓之犀角沈；如燕口沈；如附子者，谓之附子沈；如梭者，谓之梭沈；纹坚而理致者，谓之横阳沈。今其材可为亭子，则条段又非诸沈比矣。〕汉，道明之六世孙也。〔道明，淮阳王道玄之弟。〕
26冬，十月戊戌，翰林学士韦处厚谏上宴游曰：「先帝以酒色致疾损寿，臣是时不死谏者，以陛下年已十五故也。今皇子纔一岁，臣安敢畏死而不谏乎！」上感其言，赐锦彩百匹、银器四。
27十一月，戊午，安南奏：黄蛮与环王合兵攻陷陆州，杀刺史葛维。
28庚申，葬睿圣文惠孝皇帝于光陵；〔光陵，在同州奉先县北十五里尧山。〕庙号穆宗。
29王播以钱十万缗赂王守澄，求复领利权。〔是年四月，王播罢盐铁转运使。〕十二月，癸未，谏议大夫独孤朗、张仲方、起居郎柳公权、起居舍人宋申锡、拾遗李景让、薛廷老请开延英论其奸邪。上问：「前廷争者不在中邪﹖」〔争，读曰诤。〕即日，除刘栖楚谏议大夫。景让，竏之曾孙；〔李竏，天宝末守东都，死于安禄山之难。竏，直陵翻。〕廷老，河中人也。
30十二月，庚寅，加天平节度使乌重胤同平章事。
31乙未，徐泗观察使王智兴以上生日，〔按唐会要：上以元和四年六月九日生。今王智兴于十二月请置戒坛，预请之也。〕请于泗州置戒坛，度僧尼以资福；〔释氏之法，凡初度僧尼，皆诣戒坛受戒，其未受戒者谓之沙弥；无知及避征役者争趋之。泗州有大圣塔，人敬事之，故王智兴请于此置戒坛。〕许之。自元和以来，敕禁此弊，智兴欲聚货，首请置之，于是四方辐凑，江、淮尤甚，智兴家赀由此累巨万。浙西观察使李德裕上言：「若不钤制，〔钤，其廉翻。〕至降诞日方停，计两浙、福建当失六十万丁。」奏至，即日罢之。
32是岁，回鹘崇德可汗卒，弟曷萨特勒立。
宝历元年〔（乙巳、八二五）〕
1春，正月，辛亥，上祀南郊；还，御丹凤楼，赦天下，改元。
先是鄠令崔发闻外喧嚣，问之，曰：「五坊人殴百姓。」〔先，悉荐翻。鄠，音户。嚣，虚骄翻。殴，乌口翻。〕发怒，命擒以入，曳之于庭。时已昏黑，良久，诘之，乃中使也。上怒，收发，系御史台。是日，发与诸囚立金鸡下，〔唐制：凡国有赦宥，刑部先集囚徒于阙下卫尉建金鸡，置鼓宫城门之右，囚徒至则击之。宣制讫乃释其囚。〕忽有品官数十人〔玄宗天宝十三年，内侍省置高品一千六百九十六人，品官白身二千九百三十二人，皆群阉也。〕执梃乱捶发，破面折齿，〔梃，徒鼎翻，白木棓也。捶，止橤翻。折，而设翻。〕绝气乃去；数刻而苏，复有继来求击之者，〔复，扶又翻。〕台吏以席蔽之，仅免。上命复系发于台狱〔台狱，御史台狱也。而释诸囚。
2中书侍郎、同平章事牛僧孺以上荒淫，嬖幸用事，〔嬖，卑义翻，又博计翻。〕又畏罪不敢言，但累表求出。乙卯，升鄂岳为武昌军，以僧孺同平章事、充武昌节度使。〔考异曰：皇甫松续牛羊日历曰：「太牢既交恶党，潜豫奸谋。太牢乃元和中青衫外郎耳，穆宗世，因承和荐，不三二年，位兼将相。宪宗仙驾至灞上，以从官召知制诰。当时宰臣未尽兼职，而独综集贤、史馆两司；出镇未尽佩相印，而太牢同平章事，出夏口。夏口去节十五年，由太牢而加节焉。太牢早孤，母周氏，冶荡无检，乡里云云，兄弟羞赧，乃令改醮，既与前夫义绝矣。及贵靖以出母追赠。礼云：『庶氏之母死，何为哭于孔氏之庙乎！』又曰：『不为伋也妻者，是不为白也母。』而李清心妻配牛幼简，是夏侯铭所谓『魂而有知，前夫不纳于幽壤；殁而可作，后夫必诉于玄穹。』使其母为失行，无适从之鬼，上罔圣朝，下欺先父，得曰忠孝智识者乎！作周秦行纪，呼德宗为沈婆儿。谓睿真皇太后为沈婆，此乃无甚矣。」此朋党之论，今不取。
中旨复以王播兼盐转运使，〔复，扶又翻。〕谏官屡争之；上皆不纳。
牛僧孺过襄阳，山南东道节度使柳公绰服櫜鞬候于馆舍，〔櫜，姑劳翻。鞬，居言翻〕将佐谏曰：「襄阳地高于夏口，〔鄂州，谓之夏口。〕此礼太过！」公绰曰：「奇章公甫离台席，〔牛弘相隋，封奇章公，僧孺其裔孙也，故唐人以称之。宰相之位，取象三台，故曰台席。离，力智翻。〕方镇重宰相，所以尊朝廷也。」竟行之。
3上游幸无常，昵比群小，〔昵，尼质翻，狎也，近也。比，毗至翻，党也。〕视朝月不再三，〔朝，直遥翻；下同。〕大臣罕得进见。见，贤遍翻。〕二月，壬午，浙西观察察使李德裕献丹扆六箴：〔扆，于岂翻。〕一日宵衣，以讽视朝希晚；〔朝，直遥翻。〕二日正服，以讽服御乖；三日罢献，以讽征求玩好；〔好，呼到翻。〕四日纳诲，以讽侮弃谠言；〔谠，音党。〕五日辨邪，以讽信任群小；六日防微，以讽轻出游幸。其维诲箴略曰：「汉骜流湎，举白浮锺；〔事见三十一卷汉成帝永始二年。成帝讳骜，音五到翻。〕魏叡侈汰，陵霄作宫。〔事见七十三卷魏明帝青龙三年。明帝讳叡。〕忠虽不忤，善亦不从。〔忤，五故翻。〕以规为瑱，是谓塞聪。」〔左氏外传：楚灵王虐，白公子张骤谏。王曰。「不谷虽不能用，吾慭置之于耳。」对曰：「赖君之用也，故言；不然，犀牦兕象，其可尽乎！其又以规为瑱也。」韦昭注曰：「瑱，所以塞耳也。言四兽之牙角可以为瑱难尽也，而又以规谏为之乎！瑱，他甸翻。塞，悉则翻；下同。〕防微箴曰：「乱臣猖獗，非可遽数。玄服莫辨，〔汉宣帝时，霍氏外孙任宣坐谋反诛。宣子章亡在渭城界，夜，玄服入庙，居廊间，执戟立庙门待。上至，欲为逆，发觉，伏诛。〕触瑟始仆。〔马何罗事，见二十二卷汉武帝征和四年。〕柏谷微行，豺豕塞路。貌献餐，斯可戒惧！」事见十七卷汉武帝建元三年。〕上优诏答之。
4上既复系崔发于狱，〔复，扶又翻。〕给事中李渤上言：「县令不应曳中人，中人不应殴御囚，〔敕旨所囚系者，谓之御囚。〕其罪一也。然县令所犯在赦前，中人所犯在赦后。中人横暴，〔横，户孟翻。〕一至于此。若不早正刑书，臣恐四方藩镇闻之，则慢易之心生矣。」〔易，以豉翻。〕谏议大夫张仲方上言，略曰：「鸿恩将布于天下而不行御前，霈泽徧被于昆虫而独遗崔发。」〔被，皮义翻。〕自余谏官论奏甚众，上皆不听。戊子，李逢吉等从容言于上曰：〔从，千容翻。〕「崔发辄曳中人，诚大不敬，〔律以对捍制使，无人臣之礼，为大不敬。今崔发曳中使，故先以此罪坐之。〕然其母，故相韦贯之之姊也，年垂八十，自发下狱，积忧成疾。〔下，遐稼翻。〕陛下方以孝理天下，此所宜矜念。」上乃愍然曰：「比谏官但言发冤，未尝言其不敬，亦不言有老母。如卿所言，朕何为不赦之！」此以母子天性感发之，易所谓「纳约自牖」者也。但逢吉以权数耳。比，毗至翻。〕即命中使释其罪，送归家，仍慰劳其母。〔劳，力到翻。〕母对中使，杖发四十。
5三月，辛酉，遣司门郎中于人文册回鹘曷萨特勒为爱登里啰汩没密于合〔张：「于合」作「施合」。〕毗伽昭礼可汗。〔啰，鲁何翻。汩，越笔翻。〕
6夏，四月，癸巳，群臣上尊号曰文武大圣广孝皇帝；赦天下。赦文但云：「左降官已经量移者，宜与量移，」不言未量移者。翰林学韦处厚上言：「逢吉恐李绅量移，故有此处置。如此，则应近年流贬官，因李绅一人皆不得量移也。」〔量，音良。处，昌吕翻。〕上即追赦文改之。绅由是得移江州长史。
7秋，七月，甲辰，盐铁使王播进羡余绢百万匹。播领盐铁，诛求严急，正入不充而羡余相继。〔正入，谓岁入有正额者。羡，弋线翻。〕
8己未，诏王播造竞渡船二十艘，〔荆楚岁时记：「屈原以五月五日死于汨罗，人伤其死，并以舟楫拯之，至今竞渡是其遗俗。自唐以来，治竞渡船，务为轻驶，前建龙头，后竖龙尾，船之两旁，刻为龙鳞而彩绘之，谓之龙舟。植标于中流，众船鼓楫竞进以争锦标，有破舟折楫至于沉溺而不悔者。〕运材于京师造之，计用转运半年之费。谏议大夫张仲方等力谏，乃减其半。
9谏官言京兆尹崔元略以诸父事内常侍崔潭峻；丁卯，元略迁户部侍郎。
10昭义节度使刘悟之去郓州也，以郓兵二千自随为亲兵。八月，庚戌，悟暴疾薨，子将作监主簿从谏匿其丧，〔考异曰：「据李绛疏云：悟八月十日得病，计是日便死。故置此余从杜牧书。〕与大将刘武德及亲兵谋，以悟遗表求知留后。司马贾直言入责从谏曰：「尔父提十二州地归朝廷，〔谓杀李师道，以郓、青等州归朝廷也。事见二百四十一卷宪宗元和十四年。〕其功非细，祗以张汶之故，〔张汶，事见上卷穆宗长庆二年。汶，音问。〕自谓不洁淋头，〔今人为屎为不洁。〕竟至羞死。尔孺子，何敢如此！父死不哭，何以为人！」从谏恐悚不能对，乃发丧。
11初，陈留人武昭罢石州刺史，为袁王府长史，〔石州，汉离石县地，唐置石州，京师东北一千二百九十一里。袁王绅，顺宗子。〕郁郁怨执政。李逢吉与李程不相悦，水部郎中李仍叔，程之族人，激怒之云：「程欲与昭官，为逢吉所沮。」昭因酒酣，对左金吾兵曹茅汇言，「欲刺逢吉，」〔刺，七亦翻。〕为人所告。九月，庚辰，诏三司鞫之。前河阳掌书记李仲言谓汇曰：「君言李程与昭谋则生，不然必死。」汇曰：「冤死甘心！诬人自全，汇不为也！」狱成，冬，十月，甲子，武昭杖死，李仍叔贬道州司马，李仲言流象州，茅汇流崖州。〔汇，于贵翻。〕
12上欲幸骊山温汤，左仆射李绛、谏议大夫张仲等屡谏不听，拾遗张权舆伏紫宸殿下，叩头谏曰：「昔周幽王幸骊山，为犬戎所杀；〔史记：周幽王爱褒姒，褒姒不好笑，王欲其笑万方，终不笑。幽王为烽燧，有寇至则举烽火，诸侯悉至而无寇，褒姒乃大笑。幽王悦之，为数举烽火。其后不信，诸侯益不至。西夷犬戎攻幽王，王举烽征兵，兵莫至，遂杀幽王骊山下。〕秦始皇葬骊山，国亡；玄宗宫骊山而禄山乱；先帝幸骊山，享年不长。」〔事并见前纪。〕上曰：「骊山若此之凶邪﹖我宜一往以验彼言。」十一月，庚寅，幸温汤，即日还宫，谓左右曰：「彼叩头者之言，安足信哉！」〔史言敬宗荒纵而愎谏。〕
13丙申，立皇子普为晋王。
14朝廷得刘悟遗表，议者多言上党内镇，与河朔异，不可许。左仆射李绛上疏，以为：「兵机尚速，威断贵定，〔断，丁乱翻；下裁断同。〕人情未一，乃可伐谋。刘悟死已数月，朝廷尚未处分，〔处，昌吕翻。分，扶问翻。〕中外人意，共惜事机。今昭义兵众，必不尽与从谏同谋，纵使其半謟同，尚有其半效顺。从谏未尝久典兵马，威惠未加于人。又此道素贫，〔言昭义一道，素来贫薄，不比他道丰富。〕非时必无优赏。今朝廷但速除近泽潞一将充昭义节度使，令兼程赴镇，从谏未及布置，新使已至潞州，所谓『先人夺人之心』也。〔先，悉荐翻。左传赵宣子之言。使，疏吏翻；下同。〕新使既至，军心自有所系；从谏无位，何名主张，设使谋挠朝命，〔挠，奴教翻，又奴巧翻。〕其将士必不肯从。今朝廷久无处分，〔处，昌吕翻。分，扶问翻。〕彼军不晓朝廷之意，〔彼军，谓昭义军也。〕欲效顺则恐忽授从谏，欲同恶则恐别更除人，犹豫之间，若有奸人为之画策，虚张赏设钱数，军士觊望，尤难指挥。〔为，于伪翻。赏设，犹言赏犒也。觊，凡利翻。〕伏望速赐裁断，仍先下明敕，〔明敕，犹言明诏。断，丁乱翻。下，遐稼翻。〕宣示军众，奖其从来忠节，言泽潞一军，自李抱真以来，尽忠竭节于朝廷。〕赐新使缯五十万匹，使之赏设；〔缯，慈陵翻。〕续除刘从谏一刺史。从谏既粗有所得，必且择利而行，万无违拒。设不从命，臣亦以为不假攻讨。何则﹖臣闻从谏已禁山东三州军士不许自畜兵刀，〔昭义巡属邢、洺、磁三州，皆在山东。〕足明群心殊未得一，帐下之事亦在不疑。〔言帐下必有图从谏以为功者。〕熟计利害，决伙无即授从谏之理。」时李逢吉、王守澄计议已定，竟不用绛等谋。〔考异曰：实录：「从谏以金币赂当权者。」旧从谏传曰：「李逢吉、王守澄受其赂，曲为奏请。」事有无难明，今不取。〕十二月，辛丑，以从谏为昭义留后。刘悟烦苛，从谏济以宽厚，众颇附之。
15李绛好直言，李逢吉恶之。故事，仆射上日，〔好，呼到翻。恶，乌路翻。上，时掌翻。〕宰相送之百官立班，中丞列位于廷，尚书以下每月当牙。〔牙，牙参也。〕元和中，伊慎为仆射，太常博士韦谦上言旧仪太重，削去之。〔去，羌吕翻。〕御史中丞王播恃逢吉之势，与绛相遇于涂，不之避。绛引故事上言：「仆射，国初为正宰相，〔唐初，太宗为尚书令，群臣不敢居其位，自是不除授，以左、右仆射为尚书省长官，其任为正宰相。所谓参议朝政、参知机务、同平章事虽皆宰相之职，然非正宰相也。〕礼数至重。傥人才忝位，自宜别授贤良；若朝命守官，岂得有亏法制。乞下百官详定。」议者多从绛议。〔朝，直遥翻。下，遐稼翻。〕上听行旧仪。甲子，以绛有足疾，除太子少师、分司。
16言事者多称裴度贤，不宜弃之藩镇，上数遣使至兴元劳问度，〔数，所角翻。劳，力到翻。〕密示以还期；度因求入朝，逢吉之党大惧。
二年〔（丙午、八二六）〕
1春，正月，壬辰，裴度自兴元入朝，李逢吉之党百计毁之。先是民间谣云：〔先，悉荐翻。〕「绯衣小儿坦其腹，天上有口被驱逐。」〔绯衣，裴字。天上有口，吴字。谓度能擒吴元济，其才为可用也。〕又，长安城中有横亘六冈，如干象，度宅偶居第五冈。〔六冈横亘，如干卦六画之象。裴度平乐里第偶居第五冈。程大昌曰：宇文恺之营隋都也，曰：朱雀街南北尽郭，有六条高坡，象干卦六爻，故于九二置宫殿以当帝王之居，九三立百司以应君子之数，九五贵位，不欲常人居之，故置玄都观及兴善寺以镇其地。刘禹锡赋看花诗即此也。裴度宅在朱雀街东，自北而南则为第四坊，名永乐坊，略与玄都观东西相对，而其第之比观基，盖退北两坊，不正相当也。唐实录：裴度在兴元，自请入觐，李逢吉之党有张权舆者排之，以为「度名应图谶，宅据干冈，不召而来，其意可见。」盖权舆之所谓宅据干冈者，即龙首第五坡之余势也。然度之所居，张说第在其西，尤与玄都观相近，而张嘉贞之第正在坊北，何独指度为占据干冈也！小人挟私欺君皆此类。〕张权舆上言：「度名应图谶，宅占冈原，不召而来，其旨可见。」〔考异曰：旧逢吉传曰；「宝历初，度连上章请入觐，逢吉之党坐不安席，如矢攒身，乃相与为谋，欲沮其来。张权舆撰『非衣小儿』之谣，传于闾巷，言度相有天分，名应谣谶。而韦处厚于上前解析权舆所撰之言。」按权舆若撰谣言，当更加以恶言，不止云「天上有口被驱逐」而已。盖民间先有此谣，权舆因言度名应谣谶，非撰之也。〕上虽年少，〔少，诗照翻。〕悉察其诬谤，待度益厚。
度初至京师，朝士填门，度留客饮。京兆尹刘栖楚附度耳语，侍御史崔咸举觞罚度曰：「丞相不应许所由官呫嗫耳语。」〔京尹任烦剧，故唐人谓府县官为所由官。项安世家说曰：今坊市公人谓之所由。呫，叱涉翻。嗫，而涉翻。呫嗫，细语，口动而声不远闻。〕度笑而饮之。栖楚不自安，趋出。
二月，丁未，以度为司空、同平章事。度在中书，左右忽白失印，闻者失色。度饮酒自如；顷之，左右白复于故处得印，度不应。或问其故，度曰：「此必吏人盗之以印书券耳，急之则投诸水火，缓之则复还故处。」〔或问：「当左右白得印之时，岂不可就诘其人以得印所自邪！」答曰：「晋公处此必有说，请自详度。」〕人服其识量。
2上自即位以来，欲幸东都，宰相及朝臣谏者甚众，上皆不听，决意必行，已令度反员外郎卢贞按视，修东都宫阙及道中行宫。〔自长安历华、陕至洛，沿道皆有行宫，如华阴之琼岳宫、金城宫，郑县之神台宫，陕县之绣岭宫，渑池之芳桂宫，福昌之福昌宫，永宁之崎岫宫、兰峰宫，寿安之连昌宫、兴泰宫是也。〕裴度从容言于上曰：「国家本设两都以备巡幸，自多难以来，兹事遂废。〔从，千容翻。难，乃旦翻。〕今宫阙、营垒、百司廨舍率已荒阤，〔阤，施是翻，废也。〕陛下傥欲行幸，宜命有司岁月间徐加完葺，然后可往。」上曰：「从来言事者皆云不当往，如卿所言，不往亦可。」会朱克融、王庭凑皆请以兵匠助修东都。三月丁亥，敕以修东都烦扰，罢之，〔史言修东都之役，非以群臣论谏而罢，特畏幽、镇之称兵而罢耳。〕召卢贞还。
先是，朝廷遣中使赐朱克融时服，〔先，悉荐翻。〕克融以为疏恶，执留敕使；又奏「当道今岁将士春衣不足，乞度支给三十万端匹；又奏「欲将兵马及丁匠五千助修宫阙」。上患之，以问宰相，欲遣重臣宣慰，仍索敕使。〔索，山客翻。〕裴度对曰：「克融无礼已甚，殆将毙矣！譬如猛兽，自于山林中咆哮跳踉，〔咆，蒲交翻，凪也。哮，虚交翻，踉，吕张翻，又音郎。〕久当自困，必不敢辄离巢穴。〔离，力智翻。〕愿陛下勿遣宣慰，亦勿索敕使，旬日之后，徐赐诏书云：『闻中官至彼，稍失去就，俟还，朕自有处分。时服，有司制造不谨，朕甚欲知之，已令区处。〔处，昌吕翻。分，扶问翻。〕其将士春衣，从来非朝廷征发，皆本道自备。朕不爱数十万匹物，但素无例，不可独与范阳。』所称助修宫阙，皆是虚语，若欲直挫其奸，宜云『丁匠宜速遣来，已令所在排比供拟。』〔比，毗至翻。〕彼得此诏，必苍黄失图。若且示含容，则云『修宫阙事在有司，不假丁匠远来。」如是而已。不足劳圣虑也。」上悦，从之。
3立才人郭氏为贵妃。妃，晋王普之母也。
4横海节度使李全略薨；其子副大使同捷擅领留后，重赂邻道，以求承继。〔为文宗讨李同捷张本。〕
5夏，四月，戊申，以昭义留后刘从谏为节度使。
6五月，幽州军乱，杀朱克融及其子延龄，〔果如裴度之言。〕军中立其少子延嗣主军务。
7六月，甲子，上御三殿，令左右军、教坊、内园为击球、手搏、杂戏。戏酣，有断臂、碎首者，夜漏数刻乃罢。
8己卯，上幸兴福寺，〔唐会要：兴福寺在修德坊，本王君廓宅，贞观八年太宗为太穆皇后追福，立为弘福寺，神龙元年改名。元和十二年，筑夹城，自云韶门过芳林门，西至修德里，以通于兴福佛寺。〕观沙门文溆俗讲。〔释氏讲说，类谈空有，而俗讲者又不能演空有之义，徒以悦俗邀布施而已。溆，象吕翻。
9癸未，衡王绚薨。〔绚，顺宗子，音翾县翻。〕
10壬辰，宣索左藏见在银十万两金七千两，悉贮内藏，以便赐与。〔索，山客翻。贮，丁吕翻。藏，徂浪翻。见，贤遍翻。〕
11道士赵归真说上以神仙，僧惟贞、齐贤、正简说上以祷祠求福，〔说，式芮翻。〕皆出入宫禁，上信用其言。山人杜景先请徧历江、岭，求访异人。有润州人周息元，自言寿数百岁，上遣中使迎之。八月，乙巳，息元至京师，〔润州至京师二千八百二十一里。〕上馆之禁中山亭。〔馆，古玩翻。〕
12朱延嗣既得幽州，虐用其人；都知兵马使李载义与弟牙内兵马使载宁共杀延嗣，并屠其家三百余人。载义权知留后，九月，数延嗣之罪以闻。〔数，所具翻。〕载义，承干之后也。〔承干，太宗长子，以罪废。〕
13庚申，魏博节度使史宪诚妄奏李同捷为军士所逐，走归本道，靖束身归朝；寻奏同捷复归沧州。〔史言史宪诚玩侮朝廷，公肆欺罔。〕
14壬申，以中书侍郎、同平章事李程同平章事、充河东节度使。
15冬，十月，己亥，〔严：「己」改「乙」。〕以李载义为卢龙节度使。
16十一月，甲申，以门下侍郎、同平章事李逢吉同平章事、充山南东道节度使。
?上游戏无度，狎昵群小，〔昵，尼质翻。〕善击球，好手搏，〔好，呼到翻；下同。〕禁军及诸道争献力士，又以钱万缗付内园令召募力士，昼夜不离侧；〔离，力智翻。〕又好深夜自捕狐狸。性复褊急，〔复，扶又翻。〕力士或恃恩不逊，辄配流、籍没；宦官小过，动遭捶挞，皆怨且惧。十二月，辛丑，上夜猎还宫，与宦官刘克明、田务澄、许文諯及击球军将苏佐明、王嘉宪、石从宽、阎惟直等二十八人饮酒。上酒酣，入室更衣，〔更，工衡翻。〕殿上烛忽灭，苏佐明等弒上于室。〔内年十。〕八刘克明等矫称上旨，命翰林学士路隋草遗制，以绛王悟权句当军国事。〔绛王悟，宪宗子。句，古侯翻。当，丁浪翻。〕壬寅，宣遗制，绛王见宰相百官于紫宸外庑。
克明等欲易置内侍之执权者，于是枢密使王守澄、杨承和、中尉魏从简、梁守谦定议，〔唐末谓两枢密、两中尉为四贵。〕以卫兵迎江王涵入宫，〔自十六宅迎入宫也。〕发左．右神策、飞龙兵进讨贼党，尽斩之。克明赴井，出而斩之。绛王为乱兵所害。
时事起苍猝，守澄以翰林学士韦处厚博通古今，一夕处置，皆与之共议。〔处，昌吕翻。〕守澄等欲号令中外，而疑所以为辞。处厚曰：「正名讨罪，于义何嫌；安可依违，有所讳避！」又问：「江王当如何践阼﹖」处厚曰：「诘朝，当以王教布告中外以已平内难。〔诘，去吉翻。难，乃旦翻。〕然后群臣三表劝进，以太皇太后令册命即皇帝位。」当时皆从其言，时不暇复问有司，〔复，扶又翻。〕凡百仪法，皆出于处厚，无不謟宜。
癸卯，以裴度摄耱宰。百官谒见江王于紫宸外庑，〔见，贤遍翻。〕王素服涕泣。甲辰，见诸军使于少阳院。〔少阳院，以地望准之，当在宫城东北隅，太子居之，亦谓之东宫。今按阁本大明宫图：少阳院在浴堂殿东，其北又有温室、宣徽、清思、太和、珠镜等殿，不正在宫城东北隅也。考异曰：魏劚文宗实录，见军使事承见百官下，不云别日。今从敬宗实录。〕赵归真等诸术士及敬宗时佞幸者，皆流岭南或边地。
乙巳，文宗即位，更名昂。〔更，工衡翻。〕戊申，尊母萧氏为皇太后，王太后为宝历太后。是时，郭太后居兴庆宫，王太后居义安殿，萧太后居大内。上性孝谨，事三宫如一，〔自此以后，凡言上者，皆文宗也。〕每得珍异之物，先荐郊庙，次奉三宫，然后进御。萧太后，闽人也。
18庚戌，以翰林学士韦处厚为中书侍郎、同平章事。
19上自为诸王，深知两朝之弊，〔谓穆、敬两朝也。朝，直遥翻；下同。〕及即位，励精求治，去奢从俭。〔治，直吏翻。去，羌吕翻。〕诏宫女非有职掌者皆出之，出三千余人。五坊鹰犬，准元和故事，量留校猎外，悉放之。〔量，音良。〕有司供宫禁年支物，并准贞元故事。省教坊、翰林、总监赜食千二百余员，〔总监，苑总监也。〕停诸司新加衣粮。〔诸司，内诸司也。衣粮，敬宗滥恩所加也。〕御马坊场及近岁别贮钱谷、所占陂田，〔占，之赡翻。〕悉归之有司。先宣索组绣、雕镂之物，悉罢之。〔镂，郎豆翻。〕敬宗之世，每月视朝不过一二，上始复旧制，每奇日未尝不视朝，〔奇，纪宜翻，只也。唐制，天子以只日视朝。〕对宰相群臣延访政事，久之方罢。待制官旧虽设之，未尝召对，至是屡蒙延问。其辍朝、放朝皆用偶日，中外翕然相贺，以为太平可冀。〔欲治之主不世出，人君初政，傥有一二足以新民视听，天下之所望重矣。然卒无以副天下之望者，魏高贵乡公、晋怀帝、唐德宗、文宗是也。
《文宗元圣昭献孝皇帝上之上》〔本名涵，即位更名昂，穆宗第三子。〕
太和元年〔（丁未、八二七）〕
1春，二月，乙巳，赦天下，改元。
2李同捷擅据沧景，朝廷经岁不问。〔去年三月，李同捷擅领横海留后。〕同捷冀易世之后或加恩贷，三月，壬戌朔，遣掌书记崔从长奉表与其弟同志、同巽俱入见，〔见，贤遍翻。〕请遵朝旨。
3上虽虚怀听纳而不能坚决，与宰相议事已定，寻复中变。〔复，扶又翻。〕夏，四月，丙辰，韦处厚于延英极论之，因请避位；上再三慰劳之。〔劳，力到翻。〕
4忠武节度使王沛薨。庚申，以太仆卿高瑀为忠武节度使。〔瑀，音禹。〕
自大历以来，节度使多出禁军，其禁军大将资高者，皆以倍称之息贷钱于富室，〔位者，子钱倍于本钱。称者，子本相侔也。称，尺证翻。〕以赂中尉，动踰亿万，然后得之，未尝由执政；至镇，则重敛以偿所负。〔敛，力赡翻。〕及沛薨，裴度、韦处厚始奏以瑀代之。中外相贺曰：「自今债帅鲜矣！」〔帅，所类翻。鲜，息浅翻，少也。〕
5五月，丙子，以天平节度使乌重胤为横海节度使，以前横海节度副使李同捷为兖海节度使。朝廷犹虑河南、北节度使构扇同捷使拒命，乃加魏博史宪诚同平章事。丁丑，加卢龙李载义、平卢康志睦、成德王庭凑检校官。
6盐铁使王播自淮南入朝，力图大用，所献银器以千计，绫绢以十万计。六月，癸巳，以播为左仆射、同平章事。
7秋，七月，癸酉，葬睿武昭愍孝皇帝于庄陵；〔庄陵，在京兆三原县西北五里。〕庙号敬宗。
8李同捷托为将士所留，不受诏；乙酉，武宁节度使王智兴奏请将本军三万人，自备五月粮以讨同捷，许之。八月，庚子，削同捷官爵，命乌重胤、王智兴、康志睦、史宪诚、李载义与义成节度使李听、义武节度使张璠各帅本军讨之。〔璠，扶元翻。帅，读曰率。〕
同捷遣其子弟以珍玩、女妓赂河北诸镇。〔妓，渠绮翻。〕戊午，李载义执其侄，并所赂献之。
史宪诚与李全略为婚姻，及同捷叛，密以粮助之。裴度不知其所为，谓宪诚无贰心。宪诚遣亲吏至中书请事，韦处厚谓曰：「晋公于上前以百口保尔使主；〔裴度封晋国公。节度使为一道之主，故对其属吏称之为使主。使，疏吏翻。〕处厚则不然，但仰俟所为，自有朝典耳！」宪诚惧，不敢复与同捷通。〔读史者以为裴度于是时耄及之矣，韦处厚较聪明；不惟不知度，亦不知处厚矣。推心以待之，一明法以示之，此正宽严相济，所以制御强藩。复，扶又翻。〕
王庭凑为同捷求节钺不获，〔为，于伪翻。〕乃助之为乱，出兵境上以挠魏师；〔挠，奴教翻。〕又遣使厚赂沙陀酋长朱邪执宜，欲与之连兵，执宜拒不受。〔酋，慈由翻。长，知丈翻。〕
冬，十月，天平、横海节度使乌重胤击同捷，屡破之。十一月，丙寅，重胤薨。庚辰，以保义节度使李寰为横海节度使，〔穆宗长庆三年，以晋、慈二州为保义军。〕从王智兴之请也。
9十二月，庚戌，加王智兴同平章事。
二年〔（戊申、八二八）〕
1春，三月，己卯，王智兴攻棣州，焚其三门。
2自元和之末，宦官益横，〔横，户孟翻。〕建置天子在其掌握，〔穆宗及上皆宦官所立。〕威权出人主之右，人莫敢言。上〔章：十二行本「上」上有「辛巳」二字；乙十一行本同；退斋校同；张校同，云无注本亦无。〕亲策制举人，贤良方正昌平刘蕡〔蕡，符分翻。〕对策，极言其祸，其略曰：「陛下宜先忧者，宫闱将变、社稷将危、天下将倾、海内将乱。」又曰：「陛下将杜篡弒之渐，则取正位而近正人，远刀锯之贱，亲骨鲠之直，〔近，其靳翻。远，于愿翻。〕辅相得以专其任，〔相，息亮翻。〕庶职得以守其官，柰何以亵近五六人总天下大政！祸稔萧墙，奸生帷幄，臣恐曹节、侯览复生于今日。」〔曹节、侯览见汉桓帝纪。复，扶又翻。〕又曰：「忠贤无腹心之寄，阍寺持废立之权，陷先君不得正其终，致陛下不得正其始。」〔谓宦者弒敬宗而立上也。春秋谷梁传曰：「定元年，春王不言正月，定无正也。定之无正何也﹖昭公之终，非正终也；定之始，非正始也。昭无正终，故定无正始。〕又曰：「威柄陵夷，藩臣跋扈。或有不达人臣之节，首乱者以安君为名；不究春秋之微，称兵者以逐恶为义。〔微，为春秋之微指也。此二语，蕡盖虑夫强藩首乱称兵，以逐君侧恶臣为名者。〕则政刑不由乎天子，征伐必自于诸，侯。」〔昭宗之世，岐、汴交兵，以诛宦官为名，卒如刘蕡之言。〕又曰：陛下何不塞阴邪之路，屏亵狎之臣，〔塞，悉则翻。屏，必郢翻，又卑正翻。〕制侵陵迫胁之心，复门户扫除之役，戒其所宜戒，忧其所宜忧！既不能治于前，当治于后；〔治，直之翻。〕既不能正其始，当正其终；则可以虔奉典谟，克承丕构矣。昔秦之亡也失于强暴，汉之亡也失于微弱。强暴则贼臣畏死而害上，〔谓赵高也。高亦宦者也。〕微弱则奸臣窃权而震主。〔谓外戚、宦官。蕡意专指宦官。〕伏见敬宗皇帝不虞亡秦之祸，不翦其萌。伏惟陛下深轸亡汉之忧，以杜其渐，〔蕡盖谓敬宗以荒暴丧身，又恐上以仁弱不能制宦官也。〕则祖宗之鸿业可绍，三、五之遐轨可追矣。」〔三、五，谓三皇、五帝。〕又曰：「臣闻昔汉元帝即位之初，更制七十余事，〔其略见二十八卷汉元帝初元元年、二年。〕其心甚诚，其称甚美，然后纪纲日紊，〔称，尺证翻。紊，音问。〕国祚日衰，奸宄日强，黎元日困者，以其不能择贤明而任之，失其操柄也。」〔引汉元以为戒者，盖以帝之去奢从俭似汉元，而优游不断亦类汉元也。〕又曰：「陛下诚能揭国权以归相，持兵柄以归将，则心无不达，行无不孚矣。」〔行，下孟翻。〕又曰：「法宜画一，官宜正名。今分外官、中官之员，立南司、北司之局，〔百官赴南牙朝会者，谓之外官，亦谓之南司。宦官列局于玄武门内，两军中尉护诸营于苑中，谓之中官，亦谓之北司。〕或犯禁于南则亡命于北，或正刑于外则破律于中，法出多门，人无所措，实由兵农势异而中外法殊也」。又曰：「今夏官不知兵籍，止于奉朝请；〔朝，直遥翻。〕六军不主兵事，止于养动阶。〔兵部，古夏官之职，六军，上将军、大将军、将军、统军皆以养勋阶。〕军容合中官之政，戎律附内臣之职。〔谓观军容使及诸监军使也。〕首一戴武弁，疾文吏如仇雠；足一蹈军门，视农夫如草芥。谋不足以翦除凶逆而诈足以抑扬威福，勇不足以镇卫社稷而暴足以伺轶里闾。羁绁藩臣，〔轶，徒结翻，又音逸，突也。绁，先列翻。〕千陵宰辅，隳裂王度，汩乱朝经。〔朝，直遥翻。〕张武夫之威，上以制君父；假天子之命，下以御英豪。有藏奸观衅之心，无伏节死难之义。〔难，乃旦翻。〕岂先王经文纬武之旨邪！」又曰；「臣非不知言发而祸应，计行而身戮，哀生人之困，岂忍姑息时忌，窃陛下一命之宠哉！」〔周礼：一命受职。后世以授初品官为一命。〕
3闰月，丙戌朔，史宪诚奏遣其子副大使唐、都知兵马使元志绍将兵二万五千趣德州讨李同捷。〔并，苦坚翻。按考异从元，当音渠之翻。二音皆姓也。趣，七喻翻。考异曰：实录或作「于志沼」，或作「并志沼」，或作「元志绍」旧纪作「并志绍」。新纪、传作「元志沼」，今从之。据考异，「绍」当作「沼」。〕时宪诚欲助同捷，唐泣谏，且请发兵讨之；宪诚不能违。
4甲午，贤良方正裴休、李合、李甘、杜牧、马植、崔玙、王式、崔慎由等〔合，曷阁翻。玙，音余。〕二十二人中第，皆除官。〔中，竹仲翻。〕考官左散骑常侍冯宿等见刘蕡策，皆叹服，而畏宦官，不敢取。诏下，物论嚣然称屈。〔嚣，虚骄翻，喧也。〕谏官、御史欲论奏，执政抑之。李合曰：「刘蕡下第，我辈登科，能无厚颜！」乃上疏，以为：「蕡所对策，汉、魏以来无与为比。今有司以蕡指切左右，不敢以闻，恐忠良道穷，纲纪遂绝。况臣所对不及蕡远甚，乞回臣所授以旌蕡直。」不报。蕡由是不得仕于朝，终于使府御史。〔使府，节度使幕府也。御史，幕僚所带寄禄官，亦谓之宪官。〕牧，佑之孙；植，勋之子；〔杜佑历德、顺、宪三朝，位至公辅。马勋见二百三十卷德宗贞元元年。考异曰：旧传「勋」作「曛」，误也。勋事见德宗实录。〕式，起之孙；慎由，融之玄孙也。〔王起见二百四十一卷穆宗长庆元年。崔融以文章显于武后朝。〕
5夏，六月，晋王普薨；辛酉，谥〔章：十二行本「谥」作「赠」；乙十一行本同。〕悼怀太子。
6初，萧太后幼去乡里，有弟一人；上即位，命福建观察使求访，莫知所在。有茶纲役人萧洪，〔凡茶商贩茶，各以若干为一纲而输税于官。〕自言有姊流落，商人赵缜引之见太后近亲吕璋之妻，〔缜，指忍翻。〕亦不能辩，与之俱见太后。上以为得真舅，甲子，以为太子洗马。〔为萧洪诈觉流死张本。先，悉荐翻。〕
7峰州刺史王升朝叛；庚辰，安南都护武陵韩约讨斩之。〔旧志：峰州至京师一万一千五百里。宋白曰：峰州，治嘉宁县，汉麊泠县地。武陵，汉临沅县之地，隋置武陵县，唐带朗州。朝，直遥翻。〕
8王庭凑阴以兵及盐粮助李同捷，上欲讨之；秋，七月，甲辰，诏中书集百官议其事。宰相以下莫敢违，卫尉卿殷侑独以为：「廷凑虽附凶徒，事未甚露，宜且含容，专讨同捷。」己巳，下诏罪状廷凑，命邻道各严兵守备，听其自新。
9九月，丁亥，王智兴奏拔棣州。
10李寰自晋州引兵赴镇，不戢士卒，所过残暴，至则拥兵不进，但坐索供馈。〔索，山客翻。〕庚寅，以寰为夏绥节度使。〔夏，户雅翻。〕
11甲午，诏削夺王庭凑官爵，命诸军四面进讨。
12加王智兴守司徒，以前夏绥节度使傅良弼为横海节度使。
13岳王绲薨。〔绲，顺宗子，音古本翻。〕
14庚戌，容管奏安南军乱，逐都护韩约。
15冬，十月，洋王忻薨。〔忻，宪宗子。〕
16魏博败横海兵于平原，遂拔之。〔败，补迈翻。〕
17十一月，癸未朔，易定节度使柳公济奏攻李同捷坚固寨，，拔之；〔同捷筑寨于沧州西，以抗官军，以坚固为名。〕又破其兵于寨东。时河南、北诸军讨同捷久未成功，每有小胜，则虚张首虏，邀厚赏，朝廷竭力奉之，江、淮为之耗弊。
18傅良弼至陕而薨。〔陕，失冉翻。〕乙酉，以左金吾大将军李佑为横海节度使。
19甲辰，禁中昭德寺火，延及宫人所居，烧死者数百人。
20十二月，丁巳，王智兴奏兵马使李君谋将兵櫅河，破无棣。〔无棣，古齐国之北境，周封太公赐履所至也；汉为阳信县；界有无棣沟，通海；唐为无棣县，属沧州。九域志：在州东南一百七里。〕
21壬申，中书侍郎、同平章事韦处厚薨。
22李同捷军势日蹙，王庭凑不能救，乃遣人说魏博大将元志绍〔说，式芮翻。〕使杀史宪诚父子取魏博；志绍遂作乱，引所部兵二万人还逼魏州。丁丑，命谏议大夫柏耆宣慰魏博，且发义成、河阳兵以讨志绍。
23戊寅，以翰林学士路，隋为中书侍郎、同平章事。
24辛巳，史宪诚奏元志绍兵屯永济，〔代宗大历七年，田承嗣分魏州之临清置永济县，属贝州。〕告急求援；诏义成节度使李听帅沧州行营诸军以讨志绍。〔帅，读曰率。〕
</div>
    <div class="pagination">
<a href="资治通鉴注_page268.html">上一页</a><span>...</span><a href="资治通鉴注_page264.html">264</a><a href="资治通鉴注_page265.html">265</a><a href="资治通鉴注_page266.html">266</a><a href="资治通鉴注_page267.html">267</a><a href="资治通鉴注_page268.html">268</a><span class="current-page">269</span><a href="资治通鉴注_page270.html">270</a><a href="资治通鉴注_page271.html">271</a><a href="资治通鉴注_page272.html">272</a><a href="资治通鉴注_page273.html">273</a><a href="资治通鉴注_page274.html">274</a><span>...</span><a href="资治通鉴注_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
