<!DOCTYPE html>
<html>
<head>
    <meta charset="UTF-8">
    <title>大事记续编 - 第 25 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 25 页/共 65 页</h1>
    <div class="content">　　解题曰宋庠纪年通谱一年三易号永安吴孙休年号建武汉光武年号永兴汉桓帝年号按恵帝九改元而六同汉年一用吴号纪年颁朔政之大者皆事出仓卒安袭曩名庸非天厌恵德趣衰啓乱俾发号施令皆前王之刍狗传曰其壊不可支也斯之谓欤
　　晋孝恵皇帝永兴二年【汉光文皇帝元熈二年成武皇帝太武元年】春正月甲午朔帝出居于长安【以本纪修】夏四月张方废皇后【以本纪修】解题曰羊后于是三废矣河间王颙矫诏以后屡为奸人所立遣尚书田淑勅留台赐后死诏书累至司校尉刘暾与尚书仆射荀藩河南尹周馥驰奏曰羊庶人门戸残破废故空宫门禁峻宻无縁得与奸人构乱众无愚知皆谓不然陛下更深与太宰叅详勿令逺近疑惑取谤天下颙大怒遣收暾暾奔青州后遂免帝还洛迎后复位洛阳令何乔又废后及张方首至其日复后位余见通鉴叶适曰幽王之诗称周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕盖是时幽王见杀太子外迁而其辟公贵人首鼠自便莫以倾覆为念故人怨刺之如此暾为留台而能抗拒强臣存活废后视是诗所称过之逺矣
　　六月成都王雄改元【以载纪修】秋七月东海王越领徐州都督起兵攻河间王颙成都王頴故将公师藩起兵于赵魏八月越以豫州刺史刘乔为兾州刺史范阳王虓领豫州刺史乔拒虓
　　解题曰乔成都王之党也虓东海王之党也冀州统郡国十三赵【宋庆源信德真定中山四府之地】钜鹿【庆源信德二府之地】安平【兾州之地】平原【安德东平信德三府慱州永静军之地】乐陵【棣濵沧三州之地】勃海【沧清兾恩四州永静军之地】章武【河间府霸莫沧三州之地】河间【河间府莫雄涿三州保定军之地】高阳【保州永宁广信安肃顺安四军之地】慱陵【深祁二州之地】清河【大名安德二府恩慱二州之地】中山【中山真定二府保州永宁军之地】常山【真定中山二府之地】
　　壬子颙都督河北军事冬十月刘请颙越释怨不纳乔袭许虓奔河北有星孛于北斗受东海王越节度十二月頴入洛阳虓领冀州刺史济河击頴将败之乔众溃【以纪传吕祖谦标目修】右将军陈敏反于歴阳据江东刘遣江夏太守陶侃讨之【以吕祖谦标目修】是嵗汉王渊徙黎亭【以通鉴修】
　　解题曰按后汉郡国志上党郡壶关县有黎亭故黎国
　　晋孝恵皇帝光熙元年【汉光文皇帝元熙三年成武皇帝晏平元年】春正月戊子朔帝出居于长安日有食之【以本纪修】河间王颙杀张方请和于东海王越越不许成都王頴奔长安夏四月己巳越屯温五月遣兵入长安颙頴走己亥帝还洛阳六月丙辰朔复皇后辛未改元颙复入长安【以本纪通鉴修】解题曰皇后三废而三复矣
　　成都王雄即帝位改元国号成【以吕祖谦标目修】秋七月乙酉朔日有食之【以本纪修】八月太傅东海王越録尚书事【以本纪修】九月顿邱太守冯嵩执成都王頴范阳王长史刘舆杀之【以本纪修】
　　解题曰宋开德府清丰县晋顿邱郡也
　　兖州刺史茍晞斩公师藩【以通鉴目録修】冬十月以范阳王司马刘琨为并州刺史【以吕祖谦标目修】十一月庚午东海王越弑帝
　　解题曰按帝纪司马越鸩之
　　癸酉皇太弟炽即皇帝位尊皇后曰恵皇后立妃梁氏为皇后【以本纪修】十二月壬午朔日有食之【以本纪修】河间王颙就徴镇南将军南阳王模杀之【以本纪通鉴修】己酉塟孝恵皇帝于太阳陵【以本纪修】


　　大事记续编卷二十六
　　钦定四库全书
　　大事记续编卷二十七　　　明　王祎　撰
　　晋孝懐皇帝永嘉元年【汉光文皇帝元熙四年成武皇帝晏平二年】春正月癸丑改元【以本纪修】
　　解题曰宋庠纪年通谱永嘉汉冲帝年号
　　二月东莱王弥冦青徐二州【以本纪修】陈敏伏诛【以本纪修】三月丁卯改塟杨太后谥曰武悼庚午立豫章王诠为皇太子【本纪】庚辰东海王越出镇许昌【本纪】南阳王谟为征西大将军开府都督秦雍梁益四州军事镇长安【以本纪修】夏五月马牧帅汲桑羯胡石勒陷邺杀司冀二州都督新蔡王腾进攻兖州东海王越使茍晞讨之【以纪传修】
　　解题曰石勒上党武乡羯人其先匈奴别部羌渠之胄按匈奴传有力羯种然则勒其力羯种欤事见通鉴
　　秋七月己未以平东将军监徐州军事琅邪王睿为安东将军都督扬州江南军事镇建业睿以司马王导为谋主侍中顾荣为军司防稽相贺循为吴国内史导説睿谦以接士俭以足用抚绥新旧江东归心焉【以吕祖谦标目】修八月分荆州江州为湘州【以本纪修】
　　解题曰分长沙衡阳湘东零陵邵陵桂阳及广州之始安始兴临贺置湘州
　　九月茍晞击汲桑石勒大破之勒寻奔汉桑走死【以本纪举要歴补遗修】
　　解题曰汲桑之破邺也东海王越出次官渡以讨之命茍晞为前锋桑素惮晞于城外为栅以自守晞将至顿军休士先遣单骑示以祸福桑众大震弃栅宵遁婴城固守晞陷其九垒遂定邺而还西讨吕郎灭之后从高宻王泰讨青州贼刘根破公师藩败石勒于河北威名甚盛时人拟之韩白余见通鉴
　　辛亥有大星如日小者如斗自西方流东北天尽赤俄有声如雷【以本纪修】冬十一月戊申朔日有食之【以本纪修】十二月癸卯东海王越自为丞相领兖州牧
　　解题通典晋司徒与丞相通职未尝并立永嘉元年始两置焉余见通鉴
　　以抚军将军茍晞为征东大将军都督青州军事青州刺史【以纪传修】慕容廆自称鲜卑大单于【以载记修】时帝始亲郊祀【以列传修】
　　解题曰挚虞为太常卿时懐帝亲郊自元康以来不亲郊祀礼仪弛废虞考正旧典法物粲然
　　晋孝懐皇帝永嘉二年【汉光文皇帝永凤元年成武皇帝晏平三年】春正月丙午朔日有食之【以本纪修】汉王渊遣将军刘聪据太行石勒下赵魏【以举要歴补遗修】二月辛卯东海王越杀清河王覃【以本纪修】庚子汉石勒冦常山骠骑大将军王浚破之【以本纪修】三月东海王越徙镇鄄城【以举要歴补遗修】
　　解题曰鄄城属濮阳国【袁绍使记曹操以许下卑湿雒阳残破宜徙都鄄城以就全实水经河水东迳鄄城县北注故城在河南十八里兖州旧治河上之邑最为峻固晋八王故事越治鄄城无故自壊七十余文越恧之移治濮阳】
　　夏四月丁亥王弥入许昌五月甲子冦洛阳败走归汉【以本纪修】
　　解题曰弥谓其党刘灵曰晋兵尚彊归无所厝刘渊昔为质子我与之周旋京师深有分契今称汉王归之可乎灵然之乃渡河归渊余见通鉴
　　秋七月汉王渊徙都蒲子【以通鉴目録修】
　　解题曰刘琨至晋阳元海在离石相去三百里许琨宻遣离间其部种虏降者万余落渊甚惧遂城蒲子而居之余见通鉴【今隰州隰川县北四十里即春秋时蒲城也】
　　八月东海王越屯濮阳【以本纪修】冬十月甲戌汉王渊即帝位改元【以本纪通鉴目録修】
　　解题曰夷狄僣号自渊始
　　十二月汉石勒冦魏汲顿邱【以通鉴修】
　　晋孝懐皇帝永嘉三年【汉光文皇帝河瑞元年成武皇帝晏平四年】春正月汉徙都平阳改元【以通鉴目録修】
　　解题曰今平阳路平阳县有刘元海城晋地理志蒲子平阳皆属平阳郡统于司州盖逼畿甸矣【宋庠纪年通谱于汾水中得玉玺王莽时玺也乃改元元玺】
　　三月丁巳东海王越入京师杀中书令缪播等【以吕祖谦标目修】以中书监王敦为扬州刺史【以吕祖谦标目修】
　　解题曰潘滔説越曰今树处仲于江外使其肆豪彊之心是见贼也不从
　　东海王越领司徒王衍为太尉越奏罢宿卫以国兵代之【以纪传修】汉陷黎阳【以通鉴修】大旱江汉河洛皆竭【以本纪修】夏汉石勒冦钜鹿常山以赵郡张賔为谋主【以通鉴目録修】秋七月汉陷壶关【以通鉴修】
　　解题曰上党郡故治长子县董卓作乱移治壶关刘渊虽徙居壶关之黎亭未能得郡也至是王弥刘聪石勒共攻壶关降上党大守而刘琨始即襄垣以为郡矣余见通鉴
　　八月汉楚王聪冦洛阳九月农太守垣延袭败之【以载记修】王浚遣将大破石勒于飞龙山【以载纪修】
　　解题曰今真定有飞龙山
　　冬十月汉楚王聪等冦洛阳败还【以吕祖谦标目修】成天水訇琦以梓潼降【以吕祖谦标目修】十一月汉石勒陷长乐【以本纪修】解题曰长乐属魏郡
　　十二月汉王弥遣长史曹嶷徇青州【以通鉴目録修】
　　晋孝懐皇帝永嘉四年【汉昭武皇帝刘聪光兴元年成武皇帝晏平五年】春二月汉石勒陷鄄城【以本纪修】成将文硕以巴西降【以本纪修】夏四月大水【以本纪修】成复取梓潼【以吕祖谦标目修】五月大蝗【以本纪修】秋七月罗尚卒以长沙太守皮素代之【以吕祖谦标目修】己卯汉主渊卒太子和立和弟聪弑而代之改元以北海王乂为太弟【以吕祖谦标目修】
　　解题曰宋庠纪年通谱嘉平魏高贵乡公年号
　　氐蒲洪称略阳公【以载记修】汉陷河内【以本纪修】九月流民王如反于南阳降于汉【以吕祖谦标目修】冬十月汉河内王粲等冦洛阳石勒围仓垣陈留内史王讃走之【以本纪通鉴修】
　　解题曰仓垣城在宋开封府开封县东北水经注济水东迳仓垣舆地志城南临汴水
　　刘琨表鲜卑拓跋猗卢为大单于代公【以通鉴修】
　　解题曰杜延业晋春秋云猗卢匈奴之别种也族类数千各立称号索头其一也猗卢受琨节度欲遣索头万骑卫京师太越以洛中荒俭弗聴余见通鉴【琨与丞相牋曰琨比和猗卢遂引大众躬啓戎行即具白太傅切陈愚见聪冝时讨勒不可縦而宰相所虑不同更忧茍晞冯嵩之徒而稽二冦之诛遣使抑挫臣鋭气臣即解甲遣卢众归国】
　　壬子王浚为司空平北将军刘琨为平北大将军进叚勿务尘为大单于【以纪传修】京师饥遣使徴天下兵不至【以本纪修】汉石勒破王如军冦襄阳【以朱熹纲目修】十一月甲戌东海王越讨石勒以王衍为军司东屯项越自领豫州牧【以本纪修】
　　解题曰朱黼曰越始领司徒凡宿卫有侯爵者尽奏罢之止以国兵数百宿衞后知京师单弱遂出屯于项帅甲士四万且以行台自随朝贤素望悉为佐吏名将劲卒咸入其府宫省无复守衞此刘聪所以谈笑而取之也幽王之诗曰皇父孔圣作都于向择三有事亶侯多藏不憗遗一老俾守我王择有车马以居徂向小人之败国家专为深谋者宛然同一也事见通鉴
　　扬州都督周馥请迁都寿春东海王越召馥馥不至【以纪传修】十二月皮素为其下所杀以巴东监军韩松为益州刺史【以通鉴修】
　　晋孝怀皇帝永嘉五年【汉昭武皇帝嘉平元年成武皇帝玉衡元年】春正月壬申汉曹嶷陷青州茍晞走【以本纪修】癸酉汉石勒陷江夏【以本纪修】乙亥成取涪城巴西改元【以吕祖谦标目修】湘州流人杜弢据长沙反【以本纪修】镇东大将军开府琅邪王睿遣将攻周馥馥走死以军谘祭酒王敦为扬州刺史【以通鉴修】解题曰程逈曰馥以京师倾危故抚寿春请车驾幸之已而帝果陷贼其先见如蓍所以不从奸臣假托之召者欲保有寿春以待君父上以鉴皇甫规朱隽轻从董卓之召致国家之殄亡下亦自附于祖逖刘琨之烈光以自见于世而琅邪害之剪国家之羽翼以増乱人之气见雠不讨而动干戈于邦内江左不竞此其兆朕也事见通鉴
　　三月诏讨东海王越以茍晞为大将军督青徐兖豫六州军事越薨【以吕祖谦标目修】建平都尉暴重杀韩松领三府事益州将吏杀重以巴郡太守张濯行三府事濯战死平西司马王异代之【以通鉴修】
　　解题曰按载记罗尚为平西将军领护西夷校尉益州刺史实开三府故三府官属表韩松等而暴重张罗王异张启皆领三府事至向沈兰维浸就削弱但行西夷校尉而已事见通鉴
　　夏四月汉石勒追东海王越防败之苦县杀王衍及王公已下十余万人害宗室四十八王于洧仓【以本纪通鉴修】解题曰按晋春秋三十国春秋王衍将死顾谓刘望曰吾曹虽不如古人向令不共祖尚浮虚戮力悉心以治天下犹可不至今日余见通鉴苏辙曰晋世高谈揖譲而无慷慨感激之操大言无当不适于用而畏兵革之事奸雄知其所忌而窃乘之是以颠沛陨越而不能以自存且夫刘石奸诈雄武譬如山林之人生于草木之间大风烈日之所咻而雪霜饥馑之所劳苦其筋力骨节之所尝试者亦已至矣而使王衍之伦清谈而当其冲譬如千金之家居于高堂之上食肉饮酒不习寒暑之劳而欲以之捍御山林之勇夫固奸雄之所乐攻而无难者也富而不能劳贵而不能治此其所以丧天下之故哉【水经注洧水又东入汶仓城内俗以是水为汶水故名汶仓非也盖渭水之邸閤亦在頴昌府】
　　五月杜弢陷长沙【以吕祖谦标目修】汉前军大将军呼延晏入冦六月丁酉王弥及始安王曜等陷洛阳戊戌杀太子诠及王公士民三万余人迁帝于平阳【以本纪修】丁未汉改元【以载记修】茍晞立豫章王端为皇太子置行台自领尚书令屯城【以本纪通鉴目録修】
　　解题曰梁国防县山桑古城在县北
　　司徒荀藩等建行台于宻奉吴王晏子秦王业趣许昌【以通鉴目録修】镇东大将军琅邪王睿辟渡江贤俊【以吕祖谦标目修】琅邪王睿遣兵攻江州刺史华轶斩之【以列传修】秋七月王浚承制假立太子自领尚书令【以本纪通鉴修】八月汉围长安九月杀太尉南阳王模以中山王曜镇长安【以载记脩】汉石勒袭执茍晞及豫章王端【以本记修】冬十月汉石勒杀王弥屯葛陂【以载记修】
　　解题曰勒于葛陂缮室宇课农造舟将冦建邺防霖雨三月不止元帝使江南之众大集寿春勒军中饥疫死者大半檄书朝夕继至勒防诸将议之勒发葛陂使石虎率骑二千距寿春大败于巨灵口奔退百里及于勒军军中震扰谓王师大至勒阵以待之晋惧有防兵退还寿春勒所过皆坚壁清野采掠无所获军中大饥士众相食余见通鉴勒号为善用兵然困于阳平败于赤桥狼狈于飞龙仓垣亦几危矣江汉虽能蹂躏河之南北固未容足之地至是饥疫濒死此天亡之时而琅邪诸臣特幸其去曽不能乘机奋发以蹙之使得安行而据襄国卒之奄有天下大半鸱张大语以汉高光自拟呜呼使勒得以称雄于时者诸贤之罪也世遂从而信之可发千载一慨哉【蔡州新蔡县有葛陂周回三十里】
　　十一月拓跋猗卢入太原刘琨徙五县百姓以避之【以本纪修】
　　解题曰按晋书列传宋书索虏传后魏书本纪初单于猗防以救东嬴公腾之功琨表其弟猗卢为代郡公王浚以琨侵已之地数击琨猗卢以封邑去国悬逺民不相接率部落自云中入雁门从琨求句注陉北之地【地里志魏黄初立并州自陉岭以北并弃之至晋因而不改元和郡县志句注山在代州西北三十五里雁门县西陉山是也晋咸宁元年碑北方之险有卢龙飞狐句注为之尊天下之阻所以分别外内也晋乱为猗卢所据】琨不能制且欲猗卢为援乃徙马邑【属雁门郡】隂馆楼烦【并汉县属雁门郡晋志无】繁畤【县并属雁门郡】五县民于新安以其地处之猗卢徙十万家以充之
　　安定太守贾疋冯翊太守索綝等大败汉中山王曜于黄邱豫州刺史阎鼎奉秦王业趋武关【以列传通鉴修】
　　解题曰按载纪列传刘曜既据长安安定太守贾疋及诸氐羌皆送质任唯雍州刺史麴特新平太守竺恢固守不降护军麴允频阳令梁肃自京兆南山将奔安定遇疋任子于隂宻拥还临泾推疋为平西将军率众五万攻曜于长安扶风太守梁综及麴特赵染来距败迹而还曜众大败中流矢退保甘渠疋帅戎晋二万余人将伐长安西平太守竺恢亦固守刘粲闻之使刘曜刘雅赵染距疋先攻恢不克疋邀击大败之曜退走疋追之至于甘泉旋自渭桥袭彭荡仲杀之通鉴冯翊太守索綝等共推贾疋为平西将军率众五万向长安雍州刺史麴特新平太守竺恢皆不降于汉汉河内王粲在新丰使其将刘雅赵染攻新平不克索綝救新平大小百战雅等败退中山王曜与疋战于黄邱大败疋遂袭汉梁州刺史彭荡仲杀之耀州云阳县汉甘泉宫本秦林光宫武帝立泰畤开山图汉官仪注晋灼皆云云阳甘泉黄帝以来圆丘祭天处黄丘殆以此得名【载记又云战黄邱曜众大败退保甘渠即甘泉也地与耀州三原县隣】
　　王浚以崔毖为东夷校尉【吕祖谦标目】
　　晋孝懐皇帝永嘉六年【汉昭武皇帝嘉平二年成武皇帝玉衡二年】春正月帝防尘于平阳【以本纪修】
　　解题曰聪引帝入防谓帝曰卿为豫章王时朕常与王武子相造武子称朕于卿卿言闻其名乆矣以卿所制乐府欲示朕谓朕曰闻君善为辞赋试为看之朕时与武子俱为盛德颂卿称善者久之乂引朕射于皇堂朕得十二筹卿与武子俱得九筹卿赠朕柘弓银研卿颇忆否帝曰臣安敢忘之但恨尔日不早识龙顔余见通鉴以藩王而结交外夷任子晋之纪纲荡然久矣
　　二月壬子朔日有食之【以本纪修】汉石勒将攻建业以大雨止琅邪王睿上尚书檄讨勒【以通鉴本纪修】夏贾疋等败汉中山王曜走之秦王业入长安【以通鉴修】秋七月汉石勒据襄国【以通鉴修】
　　解题曰襄国属广平郡宋信德府
　　汉袭取晋阳八月庚戌刘琨奔常山【以本纪修】
　　解题曰刘越石志槩英果亦以忠义自许独惜其无学是以纽于奢豪而无深沈之度方其﨑岖兵间此何如时而流连音律以忠谏杀士岂望尘之余习犹未除耶卒于境土不保依栖戎狄功业竟无一成然则有志于事功者可不以学问为先哉事见通鉴
　　九月辛巳雍州刺史贾疋等奉秦王业为皇太子建宗庙社稷以阎鼎为太子詹事总摄百揆加疋征西大将军【以纪传修】冬十月代公猗卢遣兵救刘琨大败汉中山王曜十一月琨保阳曲【以本纪修】
　　解题曰阳曲太原国县【水经注汾水西南迳阳曲城北魏土地记曰阳曲胡寄居太原界】
　　始平太守麴允冯翊太守梁纬等攻阎鼎鼎走死十二月羣胡攻贾疋杀之允领雍州刺史【以通鉴修】
　　解题曰京兆尹梁综与鼎争权鼎杀综鼎首建大谋立功天下始平太守麴允抚夷护军索綝心害鼎功且防权势冯翊太守梁纬北地太守梁肃并综母弟綝之姻乃证其有无君之心专戮大臣遂攻鼎鼎奔雍为氐所杀夫首建入关之谋者阎鼎也与贾疋谋兴复晋室者梁肃等也帅十万众防之者梁综也今秦王辅入关而鼎以争权杀综麴允辈又欲专权而杀鼎疋亦毙于群胡之手欲帝业之定也难哉事见通鉴
　　王浚遣督护王昌帅段疾陆眷等攻汉石勒大败段氏遂附于勒【以列传修】是歳王敦杀其从兄军谘祭酒澄澄将玉机据广州王如降于敦【以吕祖谦标目修】江阳太守张启杀王异而代之寻卒三府表涪陵太守向沈行西夷校尉【以通鉴修】羌姚弋仲称扶风公【以通鉴修】
　　晋孝愍皇帝建兴元年【汉昭武皇帝嘉平三年成武皇帝玉衡三年】春正月帝尘于平阳【以本纪修】二月丁未汉主聪弑帝【以通鉴修】三月向沈卒成取巴陵【以通鉴修】
　　解题曰初成都之失守也罗尚犹统巴涪暨尚卒于巴郡而巴乱矣故韩松治巴东而成亦遂取涪向沈兰续退保涪陵终为成所并而已事见通鉴
　　夏四月壬申皇太子业即皇帝位改元
　　解题曰宋庠纪年通谱建兴刘禅孙亮李雄年号愍帝虽草创继世而建元合前三号不祥甚矣
　　以麴允及京兆太守索綝为左右仆射【以本纪修】汉石勒使从子虎据邺【以通鉴修】
　　解题曰按晋春秋曰石勒背汉之谋始于此又按载记勒谓张賔曰邺魏之旧都风俗殷杂谁可任也賔曰晋故东莱太守赵彭有佐时良干于是徴为魏郡太守彭泣辞以石虎镇邺三防石虎夺之萌兆于此【张賔始劝勒不攻三防避其实也既得襄国则亟图三台乘其虚也殆无遗筭矣】相台志邺在今相州东三十里本魏地城冢记云狄灭邢卫齐桓公筑邺城以卫诸侯管子亦曰筑五鹿中牟邺以卫诸夏今此城在邺东一里半东西七里南北五里齐所筑也汉置魏郡于此曹操建都凡七门南面三门东面一门西面一门北面二门余见通鉴
　　琅邪王録事参军陈頵数论事睿出之为谯郡太守【以通鉴修】五月壬辰琅邪王睿大司马南阳王保为左右丞相大都督陜东西军事【以本纪修】石勒取山东郡县【以本纪修】秋诏琅邪王睿进军睿辞八月以长史刁恊为丞相左长史从事中郎刘隗为司直军谘祭酒祖逖为豫州刺史屯淮隂【以本纪通鉴修】武昌太守陶侃大破杜弢王敦表为荆州刺史【以通鉴修】九月荀藩薨【以本纪修】汉中山王曜败麴允于黄白城【以通鉴修】
　　解题曰黄白城在今耀州三原县西南
　　竟陵太守杜曽反冬十月击败陶侃侃击杜弢大破之【以通鉴修】氐扬难敌取梁州自称刺史【以吕祖谦标目修】十一月麴允袭汉中山王曜大败之【以吕祖谦标目修】十二月汉石勒奉表于王浚【以通鉴修】
　　解题曰昔智伯欲袭卫遗之乘马先之以璧卫君大恱诸大夫皆喜而南文子独有忧色卫君问之南文子曰无方之礼无功之赏祸之先也我未有徃而彼有以来是以忧也于是衞君修梁津捍邉城智伯不敢伐浚岂未之知乎事见通鉴
　　是嵗琅邪王睿遣世子绍镇广陵【以举要歴补遗修】代公猗卢城盛乐及平城【以通鉴修】
　　解题曰元和郡县志续通典汉末匈奴扰邉定襄以西云中雁门西河遂空曹公始立平城县晋改属雁门猗卢都平城道武建都东至军都关西至河南至中山隘门塞北至五原为甸服孝文迁都为恒州唐正观自朔州北定襄城移云州及定襄县于此天寳升大同军节度使后魏云州在郡北三百余里定襄故城齐立朔州在西南一名平城
　　【甲戌】晋孝愍皇帝建兴二年【汉昭武皇帝嘉平四年成武皇帝玉衡四年】春正月己巳黒雾着人如墨辛未有如日陨于地又有二日相承出西方而东行【以本纪修】扬难敌去梁州地归于城【以吕祖谦标目修】二月壬寅镇西将军张轨为太尉凉州牧王浚为大司马都督幽冀军事司校尉荀组为司空行留台事刘琨为大将军都督并州军事【以纪传修】汉石勒遣使刘琨请讨王浚三月壬申勒袭执浚杀之使燕国刘翰戌蓟翰归段匹防【以吕祖谦标目修】
　　解题曰勒纂兵戒期将袭浚而惧刘琨及鲜卑乌丸为其后患沉吟未发张賔曰夫袭敌国当出其不意军严经日不行岂顾有三方之虑乎勒曰为之奈何賔曰今三方未谓将军便能悬军千里以征幽州也轻军徃返不出二旬就使三方有动势足旋趾且琨浚虽同名晋藩其实仇敌若修牋于琨送质请和琨必欣于得我喜于浚灭终不救浚而袭我也于是宵行遣张虑奉牋于琨陈已过深重求讨浚以自效琨素疾浚乃檄诸州郡説勒知命思愆收累年之咎求拔幽都效善将来今听所请受任通和余见通鉴琨尝归勒毋授以大将军郡公之号勒方嬉笑靳侮谢而絶之今其势日张何畏于琨而卑辞请和乎直畏我之拟其后耳而琨恬不之怪真谓其若有思愆念咎之意者勒遂得以袭取王浚略无后忧琨乃上表朝廷谓浚受其伪和为勒所虏勒势转盛欲来袭臣东北八州勒灭其七先朝所授存者惟臣是以勒朝夕谋虑以臣为计岂琨至是而后悟耶琨诮浚受其伪和而已乃复受其和其相去几何是亦目睫之论也
　　乐陵太守邵续附石勒寻归琅邪王睿以为平原乐安太守【以吕祖谦标目修】夏五月己丑西平武穆公张轨薨世子寔立【以纪传修】汉中山王曜赵染冦长安六月败还秋七月染攻北地麴允杀之【以吕祖谦标目修】冬十月张寔都督凉州军事凉州刺史【以列传修】
　　晋孝愍皇帝建兴三年【汉昭武皇帝建元元年成武皇帝玉衡五年】春二月丙子琅邪王睿为丞相大都督督中外军事南阳王保为相国大将军荀组为太尉豫州牧刘琨司空都督并冀幽三州军事进代公猗卢爵为王【以本纪修】杜弢别将陷豫章三月寻阳内史周访平之【以本纪修】汉改元【以载记修】解题曰宋庠纪年通谱建元汉武帝年号
　　汉青州刺史曹嶷尽得齐鲁之地【以吕祖谦标目修】秋八月陶侃克长沙杜弢走死【以本纪修】琅邪王睿以王敦为镇东大将军都督江扬荆湘交广六州军事江州刺史敦以王机为交州刺史陶侃为广州刺史从弟军谘祭酒廙为荆州刺史杜曽迎荆州刺史第五猗以拒廙王机谋据广州侃讨之机走死【以通鉴修】九月汉中山王曜冦北地冬十月拔冯翊【以本纪修】
　　晋孝愍皇帝建兴四年【汉昭武皇帝麟嘉元年成武皇帝玉衡六年】春正月赠吴王晏太保諡曰孝【以吕祖谦标目修】二月汉杀少府陈休等七人太宰河间王易御史大夫陈元达等谏不听三月易恚死元达自杀【以载记修】代王猗卢为其子六脩所弑其将箕澹等归刘琨【以本纪修】夏六月丁巳朔日有食之【以本纪修】大蝗【以本纪修】秋七月汉中山王曜围北地大都督麴允救之众溃九月曜陷长安外城冬十月乙未帝出降御史中丞吉朗死之丁酉迁帝于平阳允死之【以本纪载记修】解题曰帝之继皇统也属永嘉之末天下崩离长安城中戸不盈百墙宇頽毁蒿棘成林朝廷无车马章服惟桑版署号而已公私有车四乘器械多阙运馈不继巨猾滔天帝京危急诸侯无释位之志征镇阙勤王之举故君臣窘迫以至杀辱云余见通鉴
　　汉以曜为秦王大都督督陜西军事改元【以本纪载记修】刘琨遣箕澹攻石勒于坫城自屯广牧勒大破之【以列传修】解题曰按晋书地理志乐平郡有沾县今石勒围乐平太守韩据于坫城沾之为坫殆字画之讹也又按晋书地理志并州新兴郡有广牧县水经注河东迳广牧故城北
</div>
    <div class="pagination">
<a href="大事记续编_page24.html">上一页</a><span>...</span><a href="大事记续编_page20.html">20</a><a href="大事记续编_page21.html">21</a><a href="大事记续编_page22.html">22</a><a href="大事记续编_page23.html">23</a><a href="大事记续编_page24.html">24</a><span class="current-page">25</span><a href="大事记续编_page26.html">26</a><a href="大事记续编_page27.html">27</a><a href="大事记续编_page28.html">28</a><a href="大事记续编_page29.html">29</a><a href="大事记续编_page30.html">30</a><span>...</span><a href="大事记续编_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
