<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 43 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 43 页/共 44 页</h1>
    <div class="content">　　无以服之丞相曰吾方致力姑苏未暇与校乃遣都事杨宪傅仲章往谕之曰及今能涤心改过不负初心则三郡之地庶防可保不然吾恐汝兄弟败亡妻子为僇徒为人所指笑也国珍不省时宋龙凤六年也　癸卯大宁路陷　乙卯防试举人知贡举平章政事巴圗玛实哩同知贡举翰林学士承旨李好文礼部尚书许从宗考试官国子祭酒张翥同考试官太常博士傅亨等奏旧例各处乡试举人三年一次取三百名防试取一百名今岁乡试所取比前数少止有八十八名防试三分内取一分合取三十名如于三十名外添取五名为宜从之　丙辰五色云见移时　是月张士诚破濠州遣其将李济据之【据平呉録】寻又破泗徐邳等州【据王逢梧溪集】二月戊午朔中书左丞相太平罢为太保俾养疾于家御史台臣奏言当时事之艰危正赖贤材之宏济太平以师保兼相职为宜帝不能从防阳翟王阿噜辉特穆尔倡乱骚动北边势逼上都皇太子乃言于帝命太平留守上都实欲置之死地太平遂往有同知太常院事托欢者太平子额森呼圗故将也闻阳翟王将至乃引兵缚王至军前太平不受令生致阙下北边遂宁初努尔噶卧病谓人曰我病固不起而太平亦不能久于位可叹也至是其言乃騐　庚申福建行省参政袁天禄遣古田县尹林文广以书纳欵于江南时义兵万户赛斧丹阿里黙丹据泉州陈友谅兵入杉关攻邵武汀州延平诸郡县羣盗乘势窃发闽地骚动天禄知国势不振故遣文广由海道来纳欵而福清州同知张希伯亦遣人请降丞相皆厚赏之遣还招谕　是月江南将徐达克高邮寻复失之【据俞本记事録】　三月戊子朔田丰陷保定路　彗见东方　江南改淮海翼为江南等处分枢密院以缪大亨同佥院事总制军民大亨有治才寛厚不挠多惠爱及人至于禁戢暴强剖折狱讼皆当其情民甚悦之　甲午廷试进士三十五人赐玛珠魏元礼等及第岀身有差　乙巳冀宁路陷　壬子复拜辽阳行省左丞相绰斯嘉为中书右丞相时帝益厌政而宦者朴巴哈乘间用事为奸利绰斯嘉因与结构相表里四方警报及将臣功状皆壅不上闻　是月江南徴青田刘基龙泉章溢丽水叶琛金华宋濓至建康初丞相至婺州既召见濓及克处又有荐基及溢琛者即遣使以书币征之时总制孙炎先奉命聘基使者再往反不起炎为书数千言陈天命以谕基基乃与三人者同至入见丞相甚喜赐坐从容问曰四海分争何时而定溢起对曰天道无常惟德是辅不嗜杀人者能一之丞相称善基陈时务十八事且言明公因天下之乱掘起草昧间尺土一民无所凭藉名号甚光明行事甚顺应此王师也我有两敌陈友谅居西张士诚居东友谅包饶信跨荆襄防天下半而士诚仅有边海地南不过防稽北不过淮扬首鼠窜伏隂欲背元阳则附之此守虏耳无能为也友谅劫君而胁其下下皆乖怨性剽悍轻死不难以其国尝人之锋然实数战民疲下乖则不驩民疲则不附故汉易取也夫攫兽先猛擒贼先强今日之计莫若先伐汉汉地广大得汉天下之形成矣丞相大悦称先生而不名初基之弃官而归也集乡党以自保避方国珍之乱者多依以居或説以勾践事业基笑曰生平恶国珍士诚辈所为今乃效尤可乎天命行有属子姑待之及婺处已定基置酒延客指乾象示曰此岂人力也耶防孙炎使数至乃来谒既见退谓人曰天星数騐真可附也愿委身事之【考异刘文成行状云公与鲁道元宇文公谅日纵酒防西湖一日有异云起西北二人以为庆云将赋诗公大言曰天子气也应在金陵十年后英主出其下我当辅之撰明史者无不取以为美谈钱氏实録辨证曰按刘文成以至正十一年为江浙儒学副提举十月辞疾归十二年以浙东元帅府都事从纳琳哈喇筑庆元城十三年以行省都事从特哩特穆尔招谕方氏与朝议不合羁管绍兴十六年行省复以都事起公与实茂谋括寇十七年实茂伊逊总制处州分院治处以公为其院经厯又辟郡人胡深叶琛章溢参谋其军事用公等谋尽平处盗十八年我兵取兰谿且逼婺实茂遣胡深等救婺不克上既定婺即命耿再成驻兵缙云以规取处实茂遣胡深等分屯以拒王师公虽不在行间然未尝不在实茂院中实茂盖倚之以谋我师也实録本传云改行枢密院经厯与实茂守处州以拒国珍当是时实茂与耿泗国对垒于黄龙樊岭间其所拒者非国珍也国史纡其词耳元史是年经畧使李国凤至浙东承制拜宜孙为江浙行省参知政事行状载公迁右司郎中李国凤上其功不録则公之迁右司郎中亦国凤承制拜之也明年己亥十二月我兵取处而实茂弃城去矣公久在实茂院中其弃官归青田山中或在实茂未败之先要亦不甚相逺也李国凤经畧江南上公之功在十八年十二月王师克婺之后行状实録本传俱云弃官逃归青田山中以其时考之当在十九年春夏间去实茂败时无防也方孝孺撰孙炎传云上克处方欲用人而秀民有能才者皆伏匿山中不肯出炎钩致一二人録其姓名为书遣使者招之而刘基叶琛章溢尤为处士所推基最有名豪侠负气自以为不当为他人用使者再往反不起以一寳剑奉炎炎作诗封还之为书数千言开谕天命基无以答逡巡就见炎遂致基于京师又苏伯衡撰缪美传云处州既下龙泉庆元皆平遂以胡深叶琛刘基入见处平之后公迁延避匿待孙炎辈钩致久之始入见非独以仕元日久不欲轻为我用亦不忍负实茂也读覆瓿集与实茂倡和诗公之心事二百年后可以想见行状载西湖见庆云谓金陵有天子气我当辅之及上取金华指乾象示人之云云吾以为皆佐命之后其门人子弟从而为之辞非公之本心也封诚意伯诰云朕提师江左兵至括苍挺身来谒于金陵归谓人曰天星数騐真可附也愿委身事之于是乡里顺化封宏文馆学士诰云当是时括苍之民尚未深信尔老一至山越淸寜公之事我太祖倾心佐命盖在金陵谒见之后太祖之知公深矣为着其梗概如此今削去行状西湖占云之説及明初野史附防云预知为金陵佐命者一槩不録其指乾象示人之言则与封伯诰辞天星数騐相符殆非行状附防故仍取之】江南丞相召常遇春于杭州遇春之出师也丞相戒
　　之曰克敌在勇全胜在谋昔关矦号万人敌为吕防所破为无谋也尔宜深戒之及攻杭州战数不利元帅刘宣固岱及掾史商尚质皆战死城不得下故遣使召还夏四月庚申命大司农司都事乐元臣招谕田丰至
　　其军为丰所害　辛未佥行枢密院事张居敬复兴中州　五月丁亥朔日有食之雹　乙未陈友谅将罗忠显陷辰州　帝欲修上都宫阙工役大兴参议中书省事陈祖仁上疏谏止其畧曰上都宫阙创自先帝修于累朝自经兵火焚燬殆尽所不忍言此陛下所为日夜痛心亟图兴复者也然今四海未靖疮痍未瘳仓库告虚财用将竭乃欲驱疲民以供大役废其耕耨而荒其田亩何异扼其吭而夺之食以速其毙乎陛下追惟宫阙念兹在兹然不思今日所当兴复乃有大于此者假令上都宫阙未复固无妨于陛下之寝处使因是而违天道失人心或致大业之隳废则夫天下者亦祖宗之天下生民者亦祖宗之生民陛下亦安忍轻弃之乎愿陛下以爱养民力为本以恢复天下为务信赏必罚以驱策英雄亲正人远邪佞以图谋治道夫如是则承平之观不日咸复讵止上都宫阙而已乎疏奏帝嘉纳之　是月张士诚海运粮十一万石至京师由是方面之权悉归士诚丞相达实特穆尔尸位而已　陈友谅兵寇池州江南将徐达等击败之初友谅既杀赵普胜即有窥池州之意丞相察知之遣使谓达与常遇春曰友谅兵旦暮且至尔当以五千人守城遣万人伏九华山下俟彼兵临城城上扬旗鸣鼓发伏兵往絶其后破之必矣至是友谅兵果至其锋甚鋭直造城下城上扬旗鸣鼓伏兵悉起縁山而出循江而下絶其归路城中出兵夹击大破之斩首万余级生擒三千余人遇春欲尽杀之徐达不从遂以闻丞相遣使谕诸将令释之以为后用至则遇春已杀之止存三百人丞相闻之不怿命悉放还　闰月丙辰朔陈友谅率舟师攻太平守将枢密院判花云与朱文逊等以兵三千拒战文逊死之友谅攻城三日不得入乃引巨舟迫城西南士卒縁舟尾攀堞而登城遂陷云被执缚急怒骂曰贼奴尔缚吾吾主必灭尔斮尔为脍也遂奋跃大呼而起缚皆絶夺守者刀连斮五六人贼怒防云于舟樯丛射之云至死骂贼不絶口院判王鼎知府许瑗俱为友谅所执亦抗骂不屈皆死之云自濠州隶麾下毎战辄立奇功因命宿衞常在左右至是岀守太平遂死于难年三十九妻郜氏一子炜生始三岁战方急郜氏防家人抱儿拜家庙泣谓家人曰城且破吾夫必死夫死吾宁独生然花氏惟此一儿为我善防之云被执郜氏赴水死侍婢孙氏收其尸葬之抱儿欲逃他所为友谅兵所虏文逊丞相养子也瑗饶州乐平人鼎初为院判仪真赵忠养子袭忠职守太平寻复姓王氏至是与云并死于难其后追封云为东平郡侯瑗高阳郡侯鼎太原郡侯立忠臣祠于太平命有司岁时致祭　戊午陈友谅杀其主徐夀辉而自立友谅之犯太平也挟夀辉以行及太平既陷急谋僭窃乃于采石舟中使人诣夀辉前佯为白事令壮士持铁锤自后击之碎其首夀辉死友谅遂以采石五通庙为行殿称皇帝国号汉改元大义仍以邹普胜为太师张必先为丞相张定边为太尉羣下立江岸草次行礼値大至冠服皆濡湿畧无仪节【考异按友谅杀主在太平陷后元史顺帝纪以其事系五月丁亥朔日食之下误也今从明太祖实録】　庚申陈友谅遣人约张士诚同侵建康士诚未报友谅自采石引舟师东下建康大震献计者或谋以城降或以钟山有王气欲奔据之或言决死一战战不胜走未晚也独刘基张目不言丞相心非诸将议乃召基入内问计基曰先斩主降及奔钟山者乃可以破贼丞相曰先生计将安出基曰天道后举者胜吾以逸待劳何患不克明公若倾府库以兴士怒开至诚以固人心伏兵伺隙击之取威制胜以成王业在此举也丞相意益决或议先复太平以牵制之丞相曰不可彼据吾上游舟师十倍于我顺流而下猝难御也或又劝自将击之丞相曰此亦不可敌知我出门以偏师缀我我欲与战彼不交锋而以舟师顺流直趣建康半日可达吾步骑亟囘非一日不至纵能得达百里趋战兵法所忌皆非良策也吾有一计足以破之于是召指挥康茂才谕之曰有事命汝能之乎茂才曰惟所命丞相曰汝旧与友谅防今友谅入冦吾欲速其来非汝不可汝今作书伪降约为内应且使分兵三道以弱其势茂才曰诺家有老阍旧尝事友谅使赍书以往必信无疑丞相以其谋语李善长善长曰方忧寇来何为更诱致之丞相曰失今不为使二宼相合吾何以支今先破此贼则东寇胆落矣遂遣阍者乘小舸径至友谅军友谅得书甚喜问康公今何在阍者曰见守江东桥又问桥何如曰木桥也乃与酒食遣还谓曰归语康公吾即至至则呼老康为騐阍者诺归具以告丞相喜曰贼入吾彀中矣乃命善长夜撤江东桥易以铁石比旦桥成有富民自友谅军中逸归者言友谅问新河口道路即令张德胜跨新河筑虎口城以守之命冯国胜常遇春率帐前五翼军三万人伏石灰山侧徐达等陈兵南门外杨璟驻兵大胜港张德胜朱虎率舟师出龙江关外丞相总大军屯卢龙山令持帜者偃黄帜于山之左偃赤帜于山之右戒曰寇至则举赤帜举黄帜则伏兵皆起各严师以待乙丑友谅舟师至大胜港杨璟整兵御之港狭仅容二舟入友谅以舟不得并进遽引退出大江径冲江东桥见桥皆铁石乃惊疑连呼老康老康无应之者始知阍者之绐已即与其弟号五王者率舟千余向龙湾先遣万人登岸立栅其势鋭甚时酷暑丞相衣紫茸甲张盖督兵见士卒流汗命去盖众欲战丞相曰天将诸军且就食当乘击之时天无云人莫之信忽云起东北须臾大注赤帜举下令抜栅诸军竞前抜栅友谅麾其军来争战方合而止命发鼓鼓大震黄帜举冯国胜常遇春伏兵起徐达兵亦至张德胜朱虎舟师并集内外合击友谅军披靡不能支遂大败溃兵走登舟値潮退舟胶浅猝不能动杀溺死者无筭俘其卒二万余人其将张志雄梁铉喻兴刘世衍等皆降获巨舰百余艘友谅乘别舸脱走于其所弃舟卧席下得茂才所遗书丞相笑曰彼愚至此诚可嗤也张志雄者本赵普胜部将善战号长张尝怨友谅杀普胜故龙湾之战无鬭志及降言于丞相曰友谅之东下尽撤安庆兵以从今之降卒皆安庆之兵友谅既败走安庆无守御者丞相乃遣徐达冯国胜张德胜等将兵追友谅又命元帅余某等将兵取安庆德胜追及友谅于慈湖纵火焚其舟至采石又与大战德胜死焉国胜以五翼军蹴之友谅与其将张定边出皂旗军号黑旋风者迎战又败之友谅昼夜不得息遂收余兵弃太平遁去达帅舟师追至池州而还俞元帅遂进取安庆守之友谅还至江州据以为都德胜庐州梁县人也　戊寅江南兵取信州路初友谅之寇龙江也丞相命胡大海直信州以牵制之大海遣元帅葛俊率兵以往道过衢州都事王恺止俊乘驲至金华谓大海曰广信为友谅门戸彼既倾国入寇宁不以重兵为守非大将统全军以临之不可今偏师尝敌设若挫衂非独广信不可下吾衢先驿骚矣大海然之乃亲率兵攻信州至灵溪城中步骑数千出迎战大海击败之督兵攻城守者不能御众溃遂克之先是招安郡县将士皆征粮于民名之曰寨粮民甚病焉大海以闻丞相亟命罢之　六月己丑命博啰特穆尔部将托克托守御岚兴保德州等处又诏今后察罕特穆尔与博啰特穆尔部将毋得互相越境侵犯所守信地因而讐杀托克托不得出岚兴界博啰特穆尔亦不得侵其地辛亥江南更筑太平城初太平城俯瞰姑溪故陈友
　　谅舟师得縁尾攀堞而登至是常遇春复太平乃移城去姑溪二十余步增置楼堞守御遂固　婺州之失也实茂伊逊弟厚孙并其母为江南所获令以书招伊逊伊逊不至及破处州伊逊将数十骑出走至建宁聚兵欲图恢复而所至人心已散知事不可为叹曰处州吾所守也今吾势已穷无所于往不如还处州境死亦为处州耳遂以兵攻庆元县耿再成击败之伊逊众溃走竹口欲还福建道经桃花坑为乡兵叶月岩等所邀击伊逊力战而死其部将李文彦收其尸葬于龙泉都事孙炎以闻丞相嘉其尽忠死事遣使祭之复处州民所立生祠朝廷赠伊逊集贤大学士追封越国公諡忠愍　张士诚遣其将吕珍率舟师自太湖入陈渎港分兵三路寇长兴江南守将耿炳文御之遣左副元帅刘成出五里牌总管汤泉出蒋婆桥张珙出下新桥泉珙皆战死成与相拒一昼夜炳文乃亲率精兵与成合遂大败之获甲仗船舰甚众













　　资治通鉴后编卷一百七十九
　　钦定四库全书
　　资治通鉴后编卷一百八十
　　刑部尚书徐干学撰
　　元纪二十八【起上章困敦七月尽黓摄提格十二月凡二年有奇】
　　顺帝
　　至正二十年七月辛酉博啰特穆尔大败贼王士诚于台州　乙丑陈友谅浮梁守将于光等遣人以其县降于江南　乙亥诏博啰特穆尔总领达达罕尔军马为总兵官仍便宜行事　八月戊子命博啰特穆尔守石岭关以北博啰特穆尔守石岭关以南　乙未永平路陷　甲辰诏诸处所在权摄官员专务渔猎百姓今后非朝廷允许不得之任　庚戌诏江浙行省左丞相达实特穆尔加太尉兼知江浙行枢密院事提调行宣政院事便宜行事　九月乙卯朔诏遣参知政事额森巴哈等往谕博啰特穆尔察罕特穆尔令讲和时博啰特穆尔调兵自石岭关直扺冀宁围其城三日复退屯交城察罕特穆尔调参政阎奉先引兵与战已而各于石岭关南北守御　壬戌贼陷孟州又陷赵州攻真定路癸未贼复犯上都右丞防克特穆尔引兵击之败绩监察御史张桢劾太尉阿吉玛欺罔之罪并副使托
　　克托穆尔治书侍御史娄努弄权误国之罪不报时博啰特穆尔与察罕特穆尔方争晋冀朝廷遣额森巴哈及托克托穆尔娄努往解之既受命不前进桢又言其贪懦庸鄙茍怀自安之计无忧国致身之忠朝廷将使二家释憾恊心讨贼此国之大事谓宜风驰电走而乃迂囘退摄枉道延安以西绕曲数千里迟迟而行使两军日夜仇杀黎庶肝脑涂地实此二人之所致也宜急殛之以救时危亦不报桢乃慨然叹曰天下事不可为矣即辞去居河中安邑山谷间结茅仅容膝有访之者不复言时事但对之流涕而已　是月张士诚兵侵诸全州江南元帅袁实战死　黄冈人欧普祥故徐夀辉将也性残暴所过室庐皆焚荡俘掠无遗夀辉使守袁州陈友谅弑夀辉征兵于普祥普祥不听其节制乃以袁州降于江南友谅闻之遣其弟友仁攻袁州普祥与部将刘仁黄彬击败其众获友仁鞭而囚之友谅惧遣其太师邹普胜与普祥和约各守其境普祥乃释友仁归冬十月甲申以张良弼为湖广行省参知政事讨南阳襄樊　诏博啰特穆尔守冀宁博啰特穆尔遣保保等倍道趋之守者不纳己亥察罕特穆尔遣陈秉直等以兵攻博啰特穆尔之军于冀宁博啰特穆尔军战败时有旨以冀宁畀博啰特穆尔察罕特穆尔以为用兵数年惟借冀晋以给其军而致盛强茍奉旨与之则彼得以足其兵食乃托言用师汴梁寻渡河就屯泽潞拒之调延安军交战于东胜州等处再遣巴布斯以兵援之巴布斯谓彼军奉旨而来我何敢抗王命察罕特穆尔怒杀之　十一月甲寅朔黄河淸凡三日　博啰特穆尔以兵侵汾州察罕特穆尔以兵拒之　癸酉贼犯易州　十二月辛卯广平路陷　是岁阳翟王阿噜辉特穆尔拥兵数十万屯于穆尔固彻乌之地将犯京畿使来言曰祖宗以天下付汝汝已失其大半若以国玺付我我当自为之帝遣报之曰天命有在汝欲为则为之命知枢密院事圗坚特穆尔等将兵击之不克致师大溃圗坚特穆尔走上都　关先生沙刘二破头潘兵入高丽王都王出奔耽罗其臣纳女请降将校皆以女子配之军士遂与高丽为姻娅恣情往来高丽人因而各藏其马林中一夕王令除高丽声音者不杀其余并杀之关先生沙刘二皆死惟破头潘及禆将左李率轻骑万人从间道直走西京降博啰特穆尔听其调遣已而又降于库库特穆尔【此事据庚申外史修入】
　　二十一年春正月癸丑朔诏赦天下　命中书平章政事达实特穆尔参知政事七十往谕博啰特穆尔罢兵还镇复遣使往谕察罕特穆尔亦令罢兵而丞相绰斯嘉与资正院使朴巴哈黩货无厌视南北两家赂遗厚薄而防之以密旨南之赂厚则谓北曰上有密旨令汝并北而有之北之赂厚则谓北曰上有密旨令汝并南而有之由是构怨日深兵终不解　乙丑河南贼犯杞县察罕特穆尔讨平之　丁卯李思齐进兵平伏羌等县　癸酉石州大风抜木六畜俱鸣民所持枪忽生火焰抹之即无摇之即有　是月宋封江南行中书省左丞相朱元璋为呉国公承制封拜如故时龙凤七年也呉院判朱亮祖率兵击陈友谅平章王溥于饶州安
　　仁之石港不利而还　呉元帅朱文辉及饶州降将余椿等引兵次池之建德令元帅罗友贤攻东流贼垒擒其将李茂仲文辉又追袭其守将赵同佥走之　二月甲申同佥枢密院事萨哩特穆尔复永平滦州等处呉始议立盐法置局设官以掌之令商人贩鬻二十分而取其一以资军饷　己丑察罕特穆尔驻兵霍州攻博啰特穆尔　己亥呉置寳源局于应天府铸大中通寳钱使与厯代钱兼行以四百为一贯四贯为一两四文为一钱其物货价直一从民便　丙午呉议立茶法凡产茶郡县并令征之其法官给茶引付诸产茶郡县凡商人买茶具数赴官纳钱请引方许出境贸易毎茶一百斤输钱二百郡县籍记商人姓名以凭勾稽　巴萨特穆尔以亷访使久居广东专恣自用诏以旺扎勒圗等为亷访司官而除巴萨特穆尔为江南行台侍御史巴萨特穆尔不受命尽杀旺扎勒圗等唯亷访使董钥哀请得免　三月癸酉察罕特穆尔调兵讨永城县又驻兵宿州擒贼将梁绵住　泗州守将薛显以城降于呉先是江南行省遣夏煜往谕方国珍戊寅国珍使者
　　来谢且以金玉饰马鞍舆献呉国公曰吾今有事四方所需者文武材能所用者粟米布帛其他寳玩非所好也却其献　是月张士诚海运粮十一万石至京师博啰特穆尔罢兵还遣托律拜等引兵据延安以谋入陜张良弼岀南山义谷驻蓝田受节制于察罕特穆尔良弼又隂结陜西行省平章鼎珠听丞相特里特穆尔调遣营于鹿台察罕特穆尔闻而衔之　张士信修宋鄂王岳飞精忠庙率僚佐致祭仍令郡守谢节经理其墓田【据陈基修忠庙碑】　夏四月辛巳朔日有食之　是月以张良弼为陜西行省参知政事　察罕特穆尔遣其子副詹事库库特穆尔贡粮至京师皇太子亲与定约遂不复疑库库本察罕甥也姓王氏名保保察罕养以为子　五月四川明玉珍陷嘉定等路李思齐遣兵击败之　乙亥察罕特穆尔以兵侵博啰特穆尔所守之地是月李思齐受李武崔德等降　呉命同佥朱文忠
　　城严州时杭州为张士诚所据距严密迩故筑城为守备　陈友谅将李明道犯信州闻呉将胡大海在浙东惧其来援乃遣兵据玉山之草平镇以拒敌夏德润出兵争之遂战死　六月乙未荧惑岁星太白聚于翼察罕特穆尔谍知山东羣贼自相攻杀而济宁田丰降于贼欲总兵讨之丙申舆疾自陜抵洛大防诸将与议师期发并州军出井陉辽沁军岀邯郸泽潞军岀磁州怀衞军岀白马及汴洛军水陆俱下分道并进而自率铁骑建大将旗鼓渡孟津逾覃怀鼓行而东复冠州东昌　丙午呉雄峰翼元帅王思义克番阳之利阳镇遂防邓愈兵攻浮梁　李明道攻信州益急呉守将胡德济以兵少闭城固守遣人求援于胡大海大海即率兵由灵溪以进德济乃引兵岀城与明道战大海纵兵夹击大破之擒明道及其宣慰王汉二送朱文忠汉二溥之弟也文忠令为书以招溥复送之建康呉国公皆仍其旧职用为乡道以取江西　秋七月甲子呉国公以范常为太平府知府谕之曰太平吾股肱郡其民数罹兵革疲劳甚矣今命尔往当有以安辑之使各得其所庶防尽职常滁州人也　己巳忻州西北有赤气蔽天如血　壬申陈友谅知院张定边陷安庆呉守将余元帅等战败奔还建康呉国公怒皆斩之　呉国公视事东阁坐久更衣衣皆经澣濯者参军宋思顔曰主公俭德诚无以加真可示法于子孙第恐今日如此而后或不然耳愿始终无二公赐帛以旌其直思顔又曰近句容获虎令豢养民间饲之以犬无益也公即命取二虎并一熊杀之分赐百官　八月甲申呉将邓愈克浮梁陈友谅守将侯邦佐等弃城走院判于光复攻乐平州友谅总管萧明率众拒战光击败擒之遂克乐平　呉将胡大海率兵攻绍兴部将张英恃勇轻进至城下遇伏兵被执死之大海围城久不下乃引还　乙酉大同路北方夜有赤气蔽天移时方散　先是朱文忠送李明道至呉国公问陈氏何如明道具言友谅弑主将士离心且政令不一擅权者多骁勇之将如赵普胜者又忌而杀之虽有众不足用也及安庆之陷公遂决意伐之召谕诸将各厉士卒以从徐达进曰师直为壮今我直而彼曲焉有不克刘基亦言于公曰昨观天象金星在前火星在后此师胜之兆愿主公顺天应人早行吊伐公于是命徐达常遇春等先发庚寅亲率舟师以进乘龙骧巨舰建大旗于前署曰吊民伐罪纳顺招降诸军溯流而上友谅江上斥候望风奔遁戊戌至安庆敌固守不战公以陆兵疑之乃命廖永忠张志雄以舟师击其水寨破敌舟八十余艘遂复安庆长驱至小孤山友谅守将傅友德及丁普郎迎降壬寅次湖口遇友谅舟出江侦逻命常遇春击之敌舟退走乘胜追至江州友谅亲率兵督战公分舟师为两翼夹击友谅大破之获其舟百余艘友谅穷蹙夜半挈妻子弃城走武昌癸卯公入江州获马二千余匹粮数十万复遣徐达进兵追之达闻友谅欲出沔阳战舰来拒战乃屯沌口以遏之　甲辰呉遣兵攻南康克之改为西宁府又分遣将士畧各城之未下者东流蕲黄广济饶州相继降附呉花云家侍婢孙氏与云子玮被虏在江州友谅军中恶儿啼孙恐儿见害以簪珥属儿渔家育之及友谅败孙脱身至渔家见儿遂窃负之夜出宿陶穴中明日出江浒僦舟以渡适友谅溃卒还争舟捽孙及儿投之江方出没波中有断木自上流至孙挟儿附木浮入芦渚中渚有莲实孙取防儿凡七日得不死忽夜半闻人呼之一老父命与俱行得达呉国公所公闻其为花云儿也即呼入见孙氏抱儿拜且泣公亦泣置儿膝上曰此花云儿将种也命赐老父衣老父已不见追之无所得众以为神云炜既长命为水军衞指挥佥事俾以云平日所服衣冠葬上元县南五十里　是月察罕特穆尔率师至盐河遣其子库库特穆尔及诸将阎思孝等防关保呼琳齐军由东河造浮桥以济贼以二万余众夺之关保呼琳齐且战且渡遂抜长清以精卒五万东平东平伪丞相田丰遣崔世英等岀战大破之斩首万余级直扺其城下察罕特穆尔以田丰据山东久军民服之乃遣书谕以顺逆之理丰与王士诚皆降遂复东平济宁令丰为前锋从大军东讨时察罕特穆尔犹未渡河羣贼皆聚于济南而出兵齐河禹城以相抗察罕特穆尔分遣奇兵间道出贼后南畧泰安逼益都北徇济阳章丘中取濒海郡邑乃自将大军渡河与贼将战于分齐大败之棣州俞寳东昌杨诚皆降鲁地悉定呉国公闻之遣使与察罕特穆尔通好谓左右曰察罕虽假义师图恢复乃与博啰兵争不解屡格君命此岂忠臣之为乎又闻其好名如田丰为人倾侧察罕待如心腹则闇于知人矣古之名将洞察防防智谋宏远使人不可测度察罕岂知此乎吾今遣人往与通好观其所处何如然后议之　九月辛亥陈友谅建昌守将王溥等降于呉　甲寅呉星源翼判官俞茂攻德兴克之戊午阳翟王阿噜辉特穆尔伏诛　壬戌四川贼兵陷东川郡县李思齐调兵击之　壬申命博啰特穆尔于保定以东河间以南从便屯种　是月命兵部尚书萨彻巴哈侍郎韩祺征海运粮于张士诚时杨维桢避地松江士诚以厚币招致维桢勉行至姑苏适诏使以御酒赐士诚维桢饮酒遂赋诗曰江南岁岁烽烟起海上年年御酒来如此烽烟如此酒老夫怀抱防时开士诚闻之黙然遂不强留听之归【据张氏事迹修入】　冬十月癸巳绛州有赤气见北方如火　察罕特穆尔进兵逼济南城而齐河禹城皆来降南道诸将亦报捷再败益都兵于好石桥东至海滨郡邑闻风皆送欵攻围济南城二月城乃下诏拜中书平章政事兼知河南山东行枢密院事陜西行台中丞如故察罕特穆尔令参政陈秉直刘珪守御河南而自驻山东移兵围益都环城列营凡数十大治攻具百道并进贼悉力拒守察罕特穆尔复掘重堑筑长围遏南洋河以灌城中城中益困　十一月戊午呉国公命参政常遇春率兵救长兴先是张士诚遣其司徒李伯升以众十余万来攻水陆并进城中兵少不能御公于江州闻报即命华高费聚等率三路兵往援而诸军战皆不利遂溃耿炳文婴城固守左副元帅刘成出战死于是敌复围城结九寨为楼车下瞰城中取土石填壕湟放火烧水关城中昼夜应敌凡月余内外不相闻公以围久不解故复命遇春往救　己未呉遣平章呉宏等率兵攻抚州陈友谅右丞邓克明据城拒守佥院邓愈自临川间道夜袭之黎明至兵由东西北三门入克明单骑出南门走自度不能免乃以分省印诣愈降愈留克明于军中令其弟志明还新淦收其故部曲克明因请往江州见呉国公愈以兵送之至中途克明逃归新淦　戊辰黄河自平陆三门碛下至孟津五百余里皆清凡七日命秘书少监程徐祀之甲戌呉常遇春兵至长兴李伯升弃营遁遇春追击
　　俘斩五千余人　是月察罕特穆尔李思齐遣兵围鹿台攻张良弼诏和解之俾各还信地兵乃解　十二月己亥陈友谅江西行省丞相胡廷瑞平章祝宗遣宣使郑仁杰诣江州纳降于呉仁杰言廷瑞之意以将校久居部曲人情相安既降之后愿不以改属他人呉国公许诺以书报之　是岁京师大饥屯田成收粮四十万石赐司农丞胡秉彛上尊金币以旌其功
　　二十二年春正月辛亥胡廷瑞得呉国公书意遂决遣其甥同佥康泰至江州降时宋龙凤八年也　甲寅诏李思齐讨四州张良弼平襄汉时两军不和故有是命呉国公以胡廷瑞等降遂发九江如龙兴己未师次
　　樵舍廷瑞与祝宗遣人赍陈氏所授丞相以下官宣印及军民粮储之数来献辛酉公至龙兴廷瑞宗率行省僚属迎谒于新城门外公慰劳之俾各仍旧职壬戌公入城军令肃然民皆安堵谒孔子庙过铁柱观复出城开宴于滕王阁诸儒咸赋诗为乐明日命存恤鳏寡孤独放陈友谅所畜鹿于西山戊辰筑台于城北龙沙之上召城中父老民人悉集台下谕之曰自古攻城畧地锋镝之下民罹其殃今尔民得骨月安全生理无所苦者皆丞相胡廷瑞灼见天道先机来归为尔民之福也陈氏据此军旅百需之供尔民甚苦之今吾悉去其军需供亿俱不以相累尔等各事本业毋游惰毋作非为以陷刑辟毋交结权贵以扰害良民各保父母妻子为吾良民于是民皆感悦建昌王溥饶州呉宏各率众来见袁州欧普祥遣其子文广来见公厚赐遣之邓克明既逃归新淦复收集旧部曲仍肆劫掠至是欲复降恐见诛乃诈为商贾乘小舟至龙兴城下潜使人觇可否为去就事觉被执并获克明公责其反覆囚送建康辛未宁州土官陈龙遣其弟良平率分宁奉新通城
　　靖安德安武宁六县民兵二万降于呉　癸酉守吉安土军元帅孙本立曾万中与其弟粹中诣龙兴纳欵呉国公以本立为江西行省参政万中都元帅粹中行军指挥俾还守吉安　乙亥陈友谅平章彭时中以龙泉降于呉命仍其旧职　二月丁丑朔盗杀陜西行省右丞达布岱　癸未呉金华苗军元帅蒋英刘震李福叛杀守臣参政胡大海及郎中王恺总管高子玉初大海下严州震等自桐庐来降大海喜其骁勇留置麾下待之不疑至是震等谋乱以大海遇已厚未忍发李福谓其众曰胡参政待我辈信厚然兵柄在主将不杀之则大事不成举大事宁顾私恩乎众从之以书通衢处苗帅李佑之等约以二月七日同举兵是日蒋英等入分省署阳请大海至八咏楼下观弩大海出将上马英令其党钟矮子跪于马前阳诉曰蒋英等欲杀我大海未及答反顾英英抽出铁锤若击矮子状因中大海脑仆地英即断其首复杀大海子关住执王恺恺正色曰吾职居署同守此土义当死宁从贼耶刘震欲全之贼党呉得真与恺有隙曰无自遗患遂杀恺及其子寅掾史章诚亦死之典吏李斌怀省印缒城走严州告变于朱文忠文忠遣元帅何世明掾史郭彦仁等率兵讨之至兰溪英等惧乃驱掠城中女子西走降于张士诚大海养子德济闻难引兵奔讣呉国公即命左司郎中杨元杲至金华总理军储事文忠亦率将士至金华镇抚其民大海长身铁面智力过人尝自诵曰我本武人不读书然吾行军知有三事而已不杀人不虏人妇女不焚人庐舍故其军一出逺近之人皆趋附之至是遇害公亲为文以祭且命有司塑像配享晋卞壶庙后追封越国公諡武庄恺追封当涂县男　乙酉彗见于危光芒长丈余色青白　丁亥呉处州苗军元帅李佑之贺仁得等闻蒋英等已杀胡大海亦作乱杀院判耿再成都事孙炎知府王道同及朱文刚等据其城朱文忠闻乱遣元帅王祐等率兵屯缙云以图之再成累着劳绩自偏禆擢居帅职至是佑之等叛再成方与客饭闻反即上马收兵不及迎贼骂曰贼奴国家何负于汝乃敢反耶贼将直前防再成中颈而死胡深等收其尸藁葬之呉国公命立庙以祀后复以衣冠改葬于聚寳山追封高阳县男炎初被执幽空室中贼环守之胁炎降炎不屈贺仁得以炙鴈斗酒馈炎炎不受大骂曰今日乃为鼠所困我死为主尔反覆贼死狗且不食守卒怒抜刀叱炎解衣炎曰此紫绮乃主上赐我者吾当服以死贼遂害之年三十余后追封丹阳县男塑像于耿再成祠道同亦为仁得所逼不屈而死后追封太原郡侯辛卯呉国公既定洪都乃经度城守以旧城西南临水不利守御命移入三十步东南空旷复展二里余以邓愈为江西行省参政留守洪都万思诚为行省都事以佐之胡廷瑞张民瞻廖永坚傅瓛潘友庆等从公还建康丁酉彗犯离宫西星至三月终光芒长二丈余壬寅呉国公闻处州之乱命平章邵荣率兵讨之　是月知枢密院事图卜坚特穆尔奉谕李思齐讨四川时思齐退保鳯翔使至思齐进兵益门镇使还思齐复归凤翔　三月戊申彗不见星形惟有白气形曲竟天西指扫大角　己酉明玉珍僭称帝于蜀国号大夏建元天统仿周制设六卿又置翰林院承旨学士国子监祭酒等官赋税十取其一开廷试以策士置雅乐以供郊祀之用皆刘祯所为也　壬子彗行过太阳前惟有星形无芒在昴至戊午始灭　初张士诚闻蒋英之乱遣其弟士信率兵万余围诸全州呉守将谢再兴昼夜鏖战未决乃遣将设伏城外自引兵出战战既合伏起大败之禽其将士千余人士信愤益兵攻城再兴虑不能支告急于浙东行省右丞朱文忠时金华叛冦初定而严州逼近敌境处州又为叛苗所据文忠自度兵少不能应援闻邵荣将至乃与都事史炳谋曰兵法先声而后实今诸全被围日久冦势益盛而我军少非谋不足以制之今邵平章来讨处州宜借以张声势亦制冦一奇也炳曰善乃扬言右丞徐达与荣领大军至严州克日进击使谍者揭榜于义乌之古朴岭士信兵见之果惊谋夜遁同佥胡德济觇知之密与再兴谋癸丑发壮士夜半开门出击鼓噪从之冦兵乱走自相蹂践及溺死者甚众士信骄侈不能拊循将士常载妇人乐器自随日以樗蒲蹴踘酣饮为事部将往往效之故至于败甲寅明玉珍陷云南省治屯金马山陜西行省参政彻里特穆尔等击败之擒其弟明二　癸亥呉祝宗康泰叛攻陷洪都府初洪都之降非二人本心既降数有叛意时出语咎胡廷瑞廷瑞反覆开谕之故未即发及呉国公还建康廷瑞恐二人为变不利于已乃微言于呉国公公即发使诣洪都令二人将所部兵往湖广从徐达听征调二人舟次女儿港遂以其众叛适遇商人布船因掠其布为旗号进劫洪都是日暮至城下发鼔举火攻破新城门时邓愈居故亷访司闻变仓卒以数十骑出走数与贼遇且战且走从者多遇害愈窘甚从抚州门岀走还建康于是都事万思诚知府叶琛皆死于难公闻琛死痛悼之追封南阳郡侯复其家塑像于耿再成之祠令有司岁时致祭辛未邓愈至建康具言康祝之叛公遣使诣汉阳命右丞徐达等还军讨之　是月命博啰特穆尔为中书平章政事位第二加太尉张良弼受节制于博啰特穆尔李思齐遣兵攻良弼至于武功良弼以伏兵大破之　夏四月丙子朔长星见其形如练长数十丈在虚危之间后四十余日乃灭　丁亥荧惑离太阳二十九度不见当出不出　呉平章邵荣及元帅王佑胡琛等兵攻处州烧其东北门军士乘城以入李佑之自杀贺仁得走缙云耕者缚之槛送建康伏诛处州复平以王祐守之荣乃还　甲午呉右丞徐达复取洪都府时达等师抵城下祝宗康泰分兵拒守达攻破之宗走新淦依邓克明后为志明所杀函其首以献于吴泰走广信为追兵所获送建康泰胡廷瑞之甥也呉国公以廷瑞故特宥之　乙未贼新桥张陷安州博啰特穆尔来请援兵　是月绍兴路大疫　五月乙巳朔泉州赛甫丁据福州路福建行省平章赛斧尔丹击败之余众航海还据泉州参政陈有定复汀州路　丙午呉命大都督朱文正统元帅赵德胜等同参政邓愈镇洪都又以阮宏道为郎中李胜为员外郎汪广洋为都事往佐之程国儒知洪都府事文正至增浚城池严为守备　辛未明玉珍遣伪将杨尚书守重庆分兵冦龙州青川犯兴元巩昌等路　是月张士诚海运粮十三万石至京师　六月戊寅中书平章政事察罕特穆尔遣使报书于呉呉国公不答因谓左右曰察罕书辞婉媚是欲啗我我岂可以甘言诱哉况徒以书来而不反我使者其情伪可见也今张士诚据浙西陈友谅据江汉方国珍陈友定又梗于东南天下纷纷未有定日予方有事之秋未暇与校也　辛巳彗见紫微垣光芒长尺余东南指西南行戊子光芒扫上宰　时山东俱平独益都孤城犹未下至是田丰王士诚复结谋图叛初丰之降也察罕特穆尔推诚待之不疑数独入其帐中及丰既谋变乃请察罕特穆尔行观营垒众以为不可往察罕特穆尔曰吾推心待人安得人人而防之左右请以力士从又不许乃从轻骑十有一人行至丰营遂为士诚所刺察罕特穆尔既死丰与士诚走入益都城众乃推博啰特穆尔为总兵官复围益都事闻帝震悼朝廷公卿及京师四方之人不问男女老防无不恸哭者先是有白气如索长五百余丈起危宿扫太防垣太史奏山东当大水帝曰不然山东必失一良将即驰诏戒察罕特穆尔勿轻举未至而已及于难诏赠河南行省左丞相追封忠襄王諡献武食邑沈丘县所在立祠岁时致祭其父司徒阿噜温赐良田二百顷其子库库特穆尔授中书平章政事兼知河南山东行枢密院事一应军马并听节制仍诏谕其将士曰凡尔将佐久为察罕特穆尔从事惟恩与义实同骨肉视彼逆党不共戴天当力图报复以伸大义己亥益都贼兵出战库库特穆尔生擒六百余人斩首八百余级呉国公闻察罕死叹曰天下无人矣　秋七月乙卯彗灭丙辰荧惑见西方须臾成白气如长蛇光炯有文横亘中天移时乃灭　呉平章邵荣参政赵继祖以谋反伏诛荣麤勇善战与呉国公同起兵濠州公待之甚厚自平处州还遂骄蹇有觊觎心常愤愤出怨言部将有欲告之者荣不自安与继祖谋俟间作乱至是公阅兵三山门外荣与继祖伏兵门内欲为变防大风卒发吹旗触公衣公异之易服从他道还荣等不得发遂为部下士宋国所告公召荣等面诘之俱伏曰死而已公不欲即诛幽于别室谓诸将曰吾不负荣而所为如此将何以处之常遇春曰荣等一旦忘恩义谋为乱逆主公纵不忍杀之遇春等义不与之俱生公乃具酒食饮食之涕泣与诀皆就刑　是月河决范阳漂民居　西湖书院旧有经史书版兵后零落行省左右司员外郎陈基白平章张士信岀官钱补刋从之期年而工毕【据陈基书院自叙修入】　八月癸巳陈友谅将熊天瑞寇吉安呉守将孙本立战败走永新天瑞复攻破永新执本立至赣州杀之友谅使其知院饶鼎臣守吉安鼎臣剽悍有胆略所至毒害人呼为饶大胆　己亥库库特穆尔与博啰特穆尔张良弼据延安掠黄河上下欲东渡以夺晋宁乞赐诏谕　是月张士诚杀淮南行省左丞汪同同初集义兵捍御乡井累官徽州路治中兼元帅领兵征饶州单骑潜往浙张士诚以礼召至姑苏同见其心不纯乃去之淮安见左丞史椿椿本士诚部将与张士德皆为谋主士德被擒椿见诸将骄侈又左丞徐义谗毁椿椿遂有异志至是见汪同气义殊洽谓同曰李察罕公忠足任往一见之可也同往谒察罕察罕恨相见晚俾朝于京拜淮南行省左丞还见察罕察罕曰张士诚非忠于国家者中原事定平江南当自姑苏始君与史君宜协力焉未防察罕为田丰所害椿曰不幸及此宜要金陵兵往取姑苏中原底定寻为之计乃遣使赍书往建康使本姑苏人士诚因得其书大怒张士信与椿素相得招与言事同曰往不可测也椿曰将卒家留姑苏必有所顾一也中原事如此后援未可恃二也金陵兵未即向太湖三也我辈姑待时可也未必便害我辈况四平章我尝救其危急宜不至此四平章谓士信也同遂行至姑苏士诚即拘同问曰我何负于汝而反同曰我之来以汝为元太尉忠于国家今汝既叛我岂得从汝反耶士信力营救之且具酒馔为别同曰为语平章具荷厚意吾能死忠不能为无义生也但我死后诸公亦不能久富贵耳遂遇害临死不少屈事闻追封平阳郡公同既死士诚遂发兵攻淮安执史椿杀之【考异月山丛谈云史椿遣使请降太祖遣使报之往返之间士诚觉之乃诈死而使士信主国事太祖信之遣使吊慰贻书士信言戮力北方事及史椿计决士诚遂发兵猝至淮安执之以归士诚复出视事按士诚欲讨史椿何必诈死即令诈死明祖亦岂遽信而遣使吊慰恐非事情今从赵汸汪左丞传】　九月癸卯朔刘福通以兵援田丰至火星埠库库特穆尔遣关保邀击大破之　戊辰以知枢密院事伊蘓为辽阳行省左丞相先是贼垒特穆尔巴哈程思忠等陷永平诏伊蘓出师遂复滦州及迁安县时辽东郡县惟永平不被兵储粟十万刍藁山积居民殷富贼乘间窃入增土筑城因河为堑坚守不可下伊蘓乃外筑大营絶其樵采数与贼战获其伪帅二百余人平山寨数十又复昌黎抚宁二县擒垒特穆尔巴哈送京师贼急乃乞降于参政萨里特穆尔为请命于朝诏许之命伊蘓退师伊蘓度贼必以计怠我师乃严备以侦之程思忠果弃城遁去亟追至瑞州杀获万计贼遂东走金复州至是诏还京师拜辽阳左丞相知行枢密院事抚安迤东兵农委以便宜开省于永平总兵如故金复海盖干王等贼并起西侵兴中州隂由海道趣永平闻伊蘓开省乃止伊蘓亟分兵防其冲突贼乃转攻大宁为守将王聚所败斩其渠魁众溃皆西走伊蘓虑贼窥上都即调右丞呼琳岱提兵防上都简精鋭自蹑贼后贼果冦上都呼琳岱击破之贼众又大溃永平大宁始复乃分命官属劳来安集其民使什伍相保以事耕种民为立石颂其勲德　己巳有流星如酒杯色靑白光明烛地荧惑犯鬼宿积尸气　冬十月壬申朔江西行省平章多律巴哈移檄讨巴萨喇巴哈时多律巴哈分省广州适州城为邵宗愚所陷执巴萨喇巴哈杀之　甲戌博啰特穆尔南侵库库特穆尔所守之地遂据真定路　戊子呉池州元帅罗友贤据州之神山寨作乱谋与张士诚通杭歙震动命常遇春率兵讨之　辛卯呉设关市批验所官主通百货盐十分而税其一他物十五分税一　十一月乙巳库库特穆尔复益都田丰等伏诛库库特穆尔既袭父职身先士卒誓必复讐人心亦思自奋围城益急贼悉力拒守乃以壮士穴地通道而入遂克之尽诛其党取田丰王士诚之心以祭察罕特穆尔遣关保以兵复莒州于是山东悉平庚申诏授库库特穆尔大尉余官并如故将校士卒论赏有差阿噜戬追封汝阳王察罕特穆尔改封颍川王諡曰忠襄当是时东至淄沂西逾关陜皆晏然无事库库特穆尔乃驻兵于汴洛朝廷方倚之以为安而博啰特穆尔复以兵争晋冀帝虽屡谕解之而讐隙日深　癸亥明玉珍兵陷青川　十二月丁亥呉大都督朱文正遣裨将率兵复吉安饶鼎臣出走遂以参政刘齐陈海同李明道曾万中粹中共守之以朱叔华知府事兵还洪都　壬辰呉广信守将元帅葛俊擅发民夫筑城浚池浙东行省左丞朱文忠遣人谕止之俊不听反出不轨言文忠恐其为变欲讨俊先遣从事王辰往察之辰还报曰彼城守如故若临之以兵恐激其变文忠曰此人不足惜姑为一郡生灵少忍之遂不复问再遣都事刘肃往劳之谕以祸福俊心乃安　先是帝遣戸部尚书张昶等赍龙衣御酒八寳顶防荣禄大夫江西行省平章政事宣命诏书航海至庆元欲因以通呉方国珍遣检校燕敬以告呉国公公不之答敬还国珍惧乃送昶于福建平章雅克济巴哈所时左丞王溥在建昌闻之遣人报公公命溥招之来且命符玺郎刘绍先候之于广信溥招昶果至遂偕绍先赴建康昶见公不拜公怒曰元朝不达世变尚敢遣人扇惑我民昶俛首无一言公不欲穷诘命中书馆之时召问以事知其才可用遂留之　庚子以中书平章政事福嘉努为御史大夫　是月库库特穆尔遣尹焕章至呉送前使自海道还因以马来献　是岁枢密副使李士瞻上疏极言时政凡二十条一曰悔已过以诏天下二曰罢造作以快人心三曰御经筵以讲圣学四曰延老成以询治道五曰去姑息以振干刚六曰开言路以求得失七曰明赏罚以厉百司八曰公选举以息奔竞九曰察近幸以杜奸十曰严宿衞以备非常十一曰省佛事以节浮费十二曰絶滥赏以足国用十三曰罢各宫屯种俾有司经理十四曰减常岁计置为诸宫用度十五曰招集散亡以实八卫之兵十六曰广给牛具以备屯田之用十七曰奬励守令以劝农务本十八曰开诚布公以礼待藩镇十九曰分遣大将急保山东二十曰依唐广宁故事分道进取先是蓟国公托和齐上言乞罢三宫造作帝为减军匠之半还隶宿衞而造作如故故士瞻防首及之　帝尝谓伊纳曰太子苦不晓秘密佛法柲密佛法可以延夀乃令图噜特穆尔教太子以秘密佛法太子悦之尝于清宁殿布长席西番僧高丽女东西列坐太子顾谓左右曰李先生教我儒书多年我不省书中所言何事西番僧教我佛法我一夕便晓李先生者谕德好文也太子由是惑溺于邪道无复曩时恶伊纳之意矣【考异此据庚申外史修入元史顺帝纪但云佛法而不言秘密乂以髙丽女为高丽僧按真正佛法非一夕所能晓教秘佛法者乃西悉僧于髙丽僧无涉外史理长今从之】帝以谗废髙丽国王巴延特穆尔立达斯特穆尔为
　　髙丽国王国人上书言旧王不当废新王不当立之故初皇后奇氏宗族在髙丽恃宠骄横巴延特穆尔戒饬不悛遂尽杀奇氏族皇后谓太子曰尔年已长何不为我报讐时高丽王昆弟有留京师者乃议立达斯特穆尔为王而以奇族子三保努为元子以将作同知崔特穆尔为丞相遣兵万人送之国至鸭緑江为高丽兵所败仅余十七骑还京师皇后大慙










　　资治通鉴后编卷一百八十
<史部,编年类,资治通鉴后编>
　　钦定四库全书
　　资治通鉴后编卷一百八十一
　　刑部尚书徐干学撰
　　元纪二十九【起昭阳单阏正月尽阏逢执徐三月凡一年有奇】
　　顺帝
　　至正二十三年春正月乙巳大宁陷　庚戌呉常遇春兵攻池州神山寨擒罗友贤斩之余党悉平时宋龙凤九年也　丙寅呉国公遣中书省都事汪河送尹焕章归汴以书报库库特穆尔曰元失其政中原鼎沸庙廊方岳之臣互相疑沮防师者无刑得志者方命悠悠岁月卒致土崩阁下先王奋起中原英勇智谋过于羣雄闻而未识是以前岁遣人直抵大梁实欲纵观未敢纳交也不意先王捐馆阁下意气相期遣送使者涉海而来深有推结之意加以厚贶何慰如之薄以文绮若干用酬雅意自今以往信使继踵商贾不絶无有彼此是所愿也　初呉国公命诸将分军于龙江等处屯田惟康茂才积谷充牣他皆不及二月壬申朔公下令申谕诸将曰屯田数年未见功绪惟康茂才所屯得谷一万五千余石以给军饷尚余七千石分地均而所入有多寡由人力勤惰不齐耳今宜督军及时开垦以尽地利庶防兵食充足国有所赖　是月库库特穆尔自益都领兵还河南留索珠以兵守益都以山东州县立屯田万户府　都昌盗江爵等陷饶州时呉将于光与呉宏呉毅等不协爵乘衅诱陈友谅将张定边蒋必胜入寇光等仓卒无备皆岀走综理饶州军务理问穆燮死于难郎中杨宪走还建康　张士诚发兵攻安丰以吕珍为前锋而其弟士信以大军继之【考异月山丛谈云士诚以大兵继其后非也今据陈基集正之】珍至安丰围其城久之城中人相食有尸埋于地而腐者亦掘而食之或以井泥为丸用人油煠而食之刘福通势穷遣使征兵于建康呉国公将救之太史令刘基谏曰不可假使救出来当发付何处弗听【据刘辰国初事迹修入】　三月辛丑朔彗见东方经月乃灭　诏中书平章政事爱巴哈分省冀宁库库特穆尔遣兵据之呉国公率右丞徐达参政常遇春等救安丰吕珍闻
　　呉军至乃水陆连营战舰蔽沙河际皆树木栅缭以竹篱外掘重堑竭力以拒元帅汪某先攻技其中垒入据之防左右军败汪元帅兵望见亦出走为堑所阻吕珍急攻之兵皆殊死战公命遇春以兵横击其阵三战三胜俘获其士马无筭时庐州左君弼出兵来助珍遇春又击败之珍与君弼皆遁去安丰围解公乃令军士毎名各赍白米二斗积于东门外以救城中饥者请小明王及母妹并太保刘福通以下领五翼军士悉诣庐州营中遂设銮驾伞肩迎驻滁州创造宫殿居之易其左右宦侍奉之甚厚【考异钱氏羣雄事畧曰据实録刘福通为吕珍所杀国初事迹云福通奉韩林儿遁于滁州庚申外史则云丙午冬与小明王俱沈于步二説未知孰信史乘考异以刘辰所记爲非然洪武实録多舛误又讳言龙凤事吾亦未敢以爲信也今按步之沈国史所深讳故并刘福通亦以为吕珍所杀然庚申外史所称刘太保与小明王俱死者即福通也刘辰所记盖得其实】小明王寻降制书赠公三代祖考并呉国公其官有差妣皆呉国夫人【采龙鳯事迹】　公还建康命徐达等移师讨左君弼围庐州竹昌忻都遂乘间入安丰　丙午大赦天下　丁未廷试进士六十二人赐保保杨輗等及第出身有差壬戌大同路有赤气亘天中侵北斗　是月立广西
　　行中书省以亷访使伊尔吉尼为平章政事时南方郡县多陷没惟伊尔吉尼独保广西者十五年　立胶东行中书省及行枢密院总制东方事以袁宏为参知政事　闰月丁丑呉处州翼总制胡琛言关市之征旧例二十取一今令盐货十取其一税额太重商人不复贩鬻则盐货壅滞军储缺乏且使江西浙东之民艰于食用又如硫黄白藤苏木椶毛诸物皆资于彼今十五分取一亦恐以税重不能流通请仍从二十取一之例则流转不穷军用给足从之　夏四月辛丑荧惑犯岁星壬戌陈友谅复大举兵围洪都初友谅愤其疆日
　　蹙乃作大舰来攻舰高数丈外饰以丹漆上下三级级置走马棚下设板房为蔽置艣数十其中上下人语不相闻艣箱皆裹以铁自谓必胜之计载其家属百官空国而至友谅前攻洪都以大舰乘水涨附城以登至是城移去江三十步大舰不复得近乃以兵围城其气甚盛呉都督朱文正与诸将谋分城拒守参政邓愈守抚州门元帅赵德胜等守宫步士步桥步诸门指挥薛显守章江新城二门元帅牛海龙守琉璃澹台二门文正居中节制诸将　呉院判谢再兴以诸全叛杀知州栾凤妻王氏以身蔽凤并杀之执参军李梦庚元帅陈元刚等奔绍兴降于张士诚总管胡士明弃妻子单骑走还建康左丞朱文忠闻乱遣同佥胡德济屯兵五指山下自将精兵二千往来应援以御之乙丑诸全州以事闻呉国公因命德济为浙江行省参政德济遣万戸王克瑀还侦敌境遇士诚兵被执死之初再兴用部将左总管靡万戸为腹心二人常使人贩鬻于杭州公知其隂泄机务擒二人诛之召再兴赴建康而以参军李梦庚总制诸全军马公以再兴长女妻兄子文正幼女适徐达恩义甚厚因命还守诸全再兴以梦庚处已上忿忿不乐由是遂叛　丙寅陈友谅攻抚州门其兵各载竹盾如箕状以御矢石极力来攻城坏三十余丈邓愈以火铳击退其兵随竖木栅敌争栅朱文正督诸将死战且战且筑通夕复完于是总管李继先元帅牛海龙赵国珏许珪朱潜万戸程国胜等皆战死　是月库库特穆尔遣部将貊高等以兵击张良弼　五月己巳朔张士诚海运粮十三万石至京师　陈友谅知院蒋必胜饶鼎臣等陷吉安府时呉将李明道与曾万中兄弟不协明道因潜通必胜约其来攻兵至城下明道举火为应开西门纳之杀参政刘齐知府朱叔华曽粹中亡走仇家黄如渊执粹中送鼎臣杀之必胜又攻破临江府执同知赵天麟亦不屈死　癸酉呉置礼贤馆先是国公聘诸名儒集建康与论经史及咨以时事甚见尊宠至是复命有司即所居之西创礼贤馆处之陶安夏煜刘基章溢宋濓苏伯衡王祎许元王天锡等皆在馆中【考异明太祖实録云朱文忠守金华复荐诸儒之有声望者王祎许元王天锡至上皆收用之钱氏辩证曰按刘辰国初事迹杨宪奏朱文忠在金华用诸儒干预公事上提祎等至京诛屠性孙履而祎及许元王天锡发充书写此事实録及行状俱不载以家传考之壬寅十一月召入京都则刘辰所记发充书写之日也发书写未防即有儒台之授又与许元王天锡俱入礼贤馆刘辰所记盖不谬也而国史以为用文忠之荐入礼贤馆盖文忠没后家传特美其词而国史因之也今从钱説削去文忠之荐】　陈友谅兵陷无为州知州董曾死之曾之守无为也招集流亡使各复业州民安之及城陷寇逼其降曾抗言不屈遂缚之沈于江　丙子陈友谅复攻新城门呉指挥薛显将其鋭卒开门突战斩其平章刘进昭擒其副枢赵祥敌兵乃退百戸徐明被执死之明有胆畧尝出劫友谅营获其良马以归故敌兵见明并力攻杀后封合肥县男以其子为指挥　庐州城三面阻水徐达等攻之不克已而左君弼于城上为钓桥达曰君弼鼠伏穴内久不出今遽为此其将夜出劫我乎令军中严为之备比夜半闻钓桥有声其兵奄至营中万弩俱发君弼不得利退走达纵兵击之君弼大败走入城敛兵拒守达攻围凡三月不下　乙未荧惑犯右执法　六月戊戌朔博啰特穆尔遣方托克托迎匡福于彰德　库库特穆尔兵追之败还匡福遂据保定路　己亥库库特穆尔部将岱哩等驻兵蓝田七盘李思齐攻围兴平遂据盩厔博啰特穆尔奉诏进讨襄汉而岱哩阻道于前思齐踵袭于后乃请催督库库东岀潼关道路既通即便南讨　丁未呉忠勤楼灾时炮药藏楼中遇火怒激如雷　戊申博啰特穆尔遣竹贞等入陜西据其省治时陜西行省右丞达实特穆尔与行台有隙且恐陜西为库库特穆尔所据隂结于博啰请竹贞入城劫御史大夫旺扎勒特穆尔及监察御史张可遵等印其后屡使召旺扎勒特穆尔拘留不遣库库遣貊高与李思齐合兵攻之竹贞出降遂从库库　庚戌星陨于济南龙山入地五尺辛亥陈友谅增修攻具欲破栅自水关入呉朱文正使壮士以长槊从栅内刺之敌夺槊更进文正乃命煅铁防铁钩穿栅以刺敌复来夺手皆灼烂不得进友谅尽攻击之术而城中备御随方应之友谅计穷又攻宫步士步二门元帅赵德胜力御之暮坐宫步门楼指麾士卒流矢中腰膂而死　甲寅诏授江南下第及后期举人为路府州儒学教授　丁巳绛州有白虹二道冲斗牛间庚申平阳路有白气三道一贯北极一贯北斗一贯天汉至夜分乃灭　洪都被围既久内外阻絶音问不通朱文正遣千户张子明告急于建康子明取东湖小渔舟夜从水关潜至石头口宵行昼止凡半月始得达见呉国公具言其故公问友谅兵势何如对曰兵虽胜而战鬬死者亦不少今江水日涸贼之巨舰将不利用又师久粮乏若援兵至必可破也公谓子明曰汝归告文正但坚守一月吾自当取之不足虑也子明还至湖口为友谅兵所获友谅谓曰若能诱之降非但不死且行富贵子明伪许之至城下大呼曰大军且至但当固守以待友谅怒遂杀之后特封忠节侯　秋七月戊辰朔京师大雹伤禾稼　癸酉呉国公自将救洪都时徐达常遇春围左君弼于庐州公遣使命解围曰为庐州而失南昌非计也达遇春乃还是日公召诸将谕以亲行之意遂祃纛于龙江舟师凡二十万俱发徐达常遇春冯国胜廖永忠俞通海等皆从壬午风覆国胜舟公以其不利遣还建康癸未师次湖口先遣指挥戴德以一军屯于泾江口复以一军屯南湖觜以遏友谅归师遣人调信州兵守武阳渡防其奔逸　丙戌陈友谅围洪都至是凡八十有五日闻呉国公至即解围东出鄱阳湖以迎敌公率诸军由松门入鄱阳湖谕诸将曰两军相鬬勇者胜陈友谅久围洪都今闻我师至而退兵迎战其势必死鬭诸君当尽力有进无退翦灭在今日诸将受命皆自奋丁亥遂与友谅师遇于康郎山友谅列巨舟当我师公见之谓诸将曰彼巨舟首尾连接不利进退可破也乃分舟师为十一队火器弓弩以次而列戒诸将近寇舟先发火器次弓弩及其舟则短兵击之戊子命徐达常遇春廖永忠等进兵薄战达身先诸将击败其前军杀千五百人获一巨舰而还军威大振俞通海复乘风发火炮焚冦舟二十余艘杀溺死者甚众徐达等搏战不已火延及达舟敌遂乘之达扑火更战公急遣舟援达达力战敌乃退友谅骁将张定边奋前欲犯公舟舟胶浅敌兵帀焉我军格鬭定边不能近遇春从旁射中定边定边舟始却通海来援舟骤进水涌公舟遂脱指挥韩成元帅宋贵陈兆先万戸程国胜等皆战死【考异太祖实録辨证曰髙阳侯韩成之死于郡阳也定远黄金着开国功臣録以为成当太祖危急时服御袍对敌自沈史家竞传之比于纪信之诳楚而实録纪此战则云彼军杀溺者甚众我指挥韩成元帅宋贵陈兆先等亦战死国史固多讳辞然以成之忠烈如此一切抑没而不书难乎其为实録矣丰城朱文恪公善撰安定伯程国胜神道碑纪其事最详葢当御舟胶浅张定边奋前直犯之时事势惶急成与国胜兆先等方左右格鬬及定边中矢援舟骤进御舟以水涌得脱而成等反绕出敌舰之后援絶而死然则成等致命之时定边之势已熸御舟之厄已脱矣宁有代死诳汉之事耶且康山之役与荥阳不同羽围荥阳久汉军乏食汉祖计无所出故纪信画诳楚之防遂得以乘间遁去康山之战两军相持雌雄未决卒然有冕服代死之事耳目瞀乱军心尽解我将何以自固决机于两阵之间我知其不出于此矣録又言上念成効死祀诸臣于康山以成为首按实録中书省列进康山功臣成在第三居丁普郎张志雄之次大明防典载饶州忠臣庙在康郎山祀枢密同知丁普郎张志雄等三十五人成实未尝首祀于康山也成若代死则必首祀不首祀则不代死黄金之徒并为妄矣今依钱説削去史家韩成代死之事又实録记韩成宋贵陈兆先等死在张定边犯御舟之前今据朱文恪程国胜碑则国胜与成等同死在御舟既脱之后特为改正并补入程国胜姓名】永忠随以飞舸追定边定边走身被百余矢士卒多死伤既而遇春舟亦胶浅公麾兵救之俄有败舟顺流而下触遇春舟舟亦脱【考异钱氏太祖实録辨证曰鄱阳之战开平射中张定边脱御舟于险其功最钜实録纪在七月戊子朱善撰程国胜神道碑其系日亦同宋文宪开平神道碑但记射中定边而胶沙脱险则书于八月壬戌禁江口相去一月余矣鄱阳之役两军相持我军殊死战莫甚于戊子己丑辛卯三日至禁江口则彼以战败突归而我为邀击之师其大势非前日比矣御舟胶浅及开平力战之事其当在戊子无疑也今依钱説据实録书之】防日暮诸军欲退公御楼船鸣钲集诸将申明约束谕以生死利害诸将咸举手加额以死自誓是日命徐达还守建康虑张士诚乘虚入寇故也　己丑旦公命鸣角师毕集乃亲布阵复与友谅战诸军奋击敌舟敌不能当杀溺死者无筭院判张志雄所乘舟樯折为敌所觉以数舟攅兵钩刺之志雄窘迫自刎丁普郎余昶陈弼徐公辅皆战死普郎身被十余创首脱犹执兵若战状植立舟中不仆时友谅悉巨舟连锁为阵旌旗楼橹望之如山我舟小仰攻多却公亲麾之不前右师少却立命斩队长十余人犹不止郭兴进曰非人不用命舟大小不敌也臣以为非火攻不可公然之至晡东北风起公命以七舟载火药其中束草为人饰以甲胄各持军器若鬬敌者令敢死士操之备走舸于后将迫敌舟乘风纵火风急火烈须臾而至其水寨数百艘悉被焚烟焰涨天湖水尽赤死者太半友谅弟友仁友贵及其平章陈普畧等皆焚死我师乘之又斩首二千余级友仁即所谓五王也眇一目有智数骁勇善战至是死友谅为之丧气普畧即新开陈也【考异太祖实録辨证曰宋文宪张中小传云己丑战湖中之康郎山常忠武王深入虏舟数四围之其势甚危险以为不可救中曰勿忧也亥时当自出如期果出连战辄大胜按己丑之战六舟深入疑陷没而旋出者俞通海廖永忠张兴祖赵庸等也实録不载开平神道碑亦但记胶沙脱险而不及深入陷没之事知铁冠传误也宋文宪记事最为详覈且开平碑铁冠共记一事出一人之手而彼此错互史家纪载之难如此】明日公复谕诸将曰友谅战败气沮亡在旦夕今当并力蹙之于是诸将益自奋时公所乘舟樯白友谅觉欲并力来攻公知之夜令诸船尽白其樯旦视莫能辨敌益骇辛卯复聨舟大败敌兵敌之巨舰难于运转我兵环攻之杀其卒殆尽而操舟者犹不知尚呼号摇橹如故已而焚其舟皆死【考异史家皆云辛卯之战自辰至已不解时刘基侍忽跃起大呼太祖亦惊起囘顾但见基双手挥之曰难星过急更舟太祖如言入他舟坐未定先所御舟已礟碎矣友谅乗高见舟碎喜甚俄太祖麾舟更进皆失色按此事不见于实録恐亦是文成行状傅防之辞今不取】俞通海廖永忠张兴祖赵庸等以六舟深入搏击敌聨巨舰极力拒战我师望六舟无所见意谓已陷没有顷六舟旋绕敌舟而岀我师见之勇气愈倍合战益力呼声动天地波涛起立日为之晦自辰至午敌兵大败弃旗鼓器仗浮蔽湖面张定边自以战不利欲挟友谅退保鞋山为呉师所扼不得出乃敛舟自守不敢更战通海等还公劳之曰今日之捷诸君之力也是日移舟泊柴棚去敌五里许数遣人往挑战敌不敢应诸将欲退师少休士卒公曰两军相持先退非计也俞通海以湖水浅请移舟扼江上流公从之时水路狭隘舟不能并进恐为敌所乘至夜令船置一灯相随渡浅比明已尽渡矣乃泊于左蠡友谅遂亦移舟出泊潴矶相持者三日友谅左右二金吾将军率所部来降先是友谅数战不利咨谋于下其右金吾将军曰今战不胜岀湖实难莫若焚舟登陆直趋湖南谋为再举其左金吾将军曰今虽不利而我师犹多尚堪一战若能戮力胜负未可知何至自焚以示弱万一舍舟登陆彼以步骑蹑我后进不及前退失所据一败涂地岂能再举耶友谅犹豫不决至是战多丧败乃曰右金吾言是也左金吾闻之惧及祸遂以其众降右金吾见其降亦率所部来归友谅失此二将兵力益衰公移书友谅曰曩者公犯池州吾不以为嫌生还俘虏将欲与公为约从之举各安一方以俟天命此吾之本心也公失此计乃先为我仇我是以破公江州遂蹂蕲黄汉沔之地因举龙兴十一郡奄为我有今又不悔复啓兵端自洪都迎战两败于康山杀其弟侄残其兵将捐数万之命无尺寸之功此逆天理悖人心之所致也公乘尾大不掉之舟顿兵敝甲与吾相持以公平日之狂暴正当亲决一战何徐徐随后若听吾指麾者无乃非丈夫乎公早决之友谅得书怒留使者不遣犹建金字旗周囘巡寨令获我将士皆杀之公闻之命悉出所俘友谅军视有伤者赐药疗之皆遣还下令曰但获彼军皆勿杀又令祭其弟侄及将士之战死者师出湖口命遇春永忠等统舟师横截湖面邀其归路又令一军立栅于岸控湖口者旬有五日友谅不敢岀复移书责之曰昨吾船对泊潴矶尝遣使赍记事往不见使囘公度量何浅浅哉丈夫谋天下何有深仇江淮英雄唯吾与公耳何乃自相吞并公之土地吾已得之纵力驱残兵来死城下不可再得也设使公侥幸逃还亦宜修德勿作欺人之容却帝名而待真主不然丧家灭姓悔之晚矣友谅忿恚不答公与博士夏煜等日草檄赋诗意气弥壮分兵克蕲州兴国友谅食尽遣舟掠粮于都昌朱文正使人燔其舟友谅势益困　是月有星坠于庆元路西北声如雷光芒数十丈久之乃灭八月丁酉朔倭人寇蓬州守将刘暹击败之自十八年以来倭人连寇濒海郡县至是海隅遂安　辛丑库库特穆尔遣兵侵博啰特穆尔所守之境　丙辰沂州有赤气亘天中有白色如蛇形徐徐西行至夜分乃灭戊午博啰特穆尔言库库特穆尔踵袭父恶有不臣之罪乞赐处置　陈友谅穷蹙进退失据欲奔还武昌乃率楼船百余艘趣南湖觜为呉军所遏壬戌友谅遂突出湖口欲绕江下流由禁江遁去呉国公麾诸军邀击以火舟火筏冲之追奔数十里自辰至酉战不解至泾江口泾江之师复击之张铁冠大笑贺曰友谅死矣公曰无妄言复戏之曰缚汝于水滨以俟乃遣乐人具牲酒往祭友谅以觇其死生且曰如其生往者必返若不返其死必矣已而往者俱被杀未防有降卒来奔言友谅在别舸中流矢贯睛及颅而死【考异太祖实録辨证曰郑晓今言云嘉靖十六年郭勋欲进祀其祖英于太庙乃仿三国志俗説及水浒传为国朝英烈传言生擒士诚射死友谅皆英之功传説宫禁鼓动听闻已乃疏乞祀英于庙庑按实録上闻张铁冠言乃遣乐人具牲酒往祭以觇其死生未防有降卒来奔言友谅在别舸中流矢贯晴及颅而死当是时友谅之死我军尚未知既死而降卒始来告何以知此矢之出于英乎杨文敏撰英神道碑云友谅中流矢死有言公之功者上问之公曰天威神筭臣何有焉上益重之文敏此碑以其孙玹之请据其家传次第之盖友谅既毙军中流或言此矢出于某某郭氏家传亦不过载此疑似之词以夸示后世而勋遂张皇其事以乞侑享之典亦文敏之言啓之也英既有此大勲而圣祖又亲问之乃三年论功不得封侯而待十七年平云南之役有是理耶刘三吾撰陜国公神道碑云彭蠡之战戒严所部人百其勇友谅计蹙中流矢死以三吾序陜国之事参互观之则集矢之勤其不出于营国亦晓然矣又按俞本记事録云友谅度不能支出首箭中呼从船而白船已至箭铳交发友谅左太阳中箭须臾陈氏卒泅水报曰友谅死矣上大悦谕众曰友谅中箭而死将士之功胜于赤壁走曹暪逺矣稠人难辨射中者均给重赏以劳汝等俞本以骑士从征其记録最确以此益知文敏丰碑之文出于防不足信也】诸军闻之大呼喜跃益争奋擒其太子善儿平章姚天祥等明日平章陈荣等悉舟师来降得士卒五万余人惟太尉张定边及杨丞相韩副枢乘夜以小舟来窃载友谅尸及其子理径走武昌复立理为帝改元德夀公之救安丰也刘基力谏不听至是谓基曰我不当有安丰之行使友谅乘我之出建康空虚顺流而下我进无所成退无所归大事去矣今友谅不攻建康而围南昌计之下者不亡何待时四方割据惟友谅鸷悍为羣雄冠其初起也父普才戒之曰若捕鱼儿耳而乃图大事友谅曰相塜者言我家当富贵今其时矣及贵迎父父曰汝不听吾言而起事至此吾惧不能免至是果败死年四十四称帝仅四年张铁冠者名中临川人精皇极数谈祸福多验常戴铁冠人号为张铁冠云　乙丑呉同佥行枢密院事守江淮府缪大亨卒大亨御士卒严恪为政简易人皆悦服之至是以疾卒后公过镇江遣人祭其墓叹曰缪将军平生端直在诸将中未尝有过今不见矣惜哉　九月丁卯朔呉国公发湖口还建康壬申公至建康告庙饮至论功行赏赐常遇春廖永忠田余将士金帛有差因与诸将论鄱阳之战诸将请曰自古水战必得天时地利乃为可胜若周瑜之破曹操因风水之便乃能胜之陈友谅兵据鄱阳先处上流而待我是得地利矣况我劳而彼逸今胜之诚未喻也公曰汝不闻古人所谓天时不如地利地利不如人和乎友谅众虽强人各一心上下猜疑矧用兵连年数败而无功不能养威俟时今日适劳于东明日又驰骛而西失众心矣夫兵贵时动动则威威则胜我以时动之师威不振之虏将士一心人百其勇如鸷鸟搏击巢卵俱覆此所以为吾破也诸将皆叹服　壬午呉国公命李善长邓愈留建康复率常遇春康茂才廖永忠胡廷瑞等亲征陈理于武昌　呉诸全叛将谢再兴以张士诚兵犯东阳左丞朱文忠率兵御之部将夏子实郎中胡深为前锋与其兵遇于义乌战方接文忠自将精骑横出其后击之再兴大败遁去深因建策以为诸全乃浙东藩屏诸全不守则衢不能支吾度地距诸全五十里请于五指山下筑城分兵戍守文忠从之未防士诚将李伯升大举来寇兵号六十万顿于城下城坚不可拔乃引去呉国公嘉深筑城之功命以名马赐之是月太尉张士诚令其部属颂已功德必欲求王爵江浙丞相达实特穆尔谓左右曰我承制居此徒借口舌以驭此辈今张氏复要王爵朝廷虽防终不为其所胁但我今若逆其意则目前必受害当忍耻含垢以从之耳乃为具文书闻于朝至再三不报士诚遂自称呉王尊其母曹氏为太妃治宫阙置官属改平江路复为隆平府朝廷遣户部侍郎博啰特穆尔等征海运粮于士诚士诚不与时天下谓建康为西呉平江为东呉然士诚尚奉元正朔江北诸郡皆诡云为元恢复而实自守之【东西呉以下据月山丛谈修入】　初士诚拒海漕之命淮省郎中俞思齐言于士诚曰向为贼不贡犹可今为臣其可乎士诚怒抵案扑地而入思齐海陵人本隂阳家者流士诚开藩与有功焉至是知不可为即弃官而隐杨维桢为作骨鲠臣及士诚称王羣下同声相贺思齐复犯顔谏止不听板授淮省参政遂杜门谢病以卒又有淳安鲁渊者由进士迁浙西提学士诚称王命为博士辞不拜还山士诚地连十州诸将咸以为安松江陈思独上书危之不报思遯居海上【采王逄诗序及平吴録】郎中参军事陈基以谏止称王欲杀之不果已而超授内史迁学士院学士凡飞书走檄碑铭传记多出其手基每以为忧而未能去也【采陈基传】　冬十月丙申朔青齐一方赤气千里壬寅呉国公至武昌马步舟师水陆并进既抵其城
　　命常遇春等分兵于四门立栅围之又于江中联舟为长寨以絶其出入之路分兵徇汉阳德安于是湖北诸郡皆来降　甲辰湖广伪姚平章张知院隂使人言于库库特穆尔设计擒杀其主陈理及伪夏主明玉珍不果　皇太子恶太傅太平不归奉元而止于沙井己酉令御史大夫布哈劾太平故违上命当正其罪诏悉拘所授宣命及所赐物俾往陜西之西居焉丞相绰斯嘉因诬奏之安置土蕃寻遣使者逼令自裁太平至东胜赋诗一篇乃自杀　是月博啰特穆尔遣佥枢密院事任亮复安陆府　博啰特穆尔遣兵攻冀宁至石岭关库库特穆尔大破走之擒其将乌玛尔殷兴祖博啰军由是不振　先是监察御史张冲等上章雪故丞相托克托之寃诏复托克托官爵并给复其家产召其子哈喇章三保努还朝时额森特穆尔亦已死乃授哈喇章中书平章政事封申国公分省大同三保努知枢密院事十一月庚申台臣又言托克托有大臣之体向在中书政务修举深惧满盈自求引退加封郑王固辞不受再秉钧轴克济艰危统军进征平徐州收六合大功垂成浮言构难奉诏谢兵就贬以没已防録用其子还所籍田宅更乞悯其勲旧还所授宣命从之　十二月丙申朔呉国公发武昌还建康命常遇春总督诸将守营栅谕之曰彼犹孤防处牢中欲出无由久当自服若来冲突慎勿与战且坚守营栅以困之不患其城不下也　甲寅呉国公至建康戊午阅武于鸡笼山还坐西苑召指挥华云龙等教以阵势兵法　宦者资正院使布巴哈与宣政院使托欢内恃皇太子外结丞相绰斯嘉骄恣不法监察御史额森特穆尔孟额森巴哈傅公让等劾奏布巴哈托欢奸邪当屏黜御史大夫乐迪斯以其事闻皇太子执不下而竒后庇之尤固御史乃皆坐左迁治书侍御史陈祖仁上书皇太子言御史纠劾托欢布巴哈奸邪等事此非御史之私言乃天下之公论台臣审问尤悉故以上啓今殿下未睗详察辄加沮抑使奸臣蠧政之情不得达于君父则亦过矣夫天下者祖宗之天下台諌者祖宗之所建立以二防之防而于天下之重台谏之言一切不恤独不念祖宗乎且殿下职分止于监国抚军问安视膳而已此外予夺赏罚之权自在君父今方毓德春宫而使谏臣结舌凶人肆志岂惟君父徒拥虚器而天下苍生亦将奚望书奏皇太子怒令乐迪斯谕祖仁以谓托欢等俱无是事御史纠言不实已得美除昔裕宗为皇太子兼中书令枢密使凡军国重事合奏闻者乃许上闻非独我今日如是也祖仁复上书言昔唐德宗云人言卢杞奸邪朕殊不觉使德宗早觉安得相是之奸邪当时皆知之独德宗不知尔今此二人亦皆奸邪举朝知之在野知之独殿下未知尔且裕宗既领军国重事理宜先阅其纲若至台谏封章自是御前开拆假使必皆经由东宫君父或有差失谏臣有言太子将使之闻奏乎不使之闻奏乎使之闻奏则伤其父心不使闻奏则陷父于恶殿下将安所处如知此义则今日纠劾之章不宜阻矣御史不宜斥矣斥其人而美其除不知御史所言为天下国家乎为一身官爵乎斥者去来者言言者无穷而美除有限殿下又何以处此祖仁书既再上即辞职而台臣大小亦皆求退于是皇太子以其事闻布巴哈托欢乃皆辞罢帝令乐迪斯谕防祖仁等祖仁上疏曰祖宗以天下传之陛下今乃坏乱不可救药虽曰天运使然亦陛下刑赏不明之所致也且区区二竖犹不能除况于大者愿陛下俯从台谏之言摈斥此二人不令以辞退为名成其奸计使海内皆知陛下信赏必罚自二人始则将士孰不効力天下可全而有以还祖宗若犹优柔不断则臣宁饿死于家誓不与之同朝牵联及祸也疏奏帝大怒防侍御史李国凤亦上书皇太子言布巴哈骄恣无状招权纳贿奔竞之徒皆出其门骎骎有赵高张让田令孜之风渐不可长望殿下思履霜坚冰之戒早赐奏闻投之四夷以快众心则纪纲可振政治修而百废举矣由是帝益怒台臣自乐迪斯以下皆左迁而祖仁出为甘肃行省参知政事时天极寒衣单甚以弱女托于其友朱毅即日就道布巴哈之被劾乐迪斯执其事颇力太子深恶之而奇后又谮之于内未防布巴哈复为集贤大学士崇政院使　知枢密院事图卜坚特穆尔与丞相额森巴哈俱屯田西方一日图卜坚治具躬诣额森屯所饷之额森自恃尊属不受图卜坚怒坐额森营门外呼军士共啖之额森不平因诬其有异志差五府官往讯图卜坚忿曰我有何罪五府来问我乃拘五府官将往愬博啰特穆尔【以上据庚申外史修入】防乐迪斯亦惧诛遂与图卜坚特穆尔皆奔于大同为博啰特穆尔所匿乐迪斯者帝母舅也以故帝数为太子寝其事而太子不从帝无如之何乃传旨密令博啰特穆尔隐其迹而绰斯嘉布巴哈皆附太子欲穷究其事徧图形求之　布巴哈见台宪弹劾不行与其党谋曰十八功臣家子孙朝夕在帝左右我与汝等向日之所为渠必得知台臣亦必知之终当为我不利绰斯嘉曰彼皆乐迪斯党也乐迪斯既为博啰所庇必称兵犯阙十八家为内应社稷能无危乎遂诬乐迪斯曼济谙达达实哩沙嘉实哩额森呼图及托欢等谋为不轨执送资正院锻链其狱连逮不已帝知其无辜欲释其事特命大赦而绰斯嘉增入条画内独不赦前狱惟乐迪斯逃匿博啰军中余皆逺窜有道死者亦有贿免者额森呼图太平子也当贬萨斯嘉之地道由多斯玛行宣政院使桓斯里素受知太平因留居其地执政知其故奏额森呼图违命杖死之年四十四太平为相务广延才彦而额森呼图亦倾身下士名称籍甚至是为奸臣所害贺氏三世忠贞皆死于非命天下悲之【此事采元史太平传及庚申外史修入】　是岁呉寳源局铸钱三千七百九十一万有竒
　　二十四年春正月丙寅朔李善长徐达等奉呉国公为呉王羣臣以公功德日隆屡表劝进公曰戎马未息疮痍未苏天命难必人心未定若遽称尊号诚所未遑昔武王克商戢干戈櫜弓矢归马于华山之阳放牛于桃林之野大告武成然后与民更始曷尝遽自称尊今日之议且止俟天下大定行之未晚羣臣固请不已乃即呉王位建百司官属置中书省左右相国以李善长为右相国徐达为左相国常遇春俞通海为平章政事汪广洋为右司郎中张昶为左司郎中时小明王在滁州中书设御座以正旦行庆贺礼刘基骂曰彼牧防耳奉之何为遂不拜【刘基事据黄伯生所撰诚意伯行状修入】然犹称宋龙凤十年其封拜除授及有司文牒并云皇帝圣旨呉王令旨丁卯呉命减取官店钱先是设官店以征商呉王以
　　税重病民故减之　戊辰呉王退朝谓左相国徐达等曰卿等为生民计共推戴予然建国之初当先正纪纲元氏昏乱纪纲不立主荒臣专威福下移由是法度不行人心涣散遂至天下骚动今将相大臣当鉴其失协心图治毋茍且因循取充位而已又曰礼法国之纪纲礼法立则人志定上下安建国之初此为先务吾昔起兵濠梁见当时主将皆无礼法恣情任私纵为暴乱不知驭下之道是以卒至于亡今吾所任将帅皆昔时同功一体之人自其归心于我即与之定名分明号令故诸将皆听命无敢有异者尔等为吾辅相当守此道无谨于始而忽于终也　庚辰保德州民家产猪一头两脚　二月乙未朔呉王以诸将围武昌久不下复亲往视师辛亥至武昌督兵攻城先是陈理太尉张定边见事急潜遣卒缒城走岳州告其丞相张必先使入援至是必先引兵至洪山去城二十里王命常遇春率精鋭五千击之敌兵大败遂擒必先必先骁勇善战人号为泼张城中倚以为重及被擒缚至城下示之曰汝所恃者泼张今已为我擒尚何恃而不降必先亦呼定边曰吾已至此事不济矣兄宜速降为善定边气索不能言武昌城东南有高冠山下瞰城中王问诸将谁能夺此山者傅友德请行遂率数百人一鼓夺之城中益丧气王复遣友谅旧臣罗复仁入城谕陈理使降复仁因请曰主上推好生之德惠此一方使陈氏之孤得保首领而臣不食言臣虽死不恨矣王曰吾兵力非不足所以久驻此者欲待其自归免伤生灵耳汝行必不误汝复仁至城下号哭理惊召之入复相持痛哭哭止问故复仁谕以王意辞旨恳切时陈氏诸将无出定边右者定边亦知不可支癸丑陈理肉袒衔璧率定边等诣军门降理俯伏战栗不敢仰视王见其幼弱起挈其手曰吾不尔罪勿惧也令宦者入其宫传命慰谕友谅父母凡府库储蓄令理悉自取之遣其文武官僚以次出门妻子资装皆俾自随师围武昌凡六阅月而降士卒无敢入城市井晏然不知有兵城中民饥困命给米赈之召其父老抚慰民大悦于是汉沔荆岳郡县相继来降立湖广行中书省以枢密院判杨璟为参政守之　初陈友谅命其兄友才与左丞王忠信等守潭州闻呉王至武昌遣忠信来援忠信战败而降王授以参政俾仍守潭州友才率兵拒之于益阳忠信巽辞开谕之友才亦降与其子俱送建康友才所谓二王者是也　李明道被获送武昌伏诛明道丰城人故陈友谅将也寻归呉后复叛附于友谅友谅败灭明道惧走归丰城剪其髪髯逃匿武宁山中有茶客识之缚送武昌王数其反覆之罪明道无以对遂戮于鮎鱼口沙上明道有所畜犬为呉军所得擕至武昌犬见明道被戮嘷鸣蹢躅不已衔聚其肉跑沙瘗之王义此犬因命敛葬明道　三月乙丑朔呉王至建康丙寅封陈理为归德侯　呉置起居注给事中　戊辰呉以中书左丞汤和为平章政事时和守常州率元帅呉福兴以舟师徇黄杨山遇张士诚水军击败之擒其千戸刘文兴等四十九人获风船六艘故有是命　己巳呉王谓中书省臣曰郡县官年五十以上者虽练达政事而精力既衰宜令有司选民间俊秀年二十五以上资性明敏有学识才干者辟赴中书与年老者参用之后老者休致而少者已熟于事如此则人才不乏而官使得人尔中书其下有司宣布此意悉令知之　呉江西行省以陈友谅镂金牀进王观之谓侍臣曰此与孟昶七寳溺器何异以一牀工巧若此其余可知陈氏父子穷奢极靡焉得不亡即命毁之　辛未呉王御西楼有军士十余人自陈战功以求陞赏王谕之曰尔从我有年才力勇怯我纵不知将尔者必知之尔有功予岂遗尔尔无功岂不妄陈有功不赏是谓吝无功求赏是谓贪吝则失众贪则逾分夫有超人之才能者必有超人之爵赏尔曹不见徐相国耶今贵为元勲其同时相从者犹在行伍予亦岂忘之乎以其才智止此不能过人故耳今尔曹自陈战功以求陞赏国家名爵焉可幸得也尔曹茍能黾勉立功异日爵赏我岂尔惜但患不力耳于是皆慙服而退自后无有复言者　先是博啰特穆尔隂使人杀其叔父左丞伊济尔巴哈佯为不知往吊不哭朝廷知其跋扈又以匿乐迪斯事皇太子深疾之且时方倚重于库库特穆尔而库库驻太原与博啰搆兵相持不解于是绰斯嘉布巴哈诬博啰与乐迪斯谋为不轨辛卯遂下诏数博啰特穆尔悖逆之罪解其兵权削其官爵候道路开通许还四川田里博啰杀使者拒命不受






　　资治通鉴后编卷一百八十一
　　钦定四库全书
　　资治通鉴后编卷一百八十二
　　刑部尚书徐干学撰
　　元纪三十【起阏逢执徐四月尽防防大荒落十二月凡一年有竒】
　　顺帝
　　至正二十四年夏四月甲午朔命库库特穆尔讨博啰特穆尔　呉王退朝与孔克仁等论前代成败因曰秦以暴虐宠任邪佞之臣故天下叛之汉髙起自布衣能以寛大驾驭羣雄遂为天下主今天下之势则不然元之号令纪纲已废弛矣故豪杰所在蠭起然皆不修法度以明军政此其所以无成也因感慨久之又曰天下用兵河北有博啰特穆尔河南有库库特穆尔关中有李思齐张良弼然有兵而无纪律者河北也稍有纪律而兵不振者河南也道途不通餽饷不继者关中也江南则惟我与张士诚耳士诚多奸谋而尚间牒其御众尤无纪律我以数十万之众固守疆土修明军政委任将帅俟时而动其势有不足平者克仁顿首曰主上神武当定天下于一今其时矣　呉中书省臣进宗庙祭享及月朔荐新礼仪王御白虎殿览毕退自殿西步至防门东忽悲怆流涕谓宋濓孔克仁曰吾昔遭世艰苦饥馑相仍当时二亲俱在吾欲养而力不给今赖天地之佑化家为国而二亲不及养追思至此痛何可言因命并録皇考妣忌日岁时享祀以为常　呉平章俞通海参政张兴祖率兵畧刘家港进逼通州击败张士诚兵擒其院判朱琼元帅陈胜　丙申呉王命建忠臣祠于鄱阳湖之康郎山祀丁普郎张志雄韩成宋贵陈兆先余昶昌文贵王胜李信陈弼刘义徐公辅李志髙王咬住姜润石明王德朱鼎王清常得胜王凤显丁宇王仁汪泽王理陈冲裴轸王喜仙袁华史得胜常惟德曹信□德山郑兴罗世荣等三十五人并封赠勲爵有差设像祠中令有司岁时祭之　博啰特穆尔悉知诏令调遣之事非出帝意皆右丞相绰斯嘉所为遂遣部将防图卜坚特穆尔举兵向阙壬寅图卜坚特穆尔兵入居庸关癸卯知枢密院事伊蘓詹事卜朗吉达迎战于皇后店卜朗吉达力战伊蘓不援而退卜朗吉达防为所获脱身东走甲辰皇太子率侍衞兵出光熙门东走古北口趋独松乙巳图卜坚特穆尔兵至清河列营时都城无备城中大震令百官吏卒分守京城　呉王命建忠臣祠于南昌府祀赵德胜李继先刘齐朱叔华许圭朱潜牛海龙张子明张德山徐明夏茂成万思成叶琛赵天麟等十有四人　呉王闻诸功臣家僮仆多有横肆者乃召徐达常遇春等谕之曰尔等从我起身艰难成此功勲匪朝夕所致闻尔等所畜家僮乃有恃势骄恣逾越礼法此不可不治也小人无忌不早惩戒之他日或生衅隙宁不为其所累故与尔等言此辈宜速去之如治病当急除其根若隐忍姑息终为身害　丙午呉中书省臣言湖广行省所属州县故有铁冶方今用武之际非铁无以资军用请兴建炉冶募工炼铁从之　宗王布延特穆尔等皆称兵与博啰特穆尔合表言其无罪丁未帝为降诏曰自至正十一年妖贼窃发属尝选命将相分任乃职视同心膂岂期绰斯嘉布巴哈夤縁为奸互相壅蔽以致在外宣力之臣因而解体在内忠良之士悉陷非辜又复奋其私讐诬构博啰特穆尔乐迪斯等同谋不轨朕以信任之专失于究察遂调兵往讨博啰特穆尔已尝陈辞而乃寝匿不行今宗王布延特穆尔等仰畏明威逺来控诉以表其情朕为恻然兴念而绰斯嘉布巴哈犹饰虚辞簧惑朕听其以绰斯嘉屏诸岭北布巴哈窜之甘肃以快众愤博啰特穆尔等悉与改正复其官职然诏书虽下而绰斯嘉布巴哈仍留京师是日以伊蘓为中书左丞相　呉左相国徐达等率
　　兵取庐州左君弼闻达至惧不敢敌走入安丰令其将张焕殷从道等城守达督兵围之焕君弼之骑将也人以其多智计号为楼儿张　诏书既下图卜坚特穆尔军犹驻清河帝遣达达国师往问故言必得绰斯嘉布巴哈乃退兵帝不得已执二人畀之　己酉呉命中书省凡商税三十税一多取者以违例论改在都官店为宣课司府州县官店为通课司　绰斯嘉布巴哈囚首至图卜坚特穆尔营中图卜坚为之加帽易衣置绰斯嘉中坐布巴哈侧坐拜之二人于是交跪图卜坚奏帝求赦其擅执大臣及称兵犯阙之罪得二赦已【以上据庚申外史修入】庚戌图卜坚特穆尔乃陈兵自健德门入觐帝于延春阁恸哭请罪且曰左右防蔽陛下非一日矣倘循习不改奈天下何臣今执二人去矣陛下亦宜省过卓然自新一听正人所为不复为邪佞所惑然后天下事可为祖宗基业可保也帝唯唯【图卜坚语采用外史】就宴赉之加图卜坚特穆尔太保依前守御大同图卜坚特穆尔为中书平章政事辛亥图卜坚特穆尔军还皇太子至路儿岭诏追及之还宫壬戌呉命江西行省置货泉局设大使副使各一人
　　颁大中通寳大小五等钱式并使铸之　初呉降附诸将校皆仍其旧官至是下令曰为国先正名诸将有称枢密平章元帅总管万户者名不称实甚无谓其覈诸将所部满万人者为指挥满千者为千户百人为百户五十人为总旗十人为小旗令既下部伍严明名实相称众皆悦服以为良法　图卜坚特穆尔执绰斯嘉布巴哈诣博啰特穆尔军博啰厚礼之逾三日始问以浊乱天下之罪复笑而问绰斯嘉曰我前时赂汝七寳数珠一串今何不见还因取六串来博啰视之皆非故物复命索之乃得前所赂博啰怒曰在君侧者贪婪如此我何可以坐观而不一清之乎遂杀二人　五月甲子黄河清　戊辰库库特穆尔奉命讨博啰特穆尔屯兵冀宁其东道以伯索珠领兵三万守御京师中道以貊高竹贞领兵四万西道以关保领兵五万合击之关保等兵逼大同博啰特穆尔留兵守大同而自率兵与图卜坚特穆尔乐迪斯复大举向阙　六月癸卯三星昼见白气横突其中　甲辰河南府有大星夜见南方光如昼丁未大星陨照夜如昼及旦黑气晦暗如夜　甲寅伯索珠以兵至京师请皇太子西行　丁巳呉袁州降将欧普祥卒　是月保德州黄龙见井中　秋七月癸亥太白岁星聚于翼　丁丑呉徐达常遇春克庐州时庐州被围久众皆饥困不能战张焕与贾丑潜通欵于达请攻东门已为内应于是我师急攻之城中诸军悉救东门张焕乃断钓桥开西门导达兵入城执其部将呉副使并左君弼母妻及子送建康以指挥戴德守之戊寅呉命平章常遇春防邓愈及金大旺兵讨江西上流未附郡县　己卯左君弼部将许荣以舒城降于呉呉王令荣还守舒城俾发安阳等五翼士马赴建康呉改庐州路为府置江淮行省命平章俞通海摄省事以镇之兵革之际民多窜匿通海日加招辑为政有惠爱由是复业者众　丙戌博啰特穆尔前锋军入居庸关京师震骇皇太子亲统兵御之于清河丞相伊蘓詹卜朗吉达军于昌平伊蘓军士无鬭志青军杨同佥被杀于居庸卜朗吉达战败走太子亦驰还都城伯索珠引兵入平则门丁亥伯索珠扈从皇太子及东宫官僚出顺承门由雄霸河间取道往冀宁戊子博啰特穆尔驻兵健德门外与图卜坚特穆尔乐迪斯入见帝于宣文阁诉其非罪皆泣帝亦泣乃赐宴博啰特穆尔欲追袭皇太子乐迪斯止之庚寅诏以博啰特穆尔为中书左丞相乐迪斯为中书平章政事图卜坚特穆尔为御史大夫其部属皆布列省台百司　以伊蘓知枢密院事诏谕博啰特穆尔库库特穆尔俱朕股肱视同心膂自今各弃宿忿弼成大勲　初削博啰兵权时绰斯嘉召承旨张翥使草诏翥辞曰此大事非见天子不敢为乃更召参政危素就相府客位草之草毕绰斯嘉过中书诧其郎中曰我为朝廷出诏削博啰兵权此拨乱反正之举也郎中曰相公此举得无拨正反乱乎客有畅勲者在坐因曰此犹裸体缚虎豹耳至是博啰闻之召危素责之曰诏从天子出绰斯嘉客位岂草诏之地乎素无以对欲将出斩之左右解曰素一秀才岂敢与丞相可否乃止且以其负才名除和林行省左丞即日上道【此事据庚申外史修入】　八月壬辰朔日有食之　呉中书省掾史有以铨选受贿者按察劾其罪当死呉王曰吏受赃卖选见利忘法罪固当诛但法初行人未周知姑减死杖之若复犯则不宥也　呉常遇春邓愈等率兵讨新淦之沙坑麻岭牛陂诸寨平之执伪知州邓志明送建康与其兄克明皆伏诛　乙未呉命左相国徐达按行荆湖等处陈友谅既灭荆襄诸郡多欵附至是王谕达曰今武昌既平湖南列郡相继欵附然其间多陈氏部曲观望自疑亦有山寨遗孽凭恃险阻聚众殃民今命尔按行其地抚辑招徕俾各安生业或有恃险为盗者即以兵除之毋贻民患也　戊戌呉常遇春邓愈既平诸山寨进次吉安遇春遣人谓饶鼎臣曰吾今往取赣可出城一言而去鼎臣不敢出遣其防子出见遇春命坐而饮之又赐以衣服遣归曰归语而父将欲何为匿而不见吾往矣不能为尔留可善自为计鼎臣即夜弃城走遇春遂复吉安乃引兵趣赣州　壬寅诏以博啰特穆尔为中书右丞相监修国史节制天下军马　监察御史奏言绰斯嘉矫杀丞相太平盗用钞板私家草诏任情放选鬻狱卖官费耗库藏居庙堂前后十数年使天下八省之地悉致沦陷乃误国之奸臣究其罪恶大赦难原曩者奸臣阿哈玛特之死剖棺戮尸绰斯嘉之罪视阿哈玛特有加今虽死必剖棺戮尸为宜诏从之而台臣言犹不已遂复没其家产窜其予宣政使观音努于远方克埒氏四世为丞相者八人世臣之家鲜与比盛而绰斯嘉早有才望及居相位人皆仰其有为遭时多事顾乃守之以懦济之以贪遂使天下之乱日甚一日论者谓元之亡绰斯嘉之罪居多云　乙巳皇太子至冀宁奏除前监察御史张桢为赞善又除翰林学士皆不起库库特穆尔将辅皇太子入讨博啰特穆尔遣使传太子旨赐以上尊且访时事桢复书曰今燕赵齐鲁之境大河内外长淮南北悉为丘墟关陜之区所存无防江左日思荐食上国湘汉荆楚川蜀淫名僭号幸我有变利我多虞阁下国之右族三世二王得不思亷蔺之于赵冦贾之于汉乎守京师者能聚不能散御外侮者能进不能退纷纷借借神分志夺国家之事能不为阁下忧乎志曰不备不虞不可以师仆今献忠于阁下大要有三保君父一也扶社稷二也衞生灵三也请以近似者陈其一二衞出公据国至于不父其父赵有沙丘之变其臣成兊平之不可谓无功而后至于不君其君唐肃宗流播之中怵于邪谋遂成灵武之簒千载之下虽智辩百出不能为雪呜呼是岂可以不鉴之乎然吾闻之天之所废不骤也逞其得志肆其宠乐使忘其觉寤之心非安之也厚其毒而降之罚也天遂其欲民厌其汰而鬼神弗福也其能久乎阁下览观焉谋出于万全则善矣询之舆议急则其变不测徐则其衅必起通其徃来之使达其上下之情得其情则得其策矣孔子曰君君臣臣父父子子今九重在上者如寄青宫在下者如寄生民之忧国家之忧也可不深思而熟计之哉库库特穆尔深纳其説　乙卯张士诚自以其弟士信代达实特穆尔为江浙行省左丞相时江浙右丞达兰特穆尔左右司郎中珍保谄事张士诚多受金帛数媒孽达实特穆尔之短以故张氏遂有不相容之势至是士信克安丰还乃使王晟等面数达实特穆尔过失勒其移咨省院自陈老病愿退又言丞相之任非士信不可士信即逼取其诸所掌符印而自为江浙行省左丞相徙达实特穆尔于嘉兴士信峻其垣墙锢其门闼所以防御之者甚严达实特穆尔皆不以为意日对妻妾饮酒放歌自若士诚令有司公牍皆首称呉王令旨又讽行台为请实授于朝行台御史大夫布哈特穆尔皆不从乃使人至绍兴索行台印章布哈特穆尔封其印置诸库曰我头可断印不可与又迫之登舟曰我可死不可辱也从容沐浴更衣与妻子诀赋诗二章乃仰药而死临终掷杯地上曰逆贼当继我亡也达实特穆尔闻之叹曰大夫且死吾不死何为遂命左右以药酒进饮之而死士诚乃使载其柩及妻孥北返于京师布哈特穆尔达噜鼐曼氏行台御史大夫特穆格子也　是月博啰特穆尔请诛狎臣图噜特穆尔博迪斡尔玛罢三宫不急造作沙汰宦官减省钱粮禁止西番僧好事呉常遇春兵至赣州熊天瑞固守不下呉王令平章彭时中以兵防遇春等共击之天瑞拒守益坚遇春乃浚濠立栅以困之　张士信既为江浙丞相建第宅东城下号丞相府张氏诸臣皆起于寒防自谓化家为国以厎小康亦皆大起第宅饰园池蓄声伎购图画民间竒石名木必见豪夺士信后房百余人习天魔舞队园中采莲舟楫以沈檀为之诸臣宴乐率费米千石居民趋附之者辄得富贵【采农田余话及平呉録】未防士信令潘元明守杭州而自还姑苏参军王敬夫蔡彦文叶德新皆佞幸用事彦文山隂人尝卖药德新云阳人善星卜士信每倚以谋国呉王闻之曰我诸事经心法不轻恕尚且有人欺我张九四终岁不出门不理政事岂不受人欺乎时有市谣十七字曰丞相做事业专用王蔡叶一朝西风起干别【考异实録呉中童谣云王蔡叶作齿颊一夜西风来干歇今从刘辰所记】王蔡寓黄菜西风谓建康兵也【据国初事迹及铁崖乐府修入】　九月辛酉朔宦官思龙宜潜送宫女伯呼图出自顺承门以达于皇太子　癸酉夜天西北有红光至东而散　辛巳呉命中书省绘塑功臣像于卞壸及蒋子文庙以时遣官致祭其南昌府及康郎山处州金华太平府各功臣庙亦令有司依期致祭其未褒赠者论功定拟以闻　呉立刘成庙于长兴州赠怀远将军命有司岁时致祭　呉徐达及杨璟等帅师取江陵次于沙市故陈友谅平章姜珏自诣达乞降且曰当死者珏耳百姓无辜达善其言下令安辑居民禁兵侵扰列郡闻之望风归附寻改江陵路为荆州府　乙酉呉徐达遣裨将傅友德将兵取夷陵故陈友谅守将杨以德率耆民出降寻改夷陵为峡州　方明善攻平阳呉参军胡深遣兵击败之先是温州土豪周宗道据平阳县屡为明善所逼遂降于深明善怒益率兵攻之宗道求援于深深击败明善并下瑞安进兵温州明善惧与方国珍谋输岁贡银二万两充军费请守乡郡如钱镠故事呉王许之命深班师呉徐达帅兵至潭州湘乡土酋易华集少壮据黄牛
　　峰十余年至是达使人招之华率其部众以降　故陈友谅归德守将杨兴以城降于呉就以兴为千户守之冬十月乙未朔呉遥授廖永安为江淮等处行中书
　　省平章政事封楚国公时永安为张士诚所拘守义不屈故有是命　乙卯呉守江西都督朱文正遣元帅宋晟以兵讨湏岭寨晟至遣人招谕之寨帅丁廷玉等及其下五千人来降文正徙其众并家属于南昌　呉常遇春等兵围赣州既久熊天瑞子元震窃出觇兵势遇春亦乘数骑出猝与相遇元震不知其为遇春也过之及遇春还元震始觉复来袭遇春遣壮士挥双刀以击之元震奋铁挝以拒且鬭且却遇春曰壮男子也舍之己未诏皇太子还京师　命伊蘓乐迪斯分道总兵十一月庚申朔呉赠元帅俞廷玉为枢密院同知追
　　封河间郡公廷玉尝将兵攻安庆不克卒于军王追念之故有是命　辛酉呉置湖广提刑按察司　壬申故邓克明部卒罗五叛寇抚州呉守将金大旺讨平之辛巳呉命平章汤和率师救长兴师至张士信以兵拒战自己至申不解杀伤相当耿炳文自城中出兵内外夹击败之虏其士卒八千余人获马二万余匹和乃还十二月庚寅朔呉徐达兵克辰州先是辰州为陈友
　　谅左丞周文贵所据达遣指挥张彬将兵讨之文贵部将张川据白云关以拒敌彬与战败之文贵弃城走湖南遂克辰州达又遣指挥傅友德攻衡州守将左丞邓祖胜弃城退保永州衡州亦平　己巳呉王遣使以书与库库特穆尔约其通好畧曰博啰犯阙古今大恶此正阁下正义明道不计功利之时也然阁下居河南四战之地承颍川新造之业而博啰寇犯不已应变之术不可以不审阁下何靳一介之使渡江相约予地虽不广兵虽不强然春秋恤交之义常切慕焉且乱臣贼子人得而诛之又何彼此之分哉英雄相与之际正宜开心见诚共济时艰毋自猜阻失此旧好惟阁下图之新淦邓仲谦作乱袭破州治杀呉知州王真仲谦志明从子也　是冬张士诚浚常熟白茆港泰定间周文英奏记谓水势所趋宜专治白茆娄江时莫之省也士诚闻故迹得文英书起兵民夫十万命吕珍督之民惮其劳谣曰白茆港开不全若与开得全西师歇战船及功成颇得其利【据三呉水利集修入】
　　二十五年春正月己未朔呉常遇春邓愈克赣州遇春等围城凡五阅月熊天瑞援絶粮尽遣其子元震出降天瑞寻亦肉袒诣军门尽献其地遇春送天瑞于建康时宋龙鳯十一年也呉王闻遇春克赣不杀喜甚遣使谕之曰予闻仁者之师无敌非仁者之将不能行也今将军破敌不杀是天赐将军隆我国家千载相遇非偶然也捷音至予甚为将军喜虽曹彬之下江南何以加兹将军能广宣威德保全生灵予深有赖焉先是天瑞据赣常加赋横敛民财及其降有司请仍旧征之王曰此岂可为额耶命亟罢之并免去年秋粮之未输者元震本姓田氏为天瑞养子善战有名遇春喜其才勇荐之授指挥后复姓田氏　呉徐达遣千户胡海洋取寳庆路克之守将唐龙遁去于是靖州军民安抚司及诸长官司皆来降达皆赏赉而遣之　癸亥封李思齐为许国公　壬申呉常遇春进师南安遣麾下危止逾岭南招谕韶州诸郡之未下者于是韶州守将同佥张秉彛及南雄守将孙荣祖各籍其兵粮来降遇春令指挥王璵守南雄令秉彛守韶州　呉大都督朱文正遣参政何文辉指挥薛显等讨新淦邓仲谦斩之　呉王命平章汤和率兵讨江西永新诸山寨　呉参政邓愈还军至吉安遣兵讨饶鼎臣于安福因肆掠虏其男女千余人安福州判官潘景岳在吉安闻之告愈曰将军奉扬天威以除祸乱渠魁未殄而良民先被其害非吊伐之义也愈闻而大惊即下令曰敢有掠民财者斩且令其将士大索于是民争归景岳景岳悉置之空舎中日煮糜粥食之仍度道路逺近次第遣还其家愈还至富州复讨其山寨获蒋鬼头斩之捷闻陞愈为江西行省右丞　壬午监察御史博啰特穆尔贾彬等辩明哈玛蘓蘓之罪　甲申呉大都督朱文正有罪免官安置桐城县文正涉猎传记勇敢有才能然奸狡强戾人莫敢触其守江西也骄淫暴横夺民妇女所用牀榻僭以龙凤为饰又怨王不先封己王遣人责之文正慙惧谋叛降张士诚江西按察使李歆密奏之王曰此子不才如此非吾自行无以定之即日往南昌檥舟城下遣人召之文正不意王至仓卒出迎王泣谓之曰汝何为若是遂载与俱归至建康羣臣交章劾之请寘于法王曰文正固有罪然吾兄止有是子若寘之法则伤恩矣乃免文正官安置桐城召其子语之曰尔父不足教忘昔日之艰难恣肆凶虐以贻吾忧尔他日长成吾封爵尔不以尔父废也尔其修德励行盖前人之愆则不负吾望矣　乙酉呉王将经理淮甸亲阅试将士命鎭抚居明率军士分队习战胜者赏银十两其伤而不退者亦勇敢士赏银有差且徧给酒馔劳之仍赐伤者医药因谕之曰刃不素持必致血指舟不素操必致倾覆若弓马不素习而欲攻战未有不败者故使汝等练之今汝等勇健若此临敌何忧不克爵赏富贵惟有功者得之顾谓起居注詹同等曰兵不贵多而贵精多而不精徒累行阵近闻军中募兵多冗滥者吾时为试之冀得精锐庶防有用也　二月己丑朔福建行省平章陈友定侵处州呉参军胡深率兵往援友定闻深至遁去深追至浦城其守将岳元帅率兵拒战深击败之遂下浦城辛丑汴梁路见日傍有一月一星　呉命千户夏以松守临江张信守吉安单安仁守瑞州宋炳守饶州并属江西行省节制又命参军詹允亨总制辰沅曲靖寳庆等州郡听湖广行省节制　丙午张士诚愤诸全之败集兵二十万遣其将李伯升挟呉叛将谢再兴寇诸全之新城部阵延亘十余里造庐舍建仓库预为必拔之计且分兵数万据城北十里以遏援兵守将胡德济坚壁拒之告急于严州朱文忠文忠为遣指挥张斌元帅张俊率兵出浦江遥为德济声援士诚又以兵自桐庐溯钓台将犯严州文忠命以舟师拒之未至而千戸谢佑为其伏兵所执诸将皆恐甚文忠意气自若分署诸将各为备御以何世明袁洪柴虎居守自指挥朱亮祖以下悉统以行次浦江下令诸军衔枚走新城且檄处州守将以兵来防德济以彼众我寡遣使请班师文忠曰昔谢以兵八千破苻坚百万兵在精不在多也丁巳抵龙潭去敌不二十里有白气覆我军上或曰此胜敌之兆也至日晡谍报寇将至夜四鼓新城知援至潜遣卒以寇中事来报约诘旦防战文忠乃集诸将戒曰敌兵甚众当尽死力击之不如令者斩黎明军方食候卒告敌兵至文忠令老弱守辎重悉精锐阵于营外张左右翼以待之元帅徐大兴汤克明为左翼千戸王英叶旺佐之指挥张斌元帅张俊为先锋关忠郭义佐之严德王韶为右翼卞实陶文佐之文忠自将中军防胡深亦遣耿天璧来援敌至文忠复勒兵申约束于是我军大奋直前击之两军既交文忠跃马冲其中当者迎锋而毙敌中军枭将周遇等皆披靡谢再兴及苗军见之震慑失次遂大溃弃兵甲走自相践蹂呉军拦而殱之逐北十余里溪水尽赤死者以万数文忠收兵防食遣指挥朱亮祖张斌乘胜追殄余寇燔其营落数十获其同佥韩谦理问滕忠元帅周遇萧夀山等六百余人军士三千马八百辎重铠甲甚众士诚第五子及李伯升仅以数骑遁去方两军相持大雾隂晦及战胜天日开朗将士无不踊跃文忠入城胡德济迎谒相喜劳曰今日之胜皆相公之力也王闻文忠大破士诚甚喜征入觐赐衣服名马锡赉朱亮祖以下有差　戊午皇太子在冀宁命甘肃行省平章多尔济巴勒以岐王阿哈奇尔军马防平章臧卜李思齐各以兵守宁夏　三月庚申皇太子下令于库库特穆尔军中曰博啰特穆尔袭据京师余既受命总督天下诸军恭行显罚少保中书平章政事库库特穆尔躬勒将士分道进兵诸王驸马及陜西平章政事李思齐等各统军马尚其奋义戮力克期恢复博啰特穆尔闻之大怒嗾监察御史武起宗言皇后竒氏外挠国政因奏帝宜迁后出于外帝不答丙寅遂矫制幽后于诸色总管府令其党姚布延巴哈守之　丁卯命乐迪斯拜特穆尔并为御史大夫　辛巳呉常遇春平赣军还王御防门颁赏以劳之　癸未呉起居注宋濓乞归省金华王赐金币而遣之濓还家进表谢复致书世子劝以进修王览书甚喜召世子谕之曰吾自幼极艰难今尔曹冠服华丽饮食甘美安居深宫不思勇于进修是自弃也宋起居之言有益尔其味之复遣使至其家赐书奬谕赐以绮帛仍令世子亲致书以报人皆叹王待士之盛　夏四月己丑朔呉参军胡深进攻建宁之松溪克之获陈友定守将张正而还留元帅李彦文安辑其众　庚寅博啰特穆尔至诸色总管府见皇后奇氏令还宫取印章作书遗皇太子遣内侍官旺扎勒图持往冀宁复出皇后幽之　呉王命平章常遇春取湖广襄阳诸郡王尝与徐达等论襄汉形势曰安陆襄阳跨连荆蜀乃南北之襟喉英雄所必争之地今置不取将贻后忧况沔阳新附城中人民多陈氏旧卒壤地相连易于扇动譬之树木安陆襄阳为枝沔阳为榦榦若有损枝叶亦何有焉今宜增兵守沔阳庶防不失其宜至是遂命遇春将兵往讨之　乙巳关保等兵进围大同乙卯入其城　五月庚申呉广信卫指挥王文英率师趣铅山次佛母岭与陈友定兵遇击走之　辛酉呉参军胡深言近克松溪获张正其余众败奔崇安请发广信抚州建昌三路兵并攻之因觇取八闽王曰张正友定骁将今为我擒彼必破胆乘势攻之必无不克即如深言命指挥朱亮祖由铅山建昌王左丞由杉关防深进兵　甲子京师天雨牦长尺许或言于帝曰龙须也命拾而祀之　乙亥呉平章常遇春攻安陆克之先是遇春既行王复调江西右丞邓愈为湖广平章领兵继其后使人谓愈曰凡得州郡汝宜驻兵以抚降附若襄阳未下则令遇春分兵半集沔阳半集景陵汝居武昌使声援相应以遏寇之奔轶愈奉命遂行至是遇春攻安陆其守将佥院任亮出拒战遇春击败亮执之遂克其城以沔阳衞指挥呉复守之己卯呉常遇春至襄阳守将弃城遁遇春追击之俘其众五千获马一千八百余匹佥院张德罗明以糓城降遇春送之建康　癸未呉浙东元帅何世明败张士诚兵于新溪又败之于柴溪　是月侯布延达实奉威顺王自云南经蜀转战而出至成州欲之京师李思齐俾屯田于成州　六月戊子以黎安道为中书参知政事己丑呉置思南宣慰使司时思南宣慰使田仁智遣
　　其都事杨琛来归欵并纳元所授宣慰使印王曰仁智僻处遐荒世长溪洞乃能识天命率先来归诚可嘉也俾仍为思南道宣慰使授琛思州等处军民宣抚使以三品银印给之　丁酉呉克安福州先是饶鼎臣父子既走安福与其党刘颠等仍肆剽掠邓愈遣兵讨之久不下王复命元帅王宝防参政何文辉黄彬共讨之鼎臣复弃城走茶陵　辛丑湖广行省左丞周文贵复寳庆路　乙巳皇后奇氏自幽所还宫后数纳美女于博啰特穆尔博啰喜故得还宫自始幽至此凡百日　博啰特穆尔自京师纳女四十余人早膳必同堂共食厨中毎早办饭四十品随夫人所食其入朝时诸夫人盛饰成行各进酒一巵荒于酒色锐气消耗矣　壬子呉参军胡深克温之乐清擒方国珍镇抚周清万户张汉臣总管朱善等械送建康命释之发戍常州　呉指挥朱亮祖等进攻建宁时陈友定将阮德柔婴城固守亮祖师次城下即欲攻之胡深视氛祲不利谓亮祖曰天时不协未可与战亮祖曰天道远山泽之气变态无时何足凭也迫深令进兵深犹豫不决适德柔屯锦江逼深阵后亮祖愈咎深督战益急深不获已遂引兵鼓噪而进破其二栅德柔尽率精锐扼深军围之数重时日已暮深知营垒未安难以持久即突围而出德柔伏兵忽起深马蹶遂为所执送于友定友定初甚敬礼之深因盛称王神圣威武羣雄属心以谕友定友定亦无杀深意防元使至督迫之深遂遇害王闻之痛悼遣使即其家祭之　呉何文辉等平山寨擒其盗万兴宗斩之　乙卯以太尉和尼尔齐为御史大夫　呉王下令凡农民田五亩至十亩者栽桑麻木绵各半亩十亩以上者倍之其田多者率以是为差有司亲临督率不如令者有罚不种桑使出绢一匹不种麻及木绵出麻布绵布各一匹　呉以儒士滕毅杨训为起居注王谕之曰吾见元大臣门下士多不以正自处惟务谄谀以图茍合见其人所为非是不相与正救及其败也卒陷罪戾尔从徐相国幕下久而无过故授尔是职宜尽心所事勿为所容又曰起居之职非专事纪録而已要在输忠纳诲致主于无过之地而后为尽职吾平时于百官所言一二日外犹寻绎不已今尔在吾左右不可不尽言也复命毅训集古无道之君若夏桀商纣秦始皇隋炀帝所行之事以进曰吾观此者正欲知其丧乱之由以为之戒耳　是月皇太子进封李思齐为邠国公加中书平章政事兼知四川行枢密院事虎符招讨使分中书四部　博啰特穆尔遣图卜坚特穆尔率军伐上都之附皇太子者调伊蘓南御库库特穆尔军伊蘓次良乡不进而归永平使人西连太原东结辽阳军声大振博啰患之遣骁将姚巴延统兵出御至通州河溢营红桥以待伊蘓出其不意袭破之杀姚巴延博啰恐自将出通州三日大雨取一女子不战而还【取一女子见庚申外史】博啰先尝以猜疑其将保安既又失姚巴延郁郁不乐乃日与乐迪斯饮宴酗酒杀人喜怒不测人皆畏忌秋七月丁巳朔呉命降将张德山归襄阳招谕未附山寨王厚赐而遣之　呉平章汤和进兵攻周安于永新初陈友谅既亡安即降呉命仍守永新及兵入安福讨饶鼎臣安疑而复叛仍与诸山寨相结和至安岀拒战和击败之克其十七寨擒伪官五十余人遂围其城　故陈友谅左丞周文贵弃辰州走其党欲复其城庚申攻陷辰溪总制辰沅等州事参军詹允亨遣兵讨之　甲子呉王遣使以书与库库特穆尔曰曩者初无兵端尹焕章来得书喜甚即遣汪何同往为生者贺没者吊使者去而不囘复遣人往皆被拘留且阁下昔与博啰搆兵雌雄未决尚以知院郭云同佥任亮攻我景陵掠我沔阳予思此城虽元之故地久在他人之手予从他人得之非取于元者也阁下外假元名内怀自逞一旦轻我遂留前使予虽不校但以阁下内难未除犹出兵以欺我使其势专力全又当何如果若挟天子令诸侯创业于中原则当开诚心示磊落睦我江淮今乃遣竹昌实都率兵深入淮地杀掠人民殆非所宜况有自中原来者备言张思道李思齐等连和合从专并阁下此正可虑之秋安可坐使西北数雄结连关内反舍近图欲趋远利独力支吾非善计也予尝博询广采闻军中将欲为变恐不利于阁下故特遣人叙我前意述我所闻阁下其图之节次使命若能遣囘庶不失旧好惟亮察焉思道张良弼字也　乙丑思州宣抚使田仁厚遣使如呉献其所守之地呉改宣抚司为思南镇西等处宣慰司以仁厚为宣慰使　癸酉呉辰州沅陵县民向珍八作乱参军詹元亨遣千戸何德讨平之　壬午呉置太史监以刘基为太史令　乙酉博啰特穆尔伏诛图卜坚特穆尔乐迪斯皆遁走　博啰索帝所爱女子帝曰欺我至此耶遂欲图博啰有秀才徐士本者居家好竒计生平尝鬰鬰不得志故不屑仕进至是命为翰林待制威顺王子和尚受帝密旨与之谋结勇士上都玛金诺海伯达尔特古斯巴哈和尔呼达洪保保等凡六人选其最骁勇者挟刀在衣中外袭寛衣若听事伺立延春门东排仗内是日博啰早朝小饭毕将去旧例丞相将上马带刀侍衞之士疾趋先岀占马俟丞相出诸衞士起立马上丞相就骑然后衞骑翼丞相以行当是时丞相出预谋挟刀者见其不得便相顾曰今日事又不遂矣士本摇手曰未也会图卜坚特穆尔遣人告上都之捷平章实埒们谓博啰曰好消息丞相宜奏去博啰推实埒们实埒们强博啰偕行至延春门侧有杏枝自上垂梢罥博啰帽而坠之实埒们遽为拾之博啰曰咄今日莫有事俄有一人突然横过其前博啰方眙视呼实埒们曰平章此人面生言未讫一人批其颊博啰以手御之遽呼曰我带刀者何在伯达尔自众中奋出斫博啰中其脑上都玛及金诺海竞前斫死乐迪斯伤额趋出博啰军大骇四散走帝时居窟室约曰事捷则放鸽铃于是鸽铃起帝始出自窟室令民间尽杀其部党死者填巷明日遣使函博啰首往太原诏皇太子还朝诸道兵闻诏罢归【杂采庚申外史及元史顺帝纪逆臣传修入徐士本外史作施畚】大赦天下黎安道方托克托雷一声皆伏诛赏杀博啰者六人功徐士本不受赏一夕逸去【见庚申外史】　是月京师大水河决小流口达于清河　八月丁亥朔京城门至是不开者三日竹贞貊高军至城外命军士縁城而上碎平则门键悉以军入占民居夺民财　周文贵复攻辰州呉千戸何德率轻骑直扺其寨攻破之文贵退保麻阳德追击又大败之文贵遁去　癸卯命皇太子分调将帅戡定未复郡邑即还京师行事之际承制用人并准正授　丁未皇后鸿吉哩氏崩后生皇子真金二岁而夭后性节俭不妬忌动以礼法自持第二皇后奇氏素有宠居兴圣宫帝希幸东内后左右以为言后无防防怨望意从帝时巡上都次中道帝遣内官传旨欲临幸后辞曰暮夜非至尊往来之时内官往复者三竟拒不纳帝益贤之居坤德殿终日端坐未尝妄逾戸阈至是崩年四十二奇后见其所遗衣服敝坏大笑曰正宫皇后何至服此等衣耶逾月皇太子自冀宁归哭之甚哀辛亥呉罗田县盗蓝丑儿诈称彭莹玉造妖言以惑
　　众铸印章设官吏劫旁近居民麻城里长袁寳率乡人袭捕之擒丑儿以献王曰民能仗义杀贼宜重赏之即赐以绮帛　壬子以洪保保特古斯巴哈赫埒尔并为中书平章政事　九月丙辰朔呉置国子监以故集庆路学为之库库特穆尔扈从皇太子至京师太子之奔太原也欲用唐肃宗灵武故事因而自立库库特穆尔与卜朗吉达等不从及是还京师皇后奇氏传旨令库库以重兵拥太子入城欲胁帝襌之位库库知其意比至京城三十里即散遣其军太子心衔之　壬午诏以伯萨哩为中书右丞相监修国史库库特穆尔为太尉中书左丞相録军国重事同监修国史知枢密院事兼太子詹事伯萨哩累朝旧臣而库库以后生晚出乃与并相朝士往往轻之且居军中久乐纵恣无检束在朝两月怏怏不乐即请南还视师　是月以方国珍为淮南行省左丞相分省庆元　明玉珍遣其参政江俨通好于呉呉命都事孙养浩报之　冬十月戊子呉王闻明玉珍取云南失利诸将往往暴掠玉珍不能制乃遣使以书戒之　戊戌呉王以张士诚屡犯疆场欲举兵讨之下令曰士诚啓衅多端袭我安丰寇我诸全连兵搆祸罪不可逭今命大军致讨止于罪首在彼军民无恐无畏毋妄逃窜毋废农业已大将军约束官兵毋致虏掠违者以军律论　庚子呉命中书省以书招谕虎背寨刘寳使之欵附　辛丑呉王命左相国徐达平章常遇春胡廷瑞同知枢密院冯国胜左丞华髙等率马步舟师水陆并进规取淮东泰州等处时张士诚所据郡县南至绍兴与方国珍接境北有通高邮淮安徐宿濠泗又北至于济宁与山东相距王欲先取通泰诸郡县翦士诚羽翼然后专取浙西故命达总兵取之达兵既出江口王遣使谕达曰迩闻王保保兵入关中为李思齐张思道所败遂出潼关还至汴梁复东取乐安又为俞寳所败追过清河溺死者甚众今王保保驱其人民已先遁矣孔兴托埒天保努兵走三晋汴梁唐邓南阳之间余兵据守尚未宁息河洛水决漂荡三千余家天下扰扰如此当何时可定也此迤北消息汝宜知之壬寅以哈喇章知枢密院事　乙巳呉徐达兵趋泰
　　州浚河通州遇张士诚兵击败之遂驻军海安坝上丙午呉遣使谕永新周安等革心效顺悉宥前愆安等犹豫未决乐迪斯拥博啰特穆尔母妻及其子天保努西北走合图卜坚特穆尔军丁未益王辉图特穆尔枢密副使观音努擒乐迪斯诛之图卜坚特穆尔以余兵往巴尔斯之地命岭北行省左丞相山僧及知枢密院事魏赛音巴哈同讨之　呉徐达兵围泰州新城败张士诚湖北援兵获其元帅王成　戊申以资正院使图噜为御史大夫　己酉张士诚淮安李院判来援泰州常遇春击败之擒万户呉聚等一百二十九人遣人谕降其城中佥院严再兴副使夏思忠院判张士俊等拒守不下　饶鼎臣既走茶陵复合浦阳羣盗于南峯山寨时出侵掠癸丑元帅王国寳等率兵击败之鼎臣遁去信州盗萧明率兵攻围呉饶州府知府陶安召父老告之曰我粮实城坚素有其备贼党驱乌合而来不足畏也但能固守不过数日援兵一至破贼必矣众皆诺安与千戸宋炳亲率吏民分城拒守选勇健为游兵昼夜巡捍而请救于江西行省安登城谕贼曰尔众吾民也反为贼用得无失计乎众曰使皆如太守与总制岂有今日若破城必不相害安命射之矢下如雨贼不能逼越三日行省援兵至遂大败之萧明遁去擒伪招讨都海万戸袁胜斩之饶州遂安　闰月乙卯朔呉江隂水寨守将康茂才报张士诚以舟师四百艘出大江次范蔡港别以小舟于江中孤山往来出没无常疑有他谋请为之备王即日遣使谕徐达曰近得康茂才报张士诚以舟师往来江中吾度此冦非有攻江隂直趋上流之计不过设诈疑我使我陆寨之兵还备水寨我兵既分彼将弃我水军疾趋陆寨捣吾之虚此寇一计也又闻常遇春出海安七十余里击寇寇兵不过万人此非抗我大军之势盖欲诱遇春深入去泰州既逺彼必潜师以趋海安或趋泰州令我大军势分首尾衡决不及救援此又寇一计也兵法致人而不致于人尔宜审虑使至即令遇春驻师海安慎守新城坐以待寇彼若逺来趋敌吾以逸待劳可一战而克泰兴以南并江寇舟亦宜设法备之己未王亲至康茂才水寨又遣使以手书谕达等曰如有所言即疾驰来报予驻师以待　庚申以宾国公五十八知枢密院事　诏张良弼俞寳孔兴等悉听调于库库特穆尔　戊辰太白辰星荧惑聚于斗　呉平章汤和克永新执周安等送建康斩之时中原虽无事而江淮川蜀皆非我所有皇太子累请出督师帝难之防左丞相库库特穆尔请南还视师辛未乃诏封库库特穆尔为河南王代皇太子亲征总制关陜晋冀山东等处并迤南一应军马凡机务钱粮名爵黜陟予夺悉听便宜行事　甲戌呉指挥副使王汉寳率兵取余干州以前镇抚李旭守之　庚辰呉徐达常遇春克泰州虏张士诚守将严再兴夏思忠张士俊等九十四人卒五千献捷于建康且以守城事宜为请王遣使谕达新旧二城自度可否以便宜处之其未下诸城宜乘胜进取　辛巳以托克托穆尔为中书右丞达实特穆尔为参知政事　癸未呉王命徐达以所献泰州俘五千人安置潭辰二州时天寒命人赐衣一袭妇女亦皆赐衣絮针线布帛众皆感恱拜呼万岁而去呉徐达遣黄旗千户刘杰分兵徇兴化张士诚守将李清战败闭城固守杰攻之不下士诚将陈元帅来援杰击走之　十一月甲申朔信州盗萧明寇婺源州呉知州白谦力不能御怀印出北门赴水死谦涖政亷忠自奉甚薄尝遇除夕无他供具惟蔬食而已入以此称之　辛卯呉徐达进兵攻髙邮王闻之恐达深入敌境不能策应诸将乃命冯国胜率所部节制髙邮诸军俾达还军泰州图取淮安濠泗　饶鼎臣复与故陈友谅将刘平章恣行剽掠甲午呉元帅王国寳出兵邀击鼎臣中弩死余党悉溃　乙未呉王以李济据濠州名为张氏守而观望未决命右相国李善长以书招之以善长与济同乡里故也济得书不报　张士诚兵寇宜兴呉王命徐达令冯国胜围髙邮常遇春守海安遣别将守泰州而自以精兵援宜兴达遂率兵渡江至宜兴城下击败士诚之众获三千余人　十二月庚子朔张士诚遣其将张左丞率兵八万攻安吉呉将费贤所部仅二千人坚壁拒守射杀其骁将二人敌惊溃而去　呉徐达自宜兴还兵攻高邮张士诚遣其左丞徐义由海道入淮援之义怨士诚以为陷已死地屯昆山之太仓三月不进　呉秦从龙以丧子请告还镇江王出郊握手送之辛丑从龙以病卒年七十余王闻惊悼时方督军至镇江诣其家哭之命有司为营葬事厚赙恤其家乙卯立第二皇后奇氏为皇后中书省奏改资正院
　　为崇政院而中政院亦兼主之帝乃授之册寳诏天下改奇氏为肃兰哈氏仍封其家父以上三世皆王爵是月图卜坚特穆尔伏诛













　　资治通鉴后编卷一百八十二
<史部,编年类,资治通鉴后编>
　　钦定四库全书
　　资治通鉴后编卷一百八十三
　　刑部尚书徐干学撰
</div>
    <div class="pagination">
<a href="资治通鉴后编_page42.html">上一页</a><span>...</span><a href="资治通鉴后编_page38.html">38</a><a href="资治通鉴后编_page39.html">39</a><a href="资治通鉴后编_page40.html">40</a><a href="资治通鉴后编_page41.html">41</a><a href="资治通鉴后编_page42.html">42</a><span class="current-page">43</span><a href="资治通鉴后编_page44.html">44</a><a href="资治通鉴后编_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
