<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 83 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 83 页/共 334 页
  </h1>
  <div class="content">
   乙丑，帝如十三里桥。〔桥在洛城西，去城十三里，因以为名。〕太尉乂使皇甫商将万余人拒张方于宜阳。己巳，帝还宣武场。〔水经注：大夏门东宣武观，凭城结构，南望天渊池，北瞩宣武场；场西故贾充宅。〕庚午，舍于石楼。九月，丁丑，屯于河桥。壬子，【严：「子」改「午」。】张方袭皇甫商，败之。〔败，补迈翻；下败牵同。〕甲申，帝军于芒山。丁亥，帝幸偃师；〔偃师县，汉属河南郡，晋省，隋复置，在洛城东北。〕辛卯，舍于豆田。〔据晋书五行志，洛阳城东有豆田壁。〕大将军颖进屯河南，阻清水为垒。〔此河南，谓黄河之南，非河南县也。清水，盖清济之水。〕癸巳，羊玄之忧惧而卒，帝旋军城东；丙申，幸缑氏，击牵秀，走之。〔缑，工侯翻。〕大赦。张方入京城，大掠，死者万计。
⑦李流疾笃，谓诸将曰：「骁骑仁明，固足以济大事；然前军英武，殆天所相，可共受事于前军。」〔李特以弟骧为骁骑将军，少子雄为前将军。相，息亮翻。骁，坚尧翻。〕流卒，众推李雄为大都督、大将军、益州牧，治郫城。〔郫，音皮。〕雄使武都朴泰绐罗尚，〔朴，姓也，板楯七姓蛮之一也。孙盛曰：朴，音浮。〕使袭郫城，云己为内应。尚使隗伯将兵攻郫，泰约举火为应，李骧伏兵于道，泰出长梯于外。隗伯兵见火起，争缘梯上，〔隗，五罪翻。上，时掌翻。〕骧纵兵击，大破之。追奔夜至城下，诈称万岁，曰：「已得郫城矣！」入少城，尚乃觉之，退保太城。隗伯创甚，雄生获之，赦不杀。〔隗伯本亦流民之豪帅，叛归罗尚。创，初良翻。〕李骧攻犍为，断尚运道。〔犍，居言翻。断，丁管翻。〕获太守袭恢，杀之。
⑧石超进逼缑氏。〔缑，工侯翻。〕冬，十月，壬寅，帝还宫。丁未，败牵秀于东阳门外。〔水经注曰：东阳门，汉洛阳城之中东门也。败，补迈翻。〕大将军颖遣将军马咸助陆机。戊申，太尉乂奉帝与机战于建春门。〔水经注：建春门，汉雒城之上东门也。谷水径其前，水上有石桥。考异曰：陆机传云「战于鹿苑」，今从帝纪。〕乂司马王瑚使数千骑系戟于马，以突咸陈，〔骑，奇计翻。陈，读曰阵。〕咸军乱，执而斩之。机军大败，赴七里涧，死者如积，水为之不流。〔为，于伪翻。〕斩其大将贾崇等十六人，石超遁去。
初，宦人孟玖有宠于大将军颖，玖欲用其父为邯郸令，〔邯郸县，汉属赵国，魏、晋属广平郡、隋、唐属磁州。邯郸，音寒丹。〕左长史卢志等皆不敢违，右司马陆云固执不许，曰：「此县，公府掾资，〔言历此县者，其资级可得公床府掾。掾，以绢翻。〕岂有黄门父居之邪！」玖深怨之。玖弟超，领万人为小督，〔机为都督，与黄门之弟共事，可以辞去矣。〕未战，纵兵大掠，陆机录其主者；〔录，收也。〕超将铁骑百余人直入机麾下，夺之，顾谓机曰：「貉奴，能作督不！」〔杨正衡曰：貉，音鹤，兽名，善睡，似狐。余谓超盖詈机为貉奴。不，读曰否。〕机司马吴郡孙拯劝机杀之，机不能用。〔使机能用孙拯之言斩孟超，是穰苴之戮庄贾也，由此为颖所杀，岂不光明俊伟哉！〕超宣言于众曰：「陆机将反。」又还书与玖，言机持两端，故军不速决。及战，超不受机节度，轻兵独进，败没。玖疑机杀之，谮之于颖曰：「机有二心于长沙。」牵秀素谄事玖，将军王阐、郝昌、帐下督阳平公师藩〔诸王公领兵及任方面者，皆有帐下督，统帐下兵。魏文帝黄初二年，分魏郡置阳平郡。公师，复姓也。〕皆玖所引用，相与共证之。颖大怒，使秀将兵收机，参军事王彰谏曰：「今日之举，强弱异势，庸人犹知必克，况机之明达乎！但机吴人，殿下用之太过，北土旧将皆疾之耳。」颖不从。机闻秀至，释戎服，着白帢，〔着，陟略翻。帢，苦洽翻，帽也。弁缺四隅谓之帢。晋志曰：魏武以天下凶荒，资财乏匮，拟古皮弁，裁缣帛以为帢，以色辨其贵贱。本施军饰，非为国容。徐爰曰：俗说帢本未有岐，荀文若巾之行，触树枝成岐，谓之为善。今通为庆吊服。〕与秀相见，为笺辞颖，既而叹曰：「华亭鹤唳，可复闻乎！」〔机发此言，有咸阳市上叹黄犬之意。华亭时属吴郡。嘉兴县界有华亭谷、华亭水，至唐始分嘉兴县为华亭县。今县东七十里，其地出鹤，土人谓之曰鹤窠。复，扶又翻。〕秀遂杀之。颖又收机弟清河内史云、平东祭酒耽及孙拯，皆下狱。〔按晋书陆云传：云自清河内史转大将军右司马。此当书右司马云。下，户嫁翻。考异曰：「孙拯」，晋春秋作「孙承」。今从晋书传。〕
记室江统、陈留蔡克、颍川枣嵩等上疏，以为：「陆机浅谋致败，杀之可也。至于反逆，则众共知其不然。宜先检校机反状，若有征验，诛云等未晚也。」统等恳请不已，颖迟回者三日。蔡克入，至颖前，叩头流血曰：「云为孟玖所怨，远近莫不闻；今果见杀，窃为明公惜之！」〔窃为，于伪翻；下为陈同。〕僚属随克入者数十人，流涕固请，颖恻然，有宥云色。孟玖扶颖入，催令杀云、耽，夷机三族。狱吏考掠孙拯数百，两踝骨见，〔掠，音亮。踝，户瓦翻。腿两旁曰内外踝。见，贤遍翻。〕终言机冤。吏知拯义烈，谓拯曰：「二陆之枉，谁不知之！君可不爱身乎﹖」拯仰天叹曰：「陆君兄弟，世之奇士，吾蒙知爱。今既不能救其死，忍复从而诬之乎！」〔复，扶又翻。〕玖等知拯不可屈，乃令狱吏诈为拯辞。颖既杀机，意常悔之，及见拯辞，大喜，谓玖等曰：「非卿之忠，不能穷此奸。」遂夷拯三族。拯门人费慈、宰意二人诣狱明拯冤，〔费，扶沸翻。宰，以官为氏，春秋周有宰咺，孔子弟子有宰予。〕拯譬遣之〔譬，喻也。〕曰：「吾义不负二陆，死自吾分；〔分，扶问翻。〕卿何为尔邪！」曰：「君既不负二陆，仆又安可负君！」固言拯冤，玖又杀之。
太尉乂奉帝攻张方，方兵望见乘舆，皆退走，〔乘，绳证翻。〕方遂大败，死者五千余人。方退屯十三里桥，〔考异曰：河间王颙传云「駃水桥」。今从帝纪。〕众惧，欲夜遁，方曰：「胜负兵家之常，善用兵者能因败为成。今我更前作垒，出其不意，此奇策也。」乃夜潜逼洛城七里，筑垒数重，〔重，直龙翻。〕外引廪谷以足军食。乂既战胜，以为方不足忧。闻方垒成，十一月，引兵攻之，不利。朝议以为乂、颖兄弟，可辞说而释，〔朝，直遥翻。〕乃使中书令王衍等往说颖，令与乂分陕而居，〔周公、召公分陕为二伯。陕在弘农。此言分陕，引周、召事，欲令颖、乂为二伯耳，非分陕地而居也。往说，输芮翻。陕，式冉翻。〕颖不从。乂因致书于颖，为陈利害，欲与之和解。颖复书，「请斩皇甫商等首，则引兵还邺，」乂不可。
颖进兵逼京师，张方决千金堨，〔水经注：河南县城东十五里有千金堨。洛阳记曰：千金堨旧堰谷水，魏时更修此堰，谓之千金堨。堨，阿葛翻。〕水碓皆涸。〔碓，都内翻。〕乃发王公奴婢手舂给兵，一品已下不从征者，男子十三以皆从役，又发奴助兵；公私穷踧，〔踧，与蹙同，子六翻。〕米石万钱。诏命所行，一城而已。〔京师危蹙如此，乂虽战胜，安得久邪！〕骠骑主簿范阳祖逖〔乂为骠骑将军，以逖为主簿。骠，匹妙翻。〕言于乂曰：「刘沈忠义果毅，雍州兵力足制河间，〔雍，于用翻。〕宜启口上为诏与沈，使发兵袭颙。颙窘急，必召张方以自救，此良策也。」〔窘，渠陨翻。〕乂从之。沈奉诏驰檄四境，诸郡多起兵应之。沈合七郡之众凡万余人，趣长安。〔雍州统七郡，治安定；或曰：时治新平。沈，持林翻。趣，七喻翻。〕
乂又使皇甫商间行，赍帝手诏，命游楷等罢兵，敕皇甫重进军讨颙。商间行至新平，遇其从甥；从甥素憎商，以告颙，〔间，古苋翻。从，才用翻。颙，鱼容翻。〕颙捕商，杀之。
⑨十二月，议郎周閗、前南平内史长沙王矩〔吴置南郡于江南，晋平吴，改曰南平，以别江北之南郡。閗，口纪翻。〕起兵江东以讨石冰，推前吴兴太守吴郡顾秘都督扬州九郡诸军事，〔扬州统郡十八；帝割豫章、鄱阳、庐陵、临川、建安、南康、晋安属江州，扬州统十一郡。今止推秘督丹阳、宣城、毗陵、吴、吴兴、会稽、东阳、新安、临海九郡；淮南、庐江在江北，不与也。〕传檄州郡，杀冰所署将吏。〔将，即亮翻。〕于是前侍御史贺循起兵于会稽，〔会，工外翻。〕庐江内史广陵华谭及丹阳葛洪、甘卓皆起以应秘。〔华，户化翻。〕閗，处之子；循，卲之子；卓，宁之曾孙也。〔周处见八十二卷元康六年、七年。贺卲事吴主暼，为暼所杀。甘宁事吴主权，为将以勇闻。三家皆吴之强宗也。〕
冰遣其将羌毒〔姓谱：羌，姓也。〕帅兵数万拒閗，閗击斩之。冰自临淮趋寿春。〔帅，读曰率。趋，七喻翻。〕征东将军刘准闻冰至，惶惧不知所为。广陵度支庐江陈敏统众在寿春，〔陈敏自尚书令史出为合肥度支，漕运南方米谷以济中州，迁广陵度支。度，徒洛翻。〕谓准曰：「此等本不乐远戍，逼迫成贼，乌合之众，其势易离，敏请督运兵为公破之。」〔乐，音洛。易，以豉翻。为，于伪翻；下为叡同。〕准乃益敏兵，使击之。
⑩闰月，李雄急攻罗尚。尚军无食，留牙门张罗守城，〔考异曰：载记作「罗特」，今从华阳国志。〕夜，由牛鞞水东走，〔水经曰：牛鞞水在犍为牛鞞县。刘昫曰：洛水，一名牛鞞水。杜佑曰：简州阳安县，汉牛鞞县地。孟康曰：鞞，音髀。师古曰：音必尔翻。〕罗开门降。〔降，户江翻。〕雄入成都，军士饥甚，乃帅众就谷于郪，〔帅，读曰率。郪县，汉属广汉郡，晋省立。五代史志：郪县旧曰伍城，隋大业改曰郪县，唐为梓州治所。宋白曰：汉旧郪县城在今县南九十里，临江，郪王城基址见在，以郪江为县名。郪，音妻，又千私翻。〕掘野芋而食之。〔芋，羊遇翻。所谓僧山之下有蹲鸱也。〕许雄坐讨贼不进，征即罪。〔许雄刺梁州，见上卷太安元年。即，就也。〕
安北将军、都督幽州诸军事王浚，以天下方乱，欲结援夷狄，乃以一女妻鲜卑段务勿尘，一女妻素怒延，〔妻，七细翻。宇文国有别帅曰素奴延。〕又表以辽西郡封务勿尘为辽西公。〔为王浚用段氏以攻成都王颖及石勤张本。〕浚，沈之子也。〔王沈比晋以弒魏高贵乡公。〕
毛诜之死也，〔事见上卷太安元年。〕李叡奔五苓夷帅于陵丞，于陵丞诣李毅为叡请命，〔五苓夷，宁州附塞部落之名。帅，所类翻。为，于伪翻。〕毅许之。叡至，毅杀之。于陵丞怒，帅诸夷反攻毅。
尚书令乐广女为成都王妃，或谮诸太尉乂；乂问广，广神色不动，徐曰：「广岂以五男易一女哉！」〔谓附颖则五男被诛。〕乂犹疑之。
永兴元年〔（甲子、三○四）长沙王乂之死，改元永安；西迁长安，方改元永兴。〕
①春，正月，丙午，乐广以忧卒。
②长沙厉王乂屡与大将军颖战，破之，〔长沙王乂不得其死，颖、颙之党加以恶谥耳。〕前后斩获六、七万人。而乂尝亏奉上之礼；城中粮食日窘，而士卒无离心。〔窘，渠陨翻。〕张方以为洛阳未可克，欲还长安。而东海王越虑事不济，癸亥，潜与殿中诸将夜收乂送别省。〔考异曰：越传云：「殿中诸将及三部司马，疲于战守，密与左卫将军朱默夜收乂别省，逼越为主。」今从乂传。〕甲子，越启帝，下诏免乂官，置金墉城。大赦，改元。〔改元永安。考异曰：帝纪：「太安二年十二月甲子，大赦。」「永兴元年正月，大赦改元。」疑是一事。〕城既开，殿中将士见外兵不盛，悔之，更谋劫出乂以拒颖。越惧，欲杀乂以绝众心。黄门侍郎潘滔曰：「不可，将自有静之者。」乃遣人密告张方。丙寅，方取乂于金墉城，至营，炙而杀之，方军士亦为之流涕。〔为，于伪翻。考异曰：帝纪、三十国、晋春秋云：「太安二年十三月，杀乂。」乂传曰：「初，乂执权之始，洛下谣曰：『草木萌芽，杀长沙。』乂以正月二十五日废，二十七日死，如谣言焉。」乐广传云：「成都王颖，广之伲也，及与长沙王乂遘难，而广既处朝望，群小谗谤之，广以忧卒。」惠帝纪：「永兴元年，正月，丙午，乐广卒。」若广卒时乂未死，即乂传正月二十五日废为是，合移在永兴元年正月。而晋春秋：「太安二年，八月，乐广自裁。」按帝纪，今年正月，以颖为丞相，遣兵屯城门代宿卫者，疑此皆乂初死时事。又今年正月末，亦有甲子、丙寅。今从乂传。〕
公卿皆诣邺谢罪；大将军颖入京师，复还镇于邺。诏以颖为丞相；加东海王越守尚书令。颖遣奋武将军石超等率兵五万屯十二城门，〔洛阳城东有建春、东阳、清明三门，南有开阳、津阳、平昌、宣阳四门，西有广阳、西明、阊阖三门，北有大夏、广莫二门，凡十二门。帅，读曰率。〕殿中宿所忌者，颖皆杀之；悉代去宿卫兵。〔去，羌吕翻。〕表卢志为中书监，留邺，参署丞相府事。
河间王颙顿军于郑，〔郑县，属京兆郡，周宣王弟郑桓公封邑；唐属华州。〕为东军声援，闻刘沈兵起，还镇渭城，〔渭城县，故秦咸阳也；前汉属扶风，后汉省，而地名犹在；石勒置石安县；唐复为咸阳县，属京兆。〕遣督护虞夔逆战于好畤。〔好畤县，前汉属扶风，后汉、晋省；唐武德二年，复分醴泉置好畤县，属京兆。〕夔兵败，颙惧，退入长安，急召张方。方掠洛中官私奴婢万余人而西。军中乏食，杀人杂牛马肉食之。
刘沈渡渭而军，与颙战，颙屡败。沈使安定太守衙【张：「衙」作「卫」。】博、功曹皇甫澹以精甲五千袭长安，入其门，力战至颙帐下。沈兵来迟，冯翊太守张辅见其无继，引兵横击之，杀博及澹，〔澹，徒览翻，又徒滥翻。〕兵【章：甲十一行本「兵」上有「沈」字；乙十一行本同；孔本同；张校同；退斋校同。】遂败，收余卒而退。张方遣其将敦伟夜击之，〔敦，徒浑翻，姓也。〕沈军惊溃，沈与麾下南走，追获之。沈谓颙曰：「知己之惠轻，〔颙留沈为军师，遂为雍州刺史。〕君臣之义重，沈不可以违天子之诏，量强弱以苟全。〔量，音良。〕投袂之日，期之必死，〔左传：宋杀楚使，楚子闻之，投袂而起。〕葅醢之戮，其甘如荠。」〔诗云：谁谓荼苦，其甘如荠。荠，在礼翻。〕颙怒，鞭之而后腰斩。新平太守江夏张光数为沈画计，〔夏，户雅翻。数，所角翻。为，于伪翻。〕颙执而诘之，光曰：「刘雍州不用鄙计，故令大王后有今日！」颙壮之，引与欢宴，表为右卫司马。
③罗尚逃至江阳，〔华阳国志曰：泸州泸川县，本汉江阳县。又江安县，亦汉江阳县也。〕遣使表状；诏尚权统巴东、巴郡、涪陵以供军赋。〔三郡，本属梁州，尚权统之。涪，音浮。〕尚遣别驾李兴诣镇南将军刘弘求粮，弘纲纪以运道阻远，〔纲纪，谓弘参佐操持一府之纲纪者。〕且荆州自空乏，欲以零陵米五千斛与尚。弘曰：「天下一家，彼此无异，吾今给之，则无西顾之忧矣。」〔谓尚在巴、涪，则为荆州屏蔽，无西顾之忧。〕遂以三万斛给之，尚赖以自存。李兴愿留为弘参军，弘夺其手版而遣之。〔手版，即古笏也。参佐施敬府公，故持手版。今夺兴手版遣之，不许其去尚而事己也。〕又遣治中何松领兵屯巴东为尚后继。于时流民在荆州者十余万户，羁旅贫乏，多为盗贼，弘大给其田及种粮，〔种，章勇翻。〕擢其贤才，随资叙用，流民遂安。
④三【章：甲十一行本「三」作「二」；乙十一行本同；孔本同；张校同。】月，乙酉，丞相颖表废皇后羊氏，幽于金墉城；废皇太子覃为清河王。〔羊后立见八十三卷永康元年。覃立见上卷太安元年。〕
⑤陈敏与石冰战数十合，冰众十倍于敏，敏击之，所向皆捷，遂与周閗合攻冰于建康。三月，冰北走，投封云，〔封云，徐州贼应冰者。〕云司马张统斩冰及云以降，扬、徐二州平。周閗、贺循皆散众还家，不言功赏。朝廷以陈敏为广陵相。
⑥河间王颙表请立丞相颖为太弟。戊申，诏以颖为皇太弟，都督中外诸军事，丞相如故。大赦。乘舆服御皆迁于邺，〔天子在洛而建储于邺，则既非矣；乘舆服御亦迁而就之，何居！乘，绳正翻。〕制度一如魏武帝故事。以颙为太宰、大都督、雍州牧；〔雍，于用翻。〕前太傅刘寔为太尉。寔以老，固襄不拜。
⑦太弟颖僭侈日甚，嬖幸用事，大失众望。〔时人望颖以匡辅帝室，今乃若此，故大失众望。嬖，卑义翻，又博计翻。〕司空东海王越，与右卫将军陈眕〔杨正衡曰：眕，止忍翻，又音真。〕及长沙故将上官已等谋讨之。秋，七月，丙申朔，陈眕勒兵入云龙门，以诏召三公百僚及殿中，〔殿中者，三部诸将也。戒严讨颖。石超奔邺。戊戍，大赦，复皇后羊氏及太子覃。己亥，越奉帝北征。以越为大都督。征前侍中嵇绍诣行在。〔长沙王乂当国，以绍为侍中；乂死，绍黜免为庶人。今讨颖，故复征诣行在。〕侍中秦准谓绍曰：「今往，安危难测，卿有佳马乎﹖」绍正色曰：「臣子扈卫乘舆，死生以之，佳马何为！」
越檄召四方兵，赴者云集，比至安阳，〔晋志：安阳县，属魏郡。魏土地记曰：邺城南四十里有安阳城。乘，绳证翻。比，必寐翻。〕众十余万，邺中震恐。颖会群僚问计，东安王繇曰：「天子亲征，宜释甲缟素出迎请罪。」颖不从，遣石超帅众五万拒战。〔帅，读曰率。折冲将军乔智明劝颖奉迎乘舆，颖怒曰：「卿名晓事，投身事孤；今主上为群小所逼，卿柰何欲使孤束手就刑邪！」
陈眕二弟匡、规自邺赴行在，云邺中皆已离散，由是不甚设备。己未，石超军奄至，乘舆败绩于荡阴，〔荡阴县，汉属河内郡，晋属魏郡，唐为相州荡阴县。按水经注：汤阴县因汤水为名。宋白曰：古汤阴县在汤水南，初废安阳县入汤阴，隋又废汤阴入安阳，则安阳、汤阴二县接境也。师古曰：荡，音汤。〕帝伤颊，中三矢，〔中，竹仲翻。〕百官侍御皆散。嵇绍朝服，下马登辇，以身卫帝，兵人引绍于辕中斫之。〔辕辀也。方言曰：楚、卫谓之辀。朝，直遥翻。〕帝曰：「忠臣也，勿杀！」对曰：「奉太弟令，惟不犯陛下一人耳。」遂杀绍，血溅帝衣。〔溅，子贱翻。〕帝堕于草中，亡六玺。石超奉帝幸其营，帝馁甚，超进水，左右奉秋桃。〔桃以夏熟者进御；秋桃非所以奉至尊，而奉之，恤所无也。颖遣卢志迎帝；庚申，入邺。大赦，改元曰建武。左右欲浣帝衣，〔浣，户管翻，濯也。〕帝曰：「嵇侍中血，勿浣也！」〔执谓帝为戆愚哉！〕
陈眕、上官巳等奉太子覃守洛阳。司空越奔下邳，徐州都督东平王楙不纳，越径还东海。太弟颖以越兄弟宗室之望，〔越、腾、略、模，皆有声称于诸宗室中。〕下令招之，越不应命。前奋威将军孙惠上书劝越要结藩方，〔要，一遥翻。〕同奖王室，越以惠为记室参军，与参谋议。北军中候苟晞奔范阳王虓，虓承制以晞行兖州刺史。〔范阳王虓时镇许昌。虓，许交翻。〕
⑧初，三王之起兵讨赵王伦也，〔事见上卷永宁元年。〕王浚拥众挟两端，禁所部士民不得赴三王召募。太弟颖欲讨之而未能，〔使颖兄弟不自内相图，声浚之罪而讨之，固有余力矣，何未能邪！」〕浚心亦欲图颖。颖以右司马和演为幽州刺史，〔和演与颖谋起兵讨赵王伦，颖之腹心也。〕密使杀浚。演与乌桓单于审登谋与浚游蓟城南清泉，因而图之。〔单，音蝉。〕会天暴雨，兵器沾湿，不果而还。〔还，从宣翻，又如字；下同。〕审登以为浚得天助，乃以演谋告浚。浚与审登密严兵，约并州刺史东嬴公腾共围演，杀之，自领幽州营兵。〔幽州刺史营兵也。〕腾，越之弟也。太弟颖称诏征浚，浚与鲜卑段务勿尘、乌桓羯朱及东嬴公腾同起讨颖，〔羯，居谒翻。〕颖遣北中郎将王斌及石超击之。〔斌，音彬。〕
⑨太弟颖怨东安王繇前议，〔怨其使己缟素迎天子请罪也。〕八月，戊辰，收繇，杀之。初，繇兄琅邪恭王觐薨，子睿嗣。睿沈敏有度量，〔沈，持林翻。〕为左将军，与东海参军王导善。〔导参东海王越军事。〕导，敦之从父弟也；〔从，才用翻；下从者之从同。〕识量清远，以朝廷多故，每劝睿之国。及繇死，睿从帝在邺，恐及祸，将逃归。颖先敕关津，无得出贵人，〔关立于经涂要会处，以讥出入津者，济渡江河所必由之处。〕睿至河阳，为津吏所止。从者宋典自后来，以鞭拂睿而笑曰：「舍长，〔舍长，守舍之长也。长，丁丈翻。今知两翻。〕官禁贵人，汝亦被拘邪﹖」〔被，皮义翻。〕吏乃听过。至洛阳，迎太妃夏侯氏俱归国。〔元帝中兴事始此。夏，户雅翻。〕
⑩丞相从事中郎王澄发孟玖奸利事，劝太弟颖诛之，颖从之。
上官巳在洛阳，残暴纵横。〔横，户孟翻。〕守河南尹周馥，浚之从父弟也，〔周浚从王浑伐吴有战功。〕与司隶满奋等谋诛之，事泄，奋等死，馥走，得免。司空越之讨太弟颖也，太宰颙遣右将军、冯翊太守张方将兵二万救之，闻帝已入邺，因命方镇洛阳。巳与别将苗愿拒之，大败而还。太子覃夜袭巳、愿，巳、愿出走；方入洛阳。覃于广阳门迎方而拜，〔洛城西面南头第一门曰广阳门。方下车扶止之，复废覃及羊后。
初，太弟颖表匈奴左贤王刘渊为冠军将军，监五部军事，〔杨骏辅政，以刘渊为五部大都督；元康末，坐部人叛出塞，免官；颖镇邺，表监五部军事。冠，古玩翻。监，工衔翻。〕使将兵在邺。渊子聪，骁勇绝人，博涉经史，善属文，〔骁，坚尧翻。属，之欲翻。〕弯弓三百斤；弱冠游京师，〔记曲礼曰：人生十年曰幼学，二十曰弱冠。冠，古玩翻。〕名士莫不与交。颖以聪为积弩将军。
渊从祖右贤王宣谓其族人曰：「自汉亡以来，我单于徒有虚号，无复尺土；〔事见六十七卷汉献帝建安二十一年。从，才用翻。单，音蝉。〕自余王侯，降同编户。〔编，相联次也。民谓之编民，亦谓之编户者，言比屋联次而居，编于民籍，无高下之差。〕今吾众虽衰，犹不减二万，柰何敛首就【章：甲十一行本作「手受」二字；乙十一行本同；孔本同。】役，奄过百年！〔奄，忽也，遽也。〕左贤王英武超世，天苟不欲兴匈奴，必不虚生此人也。今司马氏骨肉相残，四海鼎沸，复呼韩邪之业，此其时矣！」〔汉宣帝时，稽侯舩来朝，称呼韩邪单于；光武时日逐王比内附，亦称呼韩邪单于。〕乃相与谋，推渊为大单于，使其党呼延攸诣邺告之。〔师古曰：汉书匈奴中贵种有呼衔氏，即今之呼延氏。〕
渊白颖，请归会葬，颖弗许。渊令攸先归，告宣等使招集五部及杂胡，声言助颖，实欲叛之。及王浚、东嬴公腾起兵，渊说颖曰：「今二镇跋扈，众十余万，〔二镇，谓幽、并。说，输芮翻；下同。〕恐非宿卫及近郡士众所能御也，请为殿下还说五部以赴国难。」〔为，于伪翻。说，输芮翻。难，乃旦翻。〕颖曰：「五部之众，果可发否﹖就能发之，鲜卑、乌桓，未易当也。〔易，以豉翻。〕吾欲奉乘舆还洛阳以避其锋，〔乘，绳证翻。〕徐传檄天下，以逆顺制之，〔言见力不足以制二镇，欲檄征天下兵，杖顺制逆。〕君意何恕﹖」渊曰：「殿下武皇帝之子，有大勋于王室，维恩远着，四海之内，孰不愿为殿下尽死力者！〔为，于伪翻；下请为同。〕何难发之有！王浚竖子，东嬴疏属，〔东嬴公腾、宣帝弟东武侯馗之孙，故云疏属。〕岂能与殿下争衡邪！殿下一发邺宫，示弱于人，洛阳不可得而至；虽至洛阳，威权不复在殿下也。〔颖奔败而失权，卒如渊之言。〕愿殿下抚勉士众，靖以镇之，渊请为殿下以二部摧东嬴，三部枭王浚，〔枭，坚尧翻。〕二竖之首，可指日而悬也。」颖悦，拜渊为北单于、参丞相军事。
渊至左国城，〔左国城，盖匈奴左部所居城也。据晋书载记，光武建武之初，南单于入居西河之美稷，今离石左国城，单于所徙庭也。水经注曰：左国城在汾州之右，介休县西南。杜佑曰：左国城在石州离石县。宋白曰：离石县东北有离石水，因以为名。〕刘宣等上大单于号，〔上，时掌翻。〕二旬之间，有众五万，都于离石，〔离石县自汉以来属西河郡。〕以聪为鹿蠡王。〔师古曰：蠡，音卢奚翻。鹿蠡王，即仍汉时谷蠡王号也。谷、鹿字虽不同，而音则同耳。〕遣左于陆王宏帅精骑五千，〔帅，读曰率。骑，奇寄翻；下同。〕会颖将王粹拒东嬴公腾。粹已为腾所败，〔败，补迈翻；下败石同。〕宏无及而归。
王浚、东嬴公腾合兵击王斌，大破之。浚以主簿祁弘为前锋，〔姓谱：祁姓，黄帝二十五子之一也；又晋献侯四世孙奚食邑于祁，曰祁奚。〕败石超于平棘，〔平棘县，汉属常山郡，晋属赵国。刘昫曰：汉平棘县在今赵州平棘县南。〕乘胜进军。候骑至邺，邺中大震，百僚奔走，士卒分散。卢志劝颖奉帝还洛阳。时甲士尚有万五千人。志夜部分，〔分，扶问翻。〕至晓将发，而程太妃恋邺不欲去，颖狐疑未决。俄而众溃，颖遂将帐下数十骑与志奉帝御犊车〔晋制：皁轮犊车，诸公乘之。〕南奔洛阳。仓猝上下无赍，中黄门被囊中赍私钱三千，诏贷之，〔贷，惕德翻，又敌德翻，又他代翻，假借也。〕于道中买饭，夜则御中黄门布被，食以瓦盆。至温，将谒陵，〔帝之先，河内温县孝敬里人，自京兆尹防以上，皆葬于温。〕帝丧履，纳从者之履，〔丧，息浪翻。从，才用翻。〕下拜流涕。及济河，张方自洛阳遣其子罴帅骑三千，以所乘车奉迎帝。至芒山下，方自帅万余骑迎帝。〔帅，读曰率。〕方将拜谒，帝下车自止之。〔甚于夷王下堂而见诸侯矣。〕帝还宫，奔散者稍还，百官粗备。〔粗，坐五翻。〕辛巳，大赦。
王浚入邺，士众暴掠，死者甚众。使乌桓羯朱追太弟颖，至朝歌，不及。浚还蓟，以鲜卑多掠人妇女，命：「敢有挟藏者斩！」于是沈于易水者八千人。〔王浚进不成勤王，而纵鲜卑、乌桓猾夏乱华，其死于石勒之手，晚矣。沈，持林翻。〕
东嬴公腾乞师于拓跋猗戦与弟猗卢合兵击渊于西河，破之，与腾盟于汾东而还。〔自此拓跋氏屡以兵助并州。戦，徒河翻。还，从宣翻，又如字。〕
刘渊闻太弟颖去邺，叹曰：「不用吾言，逆自奔溃，真奴才也！然吾与之有言矣，不可以不救。」将发兵击鲜卑、乌桓，刘宣等谏曰：「晋人奴隶御我，今其骨肉相残，是天弃彼而使我复呼韩邪之业也。鲜卑、乌桓，我之气类，〔鲜卑、乌桓，东胡之种，与匈奴同禀北方刚强之气，又同类也。〕可以为援，柰何击之！」渊曰：「善！大丈夫当为汉高、魏武，呼韩邪何足效哉！」宣等稽首曰：「非所及也！」〔稽，音启。〕
荆州兵擒斩张昌，同党皆夷三族。〔去年昌逃于下山，至是方禽灭。〕
李雄以范长生有名德，为蜀人所重，欲迎以为君而臣之，长生不可。诸将固请雄即尊位，冬，十月，雄即成都王位，大赦，改元建兴。除晋法，约法七章。以其叔父骧为太傅，兄始为太保，李离为太尉，李云为司徒，李璜为司空，李国为太宰，阎式为尚书令，杨褒为仆射。尊母罗氏为王太后，追尊父特为成都景王。雄以李国、李离有智谋，凡事必咨而后行，然国、离事雄弥谨。〔史言诸李守君臣之分以相保固，所谓盗亦有道也。〕
刘渊迁都左国城。〔考异曰：下云「离石大饥，迁于黎亭」，则是渊犹在离石也。按杜佑通典：离石有南单于庭左国城。然则渊虽迁左国，犹在离石县境内也。〕胡、晋归之者愈众。渊谓群臣曰：「昔汉有天下久长，恩结于民。吾，汉氏之甥，约为兄弟；兄亡弟绍，不亦可乎！」乃建国号曰汉。刘宣等请上尊号，〔上，时掌翻。〕渊曰：「今四方未定，且可依高祖称汉王。」于是即汉王位，〔刘渊，字符海。考异曰：帝纪，李雄、刘渊称王，皆在十一月惠帝入长安后。华阳国志，李雄十月称王，一本作十二月。三十国、晋春秋、十六国钞皆在十月。今从之。〕大赦，改元曰元熙。追尊安乐公禅为孝怀皇帝，〔乐，音洛。〕作汉三祖、五宗神主而祭之。〔渊以汉高祖、世祖、昭烈为三祖，太宗、世宗、中宗、显宗、肃宗为五宗。〕立其妻呼延氏为王后。以右贤王宣为丞相，崔游为御史大夫，左于陆王宏为太尉，范隆为大鸿胪，〔胪，陵如翻。〕朱纪为太常，上党唯懿之、后部人陈元达皆为黄门郎，〔刘渊皆用汉官制。后部，即匈奴北部也，居新兴。〕族子曜为建武将军；游固辞不就。〔崔游，渊之师也；范隆、朱纪，同门生。崔游既能以师道不为渊屈，且又得不变于夷之义。沈约志，魏置建武将军。〕
元达少有志操，〔少，诗照翻。〕渊尝招之，元达不答。及渊为汉王，或谓元达曰：「君其惧乎﹖」元达笑曰：「吾佑其人久矣，彼亦亮吾之心；但恐不过三、二日，驿书必至。」其暮，渊果征元达。元达事渊，屡进忠言，退而削草，虽子弟莫得知也。〔草，奏笹也。〕
曜生而眉白，目有赤光，幼聪慧，有胆量，早孤，养于渊。及长，仪观魁伟，性拓落高亮，〔拓，恢拓也。落，磊落也。长，知两翻。观，古玩翻。〕与众不群，好读书，善属文，〔好，呼报翻。属，之欲翻。〕铁厚一寸，射而洞之。〔厚，胡茂翻。射，而亦翻。洞，贯也。〕常自比乐毅及萧、曹，时人莫之许也；惟刘聪重之，曰：「永明，汉世祖、魏武之流，数公何足道哉！」〔刘曜，字永明。数公，谓乐毅、萧、曹。〕
帝既还洛阳，张方拥兵专制朝政，〔朝，直遥翻；下同。〕太弟颖不得复豫事。〔复，扶又翻。〕豫州都督范阳王虓、徐州都督东平王楙等上言：「颖弗克负荷，宜降封一邑，特全其命。〔荷，下可翻，又如字。考异曰：虓传云：「与镇东将军周馥同上言。」按馥传：「帝自长安还，馥出为平东将军，都督扬州，代刘准为镇东。」据此表，张方犹存，盖自邺还洛阳时也。〕太宰宜委以关右之任，〔河间王颙时为太宰，故称之。〕自州郡以下，选举授任，一皆仰成；朝之大事，废兴损益，每辄畴咨。〔言关右州郡，听颙选举，朝政亦咨而后行。仰，牛向翻。孔安国曰：畴，谁也。颜师古曰：畴，谁也。咨，谋也。言谋于众人，谁可为事也。余按此所谓畴咨，恐非孔、颜注义。盖畴，类也。咨，问也。言朝之大事，类以问颙。朝，直遥翻。〕张方为国效节，而不达变通，未即西还，宜遣还郡，〔方本为冯翊太守。为，于伪翻。〕所加方官，请悉如旧。司徒戎、司空越，并忠国小心，宜干机事，委以朝政。〔干，读曰管，又如字。〕王浚有定社稷之勋，〔谓举兵讨颖也。〕宜特崇重，遂抚幽朔，长为北藩。臣等竭力扞城，藩屏皇家，〔屏，必郢翻。〕则陛下垂拱，四海自正矣。」
方张方在洛既久，兵士剽掠殆竭，众情喧喧，无复留意，〔剽，匹妙翻。众情，谓方之军情也。〔议欲奉帝迁都长安；恐帝及公卿不从，欲须帝出而劫之。〔须，待也。〕乃请帝谒庙，帝不许。十一月，乙未，方引兵入殿，以所乘车迎帝，帝驰避后园竹中。军人引帝出，逼使上车，〔上，时掌翻。〕帝垂泣从之。方于马上稽首曰：「今寇贼纵横，宿卫单少，〔稽，音启。纵，子容翻。少，诗沼翻。〕愿陛下幸臣垒，臣尽死力以备不虞。」时群臣皆逃匿，唯中书监卢志侍侧，曰：「陛下今日之事，当一从右将军。」〔张方时为右将军。〕帝遂幸方垒，令方具车载宫人、宝物。军人因妻略后宫，分争府藏，〔藏，徂浪翻。〕割流苏、武帐为马帴，〔毛晃曰：流苏，盘线绘绣之球，五采错为之，同心而下垂者是也。苏，犹须也；又散貌，以其橤下垂，故曰苏。今人谓绦头橤为苏。孟康曰：今御武帐置兵，阑五兵于帐中。帴，将先翻，马藉也。〕魏、晋以来蓄积，扫地无遗。方将焚宗庙、宫室以绝人返顾之心，卢志曰：「董卓无道，焚烧洛阳，〔事见五十九卷汉献帝初平元年。〕怨毒之声，百年犹存，何为袭之！」乃止。
帝停方垒三日，方拥帝及太弟颖、豫章王炽等趋长安，〔趋，七喻翻。〕王戎出奔郏。〔郏县，前汉属颖川郡，后汉省，晋属襄城郡，隋、唐为汝州郏城县。郏，音夹。〕太宰颙帅官属步骑三万迎于霸上，〔帅，读曰率。〕颙前拜谒，帝下车止之。帝入长安，以征西府为宫。〔征西府，征西将军府，颙所居也。〕唯尚书仆射荀藩、司隶刘暾、河南尹周馥在洛阳为留台，承制行事，号东、西台。〔洛阳为东台，长安为西台。暾，他昆翻。〕藩，勖之子也。〔荀勖朋比贾充，贵显于晋初。〕丙午，留台大赦，改元复为永安。辛丑，复皇后羊氏。
罗尚移屯巴郡，遣兵掠蜀中，获李骧妻昝氏及子寿。〔昝，子感翻，姓也。〕
十二月，丁亥，诏太弟颖以成都王还第；更立豫章王炽为皇太弟。〔更，工衡翻。〕帝兄弟二十五人，时存者惟颖、炽及吴王晏。晏材资庸下，炽冲素好学，〔好，呼报翻。〕故太宰颙立之。诏以司空越为太傅，与颙夹辅帝室，王戎参录朝政。〔朝，直遥翻。〕又以光禄大夫王衍为尚书左仆射。高密王略为镇南将军，领司隶校尉，权镇洛阳。〔考异曰：惠纪作「高密王简」。按宗室传，高密孝王略，字符简，时都督青州，后迁都督荆州，未尝镇洛阳。盖简即略也，时虽有朝命而略不至，或尝镇洛阳而本传遗脱耳。以余观之，时朝廷命令不行于方镇，略盖未尝赴洛也。〕东中郎将模为宁北将军，都督冀州诸军事，镇邺。〔晋书帝纪作「东中郎将」，模传作「北中郎将」。又按晋制，方面之任，有四征、四镇、四安、四平，无四宁也。「宁」，恐当作「安」。〕百官各还本职。令州郡蠲除苛政，爱民务本，清通之后，当还东京。〔谓阻兵者解兵，道路清通之后也。帝时在长安，故谓洛阳为东京。〕大赦，改元。〔改元永兴。〕略、模，皆越之弟也。王浚既去邺，越使模镇之。颙以四方乖离，祸难不已，故下此诏和解之，冀获少安。〔颙欲和解兄弟，当在乂、颖构隙之时，及事不可为，而颙亦不免矣。〕越辞太傅不受。又诏以太宰颙都督中外诸军事。张方为中领军、录尚书事，领京兆太守。〔时帝在长安，京兆太守实掌辇毂下。张方握兵，颙所亲倚，故使领京兆。〕
东嬴公腾遣将军聂玄击汉王渊，战于大陵，〔大陵县，自汉以来属太原郡。魏收地形志：太原郡统内受阳县有大陵城，其地盖在唐辽、并二州界。杜佑曰：文水县，汉大陵县。聂，尼辄翻。〕玄兵大败。
渊遣刘曜寇太原，取泫氏、屯留、长子、中都。〔泫氏、屯留、长子属上党郡；中都属太原郡。贤曰：泫氏，今泽州高平县。刘昫曰：泽州陵川县，汉泫氏县。高平，汉泫氏县地。屯留、长子，唐皆属潞州。师古曰：泫，音工玄翻。屯，音纯。长，读如长短之长，陆德明读如长幼之长。〕又遣冠军将军乔晞寇西河，取介休。介休令贾浑不降，晞杀之；〔介休县，汉属太原郡，晋属西河郡，唐属汾州。冠，古玩翻。降，户江翻。〕将纳其妻宗氏，宗氏骂晞而哭，晞又杀之。渊闻之，大怒曰：「使天道有知，乔晞望有种乎！」〔种，章勇翻。〕追还，降秩四等，收浑尸，葬之。
资治通鉴卷第八十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪八〔起旃蒙赤奋若（乙丑），尽着雍执徐（成辰），凡四年。〕
孝惠皇帝下
永兴二年〔（乙丑、三○五）〕
①	夏，四月，张方废羊后。
②游楷等攻皇甫重，累年不能克，〔游楷等自太安二年攻皇甫重，至是，首尾三年。〕重遣其养子昌求救于外。昌诣司空越，越以太宰颙新与山东连和，〔事见上卷上年。〕不肯出兵。昌乃与故殿中人杨篇〔故殿中人，旧属二卫部曲者。〕诈称越命，迎羊后于金墉城。入宫，以后，以后令发兵讨张方，奉迎大驾。〔是年四月，张方废羊后。其时方已奉帝入关，盖以威令遥胁留台百官，使废羊后耳。今皇甫昌迎后入宫，欲发兵讨方，特以是起兵，非因方在洛而讨之也。〕事起仓猝，百官初皆从之；俄知其诈，相与诛昌。颙请遣御史宣诏喻重令降。〔降，户江翻；下同。〕重不奉诏。先是城中不知长沙厉王及皇甫商已死，〔长沙厉王死，见上卷上年。皇甫商死，见上卷太安二年。先，悉荐翻。〕重获御史驺人，〔因御史来宣诏，获其驺人。驺，侧鸠翻，貛御也。晋制，诸公给驺八入，下至御史，各有差。齐王融曰：「车前无八驺，何得称丈夫！」则驺盖辟车之卒。〕问曰：「我弟将兵来，欲至未﹖」驺人曰：「已为河间王所害。」重失色，立杀驺人。于是城中知无外救，共杀重以降颙。以冯翊太守张辅为奉州刺史。〔颙以破刘沈之功用张辅。〕
③六月，甲子，安丰元侯王戎薨于郏。〔王戎奔郏，见上卷上年。郏，音夹。〕
④张辅至奉州，杀天水太守封尚，欲以立威；又召陇西太守韩稚，〔守，式又翻。〕稚子朴勒兵击辅，辅军败，死。凉州司马杨胤言于张轨曰：「韩稚擅杀刺史，明公杖钺一方，不可不讨。」轨从之，遣中督护泛瑗帅众二万讨稚，稚诣轨降。〔中督护，中军督护也。泛，音凡。瑗，于眷翻。帅，读曰率；下同。〕未几，〔几，居岂翻。〕鲜卑若罗拔能寇凉州，轨遣司马未配击之，斩拔能，俘十余万口，威名大振。〔史言张轨能尊主攘夷以致强盛。〕
⑤汉王渊攻东嬴公腾，腾复乞师于拓跋猗戦，〔复，扶又翻。戦，徒河翻。〕卫操劝猗戦助之。猗戦帅轻骑数千救腾，斩汉将綦毋豚。〔毋，音无。綦毋，复姓。北狄传：匈奴国人有綦毋氏、勒氏，皆勇健，好反叛。考异曰：后魏书桓帝纪及刘渊传，皆云「渊南走蒲子」。按晋载记，渊无走蒲子事，下云「自离石迁黎亭」，盖后魏书夸诞妄言耳。〕诏假猗戦大单于，〔单，音蝉。〕加操右将军甲申，猗戦卒，子普根代立。
⑥东海中尉刘洽以张方劫迁车驾，〔晋诸王国有郎中令、中尉、大农为三卿。张方劫迁车驾事见上卷上年。〕劝司空越起兵讨之。秋，七月，越传檄山东征、镇、州、郡云：「欲纠帅义旅，奉迎天子，还复旧都。」〔旧都，谓洛阳。〕东平王楙闻之，惧；长史王修说楙曰：「东海，宗室重望；今兴义兵，公宜举徐州以授之，则免于难，〔说，输芮翻。难，乃旦翻。〕且有克让之美矣。」楙从之。越乃以司空领徐州都督，楙自为兖州刺史；诏即遣使者刘虔授之。〔楙督徐州，始八十四卷永宁元年。去年，范阳王虓以苟晞行兖州，晞留许昌，未及至州，而楙自领之。〕是时，越兄弟并据方任，〔越弟略都督青州，模都督冀州。〕于是范阳王虓〔虓，虚交翻。〕及王浚等共推越为盟主，越辄选置刺史以下，〔辄，专也。〕朝士多赴之。〔朝士赴越者，不从帝在长安者也。朝，直遥翻。〕
⑦成都王颖既废，〔颖废见上卷上年。〕河北人多怜之。〔颖镇邺，初有时誉；后虽以骄侈致祸，河北之人厌乱而思旧，故多怜之。〕颖故将公师藩等自称将军，起兵于赵、魏，众至数万。初，上党武乡羯人石勒，有胆力，善骑射。〔武乡县，晋置，属上党郡；后石勒分置武乡郡。刘昫曰：唐潞州；武乡县，汉河东之垣县也。唐辽州榆塺县，分晋武乡县置。载记曰：勒，匈奴别部羌渠之冑。又匈奴传曰：北狄人居塞内者，有十九种，羯其一也。羯，居谒翻。〕并州大饥，建威将军阎粹说东嬴公胜〔说，输芮翻。〕执诸胡于山东，卖充军实。勒亦被掠，卖为茌平人师欢奴，〔茌平县，前汉属东郡，后汉属济北国，晋属平原国。应劭曰：在茌山之平地者也。意其地当在唐齐州、博州界。刘昫曰：茌平县并入唐博州聊城县。被，皮义翻。师古曰：茌，音仕疑翻。〕欢奇其状貌而免之。欢家邻于马牧，勒及与牧帅汲桑结壮士为群盗。〔帅，所类翻。〕及公师藩起，桑与勒帅数百骑赴之。〔帅，读曰率。〕桑始命勒以石为姓，勒为名。〔石勒始此。〕藩攻陷郡县，杀二千石、长吏，〔长，知两翻。〕转前，攻邺。平昌公模甚惧；范阳王虓遣其将苟晞救邺，与广平太守谯国丁绍共击藩，走之。〔汉武帝置平干国，宣帝改为广平国；后汉光武省属巨鹿郡；魏文帝黄初二年复置广平郡；唐为洛州之地。〕
⑧八月，辛丑，大赦。
⑨司空越以琅邪王睿为平东将军，监徐州诸军事，留守下邳。〔监，工衔翻。〕睿请王导为司马，委以军事。〔考异曰：导传曰：「元帝镇下邳，请导为安东司马。」按元帝时为平东，及徙扬州，乃为安东耳。或者「平」字误为「安」，或后为安东司马，故但云司马。〕越帅甲士三万，西屯萧县；〔萧县，自汉以来属沛郡，唐属徐州。〕范阳王虓自许屯于荥阳。〔许，即许昌。〕越承制以豫州刺史刘乔为冀州刺史，以范阳王虓领豫州刺史；乔以虓非天子命，发兵拒之。虓以刘琨为司马，越以刘蕃为淮北护军，刘舆为颍川太守。〔舆、琨，蕃之子也。〕乔上尚书，列舆兄弟罪恶，因吊兵攻许，〔豫州刺史时治项。上，时掌翻。〕遣长子佑将兵拒越于萧县之灵壁，〔长，知两翻。〕越兵不能进。东平王楙在兖州，征求不已，郡县不堪命。范阳王虓遣苟晞还兖州，〔虓用苟晞为兖州刺史，见上卷上年。〕徙楙都督青州。楙不受命，背山东诸侯，与刘乔合。〔背，蒲妹翻。〕
⑩太宰颙闻山东兵起，甚惧。以公师藩为成都王颖起兵，壬午，表颖镇军大将军、都督河北诸军事，给兵千人；以卢为魏郡太守，随颖镇邺，欲以抚安之。又遣建武将军吕朗屯洛阳。
颙发诏，令东海王越等各就国，越等不从。会得刘乔上事，〔上事者，言东海王越等起兵及乔攻许拒越之事。上，时掌翻。〕冬，十月，丙子，下诏称：「刘舆迫胁范阳王虓，造构凶逆。其令镇南大将军刘弘、〔刘弘都督荆州。〕平南将军彭城王释、〔彭城王释盖代羊伊屯宛。〕征东大将军刘准，〔刘准都督扬州。〕各勒所统，与刘乔并力；以张方为大都督，统精卒十万，与吕朗共会许昌，诛舆兄弟。」释，宣帝弟子穆王权庂孙也。〔权，宣帝弟东武城侯馗之子。考异曰：刘乔传「释」作「绎」。帝纪、宗室传皆作「释」，盖乔传误。帝纪：「八月，车骑大将军刘弘逐平南将军彭城王释于宛。」弘、释传及众书皆无之。弘传但云彭城前东奔有不善之言。按弘，晋室纯臣，刘乔与范阳构难，弘犹以书各解之，以安天下，尊王室。释受王命镇宛，而弘肯更自逐之乎！据此，诏令弘、释共讨刘舆，疑无弘逐释事。帝纪必误。〕丁丑，颙使成都王颖领将军刘〔【章：甲十一行本「刘」作「楼」；乙十一行本同；孔本同；退斋校同。】〕褒等，前车骑将石超领北中郎将王阐等据河穚，为刘乔继援；进乔镇东将军，假节。
刘弘遗乔及司空越书，〔遗，于季翻。〕欲使之解怨释兵，同王奖室，皆不听。弘又上表曰：「自顷兵戈纷乱，猜祸锋生，疑隙构于群王，灾难延于宗子。〔难，乃旦翻。〕今日为忠，明日为逆，翩其反而，〔言是非反复之易，冏、乂、颖、颙之事诚如此。〕互为戎首。〔言迭为兴戎之首也。〕载籍以来，骨肉之祸未有如今者也，臣窃悲之！今边陲无备豫之储，中华有杼轴之困，〔诗曰：小东大东，杼轴其空。杼，持纬器。「轴」，亦作「柚」；皆织具也。〕而股肱之臣，不惟国体，职竞寻常，〔惟，思也。职，主也。竞，争也。八尺曰寻，倍寻曰常。言所争者寻丈之间，不足为长短也。左传曰：争寻常以尽其民。〕自相楚剥。〔楚，痛也。〕万一四夷乘虚为变，此亦猛虎交鬬篡效于卞庄者戈矢。〔刘、石之祸，刘弘盖知之矣。〕臣以为宜速发明诏诏越等，令两释猜嫌，各保分局。〔分，扶问翻。〕自今以后，其有不被诏书，擅兴兵马者，天下共伐之。」〔被，皮义翻；下同。〕时太宰颙方拒关东，倚乔为助，不纳其言。
乔乘虚袭许，破之。刘琨将兵救许，不及，遂与兄舆及范阳王虓俱奔河北；琨父母为乔所执。刘夕以张方残暴，知颙必败，乃遣参军刘盘为都护，〔尽护行营诸将为都护，督护则止督一军耳。〕帅诸军受司空越节度。〔帅，读曰率。〕
时天下大乱，夕专督江、汉，威行南服。〔南服，南方也；谓之服者，责以服事天子为职。〕谋事有成者，则曰「某人之功」，如有负败，则曰「老子之罪」。每有兴发，〔兴发，谓兴师动众，调发财赋。〕手书守相，〔守，手又翻。相，息亮翻。〕丁宁款密。所以人皆感悦，争赴之，咸曰：「得刘公一纸书，贤于十部从事。」〔州有部从事，部管内诸郡。〕前广汉太守辛冉说弘以从横之事，弘怒，斩之。〔益州之破，辛冉去罗尚从刘弘，冉以事尚者事弘，犹将不免于诛，况以从横说之邪！史言刘弘忠纯。说，输芮翻。从，子容翻。〕
有星孛于北斗。〔字，蒲内翻。〕
平昌公模遣将军宋冑趣河桥。〔模自邺遣冑进兵。趣，七喻翻。〕
十一月，立节将军周权，诈被檄，〔诈，言被司空越檄也。〕自称平西将军，复立羊后。洛阳令何乔攻权，杀之，复之水羊后。〔复，扶又翻。〕太宰颙矫诏，以羊后屡为奸人所立，遣尚书田淑敕留台赐后死。〔时苟藩、刘暾、周馥居留台。〕诏书屡至，司隶校尉刘暾等上，奏，〔暾，他昆翻。上，时掌翻。〕固执以为：「羊庶人门户残破，废放空宫，门禁峻密，无缘得与奸人构乱；众无愚智，皆谓其冤。今杀一枯穷之人，而令天下伤惨，何益于治！」〔治，直吏翻。〕颙怒，遣吕朗收暾；〔考异曰：暾传云：「颙遗陈颜、吕朗帅骑五千收暾。」按暾匹夫，安用五千骑！盖朗时在洛，颙敕使收暾耳。说者欲大其事，故云尔。〕暾奔青州，依高密王略。然羊后亦以是得免。
十二月，吕朗等东屯荥阳，成都王颖进据洛阳。
刘琨说冀州刺史太原温羡，使让位于范阳王虓。〔魏收曰：袁绍、曹操为冀州，治邺；魏、晋治信都。杜佑曰：治房子。说输芮翻。〕虓领冀州，遣琨诣幽州乞师于王浚；浚以突骑资之，〔突骑，天下精兵。燕人致枭骑，助汉高祖以破项羽。光武得渔阳、上谷突骑以平河北。考异曰：琨传曰：「得突骑八百人。」按刘乔传云：「琨率突骑五千济河攻乔。」疑八百太少，或因下文迎东海王之数，致有此误。今阙疑。〕击王阐于河上，杀之。琨遂与虓引兵济河，斩石超于荥阳。刘乔自考城引退。〔考城县属陈留郡，前汉梁国之菑县也，章帝更名；晋省。后魏置考阳县及北梁郡；北齐郡县并废，为城安县；隋改曰考城县，属梁郡；至唐，属曹州。〕虓遣琨及督护田徽东击东平王楙于廪丘，〔廪丘县，前汉属济阴，晋属濮阳郡，为兖州刺史治所。贤曰：廪丘故城在今濮州雷泽县北。〕楙走还国。琨、徽引兵东迎越，击刘佑于谯；佑败死，乔众遂溃，乔奔平氏。〔考异曰：帝纪云：「乔奔南阳。」按地理地：南阳无平氏县。武帝分南阳置义阳郡，有西平氏县。或者南阳有东平氏而非县与！今按前汉书地理志：平氏县属南阳郡。晋书地理志，平氏县属义阳郡。平氏之上有厥西县。沈约宋书地理志：南义阳太守领厥西、平氏二县。且曰：厥西今，二汉无；晋太康地志属义阳。以此证之，盖后人传写晋书者，误以厥西之「西」字联平氏而书之。其实晋义阳之平氏，即汉南阳之平氏也。帝纪所谓「乔奔南阳」，以汉古郡大界书之也。刘昫曰：唐申州义阳县，汉南阳郡平氏县之义阳乡与唐州之桐柏、平氏二县，皆汉南阳平氏县地。〕司空越进屯阳武，〔阳武县，汉属河南郡，晋属荥阳郡，唐属郑州。〕王浚遣其将祁弘帅突骑鲜卑、乌桓为越先驱。〔帅，读曰率；下同。〕
初，陈敏既克石冰，〔事见上卷太安二年。〕自谓勇略无敌，有割据江东之志。其父怒曰：「灭我门者，必此儿也！」遂以忧卒。敏以丧去职。司空越起敏为右将军、前锋都督。越为刘佑所败，〔败，补迈翻。〕敏请东归收兵，遂据历阳叛。〔历阳县，汉属九江郡，魏改九江曰淮南，晋因之。今和州，即历阳县之地。宋白曰：县南有历水，故曰历阳。〕吴王常侍甘卓，弃官东归，〔晋诸王国，大国置左、右常侍各一人。考异曰：卓传云：「州举秀才，为吴王常侍。讨石冰，以功赐爵都亭侯。东海王越引为参军，出补离狐令。弃官东归，遇陈敏。」敏传云：「吴王常侍甘卓自洛至。」按卓为常侍，不应讨石冰；为离狐令，不应目洛至。今从敏传。〕至历阳，敏为子景娶卓女，〔为，于伪翻。〕使卓假称皇太弟令，拜敏扬州刺史。敏使弟恢及别将钱端等南略江州，弟斌东略诸郡，〔斌，音彬。〕扬〔【章：甲十一行本「扬」上有「江州刺史应邈」六字；乙十一行本同；孔本同；张校同；退斋校同。】〕州刺史刘机、丹杨太守王旷皆弃城走。〔时扬州刺史盖与丹杨太守同治秣陵。〕
敏遂据有江东，以顾荣为右将军，贺循为丹杨内史，周閗为安丰太守，〔安丰县，后汉属庐江郡。魏分庐江为安丰郡，其地为唐之寿州安丰、霍丘县。閗，墟里翻。〕凡江东豪杰、名士，咸加收礼，为将军、郡守者困十余人；或有老疾，就加秩命。循诈为狂疾，得免；乃以荣领丹杨内史。閗亦称疾，不之郡。敏疑诸名士终不为己用，欲尽诛之。荣说敏曰：「中国丧乱，胡夷内侮，观今日之势，不能复振，百姓将无遗种。〔说，输芮翻。丧，息浪翻。种，章勇翻。〕江南虽经石冰之乱，人物尚全，荣常忧无孙、刘之主〔孙、刘，谓孙权、刘备。〕有以存之。今将军神武不世，勋效已着，带甲数万，舳舻山积，〔汉武帝纪：舳舻千里。注云：舳、船后持柂处。舻，船前刺棹处。又汉律名船方长为舳舻。此言山积，盖取汉律之义。〕若能委信君子，使各尽怀，散蔕芥之嫌，〔张晏曰：蔕芥，刺鲠也。师古曰：蔕，音丑介翻。〕塞谗谄之口，则上方数州，可传檄而定；〔上方数州，谓扬州以西荆、江、豫、益等州也。塞，悉则翻。〕不然，终不济也。」〔【章；甲十一行本「也」下有「倅乃止」三字；乙十一行本同；孔本同；张校同；退斋校同。】〕敏命僚佐推己为都督江东诸军事、大司马、楚公，加九锡，列上尚书，〔上，时掌翻。〕称被中诏，，〔被，皮义翻。〕自江入沔、汉奉；迎銮驾。
太宰颙以张光为顺阳太守，〔顺阳县，前汉曰博山，后汉明帝更名顺阳，属南阳郡；至建安中，割南阳右壤为南乡郡；晋太康中，立顺阳郡，以南乡为县；唐邓州之临湍、菊潭县，皆顺阳郡地。〕帅步骑五千诣荆州讨敏。刘夕遣江夏太守陶侃、武陵太守苗光屯夏口，〔夏，户雅翻。〕又遣南平太守婆南应詹督水军以继之。
侃与敏同郡，〔侃与敏皆庐江人。〕又同岁举吏。〔同岁举赴京师。〕随郡内史扈怀〔随县，汉属南阳郡，春秋之随国也。晋武帝分南阳立义阳国，后又分义阳立随郡，隋为汉东郡，唐为隋州。〕言于弘曰：「侃居大郡，统强兵，脱有异志，则荆州无东门矣！」弘曰：「侃之忠能，吾得已久，必无是也。」侃闻之，遣子洪及兄子臻诣弘以自固，弘引为参军，资而遣之。〔既引为参军，又以货物资送而遣其归。〕曰：「贤叔征行，君祖母年高，便可归也。匹夫之交，尚不负心，况大丈夫乎！」
敏以陈恢为荆州刺史，寇武昌，弘加侃前锋督护以御之。侃以运船为战舰，〔舰，户黯翻。〕或以为不可。侃曰：「用官船击官贼，何为不可！」侃与恢战，屡破之；又与皮初、张光、苗光共破钱端于长岐。〔据张光传，长岐之战，光设伏于步路，苗光为水军，藏舟船于沔水，则长岐当在江夏郡界。〕
南阳太守卫展说弘曰：「张光，太宰腹心，公既与东海，宜斩光以明向背。」〔背，蒲妹翻。〕弘曰：「宰辅得失，岂张光之罪！危人自安，君子弗为也。」乃表光殊勋，乞加迁擢。
是岁，离石大饥，汉王渊徙屯黎亭，〔续汉志：上党郡壶关县有黎亭，书西伯戡黎即此。〕就邸阁谷；留太尉宏守离石，使大司农卜豫运粮以给之。
光熙元年〔（丙寅、三○六）六月，帝还洛阳，始改元；此犹是永兴三年。〕
①春，正月，戊子朔，日有食之。
②初，太弟中庶子兰陵缪播〔靡幼翻，又莫六翻，姓也。〕有宠于司空越；播从弟右卫率胤，太宰颙前妃之弟也。越之起兵，遣播、胤诣长安说颙，令奉帝还洛，〔说，输芮翻；下因说、复说、迎说同。〕约与颙分陕为伯。〔陕，失冉翻。〕颙素信回放兄弟，即欲从之。张方自以罪重，恐为诛首，〔以剽掠洛都，劫天子西迁也。〕谓颙曰：「今据形胜之地，国富强，奉天子以号令，谁敢不从，柰何拱手受制于人！」颙乃止。及刘乔败，颙惧，欲罢兵，与山东和解，恐张方不从，犹豫未决。
方素与长安富人郅辅亲善，以为帐下督。〔方传云：初，方从山东来，甚微贱，郅辅厚相供给；及贵，甚亲昵之。〕颙参军河间毕垣，尝为方所侮，因说颙曰：「张方久屯霸上，闻山东兵盛，盘桓不进，〔颙遣方与吕朗会刘乔攻许，方屯霸上未进而刘乔败。马融曰：盘桓，旋也。〕宜防其未萌。其亲信郅辅具佑其谋。」缪播、缪胤复说颙：「宜急斩方以谢，山东可不劳而定。」〔复，扶又翻。〕颙使人召辅，垣迎说辅曰：「张方欲反，人谓卿知之。王若问卿，何辞以对﹖」辅惊曰：「实不闻方反，为之柰何﹖」垣曰：「王若问卿，但言尔尔；〔尔尔，犹言如此如此也。〕不然，必不免祸。」辅入，颙问之曰：「张方反，卿知之乎﹖」辅曰：「尔。」颙曰：「遣卿取之，可乎﹖」又曰：「尔。」颙于是使辅送书于方，因杀之。辅既昵于方，〔昵，尼质翻。〕持刀而入，守阁者不疑。方火下发函，辅斩其头。还报，颙以辅为安定太守。送方头于〔【章：甲十一行本「于」下有「司空」二字；乙十一行本同；孔本同；张校同；退斋校同。】〕越以请和；越不许。
未冑袭河桥，楼褒西走。平昌公模遣前锋督护冯嵩会宋冑逼洛阳。成都王颖西奔长安，至华阴，〔华阴县，前汉属京兆，后汉、晋属弘农郡，唐属华州。华，户化翻。〕闻颙已与山东和亲，留不敢进。吕朗屯荥阳，刘琨以张方首示之，遂降。〔降，户江翻。〕司〔【章；甲十一行本「司」上有「甲子」二字；乙十一行本同；孔本同；张校同。】〕空越遣祁弘、宋冑、司马纂帅鲜卑西迎车驾，〔帅，读曰率。〕以周馥为司隶校尉、假节，都督诸军，屯渑池。〔渑，弥兖翻。〕
③三月，惤令刘伯〔【章：甲十一行本「伯」作「柏」；乙十一行本同；孔本同；张校同。】〕根反，〔惤县，自汉以来属东莱郡，拓跋魏省。魏收地形志：东牟郡黄县有惤城。师古曰惤，音坚。〕众以万数，自称惤公。王弥帅家僮从之，〔帅，读曰率。〕柏根以弥为长史，弥从父弟桑为东中郎将。〔从，刀用翻。〕柏根寇临淄，〔青州都督治所。〕青州都督高密王略使刘暾将兵拒之；暾兵败，奔洛阳，〔暾，他昆翻。〕略走保聊城。〔聊城县，汉属东郡，晋属平原郡，唐为博州治所。〕王浚遣将讨柏根，斩之。〔将，即亮翻。〕王弥亡入长广山为群盗。〔长广县，前汉属琅邪郡，后汉属东莱郡。晋武帝咸宁三年，置长广郡，长广县属焉。隋废长广郡及县，更名胶水县；唐属莱州。〕
④宁州频岁饥疫，死者以十万计。五苓夷强盛，州兵屡败。〔五苓夷反，事始上卷太安二年。苓，力丁翻。〕使民流入交州者甚众，夷遂围州城。李毅疾病，救援路绝，乃上疏〔上，时掌翻。〕言：「不能式遏寇虐，坐待殄毙。若不垂矜恤，乞降大使，乃臣尚存，加臣重辟；〔使，疏吏翻。〕未至，毅卒。毅女秀，明达有父风，众推秀领宁州事。秀奖厉战士，婴城固守。城中粮尽，炙鼠拔草而食之。伺夷稍怠，辄出兵掩击，破之。〔伺，相吏翻。考异曰：怀帝纪：「永嘉元年年五月，建宁郡夷攻陷宁州，死者三千余人。」李雄载记曰：「南夷李毅固守不降，雄诱建宁夷使讨之。毅病卒，城陷，杀壮士三千余人，送妇女千口于成都。」王逊传云：「李毅卒，城中奉毅女固守经年。」华阳国志有毅卒年月及女秀守城事，今从之。〕
⑤范长生诣成都，〔自青城山诣成都也。〕成都王雄门迎，执版，拜为丞相，尊之曰范贤。
⑥夏，四月，己巳，司空越引兵屯温。初，太宰颙以为张方死，东方兵必可解。既而东方兵闻方死，争入关，颙悔之，乃斩郅辅，遣弘农太守彭随、北地太守刁默将兵拒祁弘等于湖。五月，壬辰，弘等击随、默，大破之，遂西入关，又败颙将马瞻、郭伟于霸水，〔败，补迈翻。〕颙单马逃入太白山。〔三秦记：太白山，在武功县南，去长安三百里。俗云「武功太白，去天三百。」新唐书地理志：太白山在凤翔府郿县。〕弘等入长安，所部鲜卑大掠，杀二万余人，百官奔散，入山中，拾橡实食之。〔橡，似两翻，栩实也。尔雅曰：柞实谓之橡。贤曰：橡，栎实也。〕己亥，弘等奉帝乘牛车东还。〔晋志曰：古之贵者不乘牛车。汉武帝推恩之后，诸侯寡弱，至乘牛车，其后稍见贵重，自灵帝以来，天子至士，遂以为常乘。夫天子出入有大驾、法驾、卤簿，帝自邺奔洛，则乘犊车，自长安还洛，则乘牛车，无复出警入跸之制矣。〕以太弟太保梁柳为镇西将军，守关中。六月，丙辰朔，帝至洛阳，复羊后。〔考异曰：后传曰：「张方首至洛阳，即日复后位。」按方传首已久，不至今日。今从帝纪。〕辛未，大赦，改元。〔改元光熙。〕
⑦马瞻等入长安，杀梁柳，与始平太守梁迈共迎太宰颙于南山。〔武帝泰始二年，分扶风，置始平郡，领槐里、始平、武功、鄠、蒯城等县。南山即太白山。中南、太白，本一山也。〕弘农太守裴廙、〔廙，羊至翻，又逸职翻。〕秦国内史贾龛、安定太守贾疋等起兵击颙，斩马瞻、梁迈。疋，诩之曾孙也。〔帝即位，改扶风为秦国，以封秦王柬。龛，苦含翻。疋，音雅。贾诩生于汉末，始从李傕、郭泛，中从张绣，后归魏。〕司空越遣督护麋晃将兵击颙，〔考异曰：牵秀传云：「颙密遣使就东海王越求迎，越遣将麋晃等迎颙。」今从颙传。〕至，郑颙使平北将军牵秀屯冯翊。颙长史杨腾，诈称颙命，使秀罢兵，腾遂杀秀，关中皆服于越，颙保城而已。〔颙仅保长安城。〕
⑧成都王雄即皇帝位，〔雄，字仲隽，特第三子。〕大赦，改元曰晏平，国号大成。〔考异曰：晋帝纪、三十国晋奉秋，皆云：「永兴二年六月，雄即帝位。」华阳国志：「光熙元年，雄即帝位。」后魏书序纪及李雄传，皆云「昭帝十二年，雄称帝，」即光熙元年也。十六国春秋钞：「晏平元手六月，雄即帝位。」十卜国春秋目录，雄年号，建兴二，晏平五，与华阳国志同，今从之。诸书，雄改元晏平，无大武年号；惟晋载记改元大武，无晏平年号。按雄国号大成。魏书雄传云：「雄称帝，号大成，改元晏平。」故三十国春秋误云「改年大成」，载记转写，误为「大武」。今从诸书去「大武」之号。〕追尊父特曰景皇帝，庙号始祖；尊王太后日皇太后。〔雄母罗氏，尊为王太后，见上卷永兴元年。〕以范长生为天地太师；〔太师乃有天地之号，侯景未足多怪也。群盗私立名字以相署置，可胜言哉！考异曰：华阳国志：「尊长生曰四时八节天地太师。」今从晋载记。〕复其部曲，皆不豫征税。〔复，方目翻。〕诸将恃恩，互争班位，〔将，即亮翻。〕尚书令阎式上疏，请考汉、晋故事，立百官制度；从之。
⑨秋，七月，乙酉朔，日有食之。
⑩八月，以司空越为太传，录尚书事；范阳王虓为司空，镇邺；〔考异曰：虓传「为司徒」，今从帝纪。〕平昌公模为镇东大将军，镇许昌；王浚为骠骑大将军、都督东夷、河北诸军事，领幽州刺史。〔浚恃鲜卑、乌桓以为羽翼，故使并督东夷诸军。骠，匹妙翻。〕越以吏部郎庾〔【章：甲十一行本「庾」上有「颖川」二字；乙十一行本同；孔本同；张校同；退斋校同。】〕敳为军谘祭酒，〔敳，鱼开翻。汉、魏之间，兵兴，始置军谘祭酒。〕前太弟中庶子胡母辅之为从事中郎，黄门侍郎郭〔【章：甲十一行本「郭」上有「河南」二字；乙十一行本同；孔本同；张校同；退斋校同。】〕象为主簿，鸿胪丞阮修为行参军，〔胪，陵如翻。晋列卿各置丞。行参军，在参军事之下。沈约志：晋太傅司马越府有行参军兼军，后加「长兼」字。除拜则为参军事，府版则为行参军。行参军始于蜀丞相诸葛亮府。〕谢鲲为掾。〔掾，以绢翻。〕辅之荐乐安光逸于越，〔姓谱：光姓，燕人田光之后，秦末，子孙避地，因以为奼。〕越亦辟之。敳等皆尚虚玄，不以世务婴心，纵酒放诞；敳殖货无厌，〔厌，于盐翻。〕象薄行，好招权；越皆以其名重于世，故辟之。〔史言越所辟置，采虚名而无实用。行，下孟翻。好，呼到翻。〕
祁弘之入关也，成都王颖自武关奔新野。〔新野县，汉属南阳郡，晋属义阳郡。〕会新城元公刘弘卒，司马郭劢作乱，欲迎颖为主；郭〔【章：甲十一行本「郭」上有「治中顺阳」四字；乙十一行同；孔本同；张校同；退斋校同。】〕舒奉弘子璠以讨劢，斩之。〔璠，孚袁翻。劢，莫败翻。〕诏南中郎将刘陶收颖。颖北渡河，奔朝歌，收故将士，得数百人，欲走公师藩，顿〔【章：甲十一行本「顿」上有「九月」二字；乙十一行本同；孔本同；张校同。】〕丘太守冯嵩执之，送邺；〔顿丘县，汉属东郡；武帝泰始元年，分置郡。〕范阳王虓不忍杀而幽之。公师藩自白马南渡河，〔白马县，汉属东郡，晋属濮阳国，唐为滑州治所。〕兖州刺史苟晞讨斩之。
进东嬴公腾爵为东燕王，〔燕，于贤翻。〕平昌公模为南阳王。
  </div>
  <div class="pagination">
   <a href="资治通鉴注_page82.html">
    上一页
   </a>
   <span>
    ...
   </span>
   <a href="资治通鉴注_page78.html">
    78
   </a>
   <a href="资治通鉴注_page79.html">
    79
   </a>
   <a href="资治通鉴注_page80.html">
    80
   </a>
   <a href="资治通鉴注_page81.html">
    81
   </a>
   <a href="资治通鉴注_page82.html">
    82
   </a>
   <span class="current-page">
    83
   </span>
   <a href="资治通鉴注_page84.html">
    84
   </a>
   <a href="资治通鉴注_page85.html">
    85
   </a>
   <a href="资治通鉴注_page86.html">
    86
   </a>
   <a href="资治通鉴注_page87.html">
    87
   </a>
   <a href="资治通鉴注_page88.html">
    88
   </a>
   <span>
    ...
   </span>
   <a href="资治通鉴注_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
