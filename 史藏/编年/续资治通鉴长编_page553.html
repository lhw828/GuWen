<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 553 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 553 页/共 607 页
  </h1>
  <div class="content">
   【一一】此据龙川略志「略」原作「别」。案：李湜议罢莳竹事，载于龙川略志卷六，而不载于龙川别志，据改。
　　【一二】于旧收五分祖额钱上「祖」原作「租」。按宋制，盐之生产与各区销售皆有岁额，其最初所立数额称为祖额，宋会要食货盐法中常见有关记载，据宋制及文义，此处与下文之「租额」显为「祖额」之误，故皆予改正。
　　【一三】臣之刚褊「褊」原作「偏」，据阁本及苏东坡集奏议集卷九杭州召还乞郡状改。
　　【一四】谨俟斧锧「锧」原作「钻」，据同上书改。
　　【一五】入流一百四十七人「一百四十七」原作「二百四十七」，据阁本及下文元佑五年、六年春季入流人数差额改。
　　【一六】类聚本月内关送时政记房「关」原作「开」，据阁本改。
续资治通鉴长编
卷四百五十九
卷四百五十九
　　起讫时间 起哲宗元佑六年六月壬辰尽是月乙巳
　　卷　　名 续资治通鉴长编卷四百五十九
　　帝　　号 宋哲宗
　　年　　号 元佑六年（辛未，1091）
　　全　　文
　　六月壬辰，疏决在京及开封府界诸县系囚，自杂犯死罪递降一等，至杖释之。先是，四月末，王岩叟移简刘挚，请早疏决。挚答云：「即商量。」盖自元佑以来，多四月以前，今岁差迟，诸司系囚殆千人，故岩叟以为言。既踰月，乃有是命。
　　龙图阁待制梁焘权礼部尚书。焘与朱光庭、刘安世俱以论邓温伯不从请补外，焘出知郑州，光庭、安世正月已复用，独焘至五月末乃降召旨，后七日始有此除命。焘在郑州尝因日食奏疏言：「臣闻日者觽阳之长，人君之象，以清明博照为德，而不容蔽亏侵掩，一有此变，则君德伤矣。乃今春以来，蒙浊雾翳，不见清明之景者六十日，间得一仰光辉，则欣欣然物荣而人喜。今又食五月之朔，为变亦已甚矣，窃为陛下忧之。臣愿陛下思所以销变之理，而上悦天心。销变之速莫如修德，修德之要莫如进学。伏望陛下屏远声色，披绎经史，宫中清燕，熟复前代治乱之要，退朝之余，经筵之外，间召讲读侍臣，咨访论议。」又奏太皇太后曰：「日灾之应，主弱臣强，下陵上，阴侵阳之谓也。宜举三务以销之：愿陛下外饬政事，以事王道；劝上进学，以强君德；早正中宫之位，以为内助。」辞多不录。（行状云：「焘既因日食奏疏，哲宗数问大臣以焘所在，六月即召为礼部尚书。」恐行状饰说，今不取。）
　　刘挚尝叙焘除尚书事云，焘与朱光庭、刘安世、贾易同以言事补外，三人者相继召还。前后挚累以白诸公，同体之人用舍不可异。或有不乐焘者，迟迟不决。前月二十八日，遂蒙宣谕，先问邓温伯行计如何，苏辙对曰：「臣昨日见之，云已上船，料不久行。」谕曰：「礼部可召焘为尚书。」即承诏而退。是月辛卯，堂集将散，都不及此事。挚曰：「前时宣谕事，当将上画旨施行。」觽曰：「然。」挚又曰：「然有一事，礼部彭侍郎恐相妨，盖向缘梁弹劾而黜。」大防曰：「须于别曹对移。」议兵、吏、工，皆不安。未定间，傅尧俞曰：「西掖阙人，不若还其旧物。」大防曰：「甚善。」既退，王岩叟以小简白挚及尧俞，皆云：「异意者置之肘腋，将有后害。」中书晚集，各道其故。挚知尧俞为一二人干逼，故主之，颇不欲峻言可否，但云：「比及梁来，须半月、二十日，莫且更待商量，且了尚书事。」是日壬辰，殿庐尧俞径白大防，大防曰：「莫不妨一就了之。」苏辙曰：「彭自西掖责去未久，最先召，今又先进于同黜之人，恐有异。」大防曰：「当时为甚？」岩叟曰：「朋附蔡确得罪。」大防曰：「如此，则别商量。」挚曰：「梁未便来，足可别议。」大防曰：「假如不避，亦自不妨。」挚称：「汝砺修洁有行，义气刚劲，喜古人风节。蔡确之贬，独上书救之，其意非善确也，亦不欲朝廷有此一事尔。但不量确之潜于心而发见于外者，其诗如此，是岂可救哉？此汝砺见有所偏也。一陷于此议，而常为公论所指笑。然其人亦岂可废不用哉？」
　　左朝散郎、荆湖北路转运使李湜为集贤校理、知潭州。（正月二日，又五月十二日可考。）
　　三省言：「颍昌府推勘阳翟县令赵仁恕赃状非一，盛夏株连，系逮甚觽，乞免重勘。」诏追两官，罚铜十斤，除名勒停。
　　左谏议大夫郑雍言：「臣窃闻颍昌府所勘赵仁恕公事，有旨更不再勘，止约法断放。朝廷虽以盛暑为念，然仁恕之罪不一，若其罪尽轻于自盗官钱、般家雇人，尚恐不可以为后法，况更有自盗赃罚钱、官酒钱等事。疏驳所称未见盗赃多少，容有至于重罪，岂可不令勘见罪名【一】？若以夏月淹系为言，则如在京及外处见禁罪人不可胜数，岂独仁恕一狱可约法断放之乎？此例一开，所害不细。伏望圣鉴特赐省察，只依韩维奏请，朝廷选差官就颍昌府责立近限勘奏，明正国典。」贴黄：「前来颍昌府所勘未曾结正，后来推勘院虽已勘结，又经疏驳。今若更止约法断遣，则仁恕之罪终是不正。佗日仁恕重罪固已泯灭，只今来所坐，安知不为辩诉之因？伏乞更赐详酌。」又贴黄：「暑月淹系，诚宜疏涤，所有推勘可决者决之，恐不可将未明罪状独约法断放施行。」又贴黄：「所有推勘院官，如将来再勘到赵仁恕显有故出情状，乞赐重行黜责，以警观望欺谩之吏。」（十六日，彦若乞祠。二十四日，仁恕编管。二十八日，彦若罢。）
　　右正言姚□奏：「臣伏见今月初四日降圣旨指挥，依大理寺约情断赵仁恕事，此盖圣恩以盛夏之月念及干连禁系之人，早令断放，诚见陛下矜怜庶狱之意。然臣窃闻颍昌府元勘赵仁恕赃污不法共十余事，并不曾招伏。今来大理寺止取一事约情，便行勘罪，未协至公。若朝廷开此事以为弊端，则将来势家犯法得以希例，甚伤公议。如此，则昨来录问官疏驳无所是非，而勘官亦不加罪，臣恐朝廷典刑轻重平法驭民之意，无以示天下。近闻韩维奏称，赵仁恕妻见患，乞早赐差无观望之人就本处推勘，兼安鼎亦奏乞从朝廷差官就勘。臣伏望圣慈依韩维、安鼎所奏，差官就颍昌府推勘施行，所贵用刑当罪，以徇公议。所有初四日约情指挥，乞赐寝罢。」贴黄：「赵仁恕是翰林学士彦若之子，亲连大臣【二】，今约情定罪，不更根勘，臣恐远近观听，人心不服。乞赐详酌，令依公推勘施行。」又贴黄：「今来虽是盛夏之月，里外罪人似此未结正者不少，岂可诸罪不究，而止以一事约情断罪放？兼本人既无录问，未圆，如将来别有翻论，则朝廷又须诏狱，于国家公道何所取信？伏乞早赐指挥。」
　　又言：「臣伏见颍昌府所勘赵仁恕公事，已见情理，欲结正之次，只因仁恕父彦若奏论，称本路监司挟情韑拾，意谓其子无赃污等事，以为枉陷非辜。朝廷从此下别路差官推勘，其勘官孟易因而观望风旨，将前勘大情出入，以致录问官疏驳。自始降朝旨差官，以致再勘，凡经十余月不能了绝，但只淹延时日，一行干证人久在囚系，皆缘彦若奏陈所致。今来勘案内赵仁恕委有赃盗不法等事，显是彦若专欲以私意苟免其子，无忠正之心，为国家动摇吏议，罔冒上聪，使监司沮发擿之劾，勘官起观望之意，稽留狱禁，冀逭典刑。臣备位言司，不敢缄默。谨按翰林学士赵彦若身为从官，亲侍经幄，可谓天子近臣矣。其子敢为不法，干犯国典，盖彦若素乖义训，以负陛下厚恩，自合引咎杜门，惶怖待罪，而乃公然论奏，移过监司。且犯罪丽刑，邦有常宪，假使勘院屈抑，迨其结正，自许翻论，岂得规免狱成，侥求别鞫？若下民皆许如此，则讼岂不烦？如使贵者独然，则何以示天下？今以彦若一言之诉，遂至十余月勘不圆，太平公朝而彦若侵乱邦法，合行黜责。臣窃尝闻仁宗朝翰林学士张绬与范镇同判流内铨，绬有子因锁厅补考，当用审状移县令，而镇令用例以随身历子为证。是时，绬虽不与，然知而弗止。辅臣皆曰：『绬应罚金，勿劾。』仁宗曰：『不可。』绬私其子，不顾铨法，特夺一官，降知亳州。且镇失取会状，绬诚不与，尚且夺官，责小郡，盖罪其怀情弗举，以幸其子也。今彦若挟私罔上，其罪当黜，非绬之比。伏乞圣断，重行责降，以厌舆论。」
　　又言：「臣近曾上言，乞责降赵彦若，未蒙施行。臣窃以法者，天下之公共，非一人法也。法尊则朝廷尊，朝廷尊则髃下服，故人臣不可以不敬法，人臣而不敬法者必诛，此百王不易之典也。今监司按吏，是职也。吏恶而监司不举，罪重而勘官不究，则于朝廷之法何谓哉？监司、勘官者，皆有朝廷之法在焉，于彦若之子何有哉？而彦若敢夺其成，而请移之，敢以声势动摇其狱，而使出没之。如彦若者，其不敬朝廷之法可谓甚矣！彦若一移其狱，纷纷至于半年不了，天下狱事盖当如此者乎？推勘官出没其情，则无所加罪，录问官疏驳其失，则无所是非。由彦若故屈天下法，彦若之罪岂小也哉！今诬人以不实者返本罪，告上以不实者从徒坐。而彦若诬监司挟情韑拾，欺罔圣聪，谓枉陷非辜，彦若犹可以齿于人哉？彦若者，不敬朝廷之法，不顾人臣之义，但知爱子，而不知爱君。今不重惩，臣恐佗日将有仿此者，寖不可止，陛下何以持至公之法，而驭天下？伏乞圣断，重行责降，以戒后来。」（姚□四奏：其一，六月五日；其二，无月日；其三，六月十二日；其四，十六日。）
　　监察御史安鼎言：「臣伏睹敕命节文，赵仁恕特不重勘，除名勒停者。窃以仁恕创造狱具木蒸饼、木驴、木挟、木架子、石匣、铁裹长枷，及暗添杖数决人，杀伤人命不少，又自盗官钱等罪，虽投窜遐荒，未足塞其责。伏蒙圣慈以人觽时暑，哀矜平民囚系之苦，特令约法断遣。此二圣至仁盛德，臣不胜庆幸。虽然刑名未尽其罪，臣更不敢论列。所有仁恕父现任翰林学士彦若，当仁恕就狱之初，曾奏朝廷：『恐锺浚挟情韑拾臣男为王安礼报怨，臣男即今第三任，有举主，无过犯，乞下别路差官勘鞫。』朝廷因此令淮南路差官推治，得仁恕赃污酷虐之状是实，已论报讫。其赵彦若有诬告锺浚及奏书不实之罪，未见朝廷依法施行。谨按彦若身为从官，朝廷倚以表民厉俗者也，厥子犯法，不自克责，而迁怒尤人，欺惑君上，□无耻辱之意。昔者石奋治家，子孙有失，辄对案不食，其子因谢请改过，乃许之。孟仁监鱼池，以鲊馈母，其母还之，曰：『汝不避嫌邪？』为人父母，戒饬子孙固当如是。彦若不务出此，而覆恶饰非，助为不善，以至共抵宪网，皆自取之也。宜付吏议，以肃朝纲。」（六月八日。）
　　又言：「臣近上章，乞依法施行赵彦若诬告锺浚及书奏不实事。窃闻已降朝旨放罪，士论沸腾，未以为允。臣职在言路，理难循嘿。伏以昔尧、舜之用刑，曰『宥过无大，刑故无小。』言迷误过失，则虽大必宥；故犯无忌，则虽小必刑也。孔子亦曰『赦小过』。今彦若自蔽其子贪暴之恶，而诬奏监司，云『挟情韑拾，为人报怨』，遂致朝廷特起一狱，增延三百余日，捕逮囚系，宁无冤烦？是皆彦若一言之所致也。原其情则非误，论其过则非小，当刑也而复宥之，不应径律【三】。（案「径律」二字未详。）借如因移推得仁恕事状，果如彦若所言，其举发监司与前勘官吏，朝廷能置而不问耶？臣知其必不能矣。于彼不能容，而此独释之，似非公朝之所为也。故臣以谓苟贷彦若则有四失，请极言之：一者，启近臣诈妄之论也；二者，沮监司嫉恶之失也；三者，世家骄横子弟无所累其心也；四者，示朝廷用法不平，急簄贱而缓贵近也。彦若一徼幸，而四失从之，其利害孰多焉！伏望陛下暂割优礼之情，特为天下行法，纠虔不肃，警戒未然，所谓惩一劝百，刑期于无刑者也。臣不胜愚直之至。」（六月十四日。安鼎四奏：其一，六月八日；其二，六月十四日；其三，六月十七日；其四，六月二十三日。）
　　监察御史虞策言：「臣伏见京西提刑锺浚昨按发许州阳翟县令赵仁恕酷虐贪赃，犯状甚明。仁恕父彦若身居侍从，其子凭借，恣横犯法，而彦若乃更缘饰奸言，公肆欺罔，郄指论锺浚为王安礼报怨，欲以惑听乱法。今朝廷以干连人觽，适当大暑，更不重勘，约法断遣，而仁恕犹得除名。赦下之日，公议甚喧，莫不喜朝廷愍恻干连人大暑系狱，特行断遣；莫不忿彦若前言欺罔朝廷，归罪监司，欲示人以形势，动摇狱情，罪不可赦。其翰林学士赵彦若，伏望睿断，特赐黜责，以昭示至公，厌服髃议。」（六月八日。）
　　又言：「臣伏谓朝廷方患诸路监司□弛，不能奉法，以肃所部。今来京西监司按发仁恕在任酷虐赃污等事，乃其本职，当为朝廷行法，为百姓除害。而彦若辄忿怒上书，肆其巧言，欺罔朝廷，欲中伤监司，称是『挟情韑拾，为人报怨』。使彦若之言是，则监司之罪将安所逃？今仁恕已除名，彦若之言岂可独释而不问也？其赵彦若显有上书不实等罪，伏望圣断，特行黜责，乃协天下公议。臣以言为职事，有当言，不敢循嘿。」（虞策四奏：其一，六月八日；其二，六月十四日；其三，六月十七日；其四，六月二十五日。）
　　癸巳，诏：「因亲属没于王事补授名目人，并须存恤亡殁人孤遗，毋令失所。若情义有亏，听所在陈诉，官司验实，闻奏取旨。」
　　先是，西贼数万人寇定西城及通渭寨。是日，执政聚议，欲绝岁贡，以坤成使人已逼，姑止。（此据王岩叟系年录。李侩十朝纲要：「寇定西城及通渭寨，攻毁并边崖巉，杀守巉人甚觽，又寇泾原，大掠开远堡、得胜等寨而去。」）
　　甲午，尚书省言：「开封府推官杨景谟状，准府牒诣诸县决遣不合该赦原者。按开封府推官张商英先因奏请被旨，徒以下罪状分明，不该编配及奏谳者，虽小节不圆，并许专决。自今疏决，并乞依此。」从之。
　　乙未，诏：「应侍从官待制已上，职事官监察御史以上，寄禄官中散大夫以上，武臣横行、诸司使、遥郡以上，及宗室、侍讲读、崇政殿说书、修撰、直龙图阁、都知、押班，开封府推、判官，府界提点，发运、转运使副、判官，提点刑狱，提点铸钱，并进敕。」
　　丙申，户部侍郎、宝文阁待制范纯粹知延安府。先是，枢密院闻赵□死，韩忠彦与王岩叟议所以代□者，惟纯粹可，及都堂聚议，吕大防亦以为莫如纯粹。忠彦曰：「向以纯粹轻，尝议韩缜。」大防曰：「老矣，亦难往。」刘挚曰：「前执政中宜有人。」觽不应。苏辙曰：「旧闻曾欲用范尧夫。」大防曰：「尝有言者，遂已。」苏颂、傅尧俞无所可否，岩叟谓：「无以易纯粹。」于是进呈纯粹除目。岩叟曰：「纯粹壮年有风力，似其父。又尝在延安，委任极得人也。」挚及忠彦曰：「纯粹方自边上来，必以母老辞。」岩叟曰：「国事为重。」太皇太后以岩叟言为然，而纯粹果上章辞免。太皇太后曰：「来恰一两月。」大防曰：「在纯粹不得不辞免，且依前降指挥。」他日，枢密院又言：「差纯粹极当，乞以恩意慰遣。」太皇太后曰：「三省适欲遣中使。」岩叟曰：「甚善。」都堂又召纯粹面谕，纯粹犹不肯受命。三省、枢密院言：「朝廷恩意如此，若固辞免，朝廷何以使人？欲限五日朝辞，如不行，则须与行遣。」纯粹乞八月初赴任，从之。大防又谓同列曰：「延安虽去，终恐心不安，万一厥母道病卒，不如易之。」岩叟曰：「谁可？」曰：「渭帅可乎？」岩叟曰：「渭方有警，却谁可？」大防无以对。岩叟又与忠彦论不可易之理，谓同列曰：「塞上数十万生灵性命系一主帅，恻隐此一人，不若恻隐及数十万人也。」（此用王岩叟系年录修入。刘挚日纪载此事尤详，今附注此：「六月七日除目，以范纯粹知延安。吾尝白觽：『纯粹母老，方自外来，恐难便遣。』微仲、彦霖皆谓边事熟无若此人者。及进呈，又以其亲老而病，彦霖曰：『国事重，私计轻。』觽和曰：『然。』遂可。十二日，范刑侍以纯粹事来。十七日集都堂，纯粹至。范既以亲老而疾，人子之心安委以去，辞帅甚哀。昨日上前，吾亦□为言其故，而吕相决欲其去。吕相非有他意，特以右府主之固，右府亦特以王彦霖确不肯移。然大抵皆以纯粹习边事详且久耳，此固国事也，不当以私义免。然吾尝白二三公，以谓：『急难之事，则可以一切断之，今幸平居无事，亦可以少伸臣子之情。范母七十，风病八年，卧于黙，止有一子，从来饮食起居赖以为命，今使之离去，似非人情。』吕相曰：『适以鄜延要地，有边机之事未了，故须其人。』吾曰：『所谓边事，是地界也。地界之办，于本路者已了当。自来只有熙河地界，未必在延安适议，近已有指挥，令夏人遣使自诣熙河说话【四】，则延安无所事矣。』又曰：『陕西门户在延安，不独熙兰地界也。』吾曰：『使纯粹死，则延安遂不差人乎？』韩师朴亦曰：『诚是，诚是。使其丁忧，则又何如？』吕相曰：『事至如此，则须别论也。』吾于上前虽开陈其端，而不欲极力论之，盖吾所主者，纯粹之私计，彼所主者，为王事择人，上之听其难易也。吕相因请曰：『臣昔为陕西经□判官，而先臣病于家，蒙先帝遣中使按问。今乞遣人问劳范母以遣其子之意，边事了，即召归矣。』帘中可之。今日，范至都堂，具道昨日宣谕之说，吕相语之曰：『便归矣，莫且勉为朝廷行。』范恳甚切至，既去，吕相曰：『莫须别商量。』师朴欲以韩玉汝、苏子由欲以范尧夫，吕相欲以苗授，又欲以刘舜卿。吾以班簿示吕相曰：『请于学士、待制或前执政内选人。』皆不可。吾曰：『从官内外如林，岂无一人可帅者乎？蒋之奇、钱勰皆在陕西久[五]，可择一人。』吕相曰：『皆难保。』彦霜曰：『纯粹遣不行，则他人若再辞，岂当强之？』师朴曰：『不若且令纯粹去，严与一指挥。』吕相曰：『范若免，须与宫观。』顾师朴曰：『请谕如此，来日且再遣之，更看上面如何。』议事之难，大约如此。十八日，延和谕曰：『昨日遣人谕范母，至其家，果病不虚。』二三公执前议，仍云：『若坚辞，须当行遣，与一闲慢差遣。』吾曰：『彼以亲疾面辞，亦须甘心。』遂不允其乞，仍限五日朝辞。过都省，微仲留门下。范纯粹来，云见吕相，已有回意，将诣右府。」按：挚所称右府，指韩忠彦及王岩叟为枢密也。忠彦同知，岩叟签书。然纯粹卒不免延安之行。）
　　著作佐郎、集贤校理张耒为秘书丞。（五年六月二十二日，耒以正字为小着，十二月四日加集校，今却除秘丞，政目有此，姑存之。六年十一月十六日，复自秘丞、集校为史局。）
　　右朝奉郎王巩罢知宿州，仍旧管勾太平观。以监察御史安鼎论其行秽，而体量监司观望，如重于置狱，姑乞追还新命故也。（五月二十二日当考。）刘挚尝叙巩事云：「巩奇俊，有文词，然不就规检，喜立事功，往往犯分，躁于进取，苏辙兄弟奖引之甚力。然好作论议，夸诞轻易，臧否人物，其口可畏，所喜所不喜，别白轻重，无所顾忌，以是颇不容于人。昔坐事窜南荒三年，安患难，一不戚于怀，归来颜色和豫，气益刚实，此其过人甚远，不得谓无得于道也。元佑初，司马光甚悦之，以为宗正寺丞，意欲立功名，不免时复上书，又有犯分之举【六】。公议恶之，去，通判扬州。在任皎皎当事，府赖以治。更谢景温、王安礼二守，皆相欢喜。于是有少年之过，代还，除知海州，不满意，有所干请。吕大防爱其才，怜其有志，改与密州。（除知海州在四年三月二十六日，改密州在六月八日，罢在九月二十二日。）言者交攻，乃下淮南考按，转运使张修言有状，然不指其实迹，乃罢密州，时到官数月矣。还京索寞，久之，用恩例乞得太平观。见议者既息，而巩意复有所萌，乃谋得中司特荐，又遍以干求，复除宿州。言者交攻之，再下本路考按。林积意以为无事，而其言媕銰不坚决。劾者言积罔上，请再体量。于是中书具坐，谏官郑雍、姚□章疏下淮东提点刑狱王桓按实。巩曰：『是必欲取其有罪而后已，不可留矣。』乃去南京，以待官期。挚与巩实连姻，言者攻巩不释，意有在也。不然，此何等事而至于如此哉！元佑以来，以不谨被劾者前后非一，皆不体量，独巩如是，事可知矣。宿州固未可保也，巩去未几，郑雍、姚□及安鼎并乞罢巩宿州，三省议以为然，苏辙欲候体量。既进呈，吕大防曰：『已按其事，欲待其来，而言者又如此，更听圣裁。』挚因进曰：『此一事首尾二年，而言者纷纷不已。事至寻常，独以巩与臣连姻，所以外言疑臣主之。然臣从来不曾与议，今莫若罢巩以慰言者，俟按见无罪，却还巩一郡，如此亦所以安巩也。』从之。」挚季子迹实娶巩女云。（十月六日，巩特冲替。）
　　提点开封府界诸县镇公事张升卿知宿州，从其请也。
　　特封实录院检讨官黄庭坚母寿光县太君李氏为安康郡太君，从庭坚所乞，以转官恩回授也。庭坚寻丁忧去，诏特赐绢二百匹。（赐绢在二十日，今并书。刘挚十二日记：「以钱五万赙黄氏庭坚丁母忧。庭坚以实录成，当进秩，请回授其母一郡太君，勘当久之。其母卧病累年，庭坚侍药，极于诚孝。近闻增甚，吾为趣其所请状，又为择美名与之，曰安康郡太君，冀以迎禧却咎。八日敕下，是夜不起矣。实李公择之姊也，可为叹恻！将归葬于洪州分宁，家贫甚，夫人钟爱一女，嫁用三千缗。庭坚一切无违。坐是窭乏。」按：挚于庭坚尤拳拳者。因安康事，附注此。）
　　及第进士马涓为承事郎、签书雄武军节度判官，朱绂为忠正军节度推官，张庭坚为成都府观察推官。庭坚，广安人；绂，秀州人也。（刘挚日记云：「涓、绂、庭坚皆太学高第。涓状寝，不及二子。庭坚尤有操行。」）
　　戊戌，兵部言：「戎、泸州义军虽有团结之名，其部分未必齐整，难便番分按试犒设，恐因追呼生事。欲将元丰条约删定诸指挥，各于本村教习，岁一设酒食，支赐衣盐扇伞之类。」从之。
　　庚子，枢密院言：「元丰七年中书省条，堂除知州军三年为任，武臣依此。元佑元年指挥，以成资为任，武臣未曾立法。」诏：「武臣任六等，差遣川、广成资，余并三十个月为任。」初，韩忠彦等建请，太皇太后曰：「只为员多阙少。」忠彦曰：「使臣有待阙三四年者。」王岩叟曰：「如此，不惟与文臣均一，兼争得半年差注稍疾，且轮转得行。」故有是诏。
　　枢密院又言：「新复七监，其所生驹数不定，以补死损之马，又多低小，不应上军格，深恐有不资之费，而无武备之实。今欲选差知马政大使臣二员，分诣左右厢诸监询访利害，与提点官详究事状，同赴太仆寺讲议闻奏。」从之。
　　诏：「方盛暑，虑刑狱系囚，除在京府界诸县已降疏决，其诸路令监司除所住州府及邻近州躬行分诣外，其余州军即选官催促结绝，事理轻者先次断放。」
　　诏：「诸路州县自今非法令所听，即不得以官物赊贷及抑配，亦不得以财产抵当请出。令监司钤束，如违，并监司不切觉察，并取旨重断。」
　　壬寅，给事中范祖禹言：「左谏议大夫郑雍奏：『贡举条，程文经义每道不得过五百字，策不得过七百字，如过二分，虽合格并降一等。今辞理优长者往往过数，欲用旧制，自发解至御试文，并不以过数为限，广收闳博之儒，以副设科之意，令礼部详定闻奏。』窃谓对策字数不当立限，觽所共知，理无可疑，不必更令礼部详定，乞并用旧制。」诏今后对策过二分，更不降等，（已上并依旧录）惟经义犹依前降指挥。祖禹又封还，以为不可。（此据祖禹家传，不从给事中朱光庭再封还，亦不从政目。七月四日，给事中朱光庭缴科场不限字数文字，今附此。七年四月二日，乃从臣僚不限字数。）
　　熙河兰岷路经□司言：「故东上合门副使景思谊永乐死事，已推恩亲弟兴宗及再从兄侄外，不及三女，欲乞改正。」诏：「亲三女夫各授三班借职，其再从兄侄所授并追改。」
　　诏：「今后入伏前，复令入内内侍省差人传宣三衙，权放诸军班教阅。」以殿前马步军司乞复旧制故也。
　　初，三衙申枢密院状：「近伏七十日，已依令式减放讫。」王岩叟白韩忠彦曰：「故事，自景德以来，皆内侍省检举，遣中侍传宣，所以感悦人心。今编之令式，作常事行，不复见朝廷恩意矣。」忠彦甚以为然，及开陈，太皇太后亦曰：「如此则为常事。」岩叟曰：「事虽小，实系觽心。今臣等所奏，止及军中。若据旧制，并皇城司、军器、将作监共差内侍五人，京师皆篃。」太皇太后曰：「待处分内侍省。」遂降是诏。
　　是日，三省、枢密院同奏事，得旨：「神宗御集已赐外，更不颁。初编成九十卷，四十卷系边机，更不印赐。」始议文臣待制、武臣观察使已上皆赐，及是，先赐二府各五十卷。韩忠彦谓吕大防曰：「篃赐非便。五十卷中犹有机事及峻斥大臣者，复赐其人不可。」大防欲再删削减卷以赐。既进呈，太皇太后曰：「不赐何如？」王岩叟曰：「不赐更好。」忠彦亦云，遂定。
　　甲辰，天章阁待制、知苏州黄履知江宁府，左朝请郎彭汝云权淮南路计度转运使。（五月六日，自京西除河北，寻罢，汝云事当考。）
　　诏：「国史院置修撰官二员，内长官兼知院事，检讨官一员。」遂以翰林学士赵彦若、给事中范祖禹兼国史修撰，内彦若兼知院事。
　　枢密院言：「管勾河东沿边安抚司请弓箭手所养马听马主乘骑，即经宿驮载私物过五十斤，并以不应为从重论。」从之。
　　翰林学士兼侍读赵彦若乞京东宫观差遣，诏不许。
　　乙巳，右正言姚□言：「臣近三次上言，乞责降赵彦若，未蒙施行。臣窃惟陛下圣意，以彦若侍从经筵之臣，不欲遽加黜责。虽然，朝廷典刑不可不振，祖宗法制不可不行。臣昨曾以仁宗朝责降张绬事闻于陛下，当时为翰林学士，止坐子违铨法，知而不举，尚夺官责知小郡。仁宗天性至仁，盖不肯以绬废天下公议，此事载在宝训，垂式万世。伏望陛下上稽先烈，下察臣言，无以区区一彦若而屈朝廷公论。今赵仁恕虐毒赃污，无罪杀人，觽恶发闻，狱已情得，只因彦若诬罔奏论，而牢禁一移，奸弊百出，直至半年有余，而仁恕之罪十脱其九。勘官如此，亦无是非，皆由彦若诬罔奏陈所致，安可不责？虽陛下欲赦之，如天下何？彦若心昵恶子，依倚形势，以紊朝廷公法，罪当重黜。伏乞圣断，早赐施行。」
　　监察御史安鼎言：「臣近者再上封章，弹奏赵彦若诬告锺浚及上书不实等事罪，未蒙朝廷依法施行。臣再详，诬人以罪，国有常刑，欺君不诚，人所共恶，况居贵近之列，得无名教之责？彦若厥子贪残，情状明白，不自媿耻，又从而蔽之，巧诋监司，诳惑君上，□无士君子之行。此而不惩，何以诫觽？臣又伏睹去岁冬温无冰，今春极寒，至夏方过，而炎燠如大暑后。推其咎征，皆正当洪范舒缓之罚。舒缓者，无功受赏，有罪不诛之谓也。国家三数年来，赏惟务增，罚惟务减，恩浮威弛，上干阴阳，其报应已着，而犹为此姑息之事。臣恐沴气浸深，别致祥异。伏乞陛下早赐黜责彦若，以纠不肃；仍深省天戒，善必赏，恶必罚，常镘意于干断也。臣不胜愚直之至。」（六月十七日。）
　　监察御史虞策又言：「臣近曾再具状弹奏赵彦若，为其子仁恕在任酷虐赃污事发，辄缘饰奸言，欺罔朝廷，指论监司不实，乞特加黜责，未蒙俞允施行。臣伏谓不问是非，不畏法禁，装饰巧词，忿然抵冒者，此田里小民不知义理者之所为也。彦若身居贵仕，当知理义，当畏法禁，乃敢公然无所愧耻，倚势快忿，巧言上书，欺罔朝廷，动摇大狱。行谊如此，而犹可以论思玉堂，侍经帷幄，谈先圣王道德，启沃人主者，未闻也。况上书不实，自有常刑。其赵彦若伏望圣断早行黜责，以清禁从，以尊朝廷。」（六年六月十七日奏此。）
　　侍御史贾易言：「臣闻赏善罚恶，帝王之操柄，天下所赖以治也。惟大公无私，故能服人心，信天下，有如高下重轻，一失其平，则人主威令有所不得行，积而不已，至于失天下之心，是以明君敬畏而不敢忽也。伏见阳翟县令赵仁恕贪赃暴虐，近世未有，既倚其父为侍从要官，又托执政大臣夤缘姻娅，肆行不法，贼杀无辜，自盗官物，赃满数百贯，强娶部民女使，并夺财货。语其贪则甚于寇贼，论其虐则酷如猛虎，使一邑良民嗷然受毒，几不聊生。本路监司依公按发，有司勘鞫罪状明白。其父彦若身为近臣，素无教子之义，知其所犯在于极典，乃为苟免之计，巧饰市井无耻之言，欺惑朝廷，指提刑锺浚为与王安礼报仇。传之中外，人皆嗤鄙愤疾，怪其敢为诞谩，不顾义理，如此之甚也。既而上下徇情，行其诬奏，不待本州岛结绝，更令隔路差官别推，世俗之情动怀观望，故出脱仁恕自盗死罪、杀人重辟。录问官驳其案节，台谏论其罪恶，未闻有所施行，遽罢移勘指挥，直使凭空约法，止于勒停而已。变乱法令，欺诬上下，有加于此者乎？案仁恕惨毒污浊，禀受特异，凭借势要【七】，轻侮朝廷，法外峻刑，公行黩货，实与犬狼同其质性。彦若备数从官，获侍帷幄，有子如此，不思戒敕，至使播弃官刑，灭绝人理，而彦若偃然略无臱惧之心，恣为谖诈之恶，谓天为可欺，上为可慢。且欺天，不道也；慢上，不臣也。议罪定刑，在所不赦。若仁恕不抵严科，彦若不行远窜，臣恐人主威柄移于下，天下之人亦无所取信，其为祸患，岂可一一而数哉！故曰刑罚象天之震曜，言非臣不得而干也。今以一近臣之子，而乱天下之法，何以厌息奸臣之横议，宣扬二圣大公无私之盛德耶？」贴黄：「仁恕非法造作铁枷、石匣、木蒸饼之类，皆今昔未有。怙威肆虐，如古跋扈之臣；赃污夺攘，剧于劫盗。前后统属监司畏其气势，莫敢指议，养成其恶，涂炭生灵。今来提刑锺浚果遭彦若诬奏，未克自明。臣恐此风浸长，奸宄不法之人无复顾忌，实乱天下之道也。」又贴黄：「仁恕非法行杖数，决杀平人郭德，今勘却仁恕不知；自盗官钱就筵会支散乐人弟子，今勘却作卖酒支破；在任买卖剩利赃，今勘却作仁恕不知，令本妻一面承认。兼风闻推勘院放令入禁干照人往阳翟县以根检文字为名，传送狱情，令诸色符同供答，有至三五次往来本县者。遂将仁恕入己赃钱，作先在人吏私家收掌，逐家亦便承认。以此观之，小人望风附会，公然出入重罪，不畏朝廷典刑，专务希合权贵。臣欲乞直付御史台根治，或自朝廷选差强明官一员，前去许州置司勘鞫，庶尽情实，以示天下至公无私之政。」又贴黄：「彦若以学问备从官之列，实论思启沃之地，侍帷幄之严，乃讲读师儒之任，而内无教子之方，外失事君之义。观其所发，凡鄙闇很，市井所不为，岂可更容尘厕清班，终何补于圣治邪？伏望睿慈深鉴驭臣之柄，察其有不可赦之恶，出于独断，黜之散地，以风动四方，天下幸甚！」
　　又言：「祖宗以来，命官犯赃罪不以轻重，皆有特旨。如仁恕所犯，自当极典。乃更从轻，是必出于曲相隐庇之情，何其弃公议，而贵私恩如此其至也！伏乞圣慈深赐辨察。」（贾易二奏：其一，六月十七日；其二，六月二十六日。）
　　注　　释
　　【一】岂可不令勘见罪名「令」原作「本」，据阁本改。
　　【二】亲连大臣「连」原作「近」，据阁本改。按：据下文及本书卷四六○元佑六年六月乙卯条，赵仁恕与刘挚为姻亲。
　　【三】不应径律「径」，阁本作「经」。
　　【四】令夏人遣使自诣熙河说话「令」原作「今」，据阁本改。
　　【五】蒋之奇钱勰皆在陕西久「之」原作「子」，据阁本改。按：蒋之奇曾为陕西转运副使，有政绩，见宋史卷三四三蒋之奇传。
　　【六】又有犯分之举「有」原作「无」，据阁本改。
　　【七】凭借势要「要」原作「恶」，据阁本改。
续资治通鉴长编
卷四百六十
卷四百六十
　　起讫时间 起哲宗元佑六年六月丙午尽其月
　　卷　　名 续资治通鉴长编卷四百六十
　　帝　　号 宋哲宗
　　年　　号 元佑六年（辛未，1091）
　　全　　文
　　六月丙午，御史中丞赵君锡言：「近论列臣僚堂除差遣，已蒙出牓朝堂。缘今来归吏部者既觽，其阙次至注拟不足，欲除清紧繁剧须由朝廷除授外，余阙次并送吏部。」诏：「见今堂除阙内，单、利、耀、温州知州，石州、霸州、顺安军通判，并送吏部差注。」（三月十五日可考。）
　　尚书省言：「诸司提点刑狱每半年具贼盗火数，欲上半年于秋季内，下半年于次年春季内奏闻。违限不奏者，杖一百。」从之。（新无。）
　　诏苏轼撰上清储祥宫碑。（御集，十八日。）
　　先是，知熙州范育言：（王岩叟云苏轼论范育生事，系六月十八日。）
　　臣近据权发遣通远军姚雄四状，乞修城寨，已具析利害奏闻去讫。臣窃以朝廷昨诏本路与夏国分画，自定西已北二十里，与秦州陇诺堡界一抹取直，及质孤、胜如堡外亦打量二十里。本路再陈努扎形势及一抹取直等处，各乞随本路利害分画，亦蒙朝廷许令与夏人商量。然夏贼自去年六月中举兵攻质孤、胜如二堡，朝廷姑务函容，止令婉顺商议。后来又降指挥，令赴延安会议。夏人辄敢拒违朝命，妄称延州无可断之理，及称本国所差官已令发赴熙河兰岷路就六处城寨界首相会，又指延安府所差官就质孤、胜如等堡及陇诺堡上取直等事，以为翻覆，及南朝昏赖。又云如南朝实有就和之意，请勿再说及陇诺堡上取直及二堡之事。言词简慢不逊，全无恭顺之体。朝廷方且指挥许令遣官赴熙河商量，而夏贼遂举兵十余万觽入寇。臣先期起遣崖巉老小孳蓄，为清野之计，及戒诸寨坚壁以守。又姚雄出兵奔冲要路，贼遂驻兵蟾牟山、卜结陇川一带，攻毁并边崖巉，杀守巉人。闻熙、河、岷州兵已集，一夕遁去，野无所掠，其弓箭手人口寻各复业。然而崖巉既毁，未有所归，不毁者亦未得安居。臣虽委官与姚雄相视旧巉，又择要便之地重行修葺，然恐崖巉虽成，终非御贼之计。
　　窃观此贼所毁诸巉，皆在一抹取直之内。料贼之谋，自以其地系今来所执去处，肆行毁撤以示必争。又如去岁毁质孤、胜如，冀朝廷不与之较，及本路更不修葺，自为得计尔。然质孤、胜如内无居住人户，外无耕种地土，止是差弓箭手留宿，及巡检往来巡逻，为守据之计，贼既攻毁，则未可兴工起兵，遽复修筑。今定西以东一带崖巉尽系弓箭手居住，其傍地土皆系弓箭手耕垦，各已着业，岁月既久，所衣食者千有余家，无虑数千口，孳蓄万计，固不可不再行修复，以保边面。为今日修复之计，与却开崖巉，不若遂建堡寨，计其人工，而使边势获安。贼虽再来攻犯，无复前日之可毁，则为上策也。兼臣策料贼本为争占此地，遂行攻毁，若今日修复，必再萌犯边之计，恐乘此秋成，因粮入寇。若崖巉规模止仍旧贯，势可复毁，则臣恐数千生聚不能保居，稍失枝梧，遂资贼手。故臣所请修寨之利【一】，正在今日，盖不可缓也。
　　臣再虑朝廷犹以夏贼入诉于朝，指为所执之地。然争地之体，止当上遵朝命，遣官来延安府或熙州，以理商量，虽复数四，坚执不回，无不可也。岂可遽逞凶谋，亟举师觽，肆行攻杀？观贼气势，若我无先备，则劫掠之暴，将何所不至？盖其逆理犯顺，悖道违命之极也。今以理论之，彼以言词来争，我则以御扞应之，宜不为过也，岂可惮而不为之乎？故彼毁二堡，我修李内彭、汝遮以御其来，彼毁定西以东崖巉，我修数堡寨以御其来，皆非自我生事，盖彼先动而我应之尔。故臣愿行之无疑也。
　　又窃计本路边防利害，非特为熙州之重，实系西边一方之重；西方一边实系天下之重，不可不察也。何哉？臣观夏贼之为国，自奄有西凉，开右厢之地，其势加大。后熙、河既复，则固已断其右臂，又得金城之险固、定西之形胜，据其上游，可以控其腹背，而临制其国。其质孤、胜如之于金城，定西以东川谷之于定西，又足以全其形而壮其势矣。臣观金城，北临大河，西边之地偪隘，南有皋兰、马衔山之阻，惟龛谷、质孤、胜如平沃，且有泉水可以灌溉，古称榆中，其地肥美，不诬矣。定西以东，平原大川，皆膏腴上田，其收亩十余斛。昨朝廷遣官相视伻图，以上可按而考也。况熙、河数郡之地，皆属国所占，其在官者十无一二，是以民兵未觽，垦田未广，谷未甚积，兵未甚强。今二堡、定西之田，无虑一二万顷，可置弓箭手仅万人，以布列二边，自占其地，则此二州有金汤之固，而熙河一路亦减屯戍，永无边鄙之患。又岁得谷无虑数百万斛，人食其半，官籴其余，则价益贱，内馈亦省矣。非独尔也，臣尝究知夏国之闲田，弥□山谷，动数百里，未悉垦辟。今其争占，固非在此数十里之地【二】，其意直欲毁吾藩篱，使金城、定西有难守之势，异日可图，然后贼计乃遂。盖无质孤、胜如，则金城必危；无定西以北之地，则定西必危。金城危，则熙州有奔冲之虞；定西危，则通远有扼亢之患。二州危，则贼可攘臂于中，河、岷焉得而守也？熙河一路危，则中国无临制之形，而夏贼有跋扈之势。臣恐兵不得而解，人民不得而安，其患浸淫于中国。故臣以为系天下之利害者，此也。
　　恭惟神宗皇帝奋神武之略，资天下富强之势，开置熙、河数郡。当其经营之始，不无劳人费财之患，积累于今二十余年，其郡邑既已雄盛，人民既已富庶，法令既已整备，边势既已盛强，兵日益减，费日益省，谷日益贱，其规模之宏远，可以保万世之安矣。然二州藩篱有未安者，辅成之策，修葺之计，正在今日，故愿朝廷深计而明断之。臣非不知朝廷方务镇抚外夷，消弭兵革，然今日若徇夏贼之意，弃其地而不与之争，臣恐此贼遂其狡谋；或抑其求，以大中国之威灵，亦未必不悛惧而知悔，回心而听命。故臣伏望朝廷无苟以今日之不用兵为可以息民，而深虑异日之兵未息也；无苟以今日御贼为利害事，而远计异日之边未可安也。臣愚不胜惓惓，所建修筑堡寨利害，乞赐详酌，早降指挥。是日，（苏辙云「明日面奏」，其会议，据王岩叟录乃十七日也。）执政会都堂议育奏请事，苏辙谓吕大防曰：「今欲议此事，当先定议欲用兵邪？不欲用兵邪？」大防曰：「如合用兵，亦不得不用。」辙曰：「凡欲用兵，先论理之曲直。我若不直，则兵决不当用。朝廷顷与夏人商量地界，欲用庆历旧例，以汉蕃见今住坐处当中为界，此理最为简直。夏人不从，朝廷遂不固执。盖朝廷临事，常患先易后难，此所谓先易者也。既而许于非所赐城寨依绥州例，以二十里为界，十里为堡铺，十里为草地。非所赐城寨，盖指延州塞门、义合，石州【三】□堡，兰州诸城寨，通远军定西城。要约才定，朝廷又要于两寨界首相望【四】，侵系蕃地一抹取直，夏人黾勉见从。要约未定，朝廷又要蕃界更留草地十里，通前三十里，夏人亦又见许。凡此所谓后难者也。今者又欲于定西城与秦州陇诺堡相望一抹取直，所侵蕃地凡百数十里。陇诺，祖宗旧疆，岂所谓非所赐城寨邪？此则不直，致寇之大者也。今虽欲不顾曲直，一面用兵，不知二圣谓何？从来大言断送用兵，不过范育、姚雄狂生一二人耳。今西人压境，姚雄引兵于榆木坌堡中，藏避不出；王文郁拥三万人于通远军，闭城三日。虽强弱不敌，然亦足见此辈非如古人能以少击觽，可恃以制敌者，而朝廷信其妄言，轻结边衅，难矣。」刘挚曰：「持不用兵之说虽美，然事有须用兵者【五】，亦不可固执。」辙曰：「相公必欲用兵，须道理十全，敌人横来相加，势不得已，然后可耳。今吾不直如此，兵起之后，兵连祸结，三五年不得休，将奈何？」乃定议不从育计，明日面奏之。辙曰：「夏人引兵十万，直压熙河境上，不于他处作过，专于所争处杀人、掘崖巉，此意可见。此非西人之罪，皆朝廷不直之故。」大防曰：「朝廷指挥亦不至大段不直。」辙曰：「熙河帅臣辄敢生事奏乞，不守诚信，乘夏人抽兵之际，移筑堡寨。臣以为方今堡寨虽或可筑，至秋深马肥，夏人能复引大兵来争此否【六】？」大防等皆言：「今已不许之矣。」辙曰：「臣欲诘责帅臣耳。若不加诘责，或再有陈乞。」皆曰：「埙其再乞，诘责未晚。」太皇太后曰：「边防忌生事，宜早赐约束。」大防等乃听，退就都堂，行约束。辙欲多为诘责语，王岩叟曰：「当职官论列职事，有何恶意？强敌在境，上又沮之，教如何作？」乃止增「显属生事」一句，岩叟盖主育议者，故云耳。（戒敕熙河，苏辙遗老传记此事甚详，今从之，但无月日，今取王岩叟系年录，依所录月日附见。岩叟议论不复详载，要亦不出辙所记，但载岩叟辨辙多为诘责语一节。王岩叟系年录【七】：「六月十八日，子由出班论范育欲移堡寨，以此生事，乞于今日文字中添入约束指挥。帘中日：『闻说边上多是引惹。』余曰：『西贼无故十数万人入寇边，杀戮老小，安得不为御捍计？非生事也。今已不从。』子由又曰：『盖因朝廷道理曲。』吕相曰：『朝廷道理不曲，且如今日报贺坤成人使延安过界【八】，又却十数万兵在境。』帘中曰：『外地不识好恶，贪取无厌。』退就都堂，添约束语，子由欲为责问语，余曰：『当职官论列职事，有何恶意？强敌在境，上又沮之，教如何做？』遂止增一句而已。密院进呈：『西人初报十五日过界，既而寂然无耗。至十九日，忽然却来计会。盖每岁不来界上，必令人去体问招呼，今岁预戒边臣，如不来则勿问，所以今自至【九】。』太母曰：『不计会甚好。』」）
　　丁未，吏部郎中岑象求为两浙路转运副使，左承议郎杨绬宝为转运判官，仍赐米百万斛、钱二十余万缗。从苏轼所奏，令象求等赈济灾伤也。
　　枢密院言：「应排连长行充承局押官者，先取年五十五以下，有战功公据者，仍以战功多少、得功先后、伤中轻重为次，事等而俱无伤中，则以事艺、营名第之。」诏可。（旧录特详，今从新录。）
　　己酉，于阗国遣使贡方物。
　　左朝奉大夫林邵为都官员外郎。
　　引进使、嘉州团练使狄谘差充馆伴辽国贺坤成节人使。副使以病臂乞免，诏温州刺史何宗回代之。
　　三省言：「沿边州军得替官员，将俸余职田钱愿就本处入纳，赴京请领者，不得入过所请之半，委本州岛契勘的实，一半合剩钱数入纳，附朝廷封桩帐外附讫，方得书填合用公据，给付牒在京榷货务以末盐钱支还。仍限当日申提刑司，季终榷货务、提刑司各依条具帐【一○】，逐一开坐申。其非俸余职田钱，及受请嘱而诈冒入纳，若请嘱之人，并杖一百。许人告，以所诈入钱充赏钱。」从之。（新本削去。）
　　枢密院言：「将副丁忧，元是军班换授并现任沿边，给假十五日，不得解官及离本任。即欲奔丧，或扶丧前去，假内可以往还者，听理为在任月日，仍依取送家属差人。乞解官者，奏候朝旨。」从之。
　　辛亥，户部言：「今后新城诸门透漏私锡入门，货卖百斤以上，依出产地分巡捕官司不觉察私置炉烹炼法，百斤，展一年磨勘，选人殿半年参选；二百斤，展二年磨勘，选人殿一年参选。」从之。（新无。）
　　壬子，诏以暑热权停在京工役三日。
　　诏除名人赵仁恕特送陈州编管，以言者论其刑名未当罪也。（初四日约法，十六日彦若乞祠，二十八日罢侍读。）
　　给事中范祖禹言：「张亚之差权发遣开封府推官，杨增差权知开封府司录参军。窃以亚之为性酷虐，增天资刻薄，不可用。」诏并罢。（张亚之以知泗州除府推，在十九日。杨增未见。）
　　甲寅，知潞州苗授为右卫上将军【一一】，提举崇福宫，从其请也。刘挚云：「授昔在西边，谄事李宪，以军功欺罔寖贵，遂授节钺，领殿帅。然諰諰常惧人擿其恶，又家富洛下，生理已成，居第甲于洛，盖所谓『史馆园』者。官穷家富，故日为去计，不复有意于报效。前年托疾得潞州，今乞宫观，而护节不纳，遂得此除。金吾与左右卫，异于诸卫、但俸六十千，而品与节使同，班仍在其上，亦优命也。」（元佑三年七月十三日为殿副、武泰节度。）
　　户部请：「河东路诸州军合用籴本钱内，预先约降四等，交引一半，计八万贯，空定州军降付本司，分擘与逐处趁时籴买。候转运司点勘申到合用交引，依数折除。」从之。（新无。）
　　吏部请：「官员系朝廷差出，除在任人及非在任人，如缘军期、边事、刑狱及往水土恶弱处，各理为在任外，若朝廷差委干当事务，如无稽违，许以二日折一日理为考。任及三年以上者，申尚书省、枢密院审察，事体重者取旨，或与理为一任。」从之。
　　阿里骨进马一百七十九匹，诏户部逐疋估价，于都数内增二分回赐。
　　是日，枢密院进呈：「西人初报十五日过界，既而寂然无耗。至十九日，忽然却来计会。盖每岁不来界上，必令人去体问招呼，今岁预戒边臣，如不来则勿问，所以今日自至。」太皇太后曰：「不计会甚善。」（此据王岩叟日录附见，更须删削。又进呈：北人到雄州，三接人从争三揖，就坐自来皆三揖，今欲止一揖，意为雄守王崇拯及接伴宇文昌龄坚执，俾如例。太皇太后曰：「须放些劣相。」雄州事要不须载，记得与宇文昌龄有相涉，更检语录看。）
　　乙卯，吏部言：「犯私罪徒或奸赃，及失入死罪【一二】，磨勘改官后事发，并申改正。余犯准幕职州县官所展考任法，展年磨勘，情重者奏裁；犯罪改官后来事发，而于法合改正，已经转官者免改正。其私罪徒及奸赃，更不在磨勘之限。失入死罪展年磨勘，情重者奏裁。」从之。
　　诏以田思和为银青光禄大夫、检校国子祭酒兼监察御史，充溪洞都巡检、武骑尉。以其祖忠海死命，承代其故官也。
　　丙辰，皇城使李嗣徽为郓州钤辖，从京东西路安抚使蔡京辟故也。
  </div>
  <div class="pagination">
   <a href="续资治通鉴长编_page552.html">
    上一页
   </a>
   <span>
    ...
   </span>
   <a href="续资治通鉴长编_page548.html">
    548
   </a>
   <a href="续资治通鉴长编_page549.html">
    549
   </a>
   <a href="续资治通鉴长编_page550.html">
    550
   </a>
   <a href="续资治通鉴长编_page551.html">
    551
   </a>
   <a href="续资治通鉴长编_page552.html">
    552
   </a>
   <span class="current-page">
    553
   </span>
   <a href="续资治通鉴长编_page554.html">
    554
   </a>
   <a href="续资治通鉴长编_page555.html">
    555
   </a>
   <a href="续资治通鉴长编_page556.html">
    556
   </a>
   <a href="续资治通鉴长编_page557.html">
    557
   </a>
   <a href="续资治通鉴长编_page558.html">
    558
   </a>
   <span>
    ...
   </span>
   <a href="续资治通鉴长编_page554.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
