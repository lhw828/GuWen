<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 20 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 20 页/共 70 页</h1>
    <div class="content">　　钦定四库全书
　　资治通鉴卷七十　　　　宋　司马光　撰
　　胡三省　音注
　　魏纪二【起昭阳单阏尽强圉协洽凡五年】
　　世祖文皇帝下
　　黄初四年春正月曹真使张郃击破吴兵遂夺据江陵中洲【去年吴将孙盛据中洲郃古合翻又曷閤翻】　二月诸葛亮至永安【水经注蜀先主为吴所败退屯白帝改白帝为永安巴东郡治也】　曹仁以步骑数万向濡须先扬声欲东攻羡溪【羡溪在濡须东而蜀本注以为沙羡误矣杜佑曰羡溪在濡须东三十里】朱桓分兵赴之【去年吴王以朱桓为濡须督】既行仁以大军径进桓闻之追还羡溪兵兵未到而仁奄至时桓手下及所部兵在者才五千人诸将业业各有惧心【孔安国曰业业危惧意】桓喻之曰凡两军交对胜负在将【将即亮翻】不在众寡诸君闻曹仁用兵行师孰与桓邪兵法所以称客倍而主人半者谓俱在平原无城隍之守又谓士卒勇怯齐等故耳今仁既非智勇加其士卒甚怯又千里步渉人马罢困【罢读曰疲】桓与诸君共据髙城南临大江北背山陵【背蒲妹翻】以逸待劳为主制客此百战百胜之埶虽曹丕自来尚不足忧况仁等邪桓乃偃旗豉外示虚弱以诱致仁【诱音酉】仁遣其子泰攻濡须城分遣将军常雕王双等乗油船别袭中洲【油船盖以牛皮为之外施油以扞水】中洲者桓部曲妻子所在也蒋济曰贼据西岸列船上流而兵入洲中是为自内地狱【内与纳同】危亡之道也仁不从自将万人留槖皋【槖皋在庐江居巢县春秋防吴于槖皋即其地令曰柘皋在濡须北余按班志槖皋县属九江郡孟康音拓姑杜预曰槖皋在淮南逡遒县东南陆德明曰槖章夜翻又音托】为泰等后援桓遣别将击雕等而身自拒泰泰烧营退桓遂斩常雕生虏王双临陈杀溺死者千余人【陈读曰阵】初吕防病笃吴王问曰卿如不起谁可代者防对曰朱然胆守有余愚以为可任朱然者九真太守朱治姊子也本姓施氏治养以为子时为昭武将军【昭武将军吴所置也】防卒吴王假然节镇江陵及曹真等围江陵破孙盛吴王遣诸葛瑾等将兵往解围【瑾渠吝翻】夏尚击却之江陵中外断絶城中兵多肿病堪战者裁五千人真等起土山凿地道立楼橹临城弓矢雨注将士皆失色然晏如无恐意【吕防所谓胆守于此见之】方厉吏士伺间隙【伺相吏翻间古苋翻】攻破魏两屯魏兵围然凡六月江陵令姚泰领兵备城北门见外兵盛城中人少【少诗沼翻】谷食且尽惧不济谋为内应然觉而杀之时江水浅陿【陿与狭同】夏侯尚欲乘船将步骑入渚中安屯【渚洲也即江陵之中洲也】作浮桥南北往来议者多以为城必可拔董昭上疏曰武皇帝智勇过人而用兵畏敌不敢轻之若此也【言行兵不敢履危道】夫兵好进恶退【好呼到翻恶乌路翻】常然之数平地无险犹尚艰难就当深入还道宜利兵有进退不可如意今屯渚中至深也浮桥而济至危也一道而行至陿也三者兵家所忌而今行之贼频攻桥误有漏失【谓桥或为敌所断也】渚中精锐非魏之有将转化为吴矣臣私慼之忘寝与食【慼忧也】而议者怡然不以为忧岂不惑哉加江水向长【长知两翻】一旦暴増何以防御就不破贼尚当自完奈何乘危不以为惧惟陛下察之帝即诏尚等促出吴人两头并前魏兵一道引去不时得泄【泄去也】仅而获济吴将潘章已作荻筏欲以烧浮桥防尚退而止后旬日江水大涨帝谓董昭曰君论此事何其审也防天大疫帝悉召诸军还三月丙申车驾还洛阳初帝问贾诩曰吾欲伐不从命以一天下吴蜀何先对曰攻取者先兵权建本者尚德化陛下应期受禅抚临率土若绥之以文德而俟其变则平之不难矣吴蜀虽蕞尔小国依山阻水刘备有雄才诸葛亮善治国【蕞徂外翻治直之翻】孙权识虚实陆议见兵埶【陆议即陆逊逊传云逊本名议】据险守要泛舟江湖皆难卒谋也【据险守要谓蜀泛舟江湖谓吴卒读曰猝】用兵之道先胜后战量敌论将【量音良将即亮翻】故举无遗防臣窃料羣臣无备权对虽以天威临之未见万全之埶也昔舜舞干戚而有苗服【舜诞敷文德舞干羽于两阶七旬有苗格】臣以为当今宜先文后武帝不纳军竟无功　丁未陈忠侯曹仁卒　初黄元为诸葛亮所不善闻汉主疾病惧有后患故举郡反烧临卭城【临卭县汉属蜀郡蜀既分置汉嘉郡则此时当属汉嘉卭渠容翻】时亮东行省疾【省悉景翻】成都单虚元益无所惮益州治中从事杨洪启太子遣将军陈曶郑绰讨元【曶呼骨翻】众议以为元若不能围成都当由越嶲据南中【南中汉益州永昌二郡之地】洪曰元素性凶暴无他恩信何能办此不过乗水东下冀主上平安面缚归死如其有异奔吴求活耳但勑曶绰于南安峡口邀遮即便得矣元军败果顺江东下曶绰生获斩之【此顺蜀青衣水东下也水经注青衣水出青衣县西防山东至蜀郡临卭县与沫水合又东至犍为南安县入于江所谓南安峡口也】　汉主病笃命丞相亮辅太子以尚书令李严为副汉主谓亮曰君才十倍曹丕必能安国终定大事若嗣子可辅辅之如其不才君可自取【自古托孤之主无如昭烈之明白洞达者】亮涕泣曰臣敢不竭股肱之力効忠贞之节继之以死【用晋荀息荅献公语意】汉主又为诏勑太子曰人五十不称夭【夭于兆翻短折曰夭】吾年已六十有余何所复恨【复扶又翻】但以卿兄弟为念耳勉之勉之勿以恶小而为之勿以善小而不为惟贤惟德可以服人汝父德薄不足効也【自汉以下所以诏勑嗣君者能有此言否】汝与丞相从事事之如父夏四月癸巳汉主殂于永安【年六十三】諡曰昭烈【諡法昭德有劳曰昭有功安民曰烈】丞相亮奉丧还成都以李严为中都防留镇永安五月太子禅即位时年十七【蜀后主讳禅字公嗣】尊皇后曰太皇后大赦改元建兴封丞相亮为武乡侯领益州牧政事无巨细咸决于亮亮乃约官职修法制【以先主孔明君臣之相得而约官职修法制乃行于辅后主之时此易之戒浚恒也】发教与羣下曰夫叅署者集众思广忠益也【叅署谓所行之事叅其同异署而行之也】若逺小嫌难相违覆旷阙损矣【违异也覆审也难于违异难于覆审则事有旷阙损矣逺于愿翻】违覆而得中犹弃敝蹻而获珠玉【蹻讫约翻屐也草履也】然人心苦不能尽惟徐元直处兹不惑又董幼宰参署七年【徐庶字元直董和字幼宰处昌吕翻】事有不至至于十反来相启告【此所谓相违覆也】茍能慕元直之十一幼宰之勤渠有忠于国则亮可以少过矣【少诗沼翻】又曰昔初交州平【亮躬耕陇畆与崔州平徐庶等友善州平崔烈子均之弟也】屡闻得失后交元直勤见启诲前参事于幼宰毎言则尽后从事于伟度数有谏止【数所角翻】虽资性鄙暗不能悉纳然与此四子终始好合【好呼到翻】亦足以明其不疑于直言也伟度者亮主簿义阳胡济也亮尝自校簿书主簿杨颙直入【颙鱼容翻】谏曰为治有体【治直吏翻】上下不可相侵请为明公以作家譬之【为于伪翻】今有人使奴执耕稼婢典炊爨鸡主司晨犬主吠盗牛负重载【载才再翻】马渉逺路私业无旷所求皆足雍容髙枕【枕职任翻】饮食而已忽一旦尽欲以身亲其役不复付任【复扶又翻】劳其体力为此碎务形疲神困终无一成岂其智之不如奴婢鸡狗哉失为家主之法也是故古人称坐而论道谓之王公作而行之谓之士大夫【周官考工记之言】故丙吉不问横道死人而忧牛喘【丙吉相汉宣帝尝出逢清道羣鬭者死伤横道吉过之不问前行逢人逐牛牛喘吐舌吉使骑吏问逐牛行几里矣掾史谓丞相前后失问吉曰民鬭相杀伤长安令京兆尹职也方春少阳用事未可大热恐牛近行用暑故喘此时气失节有所伤害三公调和隂阳职当忧是以问之掾史乃服以吉知大体】陈平不肯知钱谷之数云自有主者【事见十三卷汉文帝元年】彼诚达于位分之体也【分扶问翻】今明公为治乃躬自校簿书流汗终日不亦劳乎亮谢之及颙卒亮垂泣三日　六月甲戍任城威王彰卒【諡法猛以彊果曰威服叛定功曰威】　甲申魏夀肃侯贾诩卒【魏夀亭名諡法刚德克就曰肃执心决断曰肃】大水　吴贺齐袭蕲春虏太守晋宗以归【蕲春县汉属江夏郡】
　　【吴分立蕲春郡即蕲阳也东晋避讳改焉水经蕲水出江夏蕲春县北山注云即蕲山也西南流迳蕲山又南对蕲阳防于大江亦谓之蕲河口据贺齐传晋宗吴将也叛降魏还为蕲春太守齐袭而虏之】　初益州郡耆帅雍闿杀太守正昻因士燮以求附于吴【耆渠伊翻长也老也今嵊剡之间犹谓闾里之长曰耆帅所类翻雍于用翻姓也闿音开又可亥翻闿自交州道求附于吴正姓也秦有正先】又执太守成都张裔以与吴吴以闿为永昌太守永昌功曹吕凯府丞王伉【伉口浪翻】率吏士闭境拒守闿不能进使郡人孟获诱扇诸夷【诱音酉】诸夷皆从之牂柯太守朱褒越隽夷王髙定皆叛应闿【牂柯音臧哥嶲音髓】诸葛亮以新遭大丧皆抚而不讨务农殖谷闭闗息民【闭越嶲之灵闗也】民安食足而后用之　秋八月丁卯以廷尉钟繇为太尉治书执法髙柔代为廷尉【汉宣帝幸宣室斋居决事令侍御史二人治书侍侧后因别置谓之治书侍御史及魏又置治书执法掌奏劾而治书侍御史掌律令二官俱置及晋唯置治书侍御史四人治直之翻】是时三公无事又希与朝政【与读曰预】柔上疏曰公辅之臣皆国之栋梁民所具瞻【诗曰赫赫师尹民具尔瞻】而置之三事不使知政【古者谓三公为三事诗曰三事大夫谓三公也】遂各偃息养髙【偃息言偃卧以自安也】鲜有进纳【鲜息浅翻】诚非朝廷崇用大臣之义大臣献可替否之谓也【左传齐晏子曰君所谓可而有否焉臣献其否以成其可君所谓否而有可焉臣献其可而去其否】古者刑政有疑輙议于槐棘之下【周礼朝士掌外朝之法而三槐三公位焉左九棘孤卿大夫位焉郑注云树棘以为位者取其赤心而外刺象以赤心三刺也槐之言懐也懐来人于此欲与之谋王制曰成狱辞史以狱成告于正正听之正以狱成告于大司冦大司防听之于棘木之下大司冦以狱之成告于王王命三公参听之】自今之后朝有疑议及刑狱大事宜数以咨访三公【朝直遥翻下同数所角翻】三公朝朔朢之日又可特延入讲论得失博尽事情庶有补起天听光益大化帝嘉纳焉　辛未帝校猎于荥阳遂东巡九月甲辰如许昌　汉尚书义阳邓芝言于诸葛亮曰今主上幼弱初即尊位宜遣大使重申吴好【使疏吏翻下同申亦重也所以申固盟约也重直用翻好呼到翻下同】亮曰吾思之久矣未得其人耳今日始得之芝问其人为谁亮曰即使君也乃遣芝以中郎将修好于吴冬十月芝至吴时吴王犹未与魏絶狐疑不时见芝芝乃自表请见曰臣今来亦欲为吴非但为蜀也【为于伪翻】吴王见之曰孤诚愿与蜀和亲然恐蜀主幼弱国小埶偪为魏所乘不自保全耳芝对曰吴蜀二国四州之地【四州荆扬梁益也】大王命世之英诸葛亮亦一时之杰也蜀有重险之固【重险谓外有斜骆子午之险内有剑阁之险也重直龙翻】吴有三江之阻【韦昭曰三江吴淞江钱塘江浦阳江也吴地记云淞江东北行七十里得三江口东北入海为娄江东南入海为东江并淞江为三江】合此二长共为唇齿进可并兼天下退可鼎足而立此理之自然也大王今若委质于魏【质如字】魏必上望大王之入朝【朝直遥翻】下求太子之内侍若不从命则奉辞伐叛蜀亦顺流见可而进如此江南之地非复大王之有也吴王黙然良久曰君言是也遂絶魏専与汉连和　是嵗汉主立妃张氏为皇后【后张飞之女也】
　　五年春二月帝自许昌还洛阳　初平以来学道废坠夏四月初立太学置博士依汉制设五经课试之法【博士课试之法始于汉武帝事见十九卷元朔五年平帝时嵗课甲科四十人为郎中乙科二十人为太子舍人丙科四十人补文学掌故东都五经立十四博士皆以家法教授古文尚书毛诗谷梁左氏春秋虽不立学官然皆擢髙第为讲郎给事近署顺帝増甲乙之科员各十人】　吴王使辅义中郎将吴郡张温聘于汉自是吴蜀信使不絶【使疏吏翻】时事所宜吴主常令陆逊语诸葛亮【语牛倨翻】又刻印置逊所王毎与汉主及诸葛亮书常过示逊【过工禾翻】轻重可否有所不安毎令改定以印封之【释名曰印信也所以封物以为验也亦曰因也封物相因付也】汉复遣邓芝聘于吴【复扶又翻】吴主谓之曰若天下太平二主分治不亦乐乎【乐音洛】芝对曰天无二日土无二王【孟子载孔子之言】如并魏之后大王未深识天命君各茂其德臣各尽其忠将提枹鼓则战争方始耳【枹音肤】吴王大笑曰君之诚欵乃当尔邪　秋七月帝东巡如许昌帝欲大兴军伐吴侍中辛毗谏曰方今天下新定土广民稀而欲用之臣诚未见其利也先帝屡起锐师临江而旋今六军不増于故而复修之此未易也【修之谓修怨也左传曰将修先君之怨复扶又翻易以豉翻】今日之计莫若养民屯田十年然后用之则役不再举矣帝曰如卿意更当以虏遗子孙邪【遗于季翻下同】对曰昔周文王以纣遗武王惟知时也帝不从留尚书仆射司马懿镇许昌八月为水军亲御龙舟循蔡颍浮淮如夀春【魏收地形志陈留扶沟县有蔡河水经蔡河自陈留浚仪东南流而入于颍颍水出颍川阳城县少室山东南流至新阳与蔡河合又东南至慎县东南入于淮】九月至广陵吴安东将军徐盛建计植木衣苇为疑城假楼自石头至于江乗【植木于内以芦防遮其外为疑城假楼今淮甸诸郡城敌楼皆以芦防遮防之江乗县属丹阳郡吴省为兴农都尉治其地在建业东北衣于既翻】聨緜相接数百里一夕而成又大浮舟舰于江【舰户黯翻】时江水盛长【长知两翻】帝临望叹曰魏虽有武骑千羣无所用之未可图也【骑竒寄翻】帝御龙舟防暴风漂荡几至覆没【几居希翻】帝问羣臣权当自来否咸曰陛下亲征权恐怖必举国而应【怖普布翻】又不敢以大众委之臣下必当自来刘晔曰彼谓陛下欲以万乘之重牵已而超越江湖者在于别将【乗防证翻将即亮翻下同】必勒兵待事未有进退也大驾停住积日吴王不至帝乃旋师是时曹休表得降贼辞孙权已在濡须口【降户江翻下同】中领军卫臻曰【晋百官志曰汉建安四年魏武丞相府置中领军文帝践祚始置领军将军置长史司马江左以后资重者为领军将军资轻者为中领军沈约志曰领军掌内军汉武帝置中垒校尉掌北军营光武省置北军中监五校营魏武为丞相相府自置领军非汉官也文帝以领军主五校中垒武卫三营晋武帝初省使中军将军羊祐统二卫前后左右骁骑七军即领军之任也祐迁复置北军中懐帝永嘉中又改曰中领军】权恃长江未敢亢衡【亢与抗同】此必畏怖伪辞耳考核降者果守将所作也　吴张温少以俊才有盛名【少诗照翻】顾雍以为当今无辈诸葛亮亦重之温荐引同郡暨艳为选部尚书【暨居乙翻姓也叶梦得石林燕语曰元丰五年黄冕仲榜唱名有暨陶者主司初以洎音呼之三呼不应苏子容时为试官神宗顾苏苏曰当以入声呼之果出应上曰何以知为入声苏言三国志吴有暨艳陶恐其后遂问陶乡贯曰崇安人上喜曰果吴人也汉置四曹尚书其一曰常侍曹主丞相御史公卿事光武改常侍为吏部曹主选举祠祀灵帝以梁鹄为选部尚书魏复改选部为吏部吴盖循东都之制】艳好为清议【好呼到翻】弹射百僚覈奏三署【三署谓五官左右三署郎也射而亦翻】率皆贬髙就下降损数等其守故者十未能一其居位贪鄙志节污卑者皆以为军吏置营府以处之【处昌吕翻】多扬人闇昧之失以显其谪【谪罚也】同郡陆逊逊弟瑁及侍御史朱据皆谏止之瑁与艳书曰夫圣人嘉善矜愚【论语子游曰君子嘉善而矜不能瑁音冐】忘过记功以成美化加今王业始建将一大统此乃汉髙弃瑕録用之时也【谓弃其瑕玷而録其材用】若令善恶异流贵汝颍月旦之评【汉末汝南许劭与从兄靖俱有髙名好共覈论乡党人物毎月輙更其品题故汝南俗有月旦评】诚可以厉俗明教然恐未易行也【易以豉翻】宜逺模仲尼之泛爱【论语载孔子之言曰泛爱众而亲仁】近则郭泰之容济【郭泰善人伦而不为危言覈论奨拔士人成名者甚众而不絶左原贾淑之险恶所谓容济也】庶有益于大道也据谓艳曰天下未定举清厉浊足以沮劝【沮在吕翻】若一时贬黜惧有后咎艳皆不听于是怨愤盈路争言艳及选曹郎徐彪専用私情憎爱不由公理艳彪皆坐自杀【坐自杀谓赐死也】温素与艳彪同意亦坐斥还本郡以给厮吏【厮音斯贱也】卒于家始温方盛用事余姚虞俊叹曰张恵恕才多智少【余姚县属防稽郡在今越州上虞县东张温字恵恕】华而不实怨之所聚有覆家之祸吾见其兆矣无几何而败【几居岂翻】　冬十月帝还许昌　十一月戊申晦日有食之　鲜卑轲比能诱步度根兄抉罗韩杀之【诱音酉】步度根由是怨轲比能更相攻击【更工衡翻】步度根部众稍弱将其众万余落保太原雁门是嵗诣阙贡献【步度根檀石槐之孙也】而轲比能众遂强盛出击东部大人素利防乌丸校尉田豫乘虚掎其后【掎鱼岂翻】轲比能使别帅琐奴拒豫【帅所类翻】豫击破之轲比能由是贰数为边冦幽并苦之【数所角翻】六年春二月诏以陈羣为镇军大将军随车驾董督众军録行尚书事司马懿为抚军大将军留许昌督后台文书【魏晋之制大将军不开府者品秩第二其禄与特进同置长史司马主簿诸曹官属行尚书谓尚书之随驾者后台谓尚书台留许昌者也】三月帝行如召陵通讨虏渠【召陵县汉属汝南郡晋志属颍川郡贤曰召陵故城在今豫州郾城县东通讨虏渠以伐吴也召读曰邵】乙巳还许昌　并州刺史梁习讨轲比能大破之　汉诸葛亮率众讨雍闿参军马谡送之数十里【谡所六翻】亮曰虽共谋之歴年今可更恵良规谡曰南中恃其险逺不服久矣虽今日破之明日复反耳【复扶又翻下同】今公方倾国北伐以事彊贼彼知官埶内虚【汉俗谓天子为县官亦谓为国家官势犹言国埶也】其叛亦速若殄尽遗类以除后患既非仁者之情且又不可仓卒也【卒读曰猝】夫用兵之道攻心为上攻城为下心战为上兵战为下愿公服其心而已【此马谡所以为善论军计也】亮纳其言谡良之弟也　辛未帝以舟师复征吴羣臣大议宫正鲍勋谏曰【据勋传宫正即御史中丞也】王师屡征而未有所克者盖以吴蜀唇齿相依凭阻山水有难拔之势故也往年龙舟飘荡隔在南防【事见上】圣躬蹈危臣下破胆此时宗庙几至倾覆【几居希翻】为百世之戒今又劳兵袭逺日费千金【兵法曰兴师十万日费千金】中国虚耗令黠虏玩威【国语祭公谋父曰先王耀德不观兵夫兵戢而时动动则威观则玩玩则无震黠下八翻】臣窃以为不可帝怒左迁勋为治书执法勋信之子也【鲍信从武帝战死】夏五月戊申帝如谯　吴丞相北海孙劭卒初吴当置丞相众议归张昭吴王曰方今多事职大者责重非所以优之也及劭卒百僚复举昭吴王曰孤岂为子布有爱乎【为于伪翻】领丞相事烦而此公性刚所言不从怨咎将兴非所以益之也六月以太常顾雍为丞相平尚书事雍为人寡言举动时当【当丁浪翻】吴王尝叹曰顾君不言言必有中至饮宴欢乐之际【中竹仲翻乐音洛下同】左右恐有酒失而雍必见之是以不敢肆情吴王亦曰顾公在坐【坐徂卜翻】使人不乐其见惮如此初领尚书令封阳遂乡侯拜侯还寺【寺官舍也】而家人不知后闻乃惊及为相其所选用文武将吏各随能所任心无适莫【适音的心之所主为适心之所否为莫】时访逮民间及政职所宜輙宻以闻若见纳用则归之于上不用终不宣泄【宣明也布也泄漏也】吴王以此重之然于公朝有所陈及辞色虽顺而所执者正军国得失自非面见口未尝言王常令中书郎【中书郎魏曰通事郎晋为中书侍郎】诣雍有所咨访若合雍意事可施行即相与反覆究而论之为设酒食【为于伪翻下同】如不合意雍即正色改容黙然不言无所施设郎退告王王曰顾公欢恱是事合宜也其不言者是事未平也孤当重思之【重直用翻】江边诸将各欲立功自效多陈便宜有所掩袭王以访雍雍曰臣闻兵法戒于小利此等所陈欲邀功名而为其身非为国也【为于伪翻】陛下宜禁制茍不足以曜威损敌所不宜听也王从之　利成郡兵蔡方等反【利成县汉属东海郡魏武始分置利成县】杀太守徐质推郡人唐咨为主诏屯骑校尉任福等讨平之【任音壬】咨自海道亡入吴吴人以为将军　秋七月立皇子鉴为东武阳王汉诸葛亮至南中所在战捷亮由越嶲入【嶲音髓】斩雍闿及髙定使庲降督益州李恢由益州入【裴松之曰讯之蜀人云庲降地名去蜀三千余里时未有宁州号为南中立此职以总摄之晋泰始中始分为宁州平夷县属牂柯郡余据蜀志庲降督住平夷盖侨治非庲降之本地也至马忠为庲降督乃自平夷移住建宁味县后遂为宁州治所】门下督巴西马忠由牂柯入击破诸县复与亮合【牂柯音臧哥复如字又扶又翻】孟获收闿余众以拒亮获素为夷汉所服亮募生致之既得使观于营陈之间【陈读曰阵下同】问曰此军何如获曰向者不知虚实故败今防赐观营陈若只如此即定易胜耳【易以豉翻下同】亮笑纵使更战七纵七禽而亮犹遣获获止不去曰公天威也南人不复反矣【复扶又翻】亮遂至滇地【滇池县属益州郡池周回二百余里水源深广而末更浅狭有似倒流故谓之滇池滇音颠】益州永昌牂柯越嶲四郡皆平亮即其渠率而用之【即就也渠大也渠率大率也率与帅同音所类翻】或以谏亮亮曰若留外人则当留兵兵留则无所食一不易也加夷新伤破父兄死丧留外人而无兵者必成祸患二不易也又夷累有废杀之罪【丧息浪翻易以豉翻下同杀读曰弑杀其郡将是亦弑也】自嫌衅重若留外人终不相信三不易也今吾欲使不留兵不运粮而纲纪粗定夷汉粗安故耳【粗坐五翻】亮于是悉收其俊杰孟获等以为官属出其金银丹漆耕牛战马以给军国之用自是终亮之世夷不复反【复扶又翻】　八月帝以舟师自谯循涡入淮【水经隂沟水出河南阳武县蒗荡渠东南至沛为涡水涡水东迳谯郡又东南至下邳淮隂县入于淮杜佑曰亳州治谯县有涡水涡音戈】尚书蒋济表言水道难通帝不从冬十月如广陵故城【广陵故城谓之芜城今其处不可考】临江观兵戎卒十余万旌旗数百里有渡江之志吴人严兵固守时天寒氷舟不得入江帝见波涛汹涌【汹许拱翻】叹曰嗟乎固天所以限南北也遂归孙韶遣将髙夀等率敢死之士五百人于迳路夜要帝【要一遥翻】帝大惊夀等获副车羽盖以还【还从宣翻又如字下同】于是战船数千皆滞不得行议者欲就留兵屯田蒋济以为东近湖北临淮若水盛时贼易为冦不可安屯【近其靳翻易以防翻】帝从之车驾即发还到精湖【据蒋济传精湖在山阳山阳在下邳淮隂县界今楚州山阳县】水稍尽尽留船付济船连延在数百里中济更凿地作四五道蹴船令聚豫作土豚【日録作土塍广韵作土坉注云以草褁土筑城及填水也】遏断湖水【断丁管翻】皆引后船一时开遏入淮中乃得还　十一月东武阳王鉴薨　十二月吴番阳贼彭绮攻没郡县众数万人【番蒲河翻】七年春正月壬子帝还洛阳谓蒋济曰事不可不晓吾前次谓分半烧船于山阳湖中【谓到精湖水尽船不得过欲分半船也宋白曰楚州山阳县本射阳县地晋义熈置山阳郡及山阳县以境内有地名山阳因以为名戴延之西征记山阳津名】卿于后致之略与吾俱至谯又每得所陈实入吾意自今讨贼计画善思论之　汉丞相亮欲出军汉中前将军李严当知后事移屯江州留防军陈到驻永安而统属于严　吴陆逊以所在少谷【少诗沼翻】表令诸将増广农畆吴主报曰甚善令孤父子亲受田车中八牛以为四耦【耒广五寸为伐二伐为耦汉制后稷始甽田以二耜为耦注云并两耜而耕也】虽未及古人亦欲令与众均等其劳也　帝之为太子也郭夫人弟有罪魏郡西部都尉鲍勋治之【汉献帝建安十八年魏武分魏郡置东西部都尉后以东部都尉立阳平郡西部都尉立广平郡谓之三魏皆属司州治直之翻下同】太子请不能得由是恨勋及即位勋数直谏【数所角翻】帝益忿之帝伐吴还屯陈留界勋为治书执法太守孙邕见出过勋【见贤遍翻过古禾翻】时营垒未成但立标埓【标表也埒说文曰庳垣也又封道曰埒埓龙辍翻】邕邪行不从正道军营令史刘曜欲推之勋以堑垒未成解止不举【堑七艶翻】帝闻之诏曰勋指鹿作马【用赵髙事】收付廷尉廷尉法议正刑五嵗【法议引法而议也正结正也五嵗刑髠钳为城旦春】三官駮依律罚金二斤【三官廷尉正监平也駮北角翻】帝大怒曰勋无活分【分扶问翻】而汝等欲纵之收三官已下付刺奸当令十防同穴钟繇华歆陈羣辛毗髙柔卫臻等并表勋父信有功于太祖【事见五十九卷汉献帝初平元年六十卷二年三年华户化翻】求请勋罪帝不许髙柔固执不从诏命帝怒甚召柔诣台【召诣尚书台也】遣使者承指至廷尉诛勋勋死乃遣柔还寺票骑将军都阳侯曹洪家富而性吝啬【票匹妙翻】帝在东宫尝从洪贷绢百匹不称意恨之遂以舍客犯法下狱当死【称尺证翻下遐稼翻】羣臣并救莫能得卞太后责怒帝曰梁沛之间非子亷无有今日【曹洪字子亷洪脱武帝事见五十九卷初平元年】又谓郭后曰令曹洪今日死吾明日勑帝废后矣于是郭后泣涕屡请乃得免官削爵土　初郭后无子帝使母养平原王叡以叡母甄夫人被诛【事见上卷元年】故未建为嗣叡事后甚谨后亦爱之帝与叡猎见子母鹿帝亲射杀其母命叡射其子【射而亦翻】叡泣曰陛下已杀其母臣不忍复杀其子【复扶又翻】帝即放弓矢为之恻然【为于伪翻】夏五月帝疾笃乃立叡为太子丙辰召中军大将军曹真镇军大将军陈羣抚军大将军司马懿【沈约志曰中军将军汉武帝以公孙敖为之时为杂号镇军抚军皆始于此中镇抚三号比四镇晋志诸大将军开府位从公者为武官公皆着武冠平上黒帻】并受遗诏辅政丁巳帝殂【年四十通鉴书法天子奄有四海者书崩分治者书殂惟东晋诸帝以先尝混一书崩说文曰殂往死也】
　　陈夀评曰文帝天资文藻下笔成章博闻彊识才艺兼该若加之旷大之度励以公平之诚迈志存道克广德心则古之贤主何逺之有哉
　　太子即皇帝位尊皇太后曰太皇太后皇后曰皇太后初明帝在东宫不交朝臣不问政事惟潜思书籍【思相吏翻】即位之后羣下想闻风采居数日独见侍中刘晔语尽日众人侧听既出问何如曰秦始皇汉孝武之俦才具微不及耳帝初莅政陈羣上疏曰夫臣下雷同是非相蔽国之大患也若不和睦则有讐党【左传晋却芮曰有党必有讐】有讐党则毁誉无端毁誉无端则真伪失实【誉音余】此皆不可不深察也　癸未追諡甄夫人曰文昭皇后【甄之人翻】壬辰立皇弟蕤为阳平王【蕤如佳翻】　六月戊寅葬文帝
　　于首阳陵【葬于洛阳东北首阳山因以名陵】　吴王闻魏有大丧秋八月自将攻江夏郡太守文聘坚守【文聘时屯石阳祝穆曰魏初定荆州屯沔阳为重镇晋立沔阳县江夏郡自上昶移理焉今临嶂山在汉阳军西六十里晋沔阳县治也意石阳即此地夏户雅翻】朝议欲发兵救之【朝直遥翻】帝曰权习水战所以敢下船陆攻者冀掩不备也今已与聘相拒夫攻守埶倍终不敢久也先是朝廷遣治书侍御史荀禹慰劳边方【先悉荐翻治直之翻劳力到翻】禹到江是发所经县兵及所从步骑千人乗山举火【乘登也】吴王遁走　辛巳立皇子冏为清河王吴左将军诸葛瑾等冦襄阳司马懿击破之斩其部
　　将张霸曹真又破其别将于寻阳【此江北之寻阳汉故县地】　吴丹阳吴防山民复为冦【吴防吴郡防稽也防工外翻复扶又翻】攻没属县吴王分三郡险地为东安郡【三郡豫章丹阳新都也吴録曰东安郡治富春或曰三郡丹阳吴防稽也项安世家说曰丹阳以多赤柳在丹阳山晋书南史并用杨字若丹阳则今江陵府枝江县楚之始封余按二汉志丹阳郡本秦鄣郡汉武帝更名丹阳郡若丹阳县班志注误诚如项氏所云晋宋以后以丹阳郡为丹阳尹治秣陵二汉之丹杨郡治宛陵宛陵晋宋属宣城郡治所既异汉魏之时自当依二汉志为丹阳郡】以绥南将军全琮领太守【绥南将军吴所创置】琮至明赏罚招诱降附【诱音酉降户江翻】数年得万余人吴王召琮还牛渚罢东安郡　冬十月清河王冏卒　吴陆逊陈便宜劝吴王以施德缓刑寛赋息调【调徒吊翻】又云忠谠之言【谠音党善言也】不能极陈求容小臣数以利闻【求犹乞也数所角翻】王报曰书载予违汝弼而云不敢极陈何得为忠谠哉【舜曰予违汝弼汝无面从退有后言谠音党】于是令有司尽写科条使中禇逢赍以就逊及诸葛瑾意所不安令损益之　十二月以钟繇为太傅曹休为大司马都督扬州如故【晋志曰黄初三年始置都督诸州军事】曹真为大将军华歆为太尉王朗为司徒陈羣为司空司马懿为票骑大将军【华户化翻票匹妙翻】歆让位于管宁帝不许征宁为光禄大夫勑青州给安车吏从以礼发遣【宁北海朱虚人青州所部从才用翻】宁复不至【复扶又翻】　是嵗吴交趾太守士燮卒吴主以燮子徽为安逺将军领九真太守以校尉陈时代燮交州刺史吕岱以交趾絶逺表分海南三郡为交州以将军戴良为刺史海东四郡为广州岱自为刺史【海南三郡交趾九真日南也海东四郡苍梧南海郁林合浦也】遣良与时南入而徽自署交趾太守发宗兵拒良【自汉末之乱南方之人率宗党相聚为兵以自卫】良留合浦交趾桓邻燮举吏也叩头谏徽使迎良徽怒笞杀邻邻兄治合宗兵击不克吕岱上疏请讨徽督兵三千人晨夜浮海而往或谓岱曰徽借累世之恩为一州所附未易轻也【易以豉翻】岱曰今徽虽懐逆计未知吾之卒至【卒读曰猝】若我潜军轻举掩其无备破之必也稽留不速使得生心婴城固守七郡百蛮云合响应虽有智者谁能图之遂行过合浦【过工禾翻】与良俱进岱以燮弟子辅为师友从事【师友从事者署为从事而待以师友之礼】遣往说徽【说输芮翻】徽率其兄弟六人出降【降户江翻】岱皆斩之
　　孙盛论曰夫柔逺能迩莫善于信吕岱师友士辅使通信誓徽兄弟肉袒推心委命岱因灭之以要功利【要读曰邀】君子是以知吕氏之祚不延者也【吕岱子孙无闻】
　　徽大将甘醴及桓治率吏民共攻岱岱奋击破之于是除广州复为交州如故岱进讨九真斩获以万数又遣从事南宣威命暨徼外扶南林邑堂明诸王各遣使入贡于吴【扶南在海大湾中北距日南七千里林邑国本汉象林县地直交趾海行三千里堂明即道明国在真腊北徼吉吊翻】
　　烈祖明皇帝上之上【讳叡字元仲文帝长子也諡法照临四方日明】
　　太和元年春吴解烦督胡综【据综传刘备下白帝权以见兵少使综料诸县得六千人立解烦两部督督督将也】番阳太守周鲂击彭绮生获之【番蒲何翻鲂音房】初绮自言举义兵为魏讨吴【为于伪翻】议者以为因此伐吴必有所克帝以问中书令太原孙资【沈约志魏武帝为王置秘书令典尚书奏事文帝黄初初改为中书令置监】资曰番阳宗人前后数有举义者【数所角翻】众弱谋浅旋輙乖散昔文皇帝尝宻论贼形埶言洞浦杀万人得船千数数日间船人复防【事见上卷文帝黄初三年】江陵被围歴月【被皮义翻】权裁以千数百兵住东门而其土地无崩解者是其法禁上下相维之明验也以此推绮惧未能为权腹心大疾也至是绮果败亡　二月立文昭皇后寝园于邺【甄后赐死于邺因葬焉】王朗往视园陵见百姓多贫困而帝方营修宫室朗上疏谏曰昔大禹欲拯天下之大患故先卑其宫室俭其衣食【论语孔子曰禹卑宫室菲饮食而尽力乎沟洫】句践欲广其御儿之疆亦约其身以及家俭其家以施国【句音勾国语句践既获成于吴其地北至于御儿非其身之所种则不食非其夫人之所织则不衣十年不收于国卒以报吴御儿吴越分界之所今嘉兴府即其地今有语儿乡施弋智翻】汉之文景欲恢祖业故割意于百金之台昭俭于弋绨之服【事见十五卷汉文帝后七年】霍去病中才之将犹以匈奴未灭不治第宅【事见十九卷汉武帝元狩四年治直之翻】明防逺者略近事外者简内也今建始之前足用列朝防崇华之后足用序内官华林天渊足用展逰宴【建始崇华二殿皆在洛阳北宫水经注谷水迳洛阳故城北东歴大夏门下枝分渠水东入华林园又东为天渊池世语曰魏武自汉中还洛阳起建始殿近汉濯龙祠朝直遥翻华如字】若且先成象魏【象魏观阙也象者法象也魏者髙巍也】修城池其余一切须丰年専以勤耕农为务习戎备为事则民充兵强而冦戎賔服矣　三月蜀丞相亮率诸军北驻汉中使长史张裔参军蒋琬统留府事临发上疏曰先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗德恢志士之气不宜妄自菲薄引喻失义以塞忠谏之路也【塞悉则翻】宫中府中俱为一体【蜀后主建兴元年命亮开府治事所谓府中盖丞相府也】陟罚臧否不宜异同【否皮鄙翻】若有作奸犯科【科律条也】及为忠善者宜付有司论其刑赏以昭陛下平明之理不宜偏私使内外异法也【观孔明所谓两不宜则后主之为君可知矣】侍中侍郎郭攸之费祎董允等【时攸之祎为侍中允为黄门侍郎费父弗翻祎吁韦翻】此皆良实志虑忠纯是以先帝简拔以遗陛下【遗于季翻】愚以为宫中之事事无大小悉以咨之然后施行必能裨补阙漏有所广益将军向宠【向式亮翻姓也】性行淑均【行下孟翻】晓畅军事试用于昔日先帝称之曰能是以众议举宠为督愚以为营中之事悉以咨之必能使行陈和睦优劣得所【行户刚翻陈读曰阵】亲贤臣逺小人此先汉所以兴隆也亲小人逺贤臣此后汉所以倾頽也【逺于愿翻】先帝在时毎与臣论此事未尝不叹息痛恨于桓灵也侍中尚书长史参军此悉端良死节之臣愿陛下亲之信之则汉室之隆可计日而待也臣本布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事【事见六十五卷汉献帝建安十二年】由是感激遂许先帝以驱驰后值倾覆受任于败军之际奉命于危难之间【事见上卷文帝黄初四年难乃旦翻】尔来二十有一年矣【自建安十二年至是年凡二十一年】先帝知臣谨慎故临崩寄臣以大事也受命以来夙夜忧勤恐托付不效以伤先帝之明故五月渡泸【水经注犍为朱提县西八十里有泸津水广六七百步深十数丈多瘴气鲜有行者益州记曰泸水两峯有杀气暑月旧不行故武侯以夏渡为难贤曰泸水一名若水出旄牛徼外经朱提至僰道入江在今嶲州南特有瘴气三月四月经之必死五月以后行者得无害故诸葛亮表云五月渡泸言其艰苦也】深入不毛【地不生草木为不毛】今南方已定甲兵已足当奨率三军北定中原庶竭驽钝【驽音奴】攘除奸凶兴复汉室还于旧都此臣所以报先帝而忠陛下之职分也【分扶问翻】至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵【治直之翻】责攸之祎允等之慢以章其咎【过也】陛下亦宜自谋以谘诹善道【诹遵须翻谘事为诹】察纳雅言【雅正也】深追先帝遗诏臣不胜受恩感激今当逺离【胜音升离力智翻】临表涕零不知所言遂行屯于沔北阳平石马【水经注沔水迳白马戍南谓之白马城一名阳平闗又有白马山山石似马望之逼真后魏分沔阳置嶓冡县属华阳郡隋罢郡置白马镇于古诸葛城县治不改大业二年改嶓冢为西县唐属梁州】亮辟广汉太守姚伷为掾【伷音胄掾丞相掾也音于绢翻】伷并进文武之士亮称之曰忠益者莫大于进人进人者各务其所尚今姚掾并存刚柔以广文武之用可谓博雅矣愿诸掾各希此事以属其望【希慕也郑氏周礼注属合也】帝闻诸葛亮在汉中欲大发兵就攻之以问散骑常侍孙资资曰昔武皇帝征南郑取张鲁阳平之役危而后济【事见六十七卷建安二十年】又自往拔出夏侯渊军【事见六十八卷建安二十四年】数言南郑直为天狱中斜谷道为五百里石穴耳言其深险喜出渊军之辞也又武皇帝圣于用兵察蜀贼栖于山岩视吴虏窜于江湖皆桡而避之【数所角翻斜余遮翻谷音浴桡奴教翻曲也屈也】不责将士之力不争一朝之忿诚所谓见胜而战知难而退也今若进军就南郑讨亮道既险阻计用精兵及转运镇守南方四州遏御水贼凡用十五六万人【四州荆徐杨豫也】必当复更有所发兴【复扶又翻】天下骚动费力广大此诚陛下所宜深虑夫守战之力力役参倍但以今日见兵【见贤遍翻】分命大将据诸要险威足以震慑强冦镇静疆埸【埸音亦】将士虎睡百姓无事数年之间中国日盛吴蜀二虏必自罢敝【罢读曰疲】帝乃止　初文帝罢五铢钱【事见六十九卷黄初元年】使以谷帛为用人间巧伪渐多竞湿谷以要利薄绢以为市虽处以严刑不能禁也【要一遥翻处昌吕翻】司马芝等举朝大议【朝直遥翻】以为用钱非徒丰国亦所以省刑今不若更铸五铢为便夏四月乙亥复行五铢钱　甲申初营宗庙于洛阳六月以司马懿都督荆豫州诸军事率所领镇宛【宛于】
　　【元翻】　冬十二月立贵嫔河内毛氏为皇后【后典虞工卒毛嘉之女也】初帝为平原王纳河内虞氏为妃及即位虞氏不得立为后太皇卞太后慰勉焉虞氏曰曹氏自好立贱未有能以义举者也【武帝立卞后文帝立郭后皆非正室好呼到翻】然后职内事君听外政【礼记昏义古者天子后立六宫三夫人九嫔二十七世妇八十一御妻以聴天下之内治以明章妇顺故天下内和而家理天子立六官三公九一卿二十七大夫八十一元士以聴天下之外治以明章天下之男教故外和而国治】其道相由而成茍不能以善始未有能令终者也殆必由此亡国丧祀矣【丧息浪翻】虞氏遂绌还邺宫【绌敕律翻】　初太祖世祖皆议复肉刑以军事不果【太祖议复肉刑事见六十六巻汉献帝建安十八年其后文帝临飨羣臣诏谓大理欲复肉刑此诚圣王之法公卿当共善议议未定会有军事复寝】及帝即位太傅钟繇上言宜如孝景之令其当弃市欲斩右趾者许之其黥劓左趾宫刑者【劓鱼器翻】自如孝文易以髠笞可以嵗生三千人诏公卿已下议司徒朗以为肉刑不用已来歴年数百今复行之恐所减之文未彰于万民之目而肉刑之问已宣于冦讐之耳非所以来逺人也今可按繇所欲轻之死罪使减死髠刑嫌其轻者可倍其居作之嵗数【魏制髠刑居作五嵗】内有以生易死不訾之恩外无以刖易釱骇耳之声【訾津私翻釱大计翻在颈曰钳在足曰釱臣瓒曰汉文帝除肉刑以完易髠以笞代劓以釱左右趾代刖】议者百余人与朗同者多帝以吴蜀未平且寝是嵗吴昭武将军韩当卒其子综淫乱不轨惧得罪闰月将其家属部曲来奔【为韩综为吴所禽张本】　初孟达既为文帝所宠又与桓阶夏侯尚亲善及文帝殂阶尚皆卒【卒子恤翻】达心不自安诸葛亮闻而诱之【诱音酉】达数与通书隂许归蜀【数所角翻】达与魏兴太守申仪有隙【魏兴蜀之西城郡也文帝改曰魏兴】仪宻表告之达闻之惶惧欲举兵叛司马懿以书慰解之达犹豫未决懿乃潜军进讨诸将言达与吴汉交通宜观望而后动懿曰达无信义此其相疑之时也当及其未定促决之乃倍道兼行八日到其城下吴汉各遣偏将向西城安桥木防塞以救达【水经注魏兴安阳县西北有髙桥溪曰文水入汉之口也汉水又东迳西城县故城南又东迳木兰塞南右防有城名陵城周回数里左防垒石数十行重垒数十里中谓之木兰塞盖呉兵向安桥而蜀兵向木兰塞也晏类要云伎陵城在金州洵阳县庾雍汉水记即木兰塞蜀军救孟达之所】懿分诸将以距之初达与亮书曰宛去洛八百里【司马懿时屯宛】去吾一千二百里闻吾举事当表上天子比相反覆一月间也【上时掌翻比必寐翻】则吾城已固诸军足办吾所在深险司马公必不自来诸将来吾无患矣及兵到达又告亮曰吾举事八日而兵至城下何其神速也










　　资治通鉴巻七十
　　钦定四库全书
　　资治通鉴卷七十一　　　宋　司马光　撰
　　胡三省　音注
　　魏纪三【起着雍涒滩尽上章阉茂凡三年】
　　烈祖明皇帝上之下
　　太和二年春正月司马懿攻新城旬有六日拔之斩孟达申仪久在魏兴擅承制刻印多所假授懿召而执之归于洛阳【归仪于京师也】　初征西将军夏侯渊之子楙尚太祖女清河公主【此女欲以妻丁仪文帝止之以妻楙楙音茂】文帝少与之亲善【少诗照翻】及即位以为安西将军都督闗中鎭长安使承渊处【渊镇长安见六十六巻汉献帝建安十六年】诸葛亮将入冦与羣下谋之丞相司马魏延曰【汉丞相有长史而无司马是时用兵故置司马】闻夏侯楙主壻也怯而无谋今假延精兵五千负粮五千直从褒中出循秦岭而东当子午而北【褒中县属汉中郡子午道王莽所通事见三十六巻平帝元始五年安帝延光四年顺帝罢子午道通褒斜路三秦记曰子午长安正南山名秦岭谷一名樊川余按今洋川东百六十里有子午谷郡县志曰旧子午道在金州安康县界梁将军王神念以縁山避水桥梁百数多有毁壊乃别开干路更名子午道则今路是也】不过十日可到长安楙闻延奄至必弃城逃走长安中惟御史京兆太守耳【时遣督军御史与京兆太守共守长安晋志曰文帝受禅改汉京兆尹为太守守式又翻】横门邸阁与散民之谷足周食也【魏置邸阁于横门以积粟民闻兵至必逃散可收其谷以周食横音光】比东方相合聚尚二十许日【比必寐翻】而公从斜谷来【斜余遮翻谷音浴又古禄翻】亦足以达如此则一举而咸阳以西可定矣亮以为此危计不如安从坦道可以平取陇右十全必克而无虞故不用延计【由今观之皆以亮不用延计为怯凡兵之动知敌之主知敌之将亮之不用延计者知魏主之明略而司马懿辈不可轻也亮欲平取陇右且不获如志况欲乗险侥幸尽定咸阳以西邪】亮扬声由斜谷道取郿【班志斜水出衙岭山北至郿入渭脉水防山则斜谷之路可知矣郿师古音媚郿故城陈仓县东北十五里故郿城是】使镇东将军赵云扬武将军邓芝为疑兵据箕谷【今兴元府褒县北十五里有箕山郑子真隠于此赵云邓芝所据即此谷也又据后汉书冯异箕谷当在陈仓之南汉中之北】帝遣曹真都督闗右诸军军郿亮身率大军攻祁山戎陈整齐【陈读曰阵】号令明肃始魏以汉昭烈既死数嵗寂然无闻是以略无备豫【谓不豫为之备也】而卒闻亮出【卒读曰猝】朝野恐惧于是天水南安安定皆叛应亮【魏分陇右置秦州天水南安属焉汉灵帝中平四年分汉阳之防道立南安郡汉阳郡至晋方改为天水史追书也安定郡属雍州杜佑曰南安今陇西郡陇西县】闗中响震朝臣未知计所出帝曰亮阻山为固今者自来正合兵书致人之术【兵法曰善战者致人帝姑以此言安朝野之心耳】破亮必也乃勒兵马步骑五万遣右将军张郃督之西拒亮【郃古合翻又曷閤翻】丁未帝行如长安【亲帅师继郃之后以张声势如往也】初越嶲太守马谡才器过人好论军计【好呼到翻】诸葛亮深加器异汉昭烈临终谓亮曰马谡言过其实不可大用君其察之亮犹谓不然以谡为参军毎引见谈论自昼达夜【以孔明之明略所以待谡者如此亦足以见其善论军计矣观孔明南征之时谡陈攻心之论岂悠悠坐谈者所能及哉】及出军祁山亮不用旧将魏延吴懿等为先锋而以谡督诸军在前与张郃战于街亭【续汉志汉阳略阳县有街泉亭前汉之街泉县也省入略阳杜佑曰街泉亭在陇县又曰平凉郡界有街泉亭马谡为张郃所败处又考五代史志汉川郡西县有街亭山嶓冡山汉水则隋之西县盖兼得陇西之防道汉阳之西县矣又按郡国县道记梁州之西县本名白马城又曰浕口城后魏正始中立嶓冡县隋始改曰西县此非续汉志汉阳之西县也】谡违亮节度举措烦扰舍水上山不下据城【郃言谡依阻南山舍读曰舍上时掌翻】张郃絶其汲道击大破之士卒离散亮进无所据乃拔西县千余家还汉中【续汉志西县前汉属陇西郡后汉属汉阳郡有嶓冡山西汉水】收谡下狱杀之亮自临祭为之流涕【下遐稼翻为于伪翻】抚其遗孤恩若平生【杀之者王法也恩之者故人之情不忘也】蒋琬谓亮曰昔楚杀得臣文公喜可知也【左传晋文公及楚子玉得臣战于城濮楚师败绩晋入楚军三日谷文公犹有忧色曰得臣犹在忧未歇也及楚杀得臣然后喜可知也杜预曰谓喜见于顔色】天下未定而戮智计之士岂不惜乎【观此则蒋琬亦重谡矣】亮流涕曰孙武所以能制胜于天下者用法明也【孙子始计篇曰法令孰行言法令行者必胜也故其教吴宫美人兵必杀吴王宠姬二人以明其法】是以扬干乱法魏绛戮其仆【左传晋悼公合诸侯其弟扬干乱行魏绛戮其仆悼公谓魏绛能以刑佐民使佐新军】四海分裂兵交方始若复废法何用讨贼邪谡之未败也裨将军巴西王平连规谏谡谡不能用及败众尽星散惟平所领千人鸣鼓自守张郃疑其有伏兵不往偪也于是平徐徐收合诸营遗迸率将士而还【据王平传平所识不过十字观其收马谡败散之兵拒曹爽猝至之师则用兵方略固不在于多识字也迸北孟翻还从宣翻又如字】亮既诛马谡及将军李盛夺将军黄袭等兵平特见崇显加拜参军统五部兼当营事【既总统五部兵时亮屯汉中又使之兼当营屯之事】进位讨冦将军封亭侯【后汉之制列侯有县侯乡侯亭侯】亮上疏请自贬三等汉主以亮为右将军行丞相事是时赵云邓芝兵亦败于箕谷云敛众固守故不大伤云亦坐贬为镇军将军【据晋书职官志镇军将军在四征四镇将军之上今赵云自镇东将军贬镇军将军盖蜀汉之制以镇东为専镇方面而以镇军为散号故为贬也】亮问邓芝曰街亭军退兵将不复相録【録收拾也将即亮翻下同复扶又翻】箕谷军退兵将初不相失何故芝曰赵云身自断后【断丁管翻】军资什物略无所弃兵将无縁相失云有军资余绢亮使分赐将士云曰军事无利何为有赐其物请悉入赤防库【水经注褒水西北出衙岭山东南迳大石门歴故栈道下谷俗谓千梁无柱也诸葛亮与兄瑾书曰前赵子龙退军烧壊赤崖阁道縁谷一百余里其阁梁一头入山腹一头立柱于水中今水大而急不得安柱又云顷大水暴出赤崖以南桥阁悉壊时赵子龙与邓伯苗一戍赤崖屯田一戍赤崖口但得縁崖与伯苗相闻而已后亮死于五丈原魏延先退而焚之即是道也赤崖即赤防蜀置库于此以储军资】须十月为冬赐【须待也】亮大善之或劝亮更发兵者亮曰大军在祁山箕谷皆多于贼而不破贼乃为贼所破此病不在兵少也在一人耳【谓兵之胜败在将也少诗沼翻】今欲减兵省将【将即亮翻】明罚思过校变通之道于将来若不能然者虽兵多何益自今已后诸有忠虑于国者但勤攻吾之阙则事可定贼可死功可蹻足而待矣【蹻巨娇翻】于是考微劳甄壮烈【甄稽延翻察也别也】引咎责躬布所失于境内厉兵讲武以为后图戎士简练民忘其败矣【善败者不亡此之谓也姜维之败则不可复振矣】亮之出祁山也天水参军姜维诣亮降【降戸江翻】亮美维胆智辟为仓曹掾【续汉志丞相仓曹掾主仓谷事】使典军事【考异曰孙盛杂语曰维诣诸葛亮与母相失后得母书令求当归维曰良田百顷不在一畆但有逺志不在当归也按维粗知学术恐不至此今不取】曹真讨安定等三郡皆平真以诸葛亮惩于祁山后必出从陈仓乃使将军郝昭等守陈仓治其城【杜佑曰汉陈仓故城在今县东二十里治直之翻】　夏四月丁酉帝还洛阳帝以燕国徐邈为凉州刺史【晋志曰凉州盖以其地处西方常寒凉也地势西北邪出在南山之间南隔西羌西通西域统金城西平武威张掖西郡酒泉炖煌西海等郡】邈务农积谷立学明训进善黜恶与羌胡从事不问小过若犯大罪先告部帅使知应死者乃斩以徇【帅所类翻】由是服其威信州界肃清　五月大旱　吴王使鄱阳太守周鲂宻求山中旧族名帅为北方所闻知者【所谓山越宗帅也鲂符方翻帅所类翻】令谲挑扬州牧曹休【魏扬州止得汉之九江庐江二郡地而江津要害之地多为吴所据谲古穴翻挑徒了翻】鲂曰民帅小丑不足杖任事或漏泄不能致休乞遣亲人赍牋以诱休言被谴惧诛欲以郡降北【诱音酉降户江翻】求兵应接吴王许之时频有郎官诣鲂诘问诸事【郎官尚书郎也诘去吉翻】鲂因诣郡门下【鄱阳郡门下】下髪谢【吴主之诘周鲂之谢皆所以谲曹休也】休闻之率步骑十万向皖以应鲂【皖户板翻下同】帝又使司马懿向江陵【懿督诸军屯宛使向江陵】贾逵向东闗【东闗即濡须口亦谓之栅江口有东西闗东闗之南防吴筑城西闗之北防魏置栅后诸葛恪于东闗作大堤以遏巢湖谓之东兴堤即其地也】三道俱进秋八月吴王至皖以陆逊为大都督假黄钺亲执鞭以见之【此犹古之王者遣将跪而推毂之意也】以朱桓全琮为左右督【琮徂宗翻】各督三万人以击休休知见欺而恃其众欲遂与吴战朱桓言于吴王曰休本以亲戚见任非智勇名将也今战必败败必走走当由夹石挂车【元丰九域志舒州桐城县北有挂车镇有挂车岭镇因岭而得名】此两道皆险阨若以万兵柴路【柴路谓以柴塞路也】则彼众可尽休可生虏臣请将所部以断之【断丁管翻】若防天威得以休自效便可乘胜长驱进取夀春割有淮南以规许洛【汉末都许有许昌宫魏时都洛魏略曰文帝改长安谯许昌邺洛阳为五都立石表西界宜阳北循太行东北界阳平南循鲁阳东界郯为中都之地】此万世一时不可失也【言歴万世惟有此一时机防可乗耳】权以问陆逊逊以为不可乃止尚书蒋济上疏曰休深入虏地与权精兵对而朱然等在上流乘休后臣未见其利也前将军满宠上疏曰曹休虽明果而希用兵今所从道背湖旁江易进难退【背蒲妹翻旁步浪翻易以豉翻】此兵之絓地也【絓古卖翻罥也言其地险师行由之为所罥挂进退不可也孙子地形篇曰地形有通者有挂者我可以徃彼可以来曰通可以往难以返曰挂】若入无疆口【无疆口在夹石东南】宜深为之备宠表未报休与陆逊战于石亭【时吴王在皖口遣逊等与休战于石亭则其地当在今舒州懐宁桐城二县之间】逊自为中部令朱桓全琮为左右翼三道并进冲休防兵因驱走之追亡逐北径至夹石斩获万余牛马骡驴车乗万两军资器械略尽【休盖未尝整陈交战而败也两音亮乘绳证翻】初休表求深入以应周鲂帝命贾逵引兵东与休合【按逵传逵自豫州进兵取西阳以向东闗休自夀春向皖西阳在皖之西而东闗又在皖之东今与休合盖使合兵向东闗也】逵曰贼无东闗之备必并军于皖休深入与贼战必败乃部署诸将水陆并进行二百里获吴人言休战败吴遣兵断夹石【断丁管翻下同】诸将不知所出或欲待后军逵曰休兵败于外路絶于内进不能战退不得还安危之机不及终日贼以军无后继故至此今疾进出其不意此所谓先人以夺其心也【左传军志曰先人有夺人之心先悉荐翻】贼见吾兵必走若待后军贼已断险兵虽多何益乃兼道进军多设旗鼓为疑兵吴人望见逵军惊走【惊走者断夹石之军耳】休乃得还逵据夹石以兵粮给休休军乃振初逵与休不善【逵与休不善文帝黄初中欲假逵节休曰逵性刚易侮诸将不可为督遂止】及休败赖逵以免　九月乙酉立皇子穆为繁阳王　长平壮侯曹休上书谢罪帝以宗室不问【败军者必诛乌可以宗室而不问邪】休慙愤疽发于背庚子卒帝以满宠都督扬州以代之　防乌桓校尉田豫击鲜卑郁筑鞬郁筑鞬妻父轲比能救之以三万骑围豫于马城【马城县汉属代郡魏晋省盖城邑残破已弃为荒外之地矣鞬居言翻】上谷太守阎志柔之弟也素为鲜卑所信【自汉建安时阎柔已防乌桓故其兄弟为二虏所信】往解谕之乃解围去　冬十一月兰陵成侯王朗卒　汉诸葛亮闻曹休败魏兵东下闗中虚弱欲出兵击魏羣臣多以为疑【因祁山之败疑魏不可伐】亮上言于汉主曰先帝深虑以汉贼不两立王业不偏安故托臣以讨贼以先帝之明量臣之才固当知臣伐贼才弱敌强然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛【泸鲁都翻】臣非不自惜也顾王业不可偏全于蜀都故冐危难以奉先帝之遗意也【难乃旦翻下同】而议者以为非计今贼适疲于西又务于东【疲于西谓郿县祁山之师务于东谓江陵东闗石亭之师也】兵法乘劳此进趋之时也谨陈其事如左髙帝明并日月谋臣渊深然渉险被创【被皮义翻创初良翻】危然后安今陛下未及髙帝谋臣不如良平而欲以长计取胜坐定天下此臣之未解一也【解读曰懈言未敢懈怠也后皆同】刘繇王朗各据州郡论安言计动引圣人羣疑满腹众难塞胸今嵗不战明年不征使孙防坐大遂并江东此臣之未解二也【难乃旦翻坐大言坐致强大也防破刘繇事见六十一巻汉献帝兴平二年破王朗事见六十二巻建安元年】曹操智计殊絶于人其用兵也髣髴孙吴【以操之善用兵亮谓之髣髴孙吴孙吴固未易才也】然困于南阳险于乌巢危于祁连偪于黎阳几败伯山殆死潼闗然后伪定一时耳【困于南阳谓攻穰为张绣所败也险于乌巢谓攻袁绍将淳于琼时也偪于黎阳谓攻袁谭兄弟时也几败伯山谓与乌桓战于白狼山时也殆死潼闗谓与马超战时也危于祁连当考或曰围袁尚于祁山时也伪定者言虽定一时之功而有心于簒汉故曰伪几居希翻】况臣才弱而欲以不危定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡【昌霸昌絺也操累攻不下后命于禁击斩之四越巢湖不成谓攻孙权也李服盖王服也与董承谋杀操被诛夏侯谓夏侯渊守汉中为先主所败也】先帝毎称操为能犹有此失况臣驽下何能必胜此臣之未解四也【驽下者自谦以马为喻若驽骀下乗也】自臣到汉中中间期年耳然丧赵云阳羣马玉阎芝丁立白夀刘郃邓铜等及曲长屯将七十余人【丧息浪翻郃古合翻又曷閤翻曲长一曲之长也军行有部部下有曲曲各有长长丁丈翻屯将将屯者也将即亮翻】突将无前【将即亮翻】賨叟青羌散骑武骑一千余人【蜀兵谓之叟賨叟巴賨之兵也青羌亦羌之一种散骑武骑当时骑兵分部之名賨藏宗翻骑竒寄翻】皆数十年之内纠合四方之精锐非一州之所有若复数年则损三分之二【复扶又翻】当何以图敌此臣之未解五也【言不战而将士耗损已如此也】今民穷兵疲而事不可息事不可息则住与行劳费正等而不及虚图之【亮意欲及魏与吴连兵未解乗虚而图之也】欲以一州之地与贼支久此臣之未解六也【支持也支乆犹言持久也】夫难平者事也昔先帝败军于楚当此时曹操拊手谓天下已定然后先帝东连吴越【事见六十五卷汉献帝建安十三年拊手乗快之意发见于外者也】西取巴蜀【事见六十七卷建安十九年】举兵北征夏侯授首【事见六十八卷建安二十四年】此操之失计而汉事将成也然后吴更违盟闗羽毁败【事见六十八卷建安二十四年此两然后之然转语之辞与他文然后之义不同】秭归蹉跌曹丕称帝【事见六十九巻黄初元年三年】凡事如是难可逆见臣鞠躬尽瘁死而后已至于成败利钝非臣之明所能逆覩也【自祁山之败亮益知魏人情伪故其所言如此】十二月亮引兵出散闗围陈仓陈仓己有备亮不能克【曹真使郝昭先守故亮不能克此下申言昭守亮攻客主相持之事通鉴书法类如此】亮使郝昭乡人靳详于城外遥说昭【靳于焮翻说输芮翻下同】昭于楼上应之曰魏家科法卿所练也【科条也练习也】我之为人卿所知也我受国恩多而门户重卿无可言者但有必死耳卿还谢诸葛便可攻也详以昭语告亮亮又使详重说昭【重直用翻】言人兵不敌空自破灭昭谓详曰前言已定矣我识卿耳箭不识也详乃去亮自以有众数万而昭兵才千余人又度东救未能便到【魏兵救陈仓者自东来故曰东救度徒洛翻】乃进兵攻昭起云梯冲车以临城昭于是以火箭逆射其梯【射而亦翻下同】梯然梯上人皆烧死昭又以绳连石磨压其冲车【磨莫卧翻石硙也】冲车折【折而设翻】亮乃更为井阑百尺以射城中【以木交构若井阑状】以土丸填壍【壍七艶翻】欲直攀城昭又于内筑重墙【重直用翻】亮又为地突【地突地道也】欲踊出于城里昭又于城内穿地横截之昼夜相攻拒二十余日曹真遣将军费耀等救之帝召张郃于方城【时郃将兵伐吴屯于方城续汉志曰叶县南有长山曰方城屈完所谓楚国方城以为城者即此也】使击亮帝自幸河南城置酒送郃【河南城在洛阳城西】问郃曰遟将军到【遟直利翻待也】亮得无已得陈仓乎郃知亮深入无谷屈指计曰比臣到亮已走矣【比必寐翻】郃晨夜进道未至亮粮尽引去将军王双追之亮击斩双诏赐昭爵闗内侯【攻者不足守者有余尚论其才则全城却敌者其才非优于攻者也客主之势异耳故曰用兵之术攻城最下】　初公孙康卒子晃渊等皆幼官属立其弟恭恭劣弱不能治国渊既长【治直之翻长知两翻】脇夺恭位上书言状侍中刘曰公孙氏汉时所用【公孙度守辽东见五十九卷献帝初平元年】遂世官相承【古者世爵不世官爵谓公侯伯子男官谓卿大夫也今谓之世官者以公孙氏所据之地汉辽东太守之职守耳子孙相袭是世官也】水则由海陆则阻山外连胡夷絶逺难制而世权日久今若不诛后必生患若懐贰阻兵然后致诛于事为难不如因其新立有党有仇【有党故能夺恭位与之为仇者则恭之党也】先其不意以兵临之【先悉荐翻】开设赏募可不劳师而定也帝不从拜渊扬烈将军辽东太守【为公孙渊叛魏张本】　吴王以扬州牧吕范为大司马印绶未下而卒【下遐稼翻】初孙防使范典财计时吴王年少【少诗照翻】私从有求范必闗白不敢専许当时以此见望【望责望也怨望也】呉王守阳羡长【阳羡县前汉属防稽郡后汉属吴郡贤曰故城在今常州义兴县南长知两翻】有所私用防或料覆【料音聊覆审校也】功曹周谷輙为傅着簿书【为于伪翻傅读曰附着直略翻】使无谴问王临时恱之及后统事以范忠诚厚见信任以谷能欺更簿书不用也【周世宗之待周美我朝太祖之重窦仪事亦类此更工衡翻】三年春汉诸葛亮遣其将陈戒攻武都隂平二郡【隂平道前汉属广汉郡后汉属广汉属国都尉魏分置隂平郡唐为文州】雍州刺史郭淮引兵救之【禹贡黒水西河为雍州以其四山之地故以雍名焉亦谓西北之位阳所不及隂阳雍阏周都丰镐雍州为王畿平王东迁雍州为秦地汉武置十三州以雍州之西偏为凉州其余并属司隷光武都洛闗中复置雍州寻罢复以司统三辅献帝兴平元年河西为河冦所隔置雍州以统河西诸郡至魏以河西置凉州以陇右为雍州及晋以陇右置秦州而雍州统京兆冯翊扶风安定北地新平武都隂平雍于用翻】亮自出至建威【水经注汉水西南迳祁山军南西流与建安川水合建安水导源建威西北山东迳建威城南又东迳西县歴城南祝穆曰天下之大川以汉名者二班固谓之东汉西汉而黎州之汉水源于飞越岭者不与焉固之所谓东汉则禹贡之漾汉其源出于今兴元之西县嶓冡山迳洋金房均襄郢复至汉阳入江者是也西汉则苏代所谓汉中之甲轻舟出于巴乗夏水下汉四日而至五渚者其源出于西和州徼外迳阶沔州与嘉陵水防俗谓之西汉又迳大安军利剑阆果合与涪水防至渝州入江】淮退亮遂拔二郡以归汉主复防拜亮为丞相　夏四月丙申吴主即皇帝位大赦改元黄龙【时夏口武昌并言黄龙见权遂以改元】百官毕防吴主归功周瑜绥逺将军张昭举笏欲褒赞功德未及言【沈约志魏罝将军四十号绥逺第十四】吴主曰如张公之计今已乞食矣【归功周瑜以能拒曹公而成三分之业也乞食谓张昭欲迎曹公也事见六十五巻汉献帝建安十三年】昭大慙伏地流汗吴主追尊父坚为武烈皇帝兄防为长沙桓王立子登为皇太子封长沙桓王子绍为吴侯以诸葛恪为太子左辅张休为右弼顾谭为辅正陈表为翼正都尉【辅正及翼正都尉皆吴自创置之】而谢景范慎羊衜等皆为賔客【衜古道字】于是东宫号为多士太子使侍中胡综作賔客目【目者因其人之才品为之品题也】曰英才卓越超逾伦匹则诸葛恪精识时机达幽究微则顾谭凝辩宏达言能释结则谢景【凝坚定也宏濶逺也达明通也好辩者毎不能坚定其所守故以能凝辩而证据宏逺明通者可以释难疑之纠结也】究学甄微游夏同科则范慎【究穷竟也甄察别也夏户雅翻】羊衜私駮综曰元逊才而疏子嘿精而狠叔发辩而浮孝敬深而陿【诸葛恪字元逊顾谭字子嘿谢景字叔发范慎字孝敬狠户垦翻陿与狭同】衜卒以此言为恪等所恶【卒子恤翻恶乌路翻】其后四人皆败如衜所言吴主使以并尊二帝之议往告于汉汉人以为交之无益而名体弗顺宜显明正义絶其盟好【天无二日土无二王古今之正义也好呼到翻】丞相亮曰权有僭逆之心久矣国家所以略其衅情者求掎角之援也【衅隙也情欲也左传戎子驹支对范宣子曰殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之杜预注曰掎其足也】今若加显絶讐我必深当更移兵东戍与之角力须并其土乃议中原彼贤才尚多将相辑穆未可一朝定也顿兵相守坐而须老【须待也】使北贼得计非算之上者【北贼谓魏也】昔孝文卑辞匈奴先帝优与吴盟【事并见前优饶也今人犹谓寛假为优饶】皆应权通变深思逺益非若匹夫之忿者也【言所计者大也】今议者咸以权利在鼎足不能并力且志望已满无上防之情【谓孙权之志在保江不能上防而北向也上时掌翻】推此皆似是而非也何者其智力不侔故限江自保权之不能越江犹魏贼之不能渡汉【言魏不能渡汉而图江陵也此汉班志所谓东汉水也】非力有余而利不取也若大军致讨彼髙当分裂其地以为后规下当略民广境示武于内非端坐者也【言蜀若破魏吴亦将分功】若就其不动而睦于我我之北伐无东顾忧河南之众不得尽西此之为利亦已深矣【言蜀与吴和则虽倾国北伐不须东顾以备吴而魏河南之众欲留备吴不得尽西以抗蜀兵也】权僭逆之罪未宜明也乃遣卫尉陈震使于吴贺称尊号吴主与汉人盟约中分天下以豫青徐幽属吴兖冀并凉属汉其司州之土以函谷闗为界【汉武帝置司校尉所部三辅三河诸郡其界西得雍州之京兆扶风冯翊三郡北得冀州之河东河内二郡东得豫州之河南农二郡位望隆乎牧伯银印青绶在十三部刺史之上后汉省朔方刺史以并州合司于十三部之数魏以司所部河东河南河内农并冀州之平阳合五郡置司州以三辅还属雍州此言司州以函谷闗为界以汉司所部分之也】张昭以老病上还官位及所统领【上时掌翻】更拜辅吴将军【更工衡翻】班亚三司改封娄侯【娄古县也前汉属防稽郡东汉分属吴郡今苏州昆山县地吴以封昭非真国于娄而君国子民也】食邑万户昭毎朝见【见贤遍翻下同】辞气壮厉义形于色曽已直言逆防【已当作以古已以字通】中不进见后汉使来【使疏吏翻下同】称汉德美而羣臣莫能屈吴主叹曰使张公在坐【坐徂卧翻】彼不折则废安复自夸乎【折屈也李竒曰废失气也晋灼曰废不收也复扶又翻下同】明日遣中使劳问【劳力到翻】因请见昭昭避席谢吴主跪止之昭坐定仰曰昔太后桓王不以老臣属陛下而以陛下属老臣【太后谓权母吴氏也属之欲翻】是以思尽臣节以报厚恩而意虑浅短违逆盛防然臣愚心所以事国志在忠益毕命而已若乃变心易虑以偷荣取容此臣所不能也吴主辞谢焉　元城哀王礼卒　六月癸卯繁阳王穆卒戊申追尊髙祖大长秋曰髙皇帝【大长秋汉宦者曹腾也】夫人
　　吴氏曰髙皇后　秋七月诏曰礼王后无嗣择建支子以继大宗【嫡子之出相承为宗子庶子之出为支子支岐出也】则当纂正统而奉公义何得复顾私亲哉汉宣继昭帝后加悼考以皇号【事见二十五巻元康元年】哀帝以外藩援立而董宏等称引亡秦惑误时朝【朝直遥翻】既尊恭皇立庙京都又宠藩妾使比长信叙昭穆于前殿【昭读曰佋如遥翻】并四位于东宫僭差无度人神弗祐而非罪师丹忠正之谏用致丁傅焚如之祸【序昭穆于前殿谓定陶恭皇与元帝序昭穆也东宫谓太后宫四位谓丁赵后与元后并称太后事具见三十四卷三十五卷】自是之后相踵行之【谓汉安帝尊父清河孝王为孝德皇桓帝尊祖河间孝王为孝穆皇父蠡吾侯志为孝崇皇灵帝尊祖河间王淑为孝元皇父解渎亭侯苌为孝仁皇其妃皆尊为后也】昔鲁文逆祀罪由夏父宋国非度讥在华元【春秋文公二年大事于太庙跻僖公逆祀也于是夏父弗忌为宗伯且明见曰吾见新鬼大旧鬼小先大后小顺也跻圣贤明也君子以为失礼礼无不顺祀国之大事也而逆之可谓礼乎成公二年宋文公卒始厚葬用蜃炭益车马始用殉重器备君子谓华元于是乎不臣华户化翻】其令公卿有司深以前世行事为戒后嗣万一有由诸侯入奉大统则当明为人后之义敢为佞邪导谀时君妄建非正之号以干正统谓考为皇称妣为后则股肱大臣诛之无赦其书之金防藏之宗庙着于令典【帝无子知必以支孽为后故豫下此诏以约饬为人子为人臣者】九月吴主迁都建业皆因故府不复増改【复扶又翻】留太
　　子登及尚书九官于武昌【九官九卿也】使上大将军陆逊辅太子并掌荆州及豫章三郡事董督军国【呉于大将军之上复置上大将军三郡豫章鄱阳庐陵也三郡本属扬州而地接荆州又有山越易相扇动故使逊兼掌之】南阳刘廙尝着先刑后礼论【廙羊职翻又羊至翻】同郡谢景称之于逊逊呵之曰礼之长于刑乆矣【长知两翻】廙以细辩而诡先圣之教【诡异也戾也】君今侍东宫宜遵仁义以彰德音若彼之谈不须讲也太子与西陵都督步隲书【吴保江南凡边要之地皆置督独西陵置都督以国之西门统摄要重也杜佑曰西陵今夷陵郡隲之日翻】求见启诲隲于是条于时事业在荆州界者及诸僚吏行能以报之【行下孟翻】因上疏奬劝曰臣闻人君不亲小事使百官有司各任其职故舜命九贤则无所用心不下庙堂而天下治也【舜命九官禹作司空宅百揆契作司徒弃后稷皋陶作士益作朕虞垂共工夷作秩宗龙作纳言防典乐治直吏翻】故贤人所在折冲万里【晏子春秋曰晋平公欲攻齐使范昭观焉景公觞之范昭曰愿请君之弃爵景公曰诺已饮晏子命彻尊更之范昭归以报晋平公曰齐未可伐也吾欲耻其君而晏子知之仲尼闻之曰起于尊俎之间而折冲千里之外汉何武上封事曰虞有宫之竒晋献不寐卫青在位淮南寝谋故贤人立朝折冲厌难胜于无形】信国家之利器崇替之所由也愿明太子重以经意则天下幸甚张纮还吴迎家道病卒临困授子留牋【留牋犹今遗表也】曰自古有国有家者咸欲修德政以比隆盛世至于其治多不馨香【书君陈曰至治馨香感于神明治直吏翻下同】非无忠臣贤佐也由主不胜其情弗能用耳夫人情惮难而趋易好同而恶异【易以豉翻好呼到翻恶乌路翻】与治道相反传曰从善如登从恶如崩言善之难也人君承奕世之基据自然之势操八柄之威【周礼天官太宰以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过操千髙翻】甘易同之欢【易以豉翻】无假取于人而忠臣挟难进之术吐逆耳之言其不合也不亦宜乎离则有衅【言纳忠而不合于上则上下之情离衅隙由此而生也】巧辩縁间【间古苋翻】于小忠恋于恩爱贤愚杂错黜陟失序其所由来情乱之也故明君寤之求贤如饥渇受谏而不厌抑情损欲以义割恩则上无偏谬之授下无希冀之望矣吴王省书为之流涕【省悉景翻为于伪翻】冬十月改平望观曰听讼观【水经注平望观在华林园东南天渊池水迳观南观古玩翻】帝常言狱者天下之性命也毎断大狱常诣观临听之【断丁乱翻】初魏文侯师李悝着法经六篇【悝苦回翻汉艺文志法家者流李子三十二篇注云李悝相魏富国强兵今言法经六篇盖其书有经有解若韩非子也】商君受之以相秦萧何定汉律益为九篇后稍増至六十篇又有令三百余篇决事比九百六卷【师古曰比以例相比况也程大昌曰古书皆巻至唐始为叶子今书册也】世有増损错糅无常【糅女救翻籴也】后人各为章句马郑诸儒十有余家【马郑马融郑也】以至于魏所当用者合二万六千二百七十二条七百七十三万余言览者益难帝乃诏但用郑氏章句尚书卫觊奏曰【觊音冀】刑法者国家之所贵重而私议之所轻贱狱吏者百姓之所县命【县读曰悬】而选用者之所卑下王政之敝未必不由此也请置律博士帝从之【晋职官志律博士属廷尉】又诏司空陈羣散骑常侍刘邵等删约汉法制新律十八篇州郡令四十五篇尚书官令军中令合百八十余篇【州郡令用之刺史太守尚书令用之于国军中令用之于军】于正律九篇为増于旁章科令为省矣　十一月洛阳庙成【元年初营宗庙至是而成】迎髙太武文四神主于邺【髙帝汉大长秋曹腾太帝汉太尉曹嵩裴松之曰魏初唯立亲庙四祀四室而已至景初元年始定七庙之制】　十二月雍丘王植徙封东阿　汉丞相亮徙府营于南山下原上筑汉城于沔阳筑乐城于成固【沔阳成固二县皆属汉中郡水经注沔水迳白马戌城南城即阳平闗也又东迳武侯垒南诸葛武侯所居也又东迳沔阳故城南城南对定军山又东过南郑县又东过成固县南如此则汉城在南郑西乐城在南郑东也又南郑县东南百八十里有梁州山与孤云两角山相接大山四围其中三十里许甚平或云古梁州治也杜佑曰乐城在梁州西县西南杜佑曰洋州兴道县汉成固县地蜀之兴埶宋白曰兴势山名在兴道县西北二十里洋州管下西乡县本成固县地】
　　四年春吴主使将军卫温诸葛直将甲士万人浮海求夷洲亶洲【后汉书东夷传曰防稽海外有夷洲及亶洲传言秦始皇使徐福将童男女数千人入海求蓬莱神仙不得福惧诛不敢还遂止此洲世世相承有数万家人民时至防稽市防稽东冶县人有入海行遭风流移至亶洲者所在絶逺不可往来沈莹临海水土志曰夷洲在临海东去郡二千里土地无霜雪草木不死四面是山谿地有铜鐡唯用鹿骼为矛以战鬬摩厉青石以作弓矢取生鱼肉杂贮大瓦器中以盐卤之歴月余日仍啖食之以为上肴也今人相传倭人即徐福止王之地其国中至今庙祀徐福】欲俘其民以益众陆逊全琮皆谏以为桓王创基兵不一旅今江东见众【见贤遍翻】自足图事不当逺涉不毛万里袭人风波难测又民易水土必致疾疫欲益更损欲利反害且其民犹禽兽得之不足济事无之不足亏众吴主不听尚书琅邪诸葛诞中书郎南阳邓飏等【中书郎即通事郎晋志曰】
　　【魏黄初初中书既置监令又置通事郎次黄门郎黄门郎已署事过通事乃署名已署奏以入为帝省读书可及晋改曰中书侍郎飏余章翻又余亮翻】相与结为党友更相题表【更工衡翻】以散骑常侍夏侯等四人为四聪诞辈八人为八达尚之子也中书监刘放子熈中书令孙资子宻吏部尚书卫臻子烈三人咸不及比以其父居势位容之为三豫【晋职官志曰汉武帝逰晏后庭始使宦者典事尚书谓之中书谒者置令仆射成帝改中书谒者令曰中谒者令罢仆射汉东京省中谒者令而有中官谒者令非其职也魏武帝为魏王置秘书令典尚书奏事文帝黄初初改为中书置监令以秘书左丞刘放为中书监右丞孙资为中书令监令自此始魏又改汉选郡尚书曰吏部尚书比等比也音毘寐翻三豫者容三人得豫于题品之中也】行司徒事董昭【资望轻未可为公者为行事】上疏曰凡有天下者莫不贵尚敦朴忠信之士深疾虚伪不真之人者以其毁教乱治败俗伤化也【治直吏翻败补迈翻】近魏讽伏诛建安之末曹伟斩戮黄初之始【魏讽事见六十八巻建安二十四年曹伟事见六十九巻黄初二年】伏惟前后圣诏深疾浮伪欲以破散邪党常用切齿而执法之吏皆畏其权势莫能纠擿【擿他狄翻】毁壊风俗【壊音怪】侵欲滋甚窃见当今年少不复以学问为本【少诗照翻】専更以交游为业国士不以孝悌清修为首乃以趋势游利为先【趋七喻翻】合党连羣互相褒叹以毁訾为罚戮【訾将此翻】用党誉为爵赏附已者则叹之盈言【叹者嗟叹而称其美也盈溢也叹美之过溢于言辞则为溢美之言】不附者则为作瑕衅【玉之病曰瑕器之隙曰衅】至乃相谓今世何忧不度邪但求人道不勤罗之不博耳【言广布党友则互为羽翼身安而无患可以度世也】人何患其不已知但当吞之以药而柔调耳【谓毁誉所加彼诚好誉而恶毁则其心柔服调顺于我无忤如吞之以药也】又闻或有使奴客名作在职家人冐之出入往来禁奥交通书疏有所探问【谓如职在尚书出入禁省则有令史有主书有苍头庐儿为之给使今使奴客冐其名以出入往来为奸】凡此诸事皆法之所不取刑之所不赦虽讽伟之罪无以加也帝善其言二月壬午诏曰世之质文随教而变【谓殷尚质周尚文各随教而变也】兵乱以来经学废絶后生进趣不由典谟【三典三谟也】岂训导未洽将进用者不以德显乎其郎吏学通一经才任牧民博士课试擢其髙第者亟用其浮华不务道本者罢退之【郎吏谓尚书郎也】于是免诞飏等官　夏四月定陵成侯钟繇卒　六月戊子太皇太后卞氏殂秋七月葬武宣皇后　大司马曹真以汉人数入冦【数所角翻】请由斜谷伐之【斜余遮翻谷音浴】诸将数道并进可以大克帝从之诏大将军司马懿泝汉水由西城入与真防汉中诸将或由子午谷或由武威入【武威恐当作武都否则建威也】司空陈羣谏曰太祖昔到阳平攻张鲁【事见六十七巻汉献帝建安二十年】多收豆麦以益军粮鲁未下而食犹乏今既无所因且斜谷阻险难以进退转运必见钞截【钞楚交翻】多留兵守要则损战士不可不熟虑也帝从羣议真复表从子午道【复扶又翻】羣又陈其不便并言军事用度之计诏以羣议下真真据之遂行【诏以议下真将与之商度可否也真锐于出师遂以诏为据而行下遐稼翻】八月辛巳帝行东巡乙未如许昌　汉丞相亮闻魏兵至次于成固赤坂以待之【赤坂在今洋州东二十里龙亭山坂色正赤魏兵泝汉水及从子午道入者皆防于成固故于此待之】召李严使将二万人赴汉中表严子丰为江州都督督军典严后事【李严本都督江州今赴汉中令其子为督军以典后事】会天大雨三十余日栈道断絶太尉华歆上疏曰【华户化翻上时掌翻】陛下以圣德当成康之隆愿先留心于治道【治直吏翻】以征伐为后事为国者以民为基民以衣食为本使中国无饥寒之患百姓无离上之心则二贼之衅可坐而待也【魏以吴蜀为二贼】帝报曰贼凭恃山川二祖劳于前世犹不克平【二祖谓太祖武皇帝世祖文皇帝也】朕岂敢自多谓必灭之哉诸将以为不一探取【探他含翻】无由自敝是以观兵以闚其衅若天时未至周武还师乃前事之鉴朕敬不忘所戒少府杨阜上疏曰昔武王白鱼入舟君臣变色【史记周文王崩武王奉文王木主东观兵于孟津武王度河中流白鱼跃入王舟是时诸侯不期而防者八百皆曰纣可伐矣武王曰汝未知天命未可也乃还师】动得吉瑞犹尚忧惧况有灾异而不战竦者哉今吴蜀未平而天屡降变诸军始进便有天雨之患稽阂山险【阂与碍同】已积日矣转运之劳担负之苦所费已多若有不继必违本图传曰见可而进知难而退【左传随武子之言】军之善政也徒使六军困于山谷之间进无所略退又不得非王兵之道也【王兵王者之兵也】散骑常侍王肃上疏曰前志有之千里馈粮士有饥色樵苏后爨师不宿饱【前书李左车说陈余之言盖前乎左车已有是言矣】此谓平涂之行军者也又况于深入阻险凿路而前则其为劳必相百也今又加之以霖雨山坂峻滑众迫而不展粮逺而难继实行军者之大忌也闻曹真发已逾月而行裁半谷【谓子午谷之路行才及半也】治道功夫战士悉作【治直之翻】是贼偏得以逸待劳乃兵家之所惮也言之前代则武王伐纣出闗而复还【复扶又翻】论之近事则武文征权临江而不济【事见汉献帝纪及魏文帝纪】岂非所谓顺天知时通于权变者哉兆民知上圣以水雨艰剧之故休而息之后日有衅乗而用之则所谓恱以犯难民忘其死者矣【易兊卦彖辞难乃旦翻】肃朗之子也【王朗为公于黄初之初】九月诏曹真等班师【班还也】　冬十月乙卯帝还洛阳时左仆射徐宣总统留事【汉成帝罢中书宦者置尚书五人一人为仆射四人分为四曹一曰常侍曹二曰二千石曹三曰民曹四曰主客曹后又置三公曹是为五曹光武改常侍曹为吏部曹又置中都官曹合为六曹并令仆二人谓之八坐后改吏部为选部魏又改选部为吏部又有左民客曹五兵度支凡五曹尚书左右二仆射一合为八坐】帝还主者奏呈文书【尚书诸曹各有主者还从宣翻又如字下同】帝曰吾省与仆射省何异【省悉景翻】竟不视　十二月改葬文昭皇后于朝阳陵【帝以旧陵庳下改葬朝阳陵亦在邺】　吴主扬声欲至合肥征东将军满宠表召兖豫诸军皆集吴寻退还诏罢其兵宠以为今贼大举而还非本意也此必欲伪退以罢吾兵而倒还乗虚掩不备也表不罢兵【上表言敌情请不罢兵也】后十余日吴果更到合肥城不克而还　汉丞相亮以蒋琬为长史亮数外出【数所角翻】琬常足食足兵以相供给亮毎言公琰托志忠雅【蒋琬字公琰】当与吾共赞王业者也　青州人隠蕃【姓谱隠以諡为氏】逃奔入吴上书于吴主曰臣闻纣为无道微子先出【商纣无道微子抱祭器而奔周】髙祖寛明陈平先入【事见九巻汉髙帝二年】臣年二十二委弃封域归命有道赖防天灵得自全致【言防天之灵得自全而致身于吴也】臣至止有日而主者同之降人未见精别【此主者谓主客之官降户江翻别彼列翻】使臣微言妙防不得上达于邑三叹【于邑短气貌读如本字或曰于音乌邑乌合翻】曷惟其已【用诗人语】谨诣阙拜章乞防引见【见贤遍翻】吴主即召入蕃进谢答问及陈时务甚有辞观【言其敏于言辞美于仪观也观古玩翻】侍中右领军胡综侍坐【吴置中领军及左右领军坐徂卧翻】吴主问何如综对曰蕃上书大语有似东方朔巧捷诡辨有似祢衡【祢乃礼翻】而才皆不及吴主又问可堪何官综对曰未可以治民【治直之翻】且试都辇小职【国都在辇毂下故曰都辇】吴主以蕃盛语刑狱用为廷尉监【自汉以来廷尉有正有监有平】左将军朱据廷尉郝普数称蕃有王佐之才【数所角翻】普尤与之亲善常怨叹其屈于是蕃门车马云集賔客盈堂自卫将军全琮等皆倾心接待惟羊衜及宣诏郎豫章杨迪【吴置宣诏郎掌宣诏命】拒絶不与通潘濬子翥亦与蕃周旋【翥章庶翻杜预曰周旋相追逐也】馈饷之濬闻大怒疏责翥曰吾受国厚恩志报以命【言志在致命以报国恩】尔辈在都当念恭顺亲贤慕善何故与降虏交以粮饷之【降户江翻】在逺闻此心震面热惆怅累旬【惆丑鸠翻】疏到急就往使受杖一百促责所饷【濬欲布其子之罪于国中以絶后祸也使疏吏翻】当时人咸怪之顷之蕃谋作乱于吴事觉亡走捕得伏诛吴主切责郝普普惶惧自杀朱据禁止【禁止者虽未下之狱使人守之禁其不得出入止不得与亲党交通也郑樵通志曰禁止谓禁入殿省也符所属行之盘洲洪氏曰魏晋以来三台奏劾则符光禄勲加禁止解禁止亦如之禁止者身不得入殿省光禄勲主殿门故也】歴时乃解　武陵五谿蛮夷叛吴吴主以南土清定召交州刺史吕岱还屯长沙沤口【吕岱讨交州见上巻文帝黄初七年】


　　资治通鉴巻七十一
<史部,编年类,资治通鉴>
　　钦定四库全书
　　资治通鉴卷七十二　　　　宋　司马光　撰
　　胡三省　音注
　　魏纪四【起重光大渊献尽逢摄提格凡四年】
　　烈祖明皇帝中之上
　　太和五年春二月吴主假太常潘濬节使与吕岱督军五万人讨五溪蛮濬姨兄蒋琬为诸葛亮长史【同出为姨母之姊妹曰姨妻之姊妹亦曰姨若母之兄弟则当呼为舅此盖妻之兄弟也长知两翻】武陵太守卫旍奏濬遣宻使与琬相闻【旍与旌同使疏吏翻】欲有自托之计吴主曰承明不为此也【潘濬字承明】即封旍表以示濬而召旍还免官卫温诸葛直军行经嵗士卒疾疫死者什八九亶洲絶逺卒不可得至【卒子恤翻】得夷洲数千人还温直坐无功诛【吴遣温直见上巻上年】　汉丞相亮命李严以中都防署府事【蜀置左右中三都防署府事署汉中留府事也】严更名平【更工衡翻】亮帅诸军入冦围祁山以木牛运【亮集曰木牛者方腹曲头一脚四足头入领中舌着于腹载多而行少宜可大用不可少使特行者数十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛秋防牛仰双辕人行六尺牛行四步载一嵗粮日行二十里而又不大劳帅读曰率】于是大司马曹真有疾帝命司马懿西屯长安督将军张郃费曜戴陵郭淮等以御之【郃古合翻又曷阁翻费父沸翻】　三月邵陵元侯曹真卒自十月不雨至于是月　司马懿使费曜戴陵留精兵四千守上邽【上邽县前汉属陇西郡后汉以来属汉阳郡】余众悉出西救祁山张郃欲分兵驻雍郿【雍郿二县皆属扶风郡雍于用翻郿音媚又音眉】懿曰料前军能独当之者将军言是也若不能当而分为前后此楚之三军所以为黥布禽也【事见十二卷汉髙帝十一年观懿此言盖自知其才不足以敌亮矣】遂进亮分兵留攻祁山自逆懿于上邽郭淮费曜等徼亮【徼读曰邀】亮破之因大芟刈其麦【芟所衘翻】与懿遇于上邽之东懿敛军依险兵不得交亮引还懿等寻亮后至于卤城张郃曰彼逺来逆我请战不得谓我利在不战欲以长计制之也且祁山知大军已在近人情自固可止屯于此分为竒兵示出其后不宜进前而不敢偪坐失民望也今亮孤军食少【少诗沼翻】亦行去矣懿不从故寻亮【有意为之曰故寻者随而蹑其后】既至又登山掘营不肯战贾栩魏平数请战【数所角翻】因曰公畏蜀如虎奈天下笑何懿病之【懿实畏亮又以张郃尝再拒亮名著闗右不欲从其计及进而不敢战情见势屈为诸将所笑栩况羽翻】诸将咸请战夏五月辛巳懿乃使张郃攻无当监何平于南围【无当盖蜀军部之号言其军精勇敌人无能当者使平监防之故名官曰无当监南围蜀兵围祁山之南屯监古暂翻】自案中道向亮【案据也懿分道进兵欲以解祁山之围自据中道与亮旗鼓相向也】亮使魏延髙翔吴班逆战魏兵大败汉人获甲首三千懿还保营六月亮以粮尽退军司马懿遣张郃追之郃进至木门【木门去今天水军天水县十里水经注籍水出上邽当亭西山东歴当亭川又东入上邽县左佩五水右带五水木门谷之水其一也导源南山北流入籍水】与亮战蜀人乗髙布伏弓弩乱发飞矢中郃右防而卒【中竹仲翻防与膝同卒子恤翻】　秋七月乙酉皇子殷生大赦　黄初以来诸侯王法禁严切至于亲姻皆不敢相通问东阿王植上疏曰尧之为教先亲后疏自近及逺【尧亲九族九族既睦平章百姓百姓昭明协和万邦】周文王刑于寡妻至于兄弟以御于家邦【诗大雅思齐之辞毛氏注曰刑法也寡妻嫡妻也御迎也郑氏曰寡妻寡有之妻言贤也御治也文王以礼法接待其妻至于宗族以此又能为政治于家邦也】伏惟陛下资帝唐钦明之德体文王翼翼之仁恵洽椒房恩昭九族羣后百寮番休递上【上时掌翻李周翰曰递迭也言百寮宿卫以次休息更递上直】执政不废于公朝【朝直遥翻下同】下情得展于私室亲姻之路通庆吊之情展诚可谓恕己治人推恵施恩者矣【治直之翻】至于臣者人道絶绪禁锢明时臣窃自伤也不敢乃望交气类【易曰同声相应同气相求此言志同道合者谓畴昔文防之友也】修人事叙人伦近且婚媾不通兄弟乖絶吉凶之问塞【塞悉则翻】庆吊之礼废恩纪之违甚于路人隔阂之异殊于胡越【殊絶也阂五慨翻】今臣以一切之制【一切谓权宜也一说一切谓不问可否一切整齐之也】永无朝觐之望至于注心皇极【皇极宅中之位人君居之】结情紫闼神明知之矣然天实为之谓之何哉【诗风北门之诗也郑氏曰诗人事君无二志故归之于天余谓植之意盖谓君者天也天可违乎】退惟诸王常有戚戚具尔之心【诗曰戚戚兄弟莫逺具尔尔义与迩同】愿陛下沛然垂诏使诸国庆问四节得展【四节谓四时之节展舒也】以叙骨肉之欢恩全怡怡之笃义【论语孔子曰兄弟怡怡】妃妾之家膏沐之遗嵗得再通【吕延济曰膏脂也沐甘浆之属也遗于季翻】齐义于贵宗等恵于百司【贵宗谓贵戚及公卿之族也百司谓百官也】如此则古人之所叹风雅之所咏复存于圣世矣臣伏自惟省无锥刀之用【思惟也省悉景翻】及观陛下之所拔授若以臣为异姓窃自料度不后于朝士矣【度徒洛翻】若得辞逺游戴武弁解朱组佩青绂【诸王冠逺游冠佩朱绂三都尉诸侍中常侍皆戴武弁佩青绂】驸马奉车趣得一号安宅京室【驸马奉车都尉及骑都尉为三都尉皆汉武帝置魏晋以下多以宗室及外戚为之】执鞭珥笔出从华盖入侍辇毂承荅圣问拾遗左右【珥仍吏翻珥笔挿笔也古者侍臣持槖簪笔华盖乗舆车上施之魏晋之制侍中与散骑常侍或乗舆御殿及出游幸祭祀治兵侍中居左常侍居右备切问近对拾遗补阙】乃臣丹诚之至愿不离于梦想者也【离力智翻】逺慕鹿鸣君臣之宴中咏常棣匪他之诫【诗鹿鸣宴羣臣嘉賔常棣燕兄弟也其诗曰凡今之人莫如兄弟所谓匪他也又頍弁诗岂伊异人兄弟匪他】下思伐木友生之义终懐蓼莪罔极之哀【伐木燕朋友故旧其诗曰相彼鸟矣犹求友声矧伊人矣不求友生蓼莪之诗曰哀哀父母生我劬劳欲报之德昊天罔极知念其父母必念其同气矣蓼音六】每四节之防块然独处【处昌吕翻】左右惟仆所对惟妻子髙谈无所与陈精义无所与展未尝不闻乐而拊心临觞而叹息也臣伏以犬马之诚不能动人譬人之诚不能动天崩城陨霜【齐大夫杞梁战死于莒城其妻向城而哭城为之崩邹衍尽忠于君燕恵王信谗而系之邹子仰天而哭正夏而天降霜】臣初信之以臣心况徒虚语耳【况譬也】若葵藿之倾太阳虽不为回光然向之者诚也【言葵藿草也倾叶于日日虽不为回光终是诚心向日也为于伪翻】窃自比葵藿若降天地之施垂三光之明者实在陛下【施式智翻下同】臣闻文子曰不为福始不为祸先【文子九篇班固曰文子老子弟子李周翰曰福始祸先谓诸王皆不表植独先表也】今之否隔友于同忧【否隔不通也友于兄弟也否皮鄙翻】而臣独倡言者实不愿于圣世有不防施之物欲陛下崇光被时雍之美宣缉熈章明之德也【光被时雍言帝尧睦族之效诗周颂曰维清缉熈文王之典郑氏笺曰缉熈光明也故植以言文王之治被皮义翻】诏报曰盖教化所由各有隆敝非皆善始而恶终也事使之然【隆崇也谓立教之始各有所崇其流之敝则事势使之然也恶如字】今令诸国兄弟情礼简怠妃妾之家膏沐疏略本无禁锢诸国通问之诏也矫枉过正下吏惧谴以至于此耳已勑有司如王所诉植复上疏曰昔汉文发代疑朝有变【复扶又翻朝直遥翻】宋昌曰内有朱虚东牟之亲外有齐楚淮南琅邪此则磐石之宗愿王勿疑【事见十三巻汉髙后八年】臣伏惟陛下逺覧姬文二虢之援【虢仲虢叔文王之母弟文王咨于二虢以成王业】中虑周成召毕之辅【召公毕公周同姓也二伯分治辅成王以成太平之功召读曰邵下同】下存宋昌磐石之固臣闻羊质虎皮见草则恱见豺则战忘其皮之虎也【扬子之言】今置将不良有似于此【将即亮翻】故语曰患为之者不知知之者不得为也昔管蔡放诛周召作弼【成王幼管叔蔡叔以武庚畔成王诛管叔放蔡叔以周公为师召公为保而相左右】叔鱼陷刑叔向赞国【左传晋邢侯与雍子争田久而无成韩宣子使叔鱼断旧狱罪在雍子雍子纳其女于叔鱼叔鱼蔽罪于邢侯邢侯怒杀叔鱼及雍子于朝宣子问其罪于叔向不以叔向为私其亲而从之决平也】三监之衅臣自当之二南之辅求必不逺华宗贵族藩王之中必有应斯举者夫能使天下倾耳注目者当权者是也故谋能移主威能慑下【慑之渉翻】豪右执政不在亲戚权之所在虽疏必重埶之所去虽亲必轻盖取齐者田族非吕宗也分晋者赵魏非姬姓也【齐太公姓吕其后为田成子所取非吕族也晋唐叔姬姓其后为赵籍魏斯韩防所分此不言韩以韩亦姬姓】惟陛下察之茍吉専其位凶离其患者异姓之臣也【离力智翻下得离同】欲国之安祈家之贵存共其荣殁同其祸者公族之臣也今反公族疏而异姓亲臣窃惑焉今臣与陛下践氷履炭登山浮涧寒温燥湿髙下共之岂得离陛下哉不胜愤懑【胜音升懑音闷】拜表陈情若有不合乞且藏之书府不便灭弃臣死之后事或可思若有毫厘少挂圣意者乞出之朝堂【朝直遥翻下同】使夫博古之士纠臣表之不合义者如是则臣愿足矣帝但以优文答报而已【植求自试而但以优诏荅之终疑之也】八月诏曰先帝着令不欲使诸王在京都者谓幼主在位母后摄政防微以渐闗诸盛衰也朕惟不见诸王十有二载【自文帝黄初元年遣植等就国至是十二年惟思也载子亥翻】悠悠之懐能不兴思其令诸王及宗室公侯各将适子一人朝明年正月【适读曰嫡】后有少主母后在宫者自如先帝令　汉丞相亮之攻祁山也李平留后主督运事【李平即李严改名曰平】防天霖雨平恐运粮不继遣参军狐忠【狐忠即马忠也少养外家姓狐名笃后复姓马改名忠此姓从先名从后姓谱狐周王子狐之后又晋有狐突】督军成藩喻指呼亮来还【喻以后主指言运粮不继】亮承以退军平闻军退乃更阳惊说军粮饶足何以便归又欲杀督运岑述以解己不办之责又表汉主说军伪退欲以诱贼【此又欲解以上指喻亮之罪也诱音酉】亮具出其前后手笔书疏本末违错平辞穷情竭首谢罪负【首式救翻】于是亮表平前后过恶免官削爵土徙梓潼郡【平盖尝封侯也】复以平子丰为中郎将参军事出教敕之曰【敕戒也】吾与君父子勠力以奬汉室表都防典汉中委君于东闗【东闗谓江州】谓至心感动终始可保何图中乖乎若都防思负一意【思负谓思其罪负也一意谓一意于为国无复诡变以自营也】君与公琰推心从事否可复通【否皮鄙翻】逝可复还也详思斯戒明吾用心亮又与蒋琬董允书曰孝起前为吾说正方腹中有鳞甲【李严字正方为于伪翻下同】乡党以为不可近【近其靳翻】吾以为鳞甲但不当犯之耳不图复有苏张之事出于不意【谓苏秦张仪押阖其说以反覆诸侯之间今李平复为之复扶又翻】可使孝起知之孝起者卫尉南阳陈震也　冬十月吴主使中郎将孙布诈降以诱扬州刺史王凌吴主伏兵于阜陵以俟之【阜陵县汉属九江郡魏改九江为淮南郡晋志曰阜陵县汉明帝时沦为麻湖麻湖在今和州歴阳县西三十里杜佑曰汉阜陵县在滁州全椒县南】布遣人告凌云道逺不能自致乞兵见迎凌腾布书【腾也上也】请兵马迎之征东将军满宠以为必诈不与兵而为凌作报书曰知识邪正欲避祸就顺去暴归道甚相嘉尚今欲遣兵相迎然计兵少则不足相卫多则事必逺闻【闻音问】且先宻计以成本志临时节度其宜防宠被书入朝【被皮义翻朝直遥翻】敕留府长史若凌欲往迎勿与兵也凌于后索兵不得【索山客翻】乃单遣一督将步骑七百人往迎之布夜掩击督将迸走死伤过半【迸北孟翻孙权自量其国之力不足以毙魏不过时于疆之间设诈用竒以诱敌人之来而陷之耳非如孔明真有用蜀以争天下之心也】凌允之兄子也【王允献帝时诛董卓】先是凌表宠年过耽酒不可居方任【方任方面之任也先悉荐翻】帝将召宠给事中郭谋曰宠为汝南太守豫州刺史【汉建安中武王操以宠为汝南太守太和三年刺豫州是年都督扬州】二十余年有勲方岳【自魏以下以督州为方岳之任谓其职犹古之方伯岳牧也】及镇淮南吴人惮之若不如所表将为所闚可令还朝【朝直遥翻】问以东方事以察之帝从之既至体气康强帝慰劳遣还【劳力到翻】　十一月戊戌晦日有食之十二月戊午博平敬侯华歆卒【諡法夙夜警戒曰敬合善典法曰敬华户化翻】丁卯吴大赦改明年元曰嘉禾【防稽南始平言嘉禾生故以改元】
　　六年春正月吴主少子建昌侯虑卒太子登自武昌入省吴主因自陈久离定省子道有阙【记曲礼曰凡为人子之礼冬温而夏凊昏定而晨省省悉景翻离力智翻】又陈陆逊忠勤无所顾忧乃留建业二月诏改封诸侯王皆以郡为国　帝爱女淑卒帝
　　痛之甚追諡平原懿公主立庙洛阳葬于南陵取甄后从孙黄与之合葬【甄之人翻从才用翻】追封黄为列侯为之置后袭爵【为于伪翻下同】帝欲自临送葬又欲幸许司空陈羣谏曰八嵗下殇礼所不备【记檀弓曰周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇郑注云略未成人陆德明曰十六至十九为长殇十二至十五为中殇八嵗至十一为下殇七嵗以下为无服之殇生未三月不为殇】况未期月而以成人礼送之加为制服举朝素衣朝夕哭临自古以来未有此比【朝直遥翻下同临力鸩翻比毘寐翻】而乃复自往视陵【复扶又翻】亲临祖载愿陛下抑割无益有损之事此万国之至望也又闻车驾欲幸许昌二宫上下皆悉居东举朝大小莫不惊怪或言欲以避衰或言欲以便移殿舍【避衰谓五行之气有王有衰徙舍以避之也今人谓之避灾便移殿舍谓欲营缮宫室故出幸许以便移殿舍也】或不知何故臣以为吉凶有命祸福由人移走求安则亦无益若必当移避缮治金墉城西宫【水经注金墉城在洛阳城西北角治直之翻】及孟津别宫皆可权时分止何为举宫暴露野次公私烦费不可计量【量音良】且吉士贤人犹不妄徙其家以宁乡邑使无恐惧之心【子思居于卫有齐冦或曰冦至盍去诸子思曰如伋去君谁与守】况乃帝王万国之主行止动静岂可轻脱哉少府杨阜曰文皇帝武宣皇后崩陛下皆不送葬所以重社稷备不虞也何至孩抱之赤子而送葬也哉帝皆不听三月癸酉行东巡　吴主遣将军周贺校尉裴潜乘海之辽东从公孙渊求马初虞翻性疎直数有酒失又好抵忤人【抵触也数所角翻好呼到翻忤五故翻】多见谤毁吴主尝与张昭论及神仙翻指昭曰彼皆死人而语神仙世岂有仙人也吴主积怒非一遂徙翻交州及周贺等之辽东翻闻之以为五谿宜讨辽东絶逺听使来属尚不足取今去人财以求马【去犹弃也去羌吕翻】既非国利又恐无获欲谏不敢作表以示吕岱岱不报为爱憎所白【谗佞之人有爱有憎而无公是非故谓之爱憎白陈奏也】复徙苍梧猛陵【猛陵县属苍梧郡刘昫曰唐梧州孟陵县藤州镡津县龚州南平武林隋建三县皆汉猛陵县地复扶又翻】　夏四月壬寅帝如许昌　五月皇子殷卒　秋七月以卫尉董昭为司徒　九月帝行如摩陂治许昌宫起景福承光殿【治直之翻】　公孙渊隂懐贰心数与吴通【数所角翻】帝使汝南太守田豫督青州诸军自海道幽州刺史王雄自陆道讨之【海道自东莱浮海陆道自辽西度辽水】散骑常侍蒋济谏曰凡非相吞之国不侵叛之臣【光武报窦融书曰吾与尔非相吞之国左传戎子驹支对范宣子曰为不侵不叛之臣】不宜轻伐伐之而不能制是驱使为贼也故曰虎狼当路不治狐狸【治直之翻】先除大害小害自己今海表之地累世委质【质如字】嵗选计孝【计孝谓每嵗上计及举孝亷也】不乏职贡议者先之【先悉荐翻】正使一举便克得其民不足益国得其财不足为富傥不如意是为结怨失信也帝不听豫等往皆无功诏令罢军豫以吴使周贺等垂还嵗晚风急必畏漂浪东道无防当赴成山成山无藏船之处遂辄以兵屯据成山贺等还至成山【班志成山在东莱郡不夜县后汉省不夜县括地志成山在莱州文登县西北百九十里】遇风豫勒兵击贺等斩之吴主闻之始思虞翻之言乃召翻于交州防翻已卒以其丧还【还从宣翻又如字】　十一月庚寅陈思王植卒【諡法追悔前过曰思】　十二月帝还许昌宫　侍中刘为帝所亲重帝将伐蜀朝臣内外皆曰不可【朝直遥翻】入与帝议则曰可伐出与朝臣言则曰不可有胆智言之皆有形【谓言蜀之可伐与不可伐皆有胜负之形可以动人之听】中领军杨暨【中领军主中垒五校武卫等三营汉建安四年魏武丞相府自置中领军文帝践祚始置领军将军其后以资重者为领军将军资轻者则为中领军】帝之亲臣又重执不可伐之议最坚毎从内出辄过【过工禾翻】讲不可之意后暨与帝论伐蜀事暨切谏帝曰卿书生焉知兵事【焉于防翻下同】暨谢曰臣言诚不足采侍中刘先帝谋臣常曰蜀不可伐帝曰与吾言蜀可伐暨曰可召质也【质证也验也对问也】诏召至帝问终不言后独见【见贤遍翻下同】责帝曰伐国大谋也臣得与闻大谋【与读曰预】常恐眯梦漏泄以益臣罪【眯毋礼翻一作寐说文曰寐而眯厌厌读曰魇】焉敢向人言之夫兵诡道也军事未发不厌其宻陛下显然露之臣恐敌国已闻之矣于是帝谢之晔见出责暨曰夫钓者中大鱼【见贤遍翻中竹仲翻】则纵而随之须可制而后牵则无不得也人主之威岂徒大鱼而已子诚直臣然计不足采不可不精思也暨亦谢之或谓帝曰不尽忠善伺上意所趋而合之【伺相吏翻趋七喻翻】陛下试与言皆反意而问之若皆与所问反者是常与圣意合也毎问皆同者之情必无所逃矣【言者谓善迎合上意上若有所问谓反上意而问之之对必与上所问者反而与上意所向者合毎问皆然则可以见晔迎合之情矣】帝如言以验之果得其情从此疏焉【疏与疎同】遂发狂出为大鸿胪以忧死【侍中在天子左右大鸿胪外朝官也胪陵如翻】
　　傅子曰巧诈不如拙诚信矣【晋傅著书号傅子】以之明智权计若居之以德义行之以忠信古之上贤何以加诸独任才智不敦诚慤【敦厚也崇尚也】内失君心外困于俗卒以自危【卒子恤翻】岂不惜哉
　　尝谮尚书令陈矫専权矫惧以告其子骞骞曰主上明圣大人大臣今若不合不过不作公耳后数日帝意果解尚书郎乐安亷昭以才能得幸好抉擿羣臣细过以求媚于上【好呼到翻抉一决翻挑也擿他歴翻发动也】黄门侍郎杜恕上疏曰伏见亷昭奏左丞曹璠以罚当闗不依诏坐判问【续汉志尚书左右丞各一人掌録文书期防左丞主吏民章报及驺伯史右丞主假署印绶及纸笔墨诣财用库藏蔡质汉仪曰左丞总典台中纲纪无所不统魏晋之制左丞主台内禁令宗庙祠祀朝仪礼制选用署吏急假右丞掌台内库藏庐舍凡诸器用之物及廪振人租布刑狱兵器督録逺道文书章表奏事罚罪罚也闗白也言有罪罚当闗白而不依诏书故坐以判问判剖也析也问责问也剖析其事而责问之也璠孚袁翻】又云诸当坐者别奏【亷昭又云诸当坐者别奏意欲并奏今仆坐之】尚书令陈矫自奏不敢辞罚亦不敢陈理志意恳恻臣窃愍然为朝廷惜之【为于伪翻】古之帝王所以能辅世长民者【长知两翻】莫不逺得百姓之懽心近尽羣臣之智力今陛下忧劳万几或亲灯火而庶事不康刑禁日弛原其所由非独臣不尽忠亦其主不能使也百里奚愚于虞而智于秦【韩信之言见十巻汉髙帝三年】豫让茍容中行而着节智伯【豫让事范中行氏智伯伐而灭之移事智伯后赵襄子灭智伯豫让漆身吞炭必报襄子五起而不中人问豫让豫让曰范中行众人遇我我故众人报之智伯国士遇我我故国士报之行户刚翻】斯则古人之明验矣若陛下以为今世无良才朝廷乏贤佐岂可追望稷契之遐踪【契息列翻】坐待来世之俊乂乎今之所谓贤者尽有大官而享厚禄矣然而奉上之节未立向公之心不一者委任之责不専而俗多忌讳故也臣以为忠臣不必亲亲臣不必忠今有疏者毁人而陛下疑其私报所憎誉人而陛下疑其私爱所亲左右或因之以进憎爱之说遂使疏者不敢毁誉【此言帝信其所亲而疑其所疏遂使在逺之臣不敢言以至是非失其真也疏与疎同誉音余】以致政事损益亦皆有嫌陛下当思所以阐广朝臣之心笃厉有道之节【有道谓有道之士也】使之自同古人垂名竹帛反使如亷昭者扰乱其间臣惧大臣将遂容身保位坐观得失为来世戒也昔周公戒鲁侯曰无使大臣怨乎不以【以用也见论语】言不贤则不可为大臣为大臣则不可不用也书数舜之功称去四凶【共工驩兠鲧三苖世济其恶然后去之数所具翻去羌吕翻】不言有罪无问大小则去也【言小过当略而不问】今者朝臣不自以为不能以陛下为不任也不自以为不知以陛下为不问也【知读曰智】陛下何不遵周公之所以用大舜之所以去使侍中尚书坐则侍帷幄行则从华辇亲对诏问各陈所有则羣臣之行皆可得而知【行下孟翻】忠能者进闇劣者退谁敢依违而不自尽以陛下之圣明亲与羣臣论议政事使羣臣人得自尽贤愚能否在陛下之所用以此治事何事不办【治直之翻下同】以此建功何功不成毎有军事【谓二边有警急之时也】诏书常曰谁当忧此者邪吾当自忧耳近诏又曰忧公忘私者必不然但先公后私即自办也【近诏谓近日所下诏也先悉荐翻后户遘翻】伏读明诏乃知圣思究尽下情然亦怪陛下不治其本而忧其末也【为治之本在于任贤事之治不治乃其末也】人之能否实有本性虽臣亦以为朝臣不尽称职也【称尺证翻】明主之用人也使能者不敢遗其力而不能者不得处非其任【处昌吕翻】选举非其人未必为有罪也举朝共容非其人乃为怪耳【朝直遥翻】陛下知其不尽力而代之忧其职知其不能也而教之治其事岂徒主劳而臣逸哉虽圣贤并世终不能以此为治也【为治直吏翻】陛下又患台阁禁令之不宻人事请属之不絶【属之欲翻下同】定迎客出入之制以恶吏守寺门【寺门官寺之门也】斯实未得为禁之本也昔汉安帝时少府窦嘉辟廷尉郭躬无罪之兄子犹见举奏章劾纷纷【按范书郭躬章帝元和三年拜廷尉和帝永元六年卒不及安帝时盖躬死后窦嘉方辟其兄子也劾户槩翻又户得翻】近司校尉孔羡辟大将军狂悖之弟【裴松之曰按大将军司马宣王也晋书云宣帝第五弟名通为司从事疑恕所云狂悖者悖蒲内翻又蒲没翻】而有司嘿尔望风希指甚于受属【属之欲翻】选举不以实者也嘉有亲戚之宠躬非社稷重臣犹尚如此以今况古陛下自不督必行之罚以絶阿党之原耳出入之制与恶吏守门非治世之具也【治直之翻】使臣之言少防察纳【少诗沼翻】何患于奸不削灭而养若亷昭等乎夫纠擿奸宄忠事也【擿他狄翻】然而世憎小人行之者以其不顾道理而茍求容进也若陛下不复考其终始【复扶又翻】必以违众迕世为奉公【迕五故翻】宻行白人为尽节【谓潜伺人之过失以白上乃以为尽节也】焉有通人大才而更不能为此邪【焉于防翻】诚顾道理而弗为耳使天下皆背道而趋利则人主之所最病者也陛下将何乐焉【背蒲妹翻趋七喻翻下同乐音洛】恕畿之子也【建安中畿守河东有能名】帝尝卒至尚书门【卒读曰猝尚书门尚书台门也】陈矫跪问帝曰陛下欲何之帝曰欲案行文书耳矫曰此自臣职分非陛下所宜临也若臣不称其职则请就黜退【行下孟翻分扶问翻称尺证翻】陛下宜还帝慙回车而反帝尝问矫司马公忠贞可谓社稷之臣乎矫曰朝廷之望也社稷则未知也【陈矫贾逵皆忠于魏而二人之子皆为晋初佐命岂但利禄之移人哉非故家乔木而教忠不先也】　吴陆逊引兵向庐江论者以为宜速救之满宠曰庐江虽小将劲兵精【将即亮翻】守则经时【谓陆逊若以兵围守必经时而不能拔】又贼舍船二百里来【句絶舍读曰舍】后尾空絶不来尚欲诱致今宜听其遂进但恐走不可及耳乃整军趋杨宜口【魏庐江郡治阳泉县续汉志阳泉县有阳泉湖故阳泉乡也汉灵帝封黄琬为侯国水经注阳泉水受决水东北流迳阳泉县故城东又西北入决水谓之阳泉口趋七喻翻】吴人闻之夜遁是时吴人嵗有来计满宠上疏曰合肥城南临江湖北逺夀春【魏扬州治夀春距合肥二百余里逺于愿翻下同】贼攻围之得据水为埶官兵救之当先破贼大辈然后围乃得解贼往甚易【易以防翻】而兵往救之甚难宜移城内之兵其西三十里有竒险可依更立城以固守此为引贼平地而掎其归路【掎居蚁翻】于计为便防军将军蒋济议以为既示天下以弱且望贼烟火而壊城【壊音怪】此为未攻而自拔一至于此劫略无限必淮北为守【济言望风移戍吴必劫掠无限将限淮以自守也】帝未许宠重表曰【重直用翻】孙子言兵者诡道也故能而示之不能骄之以利示之以慑【慑惧也慑之渉翻】此为形实不必相应也又曰善动敌者形之今贼未至而移城却内所谓形而诱之也引贼逺水【逺于愿翻】择利而动举得于外则福生于内矣尚书赵咨以宠防为长【赵咨盖必黄初初自吴使于魏者也文帝重其辩给遂臣于魏】诏遂报听
　　青龙元年春正月甲申青龙见摩陂井中二月帝如摩陂观龙改元【自是改摩陂曰龙陂】　公孙渊遣校尉宿舒【姓谱宿本风姓伏羲之后封于宿风俗通汉有雁门太守宿详】郎中令孙综【晋志王国置郎中令渊未封王潜置之也】奉表称臣于吴吴主大恱为之大赦【为于伪翻】三月吴主遣太常张弥执金吾许晏将军贺达将兵万人金寳珍货九锡备物乗海授渊封渊为燕王举朝大臣自顾雍以下皆谏以为渊未可信而宠待太厚但可遣吏兵防送舒综而已吴主不听张昭曰渊背魏惧讨【背蒲妹翻】逺来求援非本志也若渊改图欲自明于魏两使不反【使疏吏翻】不亦取笑于天下乎吴主反覆难昭【难乃旦翻】昭意弥切吴主不能堪案剑而怒曰吴国士人入宫则拜孤出宫则拜君孤之敬君亦为至矣而数于众中折孤【数所角翻折之舌翻】孤常恐失计【失计谓不能容昭而杀之也】昭孰视吴主【古孰熟字通】曰臣虽知言不用毎竭愚忠者诚以太后临崩呼老臣于牀下遗诏顾命之言故在耳【事见六十五卷汉献帝建安十二年】因涕泣横流吴主掷刀于地与之对泣然卒遣弥晏往【卒子恤翻】昭忿言之不用称疾不朝【朝直遥翻】吴主恨之土塞其门【塞悉则翻】昭又于内以土封之【张昭事吴有古大臣之节】　夏五月戊寅北海王蕤卒　闰月庚寅朔日有食之　六月洛阳宫鞠室灾【鞠室者画地为域以蹵鞠因以名室】　鲜卑轲比能诱保塞鲜卑步度根与深结和亲【步度根保塞见七十巻文帝黄初五年诱音酉】自勒万骑迎其累重于陉北【累力瑞翻重直用翻陉音刑陉北陉岭之北也唐代州雁门县有东陉闗西陉山】并州刺史毕轨表辄出军以外威比能内镇步度根帝省表曰【省悉景翻】步度根已为比能所诱有自疑心今轨出军慎勿越塞过句注也【汉灵帝末羌胡大扰定襄云中五原朔方上郡并流徙分散建安二十年集塞下荒地置新兴郡自陉岭以北并弃之故以句注为塞】比诏书到【比必寐翻】轨已进军屯隂馆【应劭曰句注山名在雁门隂馆县杜佑曰句注山即雁门县西陉岭句伏俨音俱包恺音钩】遣将军苏尚董弼追鲜卑轲比能遣子将千余骑迎步度根部落与尚弼相遇战于楼烦【隂馆楼烦二县汉皆属雁门郡而晋志无之盖已弃之荒外矣】二将没步度根与泄归泥部落皆叛出塞【泄归泥扶罗韩之子】与轲比能合冦边帝遣骁骑将军秦朗将中军讨之【晋职官志骁骑将军游击将军并汉杂号将军也魏置为中军】轲比能乃走幕北泄归泥将其部众来降步度根寻为轲比能所杀公孙渊知吴逺难恃乃斩张弥许晏等首送京师
　　悉没其兵资珍寳【卒如张昭之言直恋翻】冬十二月诏拜渊大司马封乐浪公【乐浪音洛埌】吴主闻之大怒曰朕年六十世事难易靡所不尝【尝试也易以防翻】近为防子所前却【谓称臣以诱吴使使前既又斩其使以却之也】令人气踊如山不自截防子头以掷于海无顔复临万国【复扶又翻】就令颠沛不以为恨【知其不可而欲兴忿兵也】陆逊上疏曰陛下以神武之资诞膺期运破操乌林【事见六十五巻汉献帝建安十三年】败备西陵【事见六十九卷文帝黄初三年败补迈翻】禽羽荆州【事见六十八巻建安二十四年】斯三虏者当世雄杰皆摧其锋圣化所绥万里草偃【言如风行而草偃也】方荡平华夏总一大猷【猷道也谋也夏户雅翻】今不忍小忿而发雷霆之怒违垂堂之戒【千金之子坐不垂堂以喻权不当自越海而加兵于辽东】轻万乗之重【乗绳证翻】此臣之所惑也臣闻之行万里者不中道而辍足图四海者不懐细而害大强冦在境荒服未庭陛下乗桴逺征【桴芳无翻编竹木渡水大者曰栰小者曰桴】必致闚慼至而忧悔之无及若使大事时捷则渊不讨自服今乃逺惜辽东众之与马【谓权所以逺惜辽东而不忍弃絶之者以其民众与其地产马也】奈何独欲捐江东万安之本业而不惜乎尚书仆射薛综上疏曰昔汉元帝欲御楼船薛广德请刎颈以血染车【事见二十八巻永光元年刎武粉翻】何则水火之险至危非帝王所宜渉也今辽东戎貊小国【貊莫百翻】无城隍之固备御之术器械铢钝【铢者十分黍之重言其轻也】犬羊无政往必禽克诚如明诏然其方土寒埆【埆克角翻墝瘠也】谷稼不殖民习鞍马转徙无常卒闻大军之至自度不敌【卒读曰猝度徒洛翻】鸟惊兽骇长驱奔窜一人匹马不可得见虽获空地守之无益此不可一也加又洪流滉瀁【滉瀁水深广貌滉户广翻瀁以两翻又余亮翻】有成山之难海行无常风波难免倐忽之间人船异埶虽有尧舜之德智无所施贲育之勇力不得设此不可二也【贲音奔】加以郁雾防其上咸水蒸其下善生流肿转相洿染【洿乌故翻流肿者谓毒气下流足为之肿古人谓之重膇今人谓之脚气】凡行海者稀无此患此不可三也天生神圣当乗时平乱康此民物今逆虏将灭海内垂定乃违必然之图寻至危之阻忽九州之固肆一朝之忿既非社稷之重计又开辟以来所未尝有斯诚羣僚所以倾身侧息【谓倾身而卧侧鼻而息不得展布四体安于偃仰也】食不甘味寝不安席者也选曹尚书陆瑁上疏曰【吴选曹尚书即魏选部尚书瑁音冒】北冦与国壤地连接茍有闲隙【闲古苋翻下同】应机而至夫所以为越海求马曲意于渊者为赴目前之急除腹心之疾也【为于伪翻】而更弃本追末捐近治逺【治直之翻】忿以改规激以动众斯乃猾虏所愿闻非大吴之至计也【北冦猾虏皆谓魏也】又兵家之术以功役相疲劳逸相待得失之间所觉辄多【兵法以逸待劳又曰逸则能劳之言敌人用智以疲我苦不自觉比我觉知则得失之间相去多矣】且沓渚去渊道里尚逺【辽东郡有沓氏县西南临海渚应劭曰沓长荅翻又据陈夀志景初三年以辽东东沓县吏民渡海居齐郡界为新沓县即沓渚之民也】今到其岸兵势三分使强者进取次当守船又次运粮行人虽多难得悉用加以单步负粮经逺深入贼地多马邀截无常若渊狙诈与北未絶动众之日唇齿相济【此虑魏乗吴伐辽之间而南侵也狙千余翻】若实了然无所凭赖【了然犹言晓然也蜀本作孑然文义尤长孑孤孑也谓渊孤立孑然无援也】其畏怖逺迸或难卒灭【怖普布翻迸北孟翻卒读曰猝】使天诛稽于朔野山虏乗间而起【山虏谓丹阳豫章鄱阳庐陵新都等郡山越也乗蜀本作承间古苋翻】恐非万安之长虑也吴主未许瑁重上疏曰【重直龙翻】夫兵革者固前代所以诛暴乱威四夷也然其役皆在奸雄已除天下无事从容庙堂之上【从千容翻】以余议议之耳至于中夏鼎沸九域盘互之时【盘互谓各盘据而互为敌也夏户雅翻】率须深根固本爱力惜费未有正于此时舍近治逺以疲军旅者也【舍读曰舍治直之翻】昔尉佗叛逆僭号称帝于时天下乂安百姓康阜然汉文犹以逺征不易告喻而已【佗徒河翻事见十三巻汉文帝元年易以防翻】今凶桀未殄疆埸犹警【埸音亦】未宜以渊为先愿陛下抑威任计暂宁六师潜神嘿规以为后图天下幸甚吴主乃止吴主数遣人慰谢张昭【数所角翻】昭固不起吴主因出过其门呼昭【过工禾翻】昭辞疾笃吴主烧其门欲以恐之【恐丘共翻】昭亦不出吴主使人灭火住门良乆昭诸子共扶昭起吴主载以还宫深自克责昭不得已然后朝防【朝直遥翻】初张弥许晏等至襄平【襄平县辽东郡治所渊所都也】公孙渊欲图之乃先分散其吏兵中使秦旦张羣杜德黄彊等及吏兵六十人置莬【中使中节人使也使疏吏翻陈夀曰汉武帝开莬郡治沃沮城后为夷貊所侵徙郡句骊西北莬同都翻】莬在辽东北二百里【此非莬郡旧治也】太守王赞领户二百旦等皆舍于民家仰其饮食【仰牛向翻】积四十许日旦与羣等议曰吾人逺辱国命自弃于此与死无异今观此郡形势甚弱若一旦同心焚烧城郭杀其长史为国报耻【长知两翻为于伪翻】然后伏死足以无恨孰与偷生茍活长为囚虏乎羣等然之于是隂相结约当用八月十九日夜发其日中时为郡中张松所告赞便防士众闭城门旦羣德彊皆逾城得走时羣病疽疮着防【疽千余翻着直略翻防与膝同】不及辈旅德常扶接与俱﨑岖山谷【﨑丘宜翻岖音区】行六七百里创益困不复能前【创初良翻下同】卧草中相守悲泣羣曰吾不幸创甚死亡无日卿诸人宜速进道冀有所达空相守俱死于穷谷之中何益也德曰万里流离死生共之不忍相委【委弃也】于是推旦彊使前【推吐雷翻】德独留守羣采菜果食之【食读曰飤】旦彊别数日得达句丽因宣吴主诏于句丽王位宫及其主簿【髙句丽国在辽东之东千里位宫汉髙句丽王宫之曽孙也宫生而开目能视及长勇壮数犯汉边位宫生堕地亦能开目视人句丽呼相似为位以似其祖故名曰位宫句丽有相加对卢沛者古邹大加主簿扰台使者帛衣先人帛衣三国志作皁衣句音如字又音驹骊力知翻】绐言有赐为辽东所劫夺【绐徒变翻】位宫等大喜即受诏命使人随旦还迎羣遣皁衣二十五人送旦等还吴奉表称臣贡貂皮千枚鹖鸡皮十具【郭璞注山海经曰鹖鸡似雉而大青色有毛角鬭敌死乃止鹖何葛翻】旦等见吴主悲喜不能自胜【胜音升】吴主壮之皆拜校尉　是嵗吴主出兵欲围新城【合肥新城也】以其逺水积二十余日不敢下船【大船向防船髙防卑故谓舍船就防曰下船以自船而下也逺于愿翻】满宠谓诸将曰孙权得吾移城必于其众中有自大之言今大举来欲要一切之功【要一遥翻】虽不敢至必当上防耀兵以示有余【上时掌翻】乃潜遣步骑六千伏肥水隐处以待之吴主果上防耀兵宠伏兵卒起击之【卒读曰猝】斩首数百或有赴水死者吴主又使全琮攻六安亦不克　蜀庲降都督张翼【水经注宁州建宁县故庲降都督屯蜀后主建兴三年分益州郡置之】用法严峻南夷豪帅刘胄叛【帅所类翻】丞相亮以参军巴西马忠代翼召翼令还其人谓翼宜速归即罪【其人谓召翼者也即就也】翼曰不然吾以蛮夷蠢动不称职故还耳【称尺证翻】然代人未至吾方临战场当运粮积谷为灭贼之资岂可以黜退之故而废公家之务乎于是统摄不懈【懈古隘翻】代到乃发马忠因其成基破胄斩之　诸葛亮劝农讲武作木牛流马【亮集曰流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔分墨去前脚孔分墨三寸七分孔长二寸广一寸后轴孔去前杠孔分墨一尺五分大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载尅去后杠孔分墨四寸五分前杠长一尺八寸广二寸厚一寸五分后杠与等板方囊一板厚八分长二尺七寸髙一尺六寸五分广一尺六寸每枚受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中二脚杠长二尺一寸广二寸五分厚一寸四分同杠耳】运米集斜谷口治斜谷邸阁息民休士三年而后用之【按明年亮即出斜谷所谓息民休士三年而后用之通自再攻祁山之后至是凡三年也斜昌遮翻谷音浴又古禄翻】
　　二年　【考异曰唐太宗晋书景懐夏侯后后以此年死云宣帝居上将之重诸子并有雄才大略后知帝非魏之纯臣而后既魏氏之甥帝深忌之遂以鸩崩按是时司马懿方信任于明帝未有不臣之迹况其诸子乎徒以魏甥之故猥鸩其妻俱非事实盖甚之之辞不然师自以他故鸩之也今不取】春二月亮悉大众十万由斜谷入冦遣使约吴同时大举　三月庚寅山阳公卒【献帝自禅位至卒十有四年年五十四】帝素服发丧己酉大赦　夏四月大疫　崇华殿灾【是嵗复修改崇华曰九龙殿引谷水过九龙前为玉井绮栏蟾蜍含受神龙吐出】　诸葛亮至郿【郿音媚又音眉】军于渭水之南司马懿引军渡渭背水为垒以拒之【背蒲妹翻】谓诸将曰亮若出武功依山而东诚为可忧若西上五丈原【水经注五丈原在郿县西渭水迳其北又亮与步隲书曰原在武功西十里上时掌翻】诸将无事矣亮果屯五丈原雍州刺史郭淮言于懿曰【雍于用翻】亮必争北原宜先据之议者多谓不然淮曰若亮跨渭登原连兵北山隔絶陇道揺荡民夷【荡徒朗翻】此非国之利也懿乃使淮屯北原堑垒未成【堑七艶翻】汉兵大至淮逆击却之亮以前者数出【数所角翻】皆以运粮不继使己志不伸乃分兵屯田为久驻之基耕者杂于渭濵居民之间而百姓安堵军无私焉　五月吴主入居巢湖口【巢湖口即今栅江口也在和州歴阳县西南百五十里水导源巢湖裴松之曰巢祖了翻今巢湖与焦湖通焦勦音近故有勦音今读如字】向合肥新城【即太和六年满宠所筑新城也华夷对境图魏合肥新城今为庐州谢步镇】众号十万又遣陆逊诸葛瑾将万余人入江夏沔口向襄阳【瑾渠吝翻沔弥兖翻】将军孙韶张承入淮向广陵淮隂六月满宠欲率诸军救新城殄夷将军田豫曰【殄夷将军盖魏所置然不在沈约志所谓四十号将军之数】贼悉众大举非图小利欲质新城以致大军耳【质音致】宜听使攻城挫其锐气不当与争锋也城不可拔众必罢怠罢怠然后击之可大克也【罢读曰疲】若贼见计【言窥见吾所以待敌之计也】必不攻城埶将自走若便进兵适入其计矣时东方吏士皆分休宠表请召中军兵并召所休将士【分休犹畨休也】须集击之散骑常侍广平刘劭议以为贼众新至心専气锐宠以少人自战其地【少诗沼翻】若便进击必不能制宠请待兵未有所失也以为可先遣步兵五千精骑三千先军前发【先悉荐翻】扬声进道震曜形埶骑到合肥疏其行队【疏读曰疎行户刚翻】多其旌鼔曜兵城下引出贼后拟其归路要其粮道贼闻大军来骑断其后必震怖遁走【要一遥翻断丁管翻怖普布翻】不战自破矣帝从之宠欲拔新城守致贼夀春帝不听曰昔汉光武遣兵据略阳终以破隗嚣【事见四十二巻建武八年】先帝东置合肥南守襄阳西固祁山贼来辄破于三城之下者地有所必争也【合肥襄阳以备吴祁山以备蜀也】纵权攻新城必不能拔敕诸将坚守吾将自往征之比至恐权走也【比必寐翻】乃使征蜀防军秦朗督步骑二万助司马懿御诸葛亮敕懿但坚壁拒守以挫其锋彼进不得志退无与战乆停则粮尽虏略无所获则必走走而追之全胜之道也秋七月帝御龙舟东征满宠募壮士焚吴攻具射杀吴主之弟子泰【射而亦翻】又吴吏士多疾病帝未至数百里疑兵先至吴主始谓帝不能出闻大军至遂遁孙韶亦退陆逊遣亲人韩扁奉表诣吴主逻者得之【扁补典翻又音篇逻郎佐翻】诸葛瑾闻之甚惧书与逊云大驾已还贼得韩扁具知吾濶狭且水干宜当急去【干音干】逊未荅方催人种葑豆【葑菜也谓之蔓菁豆菽也】与诸将奕棊射戏如常瑾曰伯言多智略【陆逊一名议字伯言】其必当有以乃自来见逊逊曰贼知大驾已还无所复忧得専力于吾又已守要害之处兵将意动【谓敌既知权还料逊兵当退已分守要害之处欲以遮截逊所部兵既无进取之气而有遮截之虑则其意恐动将至于或降或溃也复扶又翻】且当自定以安之施设变术然后出耳今便示退贼当谓吾怖【怖普布翻】仍来相蹙必败之势也乃宻与瑾立计令瑾督舟船逊悉上兵马以向襄阳城【上时掌翻】魏人素惮逊名遽还赴城瑾便引船出逊徐整部伍张拓声埶步趣船【趣七喻翻】魏人不敢逼行到白围【盖立围屯于白河口因以为名】托言住猎潜遣将军周峻张梁等击江夏新市安陆石阳【新市安陆二县皆属江夏郡魏初以文聘为江夏太守屯石阳舟车凑焉颇为繁富沈约曰江夏曲陵县本名石阳晋武帝太康元年改曰曲陵宋明帝泰始六年并曲陵入安陆县】斩获千余人而还羣臣以为司马懿方与诸葛亮相守未解车驾可西幸长安帝曰权走亮胆破大军足以制之吾无忧矣遂进军至夀春録诸将功封赏各有差　八月壬申葬汉孝献皇帝于禅陵【帝王纪曰禅陵在浊鹿城西北十里贤曰在今懐州修武县北二十五里刘澄之地记曰以汉禅魏因以名焉】　辛巳帝还许昌　司马懿与诸葛亮相守百余日亮数挑战【数所角翻挑徒了翻】懿不出亮乃遗懿巾帼妇人之服【字书帼古获翻妇人丧冠也又古对翻据刘昭注补舆服志公卿列侯夫人绀缯帼盖妇人首饰之称不特丧冠也遗于季翻】懿怒上表请战帝使卫尉辛毗杖节为军师以制之防军姜维谓亮曰辛佐治杖节而到贼不复出矣【治直吏翻复扶又翻】亮曰彼本无战情所以固请战者以示武于其众耳将在军君命有所不受【孙武子及司马穰苴之言也将即亮翻】茍能制吾岂千里而请战邪亮遣使者至懿军懿问其寝食及事之烦简不问戎事【懿所惮者亮也问其寝食及事之烦简以觇夀命之久近耳戎事何必问邪】使者对曰诸葛公夙兴夜寐罚二十以上皆亲览焉所噉食不至数升懿告人曰诸葛孔明食少事烦其能乆乎亮病笃汉使尚书仆射李福省侍【噉徒滥翻少诗沼翻省悉景翻】因谘以国家大计福至与亮语已别去【已竟也语竟而别也】数日复还【复扶又翻下同】亮曰孤知君还意近日言语虽弥日有所不尽更来求决耳公所问者公琰其宜也福谢前实失不谘请如公百年后谁可任大事者故辄还耳乞复请蒋琬之后谁可任者亮曰文伟可以继之又问其次亮不荅【费祎字文伟亮不荅继祎之人非髙帝此后亦非乃所知之意盖亦见蜀之人士无足以继祎者矣呜呼】是月亮卒于军中长史杨仪整军而出百姓奔告司马懿懿追之姜维令仪反旗鸣鼓若将向懿者懿敛军退不敢偪【犹恐亮未死也】于是仪结陈而去【陈读曰阵】入谷然后发丧【入斜谷也】百姓为之谚曰死诸葛走生仲达【司马懿字仲达以当时百姓之谚观之时人之于孔明何如也】懿闻之笑曰吾能料生不能料死故也懿案行亮之营垒处所叹曰天下竒才也【方亮之出也懿以为若西上五丈原诸将无事矣及亮既死退军懿案行其营垒处所以为天下竒才观此则知懿已料亮之必屯五丈原而力不能制姑为此言以安诸将之心耳行下孟翻】追至赤防不及而还【还从宣翻又如字】初汉前军师魏延【蜀置中军师前军师后军师】勇猛过人善养士卒毎随亮出辄欲请兵万人与亮异道防于潼闗如韩信故事【韩信请兵故事见九卷汉髙帝二年】亮制而不许延常谓亮为怯叹恨己才用之不尽杨仪为人干敏亮毎出军仪常规画分部筹度粮谷不稽思虑斯须便了【斯此也须待也言即此待之便可办事分扶问翻度徒洛翻】军戎节度取办于仪延性矜髙当时皆避下之【下遐稼翻】唯仪不假借延延以为至忿有如水火【言不可同处也】亮深惜二人之才不忍有所偏废也费祎使吴【费父沸翻使疏吏翻】吴主醉问祎曰杨仪魏延牧竖小人也虽尝有鸣吠之益于时务然既己任之势不得轻若一朝无诸葛亮必为祸乱矣诸君愦愦【愦古对翻释云心乱也】不知防虑于此岂所谓贻厥孙谋乎祎对曰仪延之不协起于私忿耳而无黥韩难御之心也【黥布韩信也】今方埽除强贼混一函夏【夏户雅翻】功以才成业由才广若舍此不任防其后患是犹备有风波而逆废舟檝非长计也【檝与楫同】亮病困与仪及司马费祎等作身殁之后退军节度令延断后【断读曰短】姜维次之若延不从命军便自发【亮固知延非仪所能令矣】亮卒仪秘不发丧令祎往揣延意指【揣初委翻】延曰丞相虽亡吾自见在【此魏延矜髙之语也见贤遍翻】府亲官属便可将丧还葬【府亲官属谓长史以下也】吾当自率诸军击贼云何以一人死废天下之事邪且魏延何人当为杨仪所部勒作断后将乎【将即亮翻】自与祎共作行留部分【分扶问翻】令祎手书与己连名告下诸将【时祎为亮司马延知仪必不已从故因祎来劫与共作行留处分行谓当从亮丧还者留谓当留拒敌者延欲令祎手书处分之语告其下诸将也】祎绐延曰当为君还解杨长史长史文吏稀更军事【绐徒亥翻为于伪翻更工衡翻】必不违命也祎出奔马而去延寻悔之已不及矣【寻继也言继时而悔也】延遣人觇仪等欲案亮成规诸营相次引军还【觇丑亷翻还从宣翻又如字下同】延大怒搀仪未发【搀初衘翻自后争前曰搀今人犹言搀先】率所领径先南归所过烧絶阁道延仪各相表叛逆一日之中羽檄交至汉主以问侍中董允留府长史蒋琬琬允咸保仪而疑延仪等令槎山通道【槎仕下翻邪斫木也】昼夜兼行亦继延后延先至据南谷口【南谷即褒谷也南谷曰褒北谷曰斜长四百七十里同为一谷】遣兵逆击仪等仪等令将军何平于前御延【何平即王平也本养外家何氏后复姓王此从其初姓】平叱先登曰公亡身尚未寒汝辈何敢乃尔延士众知曲在延莫为用命【为于伪翻】皆散延独与其子数人逃亡奔汉中仪遣将马岱追斩之遂夷延三族蒋琬率宿卫诸营北行赴难【难乃旦翻】行数十里延死问至乃还【问音讯也】始延欲杀仪等冀时论以己代诸葛辅政故不降魏而南还击仪实无反意也【延虽无反意使其辅政是速蜀之亡也降户江翻】诸军还成都大赦諡诸葛亮曰忠武侯初亮表于汉主曰成都有桑八百株薄田十五顷子弟衣食自有余饶臣不别治生以长尺寸【治直之翻长知两翻】若臣死之日不使内有余帛外有赢财以负陛下卒如其所言【卒子恤翻】丞相长史张裔常称亮曰公赏不遗逺罚不阿近爵不可以无功取刑不可以贵势免此贤愚所以佥忘其身者也
　　陈夀评曰诸葛亮之为相国也抚百姓示仪轨【仪度也轨法也】约官职从权制开诚心布公道尽忠益时者虽讐必赏犯法怠慢者虽亲必罚服罪输情者虽重必释游辞巧饰者虽轻必戮善无微而不赏恶无纎而不贬庶事精练物理其本【言事事物物必从其本而治之】循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也可谓识治之良才管萧之亚匹矣【治直吏翻亚次也匹遇也】
　　初长水校尉廖立【廖力吊翻姓也裴松之音理救翻姓谱廖姓周文王子伯廖之后后汉有廖湛风浴通曰古有廖叔安左传作飂盖其后也】自谓才名宜为诸葛亮之副常以职位游散【散悉亶翻】怏怏怨谤无己亮废立为民徙之汶山【据立传废徙汶山后主初立之时也汶山汉武帝开为郡宣帝地节三年合于蜀郡蜀又分置汶山郡唐为茂州汶山县汶音问】及亮卒立垂泣曰吾终为左衽矣李平闻之亦发病死【平废徙见上太和五年】平常冀亮复收已得自补复防后人不能故也【复扶又翻】
　　习凿齿论曰昔管仲夺伯氏骈邑三百没齿而无怨言圣人以为难【见论语郑氏曰小国之下大夫采地方一成其定税三百家故三百户也其实大国下大夫亦三百户故论语云管仲夺伯氏骈邑三百一成所以三百家者一成九百夫宫室涂巷山泽三分去一余有六百夫又不易再易通率一家受二夫之田是定税三百家也】诸葛亮之使廖立垂泣李严致死岂徒无怨言而已哉夫水至平而邪者取法鉴至明而丑者忘怒水鉴之所以能穷物而无怨者以其无私也水鉴无私犹以免谤况大人君子懐乐生之心【乐音洛】流矜恕之德法行于不可不用刑加乎自犯之罪爵之而非私诛之而不怒天下有不服者乎
　　蜀人所在求为诸葛亮立庙汉主不听【为于伪翻】百姓遂因时节私祭之于道陌上步兵校尉习隆等【姓谱习国名后以为姓风俗通汉有习响为陈相】上言请近其墓立一庙于沔阳【近其靳翻】断其私祀【断音短】汉主从之汉主以左将军吴懿为车骑将军假节督汉中【代魏延也】以丞相长史蒋琬为尚书令总统国事寻加琬行郡防假节领益州刺史时新丧元帅【丧息浪翻】逺近危悚琬出类拔萃【类伦也萃聚也】处羣僚之右【处昌吕翻】既无戚容又无喜色神守举止有如平日由是众望渐服吴人闻诸葛亮卒恐魏承衰取蜀増巴丘守兵万人【此巴丘即巴陵也今岳州巴陵县有天岳山临大江一名幕阜前有培塿谓之巴蛇冢相传以为羿屠巴蛇于洞庭其骨若陵因谓之巴陵】一欲以为救援二欲以事分割汉人闻之亦増永安之守以防非常汉主使右中郎将宗预使吴【使疏吏翻】吴主问曰东之与西譬犹一家而闻西更増白帝之守何也对曰臣以为东益巴丘之戍西増白帝之守皆事埶宜然俱不足以相问也吴主大笑嘉其抗尽【谓抗言不为吴屈又尽情无所隐也】礼之亚于邓芝【蜀先主殂诸葛亮当国始遣邓芝使吴】　吴诸葛恪以丹阳山险民多果劲虽前发兵徒得外县平民而已【陆逊先尝部伍山越为兵事见六十八卷汉献帝建安二十四年】其余深逺莫能禽尽屡自求为官出之【为于伪翻】三年可得甲士四万众议咸以为丹阳地埶险阻与吴郡防稽新都番阳四郡隣接【会工外翻番蒲何翻】周旋数千里山谷万重【重直龙翻】其幽邃人民未尝入城邑对长吏【长知两翻】皆仗兵野逸白首于林莽【莽莫补翻又母党翻草深曰莽】逋亡宿恶咸共逃窜山出铜铁自铸甲兵俗好武习战【好呼到翻】髙尚气力其升山越险抵突丛棘若鱼之走渊猿狖之腾木也【走音奏狖余救翻说文曰狖防属善旋】时观间隙【间古苋翻】出为冦盗每致兵征伐寻其窟藏其战则蠭至败则鸟窜自前世以来不能羁也皆以为难恪父瑾闻之亦以事终不逮【逮及也谓恪所出山民终不能及四万之数也】叹曰恪不大兴吾家将赤吾族也恪盛陈其必捷吴主乃拜恪抚越将军【以招抚山越为将军号】领丹阳太守使行其防　冬十一月洛阳地震　吴潘濬讨武陵蛮数年斩获数万自是羣蛮衰弱一方宁静十一月濬还武昌【太和五年吴遣潘濬讨武陵蛮】



　　资治通鉴卷七十二
　　钦定四库全书
　　资治通鉴卷七十三　　　宋　司马光　撰
　　胡三省　音注
　　魏纪五【起旃防单阏尽彊圉大荒落凡三年】
　　烈祖明皇帝中之下
　　青龙三年春正月戊子以大将军司马懿为太尉　丁巳皇太后郭氏殂帝数问甄后死状于太后【甄后死见六十五卷文帝之黄初年数所角翻甄之人翻】　由是太后以忧殂　汉杨仪既杀魏延【事见上卷上年】自以为有大功宜代诸葛亮秉政而亮平生宻指以仪狷狭【宻指盖亮宻以语诸僚佐特仪不知耳狷吉掾翻】意在蒋琬仪至成都拜中军师无所统领从容而已【从千容翻】初仪事昭烈帝为尚书琬时为尚书郎后虽俱为丞相参军长史仪每从行当其劳剧自谓年宦先琬才能逾之【先悉荐翻】于是怨愤形于声色叹咤之音发于五内【咤叱稼翻喷也叱怒也五内五藏之内也】时人畏其言语不节莫敢从也惟后军师费祎往慰省之【费父沸翻省悉景翻】仪对祎恨望前后云云【云云师古曰犹言如此如此也】又语祎曰往者丞相亡没之际吾若举军以就魏氏处世宁当落度如此邪【语牛倨翻处昌吕翻度徒洛翻落度失意也】令人追悔不可复及【复扶又翻下同】祎宻表其言汉主废仪为民徙汉嘉郡【汉嘉县故青衣也汉顺帝阳嘉二年改为汉嘉属蜀郡属国都尉蜀郡属国安帝延光元年所置蜀分为汉嘉郡】仪至徙所复上书诽谤辞指激切遂下郡收仪【上时掌翻下遐稼翻】仪自杀　三月庚寅葬文德皇后【文德郭后也郭后諡曰德甄后諡曰昭】　夏四月汉主以蒋琬为大将军録尚书事费祎代琬为尚书令　帝好土功【好呼到翻】既作许昌宫【事见上卷太和六年】又治洛阳宫【诸葛亮死帝乃大兴宫室晋士燮所谓释楚为外惧者此也治直之翻】起昭阳太极殿【水经注明帝上法太极于洛阳南宫起太极殿即汉崇德殿之故处】筑总章观髙十余丈【舜有总章之访相传以为总章即明堂也观阙也总章观盖在太极殿前观古玩翻髙居傲翻】力役不已农桑失业司空陈羣上疏曰昔禹承唐虞之盛犹卑宫室而恶衣服况今丧乱之后人民至少【丧息浪翻少诗沼翻】比汉文景之时不过汉一大郡【汉自秦项之争民死于兵者多矣虽文景与民休息户口蕃息重以武帝穷奢极欲又减其半平帝元始之初民户一千三百二十三万三千六百一十二以班志考之汝南一郡户四十六万一千五百八十七光武兴于南阳至永和元年户五十余万三国虎争人众之损万有一存景元四年与蜀通计民户九十四万三千二百四十三耳当此之时谓不过汉文景时一大郡非虚语也】加以边境有事将士劳苦【将即亮翻】若有水旱之患国家之深忧也昔刘备自成都至白水多作舍【典略曰备镇成都拔魏延督汉中于是起馆舍筑亭障从成都至白水闗四百余区株恋翻】兴费人役太祖知其疲民也今中国劳力亦吴蜀之所愿此安危之机也惟陛下虑之帝荅曰王业宫室亦宜并立灭贼之后但当罢守御耳岂可复兴役邪【复扶又翻下同】是固君之职萧何之大略也【此指萧何治未央宫事为言】羣曰昔汉祖惟与项羽争天下羽已灭宫室烧焚是以萧何建武库太仓皆是要急然髙祖犹非其壮丽【羣因帝萧何之言以陈善闭邪萧何事见十一卷髙帝七年】今二虏未平诚不宜与古同也夫人之所欲莫不有辞况乃天王莫之敢违前欲壊武库谓不可不壊也后欲置之谓不可不置也【此皆指帝拒谏实事壊音怪】若必作之固非臣下辞言所屈若少留神【少诗沼翻下同】卓然回意亦非臣下之所及也汉明帝欲起德阳殿钟离意谏即用其言后乃复作之殿成谓羣臣曰钟离尚书在不得成此殿也夫王者岂惮一人盖为百姓也【为于伪翻下同】今臣曽不能少凝圣听【凝定也停也言帝不为之留听也】不及意逺矣帝乃为之少有减省帝耽于内宠妇官秩石拟百官之数【西汉妇官十四等秩石视内外百官之数魏武建国始命王后其下五等曰夫人昭仪倢伃容华美人文帝増贵嫔淑媛脩容顺成良人明帝増淑妃昭华脩仪除顺成官太和中始复命夫人登其位于淑妃之上自夫人以下爵凡十二等贵嫔夫人位次皇后爵无所视淑妃位视相国爵比诸侯王淑媛位视御史大夫爵比县公昭仪比县侯昭华比乡侯脩容比亭侯脩仪比闗内侯倢伃比中二千石容华视真二千石美人视比二千石良人视千石】自贵人以下至掖庭洒扫凡数千人【洒所卖翻扫素报翻又并如字】选女子知书可付信者六人以为女尚书使典省外奏事处当画可【汉东都之末宫中有女尚书处当奏事有不合上意区处其当而下之也画可画从其所奏省悉景翻处昌吕翻】廷尉髙柔上疏曰昔汉文惜十家之资不营小台之娱去病虑匈奴之害不遑治第之事【冶直之翻】况今所损者非惟百金之费所忧者非徒北狄之患乎可粗成见所营立以充朝宴之仪【粗坐五翻见贤遍翻朝直遥翻】讫罢作者使得就农二方平定复可徐兴周礼天子后妃以下百二十人【王立后三夫人九嫔二十七世妇八十一御妻是为百二十人】嫔嫱之仪既已盛矣窃闻后庭之数或复过之【嫔毘賔翻嫱慈良翻复扶又翻下同】圣嗣不昌殆能由此臣愚以为可妙简淑媛以备内官之数【媛美女也淑善也媛于绢翻】其余尽遣还家且以育精养神専静为寳如此则螽斯之征可庶而致矣【诗螽斯后妃子孙众多也】帝报曰辄克昌言他复以闻【輙以昌言自克也杨子曰胜己之私之谓克】是时猎法严峻杀禁地鹿者身死财产没官有能觉告者厚加赏赐柔复上疏曰中间以来百姓供给众役亲田者既减【亲田谓躬亲田畆者】加顷复有猎禁羣鹿犯暴残食生苖处处为害所伤不訾【不訾言不可计量也】民虽障防力不能御至如荥阳左右周数百里嵗略不收方今天下生财者甚少而麋鹿之损者甚多卒有兵戎之役凶年之灾【卒读曰猝】将无以待之惟陛下寛放民间使得捕鹿遂除其禁则众庶永济莫不恱豫矣帝又欲平北芒令于其上作台观望见孟津【黄图曰登之可以逺观故曰观观古玩翻】卫尉辛毗谏曰天地之性髙髙下下【国语周太子晋曰天地成而聚于髙归物于下四岳佐禹髙髙下下封崇九山决汨九川】今而反之既非其理加以损费人功民不堪役且若九河盈溢洪水为害而丘陵皆夷将何以御之帝乃止少府杨阜上疏曰陛下奉武皇帝开拓之大业守文皇帝克终之元绪【元始也绪丝端也言文帝克终武帝之志受禅易制此丝端所从始也】诚宜思齐往古圣贤之善治【治直吏翻】总观季世放荡之恶政曩使柦灵不废髙祖之法度文景之恭俭太祖虽有神武于何所施而陛下何由处斯尊哉【处昌吕翻】今吴蜀未定军旅在外诸所缮治惟陛下务从约节【治直之翻】帝优诏荅之阜复上疏曰尧尚茅茨而万国安其居【尧土堦三尺茅茨不翦】禹卑宫室而天下乐其业【乐音洛】及至殷周或堂崇三尺度以九筵耳【周官考工记曰殷人重屋堂脩七寻堂崇三尺周人明堂度九尺之筵东西九筵南北七筵堂崇一筵五室凡室二筵】桀作璇室象廊【史记策传曰桀为瓦室纣为象廊与此稍异】纣为倾宫鹿台【新序曰鹿台其大三里髙千仞臣瓉曰今在朝歌城中】以丧其社稷【丧息浪翻】楚灵以筑章华而身受祸【楚灵王为章华之台民不堪命从乱如归王走而死于芋尹氏】秦始皇作阿房二世而灭【事见七卷三十五年】夫不度万民之力以从耳目之欲【度徒洛翻】未有不亡者也陛下当以尧舜禹汤文武为法则夏桀殷纣楚灵秦皇为深诫而乃自暇自逸惟宫台是饰必有颠覆危亡之祸矣君作元首臣为股肱存亡一体得失同之臣虽驽怯敢忘争臣之义【驽音奴争读曰诤】言不切至不足以感悟陛下陛下不察臣言恐皇祖烈考之祚坠于地使臣身死有补万一则死之日犹生之年也谨叩棺沐浴伏俟重诛奏御【叩近也御进也】帝感其忠言手笔诏荅帝尝着帽被缥绫半袖【着陟略翻说文曰帽小儿蛮夷头衣缥普沼翻青白色绫纹帛或谓之绮或谓之纹缯半袖半臂也晋志曰帽名犹冠也义取于防覆其首其本纚也古者冠无帻冠下有纚以缯为之后世施帻于冠因或裁纚为帽自乘舆宴居下至庶人无爵者皆服之被皮义翻】阜问帝曰此于礼何法服也帝黙然不答自是不法服不以见阜阜又上疏欲省宫人诸不见幸者乃召御府吏问后宫人数【少府属官有御府令典官婢员吏七十人吏从官三十人】吏守旧令对曰禁宻不得宣露阜怒杖吏一百数之曰【数所具翻】国家不与九卿为宻反与小吏为宻乎帝愈严惮之散骑常侍蒋济上疏曰昔句践养胎以待用【国语越王句践困于防稽既反国命壮者无取老妇老者无取壮妻女子十七不嫁丈夫二十不娶其父母有罪将免乳者以告公令医守之生丈夫二壶酒一犬生女子二壶酒一豚生三人公与之母生二人公与之饩散悉亶翻骑竒寄翻】昭王恤病以雪仇【燕昭王于破燕之后吊死问疾欲以报齐雪先王之耻】故能以弱燕服强齐羸越灭劲吴今二敌强盛当身不除百世之责也【谓当帝之身不能灭吴蜀后世之责必归于帝】以陛下圣明神武之略舍其缓者【舍读曰舍】専心讨贼臣以为无难矣中书侍郎东莱王基上疏曰【按此则魏已改通事郎为中书侍郎矣】臣闻古人以水喻民曰水所以载舟亦所以覆舟【家语载孔子之言】顔渊曰东野子之御马力尽矣而求进不已殆将败矣【荀子鲁定公问于顔渊曰东野子善御乎顔渊曰善则善矣虽然其马将失定公曰何以知之顔渊曰臣以政知之昔舜巧于使民造父巧于使马舜不穷其民力造父不穷其马力是舜无失民造父无失马也今东野毕之御上车执辔御体正矣步骤驰骋朝礼毕矣歴险致逺马力尽矣然犹求进不已是以知之也】今事役劳苦男女离旷愿陛下深察东野之敝留意舟水之喻息奔驷于未尽节力役于未困昔汉有天下至孝文时唯有同姓诸侯而贾谊忧之曰置火积薪之下而寝其上因谓之安【见十四卷汉文帝六年】今冦贼未殄猛将拥兵检之则无以应敌乆之则难以遗后【谓五大在边尾大不掉非善计以诒后人也遗于季翻】当盛明之世不务以除患若子孙不竞【竞强也】社稷之忧也使贾谊复起必深切于曩时矣【言不特痛哭流涕长太息而已复扶又翻下同】帝皆不听殿中监督役擅收兰台令史【此殿中监以其时营造宫守使监作殿中耳非唐殿中监之官也观后所谓校事可知矣又据晋书舆服志大驾卤簿左殿中御史右殿中监则魏时殿中监已有定官兰台令史属御史台防要曰汉谓御史台为兰台】右仆射卫臻奏案之诏曰殿舍不成吾所留心卿推之何也【推考鞫也】臻曰古制侵官之法【古者百官不相逾越左传栾鍼曰侵官冒也】非患其勤事也【恶乌路翻】诚以所益者小所堕者大也【堕读曰隳】臣每察校事类皆如此【魏武建国置校事使察羣下】若又纵之惧羣司将遂越职以至陵夷矣尚书涿郡孙礼固请罢役帝诏曰钦纳谠言【谠音党】促遣民作监作者复奏留一月有所成讫【成讫言欲成殿舍以讫事也监古衘翻】礼径至作所不复重奏【重直龙翻】称诏罢民帝竒其意而不责帝虽不能尽用羣臣直谏之言然皆优容之秋七月洛阳崇华殿灾帝问侍中领太史令泰山髙堂隆【太史令属太常隆以侍中领之汉儒有髙堂生鲁人隆其后也姓谱齐公族有髙堂氏风俗通齐卿髙恭仲食采于髙堂】曰此何咎也于礼宁有祈禳之义乎对曰易传曰上不俭下不节孽火烧其室又曰君髙其台天火为灾【京房易传之辞传直恋翻孽鱼列翻】此人君务饰宫室不知百姓空竭故天应之以旱火从髙殿起也诏问隆吾闻汉武之时栢梁灾而大起宫殿以厌之【事见二十一卷汉武帝太初元年厌益渉翻下同】其义云何对曰夷越之巫所为非圣贤之明训也五行志曰栢梁灾其后有江充巫蛊事如志之言越巫建章无所厌也今宜罢散民役宫室之制务从约节清埽所灾之处不敢于此有所立作则萐莆嘉禾必生此地【萐山辄翻又色洽翻莆音蒲说文萐莆瑞草也尧时生于庖厨扇暑而凉】若乃疲民之力竭民之财非所以致符瑞而懐逺人也　八月庚午立皇子芳为齐王询为秦王帝无子养二王为子宫省事秘莫有知其所由来者或云芳任城王楷之子也【楷任城王彰之子任音壬】　丁巳帝还洛阳　诏复立崇华殿【复扶又翻】更名曰九龙【据髙堂隆传时郡国有九龙见因以名殿更工衡翻】通引谷水过九龙殿前【水经注谷渠东歴故金市南直千秋门枝流入石逗伏流注灵芝九龙池】为玉井绮栏蟾蜍含受神龙吐出使博士扶风马钧作司南车【司南车即指南车也崔豹古今注曰黄帝与蚩尤战于涿鹿蚩尤作大雾士皆迷路乃作指南车以正四方述征记曰指南车上有木仙人持信旛车转而人常指南】水转百戏【傅曰人有上百戏而不能动帝问钧可动否对曰可动其巧可益否对曰可益受诏作之以大木雕构使其形若轮平地施之潜以水发焉设为女乐舞象至令木人击鼔吹箫作山岳使木人跳絙掷劒縁絙倒立出入自在百官行署舂磨鬬鸡变巧百端】陵霄阙始构有鹊巢其上帝以问髙堂隆对曰诗曰惟鹊有巢惟鸠居之【诗召南鹊巢之辞也】今兴宫室起陵霄阙而鹊巢之此宫未成身不得居之象也天意若曰宫室未成将有他姓制御之斯乃上天之戒也夫天道无亲惟与善人太戊武丁覩灾悚惧故天降之福【太戊桑谷生朝武丁飞雉雊鼎皆能戒惧转灾为福】今若罢休百役増崇德政则三王可四五帝可六岂惟商宗转祸为福而已哉帝为之动容【为于伪翻下同】帝性严急其督脩宫室有稽限者【立为期限以必其成及期而不成为稽限】帝亲召问言犹在口身首已分散骑常侍领秘书监王肃【汉桓帝延熹二年置秘书监秩四百石】上疏曰今宫室未就见作者三四万人【见贤遍翻】九龙可以安圣体其内足以列六宫惟泰极已前功夫尚大【泰极谓太极殿】愿陛下取常食禀之士非急要者之用选其丁壮择留万人使一期而更之【更工衡翻】咸知息代有日则莫不恱以即事劳而不怨矣【易曰说以使民民忘其劳】计一嵗有三百六十万夫亦不为小当一嵗成者听且三年分遣其余使皆即农无穷之计也夫信之于民国家大寳也前车驾当幸洛阳发民为营有司命以营成而罢【此营垒之营】既成又利其功力不以时遣有司徒营目前之利【此营求之营】不顾经国之体臣愚以为自今已后傥复使民【复扶又翻】宜明其令使必如期以次有事宁使更发无或失信【谓始焉于甲处营造发民就役次焉于乙处营造不可仍用甲处就役之民宁使更发民以供乙处之役也】凡陛下临时之所行刑皆有罪之吏宜死之人也然众庶不知谓为仓卒故愿陛下下之于吏【卒读曰猝下之之下音户稼翻下同】钧其死也无使污于宫掖【钧与均同污乌故翻】而为逺近所疑且人命至重难生易杀【易以防翻】气絶而不续者也是以圣贤重之昔汉文帝欲杀犯跸者廷尉张释之曰方其时上使诛之则已今下廷尉廷尉天下之平不可倾也【事见十四卷汉文帝三年下遐稼翻】臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎【斯论诚足以矫张释之之失言】斯重于为己而轻于为君【为于伪翻】不忠之甚者也不可不察中山恭王衮疾病令官属曰男子不死于妇人之手
　　【丧大记之言】亟以时营东堂堂成舆疾往居之又令世子曰汝幼为人君知乐不知苦必将以骄奢为失者也兄弟有不良之行【乐音洛行下孟翻】当造防谏之【造防诣防前也造七到翻防与膝同】谏之不从流涕喻之喻之不改乃白其母犹不改当以奏闻并辞国土与其守宠罹祸不若贫贱全身也此亦谓大罪恶耳其微过细故当掩覆之【覆敷救翻】冬十月己酉衮卒　十一月丁酉帝行如许昌　是嵗幽州刺史王雄使勇士韩龙刺杀鲜卑轲比能自是种落离散【刺七亦翻种章勇翻】互相侵伐强者逺遁弱者请服边陲遂安　张掖柳谷口水溢涌【魏氏春秋曰张掖删丹县金山川谥汉晋春秋曰氐池县大柳谷口夜激波涌溢删丹氐池二县汉志皆属张掖晋志无之当是并省也五代志甘州张掖县有大柳谷又后周废金山县入删丹县盖歴代废置无常疆土有离合也】寳石负图状象灵立于川西有石马七及凤凰麒麟白虎牺牛璜玦八卦列宿孛彗之象【宿音秀孛蒲内翻彗徐芮翻乂徐醉翻又祥嵗翻】又有文曰大讨曹【石图之文天意盖昭昭矣】诏书班天下以为嘉瑞任令于绰连赍以问钜鹿张臶【任县前汉属广平国后汉属钜鹿郡魏复属广平郡师古曰任本晋邑也郑皇颉奔晋为任大夫刘昫曰唐邢州任县汉钜鹿南防县地晋置任县治苑郷城连赍者连诏书及班下石图赍以问张臶也张臶兼内外学故以问之臶徂闷翻又在甸翻祖闷翻】臶宻谓绰曰夫神以知来不追既往祥兆先见而后废兴从之【见贤遍翻】今汉已乆亡魏已得之何所追兴祥兆乎此石当今之变异而将来之符瑞也【后人以此为晋继魏之徴牛继马又以为元帝本牛氏继司马之征】　帝使人以马易珠玑翡翠玳瑁于吴【珠不圆者为玑又曰粗瑀为玑玳徒耐翻瑁蒲佩翻】吴主曰此皆孤所不用而可以得马孤何爱焉尽以与之四年春吴人铸大钱一当五百【杜佑曰孙权嘉平五年铸大钱一当五百文曰大钱五百径一寸三分重十二铢】　三月吴张昭卒年八十一昭容貎矜严有威风吴主以下举邦惮之　夏四月汉主至湔登观阪观汶水之流【湔即汉之湔氐道属蜀郡汶水即防江水也防江出氐道西徼外防山东流歴都安县沈约曰县蜀所立水经注曰都安县有桃闗蜀守李氷作大堰于此谓之湔塴亦曰湔堰观阪在其上裴松之曰湔音翦晋书音义汶读与防同诸葛亮既没汉主游观莫之敢止】旬日而还【还从宣翻又如字】　武都氐苻健请降于汉【以此观之诸氐固先有苻姓矣不待蒲坚以背文草付之祥乃姓苻也杜佑曰氐者西戎别种汉武帝开武都郡排其种人分窜山谷或在上禄或在河陇左右魏武令夏侯渊讨叛氐阿贵千万等后因拔弃汉中遂徙武都之种于秦川是曰杨氐苻坚之先是曰苻氐杨氐苻氐同出略阳世为婚姻降户江翻】其弟不从将四百户来降五月乙卯乐平定侯董昭卒【諡法大虑静民曰定纯行不爽曰定】　冬十月己卯帝还洛阳宫　甲申有星孛于大辰【公羊传曰大辰者何大火也何休注曰大火与伐天之所以示民时早晚天下之所以取正故谓之大辰蔡邕曰自亢八度至尾四度谓之大火陈卓曰自氐五度至尾九度曰大火之次于辰在卯孛蒲内翻】又孛于东方髙堂隆上疏曰凡帝王徙都立邑皆先定天地社稷之位【所谓圜丘方泽南北郊及社稷神位也】敬恭以奉之将营宫室则宗庙为先廏库为次居室为后【记曲礼之言】今圜丘方泽南北郊明堂社稷神位未定宗庙之制又未如礼而崇饰居室士民失业外人咸云宫人之用与军国之费略齐民不堪命皆有怨怒书曰天聪明自我民聪明天明畏自我民明威【书皋陶谟之言孔安国注曰言天因民而降之福民所归者天命之天视听人君之行用民为聪明天明可畏亦用民成其威民所叛者天讨之是天明可畏之效也】言天之赏罚随民言顺民心也夫采椽卑宫唐虞大禹之所以垂皇风也【采椽即采来之木为椽不加斵削也】玉台琼室夏癸商辛之所以犯昊天也【张蕴古曰彼昏不知瑶其台而琼其室文选东都赋注曰纣为琼室以琼瑶饰之】今宫室过盛天彗章灼【彗祥嵗翻音又见上】斯乃慈父恳切之训当崇孝子只耸之礼不宜有忽以重天怒隆数切谏【数所角翻下同】帝颇不恱侍中卢毓进曰臣闻君明则臣直古之圣王惟恐不闻其过此乃臣等所以不及隆也帝乃解毓植之子也十二月癸巳颍隂靖侯陈羣卒【諡法恭已鲜言曰靖寛乐令终曰靖】羣
　　前后数陈得失【数所角翻】每上封事辄削其草时人及其子弟莫能知也论者或讥羣居位拱黙【言拱手而已黙无一言】正始中诏撰羣臣上书以为名臣奏议【撰雏免翻】朝士乃见羣谏事皆叹息焉
　　袁子论曰或云少府杨阜岂非忠臣哉见人主之非则勃然触之与人言未尝不道【道者言之也】答曰夫仁者爱人施之君谓之忠施于亲谓之孝今为人臣见人主失道力诋其非而播扬其恶可谓直士未为忠臣也故司空陈羣则不然谈论终日未尝言人主之非书数十上【上时掌翻】外人不知君子谓羣于是乎长者矣
　　乙未帝行如许昌　诏公卿举才德兼备者各一人司马懿以兖州刺史太原王昶应选【兖州统陈留东郡济隂任城东平济北泰山昶丑两翻】昶为人谨厚名其兄子曰黙曰沈【沈时林翻】名其子曰浑曰深为书戒之曰吾以四者为名欲使汝曹顾名思义不敢违越也夫物速成则疾亡晚就而善终朝华之草夕而零落松栢之茂隆寒不衰是以君子戒于阙党也【论语阙党童子将命或问之曰益者欤孔子曰吾见其居于位也见其与先生并行也非求益者也欲速成者也】夫能屈以为伸让以为得弱以为强鲜不遂矣【鲜息浅翻】夫毁誉者爱恶之原而祸福之机也【誉音余恶乌路翻】孔子曰吾之于人谁毁谁誉【见论语】以圣人之德犹尚如此况庸庸之徒而轻毁誉哉人或毁己当退而求之于身若已有可毁之行则彼言当矣若已无可毁之行则彼言妄矣当则无怨于彼【当丁浪翻】妄则无害于身乂何反报焉谚曰救寒莫如重裘【重直龙翻】止谤莫如自脩斯言信矣【昶之所以戒子侄如此然髙贵乡公之难王沈陷于不忠平吴之役王浑与王濬争功马伏波万里还书以戒兄子固无益于兄子也】
　　景初元年【以改厯纪元景初】春正月壬辰山茌县言黄龙见【山茌前汉曰茌县后汉及魏晋曰山茌属泰山郡师古曰茌士疑翻应劭音淄裴松之音仕狸翻见贤遍翻】髙堂隆以为魏得土德故其瑞黄龙见宜改正朔易服色以神明其政变民耳目帝从其议三月下诏改元以是月为孟夏四月服色尚黄牺牲用白从地正也【是月春三月也殷为地正以建丑十二月为嵗首服色尚黄以土代火之次牺牲用白从殷也】更命太和厯曰景初厯【太和厯注见目録七卷太和元年更工衡翻】　五月己巳帝还洛阳己丑大赦　六月戊申京都地震　己亥以尚书令
　　陈矫为司徒令仆射卫臻为司空【晋志曰尚书仆射汉本置一人献帝建安四年以执金吾荣郃为尚书左仆射仆射分置左右盖自此始自晋迄于江左省置无恒置二则为左右仆射或不两置但曰尚书仆射令阙则左为省主若左右并阙则置尚书仆射以主左事】　有司奏以武皇帝为魏太祖文皇帝为魏髙祖帝为魏烈祖三祖之庙万世不毁【沈约曰时羣公有司始奏更定七庙之制曰武皇帝肇建洪基拨乱夷险为魏太祖文皇帝继天革命应期受禅为魏髙祖上集成大命清定华夏兴制礼乐为魏烈祖明帝在阼而其下先拟定庙号非礼也諡法有功安民曰烈秉德尊业曰烈】
　　孙盛论曰夫諡以表行【行下孟翻】庙以存容未有当年而逆制祖宗未终而豫自尊显魏之羣司于是乎失正矣【羣司百执事之臣也】
　　秋七月丁卯东乡贞公陈矫卒【諡法不隐无屈曰贞清白守节曰贞】　公孙渊数对国中賔客出恶言【数所角翻】帝欲讨之以荆州刺史毋丘俭为幽州刺史【毋丘复姓毋音无】俭上疏曰陛下即位以来未有可书吴蜀恃险未可卒平【卒读曰猝】聊可以此方无用之士克定辽东【郑曰聊且略之辞】光禄大夫卫臻曰俭所陈皆战国细术非王者之事也吴频嵗称兵【称举也】冦乱边境而犹按甲养士未果致讨者诚以百姓疲劳故也渊生长海表相承三世【度康渊凡三世长知两翻】外抚戎夷内脩战射而俭欲以偏军长驱朝至夕卷【卷读曰卷】知其妄矣帝不听使俭帅诸军及鲜卑乌桓屯辽东南界【帅读曰率】玺书征渊渊遂发兵反逆俭于辽隧【辽隧县二汉属辽东郡晋志无其地盖在辽水东防水经注莵郡髙句丽县有辽山小辽水所出西南至辽隧县入于大辽水玺斯氏翻】防天雨十余日辽水大涨俭与战不利引军还右北平渊因自立为燕王改元绍汉置百官遣使假鲜卑单于玺封拜边民诱呼鲜卑以侵扰北方【诱音酉】　汉张后殂　九月冀兖徐豫大水【冀州统赵钜鹿安平平原乐陵勃海河间博陵清河中山常山徐州统彭城下邳东海琅邪广陵临淮豫州统颍川汝南汝隂梁沛谯鲁弋阳安丰】　西平郭夫人有宠于帝【夫人河右大族黄初中以本郡反叛没入宫】毛后爱弛帝游后园曲宴极乐【曲宴禁中之宴犹言私宴也乐音洛下同】郭夫人请延皇后帝不许因禁左右使不得宣【宣布也露其事也】后知之明日谓帝曰昨日游宴北园乐乎【后园在洛城北隅】帝以左右泄之所杀十余人庚辰赐后死然犹加諡曰悼【諡法中年早夭曰悼肆行无礼曰悼】癸丑葬愍陵迁其弟曽为散骑常侍　冬十月帝用髙堂隆之议营洛阳南委粟山为圆丘【魏氏春秋曰洛阳有委粟山在隂乡魏时营为圆丘孔颖逹曰委粟山在洛阳南二十里】诏曰昔汉氏之初承秦灭学之后采摭残缺以备郊祀四百余年废无禘礼【摭之石翻礼五年一禘禘其祖之所自出以其祖配之审谛昭穆而祭于太祖也禘所以异于祫者毁庙之主陈于太祖庙与祫同未毁庙之主则各就其庙以祭此其异也春秋吉禘于庄公左传晋人曰寡君之未禘祀杜预注曰禘祀三年之吉祭也僖八年禘于太庙杜预曰三年大祭之名二者不同礼有禘有大禘以下文观之则此乃礼记祭法所谓郊禘之禘郑氏注曰禘郊祖宗谓祭祀以配食也此禘谓祭昊天于圜丘也】曹氏世系出自有虞今祀皇皇帝天于圆丘以始祖虞舜配祭皇皇后地于方丘以舜妃伊氏配【舜妃尧女也尧伊祁氏】祀皇天之神于南郊以武帝配祭皇地之祗于北郊以武宣皇后配　庐江主簿吕习宻使人请兵于吴欲开门为内应吴主使卫将军全琮督前将军朱桓等赴之既至事露吴军还【琮徂宗翻还从宣翻又如字】　诸葛恪至丹阳移书四部属城长吏【四部当作四郡谓吴郡防稽新都鄱阳皆与丹阳隣接山越依阻出没故令各保其疆界也或曰四部谓东南西北四部都尉也】令各保其疆界明立部伍其从化平民悉令屯居乃内诸将罗兵幽阻【使诸将入扼幽阻之地故谓之内内读曰纳】但缮藩篱不与交锋俟其谷稼将熟辄纵兵芟刈使无遗种【芟所衘翻种章勇翻】旧谷既尽新谷不收平民屯居略无所入于是山民饥穷渐出降首【降户江翻首式救翻】恪乃复敕下曰【复扶又翻敕下者出教令约敕其下也】山民去恶从化皆当抚慰徙出外县不得嫌疑有所拘执臼阳长胡伉得降民周遗【臼阳既置长必以为县其地当在丹阳郡而今无所考】遗旧恶民【困迫暂出伉】送言府恪以伉违教遂斩以徇民闻伉坐执人被戮【伉胡朗翻又去浪翻】知官惟欲出之而已于是老幼相携而出嵗期人数皆如本规【嵗期人数见上卷青龙二年】恪自领万人余分给诸将吴主嘉其功拜恪威北将军【威北将军亦孙氏所创置】封都乡侯徙屯庐江皖口【皖水自霍山县东南流三百四十里入大江谓之皖口皖户版翻】　是嵗徙长安钟簴槖佗铜人承露盘于洛阳盘折【簴音巨佗徒河翻折而设翻】声闻数十里【闻音问】铜人重不可致留于霸城【霸城即汉京兆霸陵县故城也】大发铜铸铜人二号曰翁仲列坐于司马门外又铸黄龙凤皇各一龙髙四丈凤髙三丈余【髙古号翻】置内殿前起土山于芳林园西北陬【水经注大夏门内东侧际城有景阳山即芳林园之西北陬也裴松之曰芳林园即今华林园齐王芳即位改曰华林园陬将侯翻】使公卿羣僚皆负土树松竹杂木善草于其上捕山禽杂兽置其中司徒军议掾董寻上疏谏曰【汉公府无军议掾此官魏置也掾俞绢翻】臣闻古之直士尽言于国不避死亡故周昌比髙祖于桀纣刘辅譬赵后于人婢【周昌注已见前刘辅事见三十一卷汉成帝永始元年】天生忠直虽白刃沸汤往而不顾者诚为时主爱惜天下也【为于伪翻】建安以来野战死亡或门殚户尽虽有存者遗孤老弱若今宫室狭小当广大之犹宜随时不妨农务况乃作无益之物黄龙凤皇九龙承露盘此皆圣明之所不兴也其功三倍于殿舍陛下既尊羣臣显以冠冕被以文绣【被皮义翻】载以华舆所以异于小人而使穿方举土【方穴土为方也汉书所谓方中亦此义】面目垢黒衣冠了鸟【了鸟衣冠摧敝之貌】毁国之光以崇无益甚非谓也孔子曰君使臣以礼臣事君以忠【见论语孔子对鲁定公之辞】无忠无礼国何以立臣知言出必死而臣自比于牛之一毛生既无益死亦何损【司马迁答任安书曰假令仆伏法受诛若九牛亡一毛与蝼蚁何异】秉笔流涕心与世辞臣有八子臣死之后累陛下矣【累力瑞翻】将奏沐浴以待命帝曰董寻不畏死邪主者奏收寻有诏勿问髙堂隆上疏曰今世之小人好说秦汉之奢靡以荡圣心【好呼到翻】求取亡国不度之器【不度之器谓长安钟簴槖佗铜人承露盘也】劳役费损以伤德政非所以兴礼乐之和保神明之休也帝不听隆又上疏曰昔洪水滔天二十二载【隆之此言盖取鲧九载绩用弗成禹治兖州作十有三载乃同合以为二十二载之数载于亥翻】尧舜君臣南面而已今无若时之急而使公卿大夫并与厮徒共供事役闻之四夷非嘉声也垂之竹帛非令名也今吴蜀二贼非徒白地小虏聚邑之冦【白地谓大幕不生草木多白沙也小虏谓乌桓鲜卑也聚邑之冦谓盗贼窃发屯据乡邑聚落者】乃潜号称帝欲与中国争衡【衡所以称轻重争衡者言吴蜀自谓国埶与中国钧无所轻重也】今若有人来告权禅并脩德政轻省租赋动咨耆贤事遵礼度陛下闻之岂不惕然恶其如此【恶乌路翻】以为难卒讨灭【卒读曰猝】而为国忧乎若使告者曰彼二贼并为无道崇侈无度役其士民重其赋敛【敛力赡翻】下不堪命吁嗟日甚陛下闻之岂不幸彼疲敝而取之不难乎茍如此则可易心而度事义之数亦不逺矣【度徒洛翻义礼也髙堂隆之论谏可谓深切着明矣】亡国之主自谓不亡然后至于亡贤圣之君自谓亡然后至于不亡今天下雕敝民无儋石之储【儋丁滥翻】国无终年之蓄外有强敌六军暴边内兴土功州郡骚动若有冦警则臣惧版筑之士不能投命虏庭矣又将吏奉禄稍见折减【将子亮翻奉扶用翻】方之于昔五分居一诸受休者又絶禀赐【禀笔锦翻给也】不应输者今皆出半此为官入兼多于旧其所出与参少于昔【参三分也】而度支经用更每不足牛肉小赋前后相继【此盖犒飨工徒度支经用不足以给故赋牛肉以供之度徒洛翻】尺而推之凡此诸费必有所在【指言诸费皆在于营缮也】且夫禄赐谷帛人主所以恵养吏民而为之司命者也若今有废是夺其命矣既得之而又失之此生怨之府也帝览之谓中书监令曰观隆此奏使朕惧哉【中书监令典奏事因观隆奏遂以语之】尚书卫觊上疏曰今议者多好恱耳【觊音冀好呼到翻】其言政治则比陛下于尧舜【治直吏翻】其言征伐则比二虏于貍防臣以为不然四海之内分而为三羣士陈力各为其主【为于伪翻】是与六国分治无以为异也当今千里无烟遗民困苦陛下不善留意将遂凋敝难可复振【复扶又翻】武皇帝之时后宫食不过一肉衣不用锦绣茵蓐不縁饰【縁俞绢翻茵蓐之字从草盖古人用草为之后世鞇字有旁从革者用皮为之也裀褥二字有旁从衣者用帛为之也古朴散而文饰盛又从而加縁饰焉观书顾命敷席有黼纯缀纯画纯粉纯之别则成周之时已然矣纯之尹翻縁也】器物无丹漆【古者朴素舜造漆器而羣臣谏者不止况加丹乎】用能平定天下遗福子孙此皆陛下之所览也当今之务宜君臣上下计校府库量入为出犹恐不及【量音良】而工役不辍侈靡日崇帑藏日竭【帑徒朗翻藏徂浪翻】昔汉武信神仙之道谓当得云表之露以餐玉屑故立仙掌以承髙露陛下通明每所非笑汉武有求于露而犹尚见非陛下无求于露而空设之不益于好而糜费功夫诚皆圣虑所宜裁制也时有诏録夺士女【録收也】前已嫁为吏民妻者还以配士听以生口自赎又简选其有姿首者内之掖庭【姿谓有色者首谓鬒髪者】太子舍人沛国张茂上书谏曰陛下天之子也百姓吏民亦陛下子也今夺彼以与此亦无以异于夺兄之妻妻弟也【妻妻下七细翻】于父母之恩偏矣又诏书得以生口年纪顔色与妻相当者自代故富者则倾家尽产贫者举假贷贳贵买生口以赎其妻县官以配士为名而实内之掖庭其丑恶乃出与士得妇者未必喜而失妻者必有忧或穷或愁皆不得志夫君有天下而不得万姓之懽心者鲜不危殆【鲜息浅翻】且军师在外数十万人一日之费非徒千金举天下之赋以奉此役犹将不给况复有掖庭非员无録之女【非员谓出于员数之外者无録谓宫中録籍无其名者复扶又翻】椒房母后之家赏赐横与【横户孟翻】内外交引其费半军【谓其费与给军之费相半也】昔汉武帝掘地为海封土为山【掘地为海谓开昆明池封土为山谓作三神山渐台也】赖是时天下为一莫敢与争者耳自衰乱以来四五十载【载子亥翻下同】马不舍鞍士不释甲强冦在疆图危魏室陛下不战战业业念崇节约而乃奢靡是务中尚方作玩弄之物【晋志少府统中左右三尚方】后园建承露之盘斯诚快耳目之观然亦足以骋冦讐之心矣【骋丑郢翻】惜乎舍尧舜之节俭而为汉武帝之侈事臣窃为陛下不取也帝不听【舍读曰舍窃为于伪翻】髙堂隆疾笃口占上疏曰【疾笃不能自书故口占而使人书之】曽子有言曰人之将死其言也善【见论语】臣寝疾有増无损常恐奄忽忠欵不昭臣之丹诚愿陛下少垂省览【省悉景翻】臣观三代之有天下圣贤相承歴数百载尺土莫非其有一民莫非其臣然癸辛之徒纵心极欲皇天震怒宗国为墟纣枭白旗【武王斩纣首悬之太白之旗枭坚尧翻】桀放鸣条【商汤破桀于鸣条遂放之于南巢孔安国曰鸣条地在安邑之西】天子之尊汤武有之岂伊异人皆明王之胄也黄初之际天兆其戒异类之鸟育长燕巢口爪胸赤此魏室之大异也【晋书五行志黄初元年未央宫中有燕生鹰口爪俱赤长知两翻】宜防鹰扬之臣于萧墙之内【司马氏之事隆固逆知之矣】可选诸王使君国典兵往往棊时镇抚皇畿翼亮帝室夫皇天无亲惟德是辅【书蔡仲之命之辞】民咏德政则延期过厯下有怨叹则辍録授能【録图録也】由此观之天下乃天下之天下非独陛下之天下也帝手诏深慰劳之未几而卒【劳力到翻几居岂翻】陈夀评曰髙堂隆学业脩明志存匡君因变陈戒发于恳诚忠矣哉及至必改正朔俾魏祖虞所谓意过其通者欤【谓是年黄龙见之议也意过其通谓意料之说执之甚坚反过其学之所通习者也】
　　帝深疾浮华之士诏吏部尚书卢毓曰【毓余六翻】选举莫取有名名如画地作饼不可啖也【啖徒览翻噍也食也又徒滥翻】毓对曰名不足以致异人而可以得常士常士畏教慕善然后有名非所当疾也愚臣既不足以识异人又主者正以循名案常为职但当有以验其后耳古者敷奏以言明试以功【言唐虞之治也】今考绩之法废而以毁誉相进退故真伪浑杂虚实相防帝纳其言【浑胡本翻】诏散骑常侍刘邵作考课法邵作都官考课法七十二条又作说略一篇【说略者说考课之大畧也】诏下百官议【下遐稼翻】司校尉崔林曰案周官考课其文备矣【周冢宰总百官嵗终则令百官府各正其治受其防聴其政事而诏王废置三嵗则大计羣吏之治而诛赏之其详见于周礼】自康王以下遂以陵夷此即考课之法存乎其人也及汉之季其失岂在乎佐吏之职不宻哉方今军旅或猥或卒【猥积也卒仓猝也读曰猝】増减无常固难一矣且万目不张举其纲【以纲为譬也】众毛不整振其领【以裘为譬也】皋陶仕虞伊尹臣殷不仁者逺【用论语子夏答樊迟之言陶音遥】若大臣能任其职式是百辟【诗烝民曰王命仲山甫式是百辟注云汝施行法度于是百君】则孰敢不肃乌在考课哉黄门侍郎杜恕曰明试以功三载考绩诚帝王之盛制也然歴六代而考绩之法不着闗七圣而课试之文不垂【六代唐虞夏商周汉七圣尧舜禹汤文武周公闗通也】臣诚以为其法可粗依其详难备举故也【粗坐五翻】语曰世有乱人而无乱法若使法可専任则唐虞可不须稷契之佐殷周无贵伊吕之辅矣【契息列翻】今奏考功者陈周汉之云为缀京房之本防【汉京房有考功课吏法】可谓明为课之要矣于以崇揖让之风兴济济之治臣以为未尽善也【济子礼翻治直吏翻】其欲使州郡考士必由四科【四科即汉左雄所上黄琼所増者也见五十二卷顺帝汉安二年】皆有事效然后察举试辟公府为亲民长吏【长知两翻】转以功次补郡守者或就増秩赐爵此最考课之急务也臣以为便当显其身用其言使具为课州郡之法法具施行立必信之赏施必行之罚至于公卿及内职大臣亦当俱以其职考课之古之三公坐而论道【周官考工记曰坐而论道谓之三公】内职大臣纳言补阙无善不纪无过不举且天下至大万机至众诚非一明所能徧照故君为元首臣作股肱明其一体相须而成也是以古人称廊庙之材非一木之支帝王之业非一士之略【师古曰此语出于慎子班固引以赞娄敬叔孙通】由是言之焉有大臣守职办课可以致雍熈者哉【焉于防翻】诚使容身保位无放退之辜而尽节在公抱见疑之埶公义不脩而私议成俗虽仲尼为课犹不能尽一才又况于世俗之人乎司空掾北地傅嘏曰夫建官均职清理民物所以立本也循名责实纠励成规所以治末也【治直之翻】本纲未举而造制末程【纲维纮绳纲总也举纲则众目张矣言所系者大也十髪为程一程为分言其细也又曰程品式也】国略不崇而考课是先【国略国经也先必荐翻】惧不足以料贤愚之分精幽明之理也【料音聊】议久之不决事竟不行臣光曰为治之要莫先于用人【治直吏翻】而知人之道圣贤所难也【书皋陶曰在知人在安民禹曰吁咸若时惟帝其难之】是故求之于毁誉则爱憎竞进而善恶浑殽【誉音余浑户本翻】考之于功状则巧诈横生而真伪相冒要之其本在于至公至明而已矣为人上者至公至明则羣下之能否焯然形于目中无所复逃矣【焯职略翻明也复扶又翻】茍为不公不明则考课之法适足为曲私欺罔之资也何以言之公明者心也功状者迹也己之心不能治【治直之翻下同】而以考人之迹不亦难乎为人上者诚能不以亲疎贵贱异其心喜怒好恶乱其志【好呼到翻恶乌路翻】欲知治经之士则视其记览博洽【博广也大也通也洽徧也】讲论精通斯为善治经矣欲知治狱之士则视其曲尽情伪无所寃抑斯为善治狱矣欲知治财之士则视其仓库盈实百姓富给斯为善治财矣欲知治兵之士则视其战胜攻取敌人畏服斯为善治兵矣至于百官莫不皆然虽询谋于人而决之在己虽考求于迹而察之在心研覈其实而斟酌其宜至精至微不可以口述不可以书也安得豫为之法而悉委有司哉【温公之论善矣然必英明之君然后能行之自汉以下循名责实莫孝宣若也宣帝之政非由师傅之谕教公辅之启沃也公所谓不可以口述不可以书其万世之名言也欤】或者亲贵虽不能而任职疎贱虽贤才而见遗所喜所好者败官而不去所怒所恶者有功而不録【喜许记翻好呼到翻败补迈翻恶乌路翻】询谋于人则毁誉相半而不能决考求其迹则文具实亡而不能察虽复为之善法【复扶又翻】繁其条目谨其簿书安能得其真哉或曰人君之治【治直吏翻】大者天下小者一国内外之官以千万数考察黜陟安得不委有司而独任其事哉曰非谓其然也凡为人上者不特人君而已太守居一郡之上刺史居一州之上九卿居属官之上三公居百执事之上皆用此道以考察黜陟在下之人为人君者亦用此道以考察黜陟公卿太守奚烦劳之有哉【古人有言曰举一纲众目张又曰正其本万事理此之谓也而所谓本者岂易言哉】或曰考绩之法唐虞所为京房刘邵述而脩之耳乌可废哉曰唐虞之官其居位也久其受任也専其立法也寛其责成也逺是故鲧之治水九载绩用弗成然后治其罪【事见尚书治其罪谓殛鲧于羽山也治直之翻下同】禹之治水九州攸同四隩既宅然后赏其功【隩于六翻事亦见尚书赏其功谓锡禹以珪也】非若京房刘邵之法校其米盐之课责其旦夕之效也事固有名同而实异者不可不察也考绩非可行于唐虞而不可行于汉魏由京房刘邵不得其本而奔趋其末故也【趋七喻翻】
　　初右仆射卫臻典选举中防军蒋济遗臻书曰【蒋济已自中防军迁防军将军此复书中防军盖先时事也遗于季翻】汉主遇亡虏为上将【谓韩信】周武拔渔父为太师【谓吕望】布衣厮养【厮音斯养羊尚翻】可登王公何必守文试而后用臻曰不然子欲同牧野于成康喻断蛇于文景【谓草创之规略不可用于承平之时也】好不经之举【好呼到翻经常也】开拔竒之津【津江河济度之要故以为喻】将使天下驰骋而起矣卢毓论人及选举皆先性行而后言才【先悉荐翻行下孟翻】黄门郎冯翊李丰尝以问毓毓曰才所以为善也故大才成大善小才成小善今称之有才而不能为善是才不中器也丰服其言【中竹仲翻】





　　资治通鉴卷七十三
<史部,编年类,资治通鉴>
　　钦定四库全书
　　资治通鉴卷七十四　　　宋　司马光　撰
　　胡三省　音注
　　魏纪六【起着雍敦牂尽旃防赤奋若凡八年】
　　烈祖明皇帝下
　　景初二年春正月帝召司马懿于长安使将兵四万讨辽东【讨公孙渊也留司马懿于长安以备蜀也诸葛亮死乃敢召之逺略将即亮翻】议臣或以为四万兵多役费难供【议臣当时谋议之臣也】帝曰四千里征伐【续汉志辽东郡在洛阳东北三千六百里】虽云用竒亦当任力不当稍计役费也帝谓懿曰公孙渊将何计以待君对曰渊弃城豫走上计也据辽东拒大军其次也【辽东当作辽水】坐守襄平此成禽耳【襄平县汉辽东郡治所公孙渊所都】帝曰然则三者何出对曰唯明智能审量彼我【量音良】乃豫有所割弃此既非渊所及又谓今往孤逺【言孤军逺征也】不能支久必先拒辽水后守襄平也帝曰还往几日对曰往百日攻百日还百日以六十日为休息如此一年足矣公孙渊闻之复遣使称臣求救于吴吴人欲戮其使【欲报张弥许晏之忿也事见七十二卷青龙元年复扶又翻使疏吏翻】羊衜曰【衜古道字】不可是肆匹夫之怒而捐霸王之计也不如因而厚之遣竒兵潜往以要其成【要一遥翻】若魏代不克而我军逺赴是恩结遐夷义形万里若兵连不解首尾离隔则我虏其傍郡驱略而归亦足以致天之罚报雪曩事矣吴主曰善乃大勒兵谓渊使曰请俟后问当从简书【左传狄伐邢管敬仲言于齐侯曰诗云岂不懐归畏此简书简书同恶相恤之谓也请救邢以从简书】必与弟同休戚【渊遣使谢吴自称燕王求为兄弟之国故权因而称之为弟】又曰司马懿所向无前深为弟忧之【此晋史臣为此语耳权必无此言为于伪翻】帝问于防军将军蒋济曰孙权其救辽东乎济曰彼知官备已固【魏晋之间谓国家为官】利不可得深入则非力所及浅入则劳而无获权虽子弟在危犹将不动况异域之人兼以往者之辱乎【亦谓斩张弥许晏也】今所以外扬此声者谲其行人【谲古穴翻诈也】疑之于我我之不克冀其折节事已耳然沓渚之间去渊尚逺若大军相守事不速决则权之浅规或得轻兵掩袭未可测也【浅规谓规图浅攻不敢深入吴君臣之为谋已不逃蒋济所料矣】　帝问吏部尚书卢毓谁可为司徒者毓荐处士管宁【处昌吕翻】帝不能用更问其次对曰敦笃至行则太中大夫韩暨【行下孟翻】亮直清方则司校尉崔林贞固纯粹则太常常林二月癸卯以韩暨为司徒　汉主立皇后张氏前后之妹也立王贵人子璿为皇太子【璿旬縁翻】瑶为安定王大司农河南孟光问太子读书及情性好尚于秘书郎却正【东汉以马融为秘书郎诣东观典校书秘书郎盖自融始好呼到翻下同却绮防翻】正曰奉亲防恭夙夜匪懈有古世子之风【懈古隘翻】接待羣僚举动出于仁恕光曰如君所道皆家户所有耳【谓其才行不逾中人也】吾今所问欲知其权略智谋何如也正曰世子之道在于承志竭欢【承志谓承君父之志竭欢谓左右就养承顔顺色以尽亲之欢】既不得妄有施为智谋藏于胸懐权略应时而发此之有无焉可豫知也【焉于防翻】光知正慎宜【慎宜者谨言语择其所宜言乃言也】不为放谈乃曰吾好直言无所回避今天下未定智意为先智意自然不可力彊致也【彊其两翻】储君读书宁当效吾等竭力博识以待访问如博士探策讲试以求爵位邪【按汉书音义作简策难问例置案上在试者意投射取而答之谓之射策即探策也若録政化得失显而问之谓之对策探吐南翻】当务其急者正深谓光言为然正俭之孙也【俭为益州刺史汉灵帝中平五年为盗贼所杀】　吴人铸当千大钱【杜佑曰孙权赤乌元年铸一当千大钱径一寸四分重十六铢】　夏四月庚子南乡恭侯韩暨卒　庚戌大赦　六月司马懿军至辽东公孙渊使大将军卑衍杨祚【姓谱卑卑耳国之后或云鲜卑之后蔡邕胡太傅碑有太傅掾雁门卑登】将歩骑数万屯辽隧围堑二十余里　【考异曰晋宣纪云南北六七十里今从渊传】诸将欲击之懿曰贼所以坚壁欲老吾兵也今攻之正堕其计且贼大众在此其巢窟空虚直指襄平破之必矣乃多张旗帜欲出其南【帜昌志翻】衍等尽锐趣之懿潜济水出其北直趣襄平【趣七喻翻】衍等恐引兵夜走诸军进至首山【首山在襄平西南】渊复使衍等逆战【复扶又翻下同】懿击大破之遂进围襄平秋七月大霖雨辽水暴涨运船自辽口径至城下【辽口辽水津渡之口也】雨月余不止平地水数尺三军恐欲移营懿令军中敢有言徙者斩都督令史张静犯令斩之【晋职官志魏制诸公加兵者置都督令史一人】军中乃定贼恃水樵牧自若诸将欲取之懿皆不听司马陈珪曰昔攻上庸八部俱进昼夜不息故能一旬之半拔坚城斩孟达【事见七十一卷太和二年】今者逺来而更安缓愚窃惑焉懿曰孟达众少而食支一年将士四倍于达而粮不淹月【淹留也言所留之粮不支一月也】以一月图一年安可不速以四击一正令失半而克犹当为之是以不计死伤与粮竞也【竞争也懿之语珪犹有廋辞盖其急攻孟达岂特与粮竞哉惧吴蜀救兵至耳】今贼众我寡贼饥我饱水乃尔【尔如此也】功力不设虽当促之亦何所为自发京师不忧贼攻但恐贼走今贼粮垂尽而围落未合掠其牛马抄其樵采【抄楚交翻】此故驱之走也夫兵者诡道善因事变【言善兵者能因事而变化也】贼凭众恃雨故虽饥困未肯束手当示无能以安之取小利以惊之非计也【懿知渊可禽欲以全取之】朝廷闻师遇雨咸欲罢兵帝曰司马懿临危制变禽渊可计日待也雨霁懿乃合围作土山地道楯橹钩冲【楯干也攻城之士以扞蔽其身橹楼车登之以望城中钩钩梯也所以钩引上城者冲冲车也以冲城】昼夜攻之矢石如雨渊窘急【窘巨陨翻】粮尽人相食死者甚多其将杨祚等降八月渊使相国王建御史大夫柳甫请解围却兵当君臣面防懿命斩之檄告渊曰楚郑列国而郑伯犹肉袒牵羊迎之【左传楚庄王围郑克之入自皇门至于逵路郑伯肉袒牵羊以逆】孤天子上公【汉太傅位上公懿时为太尉而自谓上公以太尉于三公为上也】而建等欲孤解围退舍岂得礼邪二人老耄言失指已相为斩之【为于伪翻】若意有未已可更遣年少有明决者来【少诗照翻】渊复遣侍中卫演乞克日送任【送任谓送质子也复扶又翻】懿谓演曰军事大要有五能战当战不能战当守不能守当走余二事但有降与死耳【降户江翻】汝不肯面此为决就死也不须送任壬午襄平溃渊与子脩将数百骑突围东南走大兵急击之斩渊父子于梁水之上【班志辽东郡辽阳县注云大梁水西南至辽阳入辽水水经注小辽水出莬髙句丽县辽山西南流迳襄平县入大梁水水出北塞外西南流而入于辽水】懿既入城诛其公卿以下及兵民七千余人筑为京观【杜预曰积尸封土于其上谓之京观观古玩翻】辽东带方乐浪菟四郡皆平【汉带方县属乐浪郡公孙氏分立郡陈夀曰建安中公孙康分屯有以南荒地为带方郡倭韩诸国羁属焉乐浪音洛琅莬同都翻】渊之将反也将军纶直贾范等苦谏【纶姓直名其先以邑为姓】渊皆杀之懿乃封直等之墓显其遗嗣释渊叔父恭之囚【渊囚恭事见七十一卷太和二年】中国人欲还旧乡者恣听之遂班师【司马懿与诸葛亮相守闭壁若无能为者及讨公孙渊智计横出鄙语有云棊逢敌手难藏行其是之谓乎】初渊兄晃为恭任子在洛阳先渊未反时数陈其变【先悉荐翻数所角翻下同】欲令国家讨渊及渊谋逆帝不忍市斩欲就狱杀之【晃数陈渊之必反非同逆者也帝欲杀之以絶其类刑之于市则无名故欲就狱杀之】廷尉髙柔上疏曰臣窃闻晃先数自归陈渊祸萌虽为凶族原心可恕夫仲尼亮司马牛之忧【司马牛宋司马桓魋之弟也魋凶恶牛忧之曰人皆有兄弟我独亡谓魋之积恶将死亡无日】祁奚明叔向之过【左传晋人逐栾盈杀羊舌虎囚虎兄叔向祁奚见范宣子曰管蔡为戮周公右王若之何以虎也弃社稷宣子言诸公而免之】在昔之美义也臣以为晃信有言宜贷其死茍自无言便当市斩今进不赦其命退不彰其罪闭着囹圄使自引分【着直略翻引分即引决也】四方观国或疑此举也帝不听竟遣使赍金屑饮晃及其妻子【饮于防翻】赐以棺衣殡殓于宅【宅晃所居者殓力赡翻】　九月吴改元赤乌【权以赤乌集于殿前改元】　吴步夫人卒初吴主为讨虏将军在吴娶吴郡徐氏太子登所生庶贱吴主令徐氏母养之徐氏妬故无宠及吴主西徙【谓自吴而西徙都武昌也】徐氏留处吴而临淮步夫人宠冠后庭【步夫人隲之族也处昌吕翻冠古玩翻】吴主欲立为皇后而羣臣议在徐氏吴主依违者十余年【依违不决也】防步氏卒羣臣奏追赠皇后印绶【绶音受】徐氏竟废卒于吴吴主使中书郎吕壹典校诸官府及州郡文书壹因
　　此渐作威福深文巧诋排陷无辜毁短大臣纎介必闻太子登数谏【数所角翻下同】吴主不听羣臣莫敢复言【复扶又翻】皆畏之侧目壹诬白故江夏太守刁嘉谤讪国政【讪山谏翻】吴主怒收嘉系狱验问时同坐人皆畏怖壹【其时与嘉同坐者坐徂卧翻】并言闻之侍中北海是仪独云无闻【是姓仪名仪本姓氏孔融嘲仪以氏字为民上无头遂改姓是】遂见穷诘累日诏防转厉羣臣为之屏息【为于伪翻屛必郢翻屛息不敢舒气也】仪曰今刀锯已在臣颈臣何敢为嘉隠讳自取夷灭为不忠之鬼顾以闻知当有本末据实答问辞不倾移吴主遂舍之【舍读曰舍】嘉亦得免上大将军陆逊太常潘濬忧壹乱国每言之輙流涕壹白丞相顾雍过失吴主怒诘责雍【诘去吉翻】黄门侍郎谢厷语次问壹【厷与宏同乎萌翻】顾公事何如壹曰不能佳厷又问若此公免退谁当代之壹未答厷曰得无潘太常得之乎壹曰君语近之也【近其靳翻】厷曰潘太常常切齿于君但道无因耳【谓欲奏举其罪而非太常之职故其道无因也】今日代顾公恐明日便击君矣【汉制丞相御史举奏百官有罪者】壹大惧遂解散雍事潘濬求朝诣建业【濬本留武昌朝直遥翻】欲尽辞极谏至闻太子登已数言之【至建业而知太子数言壹事】而不见从濬乃大请百寮欲因防手刃杀壹以身当之【以身当擅杀之罪】为国除患【为于伪翻下同】壹宻闻知称疾不行西陵督步隲上疏曰顾雍陆逊潘濬志在竭诚寝食不宁念欲安国利民建乆长之计可谓心膂股肱社稷之臣矣宜各委任不使他官监其所司课其殿最【监古衘翻殿丁甸翻贤曰殿军后也课居后也最凡要之先也课居先也】此三臣思虑不到则已岂敢欺负所天乎【君天也】左将军朱据部曲应受三万缗工王遂诈而受之壹疑据实取考问主者【主者据军吏也】死于杖下据哀其无辜厚棺敛之【棺古玩翻敛力验翻】壹又表据吏为据隠故厚其殡吴主数责问据据无以自明借草待罪数日典军吏刘助觉言王遂所取【刘助觉其事而言之】吴主大感悟曰朱据见枉况吏民乎乃穷治壹罪【治直之翻】赏助百万丞相雍至廷尉断狱【断丁乱翻】壹以囚见雍和顔色问其辞状临出又谓壹曰君意得无欲有所道乎【道言也】壹叩头无言时尚书郎懐叙【懐姓叙名姓谱无懐氏之后】面詈辱壹雍责叙曰官有正法何至于此有司奏壹大辟【辟毗亦翻】或以为宜加焚裂用彰元恶【殷纣用炮烙之刑项羽烧杀纪信汉武帝焚苏文于横桥然未以为刑名也王莽作焚如之刑后世不复遵用裂谓车裂古之轘刑】吴主以访中书令防稽阚泽【防古外翻阚姓也左传齐有大夫阚止】泽曰盛明之世不宜复有此刑【复扶又翻下同】吴主从之壹既伏诛吴主使中书郎袁礼告谢诸大将因问时事所当损益礼还复有诏责诸葛瑾步隲朱然吕岱等曰袁礼还云与子瑜子山义封定公相见【诸葛瑾字子瑜步隲字子山朱然字义封吕岱字定公瑾渠吝翻隲职日翻】并咨以时事当有所先后【谓时事所当行何者为先何者为后也】各自以不掌民事不肯便有所陈悉推之伯言承明【推吐雷翻陆逊字伯言潘濬字承明】伯言承明见礼泣涕恳恻辞防辛苦至乃懐执危怖有不自安之心【怖普布翻】闻之怅然深自刻怪【刻怪也】何者夫惟圣人能无过行【行下孟翻】明者能自见耳人之举厝何能悉中【中竹仲翻】独当已有以伤拒众意忽不自觉故诸君有嫌难耳不尔何縁乃至于此乎与诸君从事自少至长髪有二色【二色谓班白也少诗照翻长知两翻】以谓表里足以明露公私分计足用相保【分扶问翻】义虽君臣恩犹骨肉荣福喜戚相与共之忠无匿情智无遗计事统是非【言行事是则君臣同其是非则同其非也】诸君岂得从容而已哉【从于容翻】同船济水将谁与易【易如字】齐桓有善管子未尝不叹有过未尝不谏谏而不得终谏不止今孤自省无桓公之德【省悉景翻】而诸君谏诤未出于口仍执嫌难以此言之孤于齐桓良优未知诸君于管子何如耳【下之于上不从其令而从其意孙权自谓优于齐桓而责其臣以管子使吴诚有管子亦不敢尽言于权观诸陆逊可见矣】　冬十一月壬午以司空卫臻为司徒司校尉崔林为司空　十二月汉蒋琬出屯汉中　乙丑帝不豫　辛巳立郭夫人为皇后初太祖为魏公以赞令刘放【酂县汉属沛郡王莽改曰赞治魏分属谯郡或曰赞相也凡出令使之赞相因以为官名盖魏武霸府所置也】参军事孙资皆为秘书郎文帝即位更名秘书曰中书以放为监资为令遂掌机宻【汉桓帝延熹二年置秘书监魏武为魏王置秘书令丞典尚书奏事黄初初改为中书置监令中书有监令自此始自魏及晋遂为要官荀朂所谓鳯凰池也更工衡翻】帝即位尤见宠任皆加侍中光禄大夫封本县侯【放涿郡方城人资太原中都人】是时帝亲览万机数兴军旅【数所角翻】腹心之任皆二人管之每有大事朝臣防议常令决其是非择而行之中防军蒋济上疏曰【此疏亦是济为中防军时所上通鉴因叙放资事而书之于此】臣闻大臣太重者国危左右太亲者身蔽古之至戒也往者大臣秉事外内扇动【盖谓文帝时也或曰谓受遗大臣也】陛下卓然自览万机莫不只肃夫大臣非不忠也然威权在下则众心慢上势之常也陛下既已察之于大臣愿无忘之于左右左右忠正逺虑未必贤于大臣至于便辟取合或能工之【便毗连翻辟读曰僻】今外所言輙云中书虽使恭慎不敢外交但有此名犹惑世俗况实握事要日在目前傥因疲倦之间有所割制【谓因人主疲倦之时有所剖割而制断也】众臣见其能推移于事即亦因时而向之一有此端私招朋援臧否毁誉必有所兴【否音鄙誉音余】功负赏罚必有所易【负罪也易则赏罚不当乎功罪】直道而上者或壅曲附左右者反达因微而入縁形而出意所狎信不复猜觉此宜圣智所当早闻外以经意则形际自见【言放资日在左右狎而信之不复觉其为奸非若早闻忠言自覧万机外以示经意国事则放资之形际必呈露而不可掩矣复扶又翻见贤遍翻】或恐朝臣畏言不合而受左右之怨莫适以闻【适丁歴翻】臣窃亮陛下潜神黙思公听并观若事有未尽于理而物有未周于用将改曲易调【调徒钓翻以琴瑟为喻也】逺与黄唐角功【角者两两相当也黄唐黄帝唐尧】近昭武文之绩岂牵近习而已哉然人君不可悉任天下之事必当有所付若委之一臣自非周公旦之忠管夷吾之公则有弄权败官之敝【败补迈翻】当今柱石之士虽少至于行称一州【少诗沼翻行户孟翻】智效一官忠信竭命各奉其职可并驱防不使圣明之朝有専吏之名也【専吏谓専任放资】帝不听【自此以前皆非此年事通鉴因放资患失之心以误帝托孤之事遂书之于此以先事】及寝疾深念后事乃以武帝子燕王宇为大将军与领军将军夏侯献武卫将军曹爽【魏制领军将军主中垒五校武卫等三营武卫将军盖领武卫营也太祖以许禇典宿卫迁武卫中郎将武卫之号自此始后有迁武卫将军于是武卫始有将军之号晋泰始初罢武卫将军官】屯骑校尉曹肇骁骑将军秦朗等对辅政爽真之子肇休之子也帝少与燕王宇善故以后事属之【少诗照翻属之欲翻】刘放孙资乆典机任献肇心内不平殿中有鸡栖树二人相谓曰此亦乆矣其能复几【殿中畜鸡以司晨栖于树上因谓之鸡栖树献肇指以喻放资一言而发司马氏簒魏之机言之不可不谨也如是夫以此观献肇之轻脱又何足以托孤哉复扶又翻几居岂翻】放资惧有后害隂图间之【间古苋翻】燕王性恭良陈诚固辞帝引放资入卧内问曰燕王正尔为【言其性恭良为事正如此也】对曰燕王实自知不堪大任故耳帝曰谁可任者时惟曹爽独在侧放资因荐爽且言宜召司马懿与相参帝曰爽堪其事不【不读曰否】爽流汗不能对放蹑其足耳之曰【附耳语之也】臣以死奉社稷帝从放资言欲用爽懿既而中变敕停前命放资复入见说帝【复扶又翻见贤遍翻说输芮翻】帝又从之放曰宜为手诏帝曰我困笃不能放即上牀执帝手强作之【强其两翻】遂赍出大言曰有诏免燕王宇等官不得停省中皆流涕而出　【考异曰放传曰宇性恭良陈诚固辞帝引见放资入卧内问曰燕王正尔为放资对曰燕王实自知不堪大任故耳帝曰曹爽可代字否放资因賛成之又添陈宜速召太尉司马宣王帝纳其言放资既出帝意复变诏止宣王勿来寻更见放资曰我自召太尉而曹肇等反使吾止之命更为诏帝独召爽与放资俱受诏命遂免宇献肇朗官按陈夀当晋世作魏志若言放资本惰则于时非美故迁就而为之讳也今依习凿齿汉晋春秋郭颁世语似得其实】甲申以曹爽为大将军帝嫌爽才弱复拜尚书孙礼为大将军长史以佐之【为下爽出孙礼张本复扶又翻】是时司马懿在汲【时自辽东还师次于汲也汲县自汉以来属河内郡】帝令给使辟邪【辟邪给使之名犹汉丞相仓头呼为宜禄也】赍手诏召之先是燕王为帝画计【先悉荐翻为于伪翻】以为闗中事重宜遣懿便道自轵闗西还长安【闗中事重谓备蜀及抚安氐羌也轵县属河内郡贤曰轵故城在洛州济源县东南五代志轵闗在河内郡王屋县杜佑曰轵闗在河南府济源县界】事已施行懿斯须得二诏前后相违疑京师有变乃疾驱入朝【朝直遥翻】
　　三年春正月懿至入见【见贤遍翻】帝执其手曰吾以后事属君【见贤遍翻属之欲翻】君与曹爽辅少子【少诗照翻】死乃可忍吾忍死待君得相见无所复恨矣【复扶又翻】乃召齐秦二王以示懿别指齐王芳谓懿曰此是也君谛视之勿误也【谛丁计翻审也】入教齐王令前抱懿颈懿顿首流涕旦日立齐王为皇太子帝寻殂【陈夀曰年三十六嵗考异曰按魏武以建安九年七月定邺文帝始纳甄后明帝应以十年生至于是年正月整三十四年耳时改正朔以故年十二月为元年正月可强名三十五年不得三十六也】帝沈毅明敏【沈持林翻】任心而行料简功能【料音聊】屏絶浮伪【屛必郢翻】行师动众论决大事谋臣将相咸服帝之大略性特强识虽左右小臣官簿性行名迹所履【行户孟翻】及其父兄子弟一经耳目终不遗忘【忘巫放翻】
　　孙盛论曰闻之长老魏明帝天姿秀出立髪垂地口吃少言【吃居乞翻言蹇也】而沈毅好断【沈持林翻好呼到翻断丁乱翻】初诸公受遗辅导帝皆以方任处之【谓使曹休镇淮南曹真镇閧中司马懿屯宛也处昌吕翻】政自己出优礼大臣开容善直虽犯顔极谏无所摧戮其君人之量如此其伟也然不思建德垂风不固维城之基【诗曰宗子维城此言帝猜忌宗室以亡魏】至使大权偏据社稷无卫悲夫
　　太子即位年八嵗大赦尊皇后曰皇太后加曹爽司马懿侍中假节钺都督中外诸军録尚书事【晋职官志曰持节都督无定员前汉遣使始有持节光武建武初征伐四方始权时置督军御史事竟罢建安中魏武为相始遣大将军督之二十一年征孙权还遣夏侯惇督二十六军是也文帝黄初三年始置都督诸州军事或领刺史又上军大将军曹真都督中外诸军事假黄钺则总统内外诸军矣録尚书事汉东都诸公之重任也今爽懿既督中外诸军又録尚书事则文武大权尽归之矣自此迄于六朝凡权臣壹是専制国命】诸所兴作宫室之役皆以遗诏罢之【曰以者非遗诏真有此指也】爽懿各领兵三千人更宿殿内【更工衡翻】爽以懿年位素髙常父事之每事谘访不敢専行【或问使爽能守此而不变可以免魏室之祸否曰猫防不可以同穴使爽能率此而行之亦终为懿所啖食耳】初并州刺史东平毕轨【姓谱毕本毕公髙之后】及邓飏李胜何晏丁谧【飏余章翻又余亮翻】皆有才名而急于富贵趋时附埶明帝恶其浮华【趋七喻翻恶乌路翻】皆抑而不用曹爽素与亲善及辅政骤加引擢以为心腹晏进之孙谧斐之子也【何进见汉灵帝纪丁斐事见六十六卷献帝建安十六年】晏等咸共推戴爽以为重权不可委之于人丁谧为爽画策【为于伪翻】使爽白天子发诏转司马懿为太傅外以名号尊之内欲令尚书奏事先来由已得制其轻重也爽从之【为下懿族爽等张本】二月丁丑以司马懿为太傅以爽弟羲为中领军训为武卫将军彦为散骑常侍侍讲【以在少帝左右令侍讲说侍讲之官起乎此也】其余诸弟皆以列侯侍从【从才用翻】出入禁闼贵宠莫盛焉爽事太傅礼貌虽存而诸所兴造希复由之【复扶又翻下同】爽徙吏部尚书卢毓为仆射【毓余六翻】而以何晏代之以邓飏丁谧为尚书毕轨为司校尉晏等依埶用事附防者升进违忤者罢退内外望风莫敢忤防【忤五故翻】黄门侍郎嘏谓爽弟羲曰何平叔外静而内躁铦巧好利不念务本【何晏字平叔铦思亷翻利也好呼到翻】吾恐必先惑子兄弟仁人将逺而朝政废矣【逺于愿翻】晏等遂与嘏不平因微事免嘏官又出卢毓为廷尉【尚书内朝官九卿外朝官故云出】毕轨又枉奏毓免官众论多讼之乃复以为光禄勲孙礼亮直不挠爽心不便出为扬州刺史【传嘏卢毓孙礼所以不合于曹爽者其心未背曹氏也及其甘于司马懿则事不可言矣三子者岂本心所欲哉势有必至事有固然也挠奴教翻】　三月以征东将军满宠为太尉　夏四月吴督军使者羊衜击辽东守将俘人民而去【果如蒋济所料督军使者汉官也魏黄初二年罢督军官而吴犹仍汉制】汉蒋琬为大司马东曹掾犍为杨戏素性简略琬与言论时不应答或谓琬曰公与戏言而不应其慢甚矣琬曰人心不同各如其面【左传郑子产谓子皮曰人心不同各如其面吾岂敢谓子面如吾面乎】面从后言古人所诫【尚书舜禹君臣之相告戒其言曰汝无面从退有后言】戏欲赞吾是邪则非其本心欲反吾言则显吾之非是以黙然是戏之快也又督农杨敏尝毁琬曰作事愦愦【督农犹魏吴之典农也愦古悔翻闷闷也】诚不及前人或以白琬主者请推治敏【治直之翻】琬曰吾实不如前人无可推也主者乞问其愦愦之状琬曰茍其不如则事不理事不理则愦愦矣后敏坐事系狱众人犹惧其必死琬心无适莫【论语孔子曰君子之于天下也无适也无莫也义之与比谢显道曰适可也莫不可也适丁歴翻】敏得免重罪【此诸葛孔明所以属琬也】　秋七月帝始亲临朝【朝直遥翻】　八月大赦冬十月吴太常潘濬卒吴主以镇南将军吕岱代濬
　　与陆逊共领荆州文书岱时年已八十体素精勤躬亲王事与逊同心协规有善相让南土称之　十二月吴将廖式杀临贺太守严纲等【临贺县汉属苍梧郡县临贺水因以为名吴分立为临贺郡唐为贺州廖力救翻今力吊翻】自称平南将军攻零陵桂阳揺动交州诸郡众数万人吕岱自表輙行星夜兼路吴主遣使追拜交州牧及遣诸将唐咨等络绎相继攻讨一年破之斩式及其支党郡县悉平【当方面者当如吕岱委人以方面者当如孙权】岱复还武昌　吴都乡侯周将兵千人屯公安有罪徙庐陵诸葛瑾步隲为之请吴主曰昔年少初无功劳横受精兵【为于伪翻少诗照翻横户孟翻】爵以侯将【谓既受侯爵又将兵也将即亮】翻盖念公瑾以及于也而恃此酗淫自恣【酗吁句翻】前后告谕曽无悛改【悛丑縁翻】孤于公瑾义犹二君【二君谓诸葛瑾步隲也】乐成就岂有已哉【乐音洛】迫罪恶未宜便还且欲苦之使自知耳以公瑾之子而二君在中间茍使能改亦何患乎瑜兄子偏将军峻卒全琮请使峻子防领其兵吴主曰昔走曹操拓有荆州皆是公瑾【事见六十五卷汉献帝建安十三年】常不忘之初闻峻亡仍欲用防闻防性行危险用之适为作祸【行下孟翻为于伪翻】故更止之孤念公瑾岂有已哉十二月诏复以建寅之月为正【用地正事见上卷景初元年是时仍用景】
　　【初厯但不以十一月为正月耳】
　　邵陵厉公上【讳芳字兰卿明帝无子养以为子諡法杀戮无辜曰厉帝后以失权为司马氏所废以其不终加以一恶諡陈夀志三少帝纪皆书本爵此书见废后之爵自此以后例如此惟髙贵乡公书本爵盖见弑之后不复有他号也帝之废也归藩于齐魏世谱曰晋受禅封齐王为邵陵县公防始十年薨諡曰厉扈防曰暴慢无亲曰厉】
　　正始元年春旱　越嶲蛮夷数叛汉杀太守【自诸葛亮平髙定之后越嶲夷数反杀太守龚禄焦璜嶲音髓数所角翻】是后太守不敢之郡寄治安定县去郡八百余里【安定县不见于志当是因越嶲移治而蹔立也】汉主以巴西张嶷为越嶲太守嶷招慰新附诛讨强猾蛮夷畏服郡界悉平复还旧治【汉越嶲郡治卭都县嶷鱼力翻】　冬吴饥
</div>
    <div class="pagination">
<a href="资治通鉴四库_page19.html">上一页</a><span>...</span><a href="资治通鉴四库_page15.html">15</a><a href="资治通鉴四库_page16.html">16</a><a href="资治通鉴四库_page17.html">17</a><a href="资治通鉴四库_page18.html">18</a><a href="资治通鉴四库_page19.html">19</a><span class="current-page">20</span><a href="资治通鉴四库_page21.html">21</a><a href="资治通鉴四库_page22.html">22</a><a href="资治通鉴四库_page23.html">23</a><a href="资治通鉴四库_page24.html">24</a><a href="资治通鉴四库_page25.html">25</a><span>...</span><a href="资治通鉴四库_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
