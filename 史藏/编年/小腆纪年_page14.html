<!DOCTYPE html>
<html>
<head>
    <meta charset="UTF-8">
    <title>小腆纪年 - 第 14 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 14 页/共 72 页</h1>
    <div class="content">
　　阮大铖之冠带入见也，兆恒疏言：『自崔、魏煽祸，毒危宗社。幸先帝入继大统，芟除内难；虑奸人凶党窥伺生心，于是钦定逆案，颁行天下。以首恶正两观之诛，党从列「春秋」之案，凛如也。然御极十有七年，此辈日夜合谋，思然溺灰；幸先帝神明内断，坚持不移。夫党人巧为蒙蔽，妄谓怜才；贼乱之才，适足以败国。陛下跸驻龙江，痛心先帝，与诸臣抱头痛哭，百姓莫不洒血搥胸，愿思一报。近闻燕、齐之间，士绅皆白衣冠，郁先帝而呼天；驱杀伪官，各守关隘。此诚先帝德泽在人，有以激发其忠义耳！今梓宫夜雨，一坏未干；太子诸王，六尺安在？国仇未报，悲痛常在圣心；而忽召见大铖，还以冠带，使屡年钦案遽同粪土。岂不上伤在天之灵，下短忠义之气哉？陛下试取书观之，应亦悔左右之误国矣』（考曰：诸书载此疏，详略互异。今据「南略」及「詹大理传」订补）！疏入，命取「逆案」进览。兆恒即呈进。而士英亦于是日进「三朝要典」，大铖卒起用。「蝗蝻录」之作也，兆恒与焉。九月，以大理寺少卿奉命祭告；事竣，遂引疾归里。

　　徐鼒曰：并书之何？罪士英之无君也。自来小人欺君罔上，不过上下手于贤奸疑似之间；其昭然册书者，虽巨奸大憝亦不敢置喙也。逆案定于思宗、「要典」成于逆阉，此天下臣民所共昭者。士英即欲背清议，亦胡为抗王章哉？传曰：『有无君之心，而后动于恶也』。

　　明吏部署部事左侍郎吕大器罢。

　　大器字俨若，四川遂宁人；崇祯戊辰进士，历官南京兵部右侍郎兼礼部事。北都陷，南中议立君，大器主钱谦益、雷演祚言立潞王常淓。议未定，而马士英及诸将拥福王至。王既立，迁大器吏部左侍郎。

　　张慎言之起王重也，李沾迁怒于大器，上「勋臣愤激有因疏」云：『当马士英手札迎立皇上，黎明集议，大器绾礼、兵二部，纡回不前；刘孔昭怒形于色。臣等面折大器，因得俯首就列。清晨迎驾，大器又欲停留；文臣启事屡登、武臣封爵未定，所以有殿上之争也』。王曰：『朕遭时不造，痛深君父，何心大宝！当日效忠定策诸臣，朕已盐知，余不必深求』。大器遂乞罢；不许。既士英与孔昭比，欲尽起逆案诸人；大器知必不为时所容，乃倡言以攻士英。疏曰：『近年温、周擅权，老成凋谢；奸庸偾事，中原陆沉。皇上中兴一时，云蒸蔚起；不意马士英浊乱纪纲，颠倒邪正。士英非以贿败遣戍，借名知兵而为凤督者哉？重兵入朝，腼颜政府。南国从来蔼蔼，一经唆拨，而殿陛喑哑叱咤者，藐至尊为赘旒矣！逆案一书，先帝手定；而士英悍然不顾，目无先帝，何论陛下！且士英有何劳绩？倏而尚书、宫保，倏而金吾世荫。其子以铜臭列衔都督，女弟之夫未履行阵冒授总戎。若越其杰、田仰、杨文骢等皆先朝罪人，尽登瞴仕。名器僭越，莫此为甚。总之，吴甡、郑三俊，臣不谓无一事之失；而端方亮直，终为海内正人之归。士英、大铖，臣不谓无一技之长；而奸回邪慝，终为宗社无穷之祸』（考曰：「明史」、「南疆绎史」「本传」、「南略」、「圣安本纪」载此疏详略互异，今参订）。疏入，王勖以和衷体国。会刘泽清又劾其心怀异图，遂致仕去。大器庐有后祸，以手书监国告庙文送内阁，明无他意。而士英憾未释，嗾李沾复劾之；遂削籍逮治。以蜀地尽失，无可踪迹而止。

　　徐鼒曰：大器盖机权干略，有用之才也；使尽所展布，未必无救于时。乃以定策二心为群邪所齮龁，狼狈去国，为可憾也。夫士英、泽清诸人无足责，吾独惜夫大器者，挟趋避之术以事君，而不克为纯臣也。

　　明兵科给事中陈子龙疏请募练水师。

　　子龙时以原官召，疏言：『寇破恒、代，渐逼京师。臣妄意联络海舟，可资应援，因与长乐知县夏允彝、中书舍人宋征璧等捐赀召募。神京沦陷，先帝升遐，饮血崩心，呼号无地。伏思君父之仇不可不报、中原之地不可不复，然必保固江、淮，以为中兴之根本。守江之策，莫急水师；海舟之议，更不可容缓。幸松江知府陈亨志切同袍、气雄击楫，多方措置，以求成旅。适史可法、万元吉手书，以江上守御方殷，望此一军共为犄角；不妨动支正供，以俟销算。臣等推职方司主事何刚忠勇性成、清介绝俗，专司募练；而佐以山阴知县钱世贵、举人徐孚远、李素、廪生张密，已买沙船二十五只，募材官水卒一千余名。其制造器甲、修船练药，则中书舍人董庭、都司李时举、生员唐侯等分理。一月之内，可以就绪。夫千人在长江，如双凫乘雁，不足为重轻。然使江南诸郡各为门户之计，则万人亦不难致。臣等亦聊尽精卫之心，倡怒蛙之气而已（考曰：「大事记」云：『子龙六月十八日疏』）。疏入，从之。又疏言：『自古中兴之主，如少康、周宣，皆躬亲武事。汉之光武、唐之肃宗，莫不身先士卒，故能光复旧物。从未有身居法宫，履安处顺而可以戡定祸乱者。臣瞻拜孝陵，依依北望，不知十二陵尚能无恙否？先帝、先后之梓宫何在？兴言及此，陛下当尝胆卧薪，宵衣旰食；群工庶尹亦宜砥砺锋锷，奋发意志，以报仇雪耻是务。窃闻山东、河北义旗云集，咸拭目以望南师；朝廷晏然置之度外，何以收三齐抗手之雄，慰燕、赵悲歌之士乎？臣恐天下豪杰，知朝廷不足恃，不折而归贼，则群然有自王之心矣！伏望陛下，速幸京营大阅，复弭节江浒，大集舟师，分命武臣至芜湖、京口以视险要，固根本；下诏亲征，六师并发。令一军由归、亳以入汝、雒、次潼关；一军由襄、邓以攻武关，出广、汉。巴蜀之甲、燕晋之师则用之为奇兵，为声援。逆贼授首，可计日待矣』！又言：『臣入国门再旬矣！人情泄沓，无异升平；清歌漏舟之中，痛饮焚屋之内：臣不知其所终矣！其始皆起于姑息一、二武臣，以至凡百政令，皆因循遵养，臣甚为之寒心也』。又疏陈备边三害，请收复襄阳：皆当时至计而莫之能用也。

　　太仆少卿马绍愉之奉使也，陛见，言及陈新甲主款事；王曰：『如此，新甲当恤』。群下愕然相顾。少詹事陈盟曰：『可因命予恤，且追罪尝劾新甲者』。时廷臣惩刘孔昭殿上相争事，无敢言者。子龙与同官李清交章力谏，乃获已焉。

　　丙子（二十日），明马士英免。寻复令视事。

　　黄澍者，以御史巡按湖广，监左良玉军。偕承天守备太监何志孔入朝，求召对；面纠马士英奸贪不法，泪与语俱。王大感动，顾高弘图曰：『黄澍言殊有理，卿识之』！命进御座前。澍益数其罪，以笏击士英背曰：『愿与奸臣同死』！士英号呼曰：『陛下视之』！王摇首不言；良久曰：『卿等且出』！澍退，复疏曰：『士英有十可斩之罪：凤陵一坏土，国家发祥之地；士英巧卸重担，居然本兵贻皇上以轻弃祖宗之名，是谓不忠。国难初定，人办必死之志为先帝复仇；士英居肥拥厚，有何劳苦？明圣之前，动云劳苦多年，是谓骄蹇。奉命讨献，而足未出蕲、黄一步；奉命讨闯，而足未出寿春一步。耽延岁月，以致贼势猖狂，是谓误封疆。献贼伪兵部尚书周文江引贼破楚、教贼下江南，及左镇恢复蕲、黄之后，周文江之金朝以入而参将之荐夕以下，是谓通贼。黄鼎私铸闯贼银印，托言夺自贼手；士英蒙厚赏，黄鼎等俱加副将。今麻城士民有「假印不去，真官不来」之谣，是谓欺君。皇上中兴，人归天与，士英施然以为非我莫能为，其目中无朝廷久矣！金陵之人有「若要天下平，除非杀了马士英」之谣，是谓失众亡等。生平污贪，清议不齿，幸以手足圆滑，偶脱名于「逆案」，一朝得志，遂荐同心逆党阮大铖。大铖居朝为逆贼、居家为匪类，三尺之童见其过市，必唾骂之。士英蔑侮前朝，矫诬先帝；迹其所为，恨不起逆党于地下而与之同谋，是谓造叛。减克兵粮，家肥兵瘦；平素不能行恩，临事岂能用武？一旦有急，挟君父而要之。皇上破格殊恩，士英动云「是我面奏」；善则归君，其义谓何？是谓招摇骗诈。宸居寥落，长江浩浩，士英不闻严御警跸、紧防江流；而马匹兵械札营私居，以防不测，何其愚！以保金帛，何其智！以守园陵，何其怯！以壮甲第，何其横！是谓不道。上得罪于二祖列宗，下得罪于兆民百姓，举国欲杀，犬彘弃余；以奸邪济跋扈之私，以要君为卖国之渐。凡此，十可斩也。士英有此十大罪，皇上即念其新功，待以不死，当削去职衔，责之速赴原任，广联声援；庶可以慰祖宗在天之灵，谢亿兆人之口。而奸狡日深，巧言狂逞，此岂一日可容于尧、舜之世哉』！

　　方澍之纠士英于朝也，何志孔佐澍，言士英罔上行私事。秉笔太监韩赞周叱之曰：『御史言事，是其职掌；内臣操议，殊伤国体』！即执之。王私谕赞周曰：『马士英所为如此，宜行退避』。士英遂引疾，尽移直房器具以出。侑以金器，分馈旧奄田成、张执中。二奄向上泣曰：『皇上非马公不得立。若逐马公，天下将议皇上背恩矣！且马公在阁，诸事不可烦圣虑；马公一去，谁复有念皇上者』！王默然。田成即传谕士英入直办事。随有旨：『何志孔本当重处，辅臣急为求宽，具见雅量，姑饶他』。民为之谣曰：『要纵奸，须种田；欲装哑，莫问马』。时澍连上十疏，王不得已，屡谕其赴楚，乃去（考曰：「南略」云：『时澍连上十疏。七月初二日丁亥，着黄澍星回地方，料理恢复承、襄』）。

　　徐鼒曰：既复令视事矣，犹曰免何？见小人之易进难退而比周为可惧也。臣能触邪，不畏强御；君能从谏，不俟终朝。意者天亦悔祸之延，而牖王心邪！乃鬼蜮技工，狼狈势倚；优施夜泣，张让叩头。遂使回嗔捷于转圜，反汗轻如儿戏，良可惧哉！不曰黄澍劾马士英何？不与澍以能劾也。曷为不与其能劾？澍之劾士英者，挟左良玉以自重也；不然，疏斩桧头、笏击泚面，庶几烈丈夫哉！

　　丁丑（二十一日），献贼陷明重庆府；瑞王常浩、巡抚陈士奇等死之。

　　重庆下流四十里曰铜锣峡，江路所必经；士奇宿重兵以守。献忠既入涪州，分舟师溯流犯峡，而己则登山疾驰百五十里，破江津县。掠其船顺流下，不三日而夺佛图关；铜锣峡反出其下，兵惊扰不能支，遂溃。贼傅城下，士奇等日夜登陴，以火罐、滚炮击贼，死无算；贼裸妇人向城而骂。城三面临江，皆石壁；西南有砖城数十丈，贼发民墓凶具，负以穴城。是夜阴云四合，贼藏火药于城角。晨起，箭炮齐发，砖石皆飞，城遂陷。

　　瑞王常浩，神宗第五子；自汉中避贼来，关南道，陈纁与之俱，陇西士大夫多从之。至是，同遇害。王好佛，不近女色，丞监以下皆化之。吴民有解瑞府粮者，无行费，必厚给使归。其死也，众见王乘白气冉冉而没，人谓之兵解云。

　　士奇字平人，漳浦人也；文学士，而廷臣以知兵荐。遂以督学擢右佥都御史，巡抚四川。军政废弛，朝议命川北道龙文光代之。既谢事，而夔州告陷；或劝之去，士奇不可。城陷被执，骂贼死。同时死者，知府王行俭，字质行，宜兴人；巴县知县王锡，字古由，新建人。同骂贼死，而锡尤烈。锡尝先后败贼于垫江、铜锣峡；贼刲其左臂缚树上，射杀之，脔而烙焉。指挥顾景闻城陷，入瑞王府，以己马乘王，鞭之走；遇贼呼曰：『宁杀我，毋犯帝子』！王被戕，景亦死之。贼集重庆军士三万七千人，殊其臂而纵之。是日，雷电昼晦，暴风飘瓦，木尽拔，操刀者自相斫。献忠惊且仆，既怒而诟曰：『我杀人何与天事』！架大炮向天击之。俄晴霁，遂肆僇。瑞王之就执也，雷方震；献忠曰：『若再雷者，释之』。已而竟不免。献忠驻重庆十二日，拔营去。过故总兵邓玘墓，下马长揖曰：『好汉子！使此人在，吾安能至此』！

　　明合州诸生董克治起兵拒献贼；不克，死之。

　　贼分兵掠合州，克治倾家赀募勇壮，与战于长安坪，不胜；退据硐中。贼诱以爵位，不动；相守月余，贼凿山梯硐火熏之。凡三千人感克治风义，至死无二心者；时比之田横云。

　　明永川县义民蒋世铉起兵拒献贼；不克，死之。

　　贼犯永川，世铉集义勇二百人撄城固守；战于东门，被执。劝之降，瞠目大呼曰：『速杀！我不降也』。贼寸磔之。贼又欲授举人梁士骐官；士骐怒骂，被杀。

　　明赠死难沐阳知县刘士燝山东佥事。

　　戊寅（二十二日），明封福府千户常应俊为襄卫伯。

　　应俊本革工；王之出亡也，应俊负之行雪中数十里，脱于难，故有是命。同命者，青浦知县陈爊为中书舍人，大学士王铎弟镛、子无党世袭锦衣指挥使，俱随扈有功者也。

　　己卯（二十三日），明赵之龙请改思宗庙号，不许。

　　之龙纠高弘图议庙号之失，谓「思」为下谥。之龙不识字，李沾嗾之也。弘图疏辨，诏仍旧。

　　明以徐石麒为吏部尚书。

　　石麒字宝摩，嘉兴人；天启壬戌（一六二二）进士，历官刑部尚书。最后以熊、姜之狱忤旨，落职。李明睿之倡议南迁也，廷臣不能决；石麒闻而叹曰：『胶柱死守，亦非臣子爱君父之道也。苟翠华南幸，各镇抚之兵腾勇奋发以谋恢复，亦不为无策。倘观望狐疑至求迁不得，尚忍言哉』！为文檄同志起义兵，北首赴难，而烈帝凶问至矣。南都立，以右都御史起诸家；未至，改吏部尚书。再疏辞，举郑三俊自代；不许。乃入朝，陈省庶官、慎破格、行久任、重名器、严起废、明保举、交堂廉七事；皆褒纳之。

　　徐鼒曰：同日为工部尚书者有何应瑞，何以不书？无所表见也。「南略」载「补遗」云：『南都之变，以死闻者，有尚书何瑞征』。夫瑞征从贼，六等罪中人也，无由为尚书。盖应瑞之讹耳！附志之。

　　明诏兵将调集，听本处抚臣节制。

　　督抚部将于永绶、刘肇基、陈可立、张应梦领马兵千人驻防京口，而浙江入卫都司黄之奎亦部水陆兵三、四千戍其地。马兵以贱值攫小儿瓜，伤儿额；浙兵不平，缚马兵投之江。马兵大恨，驰马来斗；浙营守备李大开呵之，不下。大开抽矢射数人，马兵遂大哄，射杀大开，恣焚掠，死者四百人；哗而曰：『四镇以杀抢封伯，吾何惮不为哉』！巡抚祁彪佳驰往定之。事闻，王以四将驰千余兵，纪律不彰，仇杀骇听！令赴史可法军前核治。嗣后兵将调集，听本处抚臣节制；着为令。

　　臣鼒曰：特书何？戢兵安民之法，无善于此也。咸丰癸丑（一八五三）仲春，粤贼陷金陵，连陷镇江、扬州；上命大臣琦善、向荣分督江南、北军；时黑龙江兵之驻浦口者肆淫掠，江浦县令曾勉礼不敢问。适夷船入江，向帅檄鼒与六合县令温绍原往定夷酋约，浦口民遮道号呼。鼒以情闻于琦帅，帅札浦江、六合县令：『无论何项兵丁，有奸淫妇女、抢掠钱财者，准地方官捆拏究办』。迄今两载，兵民相安。夫兵与民素非亲知，忽焉逼处，无相爱之谊而多相畏之疑。故语言睚眦之间，往往嚚然不可制。小则马兵之哄镇、大则高兵之寇扬，谓非处置之无法以致此也？重官之权以摄将、袪民之疑以安兵，使主客无猜而兵民相卫，盖亦因时之制哉。

　　明以巡按御史王燮为右佥都御史，巡抚山东。

　　燮奏皇太子、定王、永王俱遇害，故擢是职。然路振飞既去位，燮又以升行。

　　刘泽清自是营窟淮安城中，田仰不能制，淮事不可为矣。

　　癸未（二十七日），我大清兵克德州，明前大学士谢升、御史赵继鼎、卢世■〈氵寉〉迎降。

　　时我摄政王命固山额真巴哈纳、石廷柱以兵下山东州郡，升等奉权济王帅■〈金炊〉迎降；诏帅■〈金炊〉以知州用，继鼎、世■〈氵寉〉授御史，升以大学士原衔管吏部尚书（考曰：本「贰臣传」）。先是，德州贡生马元騄、诸生谢陛之杀伪官起义也，南中讹传谢陛为谢升，加升上柱国、世■〈氵寉〉工部侍郎，与吴三桂同赐敕书。及升之降也，其表文即冒德州功焉（考曰：按表文帅■〈金炊〉已降。而「南略」则云：『济王走死』。又「东华录」云：『王鳌永启报赍送故明德王朱由乐降表』）。

　　明以邱磊为山东总兵官。

　　明赠死事吏部员外郎程良筹光禄寺少卿、举人刘申锡知州、生员杨之金教授。

　　贼将白旺之陷蕲、黄也，伪令田助公守孝感，良筹以白云寨义兵逐之。助公遁至德安请兵，与良筹战。良筹督兵过他寨，寨破被擒；旺强之降，不屈。会左良玉遣惠登相攻德安，旺以左兵之来，乃良筹召之也，杀之城上。申锡家饶于赀，养死士百余人，倡义于应山、孝感、云梦间。后为旺所杀，百人皆战死（考曰：本「绥寇纪略」「补遗」）。

　　明命总兵黄斌卿防御京口。

　　明安庐巡抚张亮请解职，讨贼自效。

　　亮，四川人，崇祯某科举人。历官榆林兵备参议，有能声，荐改安庐兵备。以讨贼功，擢右佥都御史，巡抚其地。南都立，亮疏言：『南北只隔一河，贼若从山东来，则淮、徐据黄河之险，我能守之；若从河南来，则无险可守。今茫无稽察，致垄断者饱载而贩于贼巢；滨河者所司何事而疏玩若此哉？乞饬严加盘诘，贩卖者治以通贼之罪』。亮又疏言：『贼势可图，请解职视贼所向，督兵进讨』！而马士英意殊不在贼，诏亮还任。明年四月，左梦庚陷安庆，被执；挟与俱北，乘间赴水死。

　　臣鼒曰：杨逆踞金陵，官军逼之两年而贼不困者，接济未断也。小民迫于饥寒，趋利如骛，贼又倍其利以诱之。纵之则不知止，治之则不胜诛。读张亮疏，为慨然矣！  
　 
卷第七

　　秋七月丙戌朔，明祀高皇帝以下于奉先殿，以崇祯帝后祔祭。

　　明吏科给事中章正宸疏陈时事。

　　正宸字羽侯，号格庵，会稽人。崇祯辛未（一六三一）进士，选庶吉士。温体仁招之，不往；改礼科给事中。遇事敢言，忤座主首辅周延儒，编管均州（事详「纪传」）。甲申（一六四四）三月，太常吴麟征迁掌科，荐以自代。命甫下而京师陷，偕刘宗周号哭，荷戈趣浙抚黄鸣骏发丧出师；鸣骏谢之。乃召募义旅，将发动而福王立，召复故官。疏言：『今日江左形势，视晋、宋为更难。当事者泄泄偷息，处堂自娱。两月以来，闻文吏锡鞶矣，不闻献馘；武臣私斗矣，不闻公战；老成引遁矣，不闻敌忾；诸生卷堂矣，不闻请缨。如此而曰兴朝气象，臣虽愚知其未也。今惟有进取为第一义；进取不锐，则守御必不坚。比者河北、山左忠义响应，结营寨、杀伪官，为朝廷效死力；不及今电掣星驰、倡义申讨，是靡天下之气而坐失事机也。宜急檄四镇渡河，联络河北、山东诸路，齐心协力，互为声援；使两京路通而后塞井陉、绝孟津、据武关，以攻陇右，恐贼不难旦夕殄也。陛下宜缟素誓师，驻跸淮上。声灵所及，人切同仇；虎豹貔貅，勇愤百倍。今部、院、寺、司各署不称「行在」而工作烦兴，议者已占陛下志图偏安；天下事变皆生意外，将何以待之？宜严敕诸大臣速简尔车徒，某旧额、某新增，水几何、陆几何；速备尔刍糗，几何本、几何折，主几费、客几费；选尔将帅，某堪监纛、某堪分阃；审尔形势，某地建镇、某地设堡，某处埋伏、某处出奇。修尔干戈、缮尔城堑，进寸则寸、进尺则尺，阨险处要，大势已得。天下大矣，不患无人；臣未见张、岳、韩、刘之杰不应运而出也』（考曰：「南略」载此为七月初二日丁亥疏）。又疏陈铨政：『一，名器宜慎：辇金钻营，宁免瓜李之诮？一，职掌宜专：用人归吏部，今有咨送者、有荐举者、有径行奏讨者，冢臣所执几何！一，封疆宜肃：不斩误国之臣，不激报国之气。一，废官宜饬：爵重则人乃劝、法守则士知恩，累累起废，不自静听，岂不闻律有「罢吏不入国门」之禁』？（考曰：此疏见「圣安本纪」「附录」）。

　　既而马士英谋以中旨起阮大铖，先内传张有誉为户部尚书。正宸封还诏书，以有誉虽贤，而传升之弊必不可启。旋安远侯柳祚昌受士英旨，荐大铖；正宸又力争，且曰『朝廷如此举动，邸报流传，见臣姓名尚挂仕版，必相顾骇愕；谓负掖垣职掌，万死何辞？乞放臣归里』。

　　正宸清严方正，为清流所倚赖。同官沈允培常言：『章君不特怒时可畏，即笑时亦可畏也』。士英辈忌之甚，转为大理寺丞，实夺其言路也。已见国事日非，乞假归。
</div>
    <div class="pagination">
<a href="小腆纪年_page13.html">上一页</a><span>...</span><a href="小腆纪年_page9.html">9</a><a href="小腆纪年_page10.html">10</a><a href="小腆纪年_page11.html">11</a><a href="小腆纪年_page12.html">12</a><a href="小腆纪年_page13.html">13</a><span class="current-page">14</span><a href="小腆纪年_page15.html">15</a><a href="小腆纪年_page16.html">16</a><a href="小腆纪年_page17.html">17</a><a href="小腆纪年_page18.html">18</a><a href="小腆纪年_page19.html">19</a><span>...</span><a href="小腆纪年_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
