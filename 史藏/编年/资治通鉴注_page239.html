<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 239 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 239 页/共 334 页
  </h1>
  <div class="content">
   六载〔（丁亥、七四七）〕
1春，正月，辛巳。李邕、裴敦复皆杖死。邕才艺出众，卢藏用常语之曰：「君如干将、莫邪，〔语，牛倨翻。干将、莫邪，吴王所铸宝剑。〕难与争锋，然终虞缺折耳。」〔折，而设翻。〕邕不能用。
林甫又奏分遣御史即贬所赐皇甫惟明、韦坚兄弟等死。罗希奭自青州如岭南，所过杀迁嫡者，〔希奭既杀李邕于青州，遂如岭南也。〕郡县惶骇。排马牒至宜春，〔御史所过，沿路郡县给驿马，故未至先有排马牒。〕李适之忧惧，仰药自杀。至江华，王琚仰药不死，闻希奭已至，即自缢。希奭又迂路过安陆，欲怖杀裴宽，〔怖，普布翻。〕宽向希奭叩头祈生，希奭不宿而过，乃得免。李适之子霅迎父丧至东京，李林甫令人诬告霅，杖死于河南府。给事中房管坐与适之善，贬宜春太守。管，融之子也。〔房融见二百七卷武后长安四年。
林甫恨韦坚不已，遣使于循河及江、淮州县求坚罪，〔使，疏吏翻。〕收〔【章：十二行本「收」上有「所在」二字；乙十一行本同；张校同。】〕系纲典船夫，溢于牢狱，〔十船为一纲。以吏为纲典船夫，挽船及驾船之夫也。〕征剥逋负，延及邻伍，皆裸露死于公府，〔裸，郎果翻。〕至林甫薨乃死。
2丁亥，上享太庙；戊子，合祭天地于南郊，赦天下。制免百姓今载田租。又令削绫、斩条。上慕好生之名，故令应绞斩者重杖流岭南，其实有司率杖杀之。又令天下为嫁母服三载。〔载，子亥翻。好，呼到翻。皆为，于伪翻；下即为同。〕
上欲广求天下之士，命通一艺以上诣京师。李林甫恐草野之士对策斥言其奸恶，建言：「举人多卑贱愚聩，〔聩，五怪翻。〕恐有俚言污浊圣听。」乃令郡县长官精加试练，灼然超绝者，具名送省，委尚书覆试，御史中丞监之，〔监，古衔翻。〕取名实相副者闻奏。既而至者皆试以诗、赋、论，遂无一人及第者。林甫乃上表贺也无遗贤。
3戊寅，以范阳、平卢节度使安禄山兼御史大夫。
禄山体充肥，腹垂过膝，尝自称腹〔【章：十二行本无「腹」字；乙十一行本同。】〕重三百斤。外若痴直，内实狡黠。常令其将刘骆谷留京师诇朝廷指趣，动静皆报之；〔黠，下八翻。诇，翾正翻，有所候伺也。〕或应有笺表者，骆谷即为代作通之。岁献俘虏、杂畜、奇禽、异兽、珍玩之物，〔畜，许救翻。〕不绝于路，郡县疲于递运。
禄山在上前，应对敏给，杂以诙谐，上尝戏指其腹曰：「此胡腹中何所有﹖其大乃尔！」对曰：「更无余物，正有赤心耳！」上悦。又尝命见太子，禄山不拜。左右趣之拜，〔趣，读曰促。〕禄山拱立曰：「臣胡人，不习朝仪，不知太子者何官﹖」〔朝，直遥翻。〕上曰：「此储君也，朕千秋万岁后，代朕君汝者也。」禄山曰：「臣愚，向者惟知有陛下一人，不知乃更有储君。」不得已，然后拜。上以为信然，益爱之。上尝宴勤政楼，百官列坐楼下，独为禄山于御座东间设金鸡障，〔障，坐障也，画金鸡为饰。为，于伪翻。〕置榻使坐其前，仍命卷帘以示荣宠。〔卷，读曰卷。〕命杨铦、杨锜、贵妃三姊皆与禄山鈙兄弟。禄山得出入禁中，因请为贵妃儿。上与贵妃共坐，禄山先拜贵妃。上问何故，对曰：「胡人先母儿后父。」上悦。
4李林甫以王忠嗣功名日盛，恐其入相，〔相，息亮翻。〕忌之。安禄山潜蓄异志，托以御寇，筑雄武城，〔蓟州广汉川有雄武军。〕大贮兵器，〔贮，丁吕翻。〕请忠嗣助役，因欲留其兵。忠嗣先期而往，不见禄山而还，数上言禄山必反；林甫益恶之。〔为王忠嗣得罪张本。先，悉荐翻。数，所角翻。上，时掌翻。恶，乌路翻。〕夏，四月，忠嗣固辞兼河东、朔方节度，许之。
5冬，十月，己酉，上幸骊山温泉，〔考异曰：旧纪、唐历皆作「戊申」，今从之。〕改温泉宫曰华清宫。
6河西、陇右节度使王忠嗣以部将哥舒翰为大斗军副使，李光弼为河西兵马使、充赤水军使。〔兵马使，节镇衙前军职也，总兵权，任甚重。至德以后，都知兵马使率为藩镇储帅。将，即亮翻。使，疏吏翻。〕翰父祖本突骑施别部酋长，〔西突厥五弩失毕有哥舒阙俟斤。骑，奇寄翻。酋，慈由翻。长，知两翻。〕光弼，契丹王楷洛之子也，〔开元初，李楷洛封为契丹王。〕皆以勇略为忠嗣所重。忠嗣使翰击吐蕃，有同列为之副，倨慢不为用，翰檛杀之，军中股栗，〔檛，则瓜翻。〕累功至陇右节度副使。每岁积石军麦熟，吐蕃辄来获之，〔获，户郭翻。〕无能御者，边人谓之「吐蕃麦庄」。翰先伏兵于其侧，虏至，断其后，夹击之，〔断，音短。〕无一人得返者，自是不敢来。〔复，扶又翻。〕
上欲使王忠嗣攻吐蕃石堡城，〔石堡城陷，见上卷开元二十九年。〕忠嗣上言：「石堡险固，吐蕃举国守之，今顿兵其下，非杀数万人不能克；臣恐所得不如所亡，不如且厉兵秣马，俟其有衅，然后取之。」上意不快。将军董延光自请将兵取石堡城，〔请将，即亮翻。〕上命忠嗣分兵助之。忠嗣不得已奉诏，而不尽副延光所欲，延光怨之。
李光弼言于忠嗣曰：「大夫以爱士卒之故，不欲成延光之功，〔唐中世以前，率呼将帅为大夫，白居易诗所谓「五官称大夫」是也。〕虽迫于制书，实夺其谋也。何以知之﹖今以数万众授之而不立重赏，士卒安肯为之尽力呼！〔为，于伪翻。〕然此天子意也，彼无功，必归罪于大夫。大夫军府充牣，何爱数万段帛不以杜其谗口呼！」忠嗣曰：「今以数万之众争一城，得之未足以制敌，不得亦无害于国，故忠嗣不欲为之。忠嗣今受责，天子不过以金吾、羽林一将军归宿卫，其次不过黔中上佐；〔黔中一道皆溪峒蛮、傜杂居，贬谪而不过岭者处之。上佐，长史、司马也。黔，琴。〕忠嗣岂以数万人之命易一官呼！李将军，子诚爱我矣，然吾志决矣，子勿复言。」光弼曰：「向者恐为大夫之累，〔复，扶又翻。累，力瑞翻。〕故不敢言。今大夫能行古人之事，非光弼所及也。」遂趋出。
延光过期不克，言忠嗣沮挠军计，〔沮，在吕翻。挠，女教翻。〕上怒。李林甫因使济阳别驾魏林告「忠嗣尝自言我幼养宫中，与忠王相爱狎」，〔武德四年，分东平之卢县置济州，隋之济北郡也，天宝元年改曰济阳郡。忠嗣年九岁，父海宾战死于渭源长城堡，帝养忠嗣宫中，太子时为忠王，与之游处。魏林先为朔州刺史。忠嗣节度河东，朔州其巡属也，故使林谮之，以示言有所自来。济，子礼翻。〕欲拥兵以尊奉太子。敕征忠嗣入朝，〔朝，直遥翻。〕委三司鞫之。
上闻哥舒翰名，召见华清宫，〔见，贤遍翻。〕与语，悦之。十一月，辛卯，以翰判西平太守，充陇右节度使；以朔方节度使安思顺判武威郡事，充河西节度使。〔西平郡，鄯州。武威郡，凉州。〕
7户部侍郎兼御史中丞杨慎矜为上所厚，李林甫浸忌之。慎矜与王鉷父晋，中表兄弟也，少与鉷狎，〔少，诗照翻。〕鉷之入台，颇因慎矜推〔引。及鉷迁中丞，慎矜与语，犹名之；鉷自恃与林甫善，意稍不平。慎矜夺鉷职田，〔俱为中丞，因并鉷职田夺而有之。〕鉷母本贱，慎矜尝以语人；〔语，牛倨翻。〕鉷深衔之。慎矜犹以故意待之，尝与之私语谶书。〔谶，处谮翻。〕
慎矜与术士史敬忠善，敬忠言天下将乱，劝慎矜于临汝山中买庄为避乱之所。〔临汝郡本伊州襄城郡，贞观八年更伊州曰汝州，天宝元年更郡名为临汝郡。〕会慎矜父墓田中草木皆流血，慎矜恶之，〔恶，乌路翻。〕以问敬忠。敬忠请禳之，〔禳，如羊翻。〕设道场于后园，慎矜退朝，辄?贯靠梏坐其中。〔朝，直遥翻。?，郎果翻。〕旬日血止，慎矜德之。慎矜有侍婢明珠，色美，敬忠屡目之，慎矜即以遗敬忠，车载过贵妃姊柳氏楼下，姊邀敬忠上楼，求车中美人，敬忠不敢拒。明日，姊入宫，以明珠自随。上见而异之，问所从来，明珠具以实对。上以慎矜与术士为妖法，恶之，含怒未发。
杨钊以告鉷，鉷心喜，因侮慢慎矜；慎矜怒。林甫知鉷与慎矜有隙，密诱使图之。〔遗，于季翻。上，时掌翻。恶，乌路翻。诱，音酉。考异曰：明皇杂录曰：「慎矜父墓封域之内，草木流血，慎矜大惧，问术者史敬思。敬思曰：『禳之可以免。』于慎矜后园大陈法事，令贯桎梏坐于丛林间以厌之。」唐历云：「敬思本胡人，出家还俗，涉猎书传阴阳玄象；慎矜与之善，每言天下将乱居于临汝山中，亦劝慎汝买得山庄良田十顷。尝于慎矜第夜坐谈宴，怒婢春草，将杖杀之。敬思曰：『七郎何虚杀却十头牛﹖』慎矜曰：『何谓也﹖』敬思曰：『卖却买牛，每年耕田十顷。』慎矜雅厚敬思，曰：『任公收取。』明日至市，卖与太真柳氏姊，得钱百二十千文，买牛以归。柳氏数将春草来往宫中，玄宗见其状貌状大，应对分明，数目之，谓柳曰：『几钱买得此婢﹖』以实对。遂留之。玄宗曾昼寝，问春草曰：『汝本何人﹖何以得至柳家﹖』春草曰：『本杨慎矜婢，卖与柳家。』玄宗曰：『慎矜岂少钱而卖你﹖』春草曰：『不是要钱。本将杀某，敬思救，得不杀，所以卖之。』玄宗素闻敬思名。因诘问。春草以实对曰：『每夜坐中庭，或说天文，遥指宿曜，某亦尽知其言。』玄宗怒，变色良久。后王鉷因奏事言引慎矜，玄宗悖然曰：『慎矜与卿有亲，更不须相往来。』鉷初内怨慎矜凌己，常忍隐不泄，至是觉上意异。杨钊先知之，以告鉷，鉷心喜，数悖慢以侵之；慎矜尤怒。」明皇杂录又曰：「慎矜之侍婢有美者字明珠，敬思数目之，慎矜即以遗之，兼以囊装甚厚，以车送之。敬思乘马随之，路经贵妃妹八姨楼下，方登楼张乐。姨素与敬思相识，固邀敬思登楼，乃曰：『车中美人，请以见遗。』敬思不敢拒。姨明日入宫，婢从。上见而异之，问所从来。明珠曰：『本杨慎矜家人也，近赠史敬思。』上曰：『敬思何人，而慎矜辄赠以婢﹖』明珠乃具言厌胜之式。上大怒曰：『彼为妖乎！』遂告林甫。林甫素忌慎矜才，恐其作相，以告中丞吉温。温险害，亦有憾于慎矜，因构成其事。」今参取书之。〕鉷乃遣人以飞语告「慎矜隋炀帝孙，慎矜，隋炀帝之玄孙。与凶人往来，家有谶书，谋复祖业。」上大怒，收慎矜系狱，命刑部、大理与侍御史杨钊、殿中侍史卢铉同鞫之。太府少卿张瑄，慎矜所荐也，卢铉诬瑄尝与慎矜论谶，拷掠百端，瑄不肯答辩。〔瑄，音宣。掠，音亮。辩者，鞫问之辞，今人谓之问头。〕乃以木缀其足，使人引其枷柄，向前挽之，身加长数尺，腰细欲绝，眼鼻出血，瑄竟不答。
又使吉温捕史敬忠于汝州。敬忠与温父素善，温之幼也，敬忠常抱抚之。及捕获，温不与交言，锁其颈，以布蒙首，躯之马前。至戏水，〔戏水在新丰东。戏，许宜翻。〕温使吏诱之曰：「杨慎矜已款服，惟须子一辩，若解人意则生，〔解，户买翻。〕不然必死，前至温汤，则求首不获矣。」〔温汤即谓会昌，时置会昌县于温泉宫下。首，式救翻，，谓自首其事。或曰，首，如字。〕敬忠顾谓温曰：「七郎，求一纸。」温阳不应。去温汤十余里，敬忠祈请哀切，乃于桑下令答三纸，辩皆如温意。温徐谓曰：「丈人且勿怪！」因起拜之。
至会昌，〔天宝元年，改骊山曰会昌山。三载，以新丰县去华清宫远，分新丰、万年置会昌县。是年，改温泉曰华清宫，治汤井为池，环山列宫室，又筑罗城，置百司及十宅。〕始鞫慎矜以敬忠为证。慎矜皆引服，惟搜谶书不获。林甫危之，使卢铉入长安搜慎矜家，铉袖谶书入闇中，诟而出曰：『诟，古候翻。〕「逆贼深藏秘记。」至会昌，以示慎矜。慎矜叹曰：「吾不蓄谶书，此何从在吾家哉！吾应死而已。」丁酉，赐慎矜兄少府少监慎余、洛阳令慎名自尽；敬忠杖百，妻子皆流岭南；瑄杖六十，流临封，死于会昌。嗣虢王巨虽不预谋，坐与敬忠相识，解官，南宾安置。〔南宾郡，忠州，本巴郡之临江县，隋义宁二年置临州，贞观八年改忠州，天宝元年改为郡。旧志，忠州，京师南二千一百二十二里。〕自余连坐者数十人。慎名闻敕，神色不变，为书别姊；慎余合掌指天而缢。
8三司按王忠嗣，上曰：「吾儿居深宫，安得与外人通谋，此必妄也。〔考异曰：新传，李林甫屡白太子宜有谋上云云。按林甫虽志欲害太子，亦未肯自言之。今不取。〕但劾忠嗣沮挠军功。」〔劾，户概翻，又户得翻。沮，在吕翻。挠，奴巧翻，又奴教翻。〕哥舒翰之入朝也，或劝多赍金帛以救忠嗣。翰曰：「若直道尚存，王公必不冤死；如其将丧，〔丧，息浪翻。〕多赂何为！」遂单囊而行。三司奏忠嗣罪当死。翰始遇知于上，力陈忠嗣之冤，且请以己官爵赎忠嗣罪；上起，入禁中，翰叩头随之，言与泪俱。上感寤，己亥，贬忠嗣汉阳太守。〔汉阳郡，沔州。〕
9李林甫屡起大狱，别置推事于长安。以杨钊有掖庭之亲，〔掖，音亦。〕出入禁闼，所言多听，乃引以为援，擢为御史。事有微涉东宫者，皆指擿使之奏劾，付罗希奭、吉温鞫之。钊因得逞其私志，所挤陷诛夷者数百家，皆钊发之。〔擿，他历翻。挤，子西翻，又子细翻。〕幸太子仁孝谨静，张垍高力士长保护于上前，故林甫终不能间也。〔间，古苋翻。考异曰：明皇杂录云：「上与李林甫议立太子，意属忠王。林甫从容言于上曰：『古者建立储君，必推贤德，茍非有大勋于社稷，则惟元子。』上默然曰『朕长子琮，往年因猎苑中，所伤面目尤甚。』林甫曰：『破面不犹愈破国乎！陛下其图之。』上微感其言，徐思之。〔林甫亦诉知其有疾，意欲动摇肃宗，而于托附武惠妃，因以寿王瑁为请；竟以肃宗孝友聪明，中外所属，故奸邪之计莫得行焉。」按是时忠王若未为太子，上用林甫之言，则琮为太子矣，安能及瑁！新书李林甫传云：「林甫数危太子，未得志。一日，从容曰：『古者立储君，非有大勋于宗稷，则莫若元子。』帝久之曰：『庆王往年猎，为豽伤面。』答曰：『破面不愈于破国乎！』帝颇惑，曰：『朕徐思之。』」此则情理似近。然新书此事必出于杂录；若太子已立，则不当云上与林甫议立太子，意属忠王也。今杂录本于所伤字上脱「为豽」两字别本必有之。按说文：豽，兽名，无前足。此非常有之物。或者「豽」字误为「豽」字耳。事既可疑，今不取。〕
10十二月，壬戌，发冯翊、华阴民夫会昌城，置百司。〔华阴郡，华州。冯翊郡，同州
11丙寅，命百官阅天下岁贡物于尚书省，既而悉以车载赐李林甫家。上或时不视朝，〔朝，直遥翻。〕百司悉集林甫第门，台省为空。陈希烈虽坐府，无一人入谒者。
林甫子岫为将作监，〔唐初曰将作大匠，龙朔改曰缮工监，光宅改曰营缮监，神龙复曰将作监。〕颇以满盈为惧，尝从林甫游后园，指役夫言于林甫曰：「大人久处钧轴，怨仇满天下，一朝祸至，欲为此得乎！」林甫不乐曰：「势已如此，将若之何！」
先是，宰相皆以德度自处，不事威势，驺从不过数人，士民或不之避。林甫自以多结怨，常虞刺客，出则步骑百余人，为左右翼，金吾静街，前驱在数百步外，外卿走避；居则重关复壁，〔处，昌吕翻。乐，音洛。先，悉荐翻。驺，则尤翻。从，才用翻。骑，奇寄翻；下同。重，直龙翻。〕以石甃地，〔甃，则又翻。〕墙中置板，如防大敌，一夕屡徙床，虽家人莫知其处。宰相驺从之盛，自林甫始。
12初，将军高仙芝，本高丽人，〔丽，力知翻。〕从军安西。仙芝骁勇，善骑射，〔骁，坚尧翻。〕节度使夫蒙灵慽屡荐至安西副都护、都知兵马使，充四镇节度副使。
吐蕃以女妻小勃律王，〔小勃律去长安九千里而赢，距吐蕃赞普牙三千里。妻，七细翻。〕及其旁二十余国，皆附吐蕃，贡献不入，前后节度使讨之，皆不能克。制以仙芝为行营节度使，将万骑讨之。〔将，即亮翻。〕自安西行百余日，乃至特勒满川，分军为三道，〔特勒满川即五识匿国所居。三道：一由北谷道，一由赤佛道，仙芝自由护密道。自护密勒城南至小勃律国都五百里。〕期以七月十三日会吐蕃连云堡下。〔连云堡南依山，北据娑勒川以为固。〕有兵近万人，〔近，其靳翻。〕不意唐兵猝至，大惊，依山拒战，禄櫑如雨。仙芝以郎将高陵李嗣业为陌刀将，〔禄，匹貌翻。櫑，卢对翻。禄即炮石。杜佑曰：櫑木长五尺，径一尺，小至六七寸。唐六典：武库令掌兵器，辨其名数，以备国用。刀之制有四：曰仪刀，曰障刀，曰横刀，曰陌刀。仪刀，盖古斑剑之类，宋晋以来谓之御刀，后魏曰长刀，皆施龙凤环，至隋谓之仪刀，装饰以金银，羽仪所执。障刀，盖用以障身，以御敌。横刀，佩刀也，兵士所佩，名亦起于隋。陌刀，长刀也，步兵所持，盖古之斩马剑。〕令之曰：「不及日中，决须破虏。」嗣业执一旗，引陌刀缘险先登力战，自辰至已，大破之，〔考异曰：旧嗣业传云「天宝七载」。今从实录及封常清传。〕斩首五千级，捕虏千余人，余皆逃溃。中使边令诚以入虏境已深，惧不敢进；〔边令诚时为监军。使，疏吏翻。〕仙芝乃使令诚以赢弱三千守其城，〔赢，伦为翻。〕复进。
三日，至坦驹岭，下峻阪四十余里，〔复，扶又翻。〕前有阿弩越城。仙芝恐士卒惮险，不肯下，先令人胡服诈为阿弩越城守者迎降，〔降，户江翻。〕云：「阿弩越赤心归唐，娑夷水藤桥已斫断矣。」娑夷水，即弱水也，〔小勃律王居孽多城，临娑夷水。娑，素禾翻。〕其水不能胜草芥。〔胜，音升。〕藤桥者，通吐蕃之路也。仙芝阳喜，士卒乃下。又三日，阿弩越城迎者果至。
明日，仙芝入阿弩越城，遣将军席元庆将千骑前行，谓曰：「小勃律闻大军至，其君臣百姓必走山谷，〔走，立奏。〕第呼出，取缯帛称敕赐之，〔缯，慈陵翻。〕大臣至，尽縳之以待我。」元庆如其言，悉縳诸大臣。王及吐蕃公主逃入石窟，取不可得。仙芝至，斩其附吐蕃者大臣数人。
藤桥去城犹六十里，仙芝急遣元庆往斫之，痡毕，吐蕃兵大至，已无及矣。藤桥阔尽一矢，力修之，期年乃成。
八月，仙芝虏小勃律王及吐蕃公主而还。九月，至连云堡，与边令诚俱。月末，至播密川，遣使奏状。〔奏捷状于京师。使，疏吏翻。〕
至河西，〔此河西，白马河西也，自安西西出拓厥关渡白马河。〕夫蒙灵慽怒仙芝不先言己而遽发奏，一不迎劳，〔一，犹言一切也。劳，力到翻。〕骂仙芝曰：「噉狗粪高丽奴！〔噉，徙滥翻，又徙览翻。〕汝官皆因谁得，而不待我处分，〔处，昌吕翻。分，扶问翻。〕擅奏捷书！高丽奴！汝罪当斩，但以汝新有功不忍耳！」仙芝但谢罪。边令诚奏仙芝深入万里，立奇功，今旦夕忧死。
唐纪三十二〔起强圉大渊献（丁亥）十二月，尽昭阳大荒落（癸巳），凡六年有奇。〕
《玄宗至道大圣大明孝皇帝下之上》
天宝六载〔（丁亥、七四七）载，子亥翻。〕
1十月，己巳，上以仙芝为安西四镇节度使，征灵詧入朝，〔使，疏史翻。朝，直遥翻。〕。灵詧大惧。仙芝见灵詧，趋走如故，灵詧益惧。副都护京兆程千里、押牙毕思琛及行官王滔等，〔押牙者，尽管节度使牙内之事。行官，主将命往来京师及邻道及巡内郡县。琛，丑林翻。〕皆平日构仙芝于灵詧者也，仙芝面责千里、思琛曰：「公面如男子，心如妇人，何也﹖」又捽滔等，欲苔之，〔捽，才没翻。笞，丑之翻。〕既而皆释之，谓曰：「吾素所恨于汝者，欲不言，恐汝怀忧；今既言之，则无事矣。」军中乃安。
初，仙芝为都知兵马使，猗氏人封常清，少孤贫，细瘦类目，〔少，诗照翻。类，卢对翻。一足偏短，求为仙芝傔，不纳。常清日候仙芝出入，不离其门，凡数十日，〔傔，苦念翻。离，力智翻；下离席同。〕仙芝不得已留之。会达奚部叛，夫蒙灵詧使仙芝追之，斩获略尽。常清私筰捷书以示仙芝，皆仙芝心所欲言者，由是一府奇之。仙芝为节度使，即署常清判官；仙芝出征，常为留后。〔唐诸使之属，判官位次副使，尽总府事。又节度使或出征，或入朝，或死而未有代，皆有知留后事，其后遂以节度留后为称；至我朝遂以留后为承宣使，资序未应建节者为之。〕仙芝乳母子郑德诠为郎将，〔将，即亮翻。〕仙芝遇之如兄弟，使典家事，威行军中。常清尝出，德诠自后走马突之而过。常清至使院，〔使院，留后治事之所；节度使便坐治事，亦或就使院。使，疏史翻。〕使召德诠，每过一门，辄阖之，既至，常清离席谓曰：「常清本出寒微，郎将所知。今日中丞命为留后，〔离，力智翻。中丞谓高仙芝。唐边镇诸帅或带御史中丞、大夫时，随其所带官称之。〕郎将何得于众中相陵突！」因叱之曰：「郎将须蹔死以肃军政。」〔蹔，与暂同。〕遂杖之六十，面仆地，曳出。仙芝妻及乳母于门外号哭救之，不及因以状白仙芝，仙芝览之，惊曰：「已死邪﹖」及见常清，遂不复言，〔号，户高翻。复，扶又翻。〕常清亦不之谢。军中畏之愓。〔史言封常清能治军政，亦缘高仙芝不以私亲挠法。惕，他历翻。
自唐兴以来，边帅皆用忠厚名臣，不久任，不遥领，不兼统，功名著者往往入为宰相。〔如李靖、李绩、刘仁轨、娄师德之类是也。开元以来，薛讷、郭元振、张嘉贞、王晙、张说、杜暹、萧嵩、李适之等亦皆自边帅入相。帅，所类翻。〕其四夷之将，虽才略如阿史那社尔、契苾何力犹不专大将之任，皆以大臣为使以制之。〔社尔讨高昌，侯君集为元帅；何力讨高丽，李绩为元帅。将即亮翻。契，欺讫翻。苾，毗必翻。使，疏吏翻。〕及开元中，天子有吞四夷之志，为边将者十余年不易，始久任矣；〔王晙、郭知运、张守珪之类是也。皇子则庆、忠诸王，宰相则萧嵩、牛仙客，始遥领矣；〔诸王事见二百十三卷开元十五年。萧嵩事见十七年，牛仙客事见二百十四卷二十四年。盖嘉运、王忠嗣专制数道，始兼统矣。〔盖嘉运事见二百十四卷开元二十八年。王忠嗣事见上卷五载。盖，古合翻。〕李林甫欲杜边帅入相之路，以胡人不知书，乃奏言：「文臣为将怯当矢石，不若用寒畯胡人；〔寒，谓卑贱。畯，尝有事农耕者也。畯音俊。〕胡人则勇决习战，寒族则孤立无党，陛下诚以恩洽其心，彼必能为朝廷尽死。」〔为，于伪翻，〕上悦其言，始用安禄山。至是，诸道节度尽用胡人，〔安禄山、安思顺、哥舒翰、高仙之，皆胡人也。〕精兵咸戍北边，天下之势偏重，卒使禄山倾覆天下，皆出于林甫专宠固位之谋也。〔卒，子恤翻。〕
七载（戊子，七四八）
1夏，四月，辛丑，左监门大将军、知内待省事高力士加骠骑大将军。〔知内侍省事自此始。唐制：勋阶二十九，骠骑大将军为之首，从一品。监古衔翻。骠，匹妙翻。骑，奇寄翻。〕力士承恩岁久，中外畏之，太子亦呼之为兄，诸王公呼之为翁，驸马辈直谓之爷。〔爷，以遮翻，俗呼父为爷。〕自李林甫、安禄山辈皆因之以取将相。其家富厚不赀。〔将，即亮翻。相，悉亮翻。赀，即移翻；不赀，言不可算计也。〕于西京作宝寿寺，寺钟成，力士作斋以庆之，举朝毕集。〔宋璟若在，必不预斯集矣。朝，直遥翻。〕击钟一杵，施钱百缗，〔施豉翻。〕有求媚者至二十杵，少者不减十。然性和谨少过，善观时俯仰，不敢骄横，故天子终亲任之，士大夫亦不疾恶也。〔少，始绍翻。横，户孟翻。恶，乌路翻。
2五月，壬午，群臣上尊号日开元天宝圣文神武应道皇帝；〔上，时掌翻。〕赦天下，免百姓来载租庸，择后魏子孙一人为三恪。〔三恪、二王后，注已见前。杜佑曰：周得天下，封夏、殷二王后，又封舜后，谓之恪。恪，敬也；义取王之所敬，故曰三恪。天宝十三载，公卿议曰：三恪、二王之议，有三说焉。一曰，二王之前，更立三代之后为三恪。此据乐记「武王克商，未及下车封黄帝、尧舜之后，下车封夏、殷之后」而言。一曰，二王之前，但存一代，通二王为恪。此据左传「但封胡公以备三恪」，明王者所敬先王有二，更封一代以备三恪。三云，二王之后为一恪，妻之父母二恪，夷狄之君为三恪。此据「王有不臣者二三」而言之。梁崔灵恩云：三说以初为长。按二王、三恪，经无正文，灵恩据礼记，遂以为通存丕代，窃恐未安。记云：尊贤不过二代；第三代者，虽远难师法，岂得不录其后！故亦存之，示敬其道而已，因谓之三恪。故左传云：「封胡公以备三恪。」足知其无五代也。况历代至今，皆以三代为三恪焉。以此考，盖以后魏子孙与周、陏子孙为三恪也。明年，寻罢魏后；注又见后。〕
3六月，庚子，赐安禄山铁券。
4度支郎中兼侍御史杨钊善窥上意所爱恶而迎之，以聚敛骤迁，岁中领十五余使。〔钊，音昭。敛，力赡翻。恶，乌路翻。使，疏史翻。洪迈随笔曰：杨国忠为度支郎，领十五余使，至宰相，凡领四十余使，新、旧唐史皆不详载其职。按其拜相制前衔云：御史大夫、判度支、权知太府卿事、兼蜀郡长史、剑南节度．支度．营田等副大使、本道兼山南西道采访处置使、两京太府出纳监仓、祠祭、木炭、宫市、长春.九成宫等使、关内道及京畿采访处置使，拜右相，兼史部尚书、集贤殿.崇玄馆学士、修国史、太清.紫微宫使；自于所领，又有管当租庸、铸钱等使。以是观之，概可见矣。〕甲辰，迁给事中，兼御中丞丞，专判度支事，〔度，徒洛翻。〕恩幸日隆。
苏冕论曰：官分职，各有司存。政有恒而易守，〔恒，户登翻。〕事归本而难失经之远之理，舍此据!洎奸臣广言利以邀恩，多立使以示宠，〔洎，其翻。使疏吏﹖刻下﹖民以厚敛，张虚数以献状；上心荡而益奢，人望怨而成祸；使天子有司守其位而无其事，受厚禄而虚其用，宇文融首唱其端，杨慎矜、王鉷继遵其轨，〔鉷，户公翻。杨国忠终成其乱。仲尼云：宁有盗臣而无聚敛之臣。〔记大学：百乘之家，不畜聚敛之臣；与其有聚敛之臣，宁有盗臣。〕诚哉是言！前车既覆，后辙未改，求达化本，不亦难乎！
5冬，十月，庚戍，上幸华清宫。
6十一月，癸未，以贵妃姊适崔氏者为韩国夫人，适裴氏者为虢国夫人，适柳氏者为秦夫人。三人皆有才色，上呼之为姨，出入宫掖，并承恩泽，势倾天下。每命妇入见，〔姊蒋兕翻。掖，音亦。命妇，外命妇也。见，贤遍翻。〕玉真公主等皆让不敢就位。〔玉真公主，睿宗之女。〕三姊与铦、锜五家，凡有请托，府县承迎，峻于制敕；四方赂遗，〔铦，丑廉翻。锜，鱼奇翻。遗，于季翻；下献遗同。〕辐凑其门，惟恐居后，朝夕如市。十宅诸王及百孙院婚嫁，〔十王宅、百孙院，见二百十三卷开元十五年。〕皆以钱千缗赂韩、虢使请，无不如志。上所赐与及四方献遗，五家如一。竞开第舍，极其壮丽，一堂之费，动踰千万；既成，见他人有胜己者，辄毁而改为。虢国尤为豪荡，一旦，帅工徒突入韦嗣立宅，即撤去旧屋，〔缗，弥宾翻。帅，读日率。去，羌吕翻。〕自为新第，但授韦氏以隙地十亩而已。中堂既成，召工圬墁，〔圬，音乌。墁，谟官翻。〕约钱二百万；复求赏技，〔复，扶又翻。技，巨绮翻。〕虢国以绛罗五百段赏之，嗤而不顾，曰：「请取蝼蚁、蜥蜴，〔嗤，丑之翻。蜥，先击翻。蜴，羊益翻。师古曰：尔雅云：蝾螈，蜥蜴；蝘蜓，守宫。是则一类耳。杨雄方言云：在泽中者谓之蜥蜴。〕记其数堂中，苟失一物，不敢受直。」
7十二月，戊戍，或言玄元皇帝降于朝元阁〔上于华清宫中起老君殿，殿之北为朝元阁，以或言老君降于此，改日降圣阁。〕制改会昌县曰昭应，废新丰入昭应。辛酉上还宫。〔自温泉宫。还，从宣翻，又音如字。
8哥舒翰筑神威军于青海上，吐蕃至，翰击破之。又筑城于青海中龙驹岛，〔吐，从暾入声。青海周八九百里，中有山，须冰合游牝马其上，明年生驹号龙种，故谓之龙驹岛。〕谓之应龙城，吐蕃屏迹不敢近青海。〔屏，必郢翻。近，其靳翻。〕
9是岁，云南王归义卒，子合罗凤嗣，以其子凤迦异为阳瓜刺史。〔卒，子恤翻。嗣祥史翻。南诏王父子相继，其子必以父号下一字冠于己所号之上。归义本号皮逻合，帝赐名归义，其子号合罗凤，是以「合」字冠其号之上也。合罗凤之子号凤迦异，是以「凤」字冠其号之上也。其后至丰佑乃革其旧。开元二十六年考异不取此说，然二百四十三卷穆宗之长庆四年，则又书丰佑不与父连名事。〕
八载（乙丑，七四九）
1春，二月，戊申，引百官观左藏，〔唐六典曰：周礼有外府中士，主泉藏之在外者，掌邦布之入出，以供百物而待邦用者也。又有职币上士、中士，主货币之入者也。并今左之职。至秦、汉，则分在司农、少府。后汉，少府属官有中藏府令、丞，掌中藏币帛金银货物；魏氏因之。晋少府属官有左、右藏令。东晋御史九人，各掌一曹，有库曹御史后，复分库曹，置外左库、内左库。宋文帝省外左库，而内左库直曰左库。齐、梁、陈有右藏库而无左藏。北齐太府寺统左、右藏令、丞。后周有外府上士、中士。陏有左、右藏署令、丞。唐左藏有东库、西库、朝堂库，又有东都库。余按雍录：太极宫中东左藏库，西左藏库；东库在恭礼门之东，西库在安仁门之西。大明宫中有左藏库，在麟德殿之左。又有右藏署令，掌邦国宝货杂物；而天下赋调之正数钱物，则皆归左藏也。藏，徂浪翻；下帑藏同。〕赐帛有差。是时州县殷富，仓库积粟帛，动以万计。杨钊奏请所在粜变为轻货，及征丁租地税皆变布帛输京师；屡奏帑藏充牣，古今罕俦，故上帅群臣观之，〔钊，音昭。帅，读曰率。〕赐钊紫衣金鱼以赏之。上以国用丰衍，故视金帛如粪壤，赏赐贵宠之家，无有限极。
2三月，朔方节度等使张齐丘于中受降城西北五百余里木剌山筑横塞军，以振远军使郑人郭子仪为棋塞军使。〔横塞军本名可敦城。按宋白续通典：横塞军，初置在飞狐，后移蔚州，开元六年张嘉贞移于古代郡大安城南，以为九姓之援，天宝十二年改为天德军。参考诸书，横塞军即横野军，天宝元年书「河东节度统横野军」，开元六年所移者也。此筑横塞军在可敦城者也。振远军在单于府界。郑县，汉属京兆，后魏置东雍州，并华山县，西魏改华州，隋开皇初废郡，大业初废州，复置郑县，属京兆，唐属华州。使，疏吏翻。降，户江翻。剌，卢达翻。〕
3夏，四月咸宁太守赵奉璋〔咸宁郡本丹州丹阳郡，元年更郡名。守，式又翻。〕告李林甫罪二十余条；状未达，林甫知之，讽御史逮捕，以为妖言，杖杀之。〔妖于乔翻。〕
4先是，折冲府皆有木契、铜鱼，朝廷征发，下敕书、契、鱼，〔唐制：铜鱼符所以起军旅，王畿之内，左三、右一，王畿之外，左五、右一。左者在外行用之，日从第一为首，后事须用二次发之，周而复始。木契之制，若太子监国，则王畿之内，左、右各三；王畿之外，左、右各五；庶官镇守，则、左右各十。唐六典：符宝郎掌符节。曰木契者，所以重镇守，慎出纳；车驾巡幸，皇太子监国，有兵马受处分者，为木契；并行军所及领军五百人、马五百匹以上征讨，皆给木契；三公以下，两京留守及诸州有兵马受处分，亦给木契。曰铜鱼符者，所以起军旅易守长；两京留守若诸州、诸军、折冲府、诸处捉兵镇守之所及宫总监，皆给鱼符。程大昌演繁露曰，唐世，左鱼之外又有敕牒将之故兼名鱼书。先，悉荐翻。下遐嫁翻。〕都督、郡府参验皆合，然后遣之。自募置骑，〔骑见二百一十二卷开元十三年。音郭，又音霍。〕府兵日益堕坏，〔堕，读隳。〕死及逃亡者，有司不复点补；〔复，扶又翻。〕其六驮马牛、器械糗粮，耗散略尽。〔驮，徒何翻。糗，去九翻。〕府兵入定宿卫者，谓之侍官，言其为天子侍卫也。其后本卫多以假人，役使如奴隶；长安人羞之，至以相诟病。〔记儒行曰：今众人以儒相诟病。注云：以儒相靳，故相戏。诟病，獚犹耻辱也。杜预云：戏而相愧为靳。诟，音遘，又呼候翻。〕其戍边者，又多为边将苦使，利其死而没其财。〔将，即亮翻；下同。〕由是应为府兵者皆逃匿，至是无兵可交。五月，癸酉，李林甫奏停折冲府上下鱼书；是后府兵徒有官吏而已。〔唐府兵之制，十人为火，火有长。火备六驮马，凡火具、乌布、幕铁、马盂、布槽、锸、镢、凿、碓、筐、斧、钳，皆一，甲床二，鎌二。五十人为队。队具火钻一，胸马绳一，首羁、足绊皆三，人具弓一，矢三十，胡禄横刀、砺石、大觿、毡帽、毡装、行縢皆一，麦饭九斗，米二斗，皆自备。其介胄戎具藏于库，有所征行，则视其入而出给之；其番上宿卫者，惟给弓、矢、横刀而已。今皆耗废，非其旧矣。〕其折冲、果毅，又历年不迁，士大夫亦耻为之。其骑之法，天宝以后，稍亦变废，应募者皆市井负贩、无赖子弟，〔孔颖达曰：白虎通云：因井为市，故曰市井。应劭通俗文云：市，恃也；养赡老小，恃以不匮也。俗说市井，谓至市者于井上洗濯其物香洁，及自严饰，乃到市也。谨按古者二十亩为一井，因为市交易，故称市井。然则本由井田之中交易为市，故国都之市亦因曰市井。按礼制九年为井。应劭二十亩为井者，劭依汉书食货志一井八家，家有私田百亩公田，公田十亩，余二十亩以为井、緖、庐、舍，故言二十亩耳。因井为市，或如劭言。〕未尝习兵。时承平日久，议者多谓中国兵可销，于是民间挟兵器者有禁；子弟为武官，父兄摈不齿。猛将精兵，皆聚于西北，中国无武备矣。
5太白山人李浑等上言〔水经注曰：武功县有太一山，古文以为终南，亦曰中南，亦曰太白山，在武功县南，云长安二百里，不知其高几何。俗云「武功、太白，去天三百。」杜彦远曰：太白山南连武功山，于诸山最为秀杰，冬夏积雪，望之皓然。隋志曰：太一山在盩厔县界。新志曰：太白在郿县。〕见神人，言金星洞有玉板石记圣主福寿之符，命御史中丞王鉷入仙游谷求而获之。上以符瑞相继，皆祖宗休烈，六月，戊申，上圣祖号曰大道玄元皇帝，上高祖谥曰神尧大圣皇帝，太宗谥日文武大圣皇帝，高宗谥曰天皇大圣皇帝，中宗谥曰孝和大圣皇帝，睿宗谥曰玄真大圣皇帝，窦太后以下皆加谥曰顺圣皇后。
6辛亥，列部尚书、京兆尹萧炅坐赃左迁汝令太守。〔汝阴郡，颍州。〕
7上命陇右节度使哥舒翰帅陇右、河西及突厥阿布思兵，益以朔方、河东兵，凡六万三千，攻吐蕃石堡城。〔厥，九勿翻。吐，从暾入声。〕其城三面险绝，惟一径可上，〔上，时掌翻。〕吐蕃但以数百人守之，多贮粮食，积檑木及石，〔贮，丁吕翻。檑，卢对翻。〕唐兵前后屡攻之，不能克。翰进攻数日不拔，召裨将高秀岩、张守琴欲斩之，〔高秀岩后为安禄山守大同，盖二人朔方、河东将也。〕二人请三日期可克；如期拔之，获吐蕃铁刃悉诺罗等四百人，唐士卒死者数万，果如王忠嗣之言。〔王忠嗣言，见上卷六载。〕顷之，翰又遣兵于赤岭西开屯田，以谪卒二千戍龙驹岛，冬冰合，吐蕃大集，戍者尽没。〔深入虏境，声援不接，兵法曰遗人获也。
8闰月，乙丑，以石堡城为神武军，又于剑南西山索磨川置保宁都护府。〔置保宁都护，以领牂柯、吐蕃。
9丙寅，上谒太清宫。〔天宝元年正月，得灵符，起玄元皇帝庙于西京大宁坊，东京置于东宫积善坊临淄旧邸，天下诸邵各置玄元像于开元观。至二年三月十二日，改在京玄元宫为太清宫，天下诸邵为紫极宫。〕丁卯，郡臣上尊号曰开元天地大宝圣文神武应道皇帝，赦天下。禘、祫自今于太清宫圣祖前设位序正。
10秋，七月，册突骑施移拨为十姓可汗。〔骑，奇寄翻。可，从刊入声。汗，音寒。
11八月，乙亥，护密王罗真檀入朝，〔朝，直遥翻。〕请留宿卫；许之，拜左武卫将军。
12冬，十月，乙丑，上幸华清宫。
13十一月，乙未，吐火罗叶护失里怛伽罗遣使表称；「朅师王亲附吐蕃，〔怛，当割翻。伽，求加翻。疏吏翻。朅，丘竭翻，又去谒翻。〕困苦小勃律镇军，阻其粮道。臣思破凶徒，望发安西兵，以来岁正月至小勃律，六月至大勃律。」〔朅师，亦曰羯师，胡种也；与吐火罗邻接。大勃律，或曰布露，直吐蕃西，其北即小勃律也。〕上许之。
九载（庚寅，七五〇）
1春，正月，己亥，上还宫。
2群臣屡表请封西岳，许之。
3二月，杨贵妃复忤旨，送归私第。〔杨妃初忤旨，见上卷载。复，扶又翻。忤，五故翻。〕户部郎中吉温因宦官言于上曰：「妇人识虑不远，违忤圣心，陛下何爱宫中一席之地，不使之就死，岂忍辱之于外舍邪﹖」〔吉温此言，欲以自结于杨妃耳。邪，音耶。〕上亦悔之，遣中使赐以御膳。妃对使者涕泣曰：「妾罪当死，陛下幸不杀而归之。今当永离掖庭，〔使，疏吏翻；下同。离，力智翻。掖，音亦。〕金玉珍玩，皆陛下所赐，不足为献，惟发者父母所与，敢以荐诚。」乃翦发一缭而献之。〔缭，力照翻。〕上遽使高力士召还，宠待益深。〔还，从宣翻，又音如字。妇人女子最为难养，以忤旨而出之，若弃咳唾可也。既出而复召还，则彼之怙宠悍悖将无所不至。明皇其可再乎！古之所谓英主，如汉武之于钩弋，庶乎！〕
时诸贵戚竞以进食相尚，上命宦官姚思艺为检校进食使，水陆珍羞数千盘，一盘费中人十家之产。中书舍人窦华尝退朝，〔使，疏吏翻。朝，直遥翻。〕值公主进食，列于中衢，传呼按辔出其间；宫苑小儿数百奋梃于前，〔宫苑小儿，宫苑使领之。梃，待鼎翻。〕华仅以身免。
4安西节度使高仙芝破朅师，虏其王勃特没。〔朅，丘竭翻。考异曰：实录，去载十一月，吐火罗叶护请使安西兵讨朅师，上许之。不见出师。今载三月庚子，册朅师国王勃特没兄素迦为王，册曰：「顷勃特没，于卿不孝，于国不忠。」不言朅师为谁所破。安十载正月，高仙芝擒朅师王来献；然则朅师为仙芝所破也。〕三月，庚子，立勃特没之兄素迦为朅师王。〔迦，音加。〕
5上命御史大夫王鉷凿华山路，设坛场于其上。〔鉷，户公翻。〕是春，关中；旱辛亥，岳祠灾；制罢封西岳。
6夏，四月，己巳，御史大夫宋浑坐赃巨万，流潮阳。〔潮阳郡本潮州义安郡，元年更郡名。〕初，吉温因李林甫得进；〔天宝四载，吉温鞫兵部之狱，自是得进。〕及兵部侍郎兼御史中丞杨钊恩遇浸深，温遂去林甫而附之，为钊画代林甫执政之策。〔钊，音昭。为，于伪翻。〕萧炅及浑，皆林甫所厚也，〔炅，古回翻。〕求得其罪，使钊奏而逐之，以翦其心腹，林甫不能救也。
7月，乙卯，赐安禄山爵东平郡王。唐将帅封王自此始。〔将即亮翻。帅，所类翻。〕
8秋，七月，乙亥，置广文馆于国子监，以教诸生习进士者。〔时广文馆置博士二员，助教员。〕
9八月，丁巳，以安禄山兼河北道采访处置使。
10朔方节度使张齐丘给粮失宜，军士怒，殴其判官；〔殴，乌口翻。〕兵马使郭子仪以身捍齐丘，乃得免。〔世皆知郭子仪得众，然后能捍免张齐丘，而不知当此之时，唐之军政果安在也！〕癸亥，齐丘左迁济阴太守，〔济阴郡，曹州。济，子礼翻。〕以河西节度使安思顺权知朔方节度事。
11辛卯，处士崔昌上言：〔处，昌吕翻。〕「国家宜承周、汉，以土代火；周、陏皆闰位，不当以其子孙为二王后。」事下公卿集议。〔下遐嫁翻。〕集贤殿学士卫包上言：「集议之夜，四星聚于尾，天意昭然。」上乃命求殷、周汉后为三恪，废韩、介，酅公；｛韩，元魏后。介，后周后。酅，隋后。酅，户圭翻。孔颖达曰：古春秋左氏说：周家封夏、殷二王之后以为上公，封黄帝、尧舜之后，谓之三恪。郑氏云：所存二王之后者，命使郊天以天子之礼，祭其始祖受命之王，自行其正朔服色。恪者，敬也，敬其先圣而封其后，与诸侯无殊异，不得比夏、殷之后。〕以昌为左赞善大夫，包为虞部员外郎。
12冬，十月，庚申，上幸华清宫。
13太白山人王玄翼上言见玄元皇帝，言宝仙洞有妙宝真符。〔考异曰：旧志，「王鉷奏玄翼见玄元于宝仙洞中，遣鉷与张均、王倕、王济、王翼、王岳灵于洞中得玉石函、上清护国经、宝券、纪箓等献之。」今从实录云。〕命刑部尚书张均等往求，得之。时上尊道教，慕长生，故所在争言符瑞，群臣表贺无虚月。李林甫等皆请舍宅为观〔观，古玩翻。〕以祝圣寿，上悦。
14安禄山屡诱奚、契丹，为设会，饮以莨菪酒，〔本草曰：莨菪子生海边川谷，今处处有之，曲茎高二三尺许，叶与地黄、红蓝等，而三指阔；四月开花，紫色；苗夹茎有白毛；五月结实，有壳作罂子状，如小石榴；房中子至细，青白如米粒，毒甚；煮一二日而芽方生，以酿酒，其毒尤甚。为，于伪翻；下先为同。饮，于鸠翻。莨，音浪。菪，音荡。〕醉而坑之，动数千人，函其酋长之首以献，前后数四。至是请入朝，上命有司先为起第于昭应。〔时王公皆私置第于昭应，独禄山以承恩，命有司起第。酋，慈由翻。长知两翻。朝，直遥翻。〕禄山至戏水，〔戏，许宜翻。〕杨钊兄弟姊妹皆往迎之，冠盖蔽野；上自幸望春宫以待之。辛未，禄山献奚俘八千人，上命考课之日书上上考。前此听禄山于上谷铸钱五垆，禄山乃献钱檥千缗。〔缗，弥频翻。〕
杨钊，张易之之甥也，〔钊，音昭。考异曰：郑审天宝故事云：「杨国忠本张易之之子。天授中，张易之恩幸莫比，每归私第，诏令居楼上，仍去其梯。母恐张氏绝嗣，乃密令女奴蠙珠上楼，逐有娠而生国忠。」其说暧昧无稽，今不取。〕奏乞昭雪易之兄弟。〔易之兄弟诛见二百七卷中宗神龙元年。〕庚辰，制引易之兄弟迎中宗于房陵之功，〔迎中宗，非特二张倡其议也，事见二百六卷武后圣历元年。〕复其官爵；〔考异曰：唐历在七月二十五日。今从实录。〕仍赐一子官。
钊以图谶有「金刀」，请更名；〔谶，楚谮翻。更，工衡翻〕。上赐名国忠。
16十二月，乙亥，上还宫。
17关西游弈使王难得击吐蕃，克五桥，拔树敦城；以难得为白水军使。〔使，疏吏翻。吐，从暾入声。树敦城以古犬戎王树惇名城，隋在吐谷浑界，唐在吐蕃界。〕
18安西四镇节度使高仙芝伪与石国约和，引兵袭之，虏其王及部众以归，悉杀其老弱。仙芝性贪，掠得瑟瑟十余斛，〔使，疏吏翻。张揖广雅曰：瑟瑟，碧珠也。〕黄金五六橐驼，其余口马杂货称是，皆入其家。〔为石国王子扇诱诸国以覆仙芝之师张本。称尺证翻。
19杨国忠德鲜于仲通，〔鲜于仲通资给国忠，又推毂之，事见上卷四载。〕荐为剑南节度使。仲通性褊急，失蛮夷心。〔褊，补典翻。〕
故事，南诏常与妻子俱谒都督，过云南，云南太守张虔陀皆私之。〔过，古禾翻。云南郡，姚州。〕守，式又翻。〕又多所征求，南诏王合罗凤不应，虔陀遣人詈辱之，仍密奏其罪。合罗凤忿怨，是岁，发兵反，攻陷云南，杀虔陀，取九夷州三十二。〔夷州，谓西南夷附化羁縻之州也。〕
十载（辛卯，七五一）
1春，正月，壬辰，上朝献太清宫；癸巳，朝享太庙；〔朝，直遥翻；下同。〕甲子，合祭天地于南郊，赦天下，免天下今载地税。〔上书壬辰、癸巳，下书丁酉，则「甲子」当作「甲午」。〕
2丁酉，命李林甫遥领朔方节度使，以户部侍郎李暐知留后事。
3庚子，杨氏五宅夜游，〔杨铦、锜及韩、虢、秦三夫人为五宅。〕与广平公主从者争西市门，〔「广平」，新书作「广宁」；公主，上女也。从，才用翻。〕杨氏奴挥鞭及公主衣，公主坠马程昌裔下扶之，亦被数鞭。公主泣诉于上，上为之杖杀杨氏奴。〔被，皮义翻。为，于伪翻；下司为、使为、遽为同。〕明日，免昌裔官，不听朝谒。
4上命有司为安禄山治第于亲仁坊，〔治直之翻。〕敕令但穷壮丽，不限财力。既成，具幄帟器皿，充牣其中，有帖白檀床二，皆长丈，阔六尺；〔本草图经曰：檀香木如檀，生南海，种有黄、白紫之异。帟，音亦。长，直亮翻。〕银平脱屏风，帐方丈六尺；〔章：十二行本作「一方一丈八」五字；乙十一行本同；孔本同；退斋校同；张校云「六」作「八」。〕于厨貛之物皆饰以金银，金饭罂二，〔罂，于耕翻，缶也。〕银淘盆二，〔淘盆，所以淅米。〕皆受五斗，织银丝筐及笊篱各一；〔筐，去王翻，所以沥米。笊，侧绞翻。篱，音离。笊篱，所以轑釜取食物。〕他物称是。〔称，尺证翻。〕虽禁中服御之物，殆不及也。上每令中使为禄山护役，〔护，监护也。使，疏吏翻；下同。〕筑第及造储偫赐物，常戒之曰：「胡眼大，勿令笑我。」〔偫，直里翻。大，唐佐翻。〕
禄山入新第，置酒，乞降墨敕请宰相至第。是日，上欲于楼下击球，遽为罢戏，命宰相赴之。日遣诸杨与之选胜游宴，侑以梨园教坊乐。〔梨园，皇帝梨弟子也。教坊，内教坊也。〕上每食一物稍美，或后苑校猎获鲜禽，辄遣中使走马赐之，络绎于路。
甲辰，禄山生日，上及贵妃赐衣服、宝器、酒馔甚厚。〔僎，雏恋翻，又雏皖翻。〕后三日，召禄山入禁中，贵妃以锦绣为大襁褓，裹禄山，使宫人以彩舆舁之。〔襁，居两翻。升，羊茹翻。〕上闻后宫欢笑，问其故，左右以贵妃三日洗禄儿对。上自往观之，喜，赐贵妃洗儿金银钱，复厚赐禄山，尽欢而罢。〔复，扶又翻。〕自是是禄山出入宫掖不禁，或与贵妃对食，或通宵不出，颇有丑声闻于外，上亦不疑也。〔闻，音问。观明皇所以待禄山者，昏庸之主所不为，殆天夺之魄也。考异曰：禄山事亦：「正月二十日，禄山生日玄宗及太真赐禄山器皿衣服，件目甚多。后三日，召禄山入，内贵妃以锦绣绷缚禄山，令内人以彩舆升之，宫中欢呼动地。玄宗使人问之，报云：『贵妃与禄儿作三日洗儿。』玄宗就观之，大悦。因赐贵妃洗儿金银钱物，极欢而罢。自是宫中皆呼禄山为禄儿，不禁其出入。」温畬天宝乱离西幸记：「禄山谄约杨妃，誓为子母；自虢国已下，次及诸王，皆戏禄儿，与之促膝娱宴。上时闻后宫三千合处喧笑，密侦则禄山果在其内。贵戚猱杂，未之前闻；凡曰钗鬟，皆啖厚利；或通宵禁掖，昵狎嫔嫱。和士开之出入卧内，方此为疏；蓟城侯之获厕刑余，又奚足尚！」王仁裕天宝遗事云：禄山常与妃子同食无所不至。帝恐外人以酒毒之，遂赐金牌子系于臂上，每有王公召宴，欲沃以巨觥，即禄山以金牌示之云，『准敕戒洒。』」今略取之。〕
5安西节度使高仙芝入朝，献所擒擒突骑施可汗、吐蕃酋长、石国王、朅师王。加仙芝开府仪同三司。寻以仙芝为河西节度使，代安思顺；思顺讽群胡割耳剺面请留己，制复留思顺于河西。〔剺，力之翻。复，扶又翻。〕
6安禄山求兼河东节度。二月，丙辰，以河东节度使韩休为左羽林将军，以禄山代之。
户部郎中吉温见禄山有宠，又附之，约为兄弟。说禄山曰：「李右丞相虽以时事亲三兄，〔天宝元年，改侍中为左相，中书令为右相。李林甫时为右相，中书令之职也，「丞」字衍。安禄山，第三。说，式芮翻。不必肯以兄为相；温虽蒙驱使，终不得超擢。兄若荐温于上，温即奏兄堪大任，共排林甫出之，为相必矣。」禄山悦其言，数称温才于上，上亦忘曩日之言。〔数，所角翻。忘，巫放翻。言，见上卷四载。〕会禄山领河东，因奏温为节度副使、知留后，以大理司直张通儒为留后判官，〔大理司直，从六品上。通儒带司直而为河东留后判官，是后节镇有带六曹尚书，有带三公、三师，其属亦率带六品以下朝职，谓之带职。黄琮曰：外官带职，有宪衔，有检校，宪衔自监察御史至御史大夫，检校自国子祭酒至三公，唐及五代之制也。〕河东事悉以委之。
是时，杨国忠为御史中丞，方承恩用事。禄山登降殿阶，国忠常扶掖之。〔掖，音亦。〕禄山与王鉷俱为大夫，鉷权任亚于李林甫。禄山见林甫，礼貌颇倨。林甫阳以他事召王大夫，鉷至，趋拜甚谨；禄山不觉自失，容貌益恭。林甫与禄山语，每揣知其情，先言之，〔揣，初委翻。〕禄山惊服。禄山于公卿皆慢侮之，独惮林甫，每见，虽盛冬，常汗沾衣。林甫乃引与坐于中书厅，〔厅，他经翻。中庭曰听事，言受事察讼于是也。汉晋皆作「听事」，六朝以来乃始加「捜」而径曰厅。〕抚以温言，自解披袍以覆之。禄山忻荷，言无不尽，〔覆，敷又翻。荷，下可翻。〕谓林甫为十郎。〔林甫，第十。〕既归范阳，刘骆谷每自长安来，必问：「十郎何言﹖」得美言则喜；或但云「语安大夫，〔语，牛倨翻。〕须好检校！」辄反手据床曰：「噫嘻，我死矣！」
禄山既兼领三镇，赏刑己出，日益骄恣。自以曩时不拜太子，〔事见上卷六载。〕见上春秋高，颇内惧；又见武备堕弛，〔堕，读曰隳。〕有轻中国之心。孔目官严庄、〔孔目官，衙前吏职也，唐世始有此名；言凡使司之事，一孔一目，皆须经由其手也。〕掌书记高尚〔掌书记，位判官下，古记室参军之任。〕因为之解图谶，劝之作乱。〔为，于伪翻。谶，楚谮翻。〕
  </div>
  <div class="pagination">
   <a href="资治通鉴注_page238.html">
    上一页
   </a>
   <span>
    ...
   </span>
   <a href="资治通鉴注_page234.html">
    234
   </a>
   <a href="资治通鉴注_page235.html">
    235
   </a>
   <a href="资治通鉴注_page236.html">
    236
   </a>
   <a href="资治通鉴注_page237.html">
    237
   </a>
   <a href="资治通鉴注_page238.html">
    238
   </a>
   <span class="current-page">
    239
   </span>
   <a href="资治通鉴注_page240.html">
    240
   </a>
   <a href="资治通鉴注_page241.html">
    241
   </a>
   <a href="资治通鉴注_page242.html">
    242
   </a>
   <a href="资治通鉴注_page243.html">
    243
   </a>
   <a href="资治通鉴注_page244.html">
    244
   </a>
   <span>
    ...
   </span>
   <a href="资治通鉴注_page240.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
