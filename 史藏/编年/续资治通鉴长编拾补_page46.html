<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 46 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 46 页/共 59 页</h1>
    <div class="content">　　又二月朔，改元。案：钱大昕《四史朔闰考》：是月丁丑朔。《宋史·东都事略·本纪》、《十朝纲要》俱云庚辰改元。庚辰则初四日。《宋朝事实》：二月三日，改宣和元年。武英殿原校云：《宋史》重和二年二月庚辰改元。考是年正月戊申朔，则庚辰为三月三日，原本误作三月一日，今改正。然据此书係二月朔改元，亦与《宋朝事实》原本作一日同也。陈、毕《通鉴》失载是月改元。又考《九朝编年备要》云：上之改元重和也。右丞范致虚言，此号契丹尝称之。盖虏先有重熙年，后主名隆禧，其国中因避而称重和。遂复改焉。《宋史·本纪》云：易宣和殿为保和殿。《枫窗小牍》卷上云：道君皇帝改元宣和，人或离合其字曰“一旦宋亡”，此与萧岿离合后周宣政为“宇文亡日”同。

　　又三月，皇后亲蚕。诏建蚕宫、蚕殿。案：《九朝编年备要》云：亲蚕於延福殿。又云：政和初，诏建蚕宫亲蚕，殿以无斁为名。《纪事》载建宫殿之诏在政和间，是时宫殿已成，始行亲蚕礼。疑此书误讹“诏建”二字也。《东都事略》亦但云是月皇后亲蚕，不言诏建宫殿。《宋史·本纪》云甲戌，皇后亲蚕。《玉海》卷七十七云：政和元年四月二十一日，度地作公桑蚕室，其亲蚕殿名曰无斁。宣和元年三月二十八日，皇后亲蚕於延福宫。注云：筑采桑坛、茧馆、织室，服用鞠衣。

　　又童贯遣刘法进兵攻统安城，法以为不利，贯迫之而行，士卒陷没者二十万。案：《宋史·本纪》：己未，刘法败殁，震武军受围。《十朝纲要》：三月，童贯逼熙河路经略使刘法使北取朔方，法不得已引兵出塞。至统安城，为贼伏兵所击，法死之，士卒陷没者十万，贼势益张。乙丑，遂进围震武军。《九朝编年备要》云：贯更以捷闻，百官入贺，议者切齿而不敢言。陈桱、薛应旂《通鉴》俱云：三月，童贯使熙河经略使刘法取朔方，法不欲行，强遣之。乃引兵二万出至统安城，遇夏主弟察哥率步骑为三阵以当法前军，而别遣精骑登山出其后，大战移七时，前军杨惟中败入中军，后军焦安节败入左军，朱定国力战，自朝至暮，兵盖马渴，死者甚多。法乘夜遁，比明走七十里，至盖朱峞，守兵见，追之急，坠崖折足，为一别赡军斩首而去。是役死者十万。法名将，既死，诸军恟惧。贯隐其败，而以捷闻。察哥见法首，恻然语其下曰：“刘将军前败我於古骨龙、仁多泉，吾常避其锋，谓天生神将，岂料今为一小卒枭首哉。其失在恃胜轻出，不可不戒。”遂乘胜围震武，刘仲武、何灌等赴之。震武在山峡中，熙秦两路不能饷，自筑三岁间，知军李明、孟清皆为夏人所杀。至是城又将陷，察哥曰：“勿破此城，留作南朝病块。”乃自引去。宣抚使司以捷闻，受赏者数百人。诸路所筑城砦皆不毛，夏所不争之地，而关辅为之萧条矣。

　　又夏人寇边，贯以鄜延环庆兵入西界，大破夏人，平其三城。既又破之於震威军。案：震威军，《东都事略》、《九朝编年备要》俱同。《宋史·本纪》、《十朝纲要》、陈薛《通鉴》作震武军。毕《通鉴》作灵武军。《宋史·本纪》云：四月庚寅，平其三城。五月丙辰，败夏人于震武。《地理志》：震武城，政和六年，建筑古骨龙城，后改为震武军。《东都事略·本纪》云：重和元年正月庚戌，童贯帅师与夏人战於割牛城，我师败绩，熙河帅刘法死之。《西夏传》亦云：重和元年，贯出师收割牛城，王师败绩，大将刘法战殁。贯以种师道、刘仲武、刘延庆将兵至萧关，取永和砦、割踏砦、鸣沙会，大败夏人而还。今此事实在宣和元年，而《东都事略》乃係之重和元年，恐误也。又《何灌传》云：童贯自泾原谋西入，贼兵大集统安。灌率诸将捣虚直取之。会刘法败，统安陷于虏，贼围震武，灌解围，犹坐逗留，罢知州事。《种师道传》云：以都统制与殿前刘延庆、步军刘仲武出萧关，夏人弃永和、割踏两城而遁。师及鸣沙，无所见而还。《宋史·刘韐传》：刘法死，夏人攻震武，韐摄师鄜延，出奇兵捣之，解其围。《十朝纲要》云：夏人久围震武，童贯至熙州，调泾原、秦凤两路兵往援。又檄陇右，同都护辛叔詹、熙河统制何灌选精锐直趋震武，又命兰州兵深入，取水波、盖朱、朴龙三城。贼闻救兵大集，丁巳，解围去。

　　又夏四月丙子朔，日有食之。案：《辽史》不书，《金史》与《宋史》同。《九朝编年备要》又云：赦陕西、河北。《十朝纲要》载：三月己巳，手诏：日食，定数之常，今太史奏正阳之月日当食，宜令有司检具故实以闻。四月丙子朔。日食。不云曲赦，惟己亥日载曲赦陕西河东两路。恐亦不因日食故也。

　　１、五月（案：《宋史·本纪》作五月丙午朔，《四史朔闰考》同。） 庚戌，诏：“天下神霄玉清万寿宫已赐田产、房廊、道业，并割付本宫掌守，置历支用，更不隶州县掌管，所有前后已降指挥，更不施行。”（《纪事本末》卷百二十七。案：《宋史·食货志》：政和七年，诏：“内外宫观舍置田，在京不得过五十顷，在外不得过三十顷，不免科差徭役支移，虽奉御笔，许执奏不行。”） 

　　２、丁巳，御笔手诏：“释氏改服异名，尽从华俗，不废其教，翕然成风。然习之者不知道妙，未称一道德同风俗之意。今后应德士并许入道学，依道士法。其德士、宫观、知副以上，职掌有阙，非试中人，不在选举差补之限。其德童遇试，经拨放，并习《混元道德》或《灵宝度人》一经，庶人无殊，习道通为一，以副劝奖之盛。”《纪事本末》卷百二十七。案：《隋书·经籍志》：道经者，云有元始天尊，生於太元之先，禀自然之气，冲虚凝远，莫知其极。所说天地沦坏，劫数终尽，略与佛经同。而以天尊之体，常存不灭。每至天地初开，或在玉京之上，或在穷桑之野，授以秘道，谓之开劫度人。然其开劫，非一度矣，故有延康、赤明、龙汉、开皇，是其年号。其间相去经四十一亿万载。所度皆诸天仙上品，有太上老君、太上丈人、天真皇人、五方天帝及诸仙官，转共承受，世人莫之豫也。所说之经，亦禀元一之气，自然而有，非所造为，亦与天尊常在不灭。天地不坏，则蕴而莫传，劫运若开，其文自见。凡八字，尽道体之奥，谓之天书。字方一丈，八角垂芒，光辉照耀，惊心眩目，虽诸天仙，不能省视。天尊之开劫也，乃命天真皇人，改转天音而辩析之。自天真以下，至於诸仙，展转节级，以次相授。诸仙得之，始授世人。然以天尊经历年载，始一开劫，受法之人，得而宝秘，亦有年限，方始传授。上品则年久，下品则年近。故今受道者，经四十九年，始得授人。推其大旨，盖亦归於仁爱清净，积而修习，渐至长生，自然神化，或白日登仙，与道合体。其受道之法，初受《五千文箓》，次受《三洞箓》，次受《洞玄箓》，次受《上清箓》。箓皆素书，纪诸天曹官属佐吏之名有多少，又有诸符，错在其间，文章诡怪，世所不识，受者必先洁斋，然后斋金环一，并诸贽币，以见於师。师受其贽，以箓授之，仍剖金环，各持其半，云以为约。弟子得箓，缄而佩之。其洁斋之法，有黄箓、玉箓、金箓、涂炭等斋。为坛三成，每成皆置绵蕝，以为限域。傍各开门，皆有法象。斋者亦有人数之限，以次入於绵蕝之中，鱼贯面缚，陈说愆咎，告白神祇，昼夜不息，或一二七日而止。而斋数之外有人者，并在绵蕝之外，谓之斋客，但拜谢而已，不面缚焉。而又有诸消灾度厄之法，依阴阳五行数术，推人年命书之，如章表之仪，并具势币，烧香陈读。云奏上天曹，请为除厄，谓之上章。夜中，於星辰之下，陈设酒脯<麦并>饵币物，历祀天皇太一，祀五星列宿，为书如上章之仪以奏之，名之为醮。又以木为印，刻星辰日月於其上，吸气执之，以印疾病，多有愈者。又能登刀入火而焚敕之，使刃不能割，火不能热。而又有诸服饵、辟穀、金丹、玉浆、云英，蠲除滓秽之法，不可殚记。云自上古黄帝、帝喾、夏禹之俦，并遇神人，咸受道箓，年代既远，经史无闻焉。推详事迹，汉时诸子，道书之流有三十七家，大旨皆去健羡，处冲虚而已，无上天官管箓之事。其黄帝四篇，《老子》二篇，最得深旨。故言陶弘景者，隐於句容，好阴阳五行，风角星算，修辟穀导引之法，受道经符箓，武帝素与之游。及禅代之际，弘景取图谶之文，合成“景梁”字以献之，由是恩遇甚厚。又撰《登真隐诀》，以证古有神仙之事；又言神丹可成，服之则能长生，与天地永毕。帝令弘景试合神丹，竟不能就，乃言中原隔绝，药物不精故也。帝以为然，敬之尤甚。然武帝弱年好事，先受道法，及即位，犹自上章，朝士受道者众。三吴及边海之际，信之逾甚。陈武世居吴兴，故亦奉也。后魏之世。嵩山道士寇谦之，自云尝遇真人成公兴，后遇太上老君，授谦之为天师，而又赐之《云中音诵科诫》二十卷。又使玉女授其服气导引之法，遂得辟穀，气盛体轻，颜色鲜丽。弟子十馀人，皆得其术。其后又遇神人李谱，云是老君玄孙，授其图箓真经，劾召百神，六十馀卷，及销炼金丹云英八石玉浆之法。太武始光之初，奉其书而献之。帝使谒者，奉玉帛牲牢，祀嵩嶽，迎致其馀弟子，於代都东南起坛宇，给道士百二十馀人，显扬其法，宣布天下。太武亲备法驾，而受符箓焉。自是道业大行，每帝即位，必受符箓，以为故事，刻天尊及诸仙之象，而供养焉。迁洛已后，置道场於南郊之傍，方二百步。正月、十月之十五日，并有道士哥人百六人，拜而祠焉。后齐武帝迁邺，遂罢之。文襄之世，更置馆宇，选其精至者使居焉。后周承魏，崇奉道法，每帝受箓，如魏之旧，寻与佛法俱灭。开皇初又兴，高祖雅信佛法，於道士蔑如也。大业中，道士以术进者甚众。其所讲经，由以《老子》为本，次讲《庄子》及《灵宝》、《昇玄》之属。其馀众经，或言传之神人，篇卷非一。自云天尊姓乐名静信，例皆浅俗，故世甚疑之。其术业优者，行诸符禁，往往神验。而金丹玉液长生之事，历代糜费，不可胜纪，竟无效焉。《通考《经籍考》《神仙家》：《度人经》三卷。晁氏》曰：“《元始天尊说》，《唐志》有其目，古书也。神仙之说，其来尚矣。刘歆《七略》，道家之学，与神仙各为录。其后学神仙者稍稍自附於黄老，乃云有元始天尊者，生於太元之先，姓乐名静信，常存不灭。每天地开挌，则以秘道授诸仙，谓之开劫度人。延康、赤明、龙汉、开皇即其纪年也。授其道者渐至长生，或白日昇天。其学有授箓之法，名曰斋。有拜章之仪，名曰醮。又有符祝，以摄治鬼神，服饵以蠲秽浊，至於存想之方，导引之诀，烹炼变化之术，其类甚众。及葛洪、寇谦、陶弘景之徒，相望而出，其言益炽于世，富贵者多惑焉。然通人皆疑之。宋朝修《道藏》共六部三百一十一帙，而神仙之学如上所陈者居多，与道家绝不类。今於其间，取自昔书目所载者录之，又釐而为二。凡其说出於神仙者，虽题曰老子、黄帝，亦皆附於此，不以名乱实也。若夫容成之术虽收於歆辈者，以荐绅先生难言之，特削去不录。”《困学纪闻》卷二十：道书有赤明上皇、无极永寿之号。后周甄鸾著《笑道论》曰：“古先帝王，立年无号。至汉武帝始建元，后王因之。上皇之号，可笑之深。”《集证》：《元始天尊度人经》，元洞玉律，龙汉、延康；<耳少>々亿劫，混沌之中。溟滓大梵，寥廓无光；赤明开图，运度自然。上阳子注云：东方得九气以分天境，劫号龙汉；南方得三气以分天境，劫号赤明；中央得十二气以分天境，劫号上皇；西方得七气以分天境，劫号延康；北方得五气以分天境，劫号开皇。东坡《上清储祚宫碑》曰：臣谨按道家者流，本出於黄帝、老子。其道以清净无为为宗，以虚无应物为用，以慈俭不争为行，合於《周易》“何思何虑”，《论语》“仁者静寿”之说，如是而已。自秦、汉以来，始用方士言，乃有飞昇变化之术，《黄庭·大洞》之法，太上、天真、木公、金母之号，延康、赤明、龙汉、开皇之纪，天皇、太一、紫微、北极之祀，下至於丹药、奇技、符箓小数，皆归於道家，学者不能必其有无。然臣窃论之，黄帝、老子，道之本也，方士之言，末也。

　　３、戊午，御笔：“（案：原脱“御”字，今补入。） 禁以二月十五日真元节集众为金仙涅槃会。”（《纪事本末》卷百二十七。） 

　　《续宋编年资治通鉴》：五月，都城水，高十馀丈。水未作前，雨数日如倾。及霁，开封县前茶肆人晨起，拭床榻睹，若大犬蹲其傍，质明视之，龙也，其人惊呼而倒，遂为作坊兵众取而食之。都人绘之，若世所画龙，鳞苍，黑色，驴首，而两颊如鱼，头色正绿，顶有角，座极长。於其际始分两歧，有声如牛。后十日，水至龙降。后一夕五鼓，西北有赤气数十道亘天，犯紫宫北斗，仰视星，皆若隔绛纱。方起时折裂，有声，然后大发，后数日，又作声益大格格，且久，其发更猛，而赤气出西北数十百道，其中又閒以白黑二气。然赤气为多自西北，俄又东北，又延及东南，其声亦不绝，迨晓乃止。案：《东都事略·本纪》、赵与时《宾退录》俱云三月京师大水。《九朝编年备要》、《宋史·本纪》：五月丙午朔，有物如龙，形见京师民家。是月，大水犯都城，西北有赤气亘天。《十朝纲要》亦系之五月，俱无三月大水事。《宋史·五行志》载：西北赤气数十道，犯紫宫北斗。係之四月丙子夜。《九朝编年备要》云：水之作也，宰相相率出郭视之，水已破汴隄。诸内侍以役夫担草、运土障之，不能奭。上忧甚，命户部侍郎唐恪治之。或请决汴南河以护宫城者。恪曰：“水涨而决，是无可奈何。今决而浸之，是弃民也。”乃止。诏府界监司募人决水下流，遂由城北五丈河以泄。起居郎李纲言：“国家都汴百六十载，未尝有变。今城面巨浸，湍悍峻激，东南而流，其势未艾，或淹旬时，因以风雨，不可不虑。夫变不虚生，必有感召之灾；灾非易奭，必有消弭之策。望陛下断自宸衷，诏廷臣各具所见而采行其说，济危图安，以答天戒。”又乞直前奏事，庶尽狂瞽。诏：“都城外积水，缘有司失职，隄防不修，即非灾异，忠言谠论，未始不求，岂假天灾！”然后降诏，纲挟奸卖，直送吏部与监当，寻又降一官，与远小处。时上命唐恪治水，恪即日乘小舟览水之势，而求所以导之。上登楼遥见，问之，乃恪也，为之出涕。未几，水平，恪入对，。上劳之曰：“宗社获安，卿之功也。”恪怀出疏曰：“水阴类也，至犯城阙，天其或者以阴盛之渐警告陛下乎？愿垂意於驭臣邻，远女宠，去小人，备夷狄，以益谨天戒。”上嘉纳之。《宋史》《五行志》十四云：水犯都城，自西北牟驼冈连万胜门外马监，居民尽没。前数日，城中井皆浑，宣和殿后井水溢，盖水信也。至是，诏都水使者决西城索河隄杀其势，城南居民冢墓俱被浸，遂坏藉田亲耕之稼。水至益猛，直冒安上、南薰门，城守凡半月。已而入汴，汴渠将溢，於是募人决下流，由城门入五丈河，下通梁山泺，乃平。明李濂《汴京遗迹》载李纲《论都城积水为害疏》：“臣伏睹陛下以积水暴集，淹浸民居，迫近都城，累降御笔处分，遣官固护隄防，拯济漂溺，仰见陛下圣虑焦劳，曲尽防患之理。然臣窃谓国家都汴百有六十馀年，未尝少有变故，今事起仓卒，远迩惊骇，诚大异也。臣尝躬谒郊外，窃见积水之来自都城以西，漫为巨浸，东拒汴堤，停蓄深广，湍悍浚激，东南而流，其势未已。以宗庙社稷之灵，恃雉堞防守之固，万无他虞。然或浸淹旬时，因以风雨，有不可不虑者。此诚陛下寅畏天戒、博询众谋之时，而群臣竭智效力、捐躯报国之秋也。累日以来，倾耳以听，缺然未闻，臣窃怪之。夫变异不虚发，必有感召之繇；灾害非易奭，必有销去之策。《周官》於国危则有大询之礼。祖宗每灾变，亦降诏求言。臣愚伏望陛下断自渊衷，特诏廷臣各具所见以闻，择其可采者，非时赐对，特加施行。因众智，协众力，济危图安，上以答天地之戒，下以慰亿兆之心，天下不胜幸甚！臣仰荷陛下天地父母之恩，亲加识擢，得侍清光，常思奋不顾身，以徇国家之急，辄有己见急切利害事须面奏。伏望圣慈降旨邠门，许臣来日因侍立次，直前奏事，庶几得尽狂瞽，仰裨圣意之万一。”宣和元年六月上，时为起居郎。又载李纲《论都城积水第二疏》：“臣近尝奏请，以水潦为患，乞赐燕间，敷陈利害。今月十四日，崇政殿侍立，邠门传旨，令臣先退，惶惧战慄，居家待罪，不敢供职。圣恩宽厚，未奉诛责，日夕惴恐，跼蹐无地。伏念臣愚蠢謏闻，孤立寡与，惟知仰事陛下，以国家为心。比见积水暴集，逼浸都城，私忧过计，辄贡狂瞽，情迫意切，言皆不伦，触盛意，犯隆旨，自干雷霆之威，死有馀罪。自非陛下恕其愚直，天地父母矜而怜之，谁复为臣言者？臣窃以水旱之灾，虽尧、汤有所不免，惟圣人为能遇灾而惧，侧身修行，博询众谋，以销去之。故尧於洪水方割之时有畴咨之言，汤於旱既太甚之日有六事之责，皆能转灾以为福，能易沴以为和，此古圣人之明验也。今者水患之来，起於仓猝，人心惶惧，远迩震惊；仰赖宗社之灵，陛下睿算之审，屡降御笔处分，疏导已渐退落，虽畿甸旁近，皆罹其灾，而都城无虞，人心渐定。臣窃谓水灾既退之后，朝廷未可以为无事，正宜讲究利害，增其固防，寅念天戒，益以脩省，不可忽也。臣愚戆不揆，辄复妄发，昧死上便宜六事：一曰治其源，二曰弱其势，三曰固河防，四曰恤民隐，五曰省烦费，六曰广储蓄。惟陛下留神幸察，臣恭惟国家卜世定鼎，建都大梁，平原沃野，弥望千里，非有高山峻岭为之险阻；而都城以西，京、索交流，陂泽相接，自西徂东，地势倾下，加以雨淹，不能吞纳，则决溢东注，俯灌都城，其势然也。为今之计，莫若相视陂塘，疏导京、索，增卑培薄，固以隄防，节以斗门，旱则水有所注，涝则水有所泄，虽经霖雨，其势不能接连城下，可以为万世之利，此则治其源之策也。臣窃观自昔善捍水患者，必为长隄，以制其訩。意谓以数仞之城而拒方至之水，风涛之所鼓薄，亦已危矣，限以长隄杀其怒势，然后人力可施而城益坚。今积水之来自都城之西，浩如江湖，东抵汴岸，南阻新隄；虽停蓄深广，而卒不能至城下者，有隄以为之阻也。由隄而行，散漫湍激，至都城之南，则径抵护龙河者，无隄以为之阻也。为今之计，莫若拒城数里之外，因高地势，缭以长隄，使虽有积水决溢之患，循隄四泻，不能薄城，可以奭一时之急，此则弱其势之策也。国家都汴，处大河之下流，其所恃以为固者，埽岸坚而法制严也。比年以来，玩习苟简，护卫之卒，散於抽差；备奭之储，耗於转易，河<口齧>隄防，日朘月削，恬不加恤。如广武埽，其距清汴叆百馀步，去冬危亦屡矣，其不决溢者，特幸耳，使夏秋之交，乘霖雨湍暴之势，果能保其无虞乎？夫以陂泽积水，暴集之患，犹可惊骇，况大河之势可不为之深虑哉！臣愚愿择深知河事者，相地形，回清汴，使与大河相远。仍诏有司遵守法制，存留兵卒，储积材用，敢有抽差转易者，必正典刑，此则固河防之策也。今兹积水之来，訩白沙，荡中牟，迫都城，散漫畿甸之邑，淹浸屋庐，漂溺民畜，损伤苗稼，不可计数。今又决其南，以注於陈、蔡之郊；决其北，以注於相、卫之境。疏汴渠之下流於陈留，则数千里之内悉被其患矣。陛下恻怛忧劳，降诏拯济，德意甚厚。臣犹窃虑州县监司未能悉意奉行也。愿诏诸路灾伤地分，今年秋租并与蠲免，水过之后，安集民居，借贷赈济，务令复业，无使失所，以副陛下之意，此则恤民隐之策也。臣窃惟去岁江、淮泛溢，东南之民悉皆流移，赖陛下圣慈以六路上供米斛广加赈济，民得无死，德至渥也。然州县萧条，帑廪匮乏，迨今未复。今畿甸旁近又有积水之患矣，何以堪之？臣愚愿陛下断自渊衷，凡营缮工役、花石纲运，有可省者，悉令减罢。数年之间，民力渐复，国用稍足，然后惟陛下之所命耳。裕民丰财，莫此为大。臣所谓罢不急之务者，此也。臣又惟古者九年耕必有三年之蓄，二十七年必有九年之蓄，然后无旱乾水溢之患，教化行，习俗美，而颂声兴，是为太平治之至也。祖宗以来，旧有封桩米斛以千万计，所以为兵民之备，宗社之本也。比年以来，工役浸多，仰食者众，岁以侵耗，遂至殚竭。今国计所仰者，独东南六路转输岁额耳。假使一方水旱，岁额不登，将何以自给？静以思之，可为寒心。臣愚愿陛下明诏有司，裁冗食者，幸岁丰登，自朝廷多降籴本，委彊幹官吏广行收籴别项上供，以充封桩之数。岁岁一如祖宗旧额而后止，此朝廷之所优为，何不留意而独为此懔懔也？养兵足国，莫是为急。臣所谓广国计之储者，此也。凡此六者，皆当今之要务，顾臣智识浅陋，文字荒疏，言不足以达意，惟陛下裁择，下臣章宰执议其可否，如可采录，望与施行。臣比者尝献愚计，伏蒙圣慈宽假，未赐鈇钺之诛，辄复自竭冒昧天听，庶几刍荛之言，有补万一。”宣和元年八月上。

　　（新昌陈谟辑注） 

　
卷四十
　
　　徽宗

　　△宣和元年（己亥，一一一九） 

　　１、六月（案：钱大昕《朔闰考》：六月丙子朔。） 戊寅，呼庆等至阿骨打军前，阿骨打及粘罕等责以中辍，且言登州不当行牒。呼庆对：“本朝知贵朝与契丹通好，又以使人至登州，缘疾告终，（案：原本误“苦终”，今据《北盟会编》订正。） 因遣庆与贵朝使人同行，欲得早到军前。使人既死，故权令登州移文，奔走前来，非有他故。若贵朝果不与契丹通好，即朝廷定别遣使人共议。”阿骨打不听，遂拘留呼庆凡六月。呼庆数见阿骨打，执其前说，再三辨论，纷拏累日。阿骨打寻与粘罕、兀室议，复遣呼庆归。临行，语曰：“跨海求好，非吾家本心。吾家已获大辽数路，其他州郡，可以俯拾，所以遣使人报聘者，欲交邻耳。暨闻使回，不以书来，而以诏诏我，此已非其宜；使人虽卒，自合复遣，止遣汝辈，此尤非礼，足见翻悔。本欲留汝，念过在汝朝，非汝罪也。归见皇帝，若果欲结好，请早示国书；或仍用诏，决难从也。且辽主前日遣使来欲册吾为东怀国者，盖我家未与尔家通好时，常遣使人求辽主，令册吾为帝，取其卤簿；使人未归，汝家始通好。后既诺汝家，而辽主使人册吾为东怀国，立我为至圣至明皇帝。吾怒其礼仪不备，又念与汝家已通好，遂鞭其来使，不受法驾等。乃本国守两家之约，不谓贵朝如此见侮！汝可速归，为我言其所以。”阿骨打遽起。翌日，呼庆辞归，持其书来云：“契丹脩好不成，请别遣使人。”《纪事本末》卷百四十二。案：《契丹国志》载：天庆八年，即宋重和元年秋，女真破东京、黄龙府、咸、信、苏、复、辰、海、同、银、通、韩、乌、遂、春、泰、靖等五十馀城，内并边二十馀州，各有和籴仓。依祖宗法，每岁出陈易新，许民自愿假贷，收息二分，所有无虑三五十万硕，虽累岁举兵，未尝支用。至是女真悉取之，据辽东、长春两路。毕氏《通鉴?考异》云：《金史?太祖纪》，天辅三年六月，书宋使马政及其子宏来聘。宏即扩，声之讹也。案：先是马政已辍行，独呼庆至耳。《金史》误书，今不取。

　　２、甲申，封庄周为微妙元通真君，列奭寇为致虚观妙真君。（《纪事本末》卷百二十七。案：《宋史?本纪》、陈氏薛氏毕氏《通鉴》云仍行册命，配享混元皇帝。） 

　　《续宋编年资治通鉴》：夏人纳款，诏六路罢兵。初，夏人恃横山诸族善战，故用以抗中国。政和以来，合诸路兵出塞进筑，遂得横山之地。夏国失所恃，乃因辽人纳款请和，且以誓表进，许之。前此未有也。案：《宋史?本纪》系六月己亥日。《十朝纲要》系六月己卯日。《九朝编年备要》云：初，夏国恃横山诸族帐强劲善战，故用以抗中国。庆历间，姚嗣宗首发收横山之议，范仲淹用之，既而元昊纳款。元丰中，种谔亦以为言，故兴灵州之师。及王师失利，李宪始献进筑之议。神宗厌兵，不克行。童贯本出李宪之门，欲承宪志。政和以来，合诸路兵出塞进筑，遂得横山之地。夏人失所恃，乃因辽人纳款请和，且以誓表进，许之，前所未有也。已而夏使来贺生辰，授以誓诏，不受。贯莫能屈，但严迫馆伴使强之去。及境，遂弃之。延安师取以上，贯始大沮。祖宗法，属羌不授汉官，有功只于番官上迁转而俸禄不甚增，弓箭手有定土而得保其乡里坟墓，禁军逃亡并诛戮而不敢避难。至童贯为宣抚，引属户至有为节度使者，旧弓箭手皆徙居新边，禁军逃亡者许改刺别军；又择诸路精兵刺胜捷军以自卫。夏人纳款，而边备军法自贯坏矣。薛应旂《通鉴》云：夏人之纳款也，童贯因关右既困，实讽之使来。及夏遣使来贺天宁节，授以誓诏，夏使辞不取，贯不能屈，但迫馆伴彊之使持还。及境，弃之道中。贾炎得而上之，贯始大沮。寻加贯太傅、封泾国公。时人称蔡京为“公相”，贯为“媪相”。《玉海》卷一百九十四：崇宁二年，先事於青唐。三年夏，城鄯善以为西宁州。冬诱伪王子赵怀德降献於阙下。大观二年，拔溪哥城以为积石军，收青藏川以为洮州。政和六年，筑震武军德威城、镇安城。七年，筑制戎城。宣和元年，举国来寇，上用不赦。乾顺款塞请命，有诏班师。凡平青唐、吐蕃，全国建州四，军一，关一，城六，寨十，堡十二，收复夏国地数千里，筑军一，城七，寨五，堡垒二十四。继迁盗灵武岁在壬寅，今岁复壬寅，适百有二十年，夷狄之数极矣。命王安中撰《定功继伐碑》，御笔赐名。《宋史》《刘韐传》：夏人来言，愿纳款谢罪，皆以为诈。韐曰：“兵兴累年，中国尚不支，况小邦乎？彼虽新胜，其众亦疲，惧吾再举，故款附以图自安，此情实也。”密疏以闻，诏许之。夏使愆期不至，诸将言夏果诈，请会兵乘之。韐曰：“越境约会，容有他故。”会再请者至，韐戒曰：“朝廷方事讨伐，吾为汝请，毋若异时邀岁币，轶疆埸，以取威怒。”夏人听命，西边自是遂安。

　　１、七月（案：钱大昕《朔闰考》：七月乙巳朔。） 丙辰，御笔：“蔡绦向缘狂率，废黜几年，蔡京元老，勋在王室，未忍终弃，可特与叙旧官，外与宫观，任便居住。”既而京言叙不以法，乞赐寝罢，诏候过大礼取旨。《纪事本末》卷百三十一。案：《容斋续笔》卷四：宣和元年，蔡京将去相位，臣僚方疏官僚冗滥之敝，大略云：自去年七月至今年三月，迁官论赏者五千馀人。如辰州招弓弩手，而枢密院支差房推恩者八十四人；兖州陛为府，而三省兵房推恩者三百三十六人。至有入仕叆二年，而转十官者。今吏部两选朝奉大夫至朝请大夫六百五十五员，横行右武大夫至通侍二百二十九员，修武郎至武功大夫六千九百九十一员，小使臣二万三千七百馀员，选人一万六千五百馀员。吏员猥冗，差注不行。诏三省、枢密院令遵守成法。然此诏以四月庚子下，而明日辛丑以赏西陲诛讨之功，太师蔡京，宰相余深、王黼，知枢密院邓洵武，各与一子官，执政皆迁秩。天子命令如是即日废格之，京之罪恶至矣！

　　１、八月（案：钱大昕《朔闰考》：八月乙亥朔。） 丙戌，御制御书《神霄玉清万寿宫记》。其略曰：“盖尝稽参道家之说，独观希美之妙，钦惟长生大帝君、青华帝君，体道之妙，立乎万世，上统御神霄，监观万国，无疆之休，虽眇躬是荷，而下民之命，实神明所司。乃诏天下建玉清万寿宫，以严奉祀，自京师始，以致崇极，以示训化。累年于兹，诚忱感格，高厚溥临。属者三元八节，按冲科启将？，供风马云车。来顾来享，震电交举，神光烛天，群仙翼然浮空而来者，或掷宝剑，或洒玉篇，骇听夺目，追参化元。卿士大夫、侍卫之臣，悉见悉闻，叹未之有，咸有纪述，著之简编。呜呼！朕之所以隆振道教，帝君之所以眷命孚佑者，自三皇以还数千年，绝道之后，乃复见於今日，可谓盛矣。仍令京师神霄玉清万寿宫刻记於碑，以碑本赐天下，如大中祥符故事，摹勒立石，以垂无穷。”（《纪事本末》卷百二十七。案：亡名氏《宣和遗事》：政和三年冬十月癸未，郊。徽宗搢大圭，执元圭，以道士百人执仪卫前导，蔡攸为执绥官。玉辂出南薰门，至玉津园，徽宗忽问左右曰：“玉津园若有楼殿重，此是何处？”攸即回奏：“臣见云间楼殿台阁，隐隐数重。”既而细视，皆去地数十丈。顷之，徽宗又曰：“卿还见人物否？”攸又回奏，若有道流、童子，持幡节盖，相继而出云间，衣服眉目，历历可识。蔡京率百僚称贺。陈桱《通鉴》亦载此事，并又云：遂以天神降诏告在位，作《天真降临示现记》，由是益信神仙之事矣。《宣和遗事》又载：政和四年五月丙戌，祭地，奉太祖皇帝配享。蔡京奏祭之日，城中大雨几尺，而銮辂自宫至郊，日光照耀。又太史奏：“是夕，五纬循轨，典掌官吏称，有队仗风雨之声，鬼神之状，又有黑气数十丈，贯於坛壝。皆陛下严恭之应，乞宣付史馆。”帝从之。） 

　　《续宋编年资治通鉴》：秋八月，复钞旁定帖钱。初，元丰中议者谓民之贸鬻输纳，赖官为之据，官司以利其入，遂有所谓钞旁定帖钱。至是，诸路争为应奉花木事。转运李祉请复其法，然息不过得利三分，而朝廷许之。案：《治迹统类》云：时监法已坏，王甫命州县设限立额给钞，敷给与一户，如一户给十钞，其后遂至计口而给，家至户扰，虽婴儿不免。《通考》：神宗元丰时，令民有交易，则官为之据，因收其息。徽宗崇宁三年，敕诸县典卖牛畜契书并税租钞旁等印卖田宅契书，并从官司印卖，除纸笔墨工费外，量收息钱，助赡学用，其收息不得过一倍。大观二年，以出卖钞旁息钱事涉苛细，罢之。政和中，应奉事起，乃复行。宣和五年，诏诸路所收钞旁定帖钱，除两浙路隶应奉外，馀路并逐州委通判拘收，与发运司充籴本。《宋史》《食货志》上：宣和元年，以左藏库亏没一百七十九万有奇，乃别造都籍，催辖司、太府寺、左藏库互相亏考，以绝奸弊。《九朝编年备要》载：祉言：“本路所收约数十万贯，以此给应奉自可足用。今为苏、杭两处守臣以御笔拘去，而本司所置花木并御前物色须上项钱，庶几不侵经费。”从之。明年七月，诏江、浙、湖、广、福建钞旁定帖钱并令漕臣拘充籴本钱，辄乞拨者，以违御笔论。靖康初罢之。

　　１、九月（案：《宋史?本纪》九月係甲辰朔，《四史朔闰考》同。） 乙卯，曲宴保和新殿，过玉真轩，蔡京等请见安妃，许之。京作记以进，其词略曰：“玉真轩在保和西南庑，即安妃妆阁。命使传旨曰：‘雅燕酒酣添逸兴，玉真轩内见安妃。’诏臣赓补成篇，臣即题曰：‘保和新殿丽秋晖，诏许尘凡到绮闱。’方是时，人人自谓得见安妃矣。既而但画像挂西垣，臣即以诗谢奏曰：‘玉真轩槛暖如春，（案：“如”元误“和”，据《九朝备要》改。） 只见丹青不见人；月里姮娥终有恨，鉴中姑射未应真。’须臾，中使诏臣至玉华阁，上手持诗曰：‘因卿有诗，况姻家，自当相见。’臣曰：‘顷缘葭莩，已得拜望，故敢以诗请。’。上大笑。妃素妆无珠玉饰，绰约若仙子。臣进前再拜叙谢，妃拜，臣又拜”云云。《纪事本末》卷百三十一。案：《宋史?本纪》系甲辰朔日。《九朝编年备要》：九月，燕蔡京保和新殿。蔡京等请见安妃，许之。京作记以进，略曰：“皇帝召臣京、臣黼、臣俣、臣穀、臣楷、臣贯、臣仲忽、臣熙载、臣攸燕保和新殿，臣鯈、臣翛、臣鞗、臣行、臣徽、臣术侍，赐食文字库。於是由临华殿门入，侍班东曲水，朝于玉华殿。上步至西曲水，循酴蘼洞至太宁阁，登层峦、琳霄、褰风、垂云亭。至保和，屋三楹，时落成于八月，而高竹崇桧，已森阴蓊郁。中楹置御榻，东西二间列古玩与古鼎彝、玉芝。左挟阁曰“妙有”，右挟阁曰“宣道”。上御步前行至稽古阁，有宣王石鼓。历邃古、尚古、鉴古、作古、访古、博古、秘古诸阁，上亲指示，为言其。抵玉林轩，过宣和殿、列岫轩、太真阁、凝真殿。殿东崇岩峭壁，高百尺，林壑茂密，倍於昔见。过翘翠、燕阁处，赐茶全真殿，乃出琼林殿，中使传旨留题，乃题曰：“琼瑶错落密成林，桧竹交加午有阴；恩许尘凡时纵步，不知身在五云深。”顷之就坐，女童乐作。坐间香圆、荔子、黄橙、金柑相间，布列前后，命邓文诰剖橙分赐。酒五行，少休。诏至玉真轩，轩在保和殿西南庑，即安妃妆阁，命使传旨曰：“雅燕酒酣添逸兴，玉真轩内见安妃。”且诏臣赓补成篇，臣即题曰：“保和新殿丽秋晖，诏许尘凡到绮闱。”于是人人自谓得见安妃矣。既而但挂画像西垣，臣即以诗谢奏曰：“玉真轩槛暖如春，即见丹青未见人；月里姮终有恨，鉴中姑射未应真。”须臾，中使传旨至玉华阁，上持诗曰：“因卿有诗，姻家自应相见。”臣曰：“顷缘葭莩已得拜望，故敢以诗请。”上大笑。上手持大觥酌酒，命妃曰：“可劝太师。”臣因进曰：“礼无不报。”于是，持瓶注酒，授使以进。再坐，彻女童，去羯鼓。御侍奏细乐，作《兰陵王杨州教水调》，劝酬交错。日且暮，臣奏曰：“久勤圣躬，不敢安。”上曰：“不醉无归。”更劝，迭进酒行无算。上忽忆绍圣《春燕口号》二句，问曰：“卿所作否，馀句云何？”臣曰：“臣所进也，岁久不记。”上曰：“朕是时以疾告假，哲宗召至宣和阁，因问所以告假，对曰：‘臣有负薪之疾，不果奉清燕。’哲宗曰：‘蔡承旨有佳句云：“红蜡青烟寒食后，翠华黄屋太微间。”不可不赴。’臣谢曰：“臣操笔注思，於今二十年。陛下语及，方省仿佛，然不记一字。陛下藩邸已知臣，盖非今日，臣岂胜荣幸！”上轮指曰：“二十四年矣。”臣曰：“臣左右两朝老，无毫朆报称。”上曰：屡见哲宗，道卿但为章惇辈沮忌。朕时年八岁，垂髫侍侧。一日，哲宗疑虑，默然若有所思。问曰：‘大臣以为不可绍述，朕思疑之。’对曰：‘臣闻子绍父业，不当问人，何疑之有？’哲宗骇曰：‘是儿大知如此。’由是刘挚、吕大防相继斥逐，绍述自此而始。臣曰：“陛下曲燕而追维绍述，非特臣幸，天下社稷之幸。臣请序其事，以示后世，知今日宴乐，非酒殽而已。”二鼓五筹，众前奏曰请罢，始退。

　　２、癸亥，上幸道德院观金芝，由景龙江至蔡京第鸣鸾堂，赐京酒；京诉开封尹聂山离间事，山即坐绌。（案：聂山，《东都事略》、《宋史》本传俱云：聂昌，抚州临川人也。旧名山，为开封尹，复为户部侍郎。山本与王黼善，京恶黼，山为谋，所以伤之者反为黼所中。以徽猷阁待制出知德安府。未几，落职，提举太平观。今据此，聂山坐绌实由蔡京也。盖聂山两为开封尹。宣和年，先因蔡京而绌。靖康年，复因王黼而绌。传特详於彼，而略於此耳。） 京作《鸣鸾记》以进，其略曰：“上曰：‘今岁四幸鸣鸾矣。’臣顿首曰：‘昔人三顾，堂成已大幸，其千载荣遇。鸣鸾固卑，且家素窭无具，愿留少顷，使得伸尊奉意。’上曰：‘为卿从容。’”云云。（《纪事本末》卷百三十一。案：《续宋编年资治通鉴》：道德院生金芝，上幸观焉。遂由景龙江泛舟，至京第鸣銮堂，淑妃从。上曰：“今岁四幸鸣銮矣。”赐京酒。於是京作《鸣銮记》以进。初，京侍上，每进君臣相悦之说。於是以鞗尚主，而攸最亲幸。上时轻车小辇幸京第，命坐赐酒，略用家人礼。表谢有云：“主妇上寿，请酬而肯从；稚子牵衣，挽留而不郤。”又曰：“轻车小辇，七赐临幸。”邸报传之四方。初，上之微行也，外人尚未知，因京谢表乃尽知。攸进见无时，便僻趋走，或涂抹青红，优杂侏儒，多道市井淫媟谑浪之语以蛊上心。妻朱氏出入禁省，攸加开府，攸子行，领殿中监，宠信倾其父京矣。始攸尝劝上曰：“所谓人主，当以四海为家，太平为娱，岁月能几何，岂徒自劳苦！”上纳其言，遂微行都市，妓馆、酒肆，亦皆游幸。正字曹辅言上微行之失，编管郴州。政和以后，上轻於出入，巾里及衣服独喜同臣庶，实欲为期门之事，而苑囿皆为白屋，不施五彩，多为村居野店。又聚野兽、麋鹿、驾鹅、禽鸟数百千，蹄迹篇满苑囿。宣和间，都下每秋风夜静，禽兽之声四彻，宛若川泽陂野之间，识者以为不祥。又《名臣言行续录》云：曹辅字载德，南剑沙县人。宣和初，车驾轻出，朝士大夫寒心，莫敢言者。公为正字，慨然上书。翌日，上出示宰执，令召赴都堂审问，太宰余深曰：“小臣敢论许大事！”公曰：“臣有小大，爱君之心一也。”深曰：“如言胡虏起於轸下，无乃太峻否？”曰：“小臣言不激切，无以感悟至尊。”少宰王黼曰：“有是事乎！”公曰：“兹事里巷细民无不知者，相公当国，独不知耶！曾此不知，焉用彼相？”黼恶其侵己，令吏从公受词。公操笔曰：“区区之心，一无所求，爱君而已。”词再郤之，卒不易其语以闻。上令与远小监当，既而编管郴州。又亡名氏《宣和遗事》云：曹辅表云：“臣曹辅，诚惶诚恐，顿首顿首，谨表言於皇帝陛下。臣闻圣人犹天也。天以一元之气运於上，故四时之行，百物之生，雨露所以见发生之仁，雷霆所以彰肃杀之义。君以元默之道拱於上，故大臣之辅，百官之职，恩泽所以昭褒劝之恩，刑罚所以示惩罚之勇，天之道不可测，圣人之威其可亵乎？古语有云，万夫之帅，深坐於油幢；千金之子，不斗於盗贼。何则？所守者严，不为轻者贱者而轻其身也。臣近睹邪傅臣京有谢表，谓陛下轻车小辇，七临私第。臣以为陛下之眷臣京，为不薄矣。然而陛下万金之躯，是列圣之遗体也。陛下纵不自惜，独不为祖宗惜乎？陛下一举动之重轻，是万姓休戚之所寄；陛下纵不自爱，独不为生灵念乎？近闻有贼臣高俅，贼臣杨戩，乃市井无藉小人，一旦遭遇圣恩，巧进佞谀，簧蛊圣听，轻屑万乘之尊严，下游民间之坊市，宿於娼馆，事迹显然，虽欲揜人之耳目，不可得也。且娼优下贱，缙绅之士，稍知礼义者尚不过其门。陛下尊为天子，深居九重，居则左史右言，动则出警入跸，听信匹夫之谗邪，宠幸下贱之泼妓，使天下闻之，史官书之，皆曰异服微行，宿於某娼之家，自陛下始，贻笑万代，陛下可不自谨乎！度贼臣初意，必借艺祖皇帝夜幸赵普私第之事以蛊惑圣听，独不念艺祖皇帝创业之初，每思一榻之外，岂容他人鼾睡！所以焦心劳思，出与大臣谋进取天下之策，非为私行也，非为荒淫也。臣所愿陛下赫然睿断，将贼高俅、杨戩窜逐於外，亲近端人正士，改过迁善。思艺祖皇帝创造之艰难，述列圣守成之先志，保重圣躬，杜绝游幸，祖宗之望也，社稷之幸也，生灵之福也。臣自知冒凟天威，自分身膏斧钺，但使陛下幸听愚臣之谏，则臣虽死犹生也。伏取进止。”徽宗当初微行之时，自道外人不知，及览曹辅所奏，自觉惭愧，特降敕将曹正言赴都堂问状。余深问曹辅小官，何得僣言朝廷大事？辅正色叱之曰：“大臣不言，故小官言之。”余深问：“主上深居九重，小官何以知其微行动息？”辅引蔡京轻车小辇之语为证。时王黼正与蔡京不和，欲因此事中害。蔡京奏知徽宗，将曹辅罢正言，编管郴州居住。有谏议大夫张天觉续奏云：“曹辅心在爱君，言甚鲠直，陛下不能优容，远加窜逐。倘陛下文过遂非，再信谗言，微游妓馆，则忠言结舌，不闻於上；万有奸邪叵测之情，陛下悔之晚矣。”徽宗曰：“赖卿忠嘉，得闻谠论，吾知过矣，行将改之。”天觉回奏：“陛下倘信微臣之言，痛改前非，则如宣王因庭燎之箴而勤政，汉武悔轮台之失而罢兵，宗社之幸也。《书》曰：‘惟狂克念作圣，惟圣罔念作狂。’圣狂之分，顾陛下念与不念何如耳。”徽宗退朝后，果是不敢微行出外，别宿一宫。） 

　　３、丙寅，蔡京奏：“臣伏蒙圣慈，以臣夏秋疾病，特命於龙德太一宫设普天大醮，又亲制青词，以见诚意。至日临幸醮筵，别制密词，亲手焚奏，仰惟异礼，今昔所无，殒首杀身，难以仰报。”云云。《纪事本末》卷百三十一。案：《玉海》卷一百载：政和八年，著雍阉茂之岁，太一临乾维，建北太一宫於龙德宫后，直都城之西北隅。前殿曰黄秘，次曰统元、神贶。殿门曰黄秘之门。门东设秘殿，奉神霄。仲冬，上辛蒇事。又卷一百五十八载陆韶之《北太一宫记》曰：臣窃惟皇帝陛下修诚毖祀，祇奉上真，登秩荐飨，昭备典策。乃政和八年戊戌之岁，龙德太一宫告成。宫直都城之西北隅，实龙潜之旧邸也。仰摹宸极，一新祠庭。前殿曰黄秘之殿，次曰统元之殿，次曰神贶之殿。门曰黄秘之门。高真象设，次序分布，栋宇轇轕，甍桷飞骞，栖金浮翠，蔚跂嵽嵲。远而望之，祥烟佳气，若与庆霄连接上下。既成，銮舆幸焉。躬执荐告之礼，祈为苍生致福。已而敷大宥於天下，又诏儒臣为之记。而臣浅陋，得以笔札待罪，辞不获命。谨拜手稽首而言曰：“紫宫深严，天极当中，其一明者，太一常居。太一盖天地之最贵者也。列宿森拱，五精密辅，天一犀锋，终旗晻暧。招摇左麾，摄提右楗，阳魂阴魄，上下承临。为一为九，称号随异，冥枢恍惚，靡得测知。而五福太一者，其十种之一也。运行有时数，次舍有分野。直其所临之方，则诸福往集，岁穰民阜，兵寇寝息。盖上天孚佑，下土以助，有天下国家者，致福於斯民也。我宋之兴，太宗肇建宫於东郊，仁宗复立宫於西郊，随其迁次，以昭奉事。逮神考在位，则又迎致中都，即都城而立宫焉。然则祖宗致福斯民之意概可见矣。今陛下嗣服膺统，而著雍阉茂之岁，太一适临於乾维。是岁天道多在西北，元命之辰，兴王之地，适然契合。新宫之成，真莫大之庆。庞禧繁祉，是降是集，天子万年，子孙千亿，神灵之应如此，其意固可默谕矣。抑臣尝谓，乘时任数集福於圣躬者，太一之福敷锡於天下无东西南北之异者，陛下也。作新馆，御饬躬修款，意在於均福生民。所谓敷锡之於天下者，是己德意所在，虽不待户晓，而人皆知之。顾臣为记以诏万世，亦不敢略此。抑臣又尝闻周家文、武之君，能下下以成其政，於时归美之《诗》曰：‘俾尔单厚，俾尔多益。’继之言文、武之事，其说以为文、武不自厚而厚下，故为天下所厚；不自益而益下，故为天下所益。福禄来归，文、武固不得而辞之也。今陛下承太一贶施，其得福禄，亦当如天保所赋者。臣於此不能复赘其辞矣。”又王俊《记》曰：臣窃惟皇帝陛下以聪明睿智之资，抚绥方夏，湛恩厚泽，春育海函，若大若小，罔不受赐，其显者固已措诸政教以福天下矣。至於高真贵神，敷佑储祉，丰衍穰简，大被於黎元者，亦欲钦崇而不怠也。比者太一，适临乾维，揆景相方，聿求爽垲，用伸馆御之严，厥有遂清吉蠲休福所萃之地，是为龙德。上意既定，有司伻图，斤工墨师，劝力不怠。粤政和八年，宫告成。飞宇承电，璧门洞开，秘殿中敞，次舍序列，金碧争辉，像设具严肃，若威神之在。涓日之吉，銮舆临幸，俨恪肃恭，精意昭格。已而大启黄秘门，俾都人士女，咸得肃心注目，以祈福釐。稚耋踵途，骈肩以进。欢声协气，充塞穹壤，厥惟盛哉！有旨命臣为之记。臣以儒学，簉迹搢绅，泚笔待命，臣之职也。讵敢以芜类为辞，谨拜手稽首而言曰：“惟《星经》具载天象天极星，其一明者，太一之常居也。太一中居，五星环拱，是为天神之尊。汉人谓天神尊者太一，其佐曰五帝，盖得此也。初说者谓贵神有十，而尊曰五福，迁徙有常，率四十五岁而一易。灵游所直之方，祥庆骈集，雨旸时叙，农扈娄丰，民物阜康，无或疵疠。由是太宗、仁祖即东西郊建宫焉。神宗迎致中都，奉祠益谨。三圣述作，所以揭虔妥灵，曲尽其至。然建宫乾维，实有待於圣时肆真主，纂服继猷，益毖祠事，郊禋庙享，既肃既祗，乃新是宫，以笃宋祜。眷维是宫，昔为龙潜之藩，今为上真之宇；昔为膺箓受图之地，今为延祥集祉之宫，告成於戊戌，实元会之岁也；直都城之西北隅，实照临之方也。神谋人事，不约而同；垂亿万年，永集纯嘏。然臣伏观皇帝体道观妙，与神为一，为福为祉，在我而已。然则作新殊廷，寅奉上真，凡以为民祈福者，不得不然也。臣愚陋诚，不能窥见圣德，然尝读《洪范》曰：‘敛时五福，用敷锡厥庶民。’臣愚幸亲见之。”又赵与时《宾退录》云：祥符观道士何得一，宣和间游京师，遇方士陶光国，爱其人物秀整，语之曰：“当为办一事，姑亟归。”无几何，徽宗梦人曰：“天上神仙郑化基，地下神仙何得一。”明日，命阅祠部帐，得诸新淦籍中。化基，其师也，遽命使宣召。是时得一方次鄂州，守贰礼请以往。既对，上大悦，赐号？妙大师，主龙德太一宫，授丹林郎。灵素之进，亦缘梦而得，恰与此事相类。《宋史?张觷传》：时蔡京当国，求善训子弟者，觷适到部，京族子应之以觷荐，觷再三辞，不获，遂即馆，京亦未暇与之接。觷严毅耸拔，意度凝然，异於他师，诸生已不能堪，忽谓之曰：“汝曹曾学走乎？”诸生骇而问曰：“尝闻先生教令读书徐行，未闻教以走也。”觷曰：“天下被而翁破坏至此，旦夕贼来，先至而家，汝曹惟有善走，庶可逃死尔。”诸子大惊，亟以所闻告京，曰：“先生心恙。”京矍然曰：“此非汝所知也。”即见觷深语，觷慷慨言曰：“宗庙社稷，危在旦夕。”京敛容问计，觷曰：“宜亟引耆德老成置诸左右，以开道上心。罗天下忠义之士，分布内外，为第一义尔。”京因叩其所知，以杨时荐，於是召时。陈桱《通鉴》：十二月，召杨时为秘书郎。时，南剑将乐人。初，举进士第，闻程颢兄弟讲孔、孟，绝学于河、洛。时调官不赴，以师礼见颢于颍昌，相得甚欢。其归也，颢目送之曰：“吾道南矣。”及颢卒，又师事程颐於洛，盖年四十矣。一日颐偶暝坐，时与游酢侍立不去，颐既觉，则门外雪深三尺矣。后历知浏阳、馀杭、萧山三县，皆有惠政，民思之不忘。时安於州县，未尝求闻达而德望日重，四方之士不远千里从之游，号曰龟山先生。会蔡京客张觷言於京曰：“宗社危在旦夕，亟宜引旧德老成置诸左右，以开导上心，罗天下忠义之士，分布内外。”京问其人，觷以时对，京因荐之。会路允迪自高丽还，言高丽国主问龟山先生安在，乃召为秘书郎。

　　４、御笔：“礼制局亲蚕典礼并修立仪注，重修卤簿，成书累年，未成推恩，吏部尚书蒋猷、国子司业冯躬厚各转一官，保和殿直学士蔡鯈、蔡翛并各落‘直’字。”（《纪事本末》卷百三十四。案：《宋史?艺文志》三：《宣和重修卤簿图记》三十五卷。注蔡攸等撰。《困学纪闻》卷二十：天圣六年，宋绶上《卤簿记》十卷。景祐五年，绶取旧编，益新制，上《卤簿记》十卷。政和七年诏改修。宣和元年，书成，三十三卷，饰以丹采，益详备矣。翁元圻注云：景祐无五年，似误。《长编》仁宗宝元元年十一月乙巳，南郊，礼仪使宋绶上《卤簿图记》，以天圣六年上。至是，又增饰之耳。） 

　　１、十一月（案：钱大昕《朔闰考》：十一月癸卯朔。） 辛亥，蔡京奏，乞以神霄玉清万寿宫观玉真王所说《玉婴神变妙经》刊印颁行。从之。（《纪事本末》卷百二十七。） 

　　２、壬申，放林灵素归温州。（《纪事本末》卷百二十七。原注杨氏《编年》：十一月，放道士林灵素归温州。灵素温人。善妖术，辅以雷公法，常往来不逞于宿、亳、淮、泗，乞食诸寺，群僧薄之。至楚，与恶少相殴击，讼至府庭，通判石冲闻之，喜其轻便儇捷，脱之置於馆，问吐纳、烧炼、飞神之术。携至京师，引谒蔡京。致见上，灵素因大言，谓上实长生大帝君，蔡京乃左仙伯，灵素乃褚慧。於是上喜之，建宝箓宫於京城，创神霄宫於天下，置道学官，改寺院僧尼。至是京城大水，上遣灵素禳之，不验。灵素又尝訩太子节不避。太子系之诉于上，上遂厌之，逐去。蔡绦云：都城大水冒城，将入，灵素与诸道士为法事巡行徜徉于城上，役夫数千争举梃郤击杀之，灵素走而得免。上闻，始不乐。灵素又与宦官近倖分党争敌，上恶之，榜于神霄之殿，其绘像所曰：“褚慧罪恶不悛。”帝命削其迁秩，降为下鬼焉。因逐归其乡郡，特差江端本通判温州而监察焉。灵素去，乃以废释氏事归之，释氏旋复，因各使纳钱为批度牒，得再披剃几百万缗。久之，上复思灵素，使道流保明，欲再召入。释氏大惧，而灵素不知何故忽死矣。端本乃以灵素遗表上之，曰灵素下血死矣。是时上益厌方士迂怪，姑羁縻而已，且知其徒多妄作，乃稍正于法，未久而乱云。案：《东都事略》并入乙卯日事。陈氏、薛氏《通鉴》二年正月甲子，罢道学，林灵素有罪，放归田里。与此年月日俱不合。毕氏《通鉴?考异》引此注：久之，上复思灵素云云。而以“释氏大惧”句作“伯氏大惧”。且辨曰：“伯氏谓蔡攸也。详绦此语，疑攸使端本杀之。”然今《长编》原注实作“释氏大惧”与毕氏所见之本作“伯氏”不同。且注语固谓：“灵素去，乃以废释氏事归之，释氏旋复，因各使纳钱为批度牒，得再披剃。”是则灵素召入，固释氏之患也，不必为蔡攸之惧。毕氏所见恐不足据耳。赵与时《宾退录》卷一：京师大旱，命灵素祈雨，未应。蔡京奏其妄。上密召灵素曰：“朕诸事一听卿，且与祈三日天雨，以塞大臣之谤。”灵素请急召建昌军南丰道士王文卿，乃神霄甲子之神，兼雨部，与之同告上帝。文卿既至，执简敕水，果得雨三日。上喜，赐文卿亦充凝神殿侍晨。灵素眷益隆。忽京城传吕洞宾访灵素，遂捻土烧香，气直至禁中。遣人探问，香气自通真宫来。上亟乘小车到宫，见壁间有诗云：“捻土焚香事有因，世间宜假不宜真。太平无事张天觉，四海閒游吕洞宾。”京城印行，绕街叫卖。太子亦买数本进。上大骇，推赏钱千缗，开封府捕之。有太学斋仆王青告首，是福州士人黄待聘令青卖，送大理寺勘招：待聘兄弟及外族为僧行，不喜改道，故云。有旨斩马行街。灵素知蔡京乡人所为，上表乞归本贯。诏不允。通真有一室，灵素入静之所，常封锁，虽驾来亦不入。京遣人廉得，有黄罗大帐，金龙朱红椅桌，金龙香炉。京具奏，请上亲往，臣当从驾。上幸通真宫，引京至，开锁同入，无一物，粉壁明窗而已。京惶恐待罪。又云：宣和元年三月，京师大水临城，上令中贵同灵素登城治水。敕之，水势不退，回奏：“臣非不能治水。一者事乃天道，二者水自太子而得，但令太子拜之，可信也。”遂遣太子登城，赐御香，设四拜，水退四丈。是夜水退尽。京城之民皆仰太子圣德。灵素遂上表乞骸，不允。秋九月，全台上言：“灵素妄欲迁都，妖惑圣聪，改除释教，毁谤大臣。”灵素即时携衣被行出宫。十一月，与宫祠，温州居住。二年，灵素一日携所上表见太守闾丘颚，乞与缴进，及与州官亲党诀别而卒。生前自卜坟于城南山，戒其随行弟子皇城使张如晦，可掘穴深五尺，见龟蛇便下棺。既掘，不见龟蛇，而深不可视，葬焉。靖康初，遣使监温州伐墓，不知所踪，但见乱石纵横，强进，多死，遂已。此耿延禧所作《灵素传》也。周煇《清波杂志》卷上：宣和崇尚道教，黄冠出入禁闼，号金门羽客，气焰赫然。林灵素为之宗主，道官自金坛郎至太虚大夫，班秩与廷臣同。灵素初除金门羽客、通真达灵元妙先生，视中大夫，后驯擢至大中大夫、异和殿侍晨，视两府，道官同文官编入杂压。仍每遇郊恩封，赠父母。一日盛暑，亭午，上在水殿，热甚，诏灵素作法祈雨，久之奏云：“四渎，上帝皆命封闭，唯黄河一路可通，但不能及外。”诏亟致之。俄震雷大澍，澍皆浊流，俄顷即止。中使自外入言，内门外赫日自若。徽宗益神之。宣和末，死于温州。未死间，先自籍平日锡赍物寄之郡帑，且为治命，殓以容身之棺，棺中止寘所赐万岁藤拄杖，封窆甚固。建炎初，唯下温州籍其赀而已。后数年，有内侍洗手刘太尉之姪，避地至长沙，於酒肆见一驼裘丈夫，负壁而坐，熟视乃灵素也。刘叩先生何为至此，灵素曰：“吾亡命尔，向不早为此，身首异处矣。”倏失所在。灵素狡狯，幸震一时，及势衰事变，复以谲诈遁去。异哉！后葬永嘉黄土山，先命见石龟方下棺，开穴深数丈，果得之。《两浙名贤录》：林灵素字通叟，永嘉人。初名灵噩，字岁昌。母怀妊二十四月，忽夜梦神人，绯袍玉带，手执大笔，指母腹曰：“暂借此居。”次日乃生，五岁不能言。一日，有道士踵门请见，附耳语，移顷，忽失笑而语，自是日记万言，吐辞成章。尝独登积穀山，得异书於飞霞洞。纵游东京，尝同苏东坡游瑞佛寺，览寺记数万言，默识无遗。东坡大称之。入蜀遇真人赵昇，得神霄大法。政和三年，至京，寓东太乙宫。徽宗梦跨白龙游神霄宫。会灵噩骑青牛而入，觉而异之。命徐知常访神霄事。知常无以应。或以灵噩进，上召问：“卿有何术？”对曰：“臣知天知人。”上见状貌如梦中所见，遂赐名灵素，号金门羽客冲虚通真达灵元妙先生。每侍宴太清楼下。见元祐奸党碑，灵素对之稽首，上怪问之，对曰：“碑上姓名皆天上星宿，臣敢不稽首。”因为诗曰：“苏、黄不作文章客，童、蔡翻为社稷臣；三十年来无定论，不知奸党是何人！”上以诗示蔡京，京惶愧乞出。是年五月，大水临城。灵素奏请太子登城致拜，是夕水退。因上疏言国难将及，请迁都避之。蔡京见疏，大怒，嗾全台劾灵素妖议迁都，愚惑圣听，谮改释教，谤毁大臣。灵素即封还前后所赐，出国门外。上再宣复真人号，不拜，遂与祠温州天庆观。惟皇城使张如晦弃官从之归。一日，戒如晦曰：“可於扈兴灵官山劚地五尺，见石龟蛇则葬我，葬毕宜急去。”夜三鼓，援笔题曰：“四十五年劳生，浮名薄利峥嵘，要识神仙旧路，中秋月下三更。”时风清月白，但闻雷震，稽首而化。讣闻，降敕赐祭。诏守臣治葬，劚地，果如其言，即下棺而走。俄云雾四合，雷电昼晦，为乱石纵横，失向所在矣。靖康元年，钦宗旧事，遣使伐其冢，忽黑风雷雨，百怪出草莽间，人不敢动。使者仰天祈谢，天始霁。钦宗闻之，敬异，复遣使降香，加封通真冲虚妙济真人。有《青牛歌》，见遗文，今无传。） 

　　《续宋编年资治通鉴》：冬十一月乙卯，郊。案：《宋朝事实》载十一月十三日，南郊赦文云：“门下：观会通以行其典礼，允符昌运之隆；美盛德而告于神明，兹迪精禋之飨。朕肇膺骏命，嗣守鸿业，抚九有之嘉师，开万邦之寿域。兢业克艰于底乂，寅威罔怠于求端。聿承燕翼之谋，裒对博临之贶。属者道源阐教，帝社凝釐。农扈载谣，黍稷报千仓之庆；明堂御历，玑衡观七政之齐。氐羌款塞以咸宾，狴犴空囹而不式。荣河顺纪，乔嶽锡符。丹阙琼台，屡下丛霄之跸；彤乌秀草，其昭炎德之祥。永惟弈世之休，罔匪自天之祐。爰申毖祀，比答真祺。是用测懈籥以迎长，备銮舆而展采。羽林绮列，挌五门象魏之严；法驾星陈，正六引旗草之度。夙祇清庙，恭祓崇坛。耨王耤以奉盛，载诞丰年之报；洁宫蚕而修币，用端永命之祈。景钟道和乐之音，嘉秠荐大尊之齐。纯精昭格，肸蚃通。月璧星珠，纷燎烟而上彻；云车风马，欻飚驭以来临。肆均拜胙之禧，式霈涤瑕之宥。诞扬涣号，敷告多方，可大赦天下。於戏！佑烈祖以格皇天，予惟克迈乃训；绥多福而熙纯嘏，邦其永孚于休。尚赖辅弼同寅，官师励翼，其浃无为之化，茂隆累洽之图。”武英殿原校云：《宋史》宣和元年十一月乙卯，祀昊天上帝于圜丘，大赦。此条失载年号。以赦文考之，当在是年。又据钱大昕《四史朔闰考》，十一月癸卯朔，则乙卯正为十三日也。

　　１、十二月（案：钱大昕《朔闰考》：十二月癸酉朔。） 二十六日戊戌，呼庆离阿骨打军前，朝夕奔驰，从行之人，有裂肤堕指者。明年正月，乃至京师。（《纪事本末》卷百四十二。原注十二月二十六日，呼庆离金国，正月至京师，二月四日遣赵良嗣》。封氏《编年以为二月二十六日至京师，三月六日遣良嗣，今从《实录》。诏旨係遣良嗣在二月四日，呼庆至京师从《金盟本末》，附正月，而阙其日，此据封氏《编年》，他书不详，不知封氏何据？要未可全信也。封氏载：阿骨打谓呼庆：“共议夹攻，匪我求汝家，汝家再三渎告。”按，初遣登州军校七人同药师往，不见阿骨打遽回。次遣马政与呼庆，但议买马事，元未及议夹攻契丹也。又遣赵有开及马政、呼庆，要亦未及议夹攻，若果议夹攻，则政子扩《自序》不应不载。兼有开死，政止不行，独呼庆见阿骨打，何缘便议夹攻，不知封氏据何书？所称再三渎告，亦误。呼庆此番通前番才两次耳，不可谓三，今并夹攻等语削去。大抵共议夹攻在赵良嗣始。良嗣以宣和二年二月四日与王环同往，此时犹用买马名，因议夹攻，虽议夹攻，但面约耳，亦不斋书，安得呼庆辄有此议？故封氏《编年》不可全信，今惟取其可信者。《金盟本末》：宣和二年正月，呼庆至自女真。女真留之半年，责以中辍，且言登州移文之非，持其书来云契丹修好不成，请别遣人通好。时童贯受密旨，欲倚之复燕。二月，诏遣赵良嗣。据此，则议夹攻实自宣和二年二月四日赵良嗣始。二年二月四日以前，马政及呼庆所议但买马耳。案：《三朝北盟会编》：十二月二十五日丁酉，女真遣呼延庆回，呼延庆既被留，数见国主，执其前说，再三辨论，纷拏累日。而国主与粘罕、兀室议论，复遣呼延庆归。临行，语云：“跨海求好，非吾家本心。共议夹攻，匪我求尔家，尔家再三渎吾家。吾家立国，已获大辽数郡，其他州郡，可以俯拾，所遣使人报聘者，欲交结邻国，不敢拒命。暨闻使回，不以书示，而以诏诏我，已非其宜。使人虽卒，自合复差使人，止令使臣前来议事，又非其礼，足见中辍。本欲留汝，念过在尔朝，非卿罪也。如见皇帝，若果欲结好，同共灭辽，请早示国书；若依旧用诏，定难从也。且大辽前日遣人来，欲册吾为东怀国者，盖本朝未受尔家礼，尝遣使人入大辽，令册吾为帝，取其卤簿。使命未归，尔家方通好，后既诺汝家。而辽国使人册吾为至圣至明皇帝，当时吾怒其礼仪不全，又念与汝家已结夹攻，遂鞭其来使，不受法驾。乃本国守尔家之约，不谓贵朝如此见侮！卿可速归，为我言其所以。”国主遂起。翌日，呼延庆辞归，持其书来云：“契丹修好不成，请复别遣人通好。”见六月戊寅日，可参考。） 

　　（新昌陈谟辑注） 

卷四十一

　

　　徽宗

　　△宣和二年（庚子，一一二○） 

　　１、正月（案：钱大昕《朔闰考》正月壬寅朔。） 甲子，御笔：“儒道合而为一，其道学自合废。”（《纪事本末》卷百二十七。原注《实录》只书甲子罢道学，《本纪》因之，止如此书亦可，道学遽罢必有故，当考。蔡绦《道家者流篇》亦不载。） 

　　１、二月（案：钱大昕《朔闰考》：二月壬申朔。） 乙亥，（原注四日。） 遣中奉大夫、右文殿修撰赵良嗣，忠训郎王环使金国。（案：《三朝北盟会编》：二月二十六日丁酉，呼延庆回到京师，三月六日丙午有是诏。《燕云奉使录》则云：二月，诏遣中奉大夫、右文殿修撰赵良嗣由登州泛海使女真，忠训郎王环副之。月日不同。） 

　　先是，呼延庆以正月至自登州，具道阿骨打所言，并其国书达於朝廷。王师中亦遣子瑰同呼延庆诣童贯白事。贯时受密旨图契丹，欲假外援，因建议遣良嗣及瑰持御笔往，仍以买马为名；其实约阿骨打夹攻契丹，取燕云旧地，面约不斋国书。夹攻之约，盖始乎此。《纪事本末》卷百四十二。原注此据《金盟本末》及《华夷直笔》，稍增以封氏《编年》及马扩《自序》。五月十三日，良嗣等观破上京。九月四日，与锡剌勃堇等来。《实录》於乙亥日书遣中奉大夫、右文殿修撰赵良嗣，忠训郎王瑰聘女真，盖因诏旨也。诏旨则因《金盟本末》，但《本末》不载遣良嗣等日月耳。封氏係之三月六日，今不取。《本纪》云遣赵良嗣使於金国，亦系之二月四日乙亥。封氏《编年》云：宣和二年春二月壬申朔，二十六日丁酉，呼延庆入朝，奏言大金国主所言之事，上令中书再议其事，选择使人。三月辛丑朔，六日丙午，诏中奉大夫、右文殿修撰赵良嗣由登州往使大金，忠训郎王瑰副之，面约不斋国书，唯付以御笔。封氏所记三月六日遣良嗣，与诏旨不同，姑存之。马扩《茅斋自序》：宣和元年正月，呼延庆等斋到女真文字，报与大辽讲好不成，已起兵攻上京。王师中遣其子瑰同呼延庆赴阙见童贯论事，贯受密旨，借倚外势，以谋复燕山。乃差赵良嗣同王瑰持御笔使女真。始约夹攻大辽，割还燕山故地，以旧所与契丹岁赂与之。女真许之，复遣使锡剌勃堇等还赴阙。扩所称宣和元年，当作二年。案：《续宋编年资治通鉴》：宣和二年春二月，女真使同呼延庆持其国书来请别遣使通好，因遣赵良嗣往，犹以买马为名，其实约夹攻契丹，取燕云旧地，第面约不斋国书。时女真出师三路攻辽国上京。是夏，良嗣等青牛山追及阿骨打，遂从至上京观攻城，不旋踵而破。与阿骨打议约，大抵以燕本汉地，欲夹攻契丹，使女真取中京，大朝取燕京，许之。遂议岁赐，良嗣初许三十万，而卒与契丹旧数。良嗣曰：“燕京一带则并西京是也。”阿骨打亦许之。遂以手札付良嗣，约以女真兵自平州松林趋古北口，南朝兵自白沟夹攻，不然，即难依已许之约。仍遣使奉国书，略曰：“大金皇帝谨致书於大宋皇帝阙下：盖缘素昧，未致礼容，酌以权宜，交驰使传。赵良嗣等言，燕京本是汉地，若许复旧，将自来与契丹银绢转交。虽无国信，谅不妄言。若将来贵朝不为夹攻，即不依得已许为定，具形弊幅，冀谅鄙悰。”金使以九月至阙，寻以马政报聘国书，略曰：“大宋皇帝谨致书於大金皇帝：远承信介，特示函书。致罚契丹，逖闻为慰。确示同心之好，共图问罪之师。诚意不渝，义当如约。已差童贯勒兵相应，彼此兵不得过关，岁币依与契丹旧数，仍约毋听契丹讲和。”《三朝北盟会编》：宣和二年二月二十六日丁酉，呼延庆回到京师。是日，入朝奏言女真所言之事，斋到女真文字，报与遣使大辽讲好不成，已起兵攻上京。王师中遣其子瑰同呼延庆赴阙见童贯议事。三月六日丙午，诏中奉大夫、右文殿修撰赵良嗣由登州往使，忠训郎王瑰副之，议夹攻契丹，求燕地、岁币等。是时童贯受密旨，借倚外势，以谋复燕。诏赵良嗣、王瑰充使副，由登州以往，用祖宗故事，以买马为名，因约夹攻契丹，取燕云故地，面约不斋国书，唯付以御笔。毕氏《通鉴考异》云：马扩《茅斋自序》云：政和八年，父政过海，至女真所居来流河。重和元年，父入国门。宣和元年正月，呼延庆等斋到女真文字，因复遣良嗣。今考之它书，其年并误。盖扩所称政和八年，即重和元年；而所称重和元年，当作宣和元年；所称宣和元年，当作宣和二年也。夹攻之约，自二年始。

　　《续宋编年资治通鉴》：户部尚书唐恪言：汴渠之运自去秋绝不至，由王黼夺上供纲为应奉之用。今珍异之物充於大臣之家，而奉上者曾未十一。上以谕黼，黼取下卸司运数以进。恪言是并应奉司纲在其中，属户部者十之一二。诏恪罢知滁州。案：《九朝编年备要》：恪上言曰：“国家定都於梁，非有山河形势、以临天下也，直仰汴渠之运以养百万之师。而纲运自去秋绝不至，将有匮乏之忧。且以天下奉一人，臣子不敢惮。今珍异之物充於大臣之家，而奉上者曾未十一，是倾天下之财为国敛怨。”上以谕黼，黼取下卸司运数以进，且请治恪面谩之罪。恪复言黼所进卸运数，盖并应奉司纲在其中，属户部者十之一二耳。诏恪罢知滁州。《宋史·本纪》：乙亥日，唐恪罢。《通考》卷二十三引止斋陈氏曰：宣和元年，户部尚书唐恪稽考诸路上供钱物之数：荆湖南路四十二万三千二百二十九贯匹两，利州路三万二千五百一十八贯匹两，荆湖北路四十二万七千二百七十七贯匹、两，夔州路一十二万三百八十九贯匹两，江南东路三百九十二万四百二十一贯匹两，福建路七十二万二千四百六十七贯匹两，京西路九万六千三百五十一贯匹两，河北路一十七万五千四百六十四贯匹两，广西路九万一千九百八十贯匹两，京东路一百七十七万二千一百二十四贯匹两，广南东路一十八万八千三十贯匹两，陕西路一十五万七百九十贯匹两，江南西路一百二十七万六千九十八贯匹两，成都路四万五千七百二十五贯匹两，潼川路五万二千一百二十贯匹两，两浙路四百四十三万五千七百八十八贯匹两，两淮南路一百一十一万一千六百四十三贯匹两，而斛斗地杂科不与焉。其取之民极矣。） 

　　１、四月（案：钱大昕《朔闰考》：四月辛未朔。） 癸酉，（案：《十朝纲要》癸酉，同。毕氏《通鉴》系之乙未。） 女真分三路出师趋上京。《纪事本末》卷百四十二。案：赵良嗣《燕云奉使录》：宣和二年春二月，诏遣中奉大夫、右文殿修撰赵良嗣假朝奉大夫，由登州泛海使女真，〗忠训郎王瑰副之。以计议依祖宗朝故事，买马为名，因议约夹攻契丹，取燕、蓟、云、朔等旧汉州，复归於朝廷。元奉密旨，令面议，别不曾斋文字前去。三月二十六日，自登州泛海，由小谢驰、棋末岛、棋子滩、东城会口、皮囤岛，四月十四日，抵蓟州关下。会女真已出师，分三路趋上京。良嗣自咸州会於青牛山，谕令相随，引看攻上京城，破，遂与阿骨打相见於龙冈，致议约之意。大抵以燕京一带本是旧汉地，欲相约夹攻契丹，使女真取中京，本朝取燕京一带。阿骨打令译者言云：“契丹无道，我已杀败，应是契丹州域，全是我家田地，为感南朝皇帝好意，及燕京本是汉地，特许燕云与南朝，候两三日，便引兵去。”良嗣对云：“契丹无道，运尽数穷，南北夹攻，不亡何待？贵国兵马去京西甚好，自今日议约既定，只是不可与契丹议讲和。”阿骨打云：“自家既已通好，契丹甚闲事，怎生和得？便来乞和，须说与已共南朝约定，与了燕京，除是将燕京与南朝，可以和也。”良嗣对：“今日说约既定，虽未说盟誓，天地鬼神，实皆照临，不可改也。”食罢，约入上京，看契丹大内居室，相与上马并辔，由西偏门入，并马乘之。过五銮、宣政等殿，遂置酒於延和楼。良嗣有诗云：“建国旧碑胡日暗？兴王故地野风乾，回头笑谓王公子，骑马随军上五銮。”遂议岁赐，良嗣许三十万，却云：“契丹时，燕云不属南朝，犹自与五十万，今与了燕京，如何止三十万？”辨论久之，卒许契丹旧数。良嗣问阿骨打，燕京一带旧汉地汉州，则并西京是也。阿骨打云：“西京地本不要，止为去拏阿适，须索一到，若拏了阿适，也待与南朝。”又言：“平营本燕京地，自是属燕京地分。”高庆裔云：“今所议者，燕地也，平滦自别是一路。”阿骨打云：“言约已定，更不可改，本国兵马已定八月九日到西京，使副到南朝，便教起兵相应。”遂趣归，且言缘在军上，不及遣使前去，止以事目一纸付良嗣回，约以女真兵自平州松林趋古北口，南朝兵自雄州趋白沟夹攻，不如约，则难依已许之约。以二百骑护送，东过铁州，遣人走马追及，别有事商量，请使副回相见。良嗣回至女真所居阿木火，阿骨打言：“本约到西京以兵相应，却因马牛疫死且回。候来年约日同举，惟恐失信，故请使副回见。”杨朴云：“郎君们意思，不肯将平州画断作燕京地分，此高庆裔所见如此，须著一个方便。”后来与粘罕议事，论以两朝议约既定，务在明白，须免异时计校。粘罕问有几事？对以：“将来举军之后，南兵不得过松亭、古北、榆关之南，免致两军相见，不测分争，此最大事一也。其他界至，临时可以理会，且先以古北松亭及平州东榆关为界，此其二也。要约之后，不可与契丹讲和，此三也。西京管下，惟恐妨收捉阿适道路，所有蔚、应、朔三州，最近於南界，将来举兵欲先取此三州。其馀西京、归化、奉圣等州，候拏了阿适回日，然后交割，四也。两国方以义理通好，将来本朝取了燕京，却要係官钱物，此无义理，可便除去，五也。事定之后，当於榆关之东置榷场，六也。”粘罕云：“所言都好，但蔚、应州尔恐阿适走去，彼处候我家兵马到日来商量，所要係官钱物，曾思量来，也是不好，便待除去。”粘罕、兀室云：“我皇帝从上京到了，必不与契丹讲和，昨来再过上京，把契丹坟墓、宫室、庙像一齐烧了，图教契丹断了通和底公事，而今契丹更有甚面目来告和也？千万必不通和，只是使副到南朝，奏知皇帝不要似前番一般，中间悰断绝了。我亦曾听得数年前，童贯将兵到边，却恁空回。”对以：“此探报传言之误，若是实曾领兵上边，便只恁休得？郎君们亦莫轻信。”粘罕大喜云：“两家都如此却甚好，若要信道，将来必不与契丹通和。”待於回去底国书内写著打球射柳，及所在宴饮，必召同集及令上京俘获契丹吴王妃作舞献酒。谓良嗣曰：“此是契丹儿媳，且教与自家劝酒。要见自家两国欢好。”阿骨打与良嗣把手酬酢曰：“契丹煞大国土被我杀散，我如今煞是大皇帝。昨来契丹要通和，只为不著兄字，以至领兵讨伐。自家南朝是天地齐生底国王皇帝，有道有德，将来只恁地好相待通好，更不争要做兄弟，这个事，是天教做，不恁地，后怎生？隔著个恁大海，便往来得？我从生来，不会说脱空。今日既将燕京许与南朝，便如我自取得，京与南朝。”於是差使副以攻破上京，俘获盐铁使苏寿吉来献，其意以为既以燕地割隶中朝，以寿吉本燕人，故献之。仍以质留刘亮等六人，及因风吹逐刀鱼船于立等兵级二十八人，并交付良嗣还朝。陈桱《通鉴》：二月，赵良嗣如金，议取燕云，遣右文殿修撰赵良嗣同金使辞列曷鲁往议，取辽燕京、西京之地。金使乌林答赞谟如辽，金主使赞谟持书及册文副本至辽，且责其乞师於高丽。三月，辽使萧习泥烈如金，复议册礼，金主旻不许。辽以金人所定“大圣”二字，与先世称号同，遣习泥烈往议。金主怒，谓其臣曰：“辽人屡败，遣使求成，惟饰虚词以为缓师之计，当议进兵。”乃令咸州路统军司治军旅，修器械，具数以闻，将以四月二十五日进师。令斜曷留兵一千镇守，阇母以馀兵来会於浑河，和议遂绝。

　　２、癸巳，中书检会：奉御笔，车驾累幸蔡京第，子孙等并合推恩，八子十孙曾孙四人可并於寄禄官上转行一官。《纪事本末》卷百三十一。

　　１、五月（案：五月，《宋史·本纪》作庚子朔，《四史朔闰考》同。） 壬子，赵良嗣、王瑰等以四月甲申至蓟州，守臣高国宝追劳甚恭。会阿骨打已出，分三路趋上京，以是月壬子会青牛山议所向。翌日，良嗣等至青牛山，阿骨打令从军，每行数十里辄鸣角吹笛，鞭马疾驰，比明行六百五十里至上京，引良嗣观攻城，不旋踵而破。（《纪事本末》卷百四十二。原注二月四日遣良嗣及瑰，九月四日使回。此据《金盟本末》及《华夷直笔》。案：《契丹国志》：夏，金人攻破上京路，祖州则太祖之天膳堂，怀州则太宗德光之崇元殿，庆州则望仙、望圣、神仪三殿，并先破乾、显等州如凝神殿、安元圣母殿、木弃山之世祖殿、诸陵并皇妃子弟影堂，焚烧略尽，发掘金银珠玉。所司即以闻，萧奉先皆抑而不奏。后天祚虽知，问及陵寝事，奉先对以初虽侵犯元宫，劫掠诸物，尚惧列圣威灵，不敢毁坏灵柩，已经指挥有司，修葺巡护。奉先迎合诞谩，类皆如此。辽国屡年困於用兵，应有诸州富民子弟，自愿进军马，人献钱三千贯，特补进士出身。诸番部富人进军献马，纳粟出身，官各有差。又因燕王言辽东失业饥民困踣道路，死者十之八九。有旨令中京、燕云平三路诸色人收养，候次年等第推恩。官爵之滥，至此而极。陈桱《通鉴》：五月，金主旻侵辽，上京留守耶律挞不野以城降之。金主自将攻辽，以辽使习泥烈、宋使赵良嗣从，遣降者马乙持诏谕城中，使速降。辽主方猎於胡土白山，闻金举兵，命耶律白斯不等选精兵三千以济师。五月壬子，金主至临潢，城中侍御备困守。甲寅，金主命进攻，且谓习泥烈、赵良嗣曰：“汝可观吾用兵，以卜去就。”遂临城督战，诸军鼓譟而进。自旦及巳，阇母以麾下先登，克其外城，留守挞不野以城降。良嗣等奉觞为寿，皆称万岁。金主乃还。） 

　　《续宋编年资治通鉴》：夏五月。祭地。案：《宋史·本纪》、《十朝纲要》俱丁巳日。毕沅《通鉴》仍之，《东都事略》甲子日。《玉海》卷九十四：祭方泽，宣和二年五月十八日丁巳。与《宋史》、《十朝纲要》同。

　　又布衣朱梦说上书，论宦寺之权太重，窜池州。案：蔡绦《铁围山丛谈》：本朝宦者之盛，莫盛於宣和閒。其源流嘉祐、元丰，著於元祐。而元丰时有李宪者，则已节制陕右诸将，议臣如邓中司润甫力止其渐，不可，宪遂用事矣。至元祐，又以垂帘者久，故其徒得预闻政机，关通廊庙，且争事名誉。有陈衍者迹状既露，后又撼太子。太上惧，多以邸中旧宝带赂之，得稍止，及亲政而竟杀之焉。然势已张，若禁纲则具在也。及崇宁初，上与鲁公勿能戒，於是开寄班法，因寝任事。大观后，遂有官至皇城使，官达者至引进客省矣，至外廷旧规馀风则犹尚存也。时士大夫自繇公辅而进，耻从此徒，亦罕敢交通。及政和三、四年，繇上自揽权纲，政归九重，而后皆以御笔从事，於是宦者乃出，无复自顾藉，祖宗垂裕之模范遂汤然矣。盖自崇宁既踵元丰任李宪故事，命童贯监王厚军下青唐，后贯因尽攘取陕右兵权。鲁公再从东南召复相而力遏之，朝廷降诏，差方劭察访五路，然遏之不得，更反折角。政和末，遂寝领枢筦，擅武柄，主庙算，而梁师成者，则坐筹帷幄，其事任类古辅政者。一时宰相执政，悉出其门，如中书门下徒奉行文书。於是国家将相之任，文武二道咸归此二人，因公立党伍，甚於水火。又当是时，御笔既行，互相抵排，都邑内外，无所适从。群臣有司大惧得罪，必得宦人领之，则可入奏，缓急有所主，故诸司务局争奏，乞中官提领。是后大小百司，上下之权，争由阉寺。外路则有廉访使者，或置承受官，於是天下一听而纪律大紊矣。宣和之初暨中间，宦人有至太保少保，节度使、正使承宣观察者比比焉。朝廷贵臣，又皆由其门，遂不复有庙堂。士大夫始尽向之，朝班禁近咸更相指目，“此立里客也”，“此木脚客也”。反以为荣而争趋羡之，能自饬励者无几矣。鲁公则居家悔叹，每至啜泣。而上亦觉其难制，始杀冯浩，又杀王尧臣，若杨十承宣、小李使皆死不明，连戋刂数人。然势已成，未睹其益。而群阉既惧，思脱祸无术，则愈事燕游，用蛊上心，冀免夫朝夕。识者深忧，且疑有萧墙之变，汉、唐之事，了在目前。俄祸自外来，大敌适破，都人愤泄，立杀至啗之，骨血无遗馀矣。凡此始终，自非皇天拥祐圣祚，不然可胜殆哉。故书其略如此。又云：政和以还，侍从大臣多奴事诸珰而取富贵。其唱始者，首有王丞相黼事梁师成，俄盛尹章事何忻、宋八座昇事王仍，后又有王右辖安中亦事师成。此最彰著者。宣和以降，则士大夫悉归之内寺之门矣。黼则呼师成为“恩府先生”，每父事之。安中在翰苑，凡草师成麻制，必极力作为好辞美句，褒颂功德，时人谓“王内相”；梁师成启事章，则与忻捧药而进。昇对人呼王仍为“王爷”。又有刘韐者，自小官在童贯幕，始终与之尽力，后位至延康殿学士。及都邑倾覆，先索韐入金营，既两宫将播迁，韐闻之，又知金欲用韐，遂自经而死。独能以忠节盖前迹矣。《困学纪闻》卷十五：胡文定言：“崇宁以来，阉寺用王承宗故事而建节旄。”“宗”字误，当云“承休”。《五代史》蜀王衍以宦者王承休为天雄军节度使。翁元圻注云：宋高宗即位，胡文定上疏曰：“崇宁以来，阉寺得志，用王承宗故事而建节旄，用李辅国故事而封王爵，用田令孜故事而主兵权，用龚澄枢故事而为师傅。”

　　１、六月（案：钱大昕《朔闰考》：六月庚午朔。） 戊寅，太师、鲁国公、神霄玉清万寿宫使蔡京上章乞致仕。御笔：“太师、鲁国公蔡京近年以来，章数十上，陈乞致仕。自夏祭礼毕，引疾告老，又复十数，亲笔批谕议复再四遣官宣押，坚卧不起，其词激切，确然不拔。可依所乞，守本官致仕，依旧神霄玉清万寿宫使，在京赐第居住。其恩礼给俸之属及见被官吏人从等，并依旧，仍朝朔望。今晚付翰林降制，只令具熟状进入。”《纪事本末》卷百三十一。案：《续宋编年资治通《鉴》：六月，蔡京致仕，仍朝朔望。时京子攸、翛、鞗，孙行，皆至大学士视执政。而鞗尚帝女，他至侍从者二十馀人，尚方赍予无虚日，厮役皆至大官，媵妾至封夫人。然公论益不与，而上厌之。至是请老，诏京致仕，依旧神霄玉清万寿观使。朱弁《曲洧旧闻》：蔡京持禄固位，能忍辱，古今大臣中少有比者。自丙戌罢相，则密求游从，不肯去都城，未逾年，果再入。至庚寅，又因星变去位，台谏论不已，仅能使在外任便居住。京又欲留连南京，闻张天觉除中书侍郎，乃皇遽东下於姑苏，因朱冲内连贵珰，人人与为地，抚问络绎至。壬辰春召还，第声艳光宠迈於平昔远矣。宣和间，王黼当轴，京势少衰，黼之徒恐不为己利，百方欲去之，然京终不肯去。於是始遣童贯并令蔡攸同往取表。京以攸被旨俱来，乃置酒留贯饮，攸亦预焉。京以事出不意，莫知所为，酒方行，自陈曰：“某衰老宜去而不忍遽乞身，以上恩未报，此心二公所知也。”时左右闻京并呼攸为公，无不窃笑者。其后大臣有当去而不去者往往遣使取表，自京始。周煇《清波杂志》卷上：徽宗尝出玉戋刂玉卮以示辅臣曰：“欲用此於大宴，恐人以为太华。”京曰：“臣昔使虏，见有玉盘盏，皆石晋时物，指以示臣，谓南朝无此。今用之上寿，於理无嫌。”徽宗曰：“先帝作一小台叆数尺，上封事者甚众，朕甚嘉之。此器已就久矣，惧人言复兴。”京曰：“事苟当於理，人言不足恤也。陛下当享天下之养，区区玉器，何足道哉！”其不能纳忠，大率如此。京怀奸固位，屡被逐而不去，王黼切忌之，百方欲其去。乃取旨遣童贯偕其子攸往取表。京以攸被诏同至，乃置酒留贯，攸亦预焉。京以事出不意，一时失措，酒行自陈曰：“京衰老宜去，而不忍遽乞身者，以上恩未报，此二公所知也。”时左右闻京并呼其子为公，莫不窃笑。欲去宰辅取表，自京始。张邦基《墨庄漫录》卷二：范致虚》谦叔与蔡元长相迕，久处閒散。宣和初，自唐州方城召还，提举宝箓宫，未几，执政。时元长以五日一造朝，居西第，迺与谦叔释憾。一日，觞於西园，主礼勤渥，元长作诗见意云：“一日移朝四日间，荒园薄酒愿交驩；三峰崛起无平地，二派争流有激湍。极目榛芜惟野蔓，忘忧鱼鸟自波澜。满船载得圭璋重，更掬珠玑洗眼看。”三峰二派虽皆园中景，盖有激而云。时罢政未久，王黼、灵素、师成辈方盛也。陈桱《通鉴》：京子攸权势既与父相轧，浮薄者复閒焉。由是父子各立门户，遂为雠敌。攸别居赐第。一日，诣京，京正与客语，使避之。攸甫入，遽起握父手为诊视状曰：“大人派势舒缓，体中得无有不适乎？”京曰：“无之。”攸曰：“禁中方有公事。”即辞去，客窃窥见以问京，京曰：“君固不解此邪！此儿欲以为吾疾而罢我耳！”阅数日，果以太师、鲁国公致仕，仍朝朔望。

　　２、乙酉，诏罢诸路方田。先是，中牟县民诉方田不均，凡四百户，指教官莫拟冒赏并方量官提举司送转运司体究，故有是诏。《纪事本末》卷百三十八。案：《东都事略·王黼传》：蔡京既致仕，黼於是悉反其所为，奏罢方田，汰堂吏，毁辟雍及医、算学，减横行、遥郡奉入之半，并会要、六典等局，诸路茶盐钞法不复比较，上户科配一切蠲之，当时声称翕然。《通考》卷五《田赋考》：宣和元年，臣僚言：“方田以均天下之税，神考良法，陛下推行，今十年告成者六路，可谓缓而不迫矣。御史台受诉，乃有二百馀亩方为二十亩者，有二顷九十六亩方为七十亩者，虔州之瑞金是也；有租税一十三钱而增至二贯二百者，有租税二十七钱则增至一贯四百五十者，虔之会昌是也。盖方量官惮於跋履，并不躬亲，而行繵拍峰、验定土色，一任之胥吏。望诏常平使者密行检察，若未按举，它时有诉不平，则明加贬黜改正。”诏令诸路提刑司体问。二年，诏罢诸路方田。又诏：“自今诸司毋得起请方田。诸路未方田县分已方量赋役，不以有无诉论，悉如旧额输税；民因方田而逃移归业者，逋欠并放。”《宋史·本纪》仅载元年八月戊寅，诏诸路未方田处并方量，均定租课，而失载罢方田事，惟《食货志》所载与《通考》略同。又陈桱《通鉴》：三年二月，罢方田。尤与此年月俱异。

　　３、甲午，诏：“礼制局制造所等各支过料钱物数浩瀚，可并限一月结绝。”（《纪事本末》卷百三十四。） 

　　《续宋编年资治通鉴》：复元丰保甲旧制。案：《十朝纲要》：六月癸未，御笔：“诸路保甲并依元丰旧制，京东西路并罢。”《九朝编年备要》：罢京东西保甲，馀路并依元丰旧制。《宋史·本纪》：六月辛巳，诏自今訩改元丰法制，论以大不恭。《兵志》：宣和元年，诏提举保甲督察州县都保不如令者，限一月改正，每岁以改正多寡为殿最。二年，诏诸路保甲法并遵依元丰旧制，京东、京西路并罢。三年，诏：“先帝若稽成周制保伍之法，自五家相比，推而达之，二十五家为一大保，二百五十家为一都保。保各有长，都各有正，正各有副，使之相保相爱，以察奸慝。故有所行，诸自外来者，同保互告，使各相知；行止不明者，听送所属。保内盗贼，画时集捕，知而不纠，又论如律。所以纠禁几察，纤悉俱备，奇邪寇盗，何所容迹？访闻法行既久，州县玩习弛废，保丁开收既不以实，保长役使又不以时。如修鼓铺、饰粉壁、守败船、治道路、给夫役、催税赋之类，科率骚扰不一，遂使寇盗奇邪无复纠察，良法美意浸成虚文。可令尚书省於诸路提点刑狱或提举常平官内，每路选委一员，令专一督责逐县令佐，将係籍人丁开收取实，选择保正长，各更替如法，使钤束保丁，递相觉察，毋得舍亡赖作过等人，遇有盗贼，画时追捕，若有过致藏匿者，许诸人告首，仍具条揭示。”

　　１、七月（案：《十朝纲要》作七月己亥朔，《四史朔闰考》同。） 辛丑，回女真所居阿骨打易国书约来年同举，粘罕、兀室曰：“使副至南朝奏皇帝，勿如前时中绝也。”留良嗣饮食数日，及令契丹吴王妃歌舞。妃初配吴王，天祚私纳之，复与其下通，遂囚於上京。女真破上京，得之，谓良嗣曰：“此契丹儿妇也，今作奴婢，为使人欢。”（《纪事本末》卷百四十二。案：此与上五月壬子日事不甚联贯，必其上有脱文也。事详《燕云奉使录》四月癸酉注可参考。） 

　　甲辰，命女真锡剌曷鲁勃堇为大使，渤海大迪乌高随为副使，并人从二十馀人持其国书来，其书云云。（《纪事本末》卷百四十二。） 案：《三朝北盟会编》：七月十八日丙辰，金人差女真斯剌习鲁充回使，渤海高随大迪乌副之，持其国书来许燕地。金人国书云：“七月十八日，大金皇帝谨致书於大宋皇帝阙下，隔於素昧，未相致於礼容；酌以权宜，在交驰於使传，共计成於大事，盍备露於信华。昨因契丹皇帝重遭败恤，竟被奔飞，京邑立收，人民坐获，告知备礼，册上为兄。理有未敦，斥令更饰，不自惟度，尚有滉淹，致亲领甲兵，恭行顺伐。途次有差到朝奉大夫赵良嗣、忠训郎王瑰等奏言：“奉御笔，据燕京并所管州城元是汉地，若许复旧，将自来与契丹银绢转交，可往计议。”虽无国信，谅不妄言。已许上件所谋燕地并所管汉民，外据诸邑及当朝举兵之后皆散到彼处馀人户不在许数。至如契丹请和，听命无违，必不应允。若是将来举军，贵朝不为夹攻，不能依得已许为定。从於上京，已曾遣回，转赴燕路，复为敌人远背，孳畜多疲，已还士马，再命使人，用报前由。即日据捉到上京盐铁使苏寿吉、留守同知王民效、推官赵拱等，俱贯燕城，内摘苏寿吉先行付去，请发国书，备言银绢依准与契丹数目岁交，仍置榷场，及取前人家属，并馀二员，即当依应。具形敝幅，冀亮遐悰。令属秋初，善绥多福，有少礼物具诸别录。今差孛堇斯剌习鲁充使，大迪乌高随充副，同回前去，专奉书披陈，不宣。谨白。”

　　２、己未，诏：“先帝董正治官，太医局置丞、教授，立学生员额，成宪具存。今医局之外，复建医学，既违元丰旧制；舍选之法，本示教养，今又学生赐第之后，尽官州县，不复责以医术，平昔考选，遂成虚文，在京医学，可并罢。应医学三舍生，旧係内外学籍，愿入学者，上内舍并特令於见医学舍额上降一舍，外舍许通理医学，校定八学。令礼部、国子监限五日条奏具闻奏。”《纪事本末》卷百三十五。案：两“奏”字疑衍一。《宋史·本纪》：是日，罢医、算学。八月庚辰，诏减定医官额。《十朝纲要》：七月己亥朔，诏武学及小学给食依元丰法，医学依政和法类试。己未，诏罢在京医学？算学。八月庚辰，诏医官郎以三十员，大夫以二十员，医效至伺候以三百人为额。《玉海》卷百十二：大观三年十一月，算学尊黄帝为先师，风后等配飨，商巫咸至周王朴七十人从祀。四年三月日，诏四学并入太医局、太史局、翰林书艺图画局。政和三年，复置算学，至是罢。《容斋三笔卷》十六：神宗董正治官，立医官，额止於四员。及宣和中，自安和大夫至翰林医官，凡一百十七人，直局至祗候，凡九百七十九人，冗如此。三年五月，始诏大夫以二十员，郎以三十员，医效至祗候以三百人为额，而额外人免改正，但不许作官户，见带遥郡人并依元丰旧制，然竟不能循守也。

　　《续宋编年资治通鉴》：秋七月，诏文臣非边防勿起复。案：《宋史·本纪》、《十朝纲要》俱係壬子日。

　　１、八月（案：《十朝纲要》作八月己巳朔，《四史朔闰考》同。） 癸未，诏礼制局制造等官并罢。（《纪事本末》卷百三十四。案：《宋史·本纪》：六月甲午，罢礼制局并修书五十八所。据此，则六月甲午但诏以结绝料钱物数，至是始罢之也。陈薛《通鉴》：六月丁亥，罢礼制及它局五十八所。尤与诸书月日不同。《容斋随笔》卷十三：《国朝会要》，自元丰三百卷之后，至崇宁政和间，复置局修纂。宣和初，王黼秉政，罢修书五十八所。时《会要》已进一百十卷，馀四百卷亦成，但局中欲节次觊赏，故未及上。既有是命，局官以谓若朝廷许立限了毕，不过三两月可以投进。而黼务悉矫蔡京所为，故一切罢之，官吏既散，文书皆为弃物矣。） 
</div>
    <div class="pagination">
<a href="续资治通鉴长编拾补_page45.html">上一页</a><span>...</span><a href="续资治通鉴长编拾补_page41.html">41</a><a href="续资治通鉴长编拾补_page42.html">42</a><a href="续资治通鉴长编拾补_page43.html">43</a><a href="续资治通鉴长编拾补_page44.html">44</a><a href="续资治通鉴长编拾补_page45.html">45</a><span class="current-page">46</span><a href="续资治通鉴长编拾补_page47.html">47</a><a href="续资治通鉴长编拾补_page48.html">48</a><a href="续资治通鉴长编拾补_page49.html">49</a><a href="续资治通鉴长编拾补_page50.html">50</a><a href="续资治通鉴长编拾补_page51.html">51</a><span>...</span><a href="续资治通鉴长编拾补_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
