<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 532 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 532 页/共 607 页
  </h1>
  <div class="content">
   朝廷既贬蔡确，或劝纯仁引去，独明己之力尽，纯仁曰：「我方慕古人，愿为良臣，不愿为忠臣，安能楚楚自见邪？」言者果劾奏纯仁及存，遂俱罢。存在熙宁中论事，纯仁固已推之，及同执政，趣又多合。然纯仁尝建议罢教畿内保甲，存独言：「今京师兵籍益削，又废保甲不教，非为国家根本长久之计。且先帝不惮艰难而为之，既已就绪，无故而废之，不可。」论者亦称其不苟相比云。（议罢教保甲，或自有本月日，则不当附此，更详之。附此亦可。）
　　纯仁及存既罢，刘挚为王岩叟道帘前奏对语曰：「太皇太后谓：『纯仁差错久矣，初以其有大名，又司马光所甚重，遂用之，不意如此也。盖止得虚名耳。』文彦博因言：『纯仁父仲淹亦得虚名，然比纯仁则有材略。』太皇太后又曰：『谏官言纯仁党确，则恐不然，但所见偏缪耳。』又曰：『王存殊无执守，前日为范纯仁所目，便留身同救蔡确。』又问执政曰：『觉纯仁如此否？』彦博曰：『纯仁自蒙大用，颇恍惚。』大防等言：『每与言，多不听。』又曰：『王存在省中讽臣令救确，臣不敢听其言【一】，而纯仁纳之。』太后曰：『纯仁用过其量，故至此也。』」（此段并据王岩叟所记修入，当考。王岩叟记蔡新州事，丙戌九月，得此于汪应辰，今附此。元佑四年四月五日，知汉阳军□处厚奏蔡安州作诗讥讪。六日，右司谏□安诗上疏，八日，进呈□疏，帘中云：「安诗论确谤讪，却不见文字【二】。」乃是通封入，作常程便降付尚书省矣。有旨令进入要看，遂并后状同封进入，寻复降出。自七日后，右正言刘安世、右谏议大夫梁焘相继各有两疏，十二日，进呈，有旨令蔡确开具因依闻奏，及令安州知州钱景阳缴进。十八日，再进呈梁焘一章，有旨下安州促报，限三日入马递。中书舍人彭汝励密疏救解，大燍以处厚开告讦之路，此风不可长为言。虽不以语人，而议论之微意可见。御史中丞李常、侍御史盛陶自十二日后知朝廷行遣，及闻帘中语意，遂合一章备礼，声言助谏垣，然意在佑确而不敢显言，实欲罪处厚而不敢明论。五月二日，安州文字回，云：「初，确书诗于牌，既移邓州，行一驿，复使人取牌去洗尽，使还安州公使库。」是日，帘中云：「确党多在朝廷。」范尧夫进云：「确无党。」吕微仲进曰：「蔡确有朋党在朝，范纯仁之言非是。」中书刘莘老亦助微仲言有之。退而吕、范各有实封入。前此数日，太师同三省入对，帘中云：「蔡确事都无人管，使司马光在，必不到如此。」诸公臱惧不知所对。是日，但都不敢进呈文字。初四日，制以吏部侍郎傅尧俞为中丞，代李常为兵部尚书，太常少卿朱光庭与侍御史盛陶易地。五日，邓州开具文字到，皆自辨之词，云本无意，又言：「子瞻作圣节口号，亦用『桑田』，岂讥诬也？」初，安厚卿对诸公云：「子瞻亦用『海变桑田』作圣节诗语。」已而南阳之说符，觽皆以为厚卿密通意，讽令引之以为解。□传正上疏击曾肇教彭汝砺救确，而不自言，其奸过于汝砺。刘器之亦诋二君，并及右相，以为交结而为确地。五日，器资【三】又一疏自辨，十二日，进呈。确事责授左中散大夫、光禄卿、分司南京。器资是日入省，初未见词头，云若得轻罪【四】，既见此命，并责盛陶已下四御史，遂不草词，亦不封还，但别为一状论之，及申中书称疾，谒告归第。中书遂令余权。十三日，入省，得词头：「确责降安州，作诗内涉讥讪事。新除太常少卿盛陶可差知汝州，殿中侍御史翟思可通判宣州，监察御史赵挺之可差通判徐州，监察御史王彭年可差通判庐州。四人，臣寮上言蔡确怨望，指斥谤讪事，盛陶居风宪之地，目睹确无礼于君亲，而依违观望，曾不纠劾；及朝廷行遣，方始备礼一言，而是非交错，亦持两端，皆无定论。翟思以下，仍更不见章疏，御史如此，纪纲何赖？」自十四日后，三谏有章连言太轻，新除范祖禹亦奏。十八日，再有旨：「责授英州别驾、新州安置，给递马发遣，令逐州差承务郎以上官伴送【五】，如无，即差职官。」是日，公肃在式假，又当余权行制。既而右相与中书侍郎皆召，遂往见之，三公皆云：「初以母老不欲过岭，而帘中云：『山可移，此州不可移。』」诸公不复敢进言，命遂下，但不差使臣。诸公以此为喜。十九日，批出，即差入内内侍省供奉官裴彦臣、三班奉职马经押送。四谏及中司皆欲救止，而恐与初论相戾，且非体，复不敢发。范相云：「某亦不敢言。」惟刘莘老云：「明日当与诸公于帘前论之。」二十日，垂帘，不见有指挥。彦臣申请三项，内一云：「如遇确疾病，乞用兜轿銽擎前去。」王正仲救三御史云：「今以不言责之，恐后来者不择而言，纷纷可厌【六】。」帘中云：「言之多何害？朝廷与他辨是非。」十八日，梁况之、□传正再登对【七】，大称奖云：「卿辈于此事大有功，言事长如此，当有天佑。」是日，李常以龙图阁知邓州，曾肇以待制知颍州，彭汝砺落中书舍人，知徐州，韩川自颍州复以太常少卿召。中丞傅尧俞疏：「邢恕为确腹心之党，乞行遣此一人，余勿问。」侍御史朱光庭亦论恕附确。右正言刘安世疏：「恕所谓四社稷臣，蔡确、章惇定策于内，中丞黄履助之于外，恕往来预议于其间。乞明辨以正其罪。事在有司可明者四：元丰七年秋宴，先帝令延安郡王出见髃臣，事已定，一也，延安郡王即今上；先帝疾浸亟，太母不令二王入侍，远嫌如此，二也；二月二十九日，太母手出皇帝所写为神考祈福消灾经一卷，令大臣看，当日遂降诏立皇太子，三也；亲贤宅才毕，不候服除，太母便令二王迁出，四也。」二十八日，恕落职降一官，添差监永州盐酒税，候满日更不差官，令所在官司收告，候本官服阕日给付。三十日，降出台谏言范尧夫、王正仲章付左省。六月一日，范相迁入报恩禅院，王左丞迁入安厚卿宅。二公入札子乞外任，皆留禁中不出，亦不批答，亦不封还，亦不遣使。四日，垂帘，太师亦入，遂定议。其夕，锁院。五日，宣麻：纯仁以观文殿学士知颍昌府，王存以端明殿学士守蔡州。其日，莘老召余，遂见于省中，具道其事：「帘中云：『纯仁察其差错久矣，初以其声名大，又司马相公荐之甚重，遂大用之，不意其如此也。元来只是虚名。』太师进曰：『其父仲淹亦以虚名得之，然比纯仁有材略。』太母又曰：『谏官言纯仁党确，却恐不然，只是其所见偏谬耳。』又曰：『王存全无主执，前日，只被范纯仁觑，便自他任。』又问诸人曰：『觉纯仁如此否？』潞公曰：『纯仁自大用来，有些恍惚。』诸公亦曰：『每言之，不听。』微仲曰：『王存每在省中讽臣令救，臣不敢听其言，而纯仁纳之。』太母又曰：『纯仁用过其量，以至此。』」岩叟所云十二日，恐是二十日；又云十八日，恐是二十八日。但传本如此，姑因之。后叉得刘挚行年记于挚诸孙荀，与王岩叟所录略同，今并附注此。挚云：「四年五月，贬安州蔡持正为英州别驾、新州安置。范尧夫罢相，以观文知许州；王正仲罢左丞，以端明知蔡州；中丞李常为兵书；侍御史盛陶知汝州；王彭年、翟思、赵挺之分补通判；舍人彭汝励器资以本官知徐州；曾肇子开改给事中，继以待制知颍州；持服人、前知河阳邢恕和叔落职夺一官，监永州税，下卫州候服阕发遣。先是，知汉阳军□处厚得确安州所刻诗十篇，内三、四有怨讪语，处厚笺释缴上之。敕确问状，奏至，深自辨诉。谏官梁焘、刘安世、□安诗等连章乞正典刑，而台谏官唯中丞常一言，陶一言，持两端，余默默汝砺知纯仁、存意右确，乃附之，为确辨论，乞罪处厚；及除确光禄卿、分司，封还词头。肇许汝砺同论，已而不作，汝砺独上之，出语恶肇，以为卖己。初，上意不深罪确，故余与诸公进呈间，亦为开陈之，本止于分司，而诸君纷纷不已，陷于朋附。范、王屡于帘对及留身切切营救，范私语客曰：『先子在明肃时，专论帘中之短。』客正色对曰：『相公之言误也。时有不同，今日帘下有何阙失？』客退，大叹愤，以语于人。范之子报确亲曰：『家公救得有次第也。』于是谏院收拾此等事上之，并劾相君、左辖、舍人，台官至十余疏。今年春已来，恕遣亲信至都下，唱言于觽，谓确也有受遗定策大功，不可令在外。经营复召，多为岐路，而其迹诡秘，上下危栗，未有以发。会此事自暴，人情迭迭大恶之，而范、王诸君又激之，上意不乐，遂及大溃。上当觽谕宰执曰：『山则可移，此事不可移也。』纯仁、存既不得意，请去，帘中谕文太师曰：『觉纯仁差误多否？始以其有名誉，故进用，却只要牢笼恶人，不知因何致虚名如此。」太师奏：『此人轻锐，非宰相器，专务收笼人情，近日尤更恍惚。其父仲淹所以致名誉，亦用此术。』谕曰：『当听其去，合如何除职？』予以中书职名次叙，及近时宰相除外任为大学士数人故事进呈，谕曰：『故合用例，然以全无分别，宜除次一等职名。』故与王正仲皆有是命。肇初改夕扉，闻言者及之，故亦请外。大抵确事帘中既怒，而诸人者又为此纷纷，遂成之。」）
　　资政殿学士、知颍昌府曾孝□知郑州。（政目在四日，实录同，今移附五日。）
　　枢密院言：「诸路奏报：并边时有人马，及谍言贼界亦有点集。虑边臣见夏国遣使，因失备御。」诏陕西、河东逐路经略司，密切伺察贼意，过作枝梧；仍戒敕沿边城寨兵将官明远斥堠，用意堤防，无致缓急堕其计中。御史中丞傅尧俞言：「臣闻夏人款塞，传者谓必缘地而来，臣窃思之，方今边防未丰，士气未振，民力未全，赏罚不明，将帅难倚。其尤可虑者，议论不齐，平居讲事，或经时旷日而不能合，苟必至于用兵，岂能迎机猝应，制变于千里之外哉？臣窃为陛下忧之。自古和戎，未有能抗天威而快人意者，惟所屈者益深，则所伸者益远。愿陛下姑务柔之以德，专以继好息民为意，则天下幸甚！」（据尧俞奏议附见，月日当考。）
　　乙巳，左谏议大夫梁焘言：「臣伏闻元佑初，中旨罢修京师城隍，都人之心，上下安悦，歌呼鼓舞，倾动里郭。一日复兴大役，髃情预为忧恐，况重困民力，以来怨嗟，轻损国用，其费浩瀚。朝廷以人情未静为恤，此非安民之道也；以才力未饶为念，此非节财之理也。此役一罢，两利俱得，诚为急务，愿留宸断。」贴黄：「臣访闻今来费用官钱，每年约九万余贯，以四年为限，每日雇夫二千人；今又促限为二年，日役四千夫，只是并得年限，元不减得人工，其余费用，无所省节。臣访闻西北两面城壕，开修已有次第，东南方始兴工。欲乞先次指挥，更不开修东南两面，以安人心；仍仰开封府速疾指挥，多出文告，牓示人户，及严切觉察妄作名目起动民居之人，结罪奏闻，重赐行遣，庶使辇毂之下，明知朝廷恩意。窃以起遣居人，发掘坟墓，生事死葬，两不得安，前日髃情惊忧，正为如此，及中旨罢役，人皆感悦，今来不可却为骚扰。伏乞速赐指挥罢去，据见修处，以广固人兵略为结齐了当，所有人夫，即令放散，诚为省便。广固指挥，自有役兵三千余人，每年更有诸路差到厢军二千人，可以责办工料，渐次修治；旧管使臣、士员，可以分头管干。今若不开东南两面壕地，只用广固役兵修缉已了城隍，经久诚为安便。臣闻将作少监胡宗炎在先帝朝曾上地理之说，尤为详当。此书必在禁中，乞赐指挥检讨，圣鉴便见利害。如可降出，即乞封付三省，却令进入。恐岁月稍深，难为检寻，欲望圣慈详酌，下胡宗炎取索副本进入。宗炎见任开封府推官。」（七月七日又言，十月十八日可考。范祖禹云云，在五月末见。要考几月日罢，几月日却修。）
　　丙午，翰林学士、左朝议大夫许将为中大夫、守尚书右丞。（许将传：「将为尚书右丞，每讨论熙、丰故事陈之，以资政殿学士知定州。」）枢密直学士、朝奉大夫、户部尚书韩忠彦为中大夫、尚书左丞，枢密直学士、中散大夫、签书枢密院事赵瞻为中大夫、同知枢密院事。右谏议大夫范祖禹之妻与忠彦之妻，从兄弟也，祖禹引嫌乞回避。右司谏□安诗言忠彦之妹嫁其子，右正言刘安世言其子娶忠彦之女，皆乞回避。诏特不回避，仍不得为例。祖禹等力辞，讫不许。
　　殿中侍御史孙升言：「伏以朝廷设谏官、御史为人主耳目，正欲检察大臣之私。今谏官、御史七员，而令谏官三人不避大臣之嫌，则是人主耳目已废其半矣。虽陛下待大臣以至公，责谏官以大义，然固有成法，既许规避，则人之常情，不无私意，既废国法，又抑人情，故公议有所未协。臣窃恐于忠彦亦不能自安，在谏官且何以逃责？伏望圣慈详察，指挥听令依条回避，以慰公议。」不报。
　　左谏议大夫梁焘言：「臣恭以国家之治务，在急贤材；人材之难，莫如宰相。方今多事，宰相之任，尤宜得人。陛下聪明勤俭，夙夜求治，拔擢辅臣，觊成公道，邪人多过，上负圣恩，任用之际，不可再失。必致注意仰成，固在留神审择，先之以德器，次之以材能。有德器则不肯为奸，有材能则可以济事。德器者，人望之所归；材能者，士论之所服。在此二者，必得一长，使命下之日，中外欢然，有光陛下知人之明，以重天下观国之势，诚为宗社之福也。臣前日蒙陛下面询，臣已具奏所知，不敢有隐。如陛下未以为允，乞少虚其位，深留圣意，审察而详择之。」贴黄：「若求经纶全材，未易遽得，不得已且求敦厚诚实之人，虽然材力有所不逮，且不敢为朋比欺罔，君臣之间，可以委信。但使推广恩德，谨守法度，则自然渐致安静矣。陛下聪明，必已自得人，臣妄言纳忠，庶或有补。臣闻新除左、右丞，才薄望轻，士论不服。朝廷已行之命，臣不敢轻议，然大臣数易，非安静之道，又其人未有显然过恶，伏愿陛下面加戒饬，使尽忠当事，试之岁月，徐观其效，若便仰成，恐误圣意。」（焘面奏所知，当考。）
　　右谏议大夫范祖禹言：「臣伏见所除韩忠彦左丞、许将右丞，执政大臣系国家安危、天下治乱，必妙选人望，不可不重，臣不知陛下用此二人，何所取也？二人者，皆风节不立，人望素轻，置之庙堂，无以重国，不惟无所裨益，未必不为回邪，陛下久当自知之耳。忠彦，韩琦之子，琦之所长，一无所有，惟能随时俛仰，观望朝廷，附会权势，以取富贵而已。陛下以韩琦功业，欲望于忠彦，臣窃以为过矣。若以韩琦之故而用忠彦，则执政非赏功之官也。许将亦无才能，唯善希合执政，凡议论多为两可之言，士大夫无不轻之。自元丰八年出知成都，陛下固未尝识，昨召还翰林，今兹大用，人不厌服。陛下临御数年，髃臣本末，必皆照知，今用此二人，窃恐圣意察之未熟；若出于大臣荐引，则是背公立私，以误陛下。臣前上言，若且虚右丞一员，亦未至阙事，盖所用不得人，而希望者觽也。今兹之举，使贤者无所劝慕，而庸常之人谁不侥幸？虽得如忠彦等百数，何益于朝廷？前后除用执政，皆出陛下圣选，无不大惬天下之望，惟是韩缜作相，不协物论，其余所用，皆有可称。今此二人，殊不类前后差除，若出大臣之意，自此威福权柄渐移于下，此臣之所甚忧也。臣已奏乞避亲嫌，然陛下以谏官为耳目，有所闻见，不敢不使陛下知之。伏望陛下自今执政有阙，亲加选择，审观熟察，详审用人，无失天下所望，臣不胜区区之愚。」（此用祖禹家所藏奏稿增入之。）
　　中书省言：「尚书、侍郎、学士、待制及两省、御史台监察御史以上，左右司郎官、国子司业，各限一月举内外学官二员。今后有阙日亦合依此。其召试之法，自当冲革。并元佑令：诸奏举内外学官，须进士出身，年三十以上，无私罪停替，历任及二年者；其行业纯备，淹满尧泽，或登科岁久，恬于仕宦，虽未历任，亦许奏举。而近日内外臣寮所举学官甚觽，不应前法，请候有阙，遇降朝旨，方许奏举。」从之。
　　左谏议大夫梁焘言：「臣恭闻祖宗治财经费，良法屡讲，当其时，上令甚舒，民力甚暇，国用甚余，其故何哉？商贾通而货财无壅滞之弊也。祖宗之法，宜便万世，惟陛下面稽而力行之，当有补于大计矣。欲望圣慈指挥户部，检会旧日三司并榷货务已行之法，悉上朝廷，伏乞选差官限一月看详，取其尤宜于今者，与户部官参议，着为定令，饬执政大臣覆视，次第施行。」贴黄：「所有户部检会旧法，乞朝廷严责近限，具委无漏落结罪，节次奏闻。其看详官如要合照使文字，许一面于所属去处取索，限三日内却送本处，仍只得用逐官属人吏、兼行量支纸笔外，不得别乞添给等。如文字了日，奏取朝廷指挥。」（焘六月七日奏，十六日差范育等；十一月末，焘又言。）
　　丁未，夏国遣使入贡。（穆衍传云：「四年，夏人遣使入朝，欲以还四寨易兰州及塞门寨。命衍押伴，折之以理，夏使辞屈。」传盖因张舜民志衍墓也。今墓志乃多误字，当从衍传。衍时为户部员外郎。志又云：「其后，夏人入贺兴龙、坤成节，皆命衍押伴。夏使欲有所发，辄惮衍而止。」当考。）
　　左谏议大夫梁焘言：「朝廷昨来割弃陕西、河东堡寨，已失于前，今外议又传大臣欲以兰州、定西一带割赐西人。臣闻周诗『昔先王受命，有如召公，日辟国百里』，正今日之戒也。大臣不务画策制伏外敌，使远人怀德而畏威，但日欲割弃疆土，以损国势，非尽忠也。臣闻此地皆西人要害之处，必欲得之，胜得他处。前日盖尝有此议，范纯仁、吕大防争之得止，今纯仁去，大防独当国柄，宜申前议，不当含糊畏避也。大防西人，习知利害，愿两宫责以尽忠无隐。」（此据焘行状，当考。）
　　户部侍郎苏辙为吏部侍郎。后三日，改翰林学士。
　　诏新除京东路提点刑狱周秩别与差遣。秩初以都官员外郎有此命，而谏官论其不当，于是改命权知宿州。（初除，四月二十四日，当考言者为谁。）
　　知海州王巩知密州。（知海，在三月二十六日；罢密，在九月二十二日。）知沧州、朝请大夫韩正彦为少府监。知郑州、承议郎邵龠□虒为金部郎中。
　　右正言刘安世言：「臣伏见去年十二月内，苏州昆山县人户朱迎、朱育等经户部论诉章惇强以贱价买百姓抵当产业，遂具论列，乞正其罪。自后蒙朝廷委发运司考验虚实，今年正月间，本司体量奏到事状，虽依违灭裂，不尽本情，然其大燍已见，朱迎等所诉，不至诬罔【八】，如惇用其子承事郎援之名，投状承买官卖田共二十一户【九】，皆有按据，最为要切。臣以为章援不告其父，私承交易，则当得异财之罪；若惇假托名目，则自有降等之法。兼朱迎等状内亦指定下状之日援在京就试，则惇之矫诈又甚明白，遂以合用暣律奏闻，必谓便可议罪，今已累月，未闻施行，上下畏惮，一至于此。按惇闲居里闬，而气焰凶暴，官司严惮，宁屈陛下之法，不敢逆惇之意。使惇有权，得行其志，则天下之弊，将何如哉！今体量到事迹，既皆有实，无可疑缓，而故为留滞，臣恐有与惇阴为地者，更将搜摘细故，会问往复，则明堂赦恩，必遂原免。然则大奸何幸，而平民何不幸也！伏望圣慈详此事理，明敕三省，早令结断，其州、县、监司，不受朱迎等诉状，亦乞特行降黜。所贵乱政跋扈之臣，屈法阿私之吏【一○】，知有典刑，易为制驭，远民抑屈，有所伸雪。」
　　又言：「臣伏自去年十二月后来，累曾劾奏章惇□持州县，不顾国法，强以贱价买百姓抵当田产，致朱迎等四人不远数千里赴愬省部，后来蒙朝廷下发运司体量，已有实状，而迁延半岁，未蒙施行。臣前月二十四日延和殿再具奏列，伏蒙宣谕【一一】，便令结断【一二】，今又踰月，未睹指挥。臣窃谓惇气焰凶悖，陵暴寡弱，诈以男名，广置田产，公然别籍，殊无忌惮，罪状显著，曾非隐伏。而尚书省故为留滞【一三】，以幸赦宥，甚非所以称陛下仁爱元元之意。伏望特降睿旨，早正典刑，庶几乱法跋扈之臣，不至幸免，远民屈抑，有所伸雪。」
　　左谏议大夫梁焘亦言：「古者，大臣与民争利，犹以为非。谏官论事，久抑不行，乱是非之公，伤听纳之明。使惇且不知，犹不为无过。望赐施行，以为惩劝。」
　　是日，诏：「章惇违法买田，罚铜十斤，田产改正，差遣候服阕日取旨。其苏州昆山县违法给卖官，并本州岛及本路监司不受理词状官，令发运司具职位姓名以闻，候到，与体量不当官萧世京并取旨，不以赦原。」其后，世京止坐罚铜十斤。（旧录载章惇买田事极不详，盖为惇讳也。然于六月八日，犹书萧世京等不以赦原指挥，而新录又削去，不知何也，今从旧录。旧录又于七月二十二日载梁焘、刘安世、□安诗言：「惇责太轻，未厌公议，况惇与蔡确、黄履、邢恕素相交结，自谓社稷之臣，天下之人，指为四凶。陛下无恤反汗之嫌，自遗养虎之患，宜候惇服阕，特行废置。」诏留候。新录并依旧录。按：安世集亦有此章，乃第七章也。「无恤反汗之嫌，自遗养虎之患」，此两句或无之，或史官以安世等词意别加删润耳。然所称「诏留候」三字，殊不了。按：安世等第八章云：「论列罚铜不当，今已踰月，未蒙施行。」第九章亦云，第十章又云：「今已累月，未蒙施行。」则新、旧录所称「诏留候」三字，盖未可信也。「诏留候」即是无施行，遂不报安世等乎？至八月二十二日，乃有候服阕与宫观指挥，新录又全依旧录，可惜太簄□也。曾布尔日录：「元符元年八月癸未，差萧世京、燕若蒙为差使剩员官。上问如何，布因言：『世京元佑五年曾两上章乞复免役法，词甚切至，合门批到实有投进月日，而三省检文字未见，故未蒙推恩。』上云：『禁中煞有文字，待令检。』再对，布又及之，因言：『王森乞复青苗，便得郎官，世京因天旱连章请复役法，傥可检见，因激奖，亦足以劝。』上再三许之。」布又言：「世京元佑中体量章惇买田事，云不违法，遂罚铜十斤。乞差遣于都堂，吕大防云：『勾当事不了，如何得差遣？』世京竟不自陈，至今脚色有此过作。广东提举常平满二年，役书成，成于其手，而蔡京以为申请措置不当，送吏部，人实冤之。」）给事中赵君锡驳奏章惇罪恶不当止于赎论，请加降黜。不听。（君锡驳奏章惇罚金事，据本传。）
　　戊申，赐温州刺史、知蔡州向宗回诏曰：「日者有司备盗不谨，寖长弗制，滋扰于民。汝以戚藩，实任州寄，指授机略，讫使殄平，厥功有闻，深用嘉叹。」
　　枢密院言，夏国主干顺上表奏告事宜，今拟回答诏曰：「省所奏事，具悉。所有兰州、塞门两处地土，前诏指述已明，无复更有论请。其永乐陷殁人口，缘自牒报后来，经隔岁久，虑其间实有死亡，或后来却有续寻到人数，今已降指挥下鄜延路经略司，候将来送还；到日，若与元报人数不同，亦令据数交割，计口食与赏绢。仍将葭芦、米脂、浮图、安疆四寨约一日给赐，所有应合立界至去处，并依已降朝旨及自来体例，计会鄜延路经略司关牒逐路帅臣，各委官随宜相度，认定守把，不得更相侵越。」从之。（元年七月八日，并二年三月末，此年此月八日、十月末当考。）
　　辛亥，承议郎、直集贤院、起居舍人王岩叟权吏部侍郎，仍赐三品服。朝奉郎、直龙图阁、光禄卿范育兼权户部侍郎。起居郎、兼侍讲颜复兼权中书舍人，并候有正官日罢。（八月八日，复正除中书舍人；五年六月六日，复以中书舍人除天章阁待制、侍讲、国子祭酒；七日，卒。）右正言刘安世为起居舍人兼左司谏。安世进对，太皇太后谕曰：「臣賿才得富贵，便多改节，卿宜常如今日。」安世顿首。（此据安世奏疏及名行录【一四】。）
　　改命知枢密院事安焘为明堂礼仪使，门下侍郎孙固为仪仗使，中书侍郎刘挚为卤簿使，同知枢密院事赵瞻为桥道顿递使。
　　赵焑言：「夏人近遣使诣阙谢恩，续遣使贺坤成节，请严戒边吏，勿侵犯引惹。」诏陕西、河东经略司戒约沿边兵将官，不得容纵边人，以巡绰、硬探为名生事。
　　诏今后官吏差替，并实时放罢。从江南东路转运司官孔平仲之请也。
　　壬子，诏：「自今年于逐路保甲冬教见封桩钱内，河北与减一万五千缗，桩三万五千缗；河东与减五千缗，桩二万缗；陕西与减一万缗，桩二万缗。如遇支使不足，即将灾伤年分剩钱补填。今后虽有灾伤事故，免教人数多，亦不得乞免封桩。」
　　左谏议大夫梁焘、右谏议大夫范祖禹等言：「臣等伏见安焘本蔡确、章惇之党，朝廷独未罢免，中外之论，固已不平。今其母年高久病，焘自当谒告，省侍医药，然犹造朝视事，无异平日。盖焘以次相虚位，徼幸进用，搢绅指目，无不鄙薄。大臣如此，恐无以助成陛下孝治之风。伏望圣慈察其有忘亲贪位之心，特给□假，使之侍疾。」（梁焘自注云：「后数日，安焘丁忧。」七月六日、十二日当并此。）
　　翌日，祖禹又言：「臣伏见自范纯仁罢免，右相虚位。古者三公官不必备，盖充此位者，未易得人。宰相代天理物，系安危治乱，苟非其人，则天下解体，国家祸败随之，宁且阙人，亦未有害。先朝宰相亦不并置。陛下近用吕公着凡三年，方别命相，深得先王敬谨用人之意。今之执政，有当去而不去，觽论共以为奸邪者，固不可用，若后进之人，亦未允惬。夫拔出于觽人之中，不数年至宰相，若非有名德，久为天下所信，则人心先已不服，不能与朝廷为重。如范纯仁本有大望，陛下采其声名，用之稍过，政事不能厌服人意，是以易致颠覆。凡忠良之臣，亦须养以岁月，待其人望稔熟，然后用之，则中才之人皆可使为贤相。今若不止于人望未属，或更用非其人，则治乱自此遂分，是乃因除去大奸，反成国家之患也，臣窃忧之。伏望陛下审详此举，不必急遽，万一误用，悔之无及，伏乞重留圣思。」
　　癸丑，礼部言：「太常寺申：故事，明堂享太庙，虽遣官摄事，其逐室所设祭器，特用亲祠器。将来明堂大礼，太庙差官摄事，其逐室所陈祭器及祠官罍洗之类，请依此。」从之。
　　礼部言：「邈黎国般次冷移、回抹粟迷【一五】等赍于阗国黑汗王并本国蕃王表章贡奉。缘自来不曾入贡，请比附于阗国进奉条式。」从之，仍诏今后更有似此而不依解发条乞贡，并说论许就本处交易讫，令归本国。
　　尚书省言：「诸处奏案禁囚，有待报未决，淹系日久者，请立日限，举催督察，以绝淹延之弊。」从之。
　　户部言：「店宅务修造至多，其监修军大将，不许诸处抽差。」从之。
　　乙卯，诏：「权户部侍郎范育、户部郎中穆衍限一月看详旧三司、榷货务已行之法宜于今者，与户部参酌，着为令。」（此月七日，梁焘云云；十一月末，又云云。）
　　国子司业盛侨为秘阁校理，除王府记室参军。
　　丙辰，户部言：「光禄、卫尉寺，少府、军器监，并太常寺人吏，不以新旧请给内，将见钱于太府寺分数支折，仍依旧行仓法。」从之。
　　丁巳，宝文阁直学士、知成都府李之纯为户部侍郎，龙图阁待制、知瀛州蔡京为宝文阁直学士、知成都府。谏官梁焘、范祖禹、□安诗、御史朱光庭等皆言其不可，曰：「窃以之纯谨厚岂弟，详练政事，前将使指，在蜀八年，继任帅事，忠厚镇静，民益安悦。骤以轻薄少年代之，远方之民，必不被朝廷惠泽。况京污秽无耻，奢纵无惮，东平恶政，臣等方欲论列，今任之远镇，何以表厉风俗？又京在蔡确党中，最号凶健阴憸，利诱髃小，助为虚声，心怀奸罔，勇为非义，至则必徼才能之名，以盖前辈，妄作聪明，必不肯以持循安静为意也。蜀民一为动摇，恐别致生事，为异日之忧。伏望圣慈特赐指挥，选老成忠良厚德之士，以绥宁远人，或优诏之纯再任，使远方之民，知宸衷加惠忧恤之意。」（焘六月十八日奏此。）祖禹又言：「成都兼两路钤辖，方面之任，最为要重。祖宗以来，尤谨付与。闻之纯□厚简静，蜀人安之，宜且令终任，或增秩再任。今户部虽欲得人，而远方数千里休戚安危所系，亦不为轻。京虽有才能，而年少轻锐，非端厚之士。又故事，自成都府回者执政，其次犹为三司使、知开封府。朝廷方当分别邪正，如京者在所裁抑，不宜崇长。今进职远帅，则资任愈隆，为他日大用之渐，实未允惬。伏望且令依旧。」诏京为江、淮、荆、浙等路发运使，罢宝文阁直学士、知成都府指挥；之纯依旧知成都府，任满再任。（之纯及京改命，在二十五日，今并书。按：京前此未尝知郓，恐「东平」字误，六年闰八月六日可考。）
　　诏：「今后太学正、录，并依熙宁法，选上舍生充；上舍生阙，选内舍生。其见任人，候任满日罢。已差下人，别与差遣。」（政目云：「罢国学政、录官。」）
　　诏：「孤遗给钱米：二十口以上，钱二十贯、米十石；七口以下，十贯、七石；五口以下，七贯、五石；三口以下，二贯、一石。」（政目十八日事，今附此。）
　　知陈州、资政殿学士胡宗愈言，本州岛霖雨相继，河流泛涨，今年夏税请递展限一月。从之。
　　吏部侍郎范百禄进所撰诗传补注二十卷，赐诏奖之，以其书送秘书省。
　　诏赐夏国主曰：「省所奏，昨差人赴延州计会将永乐等人口及所还四处城寨交换寨门、兰州两处地土，实在朝廷酌中赐一裁决事，具悉。尔嗣守世封，虔修贡职，顷属罢兵之后，继陈复地之言，累降诏音，备谕朕志。岂谓历时之久，尚稽闻命之行。忽览奏封，深谅诚款。顾改图之议，犹有披陈；然事大之恭，实听裁决。再惟忠顺，殊用叹嘉。虽易地之求，当一遵于前诏；而酌中之请，宜别示以优恩。除汉蕃地土，指谕已明，难从换易外，所有岁赐，据前降诏命，合候地界了日依旧，今推特恩，敕有司更不候地界了当，便仰检会依例施行。尔其体朝廷恩信之隆，遵封疆谨守之界，永思安靖，用保悠长。」
　　己未，荆湖南路提点刑狱张绶言：「今蛮事宁息，尚虑人户归业未安，合于紧要溪峒，量留兵甲弩手控扼。已牒逐州权置寨，分屯兵甲戍守，仍每季一替，官员即本州岛逐月轮替。」从之。（新无。）
　　癸亥，翰林学士苏辙兼吏部尚书。（政目二十四日事。）权河北路转运使、直秘阁、朝议大夫谢卿材今任满日令再任。（十月六日，兼领都水。）宝文阁待制蒋之奇为河北路都转运使、直秘阁。
　　以大热，给在京工役假三日。
　　御史中丞傅尧俞言：「臣伏见今岁诸路蚕麦并熟处甚多，其价随而过贱。风闻逐处监司将积年逋负并行催督，不惟虚费鞭扑，亦徒长公人贪暴乞取之弊，必不能用一熟之力，以了纳积年之欠，至使民声愁叹，谓丰稔不如灾伤。盖纔有水旱，则旧欠俱阁，若稍获丰登，便宿逋并纳。欲乞朝廷指挥诸路监司，日令带纳一料，候秋成更令带纳，庶几疲瘵颇获安济。」贴黄：「窃虑过时或不及事，如赐允从，乞早行下。」
　　乙丑，知陈州胡宗愈言：「本州岛地势卑下，至秋夏之间，许、蔡、汝、邓、西京及开封诸处大雨，则诸河之水并由陈州沙河、蔡河同入颍河，不能容受，故陈州境内潴为陂泽。今沙河合入颍河处，有古八丈沟一道，可以开浚，分决蔡河之水，自为一支，由颍、寿界直入于淮，则沙河之水虽甚汹涌，不能壅遏。昔有项城县令姚辟曾建此议，窃见朝廷已差府界提刑罗适计会京西、淮南，按行水利，请专委罗适取姚辟并本州岛所陈利害看详，如可行，即均调两路州县夫役应付施行。」诏罗适依胡宗愈所奏，仍兼提举淮南，四路接连，合治水利。（旧录于二十六日载范祖禹论京城事，已入五月二十八日。）
　　丙寅，大理寺言：「本寺官吏每遇迎驾，欲乞于禁围外起居，庶免卫士拥隔。」诏：「添合门祗候一员，今后于钧容直乐前通唱起居。应地位窄狭，官吏多处，并准此。」（新本削去。）
　　丁卯，美人陈氏卒。赠充仪，命延福宫使、宁国军留后、入内内侍省都知张茂则护葬事。（徽宗母也。）
　　知枢密院事安焘乞罢，不允，诏勿受焘章奏。
　　崇仪使董正叟押赐夏国主生日礼物，如京副使李玩押赐夏国主中冬时服。
　　湖北转运司言：「荆南长林县今已复为荆门军，其诸军指挥人额并差拨屯驻人数，并合如旧。」从之。
　　戊辰，左谏议大夫梁焘言：「准朝旨，差押赐大宁郡王佖生日礼物。缘有书送事例，恭闻祖宗差宫省亲信左右之人【一六】，并为非次恩泽，后来颇及侍从，近年多在言官，大惧隳损朝廷故事，寖央釭宗驭臣之意。望许免行，以协公议。」诏改差入内供奉官、勾当御药院阎安。
　　焘又言：「臣伏睹科举之制，以经义、词赋进士各取五分。窃闻进士多从词科，十常七人，或举州无应经义者。如此，则五分之限固不可行【一七】。臣愚欲乞圣慈特赐指挥，更不以两科分取，止以两科入试人数多寡，用解额均取合格之人。南省奏名依此。所贵事归乎一，允协至公，上副陛下乐育英材之意焉。」贴黄：「假令有十人解额，却有百人入试，七十人经义，三十人词赋，即以七人解经义，三人解词赋；如有零分，则通取词理优长之人。」（焘此奏不得其时，因七月末论数事不行，且附此六月。焘集附为中丞后，恐误也。）
　　诏：「南北郊祀，既差执政官充初献，已受誓戒，而有故不赴，听本祭内职事官高者通摄行事。」
　　注　　释
　　【一】臣不敢听其言「敢」字原脱，据阁本及下文补。
　　【二】却不见文字「却」原作「即」，据阁本改。
　　【三】器资「资」原作「之」，据阁本改。下同。按宋史卷三四六彭汝砺传：「汝砺字器资。」
　　【四】云若得轻罪按：长编纪事本末卷一○七蔡确诗谤，本句作「若责轻则可」，疑此处有误。
　　【五】令逐州差承务郎以上官伴送「上」原作「正」，据本书卷四二七元佑四年五月丁亥条及同上书改。
　　【六】纷纷可厌「可」原作「何」，据阁本及同上书改。
　　【七】□传正再登对「对」原作「答」，据阁本及同上书改。
　　【八】不至诬罔「至」原作「知」，据尽言集卷五论章惇强买朱迎等田产改。
　　【九】投状承买官卖田共二十一户「承」原作「收」，「二」原作「三」，据阁本及同上书改。
　　【一○】屈法阿私之吏「屈」原作「奉」，据同上书改。
　　【一一】伏蒙宣谕「伏」原作「状」，据阁本及同上书改。
　　【一二】便令结断「结」下原衍「状」字，据阁本及同上书删。
　　【一三】尚书省故为留滞「省」字原脱，据同上书补。
　　【一四】名行录阁本作「名臣言行录」。
　　【一五】回抹粟迷「回」，宋史卷四八九邈黎国传作「四」。
　　【一六】宫省亲信左右之人「宫」原作「官」，据阁本改。
　　【一七】则五分之限固不可行「则」原作「前」，据阁本改。
续资治通鉴长编
卷四百三十
卷四百三十
　　起讫时间 起哲宗元佑四年七月尽其月
　　卷　　名 续资治通鉴长编卷四百三十
　　帝　　号 宋哲宗
　　年　　号 元佑四年（己巳，1089）
　　全　　文
　　秋七月己巳朔，冀州南宫等五埽危急，诏拨提举修河司物料一百万应副。
　　庚午，朝奉大夫岑象求为考功郎中。
　　辛未，中书省言：「内外官再任，及六曹郎官于本曹易部，并系降诰，缘元除已给，请今后止降黄牒。」从之。
　　壬申，吏部言：「秘书省官三年为一任，复置馆阁校勘。正字，四年成任，任满除秘阁校理，校书郎任满除集贤校理，并谓升朝官、知县已上资序之人。余且除馆阁校勘，候及上项官资序改校理。校理以上资任，依官制以前法，到馆一年与通判；一任回，并到馆三年，与知州；已系通判资序，即二年与知州。秘书省官关升，不用举主。著作郎、佐郎、秘书郎，并除升朝官、知县已上资序人，余如旧制。任满日，著作郎除直集贤院，佐郎、秘书郎除集贤校理。」从之。
　　枢密院言：「新复诸监牧马，元佑三年经春大雪苦寒，已特免一年比较。其人员兵级，欲取死亡最多最少者赏罚。」从之。
　　诏：「三京缘贼盗按举许留守司行遣外，其缘军马将兵按举及差官事，令逐路安抚司行遣。」从京西安抚司请也。
　　甲戌，右谏议大夫范祖禹为中书舍人兼侍讲。左谏议大夫梁焘、左司谏刘安世、右司谏□安诗同奏，乞留祖禹依旧供谏职，而祖禹亦请追还告命。诏其告命令合门缴纳。（从祖禹等所乞，在十二日，今并书。）
　　步军都虞候姚麟权殿前司事，其马军司并新旧城巡检，令以次官分领之。
　　明堂礼仪使、知枢密院事安焘奏：「近为母患病，乞罢明堂礼仪使及知枢密院事，除一在京宫观差遣。」诏特给假，候母疾稍安日供职，其礼仪使司公事，令就家行遣。
　　右谏议大夫范祖禹言：「臣伏闻安焘以母疾在假，孙固以老疾求退。闻焘母病已危惙，固年逾七十，必是筋力渐难支持。臣窃虑执政又有阙员，不敢不先事而言。执政与人主同执天下之权，其任至重，必有才德公正无邪，可保其不欺谩，为天下所服者，乃可登用，不可止以勋旧，亦不可止以科第进也。枢密院必得晓知边事，多所更历之人；门下侍郎资任最隆，皆次宰相。伏乞深留圣意，详加选择。陛下自去年以前，所用执政，多协人望，其间虽非全德，亦有所长可称。惟近日所用二人，殊不类前后差除，臣昨于帘前奏陈，料陛下必尽记忆。今若有阙，不可更不得人，重失天下所望也。此奏仍乞留中。」
　　乙亥，左谏议大夫梁焘言：「臣窃以都城之役，程工浩瀚，开广池隍，最为大事。全如受敌边备，动摇人心；尽发封桩官钱，蠹耗国力。毁撤庐舍，生者不得安；掀剔坟陇，死者不得息。弃土山积，旁无旷地，稍已堙没园林，浸至壅阏道路。近郭居民，深以为劳，兼冒寒暑，怨通幽明，累德损政，莫甚于此。言者相继指擿明白，日听蠲罢，邈未蒙省。弊病之迹，横在十目，愁怨之声，达于四聪，未谕朝廷何惮不革。且以纠殊异之情，久则难齐；任困苦之事，极则生变。髃疑不解，理有可虞。今若但省工料，别议岁月，未免久劳，终是无益。臣愚欲乞圣慈特降指挥，放散见雇人夫，只留广固军兵；壕堑据已开处，令结绝了当；城壁据未坚处，令渐次修筑。除□费之患，去妄作之扰，使民情安悦而气和，人力舒暇则功倍。辇毂之下，先见安静，诚今日圣政之所宜为也。伏望深留宸念。」贴黄：「城围既竣三面，自合周全；壕池已开两隅，不须通凿。况丈尺甚广，用力艰难，未见一利，已集觽害，虽欲遂成，势亦不可，苟于就功，终恐生事。伏望圣慈断在不疑，罢此烦役，已行之后，乞赐采听，当知远近人情，上下安悦。臣闻先帝朝，知开封府王安礼以修城发掘民间坟墓数多，髃情愁怨，因此建言，先帝恻然，即日指挥裁罢，人用安宁，惠浃幽显。以此见先帝圣意爱民深切，但臣下蒙蔽不言，故有所不知，知则未尝不曲轸念虑，亟为措置也。若闻今日之事，当立有处分。如陛下纳用忠言，悯恤民害，能罢得开壕，以慰都人，是能承先帝之意，何嫌而不为也？伏望圣慈早赐指挥。广固指挥自有三千余人，每年更有差到厢军一千人，自是入役四年，千余人已为不少，可以责办工役，渐次修治，元管使臣十员，可以分头管勾。」（寿奏此以七月六日，先奏以六月六日。范祖禹云在五月末。十月十八日，开浚壕河事拨属京城所。）
　　是日，知枢密院事安焘以母丧去位。（此据政目增入。）
　　丙子，天章阁待制、枢密都承旨刘奉世为户部侍郎，光禄卿、直龙图阁范育为枢密都承旨。左谏议大夫兼权给事中梁焘言：「刘奉世除户部侍郎，范育除枢密都承旨。窃以西羌纳□，奉世首豫此事，习知本末，不可更易。育权领户部，颇能尽心，阅日寖久，宜见成效。二臣之才，各有所用，使安其职，足以济物。所有录黄，谨具封还。」诏刘奉世先次依前降指挥行下。（奉世先次依前诏，事在十二日，今并书。）
　　右正言刘安世言：「范育昨知河中府，尝有阙行。嬖人用事，干挠政刑，子弟失教，闺行不肃，丑声流闻道路。君臣之间有不可言者，使育实有过人之才，义难终弃，犹抑之散地，更加岁月，磨涤瑕垢，渐次任用，或为清议所容。今育之学术知能，无以异觽，而前日之恶，播在佥言。此方外除，已玷卿列，曾未席暖，擢寘宥密，臣恐修洁之士耻与比肩，流荡之徒无所惩戒，甚非所以称陛下旌别淑慝，长育人才之意。伏望圣慈深赐省察，罢育新命，以允公议。」诏育权发遣熙州。（改育熙州，在十一日，今并书。）
　　朝请郎、比部郎中刘宗杰知郢州，放谢辞，令御史台差人押出门。宗杰旧以狱事坐废，任郎官后，累状闻奏。大赦前，制院事已除落元断私罪，辄于别司案内录元文字，再将大赦前事论奏，故有是责。（孙升云云，在明年三月二十九日。）
　　亳州司户参军、徐州教授陈师道，候太学正有阙日差，从左谏议大夫梁焘荐也。
　　诏复置外都水使者，令河北路转运使谢卿材兼领。（六月二十四日，卿材再任河北。二年二月末，曾肇言，四年二月四日，范百禄言，可考。）
　　殿前都虞候、宁国团练使、知熙州刘舜卿为徐州观察使、步军副都指挥使、知渭州。（七月十五日，梁焘云云。）马军都虞候【一】、忠州防御使李浩为黔州观察使、永兴军路总管。步军都虞候、威州团练使姚麟为殿前都虞候。龙神卫四厢都指挥使、康州团练使和斌为步军都虞候。皇城使、果州团练使、带御器械吕真为卫州防御使、捧日天武四厢都指挥使，依旧鄜延副总管。皇城使、廉州团练使刘斌为信州团练使、龙神卫四厢都指挥使。
　　诏：「陕西、河北、河东路逐年封桩保甲冬教赏物，自今后免封桩，其合用赏物，令转运使应付；仍令保甲司秋季约度钱数，关转运司预排办，于教前足备。如违，保甲司以闻，当议重行黜责。」
  </div>
  <div class="pagination">
   <a href="续资治通鉴长编_page531.html">
    上一页
   </a>
   <span>
    ...
   </span>
   <a href="续资治通鉴长编_page527.html">
    527
   </a>
   <a href="续资治通鉴长编_page528.html">
    528
   </a>
   <a href="续资治通鉴长编_page529.html">
    529
   </a>
   <a href="续资治通鉴长编_page530.html">
    530
   </a>
   <a href="续资治通鉴长编_page531.html">
    531
   </a>
   <span class="current-page">
    532
   </span>
   <a href="续资治通鉴长编_page533.html">
    533
   </a>
   <a href="续资治通鉴长编_page534.html">
    534
   </a>
   <a href="续资治通鉴长编_page535.html">
    535
   </a>
   <a href="续资治通鉴长编_page536.html">
    536
   </a>
   <a href="续资治通鉴长编_page537.html">
    537
   </a>
   <span>
    ...
   </span>
   <a href="续资治通鉴长编_page533.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
