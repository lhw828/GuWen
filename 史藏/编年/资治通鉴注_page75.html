<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 75 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 75 页/共 334 页</h1>
    <div class="content">以司鑋郑冲为司徒，左仆射卢毓为司空。〔晋志曰：尚书仆射，汉本置一人，；至汉献帝建安四年，以执金吾荣合为尚书左仆射仆射分置左右盖自此始。经魏至晋，迄于江左，省置无常，置二则为左右仆射，或不两置，但曰尚书仆射，令阙则左为省主，若左右并阙，则置尚书仆射以主省事。毓，余六翻。〕毓固让骠骑将军王昶、光禄大夫王观、司隶校尉琅邪王祥，诏不许。
祥性至孝，继母朱氏遇之无道，祥愈恭谨。朱氏子览，年数岁，每见祥被楚挞，〔楚，荆也；挞，击也。被，皮义翻。〕辄涕泣抱持母；母以非理使祥，览辄与祥俱往。及长，娶妻，〔长，知两翻。〕母虐使祥妻，览妻亦趋而共之，母患之，为之少止。〔为，于伪翻。〕祥渐有时誉，母深疾之，密使酖祥。览知之，径起取，酒祥争而不与，母遽夺反之。〔汉书齐悼惠王传：夺反孝惠卮。师古曰：反，音幡。〕自后，母赐祥馔，〔馔，雏恋翻，又雏皖翻。〕览辄先尝，母惧览致毙，遂止。汉末遭乱，祥隐居三十余年，不应州郡之命，母终毁瘁，〔瘁，秦醉翻，病劳也。〕杖而后起。徐州刺史吕虔檄为别驾，委以州事，州界清静，政化大行，时人歌之曰：「海沂之康，实赖王祥；〔徐州之地，东际海，西北距泗、沂，故曰海沂。〕邦国一空，别驾之功！」
十一月，吴孙綝迁大将军。綝负贵倨傲，多行无礼。峻从弟宪尝与诛诸葛恪，〔与，读曰预。峻厚遇之，官至右将军、无难督，不九官事。〔九官，即九卿也。魏明帝太和二年，吴主还建业，留尚书九官于武昌。〕綝遇宪薄于峻时，宪怒，与将军王惇谋杀綝，事泄，綝杀惇宪服药死。
二年〔（丁丑、二五七）〕
①春，三月，大梁成侯卢毓卒。
②夏，四月，吴主临正殿，大赦，始亲政事。孙綝表奏，多见难问，〔难，乃旦翻。〕又科兵子弟十八已下、十五以上三千余人，〔科，程也；程其长短小大也。或曰：「科」，当作「料」，音聊，量度也。〕选大将子弟年少有勇力者，使将之，〔少，诗照翻。将，即亮翻。〕日于苑中教习，曰：「吾立此军，欲与之俱长。」〔长，可丈翻；今知两翻。〕又数出中书视大帝时旧事，问左右侍臣曰：「先帝数有特制，〔特制，谓等出上意，以手诏宣行也。数，所角翻。〕今大将军问事，〔问事，犹言奏事；不言奏事；不言奏者，自卑挹之意。〕但令我书可邪﹖」〔书可，画可也。〕尝食生梅，使黄门至中藏取蜜，〔中藏，中藏府也，掌币帛金银诸货物。蜜，蜂据也。藏，徂浪翻；下同。〕蜜中有鼠矢；召问藏吏，藏吏叩头。吴主曰：「黄门从尔求蜜邪﹖」吏曰：「向求，〔谓向者尝求蜜也。〕实不敢与。」黄门不服。吴主令破鼠矢，矢中燥，因笑谓左右曰：「若矢先在蜜中，中外当俱湿；今外湿里燥，此必黄门所为也。」结之，果服；〔诘，去吉翻。〕左右莫不惊悚。
③征东大将军诸葛诞素与夏侯玄、邓扬等友善，玄等死，〔玄死见上卷正元年。扬死见七十五卷邵陵厉公喜平元年。扬，余章翻，又余亮翻。〕王凌、毌丘俭相继诛灭，〔王凌死见七十五卷喜平三年。毌丘俭死见上卷正元二年。〕诞内不自安，乃倾帑藏振施，〔帑，他朗翻。施，式智翻。〕曲赦有罪以收众心，畜养扬州轻侠数千人以为死士。〔畜，许六翻。〕因吴人欲向徐堨，〔徐堨，即徐塘，在东关之东。堨，乌葛翻。〕请十万众以守寿春，又求临淮竽城以备吴寇。司马昭初秉政，长史贾充请遣参佐慰劳四征，〔魏置征东将军屯淮南，征南将军屯襄、沔以备吴；征西将军屯关、陇以备蜀；征北将军屯幽、并以备鲜卑；皆授以重兵。司马昭初当国，故充请慰劳以观其志趣。劳，力到翻。〕且观其志。昭遣充至淮南，充见诞，论说时事，因曰：「洛中诸贤，皆愿禅代，君以为如何﹖」诞厉声曰：「卿非贾豫州子乎﹖〔充父逵，先为豫州而卒，故称之。〕世受魏恩，岂可欲以社稷输人乎！若洛中有难，〔难，乃旦翻。〕吾当死之。」充默然；还，言于昭曰：「诸葛诞再在扬州，〔诞先督扬州，东关之败，改督豫州，毌丘俭既死，复督扬州。〕得士众心。今召之，必不来，然反疾而祸子；不召，则反迟而祸大，不如召之。」昭从之。甲子，诏以诞为司空，召赴京师。诞得诏书，愈恐，疑扬州刺史乐綝间己，遂杀綝，〔征东将军与扬州刺史同治寿春。魏四征之任，率以其州刺史为储帅，故诞疑綝间己。间，古苋翻。〕敛淮南及淮北郡县屯田口十余万官兵，〔魏郡县皆置屯田，凡屯田口悉官兵也。〕扬州新附胜兵者四五万人，〔胜，音升。〕聚榖足一年食，为闭门自守之计。遣长史吴纲将少子靓至吴，〔将，如字。少，诗照翻。〕靓，疾郢翻，又疾正翻。〕称臣请救，并请以牙门子弟为质。〔牙门，诸将之子弟也。质，音致。〕
吴滕胤、吕据之妻，皆夏口督孙壹之妹也。〔壹，孙奂庶子也。夏，户雅翻。〕六月，孙綝使镇南将军朱异自虎林将兵袭壹。异至武昌，壹将部曲来奔。乙巳，诏拜壹车骑将军、交州牧，封吴侯，闰府辟召，仪同三司，衮冕赤舄，事从丰厚。〔崇异孙壹者，以招携贰也。〕
⑤司马昭奉帝及太后讨诸葛诞。〔昭若自行，恐后有挟两宫为变者，故奉之以讨诞。〕
吴纲至吴，吴人大喜，使将军全怿、全端、唐咨、王祚将三万众，与文钦同救诞；以诞为左都护，假节、大司徒、骠骑将军、青州牧，封寿春侯。择，琮之子；端，其从也。
六月，甲子，车驾次项，司马昭督诸军二十六万进屯丘头，〔是役也，司马昭改丘头曰武丘，以旌武功。武丘，唐为沈丘县。〕以镇南将军王基行镇东将军、都督扬．豫诸军事，与安东将军陈骞等围寿春。基始至，围城未合，文钦、全怿等从城东北，因山乘险，得将其众突入城。〔寿春城外他无山唯城北有八公山耳。〕昭敕基敛军坚壁。基累求进讨，会吴朱异率三万人进屯安丰，为文钦外势，〔安丰县，汉属卢江郡，魏分属安丰郡。今安丰县在寿春南八十里。〕诏基引诸军转据北山。基谓诸将曰：「今围垒转兵马向集，但当精修守备以待越逸，而更移兵守险，使得放纵，虽有智者，不能善其后矣！」遂守便宜，上疏曰：「今与贼家对敌，当不动如山，若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。」书奏，报听。〔报基听行其策。时帝在军，故诸军节度皆禀诏指，而裁其可否者实司马昭也。〕于是基等四面合围，长里再重，〔重，直龙翻。〕堑垒甚峻。文钦等数出犯围，〔数，所角翻。〕逆击，走之。司马昭又使奋武将军监青州诸军事石苞〔监，古衔翻。〕督兖州刺史州泰、徐州刺史胡质简锐卒为游军，以备外寇。泰击破朱异于渊，〔水经注：决水出卢雩娄县北，过安丰县东，又北右会阳泉水。水西有阳泉县故城，故阳泉乡也，汉灵帝封黄琬为侯国。决水又北入于淮。〕异走，泰追之，杀伤二千人。
秋，七月，吴大将军綝大发兵出屯镬里，〔后吴王责孙綝以留沽月中不上岸一步，则镬里当在巢县界。〕复遣朱异帅将军丁奉、黎斐等五入前解寿春之围。〔复，扶又翻。帅，读曰率。〕异留辎重于都陆，〔水经注：博乡县，王莽改曰杨陆，泄水水出焉，北过芍陂，又西北入于淮。意者都陆即杨陆欤﹖又据晋纪，都陆在黎浆南。重，直用翻。〕进屯黎浆，〔水经注：芍陂渎水东注黎浆水，水东径黎浆亭南，又东注肥水，谓之黎浆水口也。〕石苞、州泰又击破之。太山太守胡烈以奇兵五千袭都陆，尽焚异资粮，异将余兵食葛叶，走归孙綝；綝使异更死战，异以士卒乏食，不从綝命。綝怒，九月，己巳，綝斩异于镬里。辛未，引兵还建业。〔寿春之围已固，虽使周瑜、吕蒙、陵逊复生，不能解也。若孙綝能举荆、扬之众山襄阳以向宛、洛，寿春城下之兵必分归以自救，诸葛诞、文钦等于此时决围力战，犹庶几焉。〕綝既不能拔出诸葛诞，而丧败士众，〔丧，息浪翻。败，补迈翻。〕自戮名将，由是吴人莫不怨之。〔为后吴诛孙綝张本。〕
司马昭曰：「异不得至寿春，而吴人杀之，非其罪也，〔【章：甲十一行本作「非其罪也，而吴人杀之」；乙十一行本同；退斋校同；张校同，云无注本亦同，下「非其罪也」四字衍。】〕欲以谢寿春而坚诞意，使其犹望救耳。今当围，备其越逸，而多方以误之。」乃纵反间，〔间，古苋翻。〕扬言「吴救方至，大军乏食，分遣羸疾就榖淮北，劫不能久。」诞等益宽恣食，俄而城中乏粮，外救王至。将军蒋班、焦彝，皆诞腹心谋主也，言于诞曰：「朱异等以大众来而不能进，孙綝杀异而归江东，外以发兵为名，内实坐须成败。〔须，待也。〕今宜及众心尚固，士卒思用，并力决死，攻其一面虽不能尽克，犹有可全者，空坐守死，无为也。」〔言石若决死而求生，无为坐守而待毙。〕文钦曰：「公今举十余万之众归命于吴，而钦与全端等皆同居死地，公兄子弟尽在江表，就孙綝不欲来，主上及其亲戚岂肯听乎！且中国无岁无事，军民并疲，今守我一年，内变将起，柰何舍此，〔舍，读曰舍。〕欲乘危徼幸乎！」〔徼，坚尧翻。〕班、彝固劝之，钦怒。诞欲杀班、彝，二人惧，十一月，弃诞踰城来降。全怿兄子辉、仪在建业，〔辉仪，怿兄全绪之二字；「辉」，一作「祎」。〕与其家内争讼，携其母将部曲数十家来奔。于是怿与兄子靖及全端弟翩、缉皆将兵在寿春城中，司马昭用黄门侍郎锺会策，密为辉、仪作书，〔为，于伪翻。〕使辉仪所亲信赍入城告怿等，说「吴中怒怿等不能拔寿春，〔言不能拔寿春之众于重围也。〕欲尽诛诸将家，故逃来归命。」十二月，怿等帅其众数千人开门出降，〔帅，读曰率。降，户江翻。〕城中震惧，不知所为。诏拜怿平东将军，封临湘侯端等封拜名有差。
⑥汉姜维闻魏分关中兵以赴淮南，欲乘虚向秦川，〔秦地四塞以为固，渭水贯其中。渭川左右，沃壤千里，世谓之秦川。〕率数万人出骆谷，至沈岭。时长城积谷甚多，而守兵少，征西将军都督雍、凉诸军事司马望〔雍，于用翻。〕及安西将军邓艾进兵据之，以拒维。维壁于芒水，〔水经注：骆谷水出郿坞东南山骆谷，北流径长城西，又北流注于渭，渭水又东，芒水从南来注之；水出南山芒谷，北径盩厔县竹圃中，又北流注于渭。余按骆谷在今洋州真符县，屈回八十里，凡八十四盘。〕数挑战，〔数，所角翻。挑徒了翻。〕望、艾不应。
是时，维数出兵，蜀人愁苦，中散大夫谯周作仇国论以讽之〔续汉志曰：中散大夫，秩六百石；汉官曰：秩比二千石。胡广曰：光禄大夫，本为中大夫，武帝元狩五年，置谏大夫为光禄大夫，世祖中与，以为谏议大夫。又有太中、中散大夫。此四等于古者为天子之下大夫，视列国之上卿。〕曰：「或问往古能以弱胜强者，其术如何﹖曰：吾闻之，处大无患者常多慢，处小有忧者常思善；〔处，昌吕翻。〕多慢则生乱，思善则生治，理之常也。故周文养民，以少取多，句践恤众，以弱毙强，此其术也。〔文王治岐，由方百里起，三分天下有其二，所谓以少取多也。句践归越，吊死问疾，十年生聚，十年教训，以弱越毙强吴。〕或曰：曩者，项强汉弱，相与戢争，项羽与汉约分源沟，各归息民，张良以为民志已定，则难动也，率兵追羽，终毙项氏。〔事见十卷汉高帝四年。〕岂必由文王之事乎﹖曰：当商、周之际，王侯世尊，〔言世世居尊位也。〕君臣久固，民习所专；〔民习见君臣之分明，故专于戴上。〕深根者难拔，据固者难迁。当此之时，虽汉祖安杖剑鞭马而取天下乎！及秦罢侯置守之后，〔谓罢列国诸侯分置三十六郡郡置守也。〕民疲秦役，王下土崩，或岁易主，或月易公，鸟惊兽骇，莫知所从，于是豪强并争，虎裂狼分，疾搏者获多，迟后者见吞。今我与彼皆传国易世矣，既非秦末鼎沸之时，车铕六国并据之势，故可为文王，难为汉祖。夫民之疲劳，则骚扰之兆生，上慢下暴，则瓦解之形起。谚曰：『射幸收跌，不如番发。』〔跌，差也，射数差而不中，不如审而后发也。书曰：若虞机张，往省括于度则释。〕是故智者不为小利移目，不为意似改步，〔孔颖达曰：举足谓之步。为，于伪翻。〕时可而后动，数合而后举，故汤、武之师不再战而克，〔汤伐桀，鸣条一战，而革夏命；武王伐纣，一戎衣而天下大定。〕诚重民劳而度时审也。〔度，徒洛翻。〕如遂极武黩征，征伐不欲数，数则黩。〕土崩势生，不幸遇难，〔难，乃旦翻。〕虽有智者将不能谋之矣。」〔姜维以数战亡蜀，卒如谯周之言。〕
三年〔（戊寅、二五八）〕
①春，正月，文钦谓诸葛诞曰：「蒋班、焦彝谓我不能出而走，全端、全怿又率众逆降，〔逆，迎也。降，户江翻。〕此敌无备之时也，可以战矣。」诞及唐咨等皆以为然，遂大为攻具，昼夜五六日攻南围，欲决围而山。围上军临高发石车火箭，〔石车，即炮车也。车，昌遮翻。〕逆烧破其攻具，矢石雨下，死伤蔽地，血流盈堑，〔堑，七艳翻。〕复还城。城内食转竭，出降者数万口。钦欲尽出北方人省，食与吴人坚守，诞不听，由是争恨。钦素与诞有隙，徒以计合，事急愈相疑。〔言诞、钦初以诡计苟合，事急愈相猜疑。〕钦见诞计事，诞遂杀钦。钦子鸯、虎将兵在小城中，〔鸯、虎，钦二子也；时寿春盖别有小城。〕闻钦死，勒兵赴之，众不为用，遂单走踰城出，自归于司马昭。军吏请诛之，昭曰：「钦之罪不容诛，其子固应就戮；然鸯、虎以穷归命，且城未拔，杀之是坚其心也。」乃赦鸯，虎，使将数百骑巡城，呼曰：〔呼，火故翻。〕「文钦之子犹不见杀，其余何惧！」又表鸯、虎皆为将军，赐爵关内侯。城内皆喜，且日益饥困。司马昭身自临围，见城上持弓者不发，曰：「可攻矣！」〔知其众无拒守之心也。〕乃四面进军，同时鼓噪登城。二月，乙酉，克之。诞窘急，单马将其麾下突小城欲出，司马胡奋部兵击斩之，夷其三族。诞麾下数百人，皆拱手为列，不降，每斩一人，轭降之，〔降，户江翻，下同。〕卒不变，以至于尽。〔史言诸葛诞得人心，人蒙其恩而为之死。卒，子恤翻。〕吴将于诠曰：〔诠，且缘翻。〔「大丈夫受命其主，以兵救人，既不能克，又束手于敌，吾弗取也。」乃免冑冒陈而死。〔陈，读曰阵。〕唐咨、王祚等皆降。〔唐咨本魏人降吴，见七十卷文帝黄初六年。〕吴余万众，器仗出积。
司马昭初围寿春，王基、石苞等皆欲急攻之，昭以为「寿春城固而众多，攻之必力屈；若有外寇，表里受敌，此危道也。今三叛相聚于孤城之中，〔三叛，谓诸葛诞、文钦、唐咨也。〕天其或者使同就戮，吾当以全策縻之。但坚守三面，若吴贼陆道而来，军粮必少；吾以游兵轻骑绝其转输，可不战而破也。吴贼破，钦等必成禽矣！」乃命诸军按甲而守之，卒不烦攻而破。〔卒，子恤翻。议者又以为「淮南仍为叛道，〔伋，相因也。〕吴兵室家在江南，不可纵，宜悉坑之。」昭曰：「古之用兵，全国为上，戮其元而已。〔言全其国之人民，止戮其君；所谓诛其君而吊其民也。〕吴兵就得亡，还适可以示中国之大度耳。」一无所杀，分布三河近郡以安处之。〔河南，都也；河东、河内皆近京师。处，昌吕翻。〕拜唐咨安迼将军，其余裨将，咸假位号，众皆悦服。其淮南将吏民为诞所胁略者，皆赦之。听文鸯兄弟收敛父丧，给其车牛，致葬旧墓。〔文钦，谯人也，旧墓在焉。敛，力赡翻。〕
昭遗王基书曰：〔遗，于季翻。〕「初议者云云，求移者甚众，〔谓前诏诸军转据北山。〕时未临履，亦谓宜然。〔临履，谓亲临其地而履行营垒处所也。〕将军深算利害，独秉固志，上违诏命，下拒众议，终至制敌禽贼，虽古人所述，不是过也。」昭欲遣诸军轻兵深入，招迎唐咨等子弟，因衅有灭吴之势。王基谏曰：「昔诸葛恪乘东关之胜，竭江表之兵以围新城，城既不拔而死者大半。〔事见上卷邵陵厉公嘉平五年。〕姜维因洮西之利，轻兵深入，粮饷不继，军覆上邽。〔谓段谷之败也。〕夫大捷之后，上下轻敌，轻敌则虑难不深。〔难，乃旦翻。〕今贼新败于外，又内患未弭，〔谓孙綝君臣相猜。〕是其修备设虑之时也。且兵出踰年，人有归志，今俘馘十万，罪人斯得，〔谓禽诸葛诞也。书曰：周公居东二年，则罪人斯得。〕自历代征伐，未有全兵独克如令之盛者也。武皇帝克袁绍于官渡，自以所获已多，不复追奔，〔复，扶又翻。〕惧挫威也。」〔事见六十二卷汉献帝建安五年。〕昭及止。以基为征东将军、都督扬州诸军事，进封东武侯。
习凿齿曰：君子谓司马大将军于是役也，可谓能以德攻矣。〔左传：晋文公城濮之胜，君子谓晋于是役也能以德攻。〕夫建业者异道，各有所尚而不能兼并也。故穷武之雄，毙于不仁；〔如夫差、智伯是也。〕存义之国，丧于懦退。〔如宋襄公是也。丧，息浪翻。〕今一征而禽三叛，大虏吴众，席卷淮浦，俘馘十万，〔生虏为俘，截耳为馘。古者战胜，馘所格之左耳而献之。〕可谓壮矣。而未及安坐，赏王基之功；种惠吴人，结异类之情；〔书曰：皋陶迈种德。孔安国注曰：种，布也。夫种则有获，种惠于吴人，使归心中国，以成他日混一之功，如种艺之有秋也。〕宠鸯葬钦，忘畴昔之隙；不咎诞众，使扬土怀愧。功高而人乐其成，业广而敌怀其德。〔乐，音洛翻。〕武昭既敷，文算又洽，推是道也，天下其孰能当之哉！〔凿齿，晋人，其辞盖有溢美者。〕
②司马昭之克寿春，锺会谋画居多；昭亲待日隆，委以腹心之任，时人比之子房。〔比之张良也。〕
③汉姜维闻诸葛诞死，复还成都，复拜大将军。〔维以段谷之败，贬行大将军事。〕
④夏，五月，诏以司马昭为相国，〔汉书百官表曰：相国、丞相，皆秦官。又按萧何传，何自丞相拜相国；则相国尊于丞相。封晋公，食邑八郡，〔晋书帝纪曰：以并州之太原、上党、西河乐平新兴鷢门，司州之河东、平阳，凡八郡，封为晋公。〕加九锡；昭前后九让，乃止。
⑤秋，七月，吴主封故齐王奋为章安侯。〔奋徙章安，见上卷邵陵厉公嘉平五年。〕
⑥八月，以骠骑将军王昶为司空。〔昶，丑两翻。〕
⑦诏以关内侯王祥为三老，郑小同为五更，帝率群臣诣太学，行养老乞言之礼。〔记曰：凡养老，五帝宪，三王又乞言。五帝宪，养气体而不乞言，有善则记之，以为惇史。三王亦宪，既养老而后乞言，亦微其礼，皆有惇史。郑玄注曰：宪，法也；养之为法其德行，三王又从之求善言可施行也。惇史，惇厚者也。微其礼者，依违言之。更，工衡翻。〕小同，玄欴孙也。〔郑玄别传曰：玄有子为籼融吏，举孝廉，融之被围，往赴，为贼所害；有遣腹子，以丁卯日生，而玄以丁卯岁生，故名曰小同。〕
⑧吴孙綝以吴主亲览政事，多难问，〔难，乃旦翻。〕甚惧；返自镬里，遂称疾不朝，〔朝，直遥翻。〕使弟威远将军据入仓龙门宿卫，〔古仓、苍字通用。〕武卫将军恩、偏将军干、长水校尉闿〔闿，音开，又苦亥翻。〕分屯诸营，欲似自固。吴主恶之，〔恶，乌路翻。〕乃推朱公主死意，〔朱公主死见上卷正元二年。推，寻也，寻问公主所以见杀之意。〕全公主惧曰：「我实不知，皆朱据二子熊、损所白。」是时熊为虎林督，损为外部督，〔吴外部督建业外营兵。〕吴主皆杀之。损妻，即孙峻妹也。綝谏，不从，由是益惧。
吴主阴与全公主及将军刘丞谋诛綝。全后公尚为太常、卫将军，吴主谓尚子黄门侍郎纪曰：「孙綝专势，轻小于孙。〔谓轻视之以为幼小也。〕孙前敕之使速上岸，为唐咨等作援，而留湖中不上岸一步；〔上，时掌翻。〕又委罪于朱异，擅杀功臣，不先表闻；筑第桥南，〔綝盖筑第于朱雀桥南。〕不复朝见。此为自在，无所复畏，〔自在，谓居处自如，不复知有君上。复，扶又翻。见，贤遍翻。〕不可久忍，今规取之。〔规，图也。〕卿父作中军都督，〔卫将军督中军。〕使密严整士马，孤当自出临桥，率宿卫虎骑、左右无难一时围之，〔吴有左右无难督，督无难营兵。〕作版诏敕綝所领皆解散，不得举手。正尔，自当得之；〔正尔，犹言如此也。〕卿去，但当使密耳！卿宣诏卿父，勿令卿母知之；女人既不晓大事，且綝同堂姊，邂逅漏泄，误孤非小也！」〔解，户廨翻。逅，户茂翻。〕纪承诏告尚。尚无迼虑，以语纪母，母使人密语綝。〔语，牛倨翻。〕
九月，戊午綝夜以兵袭炯，执之，遣弟恩杀刘承于苍龙门外，〔刘承，即刘丞。〕比明，遂围宫。〔比，必寐翻。〕吴主大怒，上马带鞬执弓欲出，〔鞬，居言翻。戢，弓矢器。〕曰：「孤大皇帝适子，〔适，读曰嫡。〕在位已五年，谁敢不从者！」侍中近臣及乳母共牵攀止之，不得出，叹焿不食，〔焿，陟驾翻。〕骂全后曰：「尔父愦愦，〔愦，乌外翻。类篇曰：闷也。〕败我大事！」〔败，补迈翻。〕又遣呼纪，纪曰：「臣父奉诏不谨，负上，无面目复见。」〔复，扶又翻，下同。〕因自杀。綝使光禄动孟宗告太庙，废吴主为会稽王。〔吴主亮时年十六。会，丁外翻。〕召群臣议曰：「少帝荒病昏乱，不可以处大位，承宗庙，〔少，诗昭翻。处，昌吕翻，下同。〕已告先帝废之。诸君若有不同者，下异议。」皆震怖，〔怖，普布翻。〕曰：「唯将军令！」綝遣中书郎李崇夺吴主玺绶，〔玺，斯氏翻。绶，音受。〕以吴主罪班告远近。尚书桓彝大肯署名，綝怒，杀之。典军施正劝綝迎立琅邪王休，綝从之。〔吴制，中营置左右腆军。〕己未，綝使宗正楷与中书郎董朗，〔楷以吴同姓为宗正。中书郎，即晋中书侍郎之职。〕迎琅邪王于会稽。〔吴建兴元年，休徙丹阳，既又徙会稽。会，工外翻。〕遣将军孙耽送会稽王亮之国，亮时年十六。徙全尚于零陵，寻追杀之；迁全公主于豫章。
冬，十月，戊午，琅邪王行至曲阿，〔杜知曰：曲阿，今丹阳郡丹阳县。〕有老公遮王叩头曰：「事久变生，天下喁喁。」〔喁，鱼容翻。师古曰：喁喁，众口向上也，又相应和声。〕是日，进及布塞亭。孙綝以琅邪王未至，欲入居宫中，召百官会议，皆惶怖失色，徒唯唯而已。〔唯，以水翻，诺也。〕选曹郎虞汜曰：「明公为国伊、周，处将相之任，〔汜，音祀。处，昌吕翻。〕擅废立之威，将上安宗庙，下它百姓，大小踊跃，自以仂、霍复见。今迎王未至而欲入宫，如是，群下摇荡，众听疑惑，非所以永终忠孝，扬名后世也。」綝不怿而止。汜，翻之子也。
綝命弟恩行丞相事，率僚以乘舆法驾迎琅邪王于永昌亭。〔【章：甲十一行本「亭」下有「筑宫，以武帐为便殿，设御坐。己卯，王至便殿，止东厢」二十字；乙十一行本同；张校同；退斋校同。】〕孙恩奉上玺符，〔乘，绳证翻。上，时掌翻。〕王三让，乃受。群臣以次奉引，〔引，读曰靷。〕王就乘舆，百官陪位。綝以兵千人迎于半野，拜于道侧；王下车答拜。即日，御正殿，大赦，改元永安。〔吴主休，字子烈，吴主权第六子。〕孙綝称「草莽臣诣阙书，上印绶、节钺，求避贤路」。〔谓他有贤者进用，恐妨其路，求引身避之。〕吴主引见慰谕，〔见，贤遍翻。〕下诏以綝为丞相、荆州牧，增邑五县；〔綝迁大将军，封永宁侯，今休以援立之功，增其封邑。〕以恩为御史大夫、卫将军、中军督，封县侯。孙据、干、闿皆拜将军，封侯。又以长水校尉张布为辅义将军，封永康侯。〔初，休为王时，布为左右督，素见信爱，及即位，遂宠任之。为布擅吴主孙皓以亡国丧身张本。宋白曰：吴赤乌八年，分乌伤之上浦，立永康县，属东阳郡。〕
先是，丹阳太守李衡数以事侵琅邪王，〔休徙丹阳，见七十五卷邵陵厉公嘉平四年。先，悉荐翻。数，所角翻，下同。〕其妻习氏谏之，〔习，姓。按风俗通：汉有外黄令习一。〕衡大听。琅邪王上书乞徙他郡，诏徙会稽。及琅邪王即位，李衡忧惧，谓妻曰：「不用卿言，以至于此。吾欲奔魏，何如﹖」妻曰：「不可。君本庶民耳，先帝相拔过重，既数作无礼，而复逆自猜嫌，〔复，扶又翻。〕逃叛求活，以此北归，何面目见中国人乎！〔【章：甲十一行本「乎」下有「衡曰：『计何所出﹖』妻曰」八字；乙，十一行本同；张校同；退斋校同。】〕琅邪王素好善慕名，〔好，呼到翻。〕方欲自显于天下，终不以私嫌杀君明矣。可自囚诣狱，表列前失，显求受罪。如此，乃当道见优侥，〔逆，迎也，言将优加其官以饶益之。〕非但直活而已。」衡从之。吴主诏曰：「丹阳太守李衡，以往事之嫌，自拘司败。〔左传：楚箴尹克黄，自拘于司败。司败，即司寇也。〕夫射钩、斩袪，在君为君，〔齐桓公与公子纠争国，管史射桓公，中带钩。子纠死，桓公以管仲为相，遂霸诸侯。晋献公使寺人披伐蒲，公子重耳踰垣而走，披斩其袪。及重耳反国，与披谋国事，发吕却之谋，荐赵衰守原。为，于伪翻。〕其遣衡还郡，勿令自疑。」又加威远将军，授以棨戟。〔果如习氏所料。〕
己丑，吴主封故南阳王和子暼为乌程侯。〔和死、暼全，见卷邵陵厉公嘉平五年。〕
群臣奏立皇后、太子，吴主曰：「朕以寡德，奉承洪业，麘事日浅，恩泽未敷，后妃之号，嗣子之位，非所急也。」有司固请，吴主不许。
孙綝奉牛酒诣吴主，吴主不受，赍诣左将军张布；酒酣，出怨言曰：「初废少主时，多劝吾自为之者；吾以陛下贤明，故迎之。帝非我不立，今上礼见拒，是与凡臣无异，当复改图耳。」〔上，时掌翻。复，扶又翻。〕布以告吴主，〔綝以布为吴主所信倚，故诣之，酒酣失言，遂以贾祸。綝之凶愚，其赤族宜矣。〕吴主衔之，恐其有变，数加赏赐。〔数，所角翻。〕戊戌，吴主诏曰：「大将军掌中外诸军事，事统烦多，其加卫将军、御史大夫恩侍中，与大将军分省诸事。」〔分綝之权也。〕或有告綝怀怨侮上，欲图反者，吴主执以付綝，綝杀之，由是益惧，因孟宗求出屯武昌，吴主许之。綝尽敕所督中营精兵万余人，皆令装载；〔中营兵，即中军也。吴人谓装船为装载。綝欲以此兵自随，上武昌。载，才再翻。车船装物皆曰载，诗云：载输尔载。〕又取武库兵器，吴主咸令给与。綝求中书两郎典知荆州诸军事，主者奏中书不应外出，吴主特听之。其所请求，一无违者。
将军魏邈说吴主曰：「綝居外，必有变。」〔说，输芮翻。〕武卫士施朔又告綝谋反。〔武卫士，武卫之士也。〕吴主将讨綝，密问辅义将军张布，布曰：「左将军丁奉，虽不能吏书，而计略过人，能断大事。」〔断，丁乱翻。〕吴主召奉告之，且问以计划，奉曰：「丞相兄弟支党甚盛，恐人心不同，不可卒制；〔卒，读曰猝。〕可因腊会有陛兵诛之。」〔陛兵，宿卫之兵夹殿陛者，所谓「阶戟之士」。〕吴主从之。
十二月，丁卯，建业中谣言明会有变，〔明会，明日腊会也。吴以土德王，用辰腊。〕綝闻之，不悦。夜，大风，发屋扬沙，綝益惧。戊辰，腊会，綝称疾不至；吴主强起之，〔强，其两翻。〕使者十余辈，綝不得已，将入，众止焉。綝曰：「国家屡有命，不可辞。可豫整兵，令府内起火，因是可得速还。」遂入，寻而火起，〔寻，继时也。〕綝求出，吴主曰：「外兵自多，不足烦丞相也。」綝起离席，〔离，力智翻。〕奉、布目左右缚之。綝叩头曰：「愿徙交州。」吴主曰：「卿何不徙滕胤、吕据于交州！」乎綝复曰：〔复，扶又翻。〕「愿没为官奴。」吴主日：「卿何不以胤、据为奴乎！」〔胤、据死，见上甘露元年。〕遂斩之。以綝首令其众曰：「诸与綝同谋者，皆赦之。」放仗者五千人。孙闿乘船欲降北，追杀之。〔，闿，音开，又可亥翻。綝之诸弟据、恩、干盖已就诛，独闿走，欲投北。降，户工翻。〕夷綝三族，发孙峻棺，取其印绶，斲其木而埋之。〔古者棺?厚薄皆有度，斲而薄之以示贬。〕
己巳，吴主以张布为中军督。改葬诸葛恪、滕胤、吕据等，其罹恪等事远徒〔【章：甲十一行本「徒」作「徙」；乙十一行本同；张校同。】〕者，一切召还。朝臣有乞为诸葛恪立碑者，〔为，于伪翻。〕吴主诏曰：「盛夏出军，士卒伤损，无尺寸之功，不可能能；受托孤之任，死于竖子之手，不可谓智。」遂寝。〔洛死见上卷嘉平五年。〕
⑨初，汉昭烈留魏延镇汉中，〔事见六十八卷汉献帝建安二十四年。〕皆实兵诸围以御外敌，敌若来攻，使不得入。及兴势之役，王平捍拒曹爽，〔事见七十四卷邵陵厉公正始五年。〕皆承此制。及姜维用事，建议以为「错守诸围，〔错，仓故翻。〕适可御敌，不获大利。不若使敌至，诸围皆敛兵聚榖，退就汉、乐二城，〔诸葛亮筑汉、乐二城，见七十一卷明帝太和三年。〕听敌入平，〔谓纵敌使入平地也。〕重关头镇守以捍之，令游军旁出以伺其虚。敌攻关不克，野无散榖，千里运粮，自然疲乏；引退之日，然后诸城并出，与游军并力搏之，此殄敌之术也。」于是汉主令督汉中胡济却住汉寿，监军王含守乐城，〔乐城，在沔阳东山上，周三十里，甚崄固，诸葛亮所筑。沔水径其北，又北径西乐城东，而北流注于汉。〕护军蒋斌守汉城。〔姜维自弃险要以开狡焉启疆之心，书此为亡蜀张本。斌，音彬。〕
四年〔（己卯、二五九）〕
①春，正月，黄龙二见宁陵井中。〔见，贤遍翻，下同。〕先是，顿丘、冠军、阳夏井中屡有龙见，〔陈寿志曰：去年青龙仍见顿丘、冠军、阳夏县界井中。宁陵县，前汉属陈留郡，后汉、魏属梁国。顿丘县，汉属东郡，魏属魏郡。冠军县，属南阳郡。阳夏县，汉属陈国，魏属梁国。先，悉荐翻。夏，音贾。〕群臣以为吉祥，帝曰：「龙者，君德也。上不在天，下不在田，而数屈于井，〔数，所角翻。〕非嘉兆也。」作潜龙诗以自讽，司马昭见而恶之。〔帝有诛昭之志，不务养晦，而愤郁之气见于辞而不能自揜，盖亦浅矣，此其所以死以于灌臣之手乎！恶，乌路翻。〕
②夏，六月，京陵穆侯王昶卒。
③汉主封其子谌为北地王，〔谌，时壬翻。〕诣为新兴王，虔为上党王。尚书令陈祗以巧佞有宠于汉主，姜维虽位在祗上，而多率众在外，希亲朝政，权任不及祗。秋，八月，丙子，祗卒；汉主以仆射义阳董厥为尚书令，尚书诸葛瞻为仆射。
④冬，十一月，车骑将军孙壹为婢所杀。〔二年，孙壹来降。〕
⑤是岁，以王基为征南将军，都督荆州诸军事。〔据晋书文帝纪，时分荆州为一都督，基镇新野，州泰镇襄阳。〕
元皇帝上〔讳奂，字景明，武帝之孙，燕王宇之子也。甘露二年，封安次县常道乡公。谥法：行义说民曰元。帝本名，璜即位，改名奂。〕
景元元年〔（庚辰、二六○）是年六月，方改元。〕
①春，正月，朔，日有食之。
②夏，四月，诏有司率遵前命，复进大将军昭位相国，封晋公，加九锡。〔遵前年之命也。复，扶又翻。〕
③帝见威权日去，不胜其忿。〔胜，音升。〕五月，己丑，召侍中王沈、〔沈，持林翻，下同。尚书王经、散骑常侍王业，谓曰：「司马昭之心，路人所知也。〔言路人亦知其将篡。〕矼不能坐受废辱，今日当与卿自出讨之。」〔卿下当有等字。〕王经曰：「昔鲁昭公不忍季氏，败走失国，为天下笑。〔鲁季氏世执鲁国之政。至昭公时，伐之，不胜，公孙于齐，次于阳州，死于干侯。事见左传。〕今权在其门，为日久矣，朝廷四方皆为之致死，〔为，于伪翻。〕不顾逆顺之理，非一日也。且宿卫空阙，兵甲寡弱，陛下何所资用；而一旦如此，无乃欲除疾而更深之邪！祸殆不测，宜见重详。」〔重，直用翻。重，再也。详审也。〕帝乃出怀中黄素诏投地〔说文曰：素，白致缯也。此黄素诏者，盖以白致缯染为黄色以书诏。〕曰：「行之决矣！正使死何惧，况不必死邪！」于是入白太后。沈、业奔走告昭，呼经欲与俱，经不从。〔帝礼遇王沈，呼为文籍先生，而临变乃尔，吁！考异曰：芯语曰：经因沈、业申意。今从晋诸公赞。〕帝遂拔剑升辇，率殿中宿卫苍头官僮鼓噪而出。昭弟屯骑校尉軎遇帝于东止车门，左右呵之，軎众奔走。軎，读曰胄。〕中护军贾充自外入，逆与帝战于南阙下，帝自用剑。众欲退，骑督成倅弟太子舍入济问充曰：「事急矣，当云何﹖」充曰：「司马公畜养汝等，〔畜，许六翻。骑督，督骑兵。晋志太子舍入职比散骑、中书等侍郎。时未立太子，不应置东宫官属；济本昭之私人，授以是官耳。骑，奇寄翻。悴，七内翻。〕正为今日。〔为，于伪翻。〕今日之事，无所问也！」济即抽戈前刺帝，殒于车下。〔时年二十。刺，七亦翻。〕昭闻之，大惊，自投于地。太傅孚奔往，枕帝股而哭甚哀，〔枕帝于股也。左传：齐崔杼弒其君光，晏子枕尸股而哭之，三踊而出。枕，职任翻。〕曰：「杀陛下者，臣之罪也！」
昭入殿中，召群臣会议。尚书左仆射陈泰不至，昭使其舅尚书荀顗召之，泰曰：「世之论者以泰方于舅，〔方，比也。〕今舅不如泰也。」〔言顗阿附司马氏，而己忠于魏室。〕子弟内外咸共逼之，乃入，见昭，悲恸，昭亦对之泣曰：「玄伯，〔陈泰，字玄伯。〕卿何以处我﹖」处，昌吕翻。〕泰曰：「独有斩贾充，少可谢天下耳。」〔少，诗沼翻。考异曰：魏氏春秋曰：「帝之崩也，太傅司马孚、尚书右仆射陈泰枕帝尸于股，号哭尽哀。大将军入禁中，泰见之悲恸，大将军亦对之泣，谓曰：『玄伯其如我何﹖』泰曰：『独有斩贾充，少可以谢天下耳。』大将军久之曰：『卿更思其它。』泰曰：「岂可使泰复发后言！』遂欧血薨。」裴松之以为违实。今从干宝晋纪。〕昭久之曰：「卿更思其次。」泰曰：「泰言惟有进于此，〔言当似弒君之罪罪昭。〕不佑其次。」昭乃不复更言。〔复，扶又翻。〕顗，彧之子也。〔彧，于六翻。〕
太后下令，罪状为高贵乡公，废为庶人，葬以民礼。收王经及其家属付廷尉。经谢其母，母颜色不变，笑而应曰：「人谁不死，正恐不得其所；以此并命，何恨之有！」〔非此母不生此子。〕及就诛，故吏向雄哭之，哀动一市。〔向，姓也，音式亮翻。〕王沈以，功封安平侯。庚寅，太傅孚等上言，请以王礼葬高贵乡公，太后许之。
使中护军司马炎迎燕王宇之子常道乡公璜于邺，〔水经注曰：白祀沟水出广阳县之娄城东，东南径常道城西，故乡亭也，西去良乡城四十里，魏少帝璜所封也。广阳，故燕国。〕以为明帝嗣。炎，昭之子也。
④辛卯，群公奏太后自今令书皆称诏制。〔群公，自上公、三公至诸从公也。〕
⑤癸卯，司马昭固让相国、晋公、九锡之命，太后诏许之。
⑥戊申，昭上言：「成济兄弟大逆不道，夷其族。」
⑦六月，癸丑，太后诏常道乡公更名奂。〔更，工衡翻。〕甲寅，常道乡公入洛阳，是日，即皇帝位，年十五，大赦，改元。
⑧丙辰，诏进司马昭爵位九锡如前，昭固让，乃止。
⑨癸亥，以尚书右仆射王观为司空。
⑩吴都尉严密建议作浦里塘，〔据范书方术传：浦里塘在丹阳郡宛陵县界。陈志濮阳兴传亦云：严密建丹阳湖田，作浦里塘。〕群臣皆以为难；虽卫将军陈留濮阳兴庂为可成，〔濮阳，以邑为姓。陈留风俗传，汉有长沙太守濮阳逸。吴主休居会稽时，兴为太守，深与相结，及即位，遂与张布并见信用。〕遂会诸军民就作，功费不可胜数。〔胜，音升。〕士卒多死亡，民大愁怨。
会稽郡谣言王亮当还为天子，而亮宫人告亮使巫祷祠，有恶言，有司以闻。吴主黜亮为侯官侯，遣之国；〔晋志曰：建安郡，故秦闽中郡，汉高祖以封闽越王。及武帝灭之，徙其人，名为东冶，后汉改为候官都尉。吴置建安郡，以候官为县属焉。宋白曰：汉武帝元鼎六年，立都尉，居候官以御两，越所谓南北一候也。〕亮自杀，卫送者皆伏罪。
冬，十月，阳乡肃侯王观卒。〔谥法：刚德克就曰肃。〕
十一月，诏尊燕王，待以殊礼。
十二月，甲午，以司隶校尉王祥为司空。
尚书王沈为豫州刺史。初到，教敕属城及士民曰：「若有能陈长吏可否，〔长，知两翻。〕说百姓所患者，给榖五百斛。若说刺史得失，朝政宽猛者，给榖千斛。」主簿陈廞、褚瀬廞，许今翻，瀬，力灼翻。〕入白曰：「教旨思闻苦言，示以劝赏。窃恐拘介之士或惮赏而不言，贪昧之人耐慕利而妄举。苟不合宜，赏不虚行，则远听者未知当否之所在，〔当，丁浪翻。〕徒见言之不用，因谓设而不行。愚以为告下之事，可少须后。」〔须，待也。〕沈又教曰：「夫兴益于上，受分于下，〔兴益，谓进言有益于上也。受分，谓受赏也。〕斯乃君子之操，何不言之有！」褚瀬复白曰：〔复，扶又翻。下同。〕「尧、舜、周公所能致忠谏者，以其款诚之心着也。冰炭不言而冷热之质自明者，以其有实也。若好忠直，〔好呼到翻。〕如冰炭之自然，则谔谔之言将不求而自至。若德不足以配唐、虞，〔配，合也。〕明不足以并周公，实不可以同冰炭，虽悬重赏，忠谏之言未可致也。」沈乃止。
二年〔（辛巳、二六一）〕
①春，三月，襄阳太守胡烈〔襄阳县，汉属南郡。沈约曰：魏武不荆州，分南郡编以北及南阳之山都立襄阳郡。〕表言：「吴将邓由、李光等十八屯同谋归化，遣使送质任，〔质，音致。〕欲令郡兵临江迎拔。」诏王基部分诸军径造沮水以迎之。〔造，七到翻。应劭曰：沮水出汉中房陵东入江。师古曰：沮，千余翻。南郡临沮县沮水得名。水经注曰：自临沮界东南过枝江县，又东南入于江。〕「若由等如期到者，便当因此震荡江表。」基驰驿遗司马昭书，〔遗，于季翻，下同。〕说「由等可疑之状，且当清澄，〔谓事之虚实未定，如水之混浊，莫测其浅深，且当澄以俟之；盖亦当时常语也。〕未宜便举重兵深入应之。」又曰：「夷陵东西皆险莅，〔莅，与狭同。〕竹木丛蔚，卒有要害，弩马于陈。〔蔚，音尉，又纡勿翻。卒，读曰猝。谓猝然敌人于要害之地设伏邀击，弩马不得陈其力也。〕今者筋角濡弱，〔考工记：弓人为弓，冬析干，春液角，夏治筋，秋合三材。春液角，夏治筋，以阳煦而筋角濡滑也。冬析干，和合三材，以阴凝而坚致也。春夏之交，阳气蒸润，筋角濡弱，则弓弩之力不劲。〕水潦方降，废盛农之务，要难必之利，此事之危者也。〔要，一道翻。〕姜维之趣上邽，〔趣，七喻翻。〕文钦之据寿春，皆深入求利，以取覆没，此近事之鉴戒也。嘉平已来，累有内难，〔谓曹爽兄弟既死，累有废立之事，毌丘俭、诸葛诞相继而举兵也。难，乃旦翻。〕当今之宜，当务镇安社稷，抚宁上下，力农务本，怀柔百姓，未宜动众以求外利也。」昭累得基书，意狐疑，敕诸军已上道者，且权停住所在，〔今各就其所至之地而住军也。〕须候节度。〔须，待也。〕基复遗昭书曰：「昔汉祖纳郦生之说，欲封六国，寤张良之谋而趣销印。〔事见十卷汉高帝三年。复，扶又翻；下同。趣，读曰促。〕基谋虑浅短，诚不及留侯，亦惧襄阳有食其之谬。」〔食其，音异基。〕昭于是罢兵，报基书曰：「凡处事者多曲相从顺，鲜能确然共尽理实，〔处，昌吕翻。鲜，息浅翻。〕诚感忠爱，每见规示，辄依来旨，已罢军严。」既而由等果不降。〔降，户江翻。〕烈，奋之弟也。
②秋，八月，甲寅，复命司马昭进爵位如前，不受。
③冬，十月，汉主以董厥为辅国大将军，诸葛瞻为都护、卫将军，共平尚书事，以侍中樊建为尚书令。时中常侍黄皓用事，厥、瞻皆不能矫正揉曲使直曰矫。〕士大夫多附之唯建不与皓往来。秘书令郄正久在内职，与皓比屋，〔比，毗至翻，近也，并也，联也；又簿必翻，相次也。〕周旋三十余年，澹然自守，以书自娱，既不为皓所爱，亦不为皓所憎，故管不过六百石，〔秘书令，秩六百石。〕而亦不罹其祸。汉主弟甘陵王永憎皓，皓谮之，使十年不得朝见。〔朝，直遥翻。见贤遍翻。〕
吴主使五官中郎将薛珝聘于汉，〔珝，况羽翻。〕及还，吴主问汉政得失，对曰：「主闇而不知其，臣下容身以求免罪，入其朝不闻直言，经其野民皆菜色。臣闻燕雀处堂，子母相乐，以为至安也，突决栋焚，而燕雀怡然不知祸之将及，其是之谓乎！」〔魏相子顺引先人之言也。呜呼！蜀之亡形成矣，薛珝见而知之。濮阳兴、张布用事浦里塘之役，吴民愁怨，韦昭、盛冲以切直而不得居王所，珝亦知之否邪﹖知而不言，无亦容身而求免罪邪﹖处，昌吕翻。乐，音洛。〕珝，综之子也。〔薛综见七十二卷明帝青龙元年。〕
④是岁，鲜卑索头部大人拓跋力微始遣其子沙漠汗入贡，因留为质。〔索，昔各翻。汗，音寒。质，音致。〕力微之先，世居北荒，不交南夏。〔魏收先出自黄帝，黄帝子曰昌意，昌意少子受封北国，有大鲜卑山，因以为号。黄帝以土德王，北人谓土为「托」，谓后为「拔」，故以为氏。或曰：自谓托天而生，拔地而长，故为托拔疧。萧子显曰：匈奴女名托跋，妻李陵，胡俗以母为姓，故为李陵之后而甚讳之，有言其是陵后者，辄见杀。夏，户雅翻。〕至可汗毛，始强大，〔可汗，北方之尊称，犹汉时之单于也。宋白曰：虏俗呼天为汗。可，读如渴。汗，何干翻。〕统国三十六，大姓九十九；后五世至可汗推寅，〔魏书曰：汉桓帝时，鲜卑檀石槐分其地为东西三部，其大人曰置鞬落罗，曰律推演、宴荔游等，皆为大帅。推演，盖即推寅也。按魏收魏书帝纪：毛死，贷立；贷死，观立；观死，楼立；楼死，越立；越死，推寅立。推寅，盖俗云钻研之义。〕南迁大泽；又七世至可汗邻，推寅死，利立；利死，俟立；俟死，肆立；肆死，机立；机死盖立；盖死，侩立；侩死，邻立。〕使其兄弟七人及族人乙旃氏、车惃氏〔车，昌遮翻。惃，胡昆翻，又公浑翻，又古本翻。〕分统部众为十族，〔按魏书官氏志：毛统国有九十九姓，至邻，七分国人，使诸兄弟各摄领之。乃分其民，以兄为纥骨氏，后改为胡氏；次兄为普氏，后改为周氏；次兄为拔拔氏，后改为长孙氏。弟为达奚氏，后改为奚氏；次弟为伊娄氏，后改为伊氏；次弟为丘敦氏，后改为丘氏；次弟为侯氏，后改亥氏。七族之兴，自此始也。又命叔父之胤曰乙旃氏，后改为叔孙氏。又命疏族为车惃氏，后改为车氏。凡兴托拔氏为十姓，百世不通婚。〕邻老，以位授其子诘汾，使南迁，遂居匈奴故地。诘卒，力微立，复徙居定襄之盛乐，〔汉定襄郡有成乐县，后汉属云中郡。建安二十年，并云中、定襄、五原、朔方为新兴郡止置一县，以属新兴；而盛乐故县弃之荒外，故力微得居之。后魏既盛，南都平城，置盛乐宫于其地，永熙中，又置盛乐郡。复，扶又翻。〕部众浸盛，诸部皆畏服之。〔拓跋氏始见于此。鲜卑轲比能与魏为敌者也。轲比能死，北边差安，而拓跋氏盛矣，为后魏张本。〕
资治通鉴卷第七十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
魏纪十〔起玄黓敦牂（壬午），尽阏逢涒滩（甲申），凡三年。涒，音暾。〕
元皇帝下
景元三年〔（壬午、二六二、）〕
①秋，八月，乙酉，吴主立皇后朱氏，朱公主之女也。戊子，立子声为太子。〔声，乌关翻。据吴志，吴主休为四子作名字，声，音湖水湾澳之湾，非先有此音也。〕
②汉大将军姜维将出军，右车骑将军廖化曰：「兵不戢，必自焚，伯约之谓也。〔左传，鲁众仲曰：兵，犹火也，不戢，将自焚。姜维，字伯约。廖，力救翻。今力吊翻。〕智不出敌而力小于寇，用之无厌，将何以存！」〔谓较智则不出于敌人之上，而较力则又弱小也。厌，于盐翻。〕冬，十月，维入寇洮阳，〔洮阳，洮水之阳也。洮水之阴，魏不置郡县，维渡洮而攻之也。沙州记曰嵹城东北三百里有曾城，临洮水，曰洮阳城。杜佑曰：临洮郡城本洮阳城，临洮水。洮，土刀翻。〕邓艾与战于侯和，破之，维退住沓中。〔水经注：洮水径洮阳城，又东径共和山南，城在四山中，又东径迷和城北。意侯和即此地也。沓中右诸羌中，即沙漒之地。晋张骏据河西，因前赵之乱，收河南地，至于狄道，置武街、石门、侯和、漒川、甘松五屯护军，与后赵分境。乞伏炽盘攻漒川，师次沓中。则侯和之地在塞内，沓中之地在羌中明矣。〕初，维以羁旅依汉，〔维降汉见七十一卷明帝太和元年。〕身受重任，兴兵累年，功绩不立。黄皓用事于中，与右大将军阎宇亲善，阴欲废维树宇。维知之，言于汉主曰：「皓奸巧专恣，将败国家，请杀之！」〔败，补迈翻。〕汉主曰：「皓趋走小臣耳，往董允每切齿，〔事见七十四卷邵陵厉公正始六年。〕吾常恨之，君何足介意！」维见皓枝附叶连，惧于失言，逊辞而出。汉主敕皓诣维陈谢。维由是自疑惧，〔此维未出洮阳以前事也。〕返自洮阳，因求种麦沓中，不敢归成都。〔司马昭因是决绊维于沓中而伐蜀。〕
③吴主以濮阳兴为丞相，廷尉丁密、光禄动孟宗为左右御史大夫。〔汉成帝绥和元年，罢御史大夫，置大司空，世祖中兴因之。献帝建安十三年，罢司空，复置御史大夫，未尝分左右也。盖吴分之。〕初，兴为会稽太守，〔会，工外翻。守，式又翻。〕吴主在会稽，兴遇之厚；左将军张布尝为会稽王左右督将，〔吴主休先封琅邪王，徙居会稽，自会稽入立，未尝封会稽王也。「会稽」，当作「琅邪」。将，即亮翻。〕故吴主即位，二人皆贵宠用事；巾典宫省，兴关军国，以佞巧更相表里，〔更，工衡翻。〕吴人失望。
吴主喜读书，〔喜，许记翻。〕欲与博士祭酒韦昭、博士盛冲讲论，〔前汉五经博士有仆射一人，东汉转为祭酒。胡广曰：官名祭酒，皆一位之元长也。古礼宾客得主人馔，老者一人举酒以祭于地，旧说以为示有先。沈约志曰：吴王濞为刘氏祭酒。夫祭祀以酒为本，长者主之，故以祭酒为称。汉侍中、魏散骑常侍高功者并为祭酒。公府祭酒，汉末有之。〕张布以昭、冲切直恐其入侍，言己阴过，固谏止之。吴主曰：「孤之涉学群书略徧，但欲与昭等讲习旧闻，亦何所损！君特当恐昭等道臣下奸慝，故不欲令入耳。如此之事，孤已自备之，不须昭等然后乃解也。」布皇恐陈谢，且言惧妨政事，吴主曰：「王务、学业，其流各异，不相妨也，〔王务，犹言王事也。〕此无所为非，而君以为不宜，是以孙有所及耳。不图君今日在事更行此于孤也，良甚不取！」布拜表叩头。〔据陈寿志，自孙之涉学已下，皆诏答之语，布得诏惶恐，以表陈谢，重自序述，吴主又面答之。自王务学业以下，皆面答之语也。此「表」字衍。在事者，在官任事也。〕吴主曰：「聊相开悟耳，何垤叩头乎！如君之忠诚，远近所知，吾今日之巍巍，皆君之功也。诗云：『靡不有初，鲜克有终。』〔诗大雅荡之辞。鲜，息浅翻。〕终之实难，君其终之。」然吴主恐布疑惧，卒如布意，〔卒，子恤翻。〕废其讲业，不复使昭等入。〔复，扶又翻。〕
④谯郡嵇康，〔晋书曰：康之先姓奚，会稽上虞人，以避怨徙谯郡铚县，铚有嵇山，家于其侧，因以命氏。〕文辞壮丽，好言老、庄而尚奇任侠，〔侠，户颊翻。〕与陈留阮籍、籍兄子咸、〔姓谱：殷有阢国，在岐、渭之间。周诗有侵阮徂共之辞，子孙以国为姓。后汉有已吾令阮敦。〕河内山涛、河南向秀、〔向，式亮翻。〕琅邪王戎、沛国刘令特相友善，号竹林七贤。皆崇尚虚无，轻蔑礼法，纵酒昏酣，遗落世事。
阮籍为步兵校尉，其母卒，籍方与人围碁，对者求止，籍留与决赌。〔与决胜负也。〕既而饮酒二斗，举声一号，吐血数升，毁瘠骨立。〔骨立者，言其瘠甚，身肉俱消，唯骨立也。号，户刀翻。吐，土故翻。〕居丧，饮酒无异平日。司隶校尉何曾恶之，〔恶，乌路翻。〕面质籍于司马昭座〔质，正也，面以正义责之也。〕曰：「卿，纵情、背礼、败俗之人，今忠贤执政，综核名实，若卿之曹，不可长也！」〔背，蒲妹翻。败，补迈翻。长，知两翻。〕因摈之四曰：「公方以孝治天下，〔治，直之翻。〕而听阮籍以重哀饮酒食肉于公座，何以训人！宜摈之四裔，无令污染华夏。」〔污，乌故翻。〕昭爱籍才，常拥护之。〔昭之让九锡也，籍为公卿为劝进笺，辞甚清壮，故昭爱其才。〕曾，夔之子也。〔何夔见六十三卷汉献帝建安五年。〕
阮咸素幸姑婢；姑将婢去，咸方对客，遽借客马追之，累骑而还。〔累，重也，两人共马，谓之累骑。还，音旋，又如字。〕
刘伶嗜酒，常乘鹿车，〔贤曰：鹿车，言其小仅可容鹿也。〕携一壶酒，使人荷锸随之，〔荷，下可翻。锸，侧洽翻，锹也。〕曰：「死便埋我。」当时士大夫皆以为贤，争慕效之，谓之放达。
锺会方有宠于司马昭，闻嵇康名而造之，〔造，七到翻。〕康箕踞而锻，〔康性巧而好锻，都玩翻。小冶也。〕不为之礼。会将去，康曰：「何所闻而来，何所见而去﹖」会曰：「闻所闻而来，见所见而去！」遂深衔之。
山涛为吏部郎，〔魏尚书郎有二十三员，吏部其一也。〕举康自代；康与涛书，自说不堪流俗，而非薄汤、武。昭闻而怒之。〔汤、武革命，而康非薄之，故昭闻而怒。〕康与东平吕安亲善，安兄巽诬安不孝，康为证其不然。〔为，于伪翻。〕会因谮「康尝欲助毌丘俭，〔言毌丘俭反，而康欲助之。毌，音无。〕且安、康有盛名于世，而言论放荡，害时乱教，宜因此除之。」昭卜遂杀安及康。康尝诣隐者汲郡孙登，〔晋泰始二年，始分河内为汲郡，史追书也。登曰：「子才多识寡，难乎免于今之世矣！」
⑤司马昭患姜维数为寇，官骑路遗求为刺客人蜀，〔官骑，驺骑也。数，所角翻。角骑，奇寄翻。〕从事中郎荀勖曰：「明公为天下宰，宜杖正义以伐违贰，〔违，离也，背也。贰，携贰也，两属也。〕而以刺客除贼，非所以刑于四海也。」〔毛苌曰：刑，法也。韩婴曰：刑，正也。〕昭善之。勖，爽之曾孙也。〔荀爽，淑之子也，汉末为公。〕
昭欲大举伐汉，朝臣多以为不可，独司隶校尉锺会劝之。昭谕众曰：「自定寿春以来，息役六年，治兵缮甲以拟二虏。〔治，直之翻。〕今吴地广大而下湿，攻之用功差难，不如先定巴蜀，三年之后，因顺流之势，，水陆并进，此灭虢取虞之势也。〔春秋，晋献公灭虢虞，此言灭蜀乘势可以灭吴也。〕计蜀战士九万，居守成都及备他境不下四万，然则余众不过五万。今绊姜维于沓中，〔绊，博漫翻。系足曰绊。〕使不得东顾，直指骆谷，出其鑋虚之地以袭汉中，以刘禅之闇，而道城外破，士女内震，甚亡可知也。」乃以锺会为镇西将军，都督关中。征西将军邓艾以为蜀未有衅，屡陈异议；〔善用兵者，观衅而动，此艾所以陈异议也。〕昭使主簿师纂为艾司马以艾司马以谕之，〔姓谱：师，古者掌桨之官，因以为氏。〕艾乃奉命。
姜维表汉主：「闻锺会台兵关中，欲规进取，宜并遣左右车骑张翼、廖化，〔时张翼为左车骑将军。〕督诸军分护阳安关口〔阳安关口，意即阳不关也。〕及令平之桥头，〔杜佑曰：阴平桥头在文州界。〕以防未然。」黄皓信巫鬼，谓敌终不自致，〔致，至也，又诣也，送也。〕启汉主寝其事，群臣莫知。
四年〔（癸未、二六三）〕
①春，正〔【章：甲十一行本「正」作「二」；乙十一行本同；孔本同；张校同；退斋校同。】〕月，复命司马昭进爵位如前；〔如元年之诏也。复，扶又翻。〕又辞不受。
②吴交趾太守孙谞贪暴，〔谞，私吕翻。〕为百姓所患；会吴主遣察战邓荀至交趾，〔裴松之曰：察战，吴官号，今扬都有察战巷。〕荀擅调孔爵三十头送建业，〔调，徒吊翻。〕民惮远役，因谋作乱。夏，五月，郡吏吕兴等杀谞及荀，遣使来请太守及兵，九真、日南皆应之。
③诏诸军大举伐汉，遣征西将军邓艾督三万余人自狄道趣甘松、沓中，〔甘松，本生羌之地，张骏置甘松护军，乞伏国仁置甘松郡。后魏时，白水羌朝贡，置甘松县，太和六年，改置扶州。隋改甘松为嘉诚县，属同昌郡。唐武德初，置松州，取甘松岭为名，且其地产甘松也。杜佑曰：甘松岭，江水发源之地，甘松山在今交川郡境，今临洮和政郡之南及合川郡之地。新唐书曰：甘松山在洮水之西，吐谷浑居山之阳。〕以连缀姜维；雍州刺史诸葛绪督三万余人自祁山趣武街桥头，绝维归路。〔贤曰：下辨县属武都郡，今城州同谷县，旧名武街城。水经注：浊水径武街城南。又曰：白水出临洮县西倾山东南，径阴平故城南，又东北径桥头。雍，于用翻。〕锺会统十余万众分从斜谷、骆谷、子午谷趣汉中。〔斜，余遮翻。谷，音浴。趣，七喻翻。〕以廷尉卫瓘持节监艾、会军事，行镇西军司。〔锺会时为镇西将军，瓘既监艾、会军，又行会军司。监，古衔翻。〕瓘，觊之子也。〔卫觊历事武帝、文帝、明帝。觊，音冀。〕
会过幽州刺史王雄之孙戎，〔王雄刺幽州，遣勇士刺杀轲比能。〕问：「计将安出」﹖」戎曰：「道家有言，『为而不恃。』〔老子道经之言。〕非成功难，保之难也。」或问参相国军事平原刘寔曰：「锺、邓其平蜀乎﹖」寔曰：「破蜀必矣，而皆不还。」客问其故，寔笑而不答。〔锺、邓之祸，识者固知之矣。〕
秋，八月，军发洛阳，大赉将士，〔赉，来代翻，赐也。〕陈师誓众。将军邓敦谓蜀未可讨，司马昭斩以徇。
汉人闻魏兵且至，乃遣廖化将兵诣沓中为姜维继援，张翼、董厥等诣阳安关口为诸围外助。大赦，改元炎兴。敕诸围皆不得战，退保汉、乐二城，〔用姜维之言也。〕城中各有兵五千人。翼、厥北至阴平，闻诸葛绪将向建威，留住月余待之。锺会率诸军平行至汉中。九月，锺会使前将军李辅统万人围王含于乐城，謢军荀恺围蒋斌于汉城。〔斌，音彬。考异曰：晋书文纪作「部将易恺」，今从魏志。〕会径过西趣阳安口，遣人祭诸葛亮墓。〔诸葛亮葬沔阳。〕
初，汉武兴督蒋舒在事无称，〔宋白曰：武兴，汉武都沮县地。元和郡国志曰：兴州城即古武兴城也，蜀以处当冲要，置武兴督以守之。无称，言其庸庸无可称者。〕汉朝令人代之，〔朝，直遥翻。〕使助将军傅佥守关口，舒由是恨。锺会使护军胡烈为前锋，攻关。舒诡谓佥曰：「今贼至不击而闭城自守，非曰：「子以保城获全为功，我以出战克敌为功，请各行其志。」遂率其众出；佥谓其战也，不设备。〔使舒果迎战，亦未可保其必胜，佥何为不设备邪﹖关城失守，佥亦有罪焉。〕舒率其众迎降胡烈，〔降，户江翻。〕烈乘虚袭城，佥格鬬而死。佥，肜之子也。〔傅肜死事见六十九卷文帝黄初三年。肜，余中翻。〕锺会闻关口已下，长驱而前，大得库藏积榖。〔藏，徂浪翻。〕
邓艾遣天水太守王颀直攻姜维营，〔前汉天水郡，后汉改曰汉阳郡，魏复曰天水。颀，渠希翻。〕陇西太守牵弘邀其前，金城太守杨欣趣甘松。维闻锺会诸军已入汉中，引兵还，欣等追蹑于强川口，大战，〔强川口，在嵹台山南。嵹台山，即临洮之西倾。阚骃曰：强水出阴平西北强山，一曰强川。姜维之还也，邓艾遣王颀追败之于强口，即是地也。〕维败走。闻诸葛绪已塞道屯桥头，〔塞，悉则翻。〕乃从孔函谷入北道，欲出绪后：绪闻之，却还三十里。维入北道三十余里，闻绪军却，寻还，从桥头过，绪趣截维，较一日不及。〔言较迟一日遂不及维也。〕维遂还至阴平，合集士众，欲赴关城；〔【章：甲十一行本「城」下有「未到」二字；乙十一行本同；孔本同；张校同；退斋校同。】〕闻其已破，退趣白水，遇廖化、张翼、董厥等，合兵守剑阁以拒会。〔水经注：小剑戌西去大剑山二十里，连山绝险，飞阁通衢，故谓之剑阁。华阳国志曰：广汉郡德阳县有剑阁道三十里，至险。祝穆曰：剑门，汉属广汉郡，为葭萌县地，蜀先主以霍峻为梓潼太守，有剑阁县。苻秦使筡成寇蜀，攻二剑，克之，始有二剑之号。〕
</div>
    <div class="pagination">
<a href="资治通鉴注_page74.html">上一页</a><span>...</span><a href="资治通鉴注_page70.html">70</a><a href="资治通鉴注_page71.html">71</a><a href="资治通鉴注_page72.html">72</a><a href="资治通鉴注_page73.html">73</a><a href="资治通鉴注_page74.html">74</a><span class="current-page">75</span><a href="资治通鉴注_page76.html">76</a><a href="资治通鉴注_page77.html">77</a><a href="资治通鉴注_page78.html">78</a><a href="资治通鉴注_page79.html">79</a><a href="资治通鉴注_page80.html">80</a><span>...</span><a href="资治通鉴注_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
