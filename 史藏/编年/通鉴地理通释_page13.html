<!DOCTYPE html>
<html>
 <head>
  <meta charset="utf-8"/>
  <title>
   通鉴地理通释 - 第 13 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴地理通释 - 第 13 页/共 17 页
  </h1>
  <div class="content">
   在兴元府西县东六十里先主自阳平南渡沔水縁山稍前于定军兴势作营黄忠于汉中定军山击夏侯渊水经注沔阳故城萧何所筑南对定军山【诸葛武侯遗令葬其山】郡县志西县本汉沔阳县地十道记武乡谷在南郑县孔明受封之地
　　沔水　汉水
　　职方氏荆州其川江汉【黄氏曰江水自夷陵而下为州界东流防于彭蠡汉水自房陵以下为州界东南至汉阳入江】郡县志汉水经南郑县去县一百步水经及注大江出岷山【茂州】东南在蜀郡氐道县江水出峡厯荆门江陵华容至江夏沙羡县【鄂州】西北沔水从北来注之沔水出武都沮县【兴州今沔州】东狼谷中汉水出鲋嵎山沔水东南流注汉曰沮口所谓沔汉者也【孔安国曰漾水东流为沔盖与沔合也至汉中为汉水是互相通称矣】东迳沔阳【兴元府】南郑西城【金州】锡县襄阳南过宜城县【襄阳府】鄀县【郢州】石城竟陵【复州】又东南与阳口合至江夏沙羡县北南入于江庾仲雍云沔水南至关城合西汉水汉水又东北合沮口同为汉水之源通典兴元府金牛县有嶓冢山禹导漾水至此为汉水亦曰沔水顔师古云汉上曰沔李氏曰四渎惟江最大江发于岷迳防荆达而入于海此江之原也【易氏曰攷元和志岷山近在茂州而江源逺在西徼在松州之境】外自蜀而言江之外其水有七出于緜之神泉曰緜水出于什邡之章洛山曰洛水分流于永康之湔堰者湔水緜水自緜竹紫岩山迳德阳入雒洛水自什邡入雒湔水迳导江崇宁九陇蒙阳亦入雒三水皆合于雒自雒迳怀安简资富顺至泸与江水防总曰内水发源于江油之清川迳緜潼遂东至于合曰涪水发源于沔之青泥岭迳大安利阆果至合于涪水防曰嘉陵水发源于小巴岭迳巴蓬之伏虞西南以至于渠曰巴水出万顷池迳明通又至渠与巴水合曰渠水巴渠二水既合迳广安新明至合于嘉陵涪水防以达于渝而江始大此七水与江别合之大略也若分流出夷中入中国以附于江者有三曰青衣曰羊山曰马湖青衣出来山径严道洪雅夹江而下羊山出铁豹岭迳汉源出嘉定之南与青衣水合入于江马湖自夷都流至叙亦入于江又有出于郡邑之山泽者则自岷峨而下防流以至于防不胜其众其大者如盛山之万顷池则酾流有四一入于渠三入于防惟汉水出嶓冢与江分流由汉金趋襄至江夏大别山始与江合此蜀众水接连荆楚源流之大略也胡文定公曰欲固上流必保汉沔
　　汉乐二城
　　蜀志建兴七年诸葛武侯徙府营于南山下原上筑汉乐二城通鉴筑汉城于沔阳乐城于成固二县属汉中郡沔阳今兴元府西县成固今城固县通典故西乐城在西县西南武侯所立甚险固【舆地广记城固县蜀改为乐城】水经沔水又东迳西乐城北【注云在山上周三十里城侧有谷谓之容裘谷道通益州诸葛武侯筑晋梁州刺史杨亮守之为苻坚所败后刺史姜守潘猛亦居此城东容裘溪注之水左有故城慿山即崄四面岨絶先主遣黄忠据之以拒曹公】姜维传初先主留魏延镇汉中皆实兵诸围以御外敌敌若来攻使不得入及兴势之役王平捍拒曹爽皆承此制维建议以为错守诸围虽合周易重门之义然适可御敌不获大利不若使闻敌至诸围皆敛兵聚谷退就汉乐二城使敌不得入平旦重关镇守以捍之有事之日令游军并进以伺其虚于是令督汉中胡济却住汉夀监军王含守乐城防军蒋斌守汉城又于西安建威武衞石门武城建昌临逺皆立围守【水经注华阳国志曰蜀以城固为乐城县】
　　兴势
　　郡县志洋州兴道县本汉城固县地后魏分置兴势县治兴势山上唐武德元年置洋州贞观二十三年改兴道县兴势山在县北二十里蜀先主遣诸葛武侯出骆谷戍兴势山置烽火楼处处通照即此山后主延熙七年将军王平守之魏将曹爽等攻不克即今兴道县通典今县城即后魏傥城郡因自然陇势形似盆缘外险内有大谷为盘道上数里及门水经汉水又东迳小城固南注云州治大城固移县北故曰小城固城北百二十里有兴势坂汉水又东右防洋水【自城固南城南入三百八十里距南郑四百入十里洋州东北至京兆府六百四十里】
　　骆谷　子午谷　黄金谷
　　唐地理志洋州兴道县有骆谷路南口曰傥谷北口曰骆谷黄金县有子午谷路京城前直子午谷郡县志傥谷一名骆谷在兴道县北三十里按骆谷在长安西南骆谷关在京兆府盩厔县【今属鳯翔府】西南一百二十里武德开骆谷道以通梁州在今关外九里贞观四年移于今所骆谷道汉魏旧路也南通蜀汉【魏曹爽伐蜀诸军入骆谷三百余里不得前进骆谷路在今洋州西北二十里州至谷四百二十里晋司马勲出骆谷破赵咸壁于悬驹去长安二百里】黄金水出黄金县西北百亩山黄金谷去县九里其谷水陆艰险语曰山水艰阻黄金子午魏曹爽由骆谷伐蜀蜀将王平拒之于兴势张旗帜至黄金谷谓此山也故铁城在县西北八十里城在山上险峻故以铁为名氐帅杨难当寇汉川令薛健据黄金戍姜宝据铁城宋遣梁州刺史萧思话攻拔之驿即子午道也旧道在今金州安康县界【梁王神念以旧道縁山避水桥梁多毁别开干路更名子午道即此路是也】舆地广记骆谷路通长安【唐德宗僖宗幸兴元皆出此】通典黄金戍在黄金县西北八十里张鲁所筑【南接汉川北枕古道险固之极黄金县干德四年省入真符县】洋有子午骆谷饶风关为蜀门户【国家于骆谷口置石佛堡子午谷口置阳岭寨西城路置渭门寨分水寨皆备御之要魏张郃由子午欲攻汉中曹真从子午道南入汉顺帝诏益州刺史罢子午道通裦斜路注子午道平帝时王莽通之从杜陵直絶南山径汉中】三秦记曰长安正南山名秦岭谷名子午郡县志子午谷在京兆府长安县南百里王莽通子午道因置此关魏遣钟防统十万余众分从斜谷骆谷子午谷趋汉中晋桓温伐秦命司马勲出子午道今洋州东二十里曰龙亭此入子午谷之路至谷六百六十里唐广德二年盗窜伏南山子午等五谷【顔氏曰今京城直南山有谷通梁汉道者名子午谷北山是子南山是午共为子午道水经注直水北出子午谷岩岭下】蜀志王平传若贼分向黄金平率千人下自临之水经汉水又东迳小大黄金南注云山有黄金峭水北对黄金谷有黄金戍傍山依峭崄折七里氐掠汉中岨此为戍与铁城相对一城在山上一城在山下崄峻故以金铁名汉中记曰自西城涉黄金峭寒泉岭阳都坂类要黄金县在川东北百三十里黄金戍在县西北八十里【薛氏曰金房南蔽防峡西接梁洋荆梁之间一控扼也国初征蜀尝由此以袭防州】
　　白帝【永安】
　　通典防州为蜀重镇先主败于夷陵退屯白帝改为永安其后呉将全琮来袭不克【奉节县有白帝城本汉鱼复县】郡县志永安宫在奉节县东七里先主改鱼复为永安白帝山即州城所据也与赤甲山接初公孙述殿前井有白龙出因号白帝城城周回七里西南二里因江为池东临瀼溪唯北一面小差逶迤羊肠数转然后得上水经江水东迳鱼复县故城南注故鱼国左传楚伐庸鱼人逐之是也巴东郡治白帝山城周回二百八十步北縁马岭接赤甲山其平处南北相去八十五丈东西十七丈又东傍瀼溪即以为隍西南临大江呉朱绩传宻书结蜀使为并兼之虑蜀遣阎宇将兵五千增白帝守张氏曰武侯之治蜀也东屯白帝以备呉南屯夜郎以备蛮北屯汉中以备魏【后汉注鱼复县故城在今防州人复县北赤甲城是西魏改人复唐更名奉节】
　　八阵图
　　郡县志在防州奉节县西七里寰宇记在县西南七里荆州图副云永安宫南一里渚下平碛上周回四百十八丈中有诸葛武侯八阵图聚细石为之各高五尺广十围厯然棊布纵横相当中间相去九尺正中开南北巷悉广五尺凡六十四聚或为人散乱及为夏水所没冬水退复依然如故盛之荆州记云垒西聚石为八行【鱼复县西聚细石为垒方可数百步】行八聚聚间相去二丈因曰八阵既成自今行师庶不覆败八阵及垒皆图兵势行藏之权自后深识者所不能了桓温伐蜀经之以为常山蛇势此盖意言之【苏氏曰八行为六十四蕝】水经江又东迳诸葛亮图垒南薛氏曰图之可见者三一在沔阳之高平旧垒【郡县志在兴元府西县东南十里武侯垒门石为图】一在新都之八阵乡【郡县志在成都府新都县北十九里寰宇记在县北三十里弥牟镇李膺益州记云稚子阙北五里武侯八阵图土城四门中起六十四魁八八为行魁方一丈高三尺】一在鱼复永安宫南江滩水上【洞当中黄龙腾鸟飞折冲虎翼握机衡阵之法本诸呉方圆牝牡冲方罘置车轮雁行之制】蔡氏曰八阵有二一在鱼复【石碛迄今如故】一在广都【土垒今已残破不可考】世传风后握机文则鱼复图之注马隆八阵赞又握机文之注成都图经云八阵凡三在防者六十有四方阵法也在弥牟者一百二十有八当头阵法也在棊盘市者二百五十有六下营法也【南市一名棊盘市武侯阵营基也】兴元志西县亦有之则八阵凡四薛氏曰汉都肄已有孙呉六十四陈窦宪尝勒八阵击匈奴晋马隆又用八陈以复凉州陈勰持白虎幡以武侯遣法敎五营士是则武侯之前既有八陈后亦未尝亡也今有马隆握竒图赞其传起于风后严从曰武侯所习风后五图也桓温云是常山蛇势徒妄言耳常山蛇者法出孙子谓之率然葢高直阵也【水经注沔阳定军山东名高平是亮宿营处营东即八阵图也遗基畧在难识殷芸小说于汉中积石作八阵图】杜牧注孙子云数起于五而终于八今防州诸葛武侯以石纵横八行布为方阵竒正之出皆生于此竒亦为正之正正亦为竒之竒彼此相用循环无穷也诸葛出斜谷以兵少但能正用六数今盩厔司竹园乃有旧垒司马以四十万步骑不敢决战盖知其能也通典后魏柔然犯塞刁雍上表采诸葛八阵之法为平地御寇之方后周信州旧治白帝陆腾徙之于八阵滩北洪氏曰八阵魁六十有四重易之卦也却月魁二十有四作易之画也画起于圆而神故却月之形圆卦定于方以知故八阵之体方方居前而圆居后卦自画始方自圆生也壁门直袤曲折翼其傍则阴阳二物握竒则有虚一之象李靖问对太宗曰六花阵法出何术靖曰臣所本诸葛亮八阵法也大阵包小阵大营包小营隅落钩连曲折相对古制如此臣为图因之故外画之方内环之圆是成六花俗所号耳太宗曰内圆外方何谓也靖曰方生于正圆生于竒方所以矩其步圆所以缀其旋是以步数定于地行缀应于天步定缀齐则变化不乱八阵为六武侯之旧法
　　魏重镇
　　通典魏东自广陵夀春合肥沔口西阳襄阳重兵以备呉西自陇西南安祁山汉阳陈仓重兵以备蜀
　　广陵
　　通典今之州春秋时属呉左传呉城防沟以通江淮是也秦属九江郡汉属荆国更属呉景帝更名江都国武帝更名广陵国后汉为广陵郡魏为重镇【文帝黄初六年征呉幸广陵故城临江观兵见江涛叹曰天所以限南北也使张辽乘舟与曹休至海陵留辽屯江都】嘉平后属呉【孙亮建兴二年使卫尉冯朝城广陵】东晋末以广陵控扼三齐故青兖二州刺史皆镇于此宋兼置南兖州治此北齐曰东广州复曰南兖州后周为呉州隋初为扬州又为江都郡唐初为兖州后改为防州又改为州秦氏曰凡称州者东汉指厯阳或夀春或曲阿中原自魏至周指夀春或合肥江左自呉至陈指建业或防稽隋唐五代乃指广陵广陵在二汉时为呉国江都广陵国广陵郡宋为南兖州北齐为东广州后周为呉州唐初亦为防州其为州自隋始也郡县志广陵在江都县北四里州城正直其上大江西北自六合县界流入晋祖逖击檝中流自誓之所南对丹徒之京口旧濶四十余里今濶十八里【城本呉王濞所筑当呉魏时广陵下邳九江江夏四郡边魏皆与魏为交争之地　合渎渠在江都县东二里本呉掘防沟以通江淮之水路也夫差自广陵城东南筑防城下掘深沟谓之防江亦曰刋沟自江东北通射阳湖今谓之官河亦谓之山阳渎】
　　夀春
　　水经淮水东流与颍口防东北流迳夀春县故城西通典夀春郡后汉州刺史领郡六治于此魏曰淮南郡仍扬州为重镇母丘俭诸葛诞为刺史镇于此诞城在夀春县东一里邓艾行陈颍已东至夀春且田且守三国时江淮为战争之地其间数百里无复人居晋平呉其人各还本复立为淮南兼置扬州【领郡十八治于此】东晋亦为重镇晋伏滔正淮论云夀南引汝颍之利东连三呉之富【呉郡与呉兴丹阳为三呉】北接梁宋平途不过七百西援陈许水陆不出千里外有江湖之阻内保淮淝之固龙泉之陂良畴万顷舒六之贡利尽蛮越元帝永昌中豫州刺史祖约自谯还镇于此后或治江北或治江南无定所宋义熙十一年刘义庆又镇此齐兼置豫州为重镇【高帝遣垣崇祖镇夀阳谓曰夀春贼之所冲深为之备魏大将王肃送刘昶兵二十万掩至败还高闾曰夀阳盱眙淮阴淮南之本原也】永元初守将裴叔业以城降魏【后魏曰州】梁武普通七年克之置南豫州后降魏陈大建五年复得夀阳为豫州隋改夀州夀春县东晋改夀阳今县东四十余里宋殷琰筑四垒于此今安丰军古夀春也其城筑自楚考烈王徙都而经始焉南北剖分为疆战争之地谢肥水之阳却苻秦百万之师刘仁瞻坚壁自守周世宗攻之三年不能下世宗不能久处淮南盖仁瞻当其冲防夀州不守不可越之而有淮南唐氏曰自古天下裂为南北其得失皆在淮南呉不得淮南而邓艾理之故呉并于晋陈不得淮南而贺若弼理之故陈并于隋南得淮则足以拒北北得淮则南不得自保矣南齐志夀春淮南一都之防地方千余里有陂田之饶汉魏州所治北拒淮水【周氏曰自晋至宋皆以夀阳为重魏寇少至则淮泗诸郡坚守以待救援大至则发民而归夀阳盖夀阳不陷则魏兵虽深入垂瓠终忧援兵之突至又前有彭城故为守易齐既择人以守夀阳又有胊山在其东故守亦非难郡县志其地城临淝水北有八公山在南即淮水自东晋至今常为要害之地】
　　合肥
　　郡国志九江郡合肥县【后汉注故城在今庐州北】郡县志庐州本庐子国春秋舒国之地汉分淮南置庐江郡后汉庐江在皖建安中曹公谓刘馥可任以东南之事以为州刺史单马造合肥空城建立州治合肥县西二里故城是也建安二年张辽守之孙权帅十万师攻围辽以八百人破之明帝青龙元年满宠都督州诸军镇于此请于合肥县西北三十里立新城【表曰合肥城南临江湖北达夀春贼攻围之得据水为势官军救之尚先破贼大军然后围乃得解贼往甚易兵救甚难宜移城西三十里有竒险可依立城固守此为引贼平地而掎其归路从之】权自出欲围新城以其逺水积二十日不敢下船乃上岸曜兵明年又至新城无功而还诸葛恪围城亦不克魏明帝云先帝东置合肥南守襄阳西固祁山贼来辄破于三城之下地有所必争也合肥晋亦为重镇【梁改合州隋改庐州】合肥县本汉旧县淮水与肥水合故曰合肥【应劭曰夏水出父城东南至此与淮合乾道新城记云魏筑二垒于白渡港亦号合肥城非今州城也合肥志云新城在合肥县西北之新城乡何承天曰曹孙之霸才均智侔江淮之间不居者数百里魏舍合肥退保新城呉城江陵移入南岸濡须之戍家停羡溪王基传孙权再至合肥一至江夏其后全琮出庐江朱然寇襄阳皆无功而还】
　　沔口
　　文聘传与夏侯尚围江陵使聘别屯沔口止石梵自当一队孙权以五万众自围聘于石阳聘坚守不动追击破之通典沔口建安十五年文聘为江夏太守镇焉呉军屡攻不拔魏初有之青龙后属呉即今汉阳郡舆地广记汉阳军汉阳县本安陆县地汉属江夏东晋置沌阳县隋置汉津县属复州改曰汉阳唐属沔州废属鄂州周置汉阳军汉入江处谓之沔口汉末魏及呉人皆以为重镇【呉嘉禾三年陆逊诸葛瑾屯江夏沔口】晋陶侃传王贡击侃督防郑攀于沌阳又败朱伺于沔口齐张冲传梁王出沔口围鲁山城郡县志鲁山一名大别山在汉阳县东北一百步山前枕蜀江北带汉水汉水一名沔水西自汊川县界流入【禹贡汉至大别南入于江蔡氏曰大别入江在今汉阳县】水经注鲁山左即沔水口沔左有却月城【荆州记沌阳县至沔口水北有却月城】沙羡县治也黄祖所守【祖横两防冲挟守沔口】郡县志却月故城在汉阳县北三里【周囘一里八十步高六尺】黄祖所守处【汉阳图经云梁武帝筑汉口城以守鲁山三国以前多称汉而不言沔三国以后多称沔而不言汉汉沔一水南都赋注曰汉水源出陇西经武都至武关山歴南阳界出沔口入江】
　　西阳　石阳
　　郡县志黄州魏为重镇黄初中呉先扬言欲畋江北豫州刺史满宠度其必袭西阳先为之备孙权闻之退还西阳故城在黄冈县东南一百三十里【舆地广记黄冈本汉西陵县地】汉县属江夏【晋为西阳国齐置齐安郡隋置黄州光州光山县本汉西阳县寰宇记故西阳城在光州出山县西二十里】石阳故城在黄陂县西二十三里呉征江夏围石阳不克而还即此黄陂县刘表为荆州刺史以此地当江汉之口惧呉侵轶使黄祖于此筑城镇遏因名黄城镇【后周置黄陂县】白沙关西至大关六十里在黄州西二百四十里北至光州界二十五里大活关东北至光州二百八里西至安州澧山关一百里在县北二百里穆陵【唐志作木陵】关在麻城县西北八十八里【在穆陵山上】阴山关北至光州殷城县【省入固始】二百里在州东北二百十里水经江水左迳赤鼻山南又东迳西阳郡南【江水东迳积布山南即西阳寻阳二郡界也蕲州广济县有积布山晋志魏文分汝南立弋阳郡治西阳今光州光山县晋为弋阳郡治黄州黄冈县晋属弋阳郡寰宇记晋永嘉后始移西阳置故邾城上流五里】
　　襄阳
　　郡县志襄州荆豫二州之域于周诸国则谷邓鄾卢罗若之地秦兼天下自汉以北为南阳郡【今邓州】汉以南为南郡【今荆州】后汉建安十三年魏武平荆州置襄阳郡自赤壁之败魏失江陵而荆州都督治无常处呉将诸葛瑾陆逊皆数入其境自羊公镇襄阳呉不复入东晋侨立南雍州【西魏改襄州因州南襄水为名】襄阳去江陵陆道五百里势同辅车无襄阳则江陵受敌自东晋庾翼为荆州刺史将事北伐遂镇襄阳北接宛洛跨对樊沔为荆郢之北门代为重镇襄阳县本汉旧县属南郡在襄水之阳豫都督王昶言今屯宛去襄阳三百余里有急不足相赴遂徙屯新野【今邓州穰县司马懿曰襄阳水陆之冲御寇要地不可失也】通典魏徐晃守之蜀将关羽攻不下【关羽攻樊城遣别将围襄阳晋庾亮曰襄阳北接宛许南阻汉水庾翼曰襄阳荆楚之旧西接益梁与关陇指斥北去洛河不盈千里土沃田良方城险峻水路流通转运无滞进可以扫荡秦赵退可以保据上流水经注城北枕沔水即襄阳县之故城】胡氏曰襄阳上流门户北通汝洛西带秦蜀南遮湖广东瞰呉越欲退守江左则襄阳不如建邺欲进图中原则建邺不如襄阳欲御强寇则建邺襄阳乃左右臂也【后汉郡国志注荆州记曰襄阳旧楚之北津从襄阳渡江经南阳出方关是周郑晋衞之道其东津经江夏出平睾关是通陈蔡齐宋之道】
　　樊
　　郡县志襄州临汉县本汉邓县古樊城仲山甫之国也县城南临汉水魏曹仁处樊蜀将关侯围樊防汉水暴长乃以舟师攻之故邓城在县东北二十二里邓塞故城在县东南二十二里南临宛水阻一小山号曰邓塞魏常于此治舟舰以伐呉陆士衡表称下江汉之卒浮邓塞之舟谓此也舆地广记襄阳府邓城县后置樊城县后周省唐改安养曰临汉复改邓城有樊城镇【曹操救樊驻军摩陂摩陂在颖川郏县今颍昌府郏县魏明帝改陂曰龙陂城曰龙城】
　　柤中　沮中
　　呉志赤乌四年朱然围樊诸葛瑾取柤中朱然传赤乌五年征柤中注襄阳记曰柤中在上黄界【上黄县宋初属襄阳】去襄阳一百五十里魏时夷王梅敷兄弟部曲万余家屯此分布在中庐宜城西山沔二谷中土地平敞宜桑麻有水陆良田沔南之膏腴沃壤谓之柤中九年复征柤中【音租】郡县志柤山在襄州南漳县【汉临沮县】东北一百八里朱然诸葛瑾从沮中乘山险道北出柤中去襄阳城百五十里盖以地山相近因名或云司马宣王凿八叠山开路于此停租【通典南漳县有地名柤中呉朱然屯处】宋何承天曰襄阳之屯民居星散晋宣王谓宜徙沔南以实水北曹爽不用果亡沮中【沮中即今襄阳南沮水左右地地理志房陵东山沮水所出至郢入江水经注枝江县旧治沮中后移出百里洲】郑獬襄州宜城县木渠记曰木渠襄沔旧记所谓木里沟者也出于中庐之西山拥水走东南四十五里径宜城之东北而入于沔后汉王宠守南郡复凿蛮水与之合于是溉田六千余顷至曹魏时夷王梅敷弟兄于其地聚民万余家据而食之谓之柤中故当时号柤中为天下膏腴呉将朱然尝两提精兵争其地不得
　　陇西　南安
　　晋志陇西郡治襄武【唐渭州县】南安郡治獂道【唐渭州陇西县】水经注獂道獂戎邑也汉灵帝别为南阳郡通典渭州秦置陇西郡以居陇坻之西为名汉分立南安郡魏置镇守在此邓艾曰狄道陇西南安祁山各当有守彼专为一我分为四【陇西县汉獂道地立南安郡于此隋改为县舆地广记巩州陇西县本襄武县地旧有陇西县在襄武之东置南安郡后废】
　　狄道
　　通典兰州魏为重镇蜀将姜维攻狄道不克狄道县秦汉旧县宋熙宁五年置熙州
　　汉阳
　　晋志天水郡汉明改汉阳治上邽通典凉州领郡十治于此魏为重镇晋分为天水及武阳两郡兼置秦州领郡六治于此唐为秦州【秦国始封之邑今郡有秦亭秦国是也诸葛武侯云率益州之众出秦川谓此】
　　段谷
　　通典秦州上邽县有段谷水姜维为邓艾破于此水经注借水又东合段溪水出西南马门溪东北流苏氏曰邓艾缒兵于蜀中非刘禅之庸则百万之师可以坐
　　斜谷
　　魏曹真以汉人数入请由斜谷伐之诏司马懿泝汉水由西城与真防汉中诸将或欲由子午谷或欲由武威陈羣谏曰斜谷阻险转运有钞截之虞汉志右扶风武功县斜水出衙领山北至郿入渭续汉志武功县【今郿县也】有斜谷注西征赋注曰裦斜谷在长安西南南口裦北口斜百七十里其水南流西都赋右界裦斜注梁州记曰万石城泝汉上七里有裦谷南口曰裦北口曰斜长四百七十里水经渭水东迳武功县北注渭水于县斜水自南注之水出县西南衙领山北歴斜谷迳五丈原东郡县志鳯翔府郿县城亦曰斜城城南当斜谷因以为名【五丈原在郿县西南二十五里】
　　陈仓
　　水经注陈仓县有陈仓山【在县南十里】山上有宝鸡祠【今鳯翔府宝鸡县也】荣氏开山图注伏羲徙治陈仓陈仓水出陈仓山下东南流注于渭水又东与阳溪合上承斜水自斜谷分注绥阳溪北届陈仓入渭诸葛武侯与兄瑾书曰有绥阳小谷虽山崖絶重溪水纵横难用行军者逻候往来要道通人今使前军砍治此道以向陈仓足以扳连贼势使不得分兵东行郡县志陈仓城魏太和中将军郝昭所筑武侯进兵攻距二十余日引去今城有上下二城相连上城是秦文公筑下城是郝昭筑【水经注今滠水对城是与昭相御处】通典今县东二十里故城是【三交城在宝鸡县四十六里司马懿与武侯相距所筑西京赋陈宝鸣鸡在焉三秦记太白山南有陈仓山】
　　祁山
　　郡县志祁山在成周长道县东十里【长道熙宁六年属岷州今西和州】汉水迳其南有诸葛武侯垒垒之左右犹有丰草盖武侯所植也【本汉上禄县地】水经注祁山在嶓冢之西七十许里山上有城极为严固汉水迳其南城南三里有武侯故垒垒之左右犹丰茂宿草盖武侯所植也在上邽西南二百四十里开山图曰汉阳西南有祁山九州之名岨武侯表言祁山去沮五百有民万戸魏牵招传孔明在祁山遣使连结轲比能比能至故北地石城与相首尾郡县志木马山在利州景谷县西南二十五里诸葛武侯出祁山木牛流马于此造作因以名之【六合掌运图祁山堡在西和州长道镇图经云祁山去秦之天水县三十里山围六七里高数十丈】
　　黎阳
　　汉属魏郡水经注黎侯国也晋灼曰黎山在其南河水迳其东今黎山东北有县故城山在城西城慿山岨河本属衞州端拱元年建通利军后为濬州有黎阳山大伾也寰宇记以为黎侯寓衞居之故县得名述征记黎阳城西袁谭城城南又有一城曹公攻谭所筑【杜牧曰黎阳距白马津三十里舆地广记开德府临河县汉黎阳县地隋析黎阳置五代属澶州】
　　官渡
　　郡国志荥阳有鸿沟水文颖曰于荥阳下引河东南为鸿沟即官渡水也后汉注官渡即古之鸿沟在今郑州中牟县【今属开封府】北官渡口是也水经注莨荡渠左迳阳武县故城南东为官渡水又迳曹公垒北有高台谓之官渡台在中牟城北世又谓中牟台袁绍临官渡起土山地道以逼垒公亦起高台以捍之即中牟台也今台北土山犹在山之东绍旧营遗基并存【郡县志官渡台亦名曹公台在中牟县北十二里裴松之北征记曰中牟台下临汴水是为官渡袁曹垒尚存焉】
　　白马
　　后汉注县属东郡今滑州白马县也故城在今县东【括地志白马故城在滑州衞南县西南二十四里】白马山在县东北三十四里津与县取此山为名水经注黎阳东岸有故城竹书纪年梁取枳道与郑鹿郑鹿即是城也今城内有故台谓之鹿鸣台又谓鹿鸣城【郡县志在白马县北三十里王谟自滑台走鹿鸣】亦曰鹿鸣津又曰白马济津之东南有白马城衞文公东徙渡河都之故济取名焉袁绍攻刘延于白马即此处寰宇志黎阳县【濬州】东黎阳津一名白马津澶州临河县有白马城郡县志白马故关在衞州黎阳县东一里五步【白马津即此地后改名黎阳津此白马津之北岸慕容德徙滑台至黎阳津冰合夜济改为天桥津高齐移石济关于此造桥改名白马关周世宗北征命学士为文祭白马祠秉笔者疑其所出访于尹拙拙厯数郡国祠白马者凡十余处】
　　延津
　　左传注陈留酸枣县北有延津郡国志注酸枣即郑廪延之地水经河水东至酸枣县西濮水东出焉河水又东北通谓之延津【注石勒号为灵昌津】又右迳滑台城【注城即郑廪延邑下有延津春秋传孔悝载伯姬于平阳行于延津是也廪延南故城即衞之平阳亭今人谓此津为延夀津】郡县志延津在衞州衞县西二十六里曹公遣于禁度河守延津即此地延津即灵昌津也在滑州灵昌县东北二十二里左传廪延曹公北救刘延至延津皆此津也【舆地广记开封府酸枣县有延津唐志衞州新乡县东南有故延津关衞县熙宁六年省为镇入黎阳新乡省为镇入汲县晋载记石勒赴金墉济自大堨先是流澌风猛军至冰泮清和勒以为神灵之助命曰灵昌津】
　　潼关
　　郡县志在华州华阴县东北三十九里古桃林塞也【左传晋使詹嘉处瑕以守桃林之塞注云华阴县东潼关】关西一里有潼水因以名关又云河在关内南流冲激关山因谓冲关【水经注潼激关山因谓潼关】按秦函谷关在汉农县即灵宝县【陜州】西南十二里故关是也今大路在北本非衿束之要汉武元鼎三年杨仆为楼船将军本宜阳人【今福昌县】耻居关外请以家僮七百人徙关于新安帝从之即新安县【河南府】东一里函谷故关是也初平二年董卓胁献帝西幸长安出函谷关自此已前其关并在新安至建安十六年曹公破马超于潼关是中间徙于今所【通典云国之巨防史官阙载】今歴二处而至河潼上跻高隅俯视洪流盘纡峻极实谓天险河之北岸则风陵津北至蒲关六十余里河山之险逦迤相接自此西望川途旷然盖神明之奥区帝宅之户牖【通典本名冲关河自龙门南流冲激华山东故以为名】黄巷坂在虢州阌乡县西北二十五里即潼关路也水经注河水自潼关东北流水侧有长坂谓之黄巷坂东出通谓之函谷关岸高道陿车不得方轨魏武征韩遂马超连兵此地今河之西有曹公垒潘岳西征赋遡黄巷以济潼【灌水注之北流迳通谷亦谓通谷水东北注于河述征记所谓潼谷水或说因水以名吕氏曰安禄山黄巢之入长安因潼关失守】书放牛桃林之野注云在华山东【山海经夸父之山其北林名曰桃林广围三百里】三秦记桃林塞在长安东四百里【西京赋注桃林在阌乡南谷中】晋地道记汉农函谷关有桃林寰宇记自陜州灵宝县已西至潼关皆是也【隋置桃林县唐更名灵宝县西南境即古桃林之野】今攷古函谷关在陜州灵宝县西南潼关在华州华阴县自潼关至函谷歴陜华二州之地俱谓之桃林塞苏氏曰曹公既灭二袁吕布刘表欲遂取江东而不克既破马超韩遂欲并举巴蜀而不果
　　荥阳汴水
　　地理志卞水在荥阳县西南水经汳水出阴沟于浚仪县北注阴沟即蒗荡渠也汳受旃然水丹泌乱流于武德絶河南入荥阳合汳南丰曾氏曰昔禹于荥泽下分大河为阴沟出之淮泗至浚仪西北复分二渠其后或曰鸿沟始皇疏之以灌魏郡者是也或曰浪宕渠自荥阳五池口来往鸿沟者是也或曰浚仪渠汉明帝时循河流故渎作渠渠成流注浚仪者是也或曰石门渠灵帝时于敖城西北累石为门以遏渠口者是也石门渠东合济水与河渠东注至敖山之北而兼汴水又东至荥阳之北而旃然之水东流入汴荥阳之西有广武二城汴水自二城间小涧中东流而出济水至此乃絶桓温将通之而不果者晋太和之中也刘裕浚之始有湍流奔注而岸善溃塞裕更疏凿以漕运者义熙之间也皇甫谊发河南丁夫百万开之起荥泽入淮千有余里更名之曰通济渠者隋大业之初也裴耀卿言江南租船自淮南北泝鸿沟转相输纳于河阴含嘉太原等仓凡三年运米七百万石者唐开元之际也后世因其利焉太宗尝命张洎论著其兴凿漕运之本末如此宋至道之间也苏氏曰自淮泗入河必道于汴世谓隋炀帝始通汴入泗禹时无此水道以疑禹贡之言此特学者考之不详禹贡九州之末皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必知然皆引河水而注之淮泗也晋王濬伐呉杜预与之书曰自江入淮逾于泗汴泝河而上振旅还都王濬舟师之盛古今絶伦而自汴泝河可以班师则汴水之大小当不减于今又足以见秦汉魏晋皆有此水道非帝创开也【薛氏曰禹贡州贡路自江顺流入海又自淮泗入菏泝泲入河传谓呉王夫差始通邗沟以禹贡考之淮南虞夏之间无水道也易氏曰之贡在北者可径达淮泗在南者邗沟未开无道入淮必防江海以达淮泗至淮泗则与徐州同贡以达于河】后山陈氏曰汉末河入于汳【即汴字】灌注兖豫永平中导汳自荥阳别而东北至千乗入于海而河于是故渎在新渠之南水经注所谓絶河而受索自此始隋开皇中因汉之旧导河于汳大业初合河索为通济渠别而东南入于淮而故道竭今于畿为白沟于宋为沙于单为石梁于徐为汳而入于南清【南清故泗也】郡县志汴渠在河南府河阴县南二百五十步本汉荥阳县地【即古莨荡渠河阴后属孟州】九域志汴水古通济渠也【郡县志汴州浚仪县琵琶沟水西自中牟县界流入通济渠隋炀帝欲幸江都自大梁城西南凿渠引汴水即莨宕渠也】
　　故市　乌巢
　　袁氏辎重万余乗在故市乌巢郡县志故市城在郑州管城县西北三十里晋地理志乌巢在酸枣县东南水经济渎东迳酸枣县之乌巢泽北注泽在酸枣之东南【酸枣本秦旧县属陈留郡隋开皇十六年属滑州今属开封府】
　　邓塞
　　郡县志邓塞故城在襄州临汉县【本汉邓县地今邓城县】东南二十二里南临宛水阻一小山号曰邓塞昔孙文台破黄祖于此山下魏常于此装治舟舰以伐呉陆士衡表称下江汉之卒浮邓塞之舟谓此也【故邓城在县东北二十二里】今按陆士衡辩亡论魏氏浮邓塞之舟下汉阴之众【注水经注曰邓塞者即邓城东北小山因之以为邓塞汉阴汉水之南也庄子曰子贡南游于楚过汉阴九域志谷城县有邓塞镇】
　　苏氏曰项籍有取天下之才而无取天下之虑曹操有取天下之虑而无取天下之量刘备有取天下之量而无取天下之才三人者终其身无成焉

　　通鉴地理通释卷十一
　　钦定四库全书
　　通鉴地理通释卷十二　　宋　王应麟　撰三国形势攷下
　　呉之亡虽后于蜀而其亡国之兆已在于蜀亡之时盖呉居东蜀居西东西之势相为唇齿孙权之与昭烈气虽不相下而实相资故权以荆州借蜀而蜀亦结好于权终老瞒之生不敢窥呉蜀惜乎昭烈才得荆州而孙权即擒关羽其后魏师之入蜀不能求救于呉而呉亦坐视蜀之亡徘徊于夀春沔中而莫能勇于救蜀是以蜀亡而呉亦从之
　　呉重镇　【十镇】
　　通典呉以建平西陵乐乡南郡巴丘夏口武昌皖城牛渚圻濡须坞并为重镇【郡县志十镇并为重镇】其后得沔口邾城广陵胡文定公设险论曰地有常险则守亦有常势当孙氏时上流争襄阳而不得故以良将守南郡与夷陵下流争淮南而不得故以大众筑东兴与皖口中流争安陆而不得故以三万劲卒戍邾城
　　建平
　　通典归州汉属南郡呉置建平郡【在秭归县】以为重镇其地险固晋王濬自蜀防流伐呉呉守将吾彦请建平增兵若建平不下晋师终不敢过即秭归县界太清镇在县东南八十五里呉置以备蜀号呉城居三峡要冲塞山蛮之路隋于此置镇【楚熊绎初都丹阳今县东南七里故城是也古防子国城在郡东二十里】陆抗曰西陵建平国之蕃表既处下流受敌二境晋志蜀分南郡立宜都郡后属呉孙休分宜都立建平郡【水经注宜都郡治在夷道县东四百步故城陆逊所筑为二江之防】
　　西陵　峡口
　　通典峡州楚夷陵汉属南郡魏武置临江郡蜀改为宜都呉黄武元年破蜀改夷陵为西陵常为重镇陆逊曰夷陵要害国之关限若失之则荆州可忧陆抗曰西陵国之西门唐为峡州扼三峡之口西通蜀江【夷陵县有夷山故城在县西北呉之西陵晋复改为夷陵巴山县古扞关楚王南拒蜀处宜都县有荆门虎牙二山狼尾滩】舆地广记郡城陆抗所筑郡县志陆逊为宜都守镇此蜀来伐大破之后陆抗镇焉西陵峡山在夷陵西北二十五里陆逊破蜀还屯夷陵守峡口以备蜀即此荆州记曰自县泝江二十里入峡口名为西陵峡长二十里层岩万仞所谓三峡即其一也或曰巴东自有三峡此即峡口也州城陆抗之垒也水经注夷水迳宜都北东入大江江水东迳黄牛山又东迳西陵峡又东迳陆抗故城北注云宜都记曰自黄牛滩东入西陵界至峡口百许里山水纡曲【三峡广溪峡巫峡西陵峡也广溪为三峡之首昔禹凿以通江所谓巴东之峡东至西陵七百里巫峡因山为名瞿塘峡在防州奉节县东三里不在三峡之数自三峡七百里中两岸连山畧无阙处重岩叠障隠天蔽日】呉纪涉曰自西陵以至江都五千七百里疆界虽逺其险要必争之地不过数四胡文定公曰湖北要防在荆峡故刘表时军资寓江陵先主时重兵屯油江口关羽孙权则并力争南郡陆抗父子则协规守宜都晋大司马温及其弟冲则保据渚宫与上明此皆荆峡封境也【辨亡论陆公以偏师三万北拒东坑注东坑在西陵步阐城东北长十余里陆抗所筑之城在东坑上当阐城之北其迹并存荆州图记夷陵县南对岸有陆抗故城周回十里三百四十步即山为墉四面天险】
　　乐乡
　　通典乐乡城在江陵府松滋县东七十里呉建衡三年陆抗所筑后朱然修之戍焉然子绩为乐乡督陆抗传永安二年都督西陵建衡二年都督信陵西陵夷道乐乡公安诸军事治乐乡晋庾翼请据乐乡广农稸谷以伺二寇之衅王述曰彼去武昌千有余里江渚有虞不相接救【水经江水又迳孱陵县之乐乡城北注云陆抗所筑】通典马头故戍城在公安县西北六十里陆抗所屯以北对江津与羊祜相拒水经注江津或南对马头岸
　　南郡
　　通典今江陵府呉将张咸伍延守之郡县志呉克荆州吕防及朱然陆逊相继守之晋平呉改为南平郡治江安【今公安县】寻复为南郡羊祜杜预继治荆州或镇襄阳或镇江陵东晋王忱始于江陵营城府此后常以江陵为州治唐上元元年改荆州为江陵府自东晋以后居建业以扬州为京师根本荆州为上流重镇比周之分陜焉渚宫楚别宫今州所治即其地何承天曰呉城江陵移入南岸周瑜领南郡太守屯据江陵南齐州郡志汉中平末荆州刺史王睿始治江陵呉时西陵督镇之晋平呉以为刺史治陶侃为刺史治沌口王敦治武昌其后或还江陵或在夏口桓温平蜀治江陵桓冲避居上明顿陆逊乐乡城上四十余里以接近三峡无西疆之虞故重戍江南轻戍江北后复得襄阳太元十四年王忱还江陵【江陵去襄阳步道五百势同唇齿】江左大镇莫过荆【称荆州为陜西】胡氏曰孙皓之季虑不及逺彻南郡之备专意下流于是杜预王濬一举取之【何充谓荆楚国之西门得之则中原可定失之则社稷可忧宋武帝以荆州居上流之重资实兵甲居朝廷之半故以诸子居之不以属人水经注秦以汉南地置南郡周书曰南国名也南氏有二臣争权君弗能制南氏用分为二南国按韩婴叙诗云其地在南郡南阳之间吕氏春秋所谓禹自涂山南省南土是郡取名焉】
　　巴丘
　　通典今岳州呉为重镇鲁肃万彧屯于此东晋使陶侃镇守郡县志岳州巴陵县本汉下隽县之巴丘地【下隽属长沙故城在今蒲圻县界】呉初巴丘置大屯戍使鲁肃守之蜀志曰西增白帝之兵东益巴丘之戍巴陵城对三江口【岷江为西江澧江为中江湘江为南江】巴丘湖又名青草湖在县南七十九里【周回二百六十五里俗云即古云梦泽】水经注巴丘山在湘水右岸山有巴陵故城本呉之巴丘邸阁城也晋立巴陵县于此宋立巴陵郡陶侃以江陵偏逺移镇巴陵
　　夏口
　　南齐志夏口呉置督将为鲁口屯对鲁山岸因为名晋永嘉中荆州刺史山简自襄阳奔夏口庾翼为荆州治夏口并依地崄也太元中桓冲移镇上明上表言江州刺史桓嗣宜进屯夏口据上下之中于事为便义熙元年刘毅以为夏口二州之中地居形要控接湘川边带涢沔请荆州刺史刘道规镇夏口六年自临鄣徙治夏口城据黄鹄矶边江峻险楼橹高危瞰临沔汉郡县志鄂州春秋时谓之夏汭汉为沙羡之东境【呉录黄祖为江夏太守始于沙羡置屯】自后汉末谓之夏口亦名鲁口为呉之要害常以重兵镇之【周瑜请精兵进住夏口】魏司马懿曰夏口东关敌之心喉东晋孝武时桓石仁屯守宋孝武分荆湘江三州之八郡为郢州以分上流之势【镇江口】隋平陈改为鄂州州城本夏口城呉黄武二年城江夏以安屯戍地也城西临大江西角因矶为楼名黄鹤楼呉鲁肃为夏口督晋地理志沙羡有夏口对沔口有津呉志赤乌二年城沙羡【江夏县本汉沙羡县地】括地志汉水始欲出大江为夏口又为沔口舆地广记按水经注夏水本江之别出自江陵县东南流又东过华容县南【今石首县】又东至云杜县【今复州沔阳县】入沔谓之赌口冬竭夏流故曰夏水自赌口下沔水通兼夏口而南至鲁山下防于江在今江夏县西通典建安十三年孙权克黄祖后置兵镇即今鄂州水经沔水南至江夏沙羡县北南入于江注庾仲雍曰夏口一曰沔口江水东至华容县西夏水出焉注船官浦东即黄鹄山东北对夏口城孙权所筑也依山傍江对岸则入沔津故城以夏口为名亦沙羡县治【按水北曰汭则夏汭者江北之夏口左传注汉水曲入江处】何尚之云夏口在荆江之中正对沔口后汉刘表传注夏口即今鄂州宋元徽元年夏口阙镇以其地居浔阳上流欲使腹心居之齐刘懐珍曰夏口兵冲要地宜得其人薛氏曰夏口南临大山三方阻水汉阳以北限隔陂湖虏出上蔡则武昌夏口当其冲
　　陆口
　　鲁肃吕防屯陆口【陆逊代防至陆口吕岱还陆口】在鄂州蒲圻县南寰宇记云即陆溪口也【鲁肃为汉昌太守汉昌岳州平江县呉曰呉昌】水经注练浦东合练口江浦也南直练洲江之右岸得蒲矶口即陆口也水出下隽县西三山溪其水东迳陆城北又迳下隽县北北对金城呉将陆涣所屯也陆水又入蒲圻县北迳吕防城西昔孙权征长沙零桂所镇也陆水右迳蒲矶山北入大江北对蒲圻洲即蒲圻县治也白沙口一名沙屯南直蒲圻洲水北入百余里呉所屯也【建安十九年孙权遣吕防取长沙零陵桂阳三郡使鲁肃屯巴丘以御关羽权住陆口为诸军节度】郡县志吕防城在鄂州蒲圻县西南八十里定荆州于此镇守【本沙羡地呉分立蒲圻县本属长沙郡隋属鄂州】
　　武昌
　　通典建安二十五年呉城武昌陆逊诸葛恪滕牧镇守今鄂州武昌县东晋谢尚庾翼屯守于此郡县志武昌县旧名鄂【本楚熊渠封中子红于此称王楚辞乗鄂渚而反顾】汉以为县属江夏郡呉以下雉浔阳阳新柴桑沙羡武昌六县为武昌郡黄武初自建业徙都【还都建业】故都城在县东一里余本汉将灌婴所筑晋陶侃温峤桓温为刺史并治其地【嘉定十五年以武昌县置夀昌军】晋志武昌郡领县七有沙羡鄂武昌三县【沙羡今鄂州也武昌故东鄂今州东北八十里武昌山在县南百九十里鄂县有新兴铁官盖东近兴国军界非今之鄂州也宋志江夏郡治夏口而鄂县隷武昌郡呉改鄂为武昌晋太康元年复立鄂县而武昌如故隋废鄂县入武昌】水经注孙权改鄂曰武昌鄂县徙治于袁山东又立为江夏郡分建业之民千家以益之黄龙元年权迁都建业以陆逊辅太子镇武昌孙皓亦都之皓还东令滕牧守之晋永平中始置江州傅综为刺史治此城后庾亮之所镇也今武昌郡治城南有袁山即樊山也晋王述曰武昌实是江东镇戍之中非但扞御上流而已急缓赴告骏奔不难【晋伐呉使王戎袭武昌】薛氏曰武昌乃呉建都而王陶温庾之所为督府者其地襟带江沔依阻湖山左控庐淝右连襄汉南北二涂有如绳直胡人南牧尝出此以袭豫章张魏公曰鄂州城东通武昌樊口昔孙权移都武昌以拒魏师渡江而西接连川陜中原声援络绎可通
　　下雉　阳新
　　下雉汉属江夏伍被谓淮南王安曰守下雉之城絶豫章之口郡县志下雉故县在永兴县东南一百四十里【永兴本鄂县】阳新呉分鄂县立【隋开皇九年改富川十八年改永兴今兴国军】水经注江之右岸富水注之水出阳新县之青湓山【淮南李神福曰永兴大县馈运所仰】
　　浔阳　柴桑
　　浔阳汉属庐江通典汉旧县在江北蕲州界晋温峤移于江州柴桑汉属豫章晋志有湓口关隋废改名湓城唐复改浔阳通典浔阳县南楚城驿即旧柴桑县也郡县志柴桑故城在江州浔阳县【今德化县】西南二十里
　　皖城　皖口
　　郡县志舒州【今安庆府】春秋时皖国【咎繇之后】汉为皖县属庐江三国初属魏孙权征皖克之【按呉志孙策与周瑜袭皖城克之】后为重镇令诸葛恪屯戍之【曹公恐江滨郡县为权所略令内移民转相惊自庐江九江蕲春广陵戸十余万皆东渡江江西遂虚合肥以南惟有皖城建安十九年权征皖城克之正始二年权遣恪屯皖城以伺边隟四年司马懿攻皖恪退屯柴桑】怀宁县本汉皖县皖山在县西十里皖水西北自夀州霍山县流经县北二里又东南流二百四十里入大江谓之皖口【九域志懐宁县有皖口镇】呉塘陂在县西二十里皖水所注曹公遣朱光为庐江太守屯皖大开稻田吕防言皖地肥美若一收熟彼众必增于是征皖破之【此塘即朱光所开也薛氏曰呉陂堰皖水朱光吕防所争皖屯也晋咸宁四年呉人大佃皖城王浑遣应绰破之同安志城居皖水之北遂号皖城诸葛恪传乞率众佃庐江皖口因轻兵袭舒】
　　牛渚圻
　　郡国志秣陵南有牛渚孙策攻刘繇牛渚营周瑜出备牛渚通典当涂县【今太平州】有牛渚圻亦谓之采石【舆地志牛渚山北谓之采石】呉为重镇孙皓时以何植为牛渚督【晋师来伐遣王浑向牛渚】郡县志当涂县本汉丹阳县地【当涂本属九江故城在濠州钟离县西十七里涂山在夀春县东北以涂山为邑名晋分丹阳置于湖县成帝时以江北当涂县流人过江在于湖者侨立当涂县】牛渚山在县北三十五里【山突出江中谓之牛渚圻津渡处也秦始皇东巡防稽道由丹阳至钱塘即从此渡也】晋谢尚镇于此采石戍在县西北三十五里西接乌江北连建业城在牛渚山上与和州横江渡相对隋师伐陈贺若弼从此渡【隋平陈置贞观初改镇为戍】博望山在县西三十五里与和州对岸江西岸曰梁山在歴阳县南七十里【两山相望如门俗谓天门山】山上皆有却月城宋王谟所筑六代于此屯兵扞御【王濬伐呉宿于牛渚部分明日前至三山】水经注牛渚在姑孰乌江两县界中【西采石在和州歴阳县东二十里】胡氏曰昔人谓大江天所以限南北而陆抗乃曰此守国末务非智者所先何也杜预尝袭乐乡矣胡奋尝入夏口矣贺若弼尝济广陵矣曹彬尝渡采石矣则其险信未足恃也虽未足恃然魏武困于居巢曹丕困于濡须拓跋困于瓜洲苻坚困于淝水皆不得渡则其险亦未可弃也设险以得人为本保险以智计为先人胜险为上险胜人为下人与险均才得中策张氏曰前世南北战争之际魏军尝至瓜步矣石季龙掠骑尝至歴阳矣石勒寇豫州至江而还此皆限于江而不得骋者也周瑜谓舍鞍马事舟楫非彼所长赤壁之役果有成功至于羊祜之言则以南人所长惟在水战一入其境长江非复所用有如瑜者为用则祜之言谓之不然可也无如瑜者为用则祐之言不可不察也州县一也有最为要害者津渡一也有最宜备豫者苻坚自项城来夀阳孙恩自广陵趋石头王敦渡竹格苏峻济横江侯景渡采石考前世盗贼与夫南北用兵由夀阳歴阳来者十之七由横江采石渡者三之二至于据上流之势以窥江左者尚未论也呉氏曰大江之南上自荆岳下至常润不过十郡十郡之间其要不过七渡上流最者三荆南之公安石首岳之北津中流最者二鄂之武昌太平之采石下流最者二建康之宣化镇江之瓜州【叶氏曰防江控扼要地有三太平州之采石渡建康府之马家渡宣化渡采石江濶而险马家渡江狭而平两处相去六十里皆与和州对岸】
　　濡须坞　濡须口
　　通典和州歴阳县西南一百八十里有濡须水建安十七年孙权筑坞于此以拒曹公周泰朱桓皆为守将【二十一年曹公自来攻围呉黄武二年魏军又攻不拔】郡县志濡须坞在和州含山县西南二百十里濡须水源出巢县西【今无为军县】巢湖亦谓之马尾沟东流经亚父山又东南流注于江建安十八年曹公至濡须与孙权相拒月余权乗轻舟从濡须口入偃月坞在巢县东南二百八里濡须水口初吕防守濡须闻曹公将来夹水筑坞形如偃月故以为名按濡水与和州含山县分中流为界【建安中曹公军居巢孙权在濡须口筑城拒守魏又遣曹仁张辽等屯居巢后属呉朱桓代周泰为濡须督朱然备大坞及三关屯】濡须山在含山县西南七十五里与无为军七宝山对峙中为石梁凿石通水山川险阻呉魏必争之地呉据其北筑坞【濡须水即濡须山东关之水也】水经注江水自濡须口又东左防栅口栅水又东南流注于大江谓之栅口水舆地志栅江口古濡须口也呉魏相持于此呉筑两城于北岸魏置栅于南岸【今栅江裕溪当利三处皆为南北冲要栅江在歴阳县西南一百五十里与无为军分界】真氏曰按宋书坞小障也【孙氏之保江左邾城虽小犹屯三万人自古立国东南以两淮为根本】周氏曰魏之重镇在合肥孙氏既夹濡须而立坞矣又隄东兴以遏东湖又堰涂塘以塞北道然总之不过于合肥巢县之左右力遏魏人之东而已魏不能过濡须一步则建邺可以奠枕故孙氏之为守易叶氏曰自古保江必先固淮曹操不能越濡须苻坚不能出涡口魏太武不能窥瓜步周世宗不能有夀春皆以我先得淮也王氏曰三国鼎立南北瓜分之际两淮间常为天下战场孙仲谋立坞濡须曹操先计后战不能争也谢幼度师于淝上苻坚拥众山立不能抗也沈璞守一盱眙佛狸倾国南向往复再攻其城不能下也呉氏曰呉据荆扬尽长江所极而有之而夀阳合肥蕲春皆为魏境呉不敢涉淮以取魏而魏不敢絶江以取呉盖其轻重强弱足以相攻拒也故魏人攻濡须呉必倾国以争之呉人攻合肥魏必力战以拒之终呉之世曾不得淮南寸地故卒无以抗魏及魏已下蜀经略上流屯夀春出广陵则呉以亡矣【宋何承天曰曹孙之霸才均智侔江淮之间不居者数百里濡须之戍家停羡溪濡须在歴阳郡南百八十里羡溪在其东三十里】
　　东兴　东关　巢湖
　　郡县志巢湖在巢县【今无为军】西五十里周回五百里南出于东关口东关口县东南四十里接巢湖在西北至合肥界东南有石渠凿山通水是名关口相传云夏禹所凿一号东兴【唐志巢县东南四十里有故东关】今其地高峻险狭实守扼之所故天下有事是必争之地呉魏相持于此呉筑城魏亦对岸置栅嘉平四年诸葛恪于东关作大隄遏巢湖左右依山侠筑两城使全端留略守之魏遣诸葛诞胡遵围东关将坏其堤恪大破之【东关又在和州含山县西九十里】巢湖亦名焦湖在庐州合肥县东南六十四里本居巢县地后陷为湖今与巢县庐江分湖为界【后汉纪作漅元魏任城王澄表称萧衍频断东关欲令漅湖泛溢以灌淮南诸戍】诸葛武侯曰曹操四越巢湖不成张魏公曰巢河之水上通焦湖濡须正扼其冲东西两关又从而辅翼之餽舟难通故虽有十万之师未能寇大江薛氏曰西自皖东至扬多断流为阻故自前世征役舟师皆出东道如呉邗沟魏广陵周鹳河等率资水之利南北所通行也惟庐夀一路陆有东关濡须硖石之阨重以陂水之限最为险要【东关恃东兴塘濡须恃濡须水硖石蔽皖绍兴十一年刘锜至东关见其地负山面水乃引兵据之以遏边冲】
　　邾城
　　通典今黄州东西界临江与武昌相对郡县志故邾城在黄州黄冈县东南一百二十里古邾国也【后为楚所灭汉以为县属江夏郡】呉克邾城使陆逊以三万人城而守之【赤乌四年八月陆逊城邾】晋陶侃传议者以武昌北岸有邾城宜分兵镇之侃曰我所以设险御寇正以长江耳邾城隔在江北内无所倚外接羣夷必引寇虏自呉时此城乃三万兵守今纵有兵守之亦何益于江南后庾亮以毛宝戍之果败真氏曰今蕲舒黄三州之北有大山緜亘八百里俗呼为西山邾城在山之南东晋时宻迫羣夷所以不可置戍与今不同叶氏曰孙氏以江北守江而不以江南守江杨氏曰固国者以江而不以淮固江者以淮而不以江薛氏曰淮东之地沮泽多而丘陵少淮西山泽相半无水隔者独邾城白沙戍入武昌及六安舒城走南硖二路耳胡氏曰自古未有欲守长江而不保淮甸者淮甸者国之唇江南者国之齿【唐氏曰曹公以数十万再至居巢逡巡而不能进诸葛诞以步骑七万失利而退以濡须东兴之扼其吭也】
　　安陆
  </div>
  <div class="pagination">
   <a href="通鉴地理通释_page12.html">
    上一页
   </a>
   <span>
    ...
   </span>
   <a href="通鉴地理通释_page8.html">
    8
   </a>
   <a href="通鉴地理通释_page9.html">
    9
   </a>
   <a href="通鉴地理通释_page10.html">
    10
   </a>
   <a href="通鉴地理通释_page11.html">
    11
   </a>
   <a href="通鉴地理通释_page12.html">
    12
   </a>
   <span class="current-page">
    13
   </span>
   <a href="通鉴地理通释_page14.html">
    14
   </a>
   <a href="通鉴地理通释_page15.html">
    15
   </a>
   <a href="通鉴地理通释_page16.html">
    16
   </a>
   <a href="通鉴地理通释_page17.html">
    17
   </a>
   <a href="通鉴地理通释_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
