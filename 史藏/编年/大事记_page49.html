<!DOCTYPE html>
<html>
 <head>
  <meta charset="utf-8"/>
  <title>
   大事记 - 第 49 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记 - 第 49 页/共 51 页
  </h1>
  <div class="content">
   解题曰按本传右将军蘓建尽亡其军独以身得亡去自归大将军大将军问其罪正闳【张晏曰正军正也闳名也】长史安议郎周霸等【徐广曰儒生】建当云何霸曰自大将军出未尝斩禆将今建弃军可斩以明将军之威闳安曰不然自归而斩之是示后无反意也不当斩大将军曰青幸得以肺腑待罪行间不患无威而霸说我以明威甚失臣意且使臣职虽当斩将以臣之尊宠而不敢自擅专诛于境外而具归天子天子自裁之于是以见为人臣不敢专权不亦可乎【此青所以固宠也】军吏皆曰善遂囚建诣行在所【蔡邕曰天子自谓所居曰行在所言今虽在京师行所至耳廵狩天下所奏事处皆为宫在长安　则曰奏长安宫在泰山则曰奏奉髙宫惟当时所在】大将军姊子霍去病年十八幸为天子侍中善骑射再从大将军受诏与壮士为票姚校尉【此武帝所欲贵宠也】与轻勇骑八百直弃大军数百里赴利斩捕首虏过当于是封去病为冠军侯是岁失两将军军亡翕侯军功不多故大将军不益封赐千金是时王夫人方幸于上寗乘说大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲寿大将军乃以五百金为寿天子闻之问大将军大将军以实言上乃拜寗成为东海都尉
　　六月置武功爵
　　解题曰按平凖书大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所繇殊路而建德一也北邉未安朕甚悼之日者大将军攻匈奴斩首虏万九千级留蹛无所食议令民得买爵及赎禁固免减罪请置赏官命曰武功爵【臣瓒曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰左庻长十一级曰军卫此武帝所置以宠军功顔师古曰此下云级十七万凡直三十余万金今瓒所引茂陵中书止于十一级则计数不足与本文乖矣或者茂陵书说之不尽也】级十七万凡直三十余万金诸买武功爵官首者试补吏先除千夫如五大夫【顔师古曰五大夫旧二十等爵之第九级也至此以上始免徭役故每先选以为吏千夫者武功十一等爵之第七也亦得免役今则先除吏比于五大夫也】为其有罪又减二等爵得至乐卿【顔师古曰乐卿者武功爵第八等也言买爵得至第八也此文止论武功爵级而作注者乃以旧二十等爵解之失其本意故删而不取】以显军功军功多用越等大者封侯卿大夫小者郎吏吏道杂而多端则官职耗废
　　汉孝武皇帝元狩元年冬十月帝幸雍祠五畤获一角兽
　　解题曰按列传上幸雍祠五畤获白麟一角而五蹄时又有竒木其枝旁出輙复合于本上上异此二物博谋羣臣终军上对曰宜因昭时令日改定告元苴白茅于江淮发嘉号于营丘【孟康曰嘉号封禅也泰山在齐分野故曰营丘也】以应缉熈今野兽并角明同本也众支内附示无外也若此之应殆将有解编髪削左衽袭冠带要衣裳而防化者焉斯拱而俟之耳对奏上甚异之繇是改元为元狩后数月越地及匈奴名王有率众来降者时皆以军言为中
　　淮南王安衡山王赐谋反自杀
　　解题曰按史记汉书列传淮南王安为人好书招致賔客方术之士数千人作为内书二十一篇外书甚众又有中篇八巻言神仙黄白之术亦二十余万言时武帝好艺文以安属为诸父辩博善为文辞甚尊重之每为报书及赐常召司马相如等视草乃遣每宴见谈说得失及方技赋颂昏暮然后罢安时时怨望厉王死时欲畔逆未有因也及建元二年入朝武安侯与王语曰方今上无太子大王亲高皇帝孙行仁义天下莫不闻即宫车一日晏驾非大王当谁立者淮南王大喜厚遗武安侯金财物阴结賔客抚循百姓为畔逆事诸辨士为方畧者妄作妖言謟谀王王喜多赐金钱而谋反滋甚淮南王有女陵慧有口辨王爱陵常多予金钱为中诇长安约结上左右王有孽子不害最长王不爱王后太子皆不以为子兄数不害有子建材高有气常怨望太子不省其父又怨时诸侯皆得分子弟为侯而淮南独二子一为太子建父独不得为侯建阴结交欲告败太子建具知太子之谋欲杀汉中尉【谓王拥阏靁被击匈奴帝遣中尉宏即讯验王是时太子欲刺杀之也】即使所善寿春庄芷以元朔六年上书于天子曰淮南王孙建材能高淮南王王后荼荼子太子迁常疾害建建父不害无罪擅数捕系欲杀之今建在可征问具知淮南阴事书闻上以其事下廷尉廷尉下河南治是时故辟阳侯孙审卿善丞相公孙怨淮南厉王杀其大父乃深购淮南事于乃疑淮南有畔逆计谋深穷治其狱廷尉以王孙建辞连淮南王太子迁闻上遣廷尉监因拜淮南中尉【就拜廷尉监为淮南中尉也】逮捕太子至淮南淮南王闻与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也即罢相【是时诸侯王兵权在相内史中尉一人不能独发】王犹豫计未决太子念所坐者谋刺汉中尉所与谋者已死以为口絶乃谓王愿防逮王亦愈欲休即许太子太子即自刭不殊伍被自诣吏因告与淮南王谋反反踪迹具如此【淮南反谋至是始发前此所劾者特刺汉中尉而已至伍被反谋始发】安自刭国除为九江郡衡山王赐元光六年入朝其谒者衡庆有方术欲上书事天子王怒欲劾庆死罪彊笞服之衡山内史以为非是却其狱【七国反后诸侯不得自专如此】王使人上书告内史内史治言王不直王又数侵夺人田壊人冢以为田有司请逮治衡山王天子不许为置吏二百石以上【如淳曰汉仪注吏四百石以下自调除国中今以王之恶天子皆为置之】衡山以此恚谋反使子孝客枚赫陈善作绷车镞矢衡山王非敢效淮南王求即天子位畏淮南起并其国以为淮南已西发兵定江淮之间而有之淮南王反衡山王淮南王弟当坐收有司请逮捕衡山王天子曰诸侯各以其国为本不当相坐沛郡求捕所与淮南谋反者未得得陈喜于衡山王子孝家孝自告谋反王自刭国除为衡山郡【史记年表作六要郡】又按平凖书自公孙以春秋之义防臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣
　　夏四月赦天下丁卯立子据为皇太子遣谒者廵行天下赐孝弟力田老耄孤寡帛各有差
　　解题曰按本纪夏四月赦天下丁卯立皇太子赐中二千石爵右庶长【师古曰第十一等爵】民为父后者一级诏曰朕闻咎繇对禹曰在知人知人则哲惟帝难之【师古曰尚书咎繇谟载咎繇之辞也帝谓尧也】盖君者心也民犹支体支体伤则心防怛【师古曰防痛也怛悼也防音千感反怛音丁曷反】日者淮南衡山修文学流货赂两国接壤怵于邪说【师古曰怵者诱也音如戌亥之戍】而造簒弑此朕之不德诗云忧心惨惨念国之为虐【师古曰小雅正月之诗也】已赦天下涤除与之更始朕嘉孝弟力田哀夫老眊孤寡鳏独【师古曰眊故耄字八十曰耄】或匮于衣食甚怜愍焉其遣谒者廵行天下存问致赐【师古曰致送至也】曰皇帝使谒者【师古曰谒者令使者宣诏书之文】赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻【师古曰职常也失职者失其常业及常理也】县郷即赐毋赘聚【如淳曰赘防也令勿擅征召赘聚三老孝弟力田也师古曰即就也各遣就其所居而赐之勿防聚也赘音之锐反】
　　复事西南夷
　　解题曰按史记西南夷传元狩元年博望侯张骞言大夏在汉西南慕中国患匈奴隔其道诚通蜀身毒国道便近又按大宛传汉以来大夏道始通滇国初汉欲通西南夷费多道不通罢之及张骞言可以通大夏乃复事西南夷【大宛传载于元朔六年通鉴从西南夷传载于元狩】
　　汉孝武皇帝元狩二年三月戊寅平津献侯公孙薨壬辰以御史大夫乐安侯李蔡为丞相
　　解题曰按公孙传凡为丞相御史六岁年八十终丞相位其后李蔡严青翟赵周石庆公孙贺刘屈牦继踵为丞相自蔡至庆丞相府客馆丘虚而已至贺屈牦时壊以为马廐车库奴婢室矣唯庆以惇谨复终相位其余尽伏诛
　　廷尉张汤为御史大夫
　　解题曰按史记张汤传汤兄事赵禹禹为人防倨为吏以来舎毋食客公卿相造请禹禹终不报谢务在絶知友賔客之情孤立行一意而已见文法輙取亦不覆按求官属阴罪【此禹之所以不为三公也】汤为人多诈舞智以御人始为小吏干没与长安富贾甲田鱼翁叔之属交私及列九卿收接天下名士大夫已心内虽不合然阳浮慕之是时上方乡文学汤决大狱欲傅古义乃请博士弟子治尚书春秋补廷尉史亭疑法【李竒曰亭平也】即上意所欲罪予监史深酷者即上意所欲释与监史轻平者丞相数称其美及治淮南衡山反狱皆穷根本严助及伍被上欲释之汤争曰伍被本画反谋而助亲幸出入禁闼爪牙臣乃交私诸侯如此弗诛后不可治于是上可论之其治狱所排大臣自为功多此类【汤以迎合为主助与偃武帝所欲赦汤反力争杀之是乃妙于迎合者也】于是汤益尊任迁为御史大夫
　　以冠军霍去病为骠骑将军击匈奴得休屠王祭天金人获首虏万八千余级
　　解题曰按本传元狩三年春为骠骑将军将万骑出陇西有功上曰骠骑将军率戎士隃乌盭【古戻字】讨遫濮渉狐奴歴五王国辎重人众摄詟者弗取【顔师古曰摄詟谓振动失志气言距战者诛服者则赦也】几获单于子转战六日过焉支山千有余里合短兵鏖臯兰下【顔师古曰鏖谓苦击而多杀也臯兰山名也文颍曰鏖意曹反】杀折兰王斩卢侯王锐悍者诛全甲获丑执浑邪王子【顔师古曰全甲谓军中之甲不防失也】及相国都尉防首虏八千九百六十级收休屠祭天金人【如淳曰祭天以金人为主也张晏曰佛徒祠金人也顔师古曰今之佛像是也】师率减什七【顔师古曰言其破敌故匈奴之师什减其七也】益封去病二千二百户
　　夏得马余吾水中南越献驯象能言鸟
　　解题曰大宛南越之师盖兆于此召康公珍禽竒兽之戒至是验矣礼乐志载元狩三年马生渥洼水中作太乙之歌按本纪元鼎四年秋马生渥洼水中作寳鼎天马之歌五年诏曰冀州睢壤乃显文鼎获荐于庙渥洼水出马朕其御焉然则渥洼出马盖与汾阴出鼎同年礼乐志以为元狩二年者盖元狩二年马出余吾水中当时司马相如之徒必亦尝作歌所以误载于元狩耳史记乐书载渥洼马歌汲黯諌辞元狩四年汲黯已在淮阳所諌未必余吾马歌而史不载也
　　立乐府以宦者李延年为恊律都尉
　　解题曰太乐令丞所职雅乐也乐府所职郑卫之乐也乐府虽郑卫之声然天子所常御上至郊庙咸用焉李延年至佩二千石印绶其尊宠非太乐之所可班矣按礼乐志武帝出乐府【顔师古注曰始置之也乐府之名盖始于此】采诗夜诵【采诗即古之采诗也哀帝罢乐府非郑卫之音者条奏丞相孔光大司空何武奏不可罢者夜诵员五人亦在其中盖雅乐也】有赵代秦楚之讴【此则皆非雅声也】以李延年为协律都尉多举司马相如等数十人造为诗赋畧论律吕以合八音之调【按李延年传身及父母兄弟皆故倡也延年坐法腐刑给事狗监中女弟得幸于上号李夫人延年善歌为变新声是时上方兴天地诸祠欲造乐令司马相如等作诗颂延年辄承意歌所造诗为之新声曲】作十九章之歌【天马歌第十】通鉴附于明年马出渥洼水后今既从本纪载得马于此年亦移立乐府于此
　　遣骠骑将军霍去病合骑侯公孙敖出北地卫尉张骞郎中令李广出右北平击匈奴去病至祁连山斩首虏三万余级益封五千户禆将三人皆封侯敖骞失期当死赎为庶人广军几没无赏
　　解题曰是时汉侯爵首虏中率则得之故霍去病禆将赵破奴辈皆计捕虏之数以封侯而李广以四千骑当左贤王四万众气畧凛然从文吏之议才得免责而已
　　秋匈奴昆邪王将四万余人来降置五属国以处之解题曰按平凖书浑邪王率数万之众来降于是汉发车二万乗迎之既至受赏赐及有功之士是嵗费凡百余巨万胡降者皆衣食县官县官不给天子乃损膳解乗舆驷出御府禁藏以赡之又按霍去病传天子嘉骠骑之功曰骠骑将军去病率师攻匈奴西域王浑邪王【其地在匈奴之西部故曰西域】及厥众萌咸相犇率以军粮接食并将控万有余人诛獟駻获首虏八千余级降异国之王三十二人【皆浑邪王之属也】战士不离伤十万之众咸懐集服仍与之劳爰及河塞庶几无患幸既永绥矣【匈奴传云汉已得昆邪则陇西北地河西益少胡防】以千七百户益封骠骑将军减陇西北地上郡戍卒之半以寛天下之繇【按本纪减三郡戍卒在明年】居顷之乃分徙降者邉五郡故塞外而皆在河南因其故俗为属国【犹未与中国杂处也后汉志曰武帝置属国都尉主蛮夷降者顔师古曰凢言属国者存其国号而属漠故曰属国】
　　以方士齐人少翁为文成将军作泉宫
　　解题曰按封禅书郊雍获一角兽明年少翁以鬼神方见上拜文成将军以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作泉宫中为台室画天地太乙诸鬼神居岁余其方益衰乃伪为帛书于是诛文成将军隐之获一角兽之明年即元狩二年也其诛从通鉴书于四年
　　汉孝武皇帝元狩三年夏立胶东康王少子庆为六安王
　　解题曰以寄忧死故复特封其少子也
　　封故相国萧何曾孙庆为酂侯
　　解题曰按史记年表元朔二年酂侯胜坐不敬絶元狩三年封何曽孙庆为侯凢絶七年
　　作昆明池
　　解题曰按本纪发谪吏穿昆明池师古曰谪吏吏有罪者罚而役之【食货志云故吏皆适令伐棘上林作昆明池若据此则吏之废免者皆适令作昆明池也】臣瓒曰西南夷传有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周回四十里
　　汉孝武皇帝元狩四年冬造白金皮币罢半两钱行三铢钱
　　解题曰按史记张汤传汉大兴兵伐匈奴山东水旱贫民流徙皆仰给县官县官空虚于是承上指请造白金及五铢钱笼天下盐鐡排冨商大贾出告缗令鉏豪强兼并之家舞文巧诋以辅法汤每朝奏事语国家用日晏天子忘食丞相取充位天下事皆决于汤百姓不安其生骚动县官所兴未获其利奸吏并侵渔于是痛绳以罪则自公卿以下至于庶人咸指汤汤尝病天子至自视病其隆贵如此又按平凖书县官大空而富商大贾或蹛财役贫转毂百数废居居邑【徐广曰废居者贮畜之名也有所废有所居有所畜言其乗时射利也】封君皆低首仰给【顔师古曰时公主列侯虽有国邑而无余财其朝夕所须皆俯首而取给于富啇大贾后方以邑入偿之】冶铸煑盐财或累万金【漠无山泽之政故盐鐡之利归于商贾】而不佐国家之急黎民重困于是天子与公卿议更钱造币以赡用而摧浮淫并兼之徒【更钱则旧钱不用造币则私家所无此所以摧兼并也】自孝文更造四铢钱至是嵗四十余年从建元以来用少县官徃徃即多铜山而铸钱民亦间盗铸钱不可胜数钱益多而轻物益少而贵乃为皮币白金销半两钱铸三铢钱
　　以东郭咸阳孔仅为大农丞桑羊为侍中
　　解题曰按平凖书以东郭咸阳孔仅为大农丞领盐鐡【欲推盐鐡故使二人领之】桑羊用事侍中咸阳齐之大煑盐孔仅南阳大冶皆致生累千金故郑当时进言之羊洛阳贾人子以心计年十三侍中【羊不知其所以进】故三人言利事析秋毫矣汉人多言汲郑其实当时非黯比也黯奋不顾身以折功利之冲当时乃荐咸阳仅培克之魁以济武帝之欲乌得竝称哉
　　初筭缗钱
　　解题曰亦张汤之谋也按平凖书公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南畆商贾滋众贫者蓄积无有皆仰县官异时筭轺车贾人缗钱皆有差【事在元光六年】请筭如故诸贾人末作贳贷卖买居邑稽诸物及商以取利者虽无市籍各以具物自占率缗钱二千而一筭【瓒曰此缗钱为是储缗钱也故随其用所施施于利重者其筭亦多】诸作有租及铸【如淳曰以手力所作而卖之】率缗钱四千一筭【手作者得利差轻故筭亦轻已上皆筭缗钱之法也】非吏比者三老北边骑士轺车以一筭【按顔师古曰比例也身非为吏之例非为三老非为北邉骑士而有轺车皆令出一筭然则凢民不为吏不为三老骑士茍有轺车皆出一筭矣元光之令止筭商车耳至是民庶皆不免焉】商贾轺车二筭【如淳曰商贾有轺车使出二筭重其赋也已上筭车之法也】船五丈已上一筭【此文属商贾下必专指商贾也盖非商贾贸易四方有船者必少】匿不自占占不悉戍边一岁没入缗钱有能告者以半畀之【此所谓告缗也按张汤传汤排富商大贾出告缗令则此奏出于汤不疑】贾人有市籍者及其家属皆无得借名田以便农敢犯令没入田僮【本意正欲筭舟车缗钱以征利耳而托于便农故不得不兼行此令也】
　　以卜式为中郎
　　解题曰卜式为小忠而不知大体者也其愿输家财半助邉丞相以为此非人情不轨之臣然报罢之后助县官之心终不衰则非矫饰也惜其未尝讲学故区区以输财为忠是时豪富皆争匿财惟式尤欲助费时势相激故武帝宠式者日厚嫉富豪者日深民中家已上大率破虽假手于桑羊辈茍无式以形之未必如是之酷也
　　遣大将军卫青骠骑将军霍去病各将五万骑絶幕击匈奴青围单于不克去病封狼居胥山获首虏七万余级益封五千八百户
　　解题曰汉武击匈奴深入大节有四元朔五年卫青围右贤王得人畜数十百万一也元狩二年夏霍去病深入二千余里至祁连山二也其秋霍去病降昆邪王置武威酒泉郡而河西空无匈奴三也今年卫青几获单于霍去病封狼居胥山卤获七万余级四也自是之后汉军希出晚岁李广利虽屡深入然战輙不利终武帝世不过此四大节而已按史记卫将军骠骑传上令大将军青骠骑将军去病将各五万骑歩兵转者踵军数十万而敢力战深入之士皆属骠骑骠骑始为出定襄当单于捕虏言单于东乃更令骠骑出代郡令大将军出定襄【始使去病出定襄未知单于所向也及捕获俘虏言单于在东始知与定襄相当乃改命卫青出定襄以敌单于而使去病出代郡焉以位次言之青固宜当单于也然敢战深入之士则去病将之单于则青当之一则兵甚精而敌脆一则兵不精而敌坚其有功无功未战可以先卜矣此盖眷有盛衰而非才有能否也】单于以精兵待幕北而适値大将军大将军纵左右翼绕单于单于直冐汉围西北驰去汉匈奴杀伤大当【青所以不益封也】骠骑将军出代右北平千余里直左方兵【匈奴左方兵左贤王以下居东方者也其兵必不如单于所统之精】所斩捕功已多大将军军既还天子曰骠骑将军去病率师躬将所获荤粥之士约轻赍絶大幕渉获章渠以诛北车耆转击左大将斩获旗鼓歴渉离侯济弓闾获屯头王韩王等三人将军相国当户都尉八十三人封狼居胥山禅于姑衍登临翰海执卤获丑七万有四百四十三级师率减什三【顔师古曰汉兵失亡之数也】取食于敌逴行殊逺而粮不絶【单于悉逺北其辎重故卫青无繇取食于敌】以五千八百户益封骠骑将军又封其所部右北平太守路博德等四人为列侯自大将军围单于之后竟不复击匈奴者以汉马少而方南诛两越东伐朝鲜击羗西南夷以故乆不伐胡又按匈奴传是后匈奴逺遁而幕南无王庭汉度河自朔方以西至令居【徐广曰在金城】徃徃通渠置田官吏卒五六万人稍蚕食地接匈奴以北【秦始皇收匈奴河南地度河据阳山今汉武帝复收河南地度河拓地至金城则其地又广于始皇矣】
　　前将军李广自杀
　　解题曰世变有文质而人物有华实汉初人物固非中叶所能用也李广生非其时其留落不偶何足恠哉太史公曰传曰其身正不令而行其身不正虽令不从其李将军之谓也余睹李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大也
　　卫青霍去病皆加大司马
　　解题曰按百官表元狩四年初置大司马以冠将军之号盖借古官名以为宠非有夏官之实也
　　匈奴请和亲博士狄山与张汤异议遣乗障为匈奴所杀
　　解题曰按张汤传匈奴来请和亲羣臣议上前博士狄山曰和亲便上问其便山曰兵者凶器未易数动高帝欲伐匈奴大困平城乃遂结和亲孝惠高后时天下安乐及孝文帝欲事匈奴北邉萧然苦兵矣孝景时吴楚七国反景帝徃来两宫寒心者数月吴楚已破竟景帝不言兵天下富实今自陛下举兵击匈奴中国以空虚邉民大困繇此观之不如和亲上问汤汤曰此愚儒无知【山所言盖人主所饫闻而厌见者宜张汤以为愚也然谷粟可以飬生酒色可以杀人岂非饫闻而厌见者哉汤本刀笔吏一为武帝崇奬遂忘其初凌折廷臣无复人理此孟子所以有居移气之叹也】狄山曰臣固愚忠若御史大夫汤乃诈忠若汤之治淮南江都以深文痛诋诸侯别疏骨肉使蕃臣不自安臣固知汤之为诈忠【使山于此泯黙引却犹可以全身而辞气劲厉直婴其锋其忠固可取也以深文痛诋诸侯别疏骨肉此亦当时众人之言方众人尚有此言之时修举封建犹易为力及耳目既逺风俗不接纵有知之者举世必以为迂濶而莫之听也】于是上作色曰吾使生居一郡能无使虏入盗乎曰不能曰居一县对曰不能复曰居一鄣间山自度辩穷且下吏曰能于是上遣山乘障至月余匈奴斩山头而去【以万乗之尊穷一书生而必置之死岂不易哉然自是之后无敢以用武谏者若非帝晚年自悔悟汉室虽亡谁复告之故狄山之死乃汉存亾之决也武帝初伐匈奴之时主父偃辈尚以异论见赏及屡有大功志气骄溢忤之者輙诛无复前日之度盖忿欲同根而异条未有此盛而彼不长者也】
　　右内史汲黯免以义纵为内史王温舒为中尉杨仆为主爵都尉
　　解题曰汲黯去则汉朝无人矣义纵王温舒杨仆名皆在酷吏传三人分典闗辅民亦不堪命矣有兴利之臣则必有酷吏盖两者相资为用而不可相无者也如桑羊之徒兴利之臣也义纵之徒酷吏也兼之者其张汤乎
　　汉孝武皇帝元狩五年罢三铢钱行五铢钱初盐鐡解题曰按平凖书有司言三铢钱轻易奸诈乃更请诸郡国铸五铢钱周郭其下令不可磨取镕焉大农上盐鐡丞孔仅咸阳言【去年二人为大农丞领盐鐡至是其法始成也】山海天地之藏也皆宜属少府陛下不私以属大农佐赋【前此民冶铸煮盐例纳山海池泽之税所入至防故入少府以给供飬今武帝欲尽榷以给征伐之用故改属大农咸阳孔仅欲盖其夺民利之恶反称武帝之不私此聚敛之臣常态也】愿募民自给费【官自给尽费也】因官器作煮盐官与牢盆【苏林曰牢价直也今世人言顾手牢如淳曰牢廪食也古者名廪为牢也盆者煮盐盆顔师古以苏说牢字为是不知苏林以牢为价値如淳以牢为廪食本非两说若今所谓工食也盖官募人煑盐费用工食釡灶官皆给之而尽收其盐耳但言盐之法不言鐡之法者盖官募人冶铸其法与煑盐同也】浮食竒民欲擅管山海之货以致富羡役利细民其沮事之议不可胜听敢私铸鐡器煑盐者左趾【韦昭曰以鐡为之着左趾以代刖也顔师古曰足钳也音徒计反】没入其器物郡不出鐡者置小鐡官【郡县出鐡者即地理志所载鐡官是也小鐡官铸故鐡】使属在所县【小鐡官皆属在所县不特置官司自此已上皆孔仅咸阳之奏也】使孔仅东郭咸阳乘传举行天下盐鐡作官府除故盐鐡家富者为吏吏道益杂不选而多贾人矣【通鉴载于去年平凖书载盐鐡于行五铢钱后今从之】又按汉书列传桑羊自以为国家兴筦之利伐其功然则孔仅咸阳盐鐡之时羊虽幼其画防必多也盐鐡之议自管仲始其海王篇曰桓公曰何以为国管子对曰惟官山海为可耳桓公曰何谓官山海管子对曰海王之国谨正盐防桓公曰何谓正盐防管子曰十口之家十人食盐百口之家百人食盐终月大男食盐五升少半大女食盐三升少半吾子食盐二升少半【注云吾子谓小男小女也】此其大厯也盐百升而釡【注云盐十二两十铢一黍十分之一为升当米六合四勺也百升之盐七十六斤十二两十九铢二累为釡当米六斗四升】今盐之重升加分强釡五十也【注云分强半强也今使盐官税其盐之重每一升加半合为强而取之则一釡之盐得五十合而为之强】升加一彊釡百也升加二彊釡二百也【管子税盐之法十取其二故一釡税二百合】钟二千【十釡为钟十取其二则钟税二千合矣注云十釡之盐七百六十八斤为钟当米六斛四斗】十钟二万百钟二十万千钟二百万乘之国人数开口千万也【注云举其大数而言之也开口谓大男大女之所食盐也】禺防之日二百万【注云禺读为偶偶对也商计也对其大男大女食盐者之口数而立防以计所税之盐一日计二百万合为二百钟】十日二千万一月六千万万乘之正九百万也【正征也万乘之国人虽有千万口而十寛其一故正征其九百万注云又减其税数以千万人如九百万人之数则所税之盐一日百八十钟十日千八百钟一月五千四百钟】月人三十钱之籍为钱三千万【以当税之盐计直而输钱于官也盐虽减为五千四百钟计其直犹为三千万钱也】今吾非籍之诸君吾子而有二国之籍者六千万【当时万乘之国税籍三千万今所入六千万是有二国之籍也诸君者注所谓老男老女也六十以上为老男五十以上为老女吾子者注所谓小男小女也老幼所食之盐皆不籍止籍大男大女月所入者三千万此云六千万者盖正税之籍所入三千万而盐官之利所入亦三千万合为六千万耳】今鐡官之数曰一女必有一鍼一刀若其事立【注云若犹然后】耕者必有一耒一耜一铫若其事立【注云大锄谓之铫羊昭反】行服连【注云辇名所以载作器入挽者】轺【羊昭反】輂【居玉反】者【注云大车驾马】必有一斤一锯一凿若其事立不尔而成事者天下无有今鍼之重加一也三十鍼一人之籍刀之重加六五六三十五刀一人之籍也耜鐡之重加七三耜鐡一人之籍也【鍼之重加一刀之重加六耜鐡之重加七则物之小者税轻物大者税重耳三十鐡五刀三耜鐡之数未详】其余轻重皆准此而行此管仲税盐鐡之法也轻重甲篇曰管子谓桓公曰齐有渠展之盐【注云渠展齐地沛水所流入海之处可煑盐之所也】请君伐菹薪煑沸火为盐而积之桓公曰诺十月始正至于正月成盐三万六千钟召管子而问曰安用此盐而可管子对曰孟春既至农事且起大夫无得缮冢墓理宫室立台榭筑墙垣北海之众无得聚庸而煮盐【注云北海之众谓北海煮盐之人本意禁人煮盐托以农事虑有妨夺先自大夫起欲人不知其机】若此则盐必坐长而十倍桓公曰善行事柰何管子对曰请以令粜之梁赵宋卫濮阳彼尽馈食之也国无盐则肿守圉之国用盐独甚桓公曰诺乃以令使粜之得成金万一千余斤轻重乙篇曰桓公曰衡谓寡人曰请令防山木鼓山鐡是可以无籍而用足管子对曰不可今发徒而作之则逃亡而不守发民则不疾怨上邉竟有兵则懐宿怨而不战未见山鐡之利而内败矣故善者不如与民量其重计其嬴民得其十君得其三杂之以轻重守之以髙下若此则民疾作而为上虏矣以此三篇先考之管仲之盐鐡其大法税之而已盐虽尝官自煮之以权时取利亦非乆行至于鐡则官初未尝冶铸也与孔仅桑羊之法异矣
　　董仲舒请限民名田不从
　　解题曰按食货志董仲舒言古井田法虽难卒行冝少近古限民名田以赡不足【顔师古曰名田古田也名为立限不为富者过制贫弱之家可足也】塞兼并之路盐鐡皆归于民去奴婢除专杀之威薄赋敛省繇役以寛民力然后可善治也仲舒死后功费愈甚天下虚耗人复相食荀氏汉纪载盐鐡董仲舒于去年今并迁于此
　　以汲黯为淮阳太守
　　解题曰黯居淮阳七岁而卒卒后上以黯故官其弟汲仁至九卿子汲偃至诸侯相
　　徙天下奸猾吏民于邉
　　解题曰此始皇之谪戍也
　　赦天下祠寿宫神君
　　解题曰上郡巫所祠也按封禅书天子病鼎湖其召置祠之泉病良已大赦置寿宫神君
　　汉孝武皇帝元狩六年杨可告缗右内史义纵坐废格诛
　　解题曰延平陈氏曰义纵在南阳吏民重足一迹其为定襄掩狱解脱郡中不寒而栗专以鹰击为治岂可以治民哉然能以杨可告缗钱为乱民而使捕其党此眞太守之事而武帝诛之非纵无可诛之罪而所以诛之者适非其罪也
　　夏四月乙巳立子闳为齐王旦为燕王胥为广陵王解题曰按三王世家大司马臣去病昧死再拜上疏皇帝陛下陛下过听使臣去病待罪行间宜专邉塞之思虑暴体中野无以报乃敢惟他议以干用事者【卫青以五百金为王夫人亲寿霍去病发皇子封王之议卫霍之为将帅如此】诚见陛下忧劳天下哀怜百姓以自防亏膳贬乐损郎员【郎天子之侍卫也减损侍卫亦薄于自奉与亏膳贬乐同】皇太子頼天能胜衣趋拜至今无号位师傅官陛下恭让不防羣臣私望不敢越职而言臣窃不胜犬马心昧死愿陛下诏有司因盛夏吉时定皇子位【月令立夏之月封诸侯】唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事【太常礼官也大行令诸侯初立奏防者也宗正掌宗室也】昧死上言臣谨与中二千石臣贺等议古者裂地立国并建诸侯以承天子所以尊宗庙重社稷也臣青翟臣汤等昧死请立皇子臣闳臣旦臣胥为诸侯王昧死请所立国名制曰朕之不德海内未洽乃以未教成者强君连城即股肱何劝其更议以列侯家之三月丙子奏未央宫丞相青翟御史大夫臣汤昧死言臣谨与列侯臣婴齐中二千石臣贺谏议大夫博士臣安等议曰陛下奉承天统明开圣绪尊贤显功兴灭继絶续萧文终之后于酂褒厉羣臣平津侯等昭六亲之序明天施之属使诸侯王封君得推私恩分子弟户邑锡号遵建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有德也所以抑未成家以列侯可四月戊寅奏未央宫丞相臣青翟御史大夫臣汤昧死言昔五帝异制周爵五等春秋三等【郑曰春秋变周之文从殷之质合伯子男以为一则殷爵三等者公侯伯也】皆因时而序尊卑高皇帝拨乱世反诸正昭至德定海内封建诸侯爵位二等皇子或在繦緥而立为诸侯王奉承天子为万世法则不可易臣请立臣闳臣旦臣胥为诸侯王四月癸未奏未央宫留中不下丞相臣青翟太仆臣贺行御史大夫事【御史大夫暂以他故在告九卿摄职】太常臣充太子少傅臣安行宗正事昧死言臣请令史官择吉日具礼仪上御史奏舆地图他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王【太史太常之属也故史官择日而太常奏之】臣昧死奏舆地图请所立国名【光武封皇子辅等为公大司空上舆地图用此故事也成帝时御史大夫更名大司空】礼仪别奏臣昧死制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸卯【去乙巳二日】御史大夫汤【是时汤已复出视事矣】下丞相丞相下中二千石二千石二千石下郡太守诸侯相丞书从事下当用者如律令【西汉书诏奏报之式惟此为备故详载之】又按汉书列传王夫人生闳李姬生旦及胥
　　六月遣博士褚大徐偃等六人分行郡国
　　解题曰褚大等之出其实以私铸金钱者众类不能尽诛故遣大等举兼并之徒守相为利者而本纪所载之诏乃以振业鳏寡举笃行之君子为名其末乃奸猾为害者举奏武帝之诏令务为虚饰大抵若此也荀恱汉纪曰诏遣博士六人分廵天下存孤寡防废病赈穷乏举独行之君子盖徒信诏文而不考其实也
　　秋九月大司马骠骑将军霍去病薨以其弟光为奉车都尉
　　觧题曰按霍光传去病任光为郎稍迁诸曹侍中去病死后光为奉车都尉
　　大农令顔异坐腹诽诛
　　解题曰致堂胡氏曰秦禁偶语则两人不得相与言矣其后有妖言令则一人而为国家深计者亦不得独献言矣虽然是犹或发之于口或笔之于书得以据证反是为非加之罪辟也若夫腹诽之法探心腹不可刑显而罪之指孝子曰尔欲弑父指忠臣曰尔欲弑君凢所恶者孰不可杀哉
　　汉孝武皇帝元鼎元年
　　解题曰通鉴考异曰汉书武纪此年云得鼎汾水上按封禅书栾大封乐通侯之岁其夏六月汾阴巫锦为民祠魏睢后土营旁得鼎武纪元鼎四年十月幸汾阴十一月立后土祠于汾阴睢上六月得宝鼎后土祠旁恩泽侯表元鼎四年四月乙巳栾大封侯然则得鼎应在四年盖武纪因今年改元而误増此得鼎一事耳非两曽得鼎于汾水上也封禅书天子封泰山反至泉有司言宝鼎出为元鼎以今年为元封元年然则元鼎年号亦如建元元光皆后来追改之耳【宣帝时美阳得鼎献之下有司议多以为宜荐见宗庙如元鼎时故事张敞议曰昔宝鼎之出于汾睢也河东太守以闻诏曰朕廵祭后土祈为百姓蒙丰年今谷嗛未报鼎焉为出哉传问耆老意旧藏与诚欲考得其实也有司验睢上非旧藏处鼎大八尺一寸髙二尺六寸殊异于众鼎今此鼎细小又有欵识不宜荐见宗庙此即元鼎四年事也本纪误重出于元年耳】
　　济东王彭离有罪废处上庸国除
　　解题曰梁孝王子也按列传彭离废为庶人徙上庸国除为大河郡【地理志不载当考】孝王支子四王皆絶于身
　　汉孝武皇帝元鼎二年冬十一月御史大夫张汤有罪自杀十二月壬辰丞相庄青翟下狱自杀
　　解题曰按史记张汤传河东人李文尝与汤有郤已而为御史中丞恚数从中文书事有可以伤汤者不能为地汤有所爱史鲁谒居知汤不平使人上蜚变告文奸事事下汤汤治论杀文而汤心知谒居为之上问曰言变事纵迹安起汤佯惊曰此殆文故人怨之【是时武帝未悟也至田信事发始并觉其诈耳】谒居病卧闾里主人汤自徃视疾为起居摩足赵国以冶铸为业王数讼鐡官事汤常排赵王赵王求汤阴事谒居尝按赵王赵王怨并上书告汤大臣也史谒居有病汤至为摩足疑与为大奸事下廷尉【主父偃发燕齐事张汤治淮南衡山狱诸侯皆怨之赵王彭祖连告二人皆致之死其心刻深好法律可见也】谒居病死事连其弟弟使人上书告汤与谒居谋共变告李文事下减宣宣尝与汤有郤及得此事穷竟其事未奏也【酷吏自相排防如此】防人有盗发孝文园瘗钱丞相青翟朝与汤约俱谢汤念丞相以四时行园当谢汤无与也不谢三长史合谋曰始汤约与君谢已而卖君今欲劾君以宗庙事此欲代君耳吾知汤阴事使吏捕案汤左田信等【汉书音义曰左证左也】事辞颇闻减宣亦奏谒居等事天子果以汤懐诈靣欺使八辈簿责汤汤具自道无此不服【谒居已死故汤可以诋谰】于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对簿为汤遂自杀汤死家产直不过五百金皆所得奉赐无他业【如此则丞相三长史所按汤与田信分物致富之事不验故皆见诛】
　　春作柏梁防
　　解题曰按平凖书是时越欲与汉用船战遂乃大修昆明池列观环之治楼船髙十余丈旗帜加其上甚壮于是天子感之乃作柏梁防数十丈宫室之修繇此日丽
　　秋九月遣博士中等循行江南振救饥民
　　解题曰按本纪诏曰仁不异逺义不辞难今京师虽未为丰年山林池泽之饶与民共之今水潦移于江南迫隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有振饥民免其戹者具举以闻是时师旅宫室始兴而忧民如此此武帝所以异于始皇也
　　置水衡都尉官
　　解题曰按百官表武帝元鼎二年初置掌上林苑有五丞属官有上林均输御羞禁圃辑濯钟官技巧六廐辩铜九官令丞初御羞上林衡官及铸钱皆属少府【谓未置水衡都尉以前】又按平凖书大农筦盐鐡官布多置水衡欲以主盐鐡及杨可告缗钱上林财物众乃令水衡主上林
　　行赤侧钱罢白金
　　解题曰按平准书郡国多奸铸钱钱多轻而公卿请令京师铸钟官赤侧【如淳曰以赤铜为其郭也今钱见有赤侧者不知作法云何】一当五赋官用非赤侧不得行【师古曰充赋及给宫用皆令以赤侧】白金稍贱民不宝用县官以令禁之无益岁余白金终废不行是嵗也张汤死而民不思
　　遣中郎将张骞使乌孙通西域
　　解题曰张骞始说武帝自蜀通西域为昆明所闭及得浑邪王地骞遂自酒泉炖煌通西域焉按西域传西域以孝武时始通本三十六国其后稍分至五十余【顔师古曰司马彪续汉书云至于哀平有五十五国也】皆在匈奴之西乌孙之南南北有大山中央有河东西六千余里南北千余里东则接汉阸以玉门阳闗【孟康曰二闗皆在炖煌西界】西则限以葱岭其南山东出金城与汉南山属焉【西城南山与长安南山相属】其河有两原一出葱岭山一出于阗【按大宛传汉使穷河源河源出于阗其山多玉石采来天子按古图书名河所出山曰昆仑云然则汉使徒能穷于阗之源未能穷葱岭之源也太史公曰禹本纪言河出昆仑昆仑其髙二千五百余里日月所相避隐为光明也其上有醴泉瑶池今自张骞使大夏之后也穷河源恶睹本纪所谓昆仑者乎故言九州山川尚书近之矣至禹本纪山海经所有恠物余不敢言之也】于阗在南山下其河北流与葱岭河合东注蒲昌海蒲昌海一名盐泽者也去玉门阳闗三百余里广袤三百里其水亭居冬夏不増减皆以为濳行地下南出于积石【山在西羌之中烧当所居也延熹二年西羌烧当犯塞防羌校尉叚颎讨之追出塞至积石山斩首而还】为中国河云自玉门阳闗去西域有两道从鄯善【即楼兰也】傍南山北波河【顔师古曰波河循河也波彼义反】西行至莎车为南道南道西逾葱岭则出大月氏安息自车师前王廷随北山波河西行至疏勒为北道北道西逾葱岭则出大宛康居奄蔡焉耆西域诸国土著有城郭田畜与匈奴乌孙异俗又按张骞传骞还拜为大行岁余骞卒后嵗余其所遣副使通大夏之属者皆颇与其人俱来于是西北国始通于汉矣然骞凿空诸后使徃者皆称博望侯以为质于外国矣
　　汉孝武皇帝元鼎三年冬徙函谷闗于新安以故闗为农县
　　解题曰按本纪冬徙函谷闗于新安以故闗为农县应劭曰时楼船将军杨仆数有大功耻为闗外民上书乞徙东闗以家财给其用度武帝意亦好广濶于是徙闗于新安去农三百里
　　十一月令民告缗以其半与之令株送徒入财补郎解题曰元狩四年下告缗之令固曰有能告以其半畀之矣杨可告缗义纵捕为可使者盖虽有畀半之赏而告者犹少故可遣使以督之今年复申严旧令以促之也按平凖书杨可告缗徧天下中家以上大抵皆遇告杜周治之狱少反者乃分遣御史廷尉正监分曹徃即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜藏之产业而县官有盐鐡缗钱之故用益饶矣益广闗【今年徙函谷闗于新安】置左右辅乃分缗钱诸官而水衡少府大农太仆各置农官徃徃即郡县比没入田田之其没入奴婢分诸苑飬狗马禽兽及与诸官诸官益杂置多从奴婢众而下河漕度四百万石【髙祖孝惠髙后时漕转山东粟以给中都官嵗不过数十万石】及官自籴乃足所忠言世家子弟富人或鬬鸡走狗马弋猎博戱乱齐民乃征诸犯令相引数千人命曰株送徒入财者得补郎【李竒曰先至者为魁株也师古曰言被牵引者为其根株所送当充徒役而能入财者即当补郎】郎选衰矣
　　正月戊子阳陵园火
　　解题曰景帝陵也
　　常山宪王舜薨太子勃嗣立有罪国除为常山郡以宪王子平为眞定王子商为泗水王
　　解题曰按景十三王传常山宪王舜帝少子骄淫数犯禁上常寛之三十三年薨子勃嗣为王初宪王有不爱姬生长男棁【音夺又音他活反】棁以母无宠故亦不得幸于王王后修生太子勃王内多所幸姬生子平子商王后稀得幸及宪王疾甚诸幸姬侍病王后以姤媢不常在【亦姤也音肙】辄归舎医进药太子勃不自尝药又不宿留侍疾及王薨王后太子乃至宪王雅不以棁为子数【雅素也数音所其反】不分与财物郎或说太子王后令分棁财皆不听太子代立又不收恤棁棁怨王后及太子汉使者视宪王防棁自言宪王病时王后太子不侍及薨六日出舎【如淳曰出服舎也】太子勃私奸饮酒博戯击筑与女子载驰环城过市【环绕也音宦】入狱视囚天子遣大行骞验问【师古曰张骞也】逮诸证者王又匿之吏求捕勃使人致击笞掠擅出汉所疑囚有司请诛勃及宪王后修上曰修素无行使棁防之罪勃无良师传不忍致诛有司请废勿王徙王勃以家属处房陵上许之勃王数月废国除月余天子为最亲诏有司曰常山宪王早夭后妾不和适孽诬争【孽庶也】防于不义以灭国朕甚闵焉其封宪王子平三万户为眞定王子商三万戸为泗水王
　　匈奴伊稚斜单于死子乌维立为单于
　　解题曰按本纪匈奴列伊稚斜单于立十三年死子乌维立为单于是嵗元鼎三年也乌维单于立而汉武帝始出廵狩郡县其后汉方南诛两越不击匈奴匈奴亦不入邉
　　汉孝武皇帝元鼎四年冬十月帝幸雍祠五畤始廵郡国东度河幸汾阴十一月甲子立后土祠于汾隂脽上至荥阳而还
　　解题曰按本纪四年冬十月行幸雍祠五畤赐民爵一级女子百戸牛酒行自夏阳东幸汾阴十一月甲子立后土祠于汾阴脽上【师古曰脽者以其形高起如人尻脽故以名云】礼毕行幸荥阳还至洛阳诏曰祭地冀州【汉十二部河东汾阴属司是时未分十二部以禹九州言之故属冀州也服防曰后土祠在汾阴汾阴本冀州地也周时乃分为并州尔雅曰两河间曰冀州】瞻望河洛廵省豫州观于周室邈而无祀【师古曰邈逺絶之意】询问耆老乃得孽子嘉其封嘉为周子南君以奉周祀【师古曰子南其封邑之号以为周后故总言周子南君自嘉以下皆姓姬氏着在史传】
　　秋得马渥洼水中
　　解题曰李斐曰南阳新野有暴利长当武帝时遭刑屯田炖煌界数于此水旁见羣野马中竒异者与凢马偕来饮此水利长先作土人持勒绊于水旁后马玩习乆之代土人持勒绊收得其马献之欲神异此马云从水中出
　　中尉尹齐免徙廷尉王温舒代之以故少府赵禹为廷尉中大夫倪寛为左内史
　　解题曰尹齐张汤使督贼盗斩伐不避贵戚者也今为中尉以不胜任抵罪赵禹条侯以为文深不可居大府者也今为廷尉而治加缓名为平则其时可知矣王温舒治中尉有势家虽有奸如山弗犯无势者贵戚必侵辱舞文巧诋下户之猾以焄大豪于是中尉部中中猾以下皆伏有势者为游声誉此其所以称治也【按史记酷吏传温舒死家直累千金后数嵗尹齐亦病死家直不满五十金】儿寛眇然儒者方用酷吏之时岂宜在内史之选哉武帝政事固有时或出于此也
　　遣安国少季谕南粤卫尉路博德将兵屯桂阳
  </div>
  <div class="pagination">
   <a href="大事记_page48.html">
    上一页
   </a>
   <span>
    ...
   </span>
   <a href="大事记_page44.html">
    44
   </a>
   <a href="大事记_page45.html">
    45
   </a>
   <a href="大事记_page46.html">
    46
   </a>
   <a href="大事记_page47.html">
    47
   </a>
   <a href="大事记_page48.html">
    48
   </a>
   <span class="current-page">
    49
   </span>
   <a href="大事记_page50.html">
    50
   </a>
   <a href="大事记_page51.html">
    51
   </a>
   <a href="大事记_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
