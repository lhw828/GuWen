<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 69 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 69 页/共 115 页</h1>
    <div class="content">实寒心臣益愿陛下谨察其微而大明赏罚焉庶使异议绝息风俗归厚永固丕图臣不胜拳拳之心敦厚文集云绍兴十三年所上而无其月按敦厚以六月一日罢而此疏首云昨侍经筵则必春讲之时也故且附三月末 
　　夏四月己未右朝奉大夫通判临安府万俟虎为荆湖南路转运判官虎卨兄也 
　　庚申上谕宰执曰郡政以循良称者便与擢用庶为郡守之劝今兵事少息当以民事为先卿等宜博询之 
　　壬戌御史台检法官詹大方秘书省正字游操并为监察御史大方建德人也 右承事郎知严州淳化县孔括为右宣义郎光是浙西提 

点刑狱公事王鈇言括治状辅臣进呈上曰可与转一官令再任任满更与升擢县令最亲民而员最多难于一一选择但有治状者进用之有过恶者黜责之使知所劝惩则人自励而不害吾民 
　　癸亥诏礼部以乡饮酒仪制镂板遍行郡国比部郎中林保请之也 翰林司言依例自五月下旬进时果一合至八月初止诏御前权不供进皇太后如例 
　　丁卯昭庆军节度使开府仪同三司平乐郡王韦渊落致仕充万寿观使乃奉朝请 

　　癸酉右谏议大夫兼侍讲罗汝楫试御史中丞 监察御史詹大方守右司 
　　丙子左朝奉大夫知漳州韩岊代还入见请复孝悌力田科上谓大臣曰汉有此科固可以厚风俗然祖宗未尝行可令讲究不可轻易创立租宗未行之法也岊初见绍兴七年四月 
　　丁丑直秘阁主管台州崇道观喻汝砺卒 
　　庚辰两浙转运副使张叔献等乞依元祐古迹于华亭置闸以捍咸潮上曰今边事初息当以民事为急民事当以农为先朕观汉文帝诏 

书多为农而下以农者天下之本置闸其利久远不可惮一时之劳也乃令叔献措置 殿中侍御史李文会论寄居士大夫干扰州县又监司郡守类皆亲故莫敢谁何望严加戒约傥或不悛令监司郡守密具姓名闻奏重寘典宪不以赦原从之时士大夫与奏桧异论者多奉祠里居或侨寄他郡自是以次被罪矣 秘阁修撰张祁直秘阁李健并落职祁监汉阳军健监德安府在城酒税以李文会奏祁治狱不当为不仁健尝仕伪庭为不义也健之制曰往者元恶盗我魁柄浊乱国经为不道之宗主故汝得以免赖天之灵国是大定汝曾不知缺而从搢绅之后罪岂胜诛制词所云盖指赵鼎与张浚也 左朝议大夫提举洪州玉隆观胡思左朝散郎直显谟阁徐林并勒停思南剑州林兴化军居住两浙 

转运副使李椿年言二人广为谤讪必欲沮经界之政故责之 皇伯保平军节度使安定郡王令懬薨赠少师后追封惠王谥襄靖 
　　癸未懿节皇后撤几筵上素服焚香以太师秦桧为礼仪使是日禁在城音乐屠宰及停决大辟囚 
　　丙戌诏宰执四参官赴垂拱殿习看石位 是日宰执奏事上曰数日来太后趣行策命中宫之礼朕乞太后降一指挥太后不肯云我但知家事岂预外廷太后知国体故重慎如此秦桧等曰太后有定命陛下奉行可也 
　　丁亥国子司业高闶言举人春秋欲依旧制止于正经出题从之先有是旨许于三传解处出题闶谓如此则是三家者与六经并行以春 

秋之法绳之三家者当被僭圣作经之罪乃下礼部如所请 
　　是月蒙古复叛金主亶命将讨之初鲁国王昌既诛其子萨罕图郎君者率其父故部曲以叛与蒙古通蒙古由是强取二十余团寨金人不能制此据王大观行程录按松漠记闻达兰长子达尔玛被囚遇赦得出达兰次子章嘉为平章皓以今年六月归乃不见此事未知孰的今姑附见更俟考详十六年八月末可参考先是都元帅越国王宗弼疑知亳州王彦先至南朝常泄其国中阴事乃徙彦先知澶州而调其子保义郎大观从军北讨实质之也大观者年二十余骁猛善骑射以事刘麟击踘得官宗弼以为保义校尉 

　　闰四月戊子朔上曰祖宗时殿宇皆用赤土刷染饰以桐油盖以国家尚火德故也所以只用赤土桐油者毙则易于更修后来多用朱红漆不维所费不赀且难于修整桧等曰此有以见陛下追述祖宗之俭德也 
　　己丑立贵妃吴氏为皇后制曰顾我中宫久兹虚位太母轸深远之虑群臣输悃愊之忠宜选淑贤以光册命敷文阁直学士兼直学士院秦梓所草也三省行首司言事大体重乃诏太师尚书左仆射秦桧押麻 右从政郎两浙东路安抚司准备差遣杨遹特改右宣教郎遹时子也上召见遂以为司农寺主簿遹除寺簿在六月壬寅 

　　庚寅上谕大臣曰近右朝请大夫吴说上殿言湖台之家士大夫多藏书者缘未立赏故不肯献卿等可求太宗朝访遗书故事依仿行之是月己亥行下 
　　壬寅宰执奏两浙漕臣张叔献言天申节锡宴在迩本司合造山楼而木植未备欲借慈宁殿山楼用之上曰此皆朕自置专奉太后宴设不欲他用姑借与木植其彩段不可假恐或损污非朕所以奉太母之意也 御史中丞罗汝楫奏太常寺主簿王勃充本台检法官从之 
　　丁酉诏金州拨属利路直宝文阁提点江淮荆浙福建广南路坑冶铸钱韩球请籍坑场户姓名约定卖纳铜数许之先是赣饶二监岁铸 

钱四十万缗提点坑冶赵伯瑜以为所得不偿所费遂罢铸钱岁额铜铁积而不用尽取木炭铜铅本钱及官吏缺额衣粮水脚之属凑为年计至是球必欲尽铸新钱调民兴复废坑至于发坟墓坏庐舍而终无所得郡邑或毁钱为铜以应其命民大以为扰其后岁收铜二十万金潼川府兴利饶信池潭连韶汀建南剑州卲武军凡十四场总二十六万三千一百六十九斤九两系黄胆二色铁二十八万斤洪信饶池徽抚吉江舒潭辰处建韶黄惠宾郁林州兴国军凡三十八场总二十八万三百二斤十三两铅十九万斤信舒潭衡峡衢处温韶连浔邕建宾南剑南恩州兴国桂阳军凡二十四场总十九万一千二百有十九斤十三两锡二万斤衡郴贺州桂阳军凡五场总二万四百五十八斤皆不登祖额此 

绍兴三十二年虞部数也祖额铜七百五万斤铁二百十六万斤铅三百二十一万斤锡七十六万斤 
　　戊戌殿中侍御史李文会论前知闽县李汝明赃污上谓大臣曰县令最众安得人人而知之若一一待台谏论列何用监司今后赃污人为台谏所论而监司失按发者量与降官庶知所惩行之数年赃吏自然少矣时本路提转黄积厚陈桷贺允中余应求已代去皆坐贬秩焉八月癸卯行遣 吕中大事记桧虽监司帅守到阙必要珍宝数万贯乃得差遣而上则严监司失按发赃污为台谏所论者监司量与降官又令监司按县令申严监司巡历法其饬吏之严自若也 

　　己亥诏绍兴府守臣即直秘阁陆寘家录所藏书以实三馆 
　　壬寅诏人户应管田产虽有契书而今来不上砧基簿者并拘没入官用两浙转运副使措置经界李椿年请也时椿年行经界法量田不实者罪至徒流江山尉汪大猷覆视龙游县白椿年曰法峻民未喻固有田少而供多者愿许首复改正又谓每保各图顷亩林塘十保合一大图用纸二百畨安所展视椿年听其言轻刑省费甚众大猷鄞县人也 诏诸州自长贰外非公筵若休告毋得用妓乐燕集违者坐之 
　　癸卯诏少保兼领殿前都指挥使职事杨存中遇合执仗子侍立特令依旧窄衣执骨朵 

　　甲辰册皇后吴氏太师尚书左仆射秦桧为奉册宝使参知政事王次翁为副使册文桧所撰而参知政事万俟卨所书宝文则签书枢密院程克俊所篆也权礼部侍郎直学士院王赏为礼仪使上御文德殿授册后即穆清殿廷受之通设黄麾半仗千四百九十九用宫架乐其受册读册举册悉以内侍为之时太常无女工乃命设于穆清殿门外 
　　丙午新除宗正少卿何麟依旧直秘阁知嘉州以殿中侍御史李文会论其浮薄夸诞也 
　　戊申敷文阁直学士提举万寿观兼侍读直学士院资善堂翊善秦梓为翰林学士梓直北扉踰半岁至是草后制而命之 

　　己酉吏部员外郎王扬英乞命史官编靖康建炎忠义录俾见危致命临大节而不可夺者托无穷之传诏付史馆其后书不克成 
　　庚戌赐武当军节度使川狭宣抚司都统制杨政汉中田五十顷政自兴元入朝故有是命 
　　辛亥权尚书礼部侍郎兼实录院修撰兼侍讲权直学士院王赏落权字以中宫册宝成礼也 
　　壬子户部供上诸路月桩钱上谕辅臣令析其数为二存其有窠名者余悉蠲之十七年八月丁巳又减 
　　癸丑太常寺言皇后受册毕依仪诣景灵宫行恭谢之礼从之 

　　甲寅上谕大臣曰昨日上殿杨大任其人昏老难当郡寄可处以宫祠似此等人作郡台谏欲论又无显过但千里之民阴被其害今后郡守卿等审悉之秦桧等曰谨遵圣训 吏部员外郎王扬英兼国史院检讨官此恐是专修忠义录当考 
　　乙卯参知政事王次翁充资政殿学士提举临安府洞霄宫次翁执政凡三年至是引年求去而有是命王明清挥麈录所云上终恶次翁秦桧谕使辞位已见绍兴十一年八月丙寅皇太后渡淮注 
　　建炎以来系年要录卷一百四十八 


●建炎以来系年要录卷一百四十九 
　　宋 李心传 撰 
　　绍兴十有三年五月庚申上谕大臣曰人言南方不宜牧马昨朕自创行虽所养不多方二三年已得驹数百此后不患不蕃与自川广市来病不堪乘而沿路所费不少计之一匹自省数百千秦桧曰俭以足用＜宀十见＞以爱民鲁颂专言牧马上又曰国家自有故事京城门 

外便有孳生监每年所得甚多祖宗用意可见也奏事退遂即射殿引马召辅臣同观之熊克小历在癸巳盖误 武德大夫游士宣等各进一官士宣杨政亲校用吴璘例迁也 
　　壬戌太常寺言郊祀仗内鼓吹八百八十四人今乐部全阙宜下三司差拨从之鼓吹用钲鼓铙角觱栗管笛等昼在伏内导驾夜在警埸奏严 
　　甲子秦桧奏牧马事上曰此事在乎得人朕初令杨宗悯管马五十匹忠悯不理会得牧养一年之间死损俱尽后得张建寿副之更无死 

损以此知全在得人不惟养马凡事皆如此得人则无事不济矣时建寿以武德大夫领贵州刺史于是迁右武大夫忠州团练使建寿迁官据程敦厚外制集附入日历无之 秘书少监秦熺权尚书礼部侍郎 诏奉议郎张九成作与宫观人令南安军居住九成既免丧秦桧取旨上曰可与宫观此人最是交结赵鼎之甚者自古朋党惟畏人主知之此人独无所畏桧曰陛下知人之明如此诚帝王之大德也既而右司谏詹大方言顷者鼓唱浮言九成实为之首径山僧宗杲从而和之今宗杲已远窜为之首者岂可置而不问望罢九成宫观投之远方以为倾邪者之戒故有是命九成得祠在闰四月乙卯今并书之熊克小历于今年方书九成落职谪居宗杲编管皆误也九成落职宗杲编管在十一年五 

月甲子已见本月日 兵部员外郎钱时敏言今将享庙及郊当用仗内马步导从之人而龙神卫上四军未及旧额三分之一诏殿前马军司招填 
　　乙丑武当军节度使副卫亲军步军都虞候知兴元府兼川省宣抚使司都统制杨政检校少保时端明殿学士郑刚中为川狭宣抚副使节制诸将极其尊严三都统每入谒必先庭揖然后就坐及右护军都统制吴璘升检校少师来谢语主阍吏乞讲钧敌之礼刚中曰少师虽尊犹都统制耳傥变常礼是废军容璘皇恐听命 

　　丁卯左迪功郎何俌献中兴龟鉴十卷诏迁一官 
　　己巳起复武经大夫兼合门宣赞舍人知亳州完宏除名福州编管宏尝为秀州兵马钤辖教所部为盗而分其财事觉故抵罪焉 
　　辛未诏左从事郎郑厚自今不得差充试官及堂除厚尝著书号艺圃折衷其言有诋孟轲者驾部员外郎王言恭言于朝诏建川毁板其已传播者皆焚之 
　　壬申追封懿节皇后曾祖右监门卫大将军赠太傅邢允恭为恭王中奉大夫赠太师宗贤为永王父庆远军节度使赠太师楚国公焕为 

安王 诏国子监置博士正录各一员学生权以八十人为额 尚书左司郎中兼权太常少卿王师心及丞博主簿礼部郎官并进秩一等以中宫册礼成故也 
　　乙亥中书舍人兼侍读杨愿请仿唐乾元及国朝故事诏天下置放生池祝圣寿工部郎中林乂又请以临安府西湖为放生池从之既而上恐其妨民谕辅臣旧有者令复之不然则否乂尤溪人也 
　　丁丑天申节宰臣率百官上寿京官任寺监簿已上及行在升朝官并赴始用乐近臣进金酒器银香合焉郡县锡宴皆如承平时三月庚 

子申明得旨许进 
　　己卯大宴集英殿 
　　辛巳敷文阁待制知临安王＜日奂＞以燕殿成升直学士 
　　壬午上谕大臣曰承平时大燕及策中宫事太后一一能记考之故事所说皆同秦桧曰太后聪明如此上曰太后在敌中十六年未与皇后相识今此一见便相喜如太后饮食衣服皆皇后亲自供承太后未尝有所需求每云饮食衣服只取饱暖不欲以细故扰思虑自太后归朕 

于宫中事更不费力遂得专意外治桧曰大抵兴运至陛下凡事皆如意正家而天下定矣 诏兵工二部官将作军器监官各进秩一等以册宝燕殿皆成推恩也 右承事郎臧保衡献皇太后还慈宁宫颂特进一官 
　　癸未诏皇后曾祖故赠太子太保吴文诚追封恭王祖赠太子太傅从享封和王父武翼郎赠太子太师追封荣王右武郎带御器械吴益为成州团练使武翼郎合门宣赞舍人吴盖为文州刺史亲属恩泽与二十五人以后受册推恩也 
　　甲申言本府及钱塘等九县狱皆空诏奖之 

六月丙戌朔起居舍人兼权中书舍人兼侍读程敦厚谪知安远县敦厚摄西掖几年数求即真太师秦桧进拟上曰俟何麒至当并命之王秸撰行状云丞相尝进拟欲以为真上曰何麒至当并命之麟上所厚也何公入朝未几以台评斥去公亦数忤丞相意向之不同者交口谗公遂用言者黜知安远县麒未抵国门以台评黜去敦厚数登诸将之门会韩世忠之妾周氏陈氏张俊之妾章氏杨氏并封郡夫人敦厚行词极其称美他日从世忠饮罢酒因怀其饮器以归桧闻益怒之殿中侍御史李文会即劾敦厚鼓唱是非中伤善类丑德秽行难以悉陈前一日麒至直秘阁新知嘉州改邵州而敦厚遂黜 

　　戊子仓部员外郎王循友言国家平昔漕发江淮荆浙六路之粟六百二十余万和籴之数又在其外而近岁上供之数才二百八十余万除淮南湖北凋残最甚蠲放之外两浙号为膏腴沃衍粒米充羡初无不耕之土而较之旧额亦亏五十万石此盖税籍欺隐豪强巨室诡名挟户多端以害之也比者两浙漕臣建议欲正经界朝廷从而行之若使尽究隐田庶几供输可足旧额欲望训敕诸路漕臣各令根检税籍之失上谓辅臣 

曰所论可行盖农桑衣食之本然须有所劝惩勿为文具 拱卫郎行营右护军后部提振军马吴拱充阶成岷凤路兵马都钤辖 国学进士敦义重赐旌表门闾义重莆田人本军言其事母至孝甘露降于墓庐故有是命 
　　壬申殿中侍御史李文会论右宣教郎签书江阴军判官厅公事蔡楶不法勒停上曰不按发监司须当行遣天下事必待台谏论列台谏 

岂能尽知之监司乃朝廷耳目岂可坐视不举于是提转王鈇李椿年张叔献皆坐降官 诏三衙及御前诸军统制统领将官月支供给钱自百五十千至三十千凡五等自今诸军擅差军兵回易委主仰及兴贩州县收捉押赴朝廷依私役禁军法所贩货物计赃坐罪必罚无赦州县知而不举与同罪时既已罢兵而诸将犹回易以营其私议者以为浸坏军政故有是命既而尚书省乞都统制月支供给钱二百千从之尚书省奏在七月甲子棣州防御使镇江府驻劄御前中军副统制成闵为殿前游奕军统制 中侍大夫武胜军承宣使鄂州驻劄御前选锋军统制李道为前军统制先是军官老病者皆授添差杂军都统制田师中言本管军马不可阙官故有是命于是中军副统制郝晸升权选锋军统 

制后军副统制李山迁中军副统制余以次升焉按前军统制张宪以十一年十二月诛死今且二年不知何以始差正官当考 资政殿学士提举临安府洞霄宫张澂薨 
　　癸巳寿星院乞拨给度牒上曰朕观昔人有恶释氏者即非毁其教有好释氏者即崇尚其徒二者皆不得中朕于释氏但不能使其太盛耳言者皆欲多鬻度牒以资国用朕谓不然一度牒所得不过一二百千而一夫不耕其所失岂止一度牒之利若住拨十数年其徒当自少矣 检校少保武当军节度使知兴元府兼川狭宣抚司都统制杨政辞还镇命坐赐茶 

　　甲午宫正翰氏为才人 
　　丁酉敷文阁直学士知临安府王焕言太学将毕工养士之费当预备已括到民间□占白地钱岁入三万缗有奇养士三百恐可足用从之 
</div>
    <div class="pagination">
<a href="建炎以来系年要录_page68.html">上一页</a><span>...</span><a href="建炎以来系年要录_page64.html">64</a><a href="建炎以来系年要录_page65.html">65</a><a href="建炎以来系年要录_page66.html">66</a><a href="建炎以来系年要录_page67.html">67</a><a href="建炎以来系年要录_page68.html">68</a><span class="current-page">69</span><a href="建炎以来系年要录_page70.html">70</a><a href="建炎以来系年要录_page71.html">71</a><a href="建炎以来系年要录_page72.html">72</a><a href="建炎以来系年要录_page73.html">73</a><a href="建炎以来系年要录_page74.html">74</a><span>...</span><a href="建炎以来系年要录_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
